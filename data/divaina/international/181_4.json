{
       "Source": "divaina",
       "Timestamp": "March 11, 2022",
       "Headline": "රුසියාව යුක්රේනයට එරෙහිව රසායනික අවි ප‍්‍රහාරයක් එල්ල කිරීමේ අවදානමක්",
       "News Content": "යුක්රේනය ආක‍්‍රමණය කර ඇති රුසියාව රසායනික හෝ ජීව විද්‍යාත්මක අවි ප‍්‍රහාරයක් කුමන මොහොතක හෝ යුක්රේනයට එල්ල කිරීමට සැලසුම් කරමින් සිටිය හැකි බවට ඇමරිකාවේ ධවල මන්දිරය විසින් අනතුරු අඟවා තිබේ.\n\nධවල මන්දිරයේ මාධ්‍ය ලේකම් ජේන් සාකි පවසනුයේ යුක්රේනයේ ඇමරිකානු ජීව විද්‍යාත්මක අවි රසායනාගාර හා රසායනික අවි සංවර්ධන වැඩපිළිවෙළක් පවතින බවට රුසියාව විසින් එල්ල කරමින් සිටින අභූත චෝදනා එවැනි සැලසුම්සහගත ප‍්‍රහාරයක් එල්ල කිරීමට මගපාදා ගැනීම සඳහා සිදු කරන ක‍්‍රියාවක් විය හැකි බවයි. රුසියාව හා යුක්රේනය අතර පවතින යුද්ධය වර්ධනය වීමේදී තවත් අවදානම් තත්ත්වයන් ඇති වීමේ ඉඩකඩ පවතින බව පෙන්වා දී ඇති ධවල මන්දිර මාධ්‍ය ලේකම්වරිය එවැනි තත්ත්වයක් යටතේ රුසියාව යුක්රේනයට එරෙහිව සම්ප‍්‍රදායික නොවන අවි භාවිත කිරීමේ අවදානමක් පවතින බව අවධාරණය කර තිබේ. මේ අතර එංගලන්ත ආරක්ෂක අමාත්‍යාංශය විසින් ට්විටර් පණිවිඩයක් නිකුත් කරමින් පවසා ඇත්තේ රුසියානු හමුදාව යුක්රේනයේ පවතින සටන් සඳහා අවට වායු ගෝලයේ පවතින ඔක්සිජන් උරා ගනිමින් අධික උෂ්ණත්වයෙන් යුතු වූ පිපිරීම් ඇති කළ හැකි තර්මොබැරික් රොකට් නමැති බෝම්බ විශේෂය යොදා ගෙන ඇති බවයි.",
       "URL": "https://divaina.lk/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b7%80-%e0%b6%ba%e0%b7%94%e0%b6%9a%e0%b7%8a%e0%b6%bb%e0%b7%9a%e0%b6%b1%e0%b6%ba%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/181/"
}