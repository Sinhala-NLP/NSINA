{
       "Source": "divaina",
       "Timestamp": "July 4, 2023",
       "Headline": "හොරකම් කරන්නේ ගිනි තියන්නේ නායෙල් වෙනුවෙන් නෙවෙයි, – මියගිය ප්‍රංශ තරුණයාගේ ඥාතීන් කියයි",
       "News Content": "පොලිස් වෙඩි තැබීමකින් ඝාතනය වූ ප්‍රංශ නව යෞවනයාගේ ඥාතියෙකු බීබීසීය හා කතාබහක යෙදෙමින්, ඔහුගේ මරණය නිසා කැරලි ඇතිවනු දැකීමට ඔහුගේ පවුලට අවශ්‍ය නොවූ නමුත්, මෝටර් රථ නවතා පරීක්ෂා කිරීමේදී මාරාන්තික බලය භාවිතා කිරීම පිළිබඳ නීතිය වෙනස්විය යුතු බව අවධාරණය කළේ ය.\n\nපසුගිය අඟහරුවාදා (ජූනි 27) මහමඟ දී මෝටර් රථ පරීක්ෂාවක් සඳහා රථය නැවතීමට අපොහොසත්වීම හේතුවෙන් නායෙල් එම්ට පොලිසිය විසින් වෙඩි තැබීය. “අපි කොයිම වෙලාවකවත් වෛරය හෝ කැරලි ඇති කරන්න කියලා ඉල්ලුවේ නැහැ,” ඥාතියා පැවසීය.\n\nමේ වන විට ප්‍රංශය පුරා පස් දිනක් තිස්සේ කැරලි ඇතිවී තිබේ. ප්‍රංශයේ නොන්තේර්හි පිහිටි පවුලේ නිවස්නය අසල සිට බීබීසීය හා කතාබහ කළ ඥාතියා, මේ වන විට දහස් ගණනක් දෙනා අත්අඩංගුවට පත්ව ඇති, වෙළඳසැල් මංකොල්ල කා, ප්‍රංශය පුරා වාහන සිය ගණනක් ගිනි තබා ඇති කැරලි මඟින් නායෙල්ගේ මතකයට ගරු නොකළ බව ප්‍රකාශ කළේ ය.\n\n“අපි ඉල්ලුවේ නෑ කඩලා බිඳලා දාන්න, හොරකම් කරන්න කියලා. මේ කිසිදෙයක් සිද්ධවෙන්නේ නායෙල් වෙනුවෙන් නෙවෙයි,” ඥාතියා බීබීසීයට පැවසුවේ, නායෙල්ට වෙඩි තැබීමෙන් පසු ඉහළ ආතතිසහගත තත්ත්වයක් පවතින බැවින් නිර්නාමිකව අදහස් දැක්විය හැකි ය යන කොන්දේසිය මත ය.\n\nඔවුන් ඉල්ලා සිටියේ, “ධවල පා ගමනක්. නායෙල්ගේ මතකය වෙනුවෙන් ඇවිදීමක්. පාරෙ දී කේන්තියෙන් වුණත්, උද්ඝෝෂණ කර කර වුණත්, ප්‍රචණ්ඩ නොවී ඇවිදීමක්,” බව ඔහු කියයි.",
       "URL": "https://divaina.lk/%e0%b7%84%e0%b7%9c%e0%b6%bb%e0%b6%9a%e0%b6%b8%e0%b7%8a-%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b7%9a-%e0%b6%9c%e0%b7%92%e0%b6%b1%e0%b7%92-%e0%b6%ad%e0%b7%92%e0%b6%ba%e0%b6%b1%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/24/"
}