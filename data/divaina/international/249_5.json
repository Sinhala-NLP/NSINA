{
       "Source": "divaina",
       "Timestamp": "October 15, 2021",
       "Headline": "කොරෝනා වැළඳුණු බල්ලන් 12 දෙනෙකු මැරීම ගැන වියට්නාමයේ ජනතා විරෝධයක්",
       "News Content": "කොරෝනා වෛරසය සමාජයට පැතිර යෑම වැළැක්වීම සඳහා යැයි පවසමින් වියට්නාමයේ නිවසක ඇති දැඩි වෙමින් සිටියදී කොරෝනා වෛරසය ආසාදනය වූ සුරතල් බල්ලන් 12 දෙනෙකු බලධාරීන් විසින් මරා දැමීමේ සිද්ධියකට දැඩි ජනතා විරෝධය එල්ල වී තිබේ. යුවළක් විසින් දරුවන් මෙන් සුරතලයට හදා වඩා ගෙන තිබූ මෙම බල්ලන් 12 දෙනා යතුරුපැදියක තබා ගෙන වෙනත් පළාතකට යමින් සිටියදී එම යුවළට මෙන්ම බල්ලන් 12 දෙනාටද කොරෝනා වෛරසය ආසාදනය වී ඇති බව පරීක්ෂණවලදී අනාවරණය වී ඇති අතර බල්ලන් පිරිස නිරෝධායන මධ්‍යස්ථානයකට ඇතුළත් කර සිටියදී මෙම අවාසනාවන්ත සිදුවීම සිදුව තිබේ.මෙම සිද්ධිය පිළිබඳව සමාජ මාධ්‍ය ජාලයක් වන ‘ටික් ටොක්’ ජාලයේ ප‍්‍රවෘත්තියක් පළ වීමත් සමගම ඒ පිළිබඳව වියට්නාමයේ දැඩි ජනතා විරෝධයක් මතුව තිබේ. මෙවැනි ක‍්‍රියාවන් ඉදිරියේදී සිදු වීම නැවැත්විය යුතු බවට සඳහන් පෙත්සමකට දැනටමත් වියට්නාමයේ එක් ලක්ෂ පනස්දහසකට අධික වූ පිරිසක් අත්සන් තබා ඇති බව වාර්තා වී තිබේ. මෙසේ මරා දැමුණු බල්ලන් 12 දෙනා අමානුෂික ලෙස පුළුස්සා මරා දමා ඇති බව හෙළි වී ඇති අතර එසේ කර ඇත්තේ ඔවුන්ගේ හිමිකරුවන්ට ද නොදන්වාය. මෙම බල්ලන්ගේ අයිතිකරුවන් වූ යුවල කොරෝනා පැතිරෙමින් තිබීම නිසා ඔවුන් විසූ පළාතේ සිට එම වෛරසයේ අඩු පැතිරීමක් තිබූ පළාතකට බල්ලන්ද සමග යතුරු පැදියක යමින් සිටියදී සිදු කළ පරීක්ෂණවලදී ඔවුන් සියලූ දෙනාට කොරෝනා ආසාදනය වී ඇති බව තහවුරු වී තිබේ. පසුව බල්ලන්ගේ අයිතිකාර යුවළ රෝහල්ගත කර ඇති අතර බල්ලන් 12 දෙනා නිරෝධායන මධ්‍යස්ථානයකට ඇතුළත් කර සිටියදී මෙම අවාසනාවන්ත සිදුවීම සිදු වී ඇති බව අයිතිකරුවෝ මාධ්‍යයට පවසා තිබේ. බල්ලන්ගේ අයිතිකරු වන 49 හැවිරිදි පෑම් මින් හුන් පවසා ඇත්තේ තමා හා බිරිය තම සුරතලූන්ට සිදු වූ විපත අසා හඬාවැටුණු බවත් නිදා ගැනීමට පවා අසීරු වූ බවයි.සංස්කරණය – ඒමන්ති මාරඹේ",
       "URL": "https://divaina.lk/%e0%b6%9a%e0%b7%9c%e0%b6%bb%e0%b7%9d%e0%b6%b1%e0%b7%8f-%e0%b7%80%e0%b7%90%e0%b7%85%e0%b6%b3%e0%b7%94%e0%b6%ab%e0%b7%94-%e0%b6%b6%e0%b6%bd%e0%b7%8a%e0%b6%bd%e0%b6%b1%e0%b7%8a-12-%e0%b6%af%e0%b7%99/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/249/"
}