{
       "Source": "divaina",
       "Timestamp": "September 27, 2023",
       "Headline": "ඓතිහාසික උසාවි නියෝගයක් ලබා ගෙන ජනප්‍රිය හින්දි නළු අනිල් කපූර් කෘත්‍රිම බුද්ධියට පාඩමක් උගන්වයි",
       "News Content": "සිය නම, ප්‍රතිරූපය ඇතුළු පෞද්ගලිකත්වයට අදාළ ගුණාංගයන් සම්බන්ධයෙන් කෘත්‍රිම බුද්ධිය යොදාගැනීම වැළැක්වීම සඳහා ඓතිහාසික උසාවි නියෝගයක් ලබා ගැනීමට ජනප්‍රිය හින්දි සිනමා නළු අනිල් කපූර්ට හැකි වී ඇති බව ඉන්දීය මාධ්‍ය පවසයි.\n\nඅනිල් කපූර් සිය නීතිඥවරයා වන අමීත් නායික් හරහා ඉන්දියාවේ දිල්ලි මහාධිකරණයේ පැවරූ නඩුවක් මගින් ලොව පුරා කිසිදු මාධ්‍යකට හෝ ආයතනයකට තම නම, ප්‍රතිරූපය, කැමැති දෑ, හඬ ඇතුළු සිය පුද්ගලිකත්වයට සම්බන්ධ කිසිදු කරුණක් අවභාවිත කිරීම සඳහා කෘත්‍රිම බුද්ධිය යොදාගැනීම වළක්වන උසාවි නියෝගයක් ලබා ගෙන ඇති බව මාධ්‍ය වාර්තා පෙන්වා දෙයි.\n\nඅනිල් කපූර් විසින් දිල්ලි මහාධිකරණයේ පවරන ලද නඩුවට අදාළව ඉදිරිපත් කළ පෙත්සමකින් ඔහුගේ පුද්ගලික ගුණාංගයන් ඩිජිටල් මාධ්‍යයන් මගින් අවභාවිත කළ අවස්ථා පෙන්වා දී තිබේ. මේ සම්බන්ධයෙන් විස්තරාත්මක නඩු විභාගයක් පැවැත්වීමෙන් පසු දිල්ලි මහාධිකරණය ඉකුත් බදාදා උසාවි නියෝගයක් නිකුත් කරමින් අනිල් කපූර් නමැති සිනමා නළුවාගේ පෞද්ගලික අයිතීන් සුරකිමින් ඔහුගේ කිසිදු පෞද්ගලික ගුණාංගයක් අවසර නොමැතිව අවභාවිත කිරීම තහනම් කර තිබේ. මෙම උසාවි නියෝගය ලොව සෑම රටකටම බලපාන අයුරින් නිකුත් කර ඇති බව ඉන්දීය මාධ්‍ය පවසයි.\n\nමෙම නඩු තීන්දුව සම්බන්ධයෙන් මාධ්‍යයට අදහස් දක්වන අනිල් කපූර් උසාවි නියෝගය තමන්ට වාසිදායක වන අයුරින් නිකුත් වීම පිළිබඳව බෙහෙවින් සතුටු වන බව පවසයි. මෙම උසාවි නියෝගය තමන්ට පමණක් නොව අනිකුත් නළුවන්ටත් ප්‍රයෝජනවත් බව පෙන්වා දී ඇති හෙතෙම දිනපතාම නවීන තාක්ෂණික මෙවලම් හරහා වාණිජමය අරමුණු වෙනුවෙන් බොහෝ පුද්ගලයන්ට අයත් ගුණාංගයන් අවභාවිත වන බව අවධාරණය කර තිබේ. අනිල් කපූර් කෘත්‍රිම බුද්ධියට එරෙහිව නඩුමගට පිවිසියේ 1985 වසරේ ඔහු රඟපෑ ‘යුද්’ චිත්‍රපටයේ භාවිත කළ ‘ජකාස්’ (නියමයි හෝ දුෂ්ට යන අරුත ගෙන දෙන) යන වදන විවිධ වීඩියෝ පට හා ඉමෝජි හරහා සමාජ මාධ්‍ය ජාලයන් තුළ සංසරණය වීමේ සිද්ධිය පාදක කරගනිමිනි.\n\nඒමන්ති මාරඹේ",
       "URL": "https://divaina.lk/%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b1%e0%b7%92%e0%b6%ba%e0%b7%9d%e0%b6%9c%e0%b6%ba%e0%b6%9a%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/3/"
}