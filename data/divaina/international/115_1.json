{
       "Source": "divaina",
       "Timestamp": "September 7, 2022",
       "Headline": "සිවු හැවිරිදි ඔස්‌ට්‍රේලියානු දරුවෙක් ගිලන් රථයක් ගෙන්වාගෙන රෝගී මව බේරා ගනී!",
       "News Content": "ඔස්‌ට්‍රේලියාවේ සිවු හැවිරිදි වියෙහි පසුවන දරුවකු විසින් සිහිසුන්ව බිම ඇද වැටුණු සිය මව කඩිනමින් ගිලන් රථයක් ගෙන්වාගෙන රෝහල්ගත කිරීමෙන් ඇයගේ ජීවිතය බේරා ගැනීමේ සිද්ධියක් සම්බන්ධයෙන් ඔස්‌ට්‍රේලියානු මාධ්‍ය විසින් පුළුල් ප්‍රචාරයක් ලබා දී තිබේ.\n\nඔස්‌ට්‍රේලියාවේ තස්මේනියා ප්‍රාන්තයට අයත් ලෝන්සෙස්ටන් ප්‍රදේශයේ පදිංචිව සිටින සිවු හැවිරිදි වියෙහි පසුවන මොන්ටි කොකර් සිය මව වලිප්පු තත්ත්වයකින් පෙළෙමින් බිම ඇද වැටීමත් සමගම ක්ෂණයෙන් ක්‍රියාත්මක වී ‘000’ යන දුරකථන අංකය අමතා ඔස්‌ට්‍රේලියානු ජාතික හදිසි ආපදා සේවාවට ඒ පිළිබඳව දැනුම් දී තිබෙන අතර එසැණින් ක්‍රියාත්මක වූ ආපදා සේවාව එම කුඩා දරුවාගෙන් පදිංචි ස්ථානයේ ලිපිනය ලබාගෙන එම ස්ථානයට ගිලන් රථයක් යවා මව රෝහල්ගත කර තිබේ. ගිලන් රථය අදාළ නිවසට යැවූ අවස්ථාවේදී දුරකථන ඇමතුම ලබා දුන් දරුවා නිවසේ ජනේලය අසල සිට දෑත් වනා ගිලන් රථ කාර්ය මණ්ඩලයට සිය මව වැටී ඇති ස්ථානය සොයා ගැනීමට උපකාර වී තිබේ. ගිලන් රථ කාර්ය මණ්ඩලය විසින් අවශ්‍ය ප්‍රථමාධාර ලබා දීම හේතුවෙන් මොන්ටිගේ මව යථා තත්ත්වයට පත්ව තිබේ. මොන්ටිට හදිසි අවස්ථාවකදී ගිලන් රථ සේවාවට දුරකථන ඇමතුමක් ලබා දී ගිලන් රථයක් ගෙන්වා ගන්නා ආකාරය ඔහුගේ මව විසින් කියා දී ඇත්තේ අදාළ සිදුවීම සිදු වූ දිනට පෙර දිනයේ බව වාර්තා වී තිබේ. ක්ෂණිකව ක්‍රියාත්මක වී සිය මවගේ ජීවිතය බේරා ගැනීමට ක්‍රියා කළ සිවු හැවිරිදි මොන්ටි ගේ ක්‍රියා කලාපය ඇගයීමක් වශයෙන් ඊයේ (06දා) දිනයේ ඔහුගේ නිවසට නැවත වරක් ගොස් ඇති ගිලන් රථ නිලධාරීන් කුඩා මොන්ටිට ඇගයීමේ සහතිකයක් පිරිනමා තිබේ.\n\nසංස්කරණය ඒමන්ති මාරඹේ",
       "URL": "https://divaina.lk/%e0%b7%83%e0%b7%92%e0%b7%80%e0%b7%94-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%94%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%9a%e0%b6%bd/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/115/"
}