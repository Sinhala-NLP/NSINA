{
       "Source": "divaina",
       "Timestamp": "February 12, 2022",
       "Headline": "චාල්ස් කුමරු දෙවැනි වරටත් කොරෝනා ආසාදිතයෙක් වෙයි",
       "News Content": "බි‍්‍රතාන්‍යයේ ඔටුන්න හිමි චාල්ස් කුමරු දෙවැනි වරටත් කොරෝනා වෛරසය ආසාදනය වී ඇති බව පරීක්ෂණයකින් තහවුරු වීම හේතුවෙන් ඔහු ස්වයං නිරෝධායනයට යොමු කර තිබේ. 73 වැනි වියෙහි පසුවන චාල්ස් කුමරු කොරෝනා ආසාදනයේ කිසිදු රෝග ලක්ෂණයක් පෙන්නුම් නොකරන අතර පෙරේදා (10 දා) දිනයේ ඔහු කොරෝනා ආසාදිතයකු ලෙස හඳුනාගෙන තිබේ.\n\nචාල්ස් කුමරු දින දෙකකට පමණ පෙරදී සිය මව වන දෙවැනි එලිසබෙත් මහ රැජින වින්ඞ්සර් මාළිගයේදී මුණගැසී ඇති බව විදෙස් මාධ්‍ය පවසයි. කෙසේ වුවද බකිංහැම් මාළිගය ඊයේ (11 දා) වන විටද මහ රැජින කොරෝනා ආසාදිතයකු බවට පරීක්ෂණවලදී හඳුනාගෙන ඇත්ද? නැත්ද? යන්න පිළිබඳව තහවුරු කර නොතිබිණි. චාල්ස් කුමරු හා ඔහුගේ බිරිය වන කෝන්වෙල් හි ආදිපාදිවරිය ලෙස හැඳින්වෙන කැමිලා සමග බි‍්‍රතාන්‍ය කෞතුකාගාරයේ පැවති පිළිගැනීමේ උත්සවයකදී එංගලන්ත රජයේ චාන්සලර් රිෂි සුනක් ඇතුළු පිරිසක් මුණ ගැසී තිබිණි. කෙසේ වුවද කැමිලා කොරෝනා ආසාදිතයකු නොවන බවට පරීක්ෂණවලදී තහවුරු වී ඇති බව ඇය සිටින ක්ලැරන්ස් මාළිගය විසින් නිවේදනය කර තිබිණි. චාල්ස් කුමරු බූස්ටර් එන්නත් මාත‍්‍රාවත් සමග කොරෝනා එන්නත් මාත‍්‍රා තුනම ලබා ගෙන ඇති අයෙකි. ඔහු පළමු වරට කොරෝනා ආසාදිතයකු බව හඳුනාගනු ලැබුවේ 2020 වසරේ මාර්තු මාසයේදීය.",
       "URL": "https://divaina.lk/%e0%b6%a0%e0%b7%8f%e0%b6%bd%e0%b7%8a%e0%b7%83%e0%b7%8a-%e0%b6%9a%e0%b7%94%e0%b6%b8%e0%b6%bb%e0%b7%94-%e0%b6%af%e0%b7%99%e0%b7%80%e0%b7%90%e0%b6%b1%e0%b7%92-%e0%b7%80%e0%b6%bb%e0%b6%a7%e0%b6%ad/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/191/"
}