{
       "Source": "divaina",
       "Timestamp": "April 9, 2023",
       "Headline": "ප්‍රීතිමත් ෆින්ලන්තයටත් යුද බියක්",
       "News Content": "ෆින්ලන්තය පසුගියදා නේටෝ (NATO) යුද සන්ධානයට එක්වූයේ එහි 31 වන සාමාජිකයා වශයෙනි. ෆින්වරුන්ගේ නේටෝ සම්ප්‍රාප්තිය හුදෙක් යුරෝපාකරයේ තවත් එක් රටක් රුසියාවට එරෙහිව බලමුළු ගැන්වීමක් වශයෙන් පමණක් සැලකිය නොහැක. පසුගිය වසරේ පෙබරවාරි 24 වන දින රුසියාව විසින් යුක්‍රේනය ආක්‍රමණය කිරීමෙන් පසු නේටෝ සංවිධානය විසින් ගන්නා ලද වඩාත් කැපී පෙනෙන භූ-දේශපාලනික පියවර මෙයයි. ෆින්ලන්තයේ සාමාජිකත්වය හේතුවෙන් ලෝකයේ දැනට පවතින බලවත්ම සතුරු කඳවුරු දෙකක් අතර දීර්ඝතම වැට මායිම නිර්මාණය වන අතර එය දෙපාර්ශ්වයටම විශාල අභියෝගයකි. තවද මේ හේතුවෙන් යුරෝපයේ ආරක්ෂක භූ දර්ශනයේ විශාල වෙනසක් ද සිදුවෙයි. රුසියාව දැනට ද තම අසල්වැසි රාජ්‍යයක් වූ යුක්‍රේනය සමග තීරණාත්මක යුද්ධයකට අවතීර්ණ වී ඇත. එවැනි පසුබිමක තම දොරකඩටම නේටෝ වැට මායිම දිගුවීම රුසියාවට බරපතළ හිසරදයක් වනු ඇත.\n\nමෑත ඉතිහාසය ගතහොත් ෆින්ලන්තය සෑම විටම පෙරදිග හා බටහිර බලවතුන්ගේ බල අරගලයට සක්‍රීයව මැදිහත් නොවී නිශ්ක්‍රීය සාමකාමී රටක් ලෙස පැවතුණි. යුරෝපාකරයේ වඩාත් උතුරින් පිහිටීම නිසා යුරෝපා දැවැන්තයන්ගේ සාම්ප්‍රදායික ගැටුම්වලට මැදිහත් නොවී නිස්කලංකව සිටීමට ෆින්ලන්තයට හැකි විය. නමුත් එහි දීර්ඝ ඉතිහාසය ගතහොත් වෙළෙඳාම, සංස්කෘතීන් අතර ගැටුම් සහ විශාල අසල්වැසියන් නිසා නිරන්තර බලපෑමට ලක්වූ රටකි.\n\nරුසියානු බලපෑමේ ඉතිහාසයඈත අයිස් යුගයේ සිටම ෆින්ලන්තයේ මිනිසුන් ජීවත් වූ බවට සාක්ෂි ඇත. ඔවුන්ගේ වාසස්ථාන හැමවිටම ජල මාර්ග ආශ්‍රිතව සැකසුණු අතර මුල් කාලයේ වෙළෙඳාම් කෙරුණේ මෙකී ජලමාර්ග ඔස්සේය. කාලාන්තරයක් ගතවන විට කලාපය කාර්යබහුල වෙළෙඳ මධ්‍යස්ථානයක් බවට පත්විය. ෆින්ලන්තයේ පැරණිතම නගරය වූ ටර්කු යන්නෙහි අරුත ‘වෙළෙඳ ස්ථානය’ යන්නයි. 12 වන සහ 13 වන සියවස් තුළ ඇති වූ කුරුස යුද්ධ හේතුවෙන් ෆින්ලන්තය රෝමයේ පාප්තුමාගේ ආගමික බලයට නතු විය. ඊට අමතරව මධ්‍යකාලීන යුගයේ හන්සා වෙළෙඳ ජාලයේ ආර්ථික බලයට නතු විය.\n\nඅසල්වැසි ස්වීඩනය ද රෝමානු කතෝලික පල්ලියේ බලපෑමට යටත්ව තිබූ අතර ඒ හේතුවෙන්ම කතෝලික සභාව ස්වීඩනයේ සිට ෆින්ලන්ත ප්‍රදේශයට ව්‍යාප්ත විය. මීට සමකාලීනව රුසියානු ඕතඩොක්ස් පල්ලිය ද තම ආගමික බලපෑම යුරෝපාකරයේ විහිදවීමට උත්සාහ දැරුවේය. ඕතඩොක්ස් පල්ලිය ක්‍රියාත්මක වූයේ රුසියාවේ නොව්ගොරොද් නගරයේ සිටයි. නොව්ගොරොද් නගරයට උතුරෙන් පිහිටි ස්කැන්ඩිනේවියානු අර්ධද්වීපය යුරෝපයේ ඈත දකුණට වන්නට පිහිටි රෝමානු පල්ලියේ බලපෑමට නතුවනවාට ඕතඩොක්ස් පල්ලිය මනාප නොවීය. ඒ නිසාම ස්වීඩනය හා ෆින්ලන්තය ඇතුළත් උතුරු යුරෝපා කලාපය පාලනය කිරීම සඳහා බටහිර රෝමානු කතෝලික පල්ලියත් රුසියානු ඕතඩොක්ස් පල්ලියත් අතර විශාල තරගයක් පැවතුණි. මෙය ආගමික අරගලයකට වඩා එකල යුරෝපා බලවතුන් අතර දේශපාලන දෘෂ්ඨිවාදයන් අතර ගැටුමක් වූ බව කිව හැකිය. මෙකී එදිරිවාදිකම් 1323 දී නෝට්බෝර්ග් (Nöteborg) ගිවිසුමෙන් අවසන් විය. ගිවිසුමත් සමඟ බටහිර ෆින්ලන්තයේ කතෝලික ඇදහිල්ලත් නැගෙනහිර ෆින්ලන්තයේ ඕතඩොක්ස් ඇදහිල්ලත් පිහිටුවන ලදී. පසුකාලීනව කතෝලික ආගම වෙනුවට ලූතරන් ආගම ප්‍රදේශය තුළ ආදේශ කළද මෙම ආගමික සීමාව තවමත් පවතී.\n\nනෝට්බෝර්ග් ගිවිසුමෙන් පසුව ෆින්ලන්තයේ වැඩි කොටසක් ස්වීඩනයට අයත් විය. එතැන් සිට වසර පන්සියයක් පමණම ෆින්ලන්ත ඉතිහාසය ස්වීඩනය සමග බද්ධ වී ඇත. නැගෙනහිරින් පිහිටි රුසියානු අධිරාජ්‍යයෙන් තම රටට එල්ල වන බලපෑම අවම කර ගැනීමට ස්වීඩනය විසින් එකල ෆින්ලන්තය ආරක්ෂක කලාපයක් (Buffer zone) ලෙස භාවිතා කළ බව පෙනෙන්නට තිබේ. මේ හේතුවෙන් යුරෝපයේ පෙරදිග හා බටහිර බල කේන්ද්‍ර අතර යුද ගැටුම් ඇතිවිය. බොහෝ අවස්ථාවන්හිදී ෆින්ලන්තයේ දේශසීමාවන් ද වෙනස් විය. ෆින්වරුන් තමන් බටහිර යුරෝපීයයන් ලෙස හඳුන්වා ගන්නේ ස්වීඩන් රාජධානියේ කොටසක් ලෙස කාලයක්ම බටහිර සංස්කෘතික උරුමයන් සමඟ දැඩි ලෙස බැඳී සිටි බැවිනි. ඔවුහු ස්වීඩන් හමුදා සමඟ තිස් අවුරුදු යුද්ධයේදී සටන් කළහ. කෙසේ වෙතත් ඒ අතරම රුසියාව සමඟ වෙළෙඳ සම්බන්ධතා ද ඕතඩොක්ස් පල්ලිය සමඟ ආගමික සම්බන්ධතා ද පැවැත්වීය.\n\nරුසියාව 1809 දී ෆින්ලන්ත කලාපය අල්ලා ගත්තේය. ෆින්ලන්තය රුසියානු අධිරාජ්‍යයට අයත් ස්වාධීන රටක් ලෙස පාලනය වූ අතර ස්වීඩන් පාලන සමයේ ස්ථාපිත කරන ලද බොහෝ නීති එහි තවදුරටත් බලාත්මක විය. පාලනය සඳහා රුසියානු අධිරාජ්‍යය යටතේ ෆින්ලන්ත මහා ආදිපාදවරයකු පත් කළේය. රුසියානු පාලන සමයේදී ෆින්ලන්තය අධිරාජ්‍යයාගේ නියෝගයෙන් සංවර්ධනය වූ විශේෂ කලාපයක් බවට පත් විය. උදාහරණයක් ලෙස ගතහොත් හෙල්සින්කි නගර මධ්‍යස්ථානය රුසියානු පාලන සමයේදී ඉදිකරන ලද්දකි.\n\n1899 සිට රුසියාව විසින් ෆින්ලන්ත මහා ආදිපාදවරයාගේ ග්‍රහණය දැඩි කරන ලදී. ෆින්ලන්තය පළමු ලෝක යුද්ධයට සහභාගි නොවූ නමුත් ජාතිකවාදී අදහස් ෆින්ලන්ත කලාපයට ද බලපෑමක් එල්ල කළේය. 1906 දී ෆින්ලන්තයට තමන්ගේම පාර්ලිමේන්තුවක් ලැබුණු අතර පළමු මැතිවරණය 1907 දී පැවැත්විණි. 1917 දෙසැම්බර් 6 වන දින ෆින්ලන්තය නිදහස ප්‍රකාශ කළ අතර රුසියාවේ ඔක්තෝබර් විප්ලවයෙන් බලය අල්ලා ගත් බොල්ෂෙවික් රජය 1917 දෙසැම්බර් 31 වන දින ෆින්ලන්ත නිදහස පිළිගත්තේය.\n\nනිදහස ලැබීමෙන් පසු ෆින්ලන්තයේ ලේ වැකි සිවිල් යුද්ධයක් ඇති විය. රුසියානු විප්ලවයෙන් ආස්වාදය ලැබූ ෆින්ලන්තයේ කම්කරු ව්‍යාපාරය (Red Finland) රජයේ හමුදා (White Finland) සමඟ සටන් කරන්නට විය. කම්කරු සටන්කාමීන්ට රුසියාවේ සහාය ලැබුණු අතර රජයේ හමුදාවට ජර්මනියේ සහාය ලැබුණි. යුද්ධය අවසන් වූයේ රජයේ හමුදාවන්ට ජයග්‍රහණය අත්කර දෙමිනි.\n\nඉන් පසුව තම එළිපත්තේ නැඟී එන සෝවියට් යෝධයාට බියෙන් ෆින්ලන්තය ජර්මනිය දෙසට නැඹුරු විය. කෙසේ නමුත් ෆින්ලන්තය සෝවියට් සංගමයේ බලප්‍රදේශයට අයත් බවට 1939 දී නාසි ජර්මනිය විසින් පිළිගන්නා ලදී. දෙවන ලෝක යුද සමයේදී ෆින්ලන්තය දෙවරක් සෝවියට් සංගමයට එරෙහිව සටන් කළේය. ෆින්ලන්තය යුද්ධ දෙකෙන්ම පරාජයට පත් වූ නමුත් සෝවියට් සංගමය කිසි විටෙකත් එය අත්පත් කර ගත්තේ නැත. අතීතයේ විවිධ යුද ගැටුම්වලට මැදිහත් වුව ද දෙවන ලෝක යුද්ධයෙන් පසුව ෆින්ලන්තයට ස්වාධීන හා සාමකාමී රාජ්‍යයක් ලෙස ස්ථාපිත වීමට හැකි විය.\n\nදශක අටක සාමකාමී ගමන් මඟ\n\nදෙවන ලෝක යුද්ධයෙන් පසුව පරාජිත පක්ෂයේ සාමාජිකයකු ලෙස සෝවියට් සංගමයට විශාල යුද වන්දියක් ගෙවීමට ෆින්ලන්තයට සිදුවිය. ඒවා ගෙවීමට සිදුවූයේ මුදලින් නොව භාණ්ඩ වශයෙනි. සෝවියට් සංගමයට අවශ්‍ය දුම්රිය, නැව් සහ යන්ත්‍රෝපකරණ ෆින්ලන්තය විසින් නිෂ්පාදනය කළ යුතු විය. එකී අභියෝගය ජයගැනීම සඳහා විශාල වශයෙන් ණය සහ ආධාර ලබා ගැනීමට සිදුවිය. කෙසේ නමුත් පරාජිතයකු ලෙස ජයග්‍රාහකයා වෙනුවෙන් යුද වන්දි නිෂ්පාදන ක්‍රියාවලිය සැඟවුණු ආශිර්වාදයක් කරගැනීමට ෆින්වරුන් සමත්විය. ෆින්ලන්තය කෘෂිකාර්මික රටක සිට කාර්මික රටක් බවට වේගයෙන් පරිවර්තනය විය.\n\n1948 දී ෆින්ලන්තය සහ සෝවියට් සංගමය මිත්‍රත්වය සහ අන්‍යොන්‍ය සහයෝගිතාවය පිළිබඳ ගිවිසුමකට අත්සන් තැබූහ. එහිදී රටවල් දෙක බාහිර තර්ජනවලට එරෙහිව එකිනෙකා ආරක්ෂා කිරීමට පොරොන්දු විය. සීතල යුද්ධය පුරාවටම ෆින්ලන්තය සෝවියට් සංගමයට එරෙහි නොවූ අතර ඊට ඇති බිය නිසා තම රටේ විදේශ ප්‍රතිපත්තිය සංයමයකින් යුතුව මෙහෙයවනු ලැබූ බව පෙනෙන්නට තිබේ.\n\nසෝවියට් සංගමයේ බිඳවැටීම ෆින්ලන්තයට අස්වැසිල්ලක් ගෙන දුන්නද එහි ආර්ථික අවපාතයක් ඇති විය. එතෙක් එරට ආර්ථික වර්ධනය සිදුවූයේ ණය පදනම් කරගෙනය. බොහෝ ෆින්ලන්ත ජාතිකයන්ගේ රැකියා අහිමි වූ අතර සමාගම් බංකොළොත් විය. කෙසේ නමුත් 1995 දී පමණ ෆින්ලන්ත ආර්ථිකය පණ ගසන්නට විය. ඉන් පසුව දශක දෙකක් පමණම තාක්ෂණය, තොරතුරු තාක්ෂණය, සමුද්‍ර තාක්ෂණය ආදී ක්ෂේත්‍රයන්හි ඉහළින්ම වැජඹීමට ඔවුන්ට හැකි විය. ෆින්වරුන් නැව් තැනීමේ ව්‍යාපාරයේ ද පෙරමුණ ගෙන සිටී. ලෝකයේ විශාලතම සුඛෝපභෝගී නෞකාවන්ගෙන් බහුතරය ෆින්ලන්තයේ නිෂ්පාදනය කර ඇත. කාලයක් තිස්සේ ලොව ප්‍රමුඛතම ජංගම දුරකථන නිෂ්පාදන සමාගම බවට පත්ව තිබුණේ Nokia සමාගමයි. Google” Huawei” Rolls-Royce වැනි ලොව ප්‍රමුඛ පෙළේ සමාගම් තම ව්‍යාපාර ඩිජිටල්කරණය සඳහා වූ මධ්‍යස්ථානය බවට තෝරාගෙන ඇත්තේ ෆින්ලන්තයයි. ෆින්ලන්තය 1995 දී යුරෝපා සංගමයට සම්බන්ධ වූ අතර තම මුදල් ඒකකය ලෙස යූරෝ පිළිගත් පුරෝගාමී රටවලින් එකකි.\n\nනේටෝ සාමාජිකත්වය ලබාගැනීම\n\nරුසියාව සමග යුද්ධයක පැටලී ඇති යුක්‍රේනය තවමත් නේටෝ සාමාජිකයකු නොවේ. ජනාධිපති ව්ලැදිමීර් පුටින් යුක්‍රේනය ආක්‍රමණය කිරීමට තීරණය කිරීමත් සමඟම ඔහුගේ අසල්වැසියන් තුළ භීතියක් ඇති විය. ඒ අනුව මෙතෙක් මධ්‍යස්ථ ස්ථාවරයක සිටි ෆින්ලන්තය ද තමන්ට නේටෝ සන්ධානයට බැඳීමට අවශ්‍ය බව එහි නායකයන්ට ඇඟවූයේය.\n\nෆින්ලන්තය හා රුසියාව අතර කිලෝමීටර් 1,340 ක දේශසීමාවක් ඇත. නේටෝවේ නව සාමාජිකයා ජනාධිපති පුටින්ට දුන්නේ එසේ මෙසේ පීඩනයක් නොවේ. ෆින්ලන්තයේ භූගෝලීය පිහිටීම අනුව දැන් ලොව විශාලතම ආරක්ෂක සන්ධානය නොහොත් නේටෝව සමඟ වූ රුසියානු දේශ සීමාව දෙගුණයකින් වැඩි වී ඇත.\n\nරුසියාව දෙසට නේටෝව ව්‍යාප්ත කිරීම පිළිබඳව දිගු කලක් තිස්සේ මැසිවිලි නඟමින් සිටින පුටින් මහතාට මෙය මූලෝපායික හා දේශපාලන පහරකි. නමුත් නේටෝව පවසන්නේ එය මොස්කව් වෙත තර්ජනයක් නොවන බවයි. නේටෝ මහලේකම් ජෙන්ස් ස්ටෝල්ටන්බර්ග් ප්‍රකාශ කළේ උදව් ඉල්ලා සිටින්නේ නම් මිස ෆින්ලන්තය වෙත තවත් හමුදා නොයවන බවයි. කෙසේ නමුත් ෆින්ලන්තය තුළ හමුදා අභ්‍යාස පැවැත්වීමේ කටයුතු ඔහු විසින් ප්‍රතික්ෂේප කර නැත. තමන් රුසියාවේ ඕනෑ එපාකම් මත තීරණ නොගන්නා බවත් නෝර්ඩික් කලාපය තුළ සිදු කිරීමට නියමිත තවත් බොහෝ කටයුතු ඇති බවත් ස්ටෝල්ටන්බර්ග් මහතා පැවසීය. ඒ අනුව ඉතා ඉක්මනින්ම ස්වීඩනයට ද නේටෝ සාමාජිකත්වය ලබා දීමේ ඉඩකඩක් ඇති බව කිව හැකිය. සියවස් දෙකකට වැඩි කාලයක් හමුදා සන්ධානවලින් වැළකී සිටි ස්වීඩනය දැන් නේටෝ සාමාජිකත්වය සඳහා අයැදුම් කර ඇත. එහෙත් නේටෝ සාමාජිකයන් වන තුර්කියේ සහ හංගේරියාවේ විරෝධතා හේතුවෙන් එම ක්‍රියාවලිය ප්‍රමාද වී ඇත.\n\nමේ අතර ෆින්ලන්තයේ නේටෝ සම්ප්‍රාප්තිය හේතුවෙන් තමන්ට එල්ල වූ නව ආරක්ෂක තර්ජනවලට පිළිතුරු දීමට තමන් සූදානම් බව රුසියාව අනතුරු ඇඟවීය. නේටෝව සිය 31 වැනි සාමාජික රට වෙත අමතර හමුදා හෝ උපකරණ යවන්නේ නම් ෆින්ලන්ත දේශසීමාව ආසන්නයේ හමුදා ශක්තිමත් කරන බවට රුසියාව පවසයි. “ෆින්ලන්තය නේටෝවට ඇතුළු වීම නිසා අපගේ ජාතික ආරක්ෂාවට ඇතිවන ඕනෑම තර්ජනයකට එරෙහිව හමුදාමය, තාක්ෂණික සහ වෙනත් ආකාරයකින් ප්‍රතිප්‍රහාර එල්ල කිරීමට තම රටට ඉදිරියේදී බල කෙරෙනු ඇතැ” යි රුසියානු විදේශ අමාත්‍යාංශය නිවේදනයක් නිකුත් කරමින් අනතුරු අඟවා ඇත. ක්‍රෙම්ලිනයේ ප්‍රකාශක දිමිත්‍රි පෙස්කොව් කියා සිටියේ තමන් සමඟ දේශසීමා ආරවුල් නොමැති ෆින්ලන්තය නේටෝවට එක්කර ගැනීමෙන් නේටෝවේ රුසියානු විරෝධය දැඩිව පිළිබිඹු කරන බවයි. එසේම නේටෝව විසින් එහි ආයුධ ඇටවීමට උත්සාහ දැරුවහොත් රුසියාව ඊට දැඩිව ප්‍රතිචාර දක්වන බවත් ඔහු අනතුරු ඇඟවීය. එක්සත් ජාතීන්ගේ තිරසාර සංවර්ධන මිනුම් වාර්තා අනුව ලෝකයේ සතුටින්ම සිටින මිනිසුන් සිටින රට ෆින්ලන්තයයි. අදාළ වාර්තාව අනුව ලෝකයේ රටවල් 156 ක් ශ්‍රේණිගත කර ඇත්තේ සාධක හයක් මතය. සමාජ සහයෝගය, සෞඛ්‍ය සම්පන්න ආයු අපේක්ෂාව, නිදහස, දූෂණය, ත්‍යාගශීලීත්වය සහ ඒක පුද්ගල දළ දේශීය නිෂ්පාදිතය මෙකී සාධකයි. ලොව ප්‍රීතිමත්ම රට බවට පත්වෙමින් ෆින්ලන්තය පිට පිටම දෙවැනි වසරටත් එම ලැයිස්තුවේ ප්‍රමුඛයා විය. ඊට අමතරව නෝර්ඩික් කලාපයටම අයත් ඩෙන්මාර්කය, නෝර්වේ, අයිස්ලන්තය පිළිවෙළින් සතුටු ලැයිස්තුවේ ඊළඟ ස්ථාන හිමිකර ගෙන ඇත. කෙසේ නමුත් මේ සියවසේ ලෝකයේ වඩාත්ම ස්ථාවර හා සාමකාමී කලාපයක් බවට පත්ව තිබූ නෝඩික් කලාපය නොහොත් උතුරු යුරෝපය නේටෝවේ 31 වන සාමාජිකයාගේ සම්ප්‍රාප්තිය හේතුවෙන් යම් ආකාරයකින් අස්ථාවර කලාපයක් විය හැකි බව රුසියානු විදේශ අමාත්‍යාංශය අනතුරු අඟවා ඇත.\n\nශානක ලියනගම",
       "URL": "https://divaina.lk/%e0%b6%b4%e0%b7%8a%e0%b6%bb%e0%b7%93%e0%b6%ad%e0%b7%92%e0%b6%b8%e0%b6%ad%e0%b7%8a-%e0%b7%86%e0%b7%92%e0%b6%b1%e0%b7%8a%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b6%a7%e0%b6%ad%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/49/"
}