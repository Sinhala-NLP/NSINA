{
       "Source": "divaina",
       "Timestamp": "August 31, 2023",
       "Headline": "යුක්‍රේන ඩ්‍රෝන යානා ප්‍රහාරයෙන් රුසියානු ගුවන් යානා 4 ක් ගිනිබත්",
       "News Content": "මාස දහඅටකට පෙර රුසියාව විසින් යුක්‍රේනය ආක්‍රමණය කිරීමෙන් පසු රුසියාවට එල්ල වූ දැවැන්තම ප්‍රහාරය, එල්ල කරමින් යුක්‍රේනයට අයත් ඩ්‍රෝන යානා විසින් රුසියාවට අයත් යුද ආම්පන්න ප්‍රවාහනය කරනු ලබන ගුවන් යානා හතරක් විනාශ කර තිබේ.\n\nපෙරේදා (29දා) රාත්‍රියේ යුක්‍රේනය විසින් බටහිර රුසියාවේ “සිකොව්” ගුවන්තොටුපළට එල්ල කර ඇති මෙම ඩ්‍රෝන යානා ප්‍රහාරයෙන් ගුවන්තොටුපළේ නවතා තිබූ ‘11-76’ වර්ගයේ යුද ගුවන්යානා හතරක් විනාශ කර ඇති බව රුසියානු මාධ්‍ය පවසයි. මෙම ප්‍රහාරයෙන් සිදු වූ දේපල හානිය තක්සේරු කිරීම සඳහා රුසියානු බලධාරීන් විසින් ප්‍රහාරයට ලක් වූ සිකොව් ගුවන්තොටුපළේ සියලු ගුවන් ගමන් අත්හිටුවා තිබේ.\n\nයුක්‍රේනය විසින් රුසියාවට මෙම ඩ්‍රෝන ප්්‍රහාරය එල්ල කර ඇත්තේ යුක්‍රේන හමුදාවන් විසින් රුසියාව විසින් අල්ලාගෙන තිබූ ‘සැපොරිස්සියා’ කලාපයේ කොටසක් නැවත අල්ලා ගෙන දිනක් ගත වූ පසුය. රුසියාව විසින් යුක්‍රේන ඩ්‍රෝන යානා ප්‍රහාරයට පිළිතුරු වශයෙන් යුක්‍රේනයේ අගනුවර වන කිව් නගරයට එල්ල කළ මිසයිල ප්‍රහාරයකින් පුද්ගලයන් දෙදෙනකු මියගොස් ඇති බව වාර්තා වේ.",
       "URL": "https://divaina.lk/%e0%b6%ba%e0%b7%94%e0%b6%9a%e0%b7%8a%e0%b6%bb%e0%b7%9a%e0%b6%b1-%e0%b6%a9%e0%b7%8a%e0%b6%bb%e0%b7%9d%e0%b6%b1-%e0%b6%ba%e0%b7%8f%e0%b6%b1%e0%b7%8f-%e0%b6%b4%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/9/"
}