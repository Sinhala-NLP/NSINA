{
       "Source": "divaina",
       "Timestamp": "February 8, 2023",
       "Headline": "බිම හෙලූ චීන ඔත්තු බැලුම අඩි 200 ක් උස බව හෙළි වේ",
       "News Content": "ඇමරිකා එක්සත් ජනපද ආරක්ෂක අංශ විසින් පහර දී විනාශ කළ එරටට ඉහළින් ගමන් කරමින් තිබූ චීනයට අයත් බවට විශ්වාස කෙරෙන ඔත්තු බලන බැලුම අඩි 200 ක් (මීටර් 60 ක්) පමණ උසැති වන අතර ගුවන්යානයක ගෙනයන තරමේ ධාරිතාවක් සහිත ද්‍රව්‍ය ප්‍රමාණයක් එහි අන්තර්ගතව තිබූ බව ඇමරිකානු බලධාරීහු පවසති.\n\nඇමරිකා එක්සත් ජනපදයේ වැදගත් ස්ථාන පවතින නගර කිහිපයකට උඩින් අහසෙහි පාවෙමින් තිබූ මෙම ඔත්තු බලන බැලුම කැනඩාවට උඩින් ද ගමන්කර තිබූ බව අනාවරණය වී තිබූ අතර, මුලින් එහි අන්තර්ගත අධි සන්නිවේදන යන්ත්‍ර හා උපකරණ හේතුවෙන් එයට වෙඩි නොතැබීමට බලධාරීන් විසින් තීරණය කර තිබිණි. එහෙත් පසුව රටේ ජාතික ආරක්ෂාව සැලකිල්ලට ගෙන ඇමරිකානු ගුවන් හමුදාවට අයත් ප්‍රහාරක ජෙට් යානා යොදාගෙන මෙම බැලුමට වෙඩි තබා බිම හෙළීමට ඔවුන් විසින් ඉකුත් සෙනසුරාදා පියවර ගෙන තිබිණි. මෙම බැලුම විනාශ කිරීමත් සමගම එහි තිබූ උපකරණවලට අයත් රාත්තල් සිය දහස් ගණනක සුන්බුන් තොගයක් පොළොවට කඩාවැටුණු බව ඇමරිකානු ආරක්ෂක අංශ පවසයි.\n\nබැලුමේ සුන්බුන් වලින් කොටසක් මුහුදට ද වැටී ඇති බව හෙළිවී තිබේ. මෙම බැලුම මීටර් 1500ක (අඩි 4920 ක) ප්‍රදේශයක් තුළ ගමන් කරමින් තිබියදී නිරීක්ෂණය වී තිබුණ ද එය විනාශ කිරීමෙන් පසු ඉන් කඩාවැටුණු සුන්බුන් එයට වඩා විශාල ප්‍රදේශයක පතිත වී ඇති බව වාර්තා වී තිබේ.\n\nඇමරිකාවේ දකුණු කැරොලිනා ප්‍රාන්තයට කඩාවැටී ඇති බැලුමේ සුන්බුන් හඳුනාගැනීමේ කටයුතු මෙම දිනවල සිදු කෙරෙන බව ඇමරිකානු ආරක්ෂක අංශ පවසයි. ඇමරිකාව විසින් මෙම චීන බැලුම ඔත්තු බැලීම සඳහා එවන ලද්දක් බව පැවසුව ද චීනය පවසනුයේ එම බැලුම කාලගුණය නිරීක්ෂණය කිරීම සඳහා ගුවන්ගත කරන ලද්දක් බවයි. මෙම බැලුම විනාශ කිරීම සම්බන්ධයෙන් ඇමරිකාව හා චීනය අතර රාජ්‍යතාන්ත්‍රික ගැටලු පැනනැඟී තිබේ.\n\nසංස්කරණය – ඒමන්ති මාරඹේ",
       "URL": "https://divaina.lk/%e0%b6%b6%e0%b7%92%e0%b6%b8-%e0%b7%84%e0%b7%99%e0%b6%bd%e0%b7%96-%e0%b6%a0%e0%b7%93%e0%b6%b1-%e0%b6%94%e0%b6%ad%e0%b7%8a%e0%b6%ad%e0%b7%94-%e0%b6%b6%e0%b7%90%e0%b6%bd%e0%b7%94%e0%b6%b8-%e0%b6%85/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/69/"
}