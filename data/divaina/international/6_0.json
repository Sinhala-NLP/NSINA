{
       "Source": "divaina",
       "Timestamp": "September 14, 2023",
       "Headline": "උතුරු කොරියා – රුසියානු නායකයෝ අධිරාජ්‍යවාදයට එරෙහි වෙති",
       "News Content": "මෙම දිනවල ලොව පුරා වැඩි දෙනෙකුගේ අවධානය යොමුව පවතින උතුරු කොරියානු නායක කිම් ජොන් උන් ගේ රුසියානු සංචාරයේදී උතුරු කොරියානු නායකයා හා රුසියානු ජනාධිපති ව්ලැඩිමීර් පුටින් අතර පෙරේදා (12දා) පැවති සාකච්ඡාවලදී දෙරටට බලපාන සියලු ගැටලු සම්බන්ධයෙන් සාකච්ඡා කළ බව රුසියානු ජනාධිපතිවරයා මාධ්‍යයට පවසා තිබේ.\n\nඋතුරු කොරියාව සමග අවි ආයුධ මිලදී ගැනීමේ ගිවිසුමකට එළඹීමට සාකච්ඡාවලදී අවසන් තීරණයක් ගත්තේදැයි මාධ්‍ය විසින් ඉදිරිපත් කළ පැනයකට පිළිතුරු දෙමින් රුසියානු ජනාධිපතිවරයා මේ බව ප්‍රකාශ කර තිබේ.\n\nයුක්‍රේනයට එරෙහිව රුසියාව දියත් කර ඇති යුද මෙහෙයුම් සඳහා උතුරු කොරියාවෙන් අවි මිලදී ගැනීම සම්බන්ධයෙන් කිසිවක් රුසියානු ජනාධිපතිවරයා විසින් නිල වශයෙන් ප්‍රකාශ කර නොතිබුණද දෙරටේ නායකයන් ඒ සම්බන්ධයෙන් සාකච්ඡාවලදී යම් එකඟතාවයකට එළඹෙන්නට ඇති බව ජාත්‍යන්තර මාධ්‍ය විසින් සඳහන් කර තිබේ.\n\nරුසියානු අභ්‍යවකාශ මධ්‍යස්ථානය වන ‘වොස්ටොච්නි කොස්මොඩ්‍රෝම්’ හි පවත්වා ඇති උතුරු කොරියා – රුසියානු නායක හමුවේදී රුසියානු ජනාධිපති පුටින් විසින් උතුරු කොරියාවට චන්ද්‍රිකා තැනීමට උපකාර කරන බව පවසා ඇති අතර ‘උතුරු කොරියාව සෑම විටම රුසියානු ජනාධිපති පුටින් විසින් ගනු ලබන තීරණවලට සහය ලබා දෙන බවත් දෙරට එකතුව අධිරාජ්‍යවාදයට එරෙහිව සටන් වදින බව උතුරු කොරියානු නායකයා පවසා ඇති බව විදෙස් මාධ්‍ය පවසයි. උතුරු කොරියානු -රුසියානු නායකයන් විසින් සාකච්ඡා ඇරඹීමට පෙර උතුරු කොරියාව, විසින් මිසයිල දෙකක් යවා ඇති බවද වාර්තා වී තිබේ. මේ අතර උතුරු කොරියාවෙන් එල්ල වන න්‍යෂ්ටික හා මිසයිල තර්ජනයට මුහුණ දීම සඳහා යැයි පවසමින් දකුණු කොරියාව විසින් විශ්‍රාමික හමුදා ජෙනරාල්වරයකු වන ෂින් වොන් සික් එරට නව ආරක්ෂක ඇමැතිවරයා ලෙස පත් කර තිබේ.",
       "URL": "https://divaina.lk/%e0%b6%8b%e0%b6%ad%e0%b7%94%e0%b6%bb%e0%b7%94-%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f-%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%b1%e0%b7%8f/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/6/"
}