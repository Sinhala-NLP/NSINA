{
       "Source": "divaina",
       "Timestamp": "February 21, 2022",
       "Headline": "නියැන්ඩර්තාල්වරුන්  වඳවී ගියේ සංහාරයකින් නොවේ",
       "News Content": "නූතන මානවයන් අප‍්‍රිකාවෙන් පැමිණි ආසන්නයේ දීම නියැන්ඩර්තාල් මානවයන් මිහිපිටින් අතුගා දැමුවේයැ යි වන මතය මේ වන විට අභියෝගයට ලක්ව තිබේ. ඒ, අලූතින් හමුවූ ෆොසිලයන් නිසාවෙනි.දකුණු ප‍්‍රංශයේ ගුහාවක තිබී හමුවූ දරුවකුගේ දතක් සහ ගල් මෙවලම්වලින් පෙනී යන්නේ, හෝමෝ සේපියන් මානවයන් මීට වසර 54,000කට පමණ පෙර ද බටහිර යුරෝපයේ විසූ බව යි.මෙය, පෙර සිතා සිටියාට වඩා වසර දහස් ගණනකට පෙර අතීතය වන අතර, මෙම මානව විශේෂයන් දෙකම දිගුකලක් තිස්සේ එකට පැවතුණු බව පෙන්නුම් කරයි. මෙම පර්යේෂණය Science Advances සඟරාවේ පළවූවකි.ටූලූස් විශ්වවිද්‍යාලයේ මහාචාර්ය ලූඩොවික් ස්ලිමාක් ප‍්‍රමුඛ කණ්ඩායමක් විසින් රෝන් නිම්නයේ පිහිටි ‘ග්‍රොට් මැන්ඩි‍්‍රන්’ ලෙස හඳුන්වන ගුහාවකිනි මෙම සොයාගැනීම් කරනු ලැබුවේ. නූතන මානවයාගේ මුල් යුගයේ ජනාවාසයක සාධක එහි ඇති බව දැනගත් විට ඔහු පුදුමයට පත්විය.‘‘හෝමෝ සේපියන්ස්ලා අප‍්‍රිකාවෙන් ඇවිත් තියෙන්නේ අපි හිතුවාටත් වඩා වසර 12,000කට කලින් බව දැන් අපට ඔප්පු කරන්න පුළුවන් වෙලා තියෙනවා. ඊට පස්සේ මෙයාලා වෙනත් නියැන්ඩර්තාල් ජනගහණයකින් ප‍්‍රතිස්ථාපනය වුණා. මේකෙන් අපේ ඉතිහාසය සම්පූර්ණයෙන් වෙනස් වෙනවා.”නියැන්ඩර්තාල්වරු යුරෝපයෙන් මතුවූයේ මීට වසර 400,000කට පෙර ය. දැනට පවතින න්‍යාය අනුව මීට වසර 40,000කට පමණ පෙර, හෝමෝ සේපියන්වරුන් අප‍්‍රිකාවේ සිට යුරෝපයට පැමිණ වැඩි කල් යන්නට මත්තෙන්, නියැන්ඩර්තාල්වරුන් වඳවී ගිය බව යෝජනා කෙරිණ.නමුත් නව සොයාගැනීමෙන් පෙනී යන්නේ අපගේ මානව විශේෂය ඊට බොහෝ කලකට පෙර යුරෝපයට පැමිණ ඇති බවත්, නියැන්ඩර්තාල් මානවයන් වඳවී යෑමට පෙර මෙම විශේෂයන් දෙක වසර 10,000කට වැඩි කාලයක් යුරෝපයේ සහජීවනයෙන් පවතින්නට ඇති බවත් ය.ලන්ඩනයේ ස්වාභාවික ඉතිහාස කෞතුකාගාරයේ මහාචාර්ය ක‍්‍රිස් ස්ටි‍්‍රංගර්ට අනුව, මෙය වර්තමාන මතයට – එනම්, අපගේ විශේෂය ඉක්මනින්ම නියැන්ඩර්තාල්වරුන් අභිබවා ගිය බව – අභියෝග කරයි.",
       "URL": "https://divaina.lk/%e0%b6%b1%e0%b7%92%e0%b6%ba%e0%b7%90%e0%b6%b1%e0%b7%8a%e0%b6%a9%e0%b6%bb%e0%b7%8a%e0%b6%ad%e0%b7%8f%e0%b6%bd%e0%b7%8a%e0%b7%80%e0%b6%bb%e0%b7%94%e0%b6%b1%e0%b7%8a-%e0%b7%80%e0%b6%b3%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/187/"
}