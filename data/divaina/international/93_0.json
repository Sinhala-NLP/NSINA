{
       "Source": "divaina",
       "Timestamp": "November 16, 2022",
       "Headline": "චීනය එරට සුළුතර මුස්ලිම් ජනතාව සංහාරය කරන බවට චෝදනා",
       "News Content": "චීනය එරට ෂී ජියෑන් හි වෙසෙන සුළුතරයක් වූ උයිගර් මුස්ලිම් ජනතාවට එරෙහිව වසර දහයක පමණ කාලයක් තිස්සේ ජන සංහාරයක නිරතවන බව එක්සත් ජාතීන්ගේ මානව හිමිකම් කොමිසම වෙත පැමිණිලි ලැබී ඇතැයි විදෙස් මාධ්‍ය සඳහන් කරයි. මෙම තත්ත්වය මත චීනයෙන් පලා ගොස් තායිලන්තයට ඇතුළුවූ උයිගර් ජාතිකයින් 50කට අධික පිරිසක් ආගමන විගමන නීති උල්ලංඝණය කිරීමේ චෝදනා මත රැදවුම් කදවුරු වල සිටින බව ද වාර්තා වේ. ඔවුන් යළි චීනයට පිටුවහල් කරයි යන බියෙන් පසුවන බව ද සදහන් කරයි. බීජිං හි වෘත්තීය පුහුණු මධ්‍යස්ථානයක මෙම උයිගර් ජාතිකයින් පිරිසකට වධහිංසා පැමිණවීම සහ බලහත්කාරයෙන් වැඩ ගැනීම හා මහා පරිමාණ අත්තනෝමතික ලෙස මානවහිමිකම් උල්ලංඝණය කිරීම සම්බන්ධයෙන් එක්සත්ජාතීන්ගේ මානව හිමිකම් කොමිසම විසින් පසුගිය අගෝස්තු මාසයේ දී වාර්තාවක් නිකුත් කර ඇත. මෙම තත්ත්වය නිසා ෂී ජියෑන් වලින් පලා ගොස් ඕස්ට්‍රේලියාවේ වාසය කරන 35 හැවිරිදි අබ්දුල්ලා සමී විදෙස් මාධ්‍ය වෙත පවසා ඇත්තේ තත්ත්වය ඉතා බරපතල බවට.තමා ජීවත් වන්නේ ද යළි චීනයට පිටුවහල් කරයි යන බියෙන් බවද ඔහු සඳහන් කර ඇත.",
       "URL": "https://divaina.lk/%e0%b6%a0%e0%b7%93%e0%b6%b1%e0%b6%ba-%e0%b6%91%e0%b6%bb%e0%b6%a7-%e0%b7%83%e0%b7%94%e0%b7%85%e0%b7%94%e0%b6%ad%e0%b6%bb-%e0%b6%b8%e0%b7%94%e0%b7%83%e0%b7%8a%e0%b6%bd%e0%b7%92%e0%b6%b8%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/93/"
}