{
       "Source": "divaina",
       "Timestamp": "March 3, 2023",
       "Headline": "ග්‍රීසියේ මගී දුම්රියක් භාණ්ඩ දුම්රියක ගැටීමෙන් 43 ක් මරුට",
       "News Content": "දුම්රිය මගීන් 43 දෙනකුට මරු කැඳවමින් මගී ප්‍රවාහන දුම්රියක් හා භාණ්ඩ ප්‍රවාහන දුම්රියක් මුහුණට මුහුණ ලා ගැටීමෙන් ග්‍රීසියේ සිදු වූ අවාසනාවන්ත දුම්රිය අනතුර වළක්වා ගැනීමට බලධාරීන් විසින් ක්‍රියා නොකිරීමට එරෙහිව එරට නගර ගණනාවක දැවැන්ත විරෝධතා මතුව තිබේ. මෙම දරුණු දුම්රිය අනතුර හටගත් ග්‍රීසියේ ‘ලැරිස්සා’ නගරයේ මෙන්ම ඇතන්ස් අගනුවර හා ‘තෙස්සලොනිකි’ යන නගරවල අදාළ දුම්රිය අනතුර බලධාරීන්ට වළක්වාගැනීමට හැකිව තිබූ බව පවසමින් විරෝධතා පැවැත්වෙන බව විදෙස් මාධ්‍ය පවසයි.\n\nමෙම දුම්රිය අනතුර සිදුවන අවස්ථාවේදී මගී දුම්රියෙහි මගීන් 350 දෙනකුට වැඩි පිරිසක් සිට ඇති අතර ඔවුන්ගෙන් වැඩි දෙනකු ඉකුත් සති අන්තයේදී සම්ප්‍රදායික ග්‍රීක උත්සවයක් සැමරීම සඳහා පිට පළාත්වලට ගොස් නැවත ‘තෙස්සලොනිකි’ නගරයට පැමිණෙමින් සිටි වයස අවුරුදු 20 ගණන්වල පසු වූ තරුණයන් බව අනාවරණය වී තිබේ. ග්‍රීසියේ අගනුවර වන ඇතන්ස් නගරයේ පිහිටා ඇති එරට දුම්රිය සේවාව නඩත්තු කරනු ලබන ‘හෙල්ලෙනික්’ දුම්රිය සේවාවේ මූලස්ථානය ඉදිරිපිටදී දැවැන්ත විරෝධතාවයක නිරත වූ උද්ඝෝෂකයන් පොලිසිය හා ගැටී ඇති බව වාර්තා විය. මගී දුම්රිය මුහුණට මුහුණලා භාණ්ඩ ප්‍රවාහන දුමිරියෙහි ගැටීමෙන් සිදු වූ අනතුරෙන් මගී ප්‍රවාහන දුම්රියෙහි ඉදිරිපස මැදිරි ගිනිගෙන දරුණු ලෙස විනාශ වී තිබේ. මගී දුම්රියෙහි ඉදිරිපස මැදිරි බොහොමයක් මෙම අනතුරෙන් විනාශ වී ගොස් තිබේ. මෙම අනතුරත් සමගම ග්‍රීක ප්‍රවාහන ඇමැති කොස්ටාස් කරමන්ලිස් සිය ඇමැති ධුරයෙන් ඉල්ලා අස් වී තිබේ. මෙම දුම්රිය අනතුර නිලධාරීන්ගේ අත්වරදක් හේතුවෙන් සිදු වූ දරුණු ඛේදවාචකයක් ලෙස හඳුන්වා දී ඇති ග්‍රීක අගමැති කයිරියකොස් මිට්සොටාකිස් අනතුරෙන් මියගිය පිරිස වෙනුවෙන් තෙදින ජාතික ශෝක කාලයක් ප්‍රකාශයට පත් කර තිබේ.",
       "URL": "https://divaina.lk/%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92%e0%b6%ba%e0%b7%9a-%e0%b6%b8%e0%b6%9c%e0%b7%93-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba%e0%b6%9a%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/61/"
}