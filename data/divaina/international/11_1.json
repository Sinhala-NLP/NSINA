{
       "Source": "divaina",
       "Timestamp": "August 27, 2023",
       "Headline": "කළු ගලේ ඔළුව ගසා ගත් ප්‍රිගොෂින්ගේ ඉරණම",
       "News Content": "පසුගිය ජූනි මාසයේදී රුසියානු හමුදාවට එරෙහිව සන්නද්ධ කැරැල්ලක් දියත් කළ වැග්නර් කුලී හමුදාවේ නායක යෙව්ගනි ප්‍රිගොෂින් ගුවන් අනතුරකින් මියගිය බව බදාදා (23) වාර්තා විය. ගුවන් සමාගම උපුටා දක්වමින් රුසියාවේ සිවිල් ගුවන් සේවා ඒජන්සිය වාර්තා කළේ ප්‍රිගොෂින් යානයේ සිටි බවයි. රුසියාවේ ශාන්ත පීටර්ස්බර්ග් නගරයේ සිට ගමන් ගත් ප්‍රිගොෂින් රැගත් පෞද්ගලික ගුවන් යානය මොස්කව් නගරයට උතුරින් කඩා වැටී තිබුණි. අනතුරින් යානයේ ගමන්ගත් පුද්ගලයින් දස දෙනාම මියගොස් ඇති බව වාර්තා වෙයි. මියගියවුන් අතර වැග්නර් බිහි වූ දා සිට ප්‍රිගොෂින්ගේ විශ්වාසවන්ත ලුතිනන්වරයකු වූ උට්කින් ඩිමිත්‍රි සහ ප්‍රිගොෂින්ගේ ජ්‍යෙෂ්ඨ සහායක වැලරි චෙකලෝව් ද වූහ.\n\nවැග්නර් කැරැල්ල දියත් කළ දා සිටම ප්‍රිගොෂින්ගේ ඉරණම පිළිබඳව උපකල්පන මතුවිය. ජනාධිපති ව්ලැදිමීර් පුටින් කැරැල්ල “ද්‍රෝහිකමක්” සහ “පිටුපසින් පිහියෙන් ඇනීමක්” ලෙස හෙළා දුටු අතර එයට සම්බන්ධ වූවන්ට එරෙහිව දැඩි පියවර ගන්නා බව ප්‍රකාශ කළේය. කෙසේ නමුත් රුසියානු හිතවාදී බෙලරූස් ජනාධිපති ඇලෙක්සැන්ඩර් ලුකෂෙන්කෝගේ මැදිහත් වීමෙන් පුටින් හා ප්‍රිගොෂින් අතර සමථයක් ඇති වුවත් රුසියානු නායකයාගේ හා හමුදා නායකයන්ගේ උදහස සමනය වූවාදැයි සැක සහිතය. තහවුරු කළ තොරතුරු ඉතා අල්ප වුවත් යානය කඩා වැටීමට සලස්වා හෝ වෙඩි තබා බිම හෙළා ඇති බවට සැක සංකා මතුව ඇත. බොහෝ දෙනෙකුට අනුව එය ඝාතනයකි.\n\n● කවුද මේ ප්‍රිගොෂින්?\n\nප්‍රිගොෂින් යනු කවරෙකු වුවත් ඔහුගේ පෞද්ගලික හමුදාව යුක්‍රේන යුද්ධයේදී රුසියාව වෙනුවෙන් විශාල කාර්යභාරයක් සිදුකර ඇති බව පෙනෙන්නට තිබේ. ඊට අමතරව රුසියානු නායකයාගේ උපාය මාර්ගික ක්‍රියාකාරකම් වෙනුවෙන් රුසියාවෙන් පරිබාහිරව විශේෂයෙන් අප්‍රිකානු මහාද්වීපය තුළ ඔහු තම ක්‍රියාන්විතයන් සිදුකර ඇති බව හෙළි වී තිබේ. ඔහු තම බලසම්පන්න නායකයා සමග කේවල් කිරීම දක්වා පැමිණෙන්නේ එකී මිලිටරි කැරිස්මාවේ අනුහසිනි.\n\nප්‍රිගොෂින් යනු වෘත්තීය හමුදා සෙබළෙකු නොව ව්‍යාපාරිකයෙකි. ඔහු සොරකමක් සම්බන්ධයෙන් වසර නවයක් සිරගතව සිටි බව වාර්තා වෙයි. ඉන් පසුව මිල අධික අවන්හල් ජාලයක හිමිකරු වූ අතර එයින් එක් අවන්හලක් ජනාධිපතිවරයාගේ ප්‍රියතම අවන්හලක් බවට පත්විය. පුටින් මහතාගේ රාජ්‍යතාන්ත්‍රික සාද සඳහා බොහෝ විට මෙම අවන්හල තෝරා ගැනුණි. මෙකී සාද ඔස්සේම පුටින් හා ප්‍රිගොෂින් අතර දැඩි මිත්‍රත්වයක් ඇති වූ අතර ප්‍රිගොෂින්ගේ ව්‍යාපාර ජාලය රුසියාව තුළ ව්‍යාප්ත කිරීමට මෙකී සම්බන්ධය හේතු විය.\n\nදෙදෙනා අතර මිත්‍රත්වය කෙතරම් දුරදිග ගියාදැයි කිවහොත් ප්‍රිගොෂින් හට ක්‍රෙම්ලිනයට ආහාර සැපයීමේ කොන්ත්‍රාත්තුව භාර විය. ලොව වඩාත්ම ජීවිත තර්ජනයක් සහිත නායකයෙකුට ආහාර සැපයීම එකී නායකයාගේ අතිශයින් විශ්වාසවන්තයකුට පමණක් ලැබෙන භාරදූර වගකීමකි. ඒ නිසාම ප්‍රිගොෂින්ව හැඳින්වූයේ පුටින්ගේ කෝකියා යන අන්වර්ථ නාමයෙනි.\n\n● වැග්නර් කැරැල්ල\n\nයුක්‍රේනය තුළ රුසියානු හමුදා ක්‍රියාකාරකම් පසුබසිද්දී ප්‍රිගොෂින් ඉස්මතු විය. ඔහු රුසියානු සෙබළුන්ට ධෛර්ය සපයන්නකු ලෙස ඉදිරියට ගියේය. විශේෂයෙන් රුසියානු බන්ධනාගාරවල සිටි සිරකරුවන් දහස් ගණනක් තම පෞද්ගලික හමුදාවට බඳවා ගෙන ඔවුන් සමග යුද බිමට ගියේය. නැගෙනහිර යුක්‍රේනයේ බක්මුට් නගරය අල්ලා ගැනීම සඳහා ක්‍රියාත්මක වූ දරුණු ගැටුමේදී වැග්නර් සෙබළු විශාල වශයෙන් මිය ගියහ. යුද බිමට අවශ්‍ය සැපයුම් ප්‍රමාද කිරීම පිළිබඳව ප්‍රිගොෂින් රුසියානු හමුදා ප්‍රධානීන්ට චෝදනා කළේය. තම සෙබළුන් යුද බිමේ මරු වැළඳ ගනිද්දී මොස්කව් හමුදා නායකයන් කාර්යාල තුළට වී බළල් තඩියන් මෙන් නිදා සිටින බව වරක් ප්‍රකාශ කළේය. ප්‍රිගොෂින් දිගු කලක් තිස්සේ රුසියානු හමුදා ප්‍රධානීන් සමග ආරවුලක පැටලී සිටි නමුත් පසුව එය කැරැල්ලක් බවට පත්වූයේ රුසියානු හමුදාව වැග්නර් සෙබළුන් ඔවුන්ගේ අණසක යටතට ගැනීමට උත්සාහ කළ බැවිනි.\n\nරුසියානු හමුදාව විසින් තමන්ගේ වැග්නර් හමුදා සෙබළුන් ඝාතනය කළ බවට 2023 ජුනි 23 වන දින ප්‍රිගොෂින් චෝදනා කළේය. ඔහුගේ සන්නද්ධ කැරැල්ල දියත් වූයේ ඉන් පසුවයි. වැග්නර් සෙබළු යුක්‍රේනයෙන් ඉවත් වී රුසියාවේ රොස්ටොව් – ඕ – ඩොන් නගරය අල්ලා ගත්හ. පසුව වැග්නර් හමුදා පෙළක් මොස්කව් දෙසට ගමන් කරන්නට විය.\n\nප්‍රිගොෂින්ගේ උපකල්පනය වූයේ රජයේ හමුදාවේ බොහෝ පිරිසක් තමන්ට පක්ෂපාතී වනු ඇති බවයි. එසේ නොවුණත් නිත්‍ය හමුදාවන්ගේ ප්‍රතිප්‍රහාර එල්ල වීමට පෙර අගනුවරට ළඟා වීමට ඔහු උත්සාහ කළේය. ඔහුගේ විරෝධය එක එල්ලේම ජනාධිපති පුටින්ට එල්ල නොවූවත් යුද්ධයට හමුදා නායකත්වය සපයන ආරක්ෂක අමාත්‍ය සර්ජි ෂොයිගු සහ සන්නද්ධ හමුදා ප්‍රධානී වැලරි ජෙරසිමොව් ඉවත් කිරීමට කටයුතු කරන මෙන් ඔහු තමන්ට හිතවත් පාර්ශ්වවලින් ඉල්ලා සිටියේය.\n\nරුසියානු හමුදා නායකයන් විසින් යුක්‍රේනයේ අනවශ්‍ය යුද්ධයක් දියත් කළ බවට වූ ප්‍රිගොෂින්ගේ ප්‍රකාශය බැරෑරුම් සහගත විය. යුක්‍රේනය නේටෝ හමුදා සමග එක්ව රුසියාවට එරෙහිව ප්‍රහාරයක් දියත් කිරීමට උත්සාහ දරන බවට මවා පාමින් රුසියානු ආරක්ෂක බලධාරීන් විසින් ජනාධිපතිවරයා හා ජනතාව රැවටූ බව ප්‍රිගොෂින් ප්‍රකාශ කළේය.\n\nප්‍රිගොෂින්ගේ කැරැල්ල පෞද්ගලිකව රුසියානු ජනාධිපතිවරයාට එරෙහිව සිදු නොවූවක් බව ප්‍රකාශයට පත්ව ඇතත් ජනාධිපතිවරයාගේ අණසක යටතේ පවතින රුසියානු රාජ්‍යයට එරෙහිව සිදු වූවක් බව බැහැර කළ නොහැක.\n\n● පාවාදීම සමාව දිය නොහැකි වරදකි\n\nයෙව්ගිනි ප්‍රිගොෂින් සැලකුනේ රුසියානු ජනාධිපතිවරයාට අතිශයින් හිතවත් ඔහුගේ සමීපතමයකු වශයෙනි. ලෝක ඉතිහාසය තුළ එවැනි අයකු විසින් මෙහෙයවනු ලබන සන්නද්ධ කැරැල්ලක් බොහෝ විට නිමා වී ඇත්තේ ලේ වැගිරුණු ගැටුමකිනි. කැරැල්ල ආරම්භ වී පැය 24 කින් නිමාවට පත්විය. කෙසේ වෙතත් යුද්ධය ක්‍රියාත්මකව පවතින භූමි ප්‍රදේශ හරහා ගමන් කරද්දී ප්‍රිගොෂින්ගේ හමුදාවට කිසිදු ආකාරයේ ජනතා විරෝධයක් එල්ල නොවීම කැපී පෙනෙන සිදුවීමකි. බොහෝ සාමාන්‍ය වැසියන් ප්‍රිගොෂින් යනු සැබෑ දේශප්‍රේමියකු ලෙස හඳුන්වා ඔහුව වැළඳ ගන්නා ආකාරය වීඩියෝ දර්ශනවල දක්නට ලැබේ. තමන්ගේ මොස්කව් ගමන රුසියානු නායකයාට නොහොත් රුසියානු රාජ්‍යයට එරෙහිව කරන හමුදා කුමන්ත්‍රණයක් නොව යුක්තිය උදෙසා පාගමනක් ලෙස වූ ඔහුගේ හැඳින්වීම පැහැදිලි නැතත් ප්‍රිගොෂින් තමන් පිළිබඳව අධිතක්සේරුවකින් සිටි බව පෙනෙන්නට තිබේ.\n\nවැග්නර් කණ්ඩායම හා ඇති කර ගත් සමථය තාවකාලික හා කෘතිම මුහුණුවරක් ගෙන තිබූ බව බැලූ බැල්මටම නිරීක්ෂණය විය. මූලික විරසකය ඇති වූයේ ප්‍රිගොෂින් හා රුසියානු හමුදා නායකයන් අතර බව පෙනෙන්නට තිබුණත් රුසියානු නායකයාගේ බල පරාක්‍රමයට එයින් ඇති වූ හානිය සුළුපටු නොවේ.\n\nප්‍රිගොෂින්ගේ ප්‍රකාශයන් හමුවේ රුසියානු රහස් හා ආරක්ෂක උපායමාර්ග බාහිරට හෙළිවීමේ වැඩි ඉඩකඩක් නිර්මාණය විය.\n\nප්‍රිගොෂින් හා සම්බන්ධකම් පැවැත්වූවායැයි යන සැකය මත රුසියානු ගුවන් හමුදාපතිවරයා ද ධුරයෙන් නෙරපා හැරි බව මීට පෙර වාර්තා විය. ප්‍රිගොෂින්ට පක්ෂපාත කණ්ඩායම් හමුදාව තුළ තවදුරටත් සිටින බවට ඇති සැකය බැහැර කළ නොහැක. තමන්ට සෘජුවම අභියෝග කළ මිනිසකු වුවද ජනාධිපතිවරයාට තම අතීත හිතවතා එක වරම ඉවත් කිරීමට නොහැකි බොහෝ හේතු තිබුණි. යුක්‍රේනයේ යුද්ධය සඳහා රුසියාවට වැග්නර් කණ්ඩායම අවශ්‍ය විය. නීත්‍යානුකූල හමුදාවකට කළ නොහැකි සමහර ක්‍රියාකාරකම් සඳහා වැග්නර් කණ්ඩායම ප්‍රොක්සි හමුදාවක් ලෙස යොදවා ඇති බවටත් ඔවුන්ට අවශ්‍ය අරමුදල් හා නියෝග සියල්ල රුසියානු රජය මඟින් ලබාදෙන බවටත් කාලයක් තිස්සේ චෝදනා එල්ල විය.\n\nකැරැල්ලෙන් පසු ප්‍රිගොෂින් ජීවත් වූ සෑම මොහොතක්ම පුටින්ට අභියෝගයකි. ඔහුගේ කැරැල්ල නිසා සතුරන්ට අමතර ධෛර්යයක් ඇති වූ බව ජනාධිපතිවරයා තක්සේරු කළා වන්නටත් පුළුවන. දැන් වැග්නර් නායකයා තම පෞද්ගලික ගුවන් යානය සමඟම ඉවත්ව ගොස් ඇත. ප්‍රිගොෂින්ගේ මරණය හදිසි අනතුරක්ද නැත්නම් සැලසුම් කළ ඝාතනයක් ද යන්න තව බොහෝ කලක් තිස්සේ වාද විවාදයන්ට භාජනය වනු ඇත. කෙසේ නමුත් පසුගිය දා සම්මුඛ සාකච්ඡාවකට එක් වූ ජනාධිපති පුටින් පැවසුවේ නායකයකුට යම් පුද්ගලයකු වෙනුවෙන් සමාව දීමට හැකි නමුත් සියල්ලට සමාව දිය නොහැකි බවයි. “සමාව දිය නොහැක්කේ කුමකටද?” යි විමසූ විට පුටින්ගේ පිළිතුර වූයේ “පාවාදීම” යන්නයි.\n\nශානක ලියනගම",
       "URL": "https://divaina.lk/%e0%b6%9a%e0%b7%85%e0%b7%94-%e0%b6%9c%e0%b6%bd%e0%b7%9a-%e0%b6%94%e0%b7%85%e0%b7%94%e0%b7%80-%e0%b6%9c%e0%b7%83%e0%b7%8f-%e0%b6%9c%e0%b6%ad%e0%b7%8a-%e0%b6%b4%e0%b7%8a%e0%b6%bb%e0%b7%92/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/11/"
}