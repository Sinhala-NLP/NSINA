{
       "Source": "divaina",
       "Timestamp": "May 6, 2023",
       "Headline": "ලෝක බැංකු සභාපති පුටුවට පළමු වරට ඉන්දීය ජාතිකයෙක්",
       "News Content": "දශක අටක ඉතිහාසයක් ඇති ලෝක බැංකුවේ නව සභාපතිවරයා ලෙස ඉන්දියානු – ඇමෙරිකාවනු පුරවැසියකු වන අජේ බංගා පත්වී තිබේ.\n\n63 හැවිරිදි සික් ජාතිකයකු වන අජේ බංගා, ලෝක ප්‍රකට මාස්ටර් කාඩ් සමාගමේ හිටපු ප්‍රධාන විධායක නිලධාරියෙකි.\n\nඑසේම හෙතෙම ඇමෙරිකාවේ හිටපු ජනාධිපති බැරැක් ඔබාමාගේ වෙළෙඳ ප්‍රතිපත්ති සඳහා වන ජනාධිපති උපදේශක කමිටුවේ ප්‍රබල සාමාජිකයෙක්ද වෙයි.\n\nඑමෙන්ම වත්මන් උප ජනාධිපතිනිය වන කමලා හැරිස්ගේ සමීපතම හිතවතෙක් ද වන අජේ බංගා, ලෝක බැංකුවේ සභාපති ධුරයට නිර්දේශ කර ඇත්තේ වත්මන් ජනාධිපති ජෝ බයිඩ්න්ය. සාම්ප්‍රදායිකව ලෝක බැංකුවේ සභාපති ධුරයට නිර්දේශ ඉදිරිපත් කරනු ලබන්නේ ඇමෙරිකාවයි.\n\nඅඩු ආදායම්ලාභී රටවලට ණය බරින් නිදහස් වීමට සහ දේශගුණික විපර්යාසවලට එරෙහිව සටන් කිරීමට ප්‍රමුඛතාවය දෙන ලෝක බැංකුවට පළමු වරට ඉන්දීය ජාතිකයකු පත්වීම පිළිබඳ බොහෝ රටවල් තම ප්‍රසාදය පළ කර ඇත.",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b6%b6%e0%b7%90%e0%b6%82%e0%b6%9a%e0%b7%94-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%b4%e0%b7%94%e0%b6%a7%e0%b7%94%e0%b7%80%e0%b6%a7-%e0%b6%b4/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/39/"
}