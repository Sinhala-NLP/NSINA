{
       "Source": "divaina",
       "Timestamp": "January 22, 2022",
       "Headline": "ඝානාවේ පිපිරීමකින් 17 දෙනෙක් මරුට",
       "News Content": "අප‍්‍රිකානු රාජ්‍යයක් වන ‘ඝානාවේ’ පතල් කර්මාන්තයට ප‍්‍රසිද්ධ බොගොසෝ නගරයේ පිහිටි ‘ඇපියෙට්’ නමැති ප‍්‍රදේශයේ පෙරේදා (20දා) සිදු වූ දැවැන්ත පිපිරීමකින් පුද්ගලයන් 17 දෙනකු ජීවිතක්ෂයට පත්ව ඇති අතර තවත් 59 දෙනකු තුවාල ලබා රෝහල්ගත කර තිබේ.\n\nපතලකට අවශ්‍ය පුපුරන ද්‍රව්‍ය ප‍්‍රවාහනය කරමින් තිබූ වාහනයක් යතුරු පැදියක් හා ගැටීමෙන් මෙම පිපිරීම සිදුව තිබෙන අතර ඉන් තුවාල ලැබූවන්ගෙන් ඇතැමෙකු අසාධ්‍ය තත්ත්වයේ පසුවන බව බලධාරීහු පවසති. මෙම පිපිරීමෙන් බොගොසෝ නගරයේ ගොඩනැගිලි විනාශ වී ගොස් ඇති අතර කඩා වැටුණු ගොඩනැගිලි සුන්බුන්වලට යටවීමෙන් බොහෝ දෙනකු අතුරුදන් වී ඇති බව වාර්තා වී තිබේ.\n\nවාහන ගැටීමෙන් පිපිරීම සිදු වූ ස්ථානයේ විශාල වළක් සැදී ඇති අතර දැවැන්ත කළු දුමාරයක් අහස දෙසට විහිදී යාම නිසා කළු වලාකුළක් සෑදී ඇති බව විදෙස් මාධ්‍ය වාර්තා පවසයි. පිපිරීමෙන් පසු ජනතාවට එම ප‍්‍රදේශයෙන් ඉවත් වී යාබද නගරවල තිබෙන පල්ලි හා පන්ති කාමර වෙත යන ලෙස දැනුම් දී ඇති අතර අනතුරට පත් වූවන් මුදා ගැනීමේ කටයුතු සඳහා හමුදාව හා පොලිසිය කැඳවීමට ඝානා රජය විසින් පියවර ගෙන තිබේ. හමුදා හා පොලිස් නිලධාරීන් විසින් නගරයේ දෙවැනි පිපිරීමක් ඇති වීම වළක්වා ඇති බව ඝානා රජය පවසයි.",
       "URL": "https://divaina.lk/%e0%b6%9d%e0%b7%8f%e0%b6%b1%e0%b7%8f%e0%b7%80%e0%b7%9a-%e0%b6%b4%e0%b7%92%e0%b6%b4%e0%b7%92%e0%b6%bb%e0%b7%93%e0%b6%b8%e0%b6%9a%e0%b7%92%e0%b6%b1%e0%b7%8a-17-%e0%b6%af%e0%b7%99%e0%b6%b1%e0%b7%99/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/199/"
}