{
       "Source": "divaina",
       "Timestamp": "April 29, 2022",
       "Headline": "යුද්ධයෙන් කොටු වී සිටින යුක්‍රේන ජාතිකයන් ඉවත් කරගැනීමට ආරක්ෂිත මාර්ග",
       "News Content": "යුක්‍රේන යුද්ධය හේතුවෙන් නගරවල කොටු වී සිටින ජනතාව එම නගරවලින් ඉවත් කරගැනීම සඳහා ආරක්ෂිත කොරිඩෝ හෙවත් මාර්ග විවෘත කළ යුතු බව එක්සත් ජාතීන්ගේ සංවිධානයේ මහ ලේකම් ඇන්ටෝනියෝ ගුටාරෙස් පවසා තිබේ. මේ සඳහා රුසියානු හා යුක්‍රේන රජයන් ඒකාබද්ධ වැඩපිළිවෙළක් දියත් කළ යුතුව ඇති බව යුක්‍රේනයේ අගනුවර වන කිව් නගරයේ සංචාරය කිරීමෙන් පසු මාධ්‍ය අමතමින් එක්සත් ජාතීන්ගේ සංවිධානයේ මහ ලේකම්වරයා පවසා ඇත.\n\nරුසියානු හමුදාවන් රඳවා සිටින යුක්‍රේන අගනුවරට යෑමට පෙර රුසියානු ජනාධිපති ව්ලැදිමීර් පුටින් හමු වී සාකච්ජා කර තිබූ එක්සත් ජාතීන්ගේ සංවිධානයේ මහ ලේකම්වරයා යුක්රේන නගරයක් වන මරියුපොල් නගරයේ සිරවී සිටින යුක්රේන ජාතිකයන් ආරක්ෂිතව ඉවත් කරගැනීම සඳහා උපකාර කිරීමට තමා කැමැත්තෙන් සිටින බව සඳහන් කර තිබේ.",
       "URL": "https://divaina.lk/%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%9c%e0%b6%a7%e0%b7%94-%e0%b7%80%e0%b7%93-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%ba/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/164/"
}