{
       "Source": "divaina",
       "Timestamp": "September 27, 2023",
       "Headline": "අසර්බයිජානය අල්ලාගත් කලාපයේ පිපිරීමකින් 20ක් මරුට",
       "News Content": "ඉකුත් සතියේ පැරණි සෝවියට් සංගමයට අයත් අසර්බයිජාන් රාජ්‍යය විසින් හමුදා ප්‍රහාර එල්ල කරමින් පාලනය සියතට ගත් ‘නොගර්නෝ -කරබාක්’ කලාපයේ ඉන්ධන පිරවුම්හලක පෙරේදා (25දා) සවස සිදු වූ පිපිරීමකින් පුද්ගලයන් 20 දෙනෙකු මරණයට පත්ව ඇති අතර තවත් 300ක් පමණ දෙනා තුවාල ලබා රෝහල්ගත කර ඇති බව විදෙස් මාධ්‍ය පවසයි. නොගර්නෝ -කරබාක් කලාපයේ ප්‍රධාන නගරය වන ස්ටෙපනකර්ට් නගරයේ ඉන්ධන පිරවුම්හලක හටගෙන ඇති මෙම පිපිරීම හේතුවෙන් විශාල ගින්නක් හටගෙන ඇති අතර පුද්ගලයන් මියගොස් ඇත්තේ ගින්නට හසු වීමෙන් බව වාර්තා වේ. මෙම ගින්නට හේතුව ඊයේ (26දා) දහවල් වන විටද අනාවරණය වී නොතිබිණි.\n\nමේ අතර නොගර්නෝ -කරබාක් කලාපයේ සිටින අසර්බයිජාන ප්‍රහාරවලින් අවතැන් වූ ආර්මේනියානු ජාතිකයන් 6500කට අධික පිරිසක් සිය වර්ගයා පලවා හැරීමේ මෙහෙයුමක් ක්‍රියාත්මක වෙතැයි බියෙන් ආර්මේනියා රාජ්‍යයට පලා ගොස් ඇති බව විදෙස් මාධ්‍ය පවසයි. අසර්බයිජාන් රාජ්‍යයට අයත් හමුදාවන් විසින් ඉකුත් සතියේ හමුදා ප්‍රහාරවලින් අල්ලාගත් නොගර්නෝ -කරබාක් කලාපයේ වාසය කරන බහුතරය ආර්මේනියානු ජාතිකයක් වන අතර ඔවුන් සංඛ්‍යාවෙන් එක් ලක්ෂ විසිදහසක් පමණ වේ. මෙම පිරිසෙන් 6500කට අධික පිරිසක් මෙසේ සිය නිජබිම වන ආර්මේනියානු රාජ්‍යයට පලා ගොස් ඇත්තේ ඒම රාජ්‍යයේ පාලකයන් විසින් අසර්බයිජානය නොගර්නෝ -කරබාක් කලාපයේ වාර්ගික ශුද්ධ කිරීමේ මෙහෙයුමක් ක්‍රියාත්මක කර ඇති බව අනතුරු ඇඟවීම හේතුවෙනි. තවත් විශාල ආර්මේනියානු ජාතිකයන් පිරිසක් ආර්මේනියාවට පලා යෑමට සූදානමින් සිටින බව අනාවරණය වී ඇති අතර මේ වන විටත් විශාල පිරිසක් ආර්මේනියාවට පලා යෑම සඳහා අසර්බයිජාන් – ආර්මේනියා දේශසීමාවේ රැඳී සිටීම හේතුවෙන් එම දේශ සිමාවේ තදබදයක් හටගෙන ඇති බව වාර්තා වී තිබේ.\n\nඅසර්බයිජානය විසින් අල්ලාගත් කඳු හා වනාන්තරවලින් වට වූ නොගර්නෝ -කරබාක් කලාපය අසර්බයිජානයට අයත් බව ජාත්‍යන්තරය විසින් පිළිගෙන තිබුණ ද එහි මෙතෙක් පාලනය ගෙන යනු ලැබුවේ ආර්මේනියාවට අයත් පිරිසකි. මුස්ලිම් බහුතරය වෙසෙන අසර්බයිජානය හා ක්‍රිස්තියානි බහුතරය වෙසෙන ආර්මේනියාව නොගර්නෝ -කරබාක් කලාපයේ හිමිකාරිත්වය වෙනුවෙන් 1990 දශකයේ සිටම සටන් වැද සිටින අතර එම කලාපයේ ස්ථිරසාර සාමයක් ඇති කිරීමේ අරමුණින් යුරෝපා සංගමයේ මෙහෙයවීමෙන් අසර්බයිජාන් හා ආර්මේනියානු නියෝජිතයන් අතර ඊයේ (26) බෙල්ජියමේ බ්‍රසල්ස් නගරයේදී සාම සාකච්ඡා ඇරඹීමට නියමිතව තිබිණි.",
       "URL": "https://divaina.lk/%e0%b6%85%e0%b7%83%e0%b6%bb%e0%b7%8a%e0%b6%b6%e0%b6%ba%e0%b7%92%e0%b6%a2%e0%b7%8f%e0%b6%b1%e0%b6%ba-%e0%b6%85%e0%b6%bd%e0%b7%8a%e0%b6%bd%e0%b7%8f%e0%b6%9c%e0%b6%ad%e0%b7%8a-%e0%b6%9a%e0%b6%bd%e0%b7%8f/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/3/"
}