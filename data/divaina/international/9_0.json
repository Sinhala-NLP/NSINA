{
       "Source": "divaina",
       "Timestamp": "September 2, 2023",
       "Headline": "ඇමරිකානු කොංග්‍රසයට එරෙහිව කැරැල්ලක් මෙහෙයවූ බිග්ස්ට සිර දඬුවම්",
       "News Content": "ඇමරිකානු කොංග්‍රස් මණ්ඩලයට එරෙහිව 2021 වසරේ ජනවාරි 06 වැනිදා කැරැල්ලක් මෙහෙයවමින් වොෂිංටන් නගරයේ පිහිටි කොංග්‍රස් මණ්ඩල ගොඩනැඟිල්ල වෙත කඩා වැදුණු ‘ප්‍රවුඩ් බෝයිස්’ නමැති දක්ෂිණාංශික සන්නද්ධ කණ්ඩායමේ සංවිධායකවරයා වන ජෝ බිග්ස් හට ඇමරිකානු අධිකරණයක් මගින් වසර 17 ක සිර දඬුවමක් නියම කර තිබේ.\n\n2020 වසරේ පැවැති ඇමරිකානු ජනාධිපතිවරණයෙන් පසු ඉන් පරාජයට පත් වූ හිටපු ජනාධිපති ඩොනල්ඩ් ට්‍රම්ප්ට සහය දක්වමින් 2021 වසරේ ජනවාරි 06 වැනිදා තවත් විශාල පිරිසක් සමග ඇමරිකා එක්සත් ජනපදයේ අගනුවර වන වොෂිංටන් නගරයේ පිහිටි කොංග්‍රස් මණ්ඩල ගොඩනැඟිල්ල වෙත කඩාවැදීමේ චෝදනා බිග්ස්ට එරෙහිව එල්ල වී තිබිණි. බිග්ස් ට අමතරව ප්‍රවුඩ් බෝයිස් සංවිධානයේ ඒතන් නෝර්ඩික්, සැකරිරෙයිහි හා එන්‍රික් ටැර්‍රියො යන අයද අදාළ කැරැල්ල සම්බන්ධයෙන් එල්ල වූ චෝදනාවලට වරදකරුවන් කර තිබේ. වොෂිංටනයේ ජුරි සභාවක් විසින් අදාළ සැකකරුවන්ට, එරෙහි චෝදනා විභාග කර තිබේ. වසර 17 ක සිර දඬුවමක් නියම වීමෙන් පසු ජූරි සභාව හමුවේ හඬා ඇති බිග්ස් තමාට සිය දියණිය පාසල් රැගෙන යෑමටත් පිළිකාවකින් පෙළෙන මව රැක බලා ගැනීමට අවස්ථාව ලබා දෙන ලෙස විනිසුරුවරයාගෙන් ඉල්ලා සිට ඇත. තමා කිසිවෙකුට අදාළ කැරැල්ල අතරතුර හිංසාවක් සිදු නොකළ බවද බිග්ස් පවසා තිබේ.",
       "URL": "https://divaina.lk/%e0%b6%87%e0%b6%b8%e0%b6%bb%e0%b7%92%e0%b6%9a%e0%b7%8f%e0%b6%b1%e0%b7%94-%e0%b6%9a%e0%b7%9c%e0%b6%82%e0%b6%9c%e0%b7%8a%e0%b6%bb%e0%b7%83%e0%b6%ba%e0%b6%a7-%e0%b6%91%e0%b6%bb%e0%b7%99%e0%b7%84/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/9/"
}