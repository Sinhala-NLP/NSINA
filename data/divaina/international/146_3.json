{
       "Source": "divaina",
       "Timestamp": "June 11, 2022",
       "Headline": "කොංග්‍රස් ගොඩනැඟිල්ලට කඩා වැදීම ට්‍රම්ප්ගේ කුමන්ත්‍රණයක් බවට චෝදනා",
       "News Content": "ඉකුත් වසරේ ජනවාරි මස 06 වැනිදා ඇමෙරිකා එක්සත් ජනපදයේ වොෂින්ටන් අගනුවර පිහිටි කොංග්‍රස් මණ්ඩල ගොඩනැඟිල්ලට හිටපු ජනාධිපති ඩොනල්ඩ් ට්‍රම්ප්ගේ ආධාරකරුවන් පිරිසක් විසින් කඩා වැදීමේ සිද්ධිය (කැපිටල් රයට්) ට්‍රම්ප් ගේ ‘කුමන්ත්‍රණ උත්සාහයක්’ ලෙස ඒ පිළිබඳව පරීක්ෂණ පවත්වන ඇමෙරිකානු මහජන නියෝජිත මන්ත්‍රී මණ්ඩලයේ තේරීම් කාරක සභාව විසින් හඳුන්වා දී තිබේ.\n\nඅදාළ තේරීම් කාරක සභාවේ උප සභාපතිනිය වන හිටපු ජනාධිපති ට්‍රම්ප් නියෝජනය කරන රිපබ්ලිකන් පක්ෂයේ ලිස් චේනි පවසා ඇත්තේ කොංග්‍රස් මණ්ඩල ගොඩනැඟිල්ලට පිරිසක් කඩා වැදීමේ සිද්ධිය අවුළුවන ලද්දේ ට්‍රම්ප් විසින් බවයි. ‘කොංග්‍රස් මණ්ඩල ගොඩනැඟිල්ලට එල්ල වූ ප්‍රහාරයේ ගිනි දැල්ල දල්වනු ලැබුවේ හිටපු ජනාධිපතිවරයායි’ ඇය පවසා තිබේ. මෙම පරීක්ෂණයට සහභාගි වෙමින් කටඋත්තරයක් ලබා දී ඇති හිටපු ඇමෙරිකානු නීතිපති බිල් බාර් පවසා ඇත්තේ පිරිසක් විසින් කොංග්‍රස් මණ්ඩල ගොඩනැඟිල්ලට කඩා වැදීමේ සිද්ධියට මුල් වූයේ 2020 වසරේ පැවති ඇමෙරිකානු ජනපතිවරණයේදී තම ජයග්‍රහණය සොරකම් කිරීම නිසාය යනුවෙන් ට්‍රම්ප් විසින් කර ඇති ප්‍රකාශය පදනම් විරහිත බවයි. මෙම පරීක්ෂණයට සහභාගි වූ හිටපු ජනාධිපතිවරයාගේ දියණිය වන ඉවන්කා ට්‍රම්ප් පවසා ඇත්තේ සිය පියා විසින් ඉදිරිපත් කර තිබූ ජනාධිපතිවරණයේ ජයග්‍රහණය සොරා ගැනීමේ කුමන්ත්‍රණ න්‍යාය ප්‍රතික්ෂේප කරමින් හිටපු නීතිපතිවරයා විසින් සිදුකර ඇති ප්‍රකාශය තමන් පිළිගන්නා බවයි. ඇමෙරිකානු කොංග්‍රස් මණ්ඩලය විසින් 2020 නොවැම්බර් මස පැවති ජනපතිවරණයෙන් ජයගත් වත්මන් ජනපති ජෝ බයිඩන්ගේ ජයග්‍රහණය තහවුරු කිරීම සඳහා 2021 වසරේ ජනවාරි මස 06 වැනිදා රැස්ව සිටියදී ට්‍රම්ප්ගේ ආධාරකරුවන් පිරිසක් විසින් එම රැස්වීම පැවති ගොඩනැඟිල්ලට කඩා වැදී ගැටුමක් ඇති කිරීම හේතුවෙන් පුද්ගලයන් සිවු දෙනකු මියගොස් තවත් පිරිසක් තුවාල ලබා තිබිණි.\n\nසංස්කරණය – ඒමන්ති මාරඹේ",
       "URL": "https://divaina.lk/%e0%b6%9a%e0%b7%9c%e0%b6%82%e0%b6%9c%e0%b7%8a%e0%b6%bb%e0%b7%83%e0%b7%8a-%e0%b6%9c%e0%b7%9c%e0%b6%a9%e0%b6%b1%e0%b7%90%e0%b6%9f%e0%b7%92%e0%b6%bd%e0%b7%8a%e0%b6%bd%e0%b6%a7-%e0%b6%9a%e0%b6%a9/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/146/"
}