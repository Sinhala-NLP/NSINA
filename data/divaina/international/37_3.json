{
       "Source": "divaina",
       "Timestamp": "May 14, 2023",
       "Headline": "චාල්ස්ට ඔටුන්න බරයි!…භක්තිමත් දිවුරුම විලියම්ගෙන්",
       "News Content": "අපට සුපුරුදු අධිරාජ්‍යවාදී ප්‍රතිවිරෝධතාවන්ගෙන් බැහැරව බැලුවහොත් බ්‍රිතාන්‍යයේ තුන්වන චාල්ස් රජුගේ රාජාභිෂේකය මේ සියවසේ මෙතෙක් පැවති වඩාත්ම ආකර්ෂණීය හා වියදමක් සහිත සංස්කෘතික උත්සවය බව කිව හැකිය. මීට සහශ්‍රකයකට පෙර තිබූ ලෝකය නිල වශයෙන් නැවත ප්‍රතිනිර්මාණය වීමක් වේනම් එහි උත්කර්ෂය බ්‍රිතාන්‍ය රජුගේ රාජාභිෂේකය බවට සැකයක් නොමැත. චාල්ස් රජුගේ රාජාභිෂේකයට පෙර ඒ පිළිබඳව පසුගිය අප්‍රේල් මස 23 ‘ඉරිදා දිවයින’ පුවත්පතේ “සියවසේ මහා රාජාභිෂේකය” ශීර්ෂයෙන් පළ වූ ලිපිය මඟින් බොහෝ කරුණු සාකච්ඡා කළෙමු.\n\nඇස් ගිනිකණ වැටෙන වර්ණවත් ඇඳුම් පැළඳුම්, ධජ, පතාක හා පසුතල සහිතව ලන්ඩනයේ මහා මංගල්‍යය ලෝකයට විවර කිරීමට බ්‍රිතාන්‍ය රජපවුලට ඇත්තටම උවමනාවක් ඇත්ද? මේ සා විශාල වියදමක් දරා සංකේතවත් රජකුගේ හිස මත ඔටුන්නක් පළඳවා බ්‍රිතාන්‍ය රජය බලාපොරොත්තු වන්නේ කුමක්ද? මෙවැනි ප්‍රශ්න රාශියකට පිළිතුරු රාජාභිෂේකයේ රාජකීය තිරවලින් වසා ඇත.\n\nබ්‍රිතාන්‍යයේ රජු සංකේතාත්මකව මෙන්ම දේශපාලනිකව ද ඉංග්‍රීසි ලෝකයේ නායකයා ය. එක්සත් රාජධානියට අමතරව ඔස්ට්‍රේලියාව, නවසීලන්තය හා කැනඩාව තවමත් තමන්ගේ රාජ්‍ය නායකයා ලෙස සලකන්නේ බ්‍රිතාන්‍ය රජුය. තවද ජැමෙයිකාව, බහමාස්, පැපුවා නිව්ගිනියා, සොලමන් දූපත්, ශාන්ත ලුසියා ආදී තවත් රාජ්‍ය එකොළහක් තවදුරටත් බ්‍රිතාන්‍ය කිරීටය යටතේ පාලනය වේ. එකී රටවල්වලට අමතරව අතීතයේ බ්‍රිතාන්‍ය අධිරාජ්‍යයට යටත්ව තිබුණු ඉන්දියාව, ශ්‍රී ලංකාව හා දකුණු අප්‍රිකාව ආදී රටවල් ගණනාවකින් සමන්විත පොදු රාජ්‍ය මණ්ඩලයේ නායකයා ලෙස කටයුතු කරන්නේ ද බ්‍රිතාන්‍ය කිරීටය දරන්නාම ය.\n\nබ්‍රිතාන්‍ය රාජ්‍යත්වය නඩත්තු කරන්නේ එක්සත් රාජධානියේ පුරවැසියන්ගේ බදු මුදලින් වීම විශේෂත්වයකි. චාල්ස් රජුගේ රාජාභිෂේකය සඳහා වියදම් කළේ ද රජ පවුලේ අරමුදල් නොවේ. එහි සම්පූර්ණ වැය බර දරන ලද්දේ බ්‍රිතාන්‍ය රජයයි. රජ පවුලටත් වඩා බ්‍රිතාන්‍ය කිරීටය පවත්වා ගැනීමට උවමනාව ඇත්තේ එහි ව්‍යස්ථාපිත ආණ්ඩුවටයි. එංගලන්තය, ස්කොට්ලන්තය, වේල්සය හා උතුරු අයර්ලන්තය යන රාජ්‍යයන් හතරෙන් සමන්විත එක්සත් රාජධානිය එක්ව තබා ගැනීමට නම් බ්‍රිතාන්‍ය රාජ්‍යත්වයේ සංකේතය අත්‍යවශ්‍යය. මේ අතරින් ස්කොට්ලන්තය වෙන්ව යෑම නැවතුනේ නූලෙනි. එහි පාර්ලිමේන්තුවේ බලය හිමිව ඇත්තේ ද ස්වාධීන ස්කොට්ලන්තයක් වෙනුවෙන් පෙනී සිටින ස්කොට්ලන්ත ජාතික පක්ෂයට යි. එබැවින් බ්‍රිතාන්‍ය රාජ්‍යත්වය අහෝසි වන්නේ කවදාද එදින සිට එක්සත් රාජධානියක් සඳහා ද තවදුරටත් පැවැත්මක් නැත.\n\nවසර හැත්තෑවක්ම බ්‍රිතාන්‍ය කිරුළ දැරූ චාල්ස්ගේ මව වූ එළිසබත් රැජින මෙකී භූ දේශපාලනික කාරණා මැනැවින් තේරුම් ගෙන සිටියාය. ඇය තම රාජ්‍යයේ අභිමානය හා පැවැත්ම වෙනුවෙන් බොහෝ කැපකිරීම් කළ බව කිව හැකිය. පුරා වසර හැත්තෑවක් තිස්සේ රාජ්‍යත්වයට උචිත ලෙස ජීවත් වීමම විශාල අභියෝගයකි. කෙතරම් සුඛිත මුදිත ජීවිතයකට හිමිකම් කීවද සම්ප්‍රදායන් විසින් ඇයගේ නිදහස අහුරා තිබුණි. අතීතයේ රජුට අවශ්‍ය පරිදි රාජධානිය පැවතිය යුතු වුවත් පසුකාලීනව එය රාජධානියට අවශ්‍ය පරිදි රජු පැවතිය යුතු ලෙස වෙනස් විය. රැජින නිසා එක්සත් රාජධානියේ පුරවැසියන්ගේ නිදහස අහිමි නොවීය. රාජ්‍යත්වය භාවිතා වූයේ රාජ්‍යයේ පැවැත්ම උදෙසා රැකගත යුතු උත්තරීතර සංකේතය ලෙසයි.\n\n1952 දී හය වන ජෝර්ජ් රජු හදිසියේ මියගියේය. එදින සිට එළිසබත් කුමරිය දෙවන එළිසබත් රැජින ලෙස සිහසුනට පත්විය. බ්‍රිතාන්‍ය කිරුළ යනු මොන තරම් බරක් ඇති කටු ඔටුන්නක්ද යන්නට රජ පවුලේ සාමාජිකයන්ම සාක්ෂි දරයි.\n\n“අනේ මගේ අසරණ අක්කා. (My poor sister)” තමන් සිහසුනට පත් වූ දිනයේ තම නැඟනිය වූ මාග්‍රට් එසේ පැවසූ බව එළිසබත් රැජින පසු කලෙක පවසා තිබුණි.\n\nඑක්සත් රාජධානියේ ඇත්ත දේශපාලන බලය තිබුණේ අගමැතිවරයා ඇතුළු පාර්ලිමේන්තුවට වුවත් ඒ සියල්ල අභිබවා යමින් රැජිනගේ රාජකීය සංකේතය ජනතාව අතර පිළිගැනීමට ලක්ව තිබුණි. ඇය ඒ නිසාම ලෝක පූජිත අතිශය කීර්තිමත් කාන්තාවක් ලෙස ජීවත් වීම සඳහා අවශ්‍ය අංගෝපාංග සකස් කර ගත්තාය. ඩයනා කුමරියගේ මරණයෙන් පසු ඇයට තිබුණු ගෞරවය බොහෝ සෙයින් පහළ ගිය ද පසුකාලීනව ඇය නැවතත් ජනතාව අතර අතිශය ගෞරවාදරයට පත්විය. ලොව තවත් රාජකීයයන් සිටිය ද ජනතා පිළිගැනීම අතින් ඇය තරම් ඉහළින්ම වැජඹුණු රාජකීයයෙකු මිහිපිට තවත් නැති බව පිළිගත යුතුය. රැජින වෙනුවෙන් කරන වියදම තවමත් බ්‍රිතාන්‍ය වැසියන්ගේ දැඩි විරෝධයට හේතුවක් වී නැත. රාජකීයයන් නඩත්තු කිරීමට යන වියදම තවත් අතකින් එරටට ආයෝජනයක් බව පෙනී යයි.\n\nනමුත් වර්තමාන චාල්ස් රජුට තම මව මෙන් ලොව පුරා සම්භාවනාවට පත්විය හැකිද යන්න පිළිබඳව ඔහුගේ රාජාභිෂේකයෙන් අනතුරුව විශාල වාද විවාද ඇති වී තිබේ. නමුත් චාල්ස් යනු සම්ප්‍රදායන් ගරු කරන අතරම අනිත් පසින් නවීනත්වයට ලෙහෙසියෙන් අනුගත විය හැකි පුද්ගලයකු බව ලියුම්කරුගේ පෞද්ගලික අදහසයි. ඒ අතින් ඔහු තම මවට හා තමන්ගෙන් පසු ඔටුන්න හිමි විලියම් කුමරුටත් වඩා ඉදිරියෙන් සිටී. බ්‍රිතාන්‍යයේ ජීවත්වන විවිධ ජන කොටස්වල හා ආගමිකයන්ගේ නියෝජනයක් ද රාජාභිෂේකයේදී දක්නට ලැබුණි. ඉන් පසුව වින්ඩ්සර් මාළිගයේ පැවති සංගීත සන්ධ්‍යාවන්හි පවා කැපී පෙනුනේ කළු ජාතික ගායක ගායිකාවන් ය.\n\nචාල්ස් ඉතිහාසයට එක්වන්නේ ඔටුන්න සඳහා වැඩිම කාලයක් බලා සිටි බ්‍රිතාන්‍ය රාජකීයයා වශයෙනි. චාල්ස්ට රජකම හිමිවීම අහම්බයක් නොවේ. ඔහු ඒ සඳහා දශක හතක් තිස්සේ සූදානම් විය. රජකම ඩැහැ ගැනීම සඳහා මව සමඟ අරෝවක් ඔහුට නොතිබිණි. යම් ඉලක්කයක් වෙනුවෙන් ගමන් කිරීමේදී ඔහුගේ වූ ඉවසීම පුදුම සහගතය. ඔහුගේ පෞද්ගලික කාරණාවල පවා ඒ ඉවසීම ගැබ් වී තිබුණි. විශේෂයෙන්ම තම දීර්ඝකාලීන ප්‍රේමවන්තිය වූ කැමිලා සමඟ වූ බැඳීම අතහැරීමට ඔහු අකමැති විය. ඩයනා කුමරියගේ හදිසි මරණයේදී ලෝකයම අපවාද කරද්දී පවා ඔහු නොසැළී සිටියේය. අවසානයේ කාලය විසින් සියල්ල විසඳා ඇත. චාල්ස්ට රජු ලෙස ඔටුනු පළඳින දින කැමිලා රැජින ලෙස ඔටුනු පැළඳුවාය.\n\nරාජාභිෂේකයට පෙර මෙන්ම පසුව ද බොහෝ මාධ්‍යයන්ගේ අවධානයට ලක්ව තිබුණේ රජ පවුලේ ඕපාදූප ය. ඔවුන්ට බ්‍රිතාන්‍ය රජ පවුල යනු සල්ලි උල්පතකි. ඩයනා කුමරිය මියයන තෙක්ම පැපරාසි කැමරාකරුවෝ ඇයව ලුහුබැන්දහ. එලිසබත් නැන්දම්මා හා ඩයනා ලේලිය අතර තිබුණු නොහොඳ නෝක්කාඩුකම් මාධ්‍යයට කදිම කටගැස්මක් විය. අදටත් ලොව පුරා වඩාත්ම අවධානයට ලක් වූ පවුල වින්ඩ්සර් පවුල හෙවත් බ්‍රිතාන්‍ය රජ පවුලයි.\n\nරාජාභිෂේකයට පැමිණි හැරී ආ පයින්ම හැරී ගියේය. හැරී කුමරු මේ වන විට සිය රාජකීයවත්වයෙන් ඉවත් වී බිරිඳ සමඟ ඇමෙරිකාවේ ජීවත් වෙයි. ඔහු තම පියාගේ රාජාභිෂේකයට පැමිණියේ සාමාන්‍ය යුරෝපීය ඇඳුමෙන් සැරසී ගෙනය. “නෑවිත් බැරි කමට ආවා” වැනි හැඟීමක් ඔහුගේ ඉරියව් තුළින් පෙනෙන්නට තිබුණි. තම නැන්දනිය වූ ඈන් කුමරියට මුවා වී බොහෝ පසුපස ආසනයක සිට හිස් බැල්මකින් බලා සිටින හැරීගේ මුහුණ උත්සවයේ නිල කැමරාවලට හසු වූයේ නැත. ඔහුට තම පියා සමඟ වචනයක්වත් කතා කිරීමට අවස්ථාව ලැබුණා දැයි සැක සහිතය. කෙසේ නමුත් හැරී තම සොහොයුරු විලියම් සමඟ මුහුණට මුහුණ හමු නොවූ බව මාධ්‍යවල සඳහන් විය. බොහෝ පසුව පැමිණි හැරී කාටත් කළින් නික්ම ගියේය. තම පියා හා කුඩම්මා රනින් නිමැවූ අශ්ව කරත්තයේ නැඟී බකින්හැම් මාළිගය බලා පිටත්ව යද්දී හැරී වෙස්ට්මිනිස්ටර් ඇබේ දේවස්ථානයේ දොරටුව අසල සිට උපේක්ෂා සහගතව බලා සිටියේය. ඔවුන් පිටත්ව ගිය වහාම හැරී ගුවන් තොටුපළට ගොස් බ්‍රිතාන්‍ය ගුවන් සේවයේ යානයකින් කැලිෆෝනියාව බලා පිටත්ව ගියේ තම පුතුගේ උපන් දිනය සැමරීම සඳහාය.\n\nඑලිසබත් රැජිනගේ ආදරය හා අවධානය වැඩිපුරම එල්ල වී තිබුණේ රජපවුලේ බඩ පිස්සා වූ හැරී කුමරු කෙරෙහි බව කියවේ. කුඩා කාලයේදීම තම මව අහිමි වීම හැරීගේ ජීවිතයට විශාල බලපෑමක් කර ඇති බව පෙනෙන්නට තිබේ. කෙමෙන් කෙමෙන් තමන්ට බොහෝ සේ ආදරය කළ මිත්තණිය ද ඔත්පල වීම නිසා හැරී බිරිඳ කෙරෙහි බොහෝ සෙයින් නැඹුරු වූ සෙයකි. ඔටුන්න වෙනුවෙන් වූ ගතානුගතික ජීවිතයක කොටුවී ඇති තම පියා හා සොහොයුරා කෙරෙන් ඔහු ඈත් විය. විලියම්ගේ දරුවන් ඉපදීමත් සමඟ හැරී ඔටුන්න හිමි ධූරාවලියේ තවත් පසුපසට ගියේය. මේ නිසා රාජකීයයකු වීමෙන් ඔහුගේ පෞරුෂය ගොඩනඟා ගැනීමට වඩා නිදහස් මිනිසකු ලෙස තනිව නැඟිටීම කෙරෙහි ඔහු විශ්වාස කළා විය හැකිය. තම සොයුරු බ්‍රිතාන්‍ය රජු ලෙස කිරුළ පළඳින යම් දිනක හැරී වෙනස්ම ගමනකින් පසු බ්‍රිතාන්‍ය අගමැති ධුරයට පත්වීමේ ඉඩකඩ බැහැර කළ නොහැක. බ්‍රිතාන්‍යයේ කෙතරම් ජනප්‍රිය දේශපාලනඥයන් සිටියද අදටත් රජුට අභියෝගයක් විය හැකි අගමැතිවරයකු එරට බිහිව නැත. රජ පවුල කෙරෙහි කෙතරම් විවේචන තිබුණ ද බහුතර ජනතාව තවමත් රාජකීයත්වය ඉහළින්ම පිළිගනී. රාජකීයත්වය අභියෝගයට ලක්කරන්නේ නම් එය රාජකීයයකුම විසින්ම සිදුකළ යුතුය.\n\nඅනිත් අතට සමස්ත රාජාභිෂේකය පුරාම චාල්ස් රජු යම් පීඩනයකින් සිටි බව ඔහුගේ මුහුණේ ඉරියව්වලින් පැහැදිලිව පෙනෙන්නට තිබුණි. ඔටුන්නේ බරටත් වඩා ඔහුගේ හිස බරව තිබුණි. වසර දහස් ගණනක් තිස්සේ ලොවපුරා තේජාන්විතව වැජඹුණු තම මුතුන් මිත්තන් මෙන් බ්‍රිතාන්‍ය කිරීටය තවදුරටත් පවත්වා ගැනීම ඔහුට විශාල අභියෝගයකි. චාල්ස් රජවන්නේ ඔහුගේ මව මෙන් ගතානුගතික ලෝකයක නොවේ. විවිධ දේශපාලන ක්‍රමෝපායන් නිසා ලෝකය උඩු යටිකුරු වී ඇත. පැරණි සාම්ප්‍රදායික ඉංග්‍රීසි අධිරාජ්‍යය ලෝකයෙන් තුරන් වී ඇත. ඒ වෙනුවට ඇමෙරිකාව, චීනය, රුසියාව, ඉන්දියාව හා යුරෝපා සංගමය ලෝකය තුළ තම භූ දේශපාලනික ආධිපත්‍යය පතුරුවා ඇත.\n\nබ්‍රිතාන්‍ය රාජාභිෂේකයේදී දක්නට ලැබෙන තවත් කැපී පෙනෙන අංගයක් වන්නේ රාජකීය රුධිරයේ උපහාරයයි. අභිනව රජු ඉදිරියේ තම දණහිස නවා රජුට පක්ෂපාතීතය දක්වන භක්තිමත් වාක්‍ය ඛණ්ඩය පවසන සමීපතම රාජකීයයා කවුදැයි යන්න රජු විසින්ම තෝරාගත යුතුය. මෙකී දිවුරුම ලබා දෙන්නා “Liege man of life and limb” යනුවෙන් ඉංග්‍රීසි භාෂාවෙන් හැඳින්වේ. එළිසබත් රැජින වෙනුවෙන් මෙකී දිවුරුම ලබා දුන්නේ ඇයගේ සැමියා වූ පිලිප් කුමරුය.\n\nමෙවර අහිනව රජු වෙනුවෙන් මෙම භක්තිමත් දිවුරුම ලබා දුන්නේ විලියම් කුමරුය.\n\n“වේල්සයේ කුමරු වන මම ඔබ කෙරෙහි ඇති භක්තියත්, පක්ෂපාතීත්වයත් සත්‍යවාදීව ඔබ කෙරෙහි පුද කරමි.”\n\nවිලියම් දණ නවා තම පියාට එසේ ප්‍රකාශ කළේය. කුමක් හෝ හේතුවක් නිසා පියාගේ මුහුණ දෙස කෙළින් බැලීමට විලියම්ට අපහසු විය. දිවුරුමෙන් පසුව විලියම් තම පිය රජුගේ ඔටුන්න ස්පර්ශ කර ඔහුගේ මුහුණ සිප ගත්තේය. සමස්ත රාජාභිෂේක උත්සවයේ පැවති හැඟුම්බරම අවස්ථාව මෙයයි.\n\nදීර්ඝ කාලයක් තම මවගේ වගකීම් සහගත ජීවිතයේ අණසකට කොටු වී සිටි චාල්ස්ට බ්‍රිතාන්‍ය කිරීටය නම් වූ කටු ඔටුන්න හිමි වූයේ ජීවිතයේ සැඳෑ සමයේදීය. දැන් ඔහුට උපදෙස් දීමට මව ජීවතුන් අතර නැත. ඩයනා කුමරියගේ මරණය මෙන්ම හැරී කුමරුගේ ඉවත්ව යෑම ද චාල්ස් කම්පනයට පත්කළ සිදුවීම් බවට සැක නැත. බ්‍රිතාන්‍ය කිරීටයේ පැවැත්ම මෙන්ම තම පවුලේ අනාගතය පිළිබඳව ද අවිනිශ්චිත සිතුවිලිවලින් ඔද්දල්ව ඇති චාල්ස් රජුට විලියම්ගේ සිපගැනීම විශාල අස්වැසිල්ලක් වූ බව නොරහසකි.\n\nඑතෙක් ඉතා බැරෑරුම්ව තිබූ චාල්ස් රජුගේ මුහුණ මෘදු මොළොක් සිනාවකින් ආලෝකවත් විය. හිස මත තිබූ මහා බරක් ඉවත් කළා මෙන් වූ හැඟීමකින් ඔහු ආදරයෙන් තම පුතු දෙස බලා “ස්තුතියි මගෙ පුතේ” යනුවෙන් පැවසීය.\n\nශානක ලියනගම",
       "URL": "https://divaina.lk/%e0%b6%a0%e0%b7%8f%e0%b6%bd%e0%b7%8a%e0%b7%83%e0%b7%8a%e0%b6%a7-%e0%b6%94%e0%b6%a7%e0%b7%94%e0%b6%b1%e0%b7%8a%e0%b6%b1-%e0%b6%b6%e0%b6%bb%e0%b6%ba%e0%b7%92%e0%b6%b7%e0%b6%9a%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/37/"
}