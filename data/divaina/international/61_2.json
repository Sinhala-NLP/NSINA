{
       "Source": "divaina",
       "Timestamp": "March 3, 2023",
       "Headline": "හැරී කුමරුව රාජකීය නිවසකින් පන්නයි",
       "News Content": "එංගලන්ත රජ පවුලෙන් හැරී කුමරුට ත්‍යාගයක් වශයෙන් හිමිව තිබූ ‘ෆ්‍රොග්මෝර් කොටේජ්’ නමැති නිවසෙන් වහාම ඉවත් වන ලෙස චාල්ස් රජු විසින් හැරී කුමරු හා ඔහුගේ බිරිය වන මේගන් මර් කල්ට දැනුම් දී තිබේ. මේ වන විට එංගලන්තයේ හා සෙසු බටහිර රටවල ආදායම් වාර්තා බිඳලමින් අලෙවි වන හැරී කුමරු විසින් රචිත ‘ස්පෙයාර්’ නමැති ග්‍රන්ථයෙන් රජ පවුලේ රහස් හෙළිදරව් කිරීම මෙසේ අදාළ නිවසෙන් හැරී කුමරු පිටිවහල් කිරීමට ප්‍රධාන වශයෙන් හේතු වී ඇති බව එංගලන්ත මාධ්‍ය පවසයි.\n\nඑංගලන්ත රජ පවුලෙන් හැරී කුමරුහට ත්‍යාගයක් වශයෙන් ලැබුණු ‘ෆ්‍රොග්මෝර් කොටේජ්’ නිවස රජ පවුලට අයත් බර්ක්ශයර් ප්‍රදේශයේ පිහිටි වින්ඩ්සර් මාළිගයේ පහත කොටසෙහි පිහිටා ඇති අතර කාමර 10කින් සමන්විත මෙම නිවස හිටපු දෙවැනි එළිසබෙත් රැජිණ විසින් හැරී කුමරුට තිළිණයක් වශයෙන් ලබා දී තිබේ. තමනට අදාළ නිවසෙන් ඉවත් වන ලෙස දැනුම් දී ඇති බව හැරී හා මේගන් ගේ නිල ප්‍රකාශකයා විසින්ද මේ වන විට තහවුරු කර තිබේ. සිය දරුවන් දෙදෙනා වන ආර්චි හා ලිලිබට් සමග ඇමෙරිකා එක්සත් ජනපදයේ කැලිෆෝනියා ප්‍රාන්තයේ වාසය කරන හැරී කුමරු හා මේගන් මෙම රාජකීය නිවස එංගලන්තයේ ජනතාවගේ බදු මුදලින් 2018-19 කාල සීමාවේදී ස්ටර්ලින් පවුම් මිලියන 2.4 ක මුදලින් සම්පූර්ණයෙන් නවීකරණය කර තිබූ අතර පසුව හැරී කුමරු එම මුදල නැවත රජයට ගෙවා ඇති බව වාර්තා විය.\n\nහැරී කුමරු හා ඔහුගේ බිරිය අදාළ නිවසෙන් පිටමං කිරීමට තුඩු දී ඇති ඉකුත් ජනවාරි මාසයේදී හැරී කුමරු විසින් ලියා පළ කරන ලද ‘ස්පෙයා’ නමැති ග්‍රන්ථය මේ වන විට එංගලන්තයේ වැඩිම ඉල්ලුමක් ඇති ශීඝ්‍රයෙන් අලෙවි වන ප්‍රබන්ධාත්මක නොවන ග්‍රන්ථය බවට පත්ව ඇති අතර එම ග්‍රන්ථය හරහා හැරී කුමරු සිය සොයුරු විලියම් කුමරු විසින් ඔහුව බිම පෙරළා පහර දුන් ආකාරය, විලියම් කුමරු හා ඔහු සිය පියා වන චාල්ස් රජුගෙන් කැමිලා බිසව හා විවාහ නොවන ලෙස කරන ලද ඉල්ලීම ඇතුළු එංගලන්ත රජ පවුලේ මෙතෙක් එළිදරව් නොවූ රහස් සඳහන් කර තිබේ. මෙම ග්‍රන්ථය වෙළෙඳපොළට නිකුත් කර දිනකට පසු හැරී කුමරුට ‘ෆ්‍රොග්මෝර් කොටේජ්’ නිවසෙන් ඉවත් වන ලෙස දැනුම් දී ඇති බව වාර්තා වේ.\n\nසංස්කරණය – ඒමන්ති මාරඹේ",
       "URL": "https://divaina.lk/%e0%b7%84%e0%b7%90%e0%b6%bb%e0%b7%93-%e0%b6%9a%e0%b7%94%e0%b6%b8%e0%b6%bb%e0%b7%94%e0%b7%80-%e0%b6%bb%e0%b7%8f%e0%b6%a2%e0%b6%9a%e0%b7%93%e0%b6%ba-%e0%b6%b1%e0%b7%92%e0%b7%80%e0%b7%83%e0%b6%9a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/61/"
}