{
       "Source": "divaina",
       "Timestamp": "February 14, 2022",
       "Headline": "සිමෙන්ති ව්‍යාපාරය අත්හැර දමා  ගස් සිටුවන නයිජීරියාවේ බෙන්සන්",
       "News Content": "සිය වැඩිහිටි ජීවිතයෙන් වැඩි කාලයක් තම පියාගේ වෙළෙඳසලේ සිමෙන්ති විකුණමින් ගත කළ උක්පේ බෙන්සන් උඩෝ, ඉන්පසු දකුණු නයිජීරියාවේ ඔකොරොටේහි පිහිටි ඔහුගේ ගමේ ගස් සිටුවීමට මාරුවිය. ‘‘මට මේ තීරණය ගන්න සිද්ධි දෙකක් හේතුවුණා,” ඔහු පවසයි.‘‘පළවෙනි සිද්ධිය තමයි, මම අලෙවි කරපු නිෂ්පාදන අතරින් එකක් මිනිසුන්ටත්, පරිසරේටත් අහිතකර බව ඔප්පුවෙලා තියෙන වග දැනගන්න ලැබීම. අනිත් සිද්ධිය තමයි, 2019 දී මම තරුණයන් වෙනුවෙන් පැවැත්වුණු නායකත්ව වැඩසටහනකට සහභාගි වුණා. ඒකෙන්, මගේ ප‍්‍රජාව ඇතුළේ දේශගුණික අභියෝගවලට විසඳුම් හොයන්න පටන්ගන්න මට ශක්තිය ලැබුණා.” උක්පේ සිය විවේක කාලයේ දී ගස් සිටුවමින්, විසඳුම් සෙවීමට අවතීර්ණ විය.‘‘ඒක, මම කරන්න යන දේ ගැන ඉගෙනගන්න වැදගත් කාල පරිච්ෙඡ්දයක් වුණා,” ඔහු තවදුරටත් පැවසුවේ ය. තමා දේශගුණික පක්ෂවාදියකු යැයි හඳුන්වා ගන්නා මේ 30 හැවිරිදි මිනිසා, 2020 මැයි මාසයේ දී, නැවත වන වගා කිරීමේ වැඩසටහනක් දියත් කිරීම සඳහා සිමෙන්ති ව්‍යාපාරයෙන් ඉවත්විය.‘‘මගේ කාලය පරිසරය වෙනුවෙන් කැප කරන්න ඕන කියලා අයියාට කිව්වම එයා හිතුවේ මට පිස්සු කියලයි… ඒක දුෂ්කර මොහොතක් වුණත්, මම කරන දේ ගැන මට විශ්වාසය තිබුණා. අවසානයේ දී ඔහු මට ඕනේ දේට සහාය දුන්නා.” උක්පේ වැඩිදුරටත් සඳහන් කරන්නේ නයිජීරියාවේ මෙම ප‍්‍රදේශයේ ‘‘මුහුදු මට්ටම ඉහළ යන නිසා ගොඩක් දෙනකුට වෙනත් ප‍්‍රදේශවල නැවත පදිංචි වෙන්න සිද්ධ වුණා. මේකෙන් ගංවතුරකුත් ඇතිවෙලා ජීවීන්ට හානිවුණා. මේ පැත්තේ කට්ටිය රස්සාව විදියට යැපෙන්නේ මේ සාගර ජීවීන් මත විසඳුමක් විදියට අපි කඩොලාන ගස් හිටවනවා. ඒවා ජල මට්ටම ඉහළ යෑමට එරෙහිව ස්වභාවික ස්වාරක්ෂකයක් ලෙස ක‍්‍රියා කරනවා. ඊට අමතරව, ඒවායේ මූල පද්ධතිය පස එකට බඳලා තියාගන්නවා.” අභියෝග මධ්‍යයේ වුව ද, තමා දැන් ‘‘වඩාත් සතුටින්” සිටින බව ඔහු පවසයි.",
       "URL": "https://divaina.lk/%e0%b7%83%e0%b7%92%e0%b6%b8%e0%b7%99%e0%b6%b1%e0%b7%8a%e0%b6%ad%e0%b7%92-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b6%ba-%e0%b6%85%e0%b6%ad%e0%b7%8a%e0%b7%84%e0%b7%90/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/190/"
}