{
       "Source": "divaina",
       "Timestamp": "November 26, 2022",
       "Headline": "ඇමරිකාවේ වෝල්මාර්ට් සුපිරි වෙළෙඳ සලේ සිදු වූ වෙඩි තැබීමෙන් 06 ක් මරුට",
       "News Content": "ඇමෙරිකා එක්සත් ජනපදයේ වර්ජිනියා ප්‍රාන්තයේ පිහිටි දැවැන්ත “වෝල්මාර්ට්” සුපිරි වෙළෙඳ සංකීර්ණ ජාලයට අයත් සුපිරි වෙළෙඳසලේ ගබඩා කළමනාකරුවකු විසින් පෙරේදා (23දා) රාත්‍රියේ එම වෙළෙඳසලේ සේවකයන් ඉලක්ක කර ගනිමින් සතර දෙසට සිදු කළ වෙඩි තැබීමෙන් පුද්ගලයන් 06 දෙනකු මියගොස් තවත් 06 දෙනකු තුවාල ලබා ඇති බව ඊයේ දිනය වන විට තහවුරු වී තිබිණි. පතරොම් කොපු රැසක් අතැතිව පිස්තෝලයකින් වෙඩි තැබීම සිදු කර ඇති තුවක්කුකරු අනතුරුව එම පිස්තෝලයෙන්ම වෙඩි තබාගෙන මියගොස් ඇති බව පොලිසිය පවසයි.\n\nවර්ජිනියා ප්‍රාන්තයේ ‘චෙසාපීක්’ ප්‍රදේශයේ පිහිටි ‘වෝල්මාර්ට්’ සුපිරි වෙළෙඳසලේ පෙරේදා රාත්‍රියේ ඇමෙරිකානු වේලාවෙන් රාත්‍රී 10.12ට පමණ සිදු වූ මෙම වෙඩි තැබීමෙන් තුවාල ලැබූවන් 06 දෙනකු මේ වන විට රෝහල්ගත කර ඇති අතර ඔවුන්ගෙන් දෙදෙනකුගේ තත්ත්වය බරපතළ බව විදෙස් මාධ්‍ය පවසයි. වෙඩික්කරු වූ 31 හැවිරිදි වියෙහි පසු වූ ඇන්ඩෲ බින්ග් 2010 වසරේ සිට වෝල්මාර්ට් සුපිරි වෙළඳ සංකීර්ණයේ ගබඩා කළමනාකරුවකු ලෙස සේවය කරමින් සිට ඇති අතර මෙසේ එකවර සිය සේවකයන් ඉලක්ක කරගෙන සිදු කළ වෙඩි තැබීමට මුල් වූ හේතුව මෙතෙක් අනාවරණය වී නොමැත.\n\nඔහු ‘පැරනොයිඩ් පර්සනල් ඩිස්ඕඩර්’ නමැති මානසික රෝග තත්ත්වයකින් පෙළී ඇති බවත් රජය තමන්ව අධීක්ෂණය කරමින් සිටින බව පවසා ඇති බව වෙඩි තැබීම සිදු වූ වෙළෙඳසලේ සේවකයෝ පවසති. එහි සේවය කරන සේවිකාවක වන ජෙසී විල්සෙවිස්කි මාධ්‍යට පවසා ඇත්තේ තුවක්කුකරු තමා වෙත පිස්තෝලය එල්ල කර පසුව එතනින් පිටත්ව යන ලෙස ඇයට පැවසු බවයි. මියගිය අය අතර වයස අවුරුදු 16ක පිරිමි ළමයකු ද සිටින බව අනාවරණය වී තිබේ. වෙඩික්කරු විසින් වෙඩි තැබීම ඇරඹූ පසු සිදු කරන ලද කෙටි දැනුම් දීමකට අනුව සුපිරි වෙළෙඳසලට පැමිණ ඇති පොලිසිය එම අවස්ථාවේ වෙළෙඳසලේ කොටු වී සිටි සේවකයන් හා පාරිභෝගිකයන් 50 දෙනකු පමණ ආරක්ෂිතව එම ස්ථානයෙන් ඉවත් කර තිබේ.\n\nදින කිහිපයක් ඇතුළත ඇමෙරිකා එක්සත් ජනපදයේ සිදු වූ දෙවැනි මරාගෙන මැරෙන වෙඩි තැබීම වන මෙම සිද්ධිය සම්බන්ධයෙන් පොලිසිය හා ඇමෙරිකානු මධ්‍යම අපරාධ විමර්ශන අංශය එක්ව පරීක්ෂණ අරඹා තිබේ.\n\nසංස්කරණය – ඒමන්ති මාරඹේ",
       "URL": "https://divaina.lk/%e0%b6%87%e0%b6%b8%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b7%80%e0%b7%9d%e0%b6%bd%e0%b7%8a%e0%b6%b8%e0%b7%8f%e0%b6%bb%e0%b7%8a%e0%b6%a7%e0%b7%8a-%e0%b7%83%e0%b7%94%e0%b6%b4%e0%b7%92/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/90/"
}