{
       "Source": "divaina",
       "Timestamp": "August 13, 2023",
       "Headline": "සිරගත කළ ක්‍රිකට් තරුව",
       "News Content": "ඉම්රාන් ඛාන් යනු එක්තරා කාලයක ලොව පුරා කෝටි සංඛ්‍යාත පිරිසකගේ ගරු බුහුමනට පාත්‍ර වූ ක්‍රිකට් තරුවකි. 1992 දී පාකිස්තානයට ක්‍රිකට් ලෝක කුසලානය දිනා දීමට ඔහු මුල්විය. ඉන් පසුව පාකිස්තාන ජනතාව අතර වීරයකු බවට පත් වූ ඔහු දේශපාලනයේ දුෂ්කර වූ ගමන ආරම්භ කළේය. ලෝක කුසලාන ජයග්‍රහණයෙන් දශක තුනකට පමණ පසු පාකිස්තානයේ අගමැති පුටුවට පැමිණීමට ඔහුට හැකි විය. දූෂණය, නාස්තිය හා ලේ වැගිරීම්වලින් පිරීගිය පාකිස්තානය වැනි රටක මහ පුටුවට පැමිණීම ලෙහෙසි පහසු නැත. දුගීභාවයේ විලංගු බිඳ දමමින් පාකිස්තානය බලාපොරොත්තු සහගත නව යුගයකට ගෙන යන බවට ඔහු පොරොන්දු විය.\n\n● වසර තුනක සිර දඬුවමක්\n\nඑහෙත් මේ වන විට ඉම්රාන්ගේ දේශපාලන ජීවිතය පමණක් නොව ඔහුගේ පෞද්ගලික ජීවිතය පවා දැඩි අභියෝගාත්මක තලයකට පැමිණ ඇත. දූෂණ චෝදනා සම්බන්ධයෙන් වරදකරු වී වසර තුනක සිරදඬුවමක් නියම වූ පාකිස්තානයේ හිටපු අගමැතිවරයා පසුගිය අගෝස්තු 5 වැනිදා ලාහෝර් නගරයේ පිහිටි ඔහුගේ නිවසේදී අත්අඩංගුවට ගනු ලැබීය. ඉස්ලාමාබාද් අගනුවරට කිලෝමීටර් 80ක් පමණ බටහිර දෙසින් පිහිටි සිරකරුවන් පිරුණු බන්ධනාගාරයක ඔහුව සිරගත කොට ඇත. ඉතා සුඛෝපභෝගී ජීවිතයකට උරුමකම් කී මේ අද්විතීය ක්‍රිකට් තරුවට අද උරුම වී ඇත්තේ මැස්සන් ගැවසෙන කුඩා කුටියකි. ඔහුගේ දේශපාලනය පිළිබඳව කුමන විවේචන තිබුණ ද අපේ රටේ ජනතාවගේ ද ගෞරවයට පාත්‍ර වූ මෙම ක්‍රිකට් ක්‍රීඩකයා සිරගත වීම බහුතර ශ්‍රී ලාංකිකයන්ගේ හදවත පාරවන සිදුවීමකි. කෙසේ වෙතත් ඉම්රාන් මේ දක්වා තම දඬුවම සම්බන්ධයෙන් අභියාචනයක් ඉදිරිපත් කර නොමැති අතර තමා නීති විරෝධීව කටයුතු කළ බවට වූ චෝදනා ඔහු තරයේ ප්‍රතික්ෂේප කරයි.\n\nඅගමැතිවරයා ලෙස විදේශීය ප්‍රභූවරුන්ගෙන් ලැබුණු තෑගි සහ ඒවා විකිණීමෙන් ලැබුණු ආදායම පිළිබඳ තොරතුරු වැරදි ලෙස ප්‍රකාශ කළ බවට ඔහුට විරුද්ධව චෝදනා එල්ල වී තිබුණි. ඍදකැං ඔරලෝසු, රන් මුද්දක් සහ කෆ් ලින්ක් යුගලකින් සමන්විත ඇමෙරිකානු ඩොලර් 635,000ක් වටිනා භාණ්ඩ කිහිපයක් මේ නඩුවට විෂය වී ඇත. චූදිතයාගේ වංකකම සැකයෙන් තොරව ඔප්පු වී ඇතැයි පවසමින් විනිසුරුවරයා තම තීන්දුව ප්‍රකාශයට පත් කළේය. උසාවියෙන් පිටත රජයට පක්ෂපාතී උද්ඝෝෂකයන් විශාල පිරිසක් රැඳී සිටි අතර ඔවුහු හිටපු අගමැතිවරයාට අපහාසාත්මක වදන් කියමින් ඔල්වරසන් දුන්හ. එහි යම් සැලසුම් සහගත නාට්‍යානුකූල ස්වභාවයක් ද දක්නට ලැබුණි. තීන්දුව ප්‍රකාශයට පත් වී මිනිත්තු 15 ක් ඇතුළත ට්‍රක් රථ පෙළක් පැමිණ ඉම්රාන්ව බන්ධනාගාරයට රැගෙන ගියේය.\n\n● වසර පහකට දේශපාලනය තහනම්\n\nතමාට එල්ල වූ චෝදනා බහුතර ජනතාව විසින් ප්‍රතික්ෂේප කරනු ඇති බවත් ඉදිරි මැතිවරණයන්හිදී තමන්ට නැවතත් පාකිස්තානයේ බලයට පැමිණිය හැකි බවත් ඉම්රාන් තරයේ විශ්වාස කළේය. එහෙත් ඔහුගේ මැතිවරණ බලාපොරොත්තුවට ද දැන් කණකොකා හඬමින් ඇත. මෙම අධිකරණ තීන්දුව පාදක කර ගෙන පාකිස්තාන මැතිවරණ කොමිසම ඉම්රාන්ට වසර පහක මැතිවරණ තහනමක් පනවා ඇත. ඒ අනුව ඔහුට ඉදිරි කාලයේදී මැතිවරණයකට තරඟ කිරීම හෝ රජයේ නිල තනතුරක් දැරීම තහනම් වී ඇත. ඉක්මනින්ම ඔහුව පාර්ලිමේන්තු මන්ත්‍රී ධුරයෙන් ද නෙරපා හරිනු ඇත.\n\nඉම්රාන් චෝදනා කරන්නේ පාකිස්තානයේ වත්මන් ආණ්ඩුව හා හමුදා ප්‍රධානියා තමාව බලයෙන් ඉවත් කිරීමට, අත්අඩංගුවට ගැනීමට සහ ඉන් පසුව තම දේශපාලන අයිතිය අහෝසි කිරීමට කුමන්ත්‍රණය කර ඇති බවයි. ඉම්රාන්ගේ නීතිඥයන් පවසන්නේ ඔහුට නිදහසට කරුණු ඉදිරිපත් කිරීමට කිසි විටෙක අවස්ථාවක් ලබා නොදුන් බවය. මෙය කැන්ගරුවන්ගේ උසාවියක් බව ඔවුන් මාධ්‍යයට පවසා තිබුණි. තීන්දුවට එරෙහිව ශ්‍රේෂ්ඨාධිකරණයට අභියාචනයක් ඉදිරිපත් කිරීමට ඔවුහු අදහස් කරති. ඉහළ උසාවිය මගින් මෙම තීන්දුව ආපසු හැරවීමේ වැඩි ඉඩකඩක් පවතී.\n\nඉම්රාන් ඛාන් යනු පාකිස්තානයේ බලගතු හමුදාවට අභියෝග කළ දේශපාලනඥයන් අතළොස්සෙන් අයෙකි. පසුගිය වසරේ පාර්ලිමේන්තුව විසින් විශ්වාසභංග යෝජනාවක් සම්මත කර හිටපු අගමැතිවරයා ධුරයෙන් නෙරපා හරිනු ලැබුව ද ඔහු අදටත් ජනතාව අතර පුළුල් ජනප්‍රියත්වයක් හිමිකර ගෙන ඇත. තීන්දුවෙන් පසු ඔහු ආධාරකරුවන්ගෙන් ඉල්ලා ඇත්තේ එයට එරෙහිව සටන් කරන ලෙස ය.\n\n“මට තියෙන්නේ එක ඉල්ලීමක් විතරයි, කවුරුත් ගෙදරට වෙලා නිශ්ශබ්දව ඉන්න එපා. මා සටන් කරන්නේ ඔබේත් රටේත් ඔබේ දරුවන්ගේත් අනාගතය වෙනුවෙනි” යි ඉම්රාන් ට්විටර් පණිවුඩයක් නිකුත් කරමින් පවසා ඇත.\n\nඉම්රාන්ව අත්අඩංගුවට ගන්නා ලෙස මීට මාස කිහිපයට පෙර ද නියෝග නිකුත් වුවත් ආධාරකරුවෝ ඔහුව අත්අඩංගුවට ගැනීමට ඉඩ නොදී පොලිසිය සමඟ සටන් කළහ. උසාවියට නොපැමිණීම හේතුවෙන් ඔහු මැයි මාසයේදී අත්අඩංගුවට ගනු ලැබූව ද පසුව නිදහස් කරන ලද්දේ එකී අත්අඩංගුවට ගැනීම නීති විරෝධී බව ප්‍රකාශ කරමිනි. ඉම්රාන් මැයි 9 වන දා අවසන් වරට අත්අඩංගුවට ගත් අවස්ථාවේදී පාකිස්තානය පුරා විරෝධතා ඇවිළී ගිය අතර ඔහුගේ ආධාරකරුවන් දහස් ගණනක් ද පොලිසිය විසින් අත්අඩංගුවට ගනු ලැබුණි.\n\n● දේශපාලන හා හමුදා කුමන්ත්‍රණ\n\nමිලියන 220 ක ජනතාවක් සිටින පාකිස්තානය 1947 දී ඉන්දියාවෙන් වෙන් වූයේ ආගමික පදනම මතයි. බ්‍රිතාන්‍ය පාලනයෙන් නිදහස ලබා වසර 76 ක් ගෙවී ගියද පාකිස්තානය තවමත් දේශපාලන හා සමාජ අස්ථාවරත්වය සමග පොර බදමින් ඇත. ත්‍රස්තවාදයෙන් හා දරිද්‍රතාවයෙන් බැටකන ජනතාවක් වෙසෙන පාකිස්තානයේ සමහර ප්‍රදේශ තවමත් ම්ලේච්ඡ ගෝත්‍රික නීති රීතිවලට යටත්ව පාලනය වන බව අසන්නට ලැබේ. මෙකී ගෝත්‍රික ප්‍රදේශවල සිදුවන මානව හිමිකම් කඩවීම් හා කාන්තා හිංසනය පිළිබඳ පුවත් නිතර අසන්නට ලැබේ. අන්තවාදී ආගමික ගැටුම් හා ගෝත්‍රික කණ්ඩායම් අතර ඇතිවන ලේ වැගිරීම් නිසා සැලකිය යුතු පාකිස්තානුවන් පිරිසක් ලොව පුරා සරණාගතයන් වශයෙන් ජීවත්වන බව නොරහසකි.\n\nනිදහසින් පසු ප්‍රජාතන්ත්‍රවාදීව තේරී පත් වූ කිසිදු නායකයකු වසර පහක පූර්ණ ධුර කාලයක් සම්පූර්ණ කර නැත. ඔවුන් බොහෝ විට දේශපාලන හෝ හමුදා කුමන්ත්‍රණ මඟින් බලයෙන් පහ කොට ඇත. දූෂණය, නාස්තිය හා ඥාති සංග්‍රහ පිළිබඳ චෝදනා පැවති සෑම රජයකටම එල්ල වී ඇත. පිරිසිදු පාලනයක් සඳහා පොරොන්දු දෙමින් බලය අල්ලා ගත් හමුදා නායකයන්ගේ නම්වලට ඉදිරියෙන් ද ලියවෙන්නේ අපකීර්තිමත් චෝදනා ය. සමාජ හා දේශපාලන වශයෙන් පමණක් නොව දිනෙන් දින ආර්ථිකය අතින් ද අස්ථාවරත්වයට පත් වූ පාකිස්තානයේ නායකත්වයට ඉම්රාන් ඛාන් පත්වන්නේ දීර්ඝ හා දුෂ්කර දේශපාලන ගමනකින් පසුය.\n\n● අගමැති පුටුවට පැමිණි දුෂ්කර ගමන\n\n1952 දී ලාහෝරයේ ධනවත් පවුලක උපත ලද ඉම්රාන් ඛාන් ඔක්ස්ෆර්ඩ් විශ්වවිද්‍යාලයෙන් දර්ශනය, දේශපාලනය සහ ආර්ථික විද්‍යාව පිළිබඳ උපාධියක් හිමිකර ගත්තේය. ඉන් පසුව පාකිස්තානයේ ජාතික ක්‍රිකට් කණ්ඩායමේ ක්‍රීඩකයකු හා නායකයා ලෙස ලෝක කුසලානය දිනා ගනිමින් සිය රටට ඉමහත් කීර්තියක් අත්පත් කර දුන්නේය. එසේම පිළිකා රෝගයෙන් මියගිය මව සිහිවීම සඳහා තම වියදමින් අංග සම්පූර්ණ පිළිකා රෝහලක් හා පර්යේෂණ මධ්‍යස්ථානයක් ඉදි කළේය. ඉම්රාන්ගේ ලෝක පූජිත ක්‍රිකට් කැරිස්මාව, කීර්තිමත් පවුල් පසුබිම හා ඉහළ අධ්‍යාපන සුදුසුකම හේතුවෙන් ඔහුට පාකිස්තාන දේශපාලනයේ තම ස්ථානය වෙන්කර ගැනීමට ඕනෑවටත් වඩා ඉඩක් විවෘත වී තිබුණි. ඒ යුගයේ පාකිස්තානයේ වඩාත් ගෞරවාදරයට පාත්‍ර වූ පුද්ගලයා ඉම්රාන් වුව ද ඔහුගේ දේශපාලන භූමිකාව හිතුවාට වඩා දුෂ්කර මාර්ගයක් ඔස්සේ වැටී තිබුණි.\n\nක්‍රිකට් ක්‍රීඩාවෙන් සමුගැනීමෙන් පසු ඉම්රාන් බ්‍රිතාන්‍යයේ වංශවත් පවුලක සාමාජිකාවක හා මාධ්‍යවේදිනියක වූ ජෙමීමා ගෝල්ඩ්ස්මිත් සමග විවාහ විය. එයින් ඔහුගේ ජනප්‍රියත්වය තවත් ඉහළ ගියේය. රට තුළ තම ජනප්‍රියත්වය ශීඝ්‍රයෙන් ඉහළ යද්දී ඉම්රාන්ගේ ඇස නිරායාසයෙන්ම දේශපාලනය කෙරෙහි යොමු විය. විවාහයෙන් පසු කෙළිලොල් ජීවිතයකට හුරුව සිටි ක්‍රිකට් තරුව දේශපාලනය වෙනුවෙන් ඒ සියල්ල අතහැර දැමුවේය.\n\nඔහු 1996 දී පකිස්තාන් ටෙහ්රීක්-ඊ-ඉන්සාෆ් (PTI) හෙවත් යුක්තිය සඳහා වූ ව්‍යාපාරය ආරම්භ කර මහා මැතිවරණයට ඉදිරිපත් විය. නමුත් පාර්ලිමේන්තුවේ එකදු ආසනයක්වත් දිනා ගැනීමට ඔහුගේ පක්ෂයට නොහැකි විය. ඉන් පසුව 2002 දී ආසන 342 සහිත පාකිස්තාන පාර්ලිමේන්තුවේ එක් අසුනක් පමණක් ඔහු දිනා ගත්තේය. ඉම්රාන් කෙතරම් අධෛර්යයට පත්වූවාද කිවහොත් 2008 මැතිවරණයට ඔහුගේ පක්ෂය ඉදිරිපත් වූයේ ද නැත. කෙසේ නමුත් 2013 දී ආසන 35 ක් දිනාගෙන ඉදිරියට පැමිණි PTI පක්ෂය පළමු වරට පාකිස්තාන දේශපාලන භූමියේ කැපී පෙනෙන පදාසයක් හිමිකර ගෙන තිබුණි. 2014 දී එවකට අගමැති නවාස් ෂරීෆ්ගේ PML-N රජය මැතිවරණ දූෂණ සිදුකළ බවට චෝදනා කරමින් සිදුකරන ලද විරෝධතා නිසා ඉම්රාන්ගේ ජනප්‍රියත්වය ශීඝ්‍රයෙන් ඉහළ ගියේය. පසුව 2018 දී ආසන 149 ක් දිනාගනිමින් පාර්ලිමේන්තුවේ විශාලතම බහුතරය සහිත තනි දේශපාලන පක්ෂය බවට පත්වීමට PTI පක්ෂයට හැකිවිය. ඒ අනුව තවත් කුඩා පක්ෂ පහක් සමඟ ඒකාබද්ධව රජයක් පිහිටුවීමට ඔවුන්ට හැකි වූ අතර තම දේශපාලන ගමනේ කූටප්‍රාප්තිය සනිටුහන් කරමින් ඉම්රාන් ඛාන් පාකිස්තානයේ අගමැතිවරයා බවට පත්විය. රට තුළ පවතින දරිද්‍රතාවය සහ දූෂණය තුරන් කිරීම ඔහුගේ ප්‍රමුඛ පොරොන්දුව බවට පත්ව තිබුණි.\n\n● අභියෝගාත්මක පාලනයක්\n\nඉම්රාන් බලයට පත්වූයේ පාකිස්තානයට පමණක් නොව සමස්ත ලෝකයටම අභියෝගාත්මක කාලයකයි. ඒ නිසාම විවිධ බාධකවලට මුහුණ පෑමට ඔහුට සිදුවිය. කොරෝනා පැතිරීම ගෝලීය වසංගතයක් දක්වා වර්ධනය වූ අතර රට තුළ උද්ධමනය ද වාර්තාගත ලෙස ඉහළ ගියේය. විදේශ විනිමය අර්බුදය හේතුවෙන් පාකිස්තාන ආර්ථිකය කඩා වැටීමට ආසන්න වී තිබුණි. පාකිස්තානය හා ඉන්දියාව අතර දේශසීමා ගැටුම් මහා පරිමාණ යුද්ධයක් දක්වා දිගු වන සේයාවක් දක්නට ලැබුණි. නමුත් දෙපාර්ශ්වයේම රාජ්‍යතාන්ත්‍රිකයන්ගේ මැදිහත් වීමෙන් තත්ත්වය සමථයකට පත්විය. විශේෂයෙන් ඉන්දියාව සමග ඉම්රාන්ට ඇති ක්‍රිකට් මිතුදම විසින් භූ-දේශපාලන කෝන්තර යටපත් කර දැමුණි. න්‍යෂ්ටික සන්නද්ධ බලයක් සහිත පසමිතුරු රාජ්‍යයන් දෙකක් අතර ඇතිවන යුද්ධයක භයානක ප්‍රතිඵල පිළිබඳව අමුතුවෙන් විස්තර කළ යුතු නැත. ගිනි ඇවිලෙන්නට ආසන්නව තිබියදී පවා ඉම්රාන් සාමයට අතවැනීම නිසා දකුණු ආසියානු කලාපයේ සිදුවීමට ඉඩ තිබූ විනාශකාරී යුද්ධයක් ව්‍යර්ථ විය.\n\n2020 වසරේදී ඉම්රාන්ගේ රජය දේශ සීමා වසා දමා රට තුළ ගමනාගමනය දැඩි ලෙස සීමා කළේය. කොරොනා වෛරස් වසංගතය හැසිරවීම පිළිබඳව ජාත්‍යන්තරයෙන් ප්‍රශංසා ලැබුවත් රටේ ආර්ථිකය විශාල ලෙස පසුබෑමට ලක්ව තිබුණි. එසේම අසල්වැසි ඇෆ්ගනිස්ථානයේ තලේබාන්වරුන් කෙරෙහි දක්වන ලිහිල්භාවය සම්බන්ධයෙන් ඉම්රාන්ට ජාත්‍යන්තර වශයෙන් දැඩි විවේචනයක් එල්ල විය. අවසානයේ තලේබාන් සංවිධානය ඇෆ්ගනිස්ථානයේ බලය අල්ලාගත් අතර දශක දෙකක් තිස්සේ එරට රැඳී සිටි ඇමෙරිකානු හා නේටෝ හමුදා ඔවුන්ගේ භට කණ්ඩායම් ඉවත් කර ගන්නා ලදී.\n\nඉම්රාන් ඛාන්ගේ පාලන කාලය තුළ බොහෝ සෙයින් චීනයට හිතවත් විදේශ ප්‍රතිපත්තියක් අනුගමනය කළ බවට පෙනෙන්නට තිබේ. “මාවතක්- තීරයක්” මුලපිරීම ඔස්සේ මධ්‍යම ආසියානු කලාපයට ඇතුළු වීම සඳහා පාකිස්තාන භූමිය චීනයට මූලෝපායික වශයෙන් වැදගත් ය. ඉන්දියාව සමග දෙරටටම ඇති පසමිතුරුකම් නිසාද ඔවුන් පොදු කුලයකට ගොනු වීම වැළැක්විය නොහැක. කෙසේ නමුත් එක්සත් ජනපදය විසින් අනුග්‍රහය දක්වන ලද කුමන්ත්‍රණයකින් හමුදාව සහ වත්මන් පාලකයන් එක් වී ඉම්රාන්ගේ පාලනය අසාධාරණ ලෙස අවසන් කළ බවට වූ චෝදනාවක් ද පවතී. නමුත් එකී පාර්ශ්ව තුනම අදාළ චෝදනාව තරයේ ප්‍රතික්ෂේප කර ඇත.\n\nපාකිස්තාන යුද්ධ හමුදාව එරට දේශපාලනයේ ද ප්‍රමුඛ කාර්යභාරයක් ඉටු කරයි. හමුදා නායකයන් බලයේ නොසිටින කාලයන්හි පවා තිරය පිටුපස සිට රාජ්‍ය පාලනයට මැදිහත් වීමට හමුදාවට ඇති හැකියාව ඉහළය. සමහර විශ්ලේෂකයින් විශ්වාස කරන්නේ, ඉම්රාන්ගේ 2018 මැතිවරණ ජයග්‍රහණය හමුදාවේ සහය ඇතිව සිදුවූ බවට ය. කෙසේ නමුත් ඉම්රාන් ඛාන් සැම විටම හමුදා බලපෑමකින් තොර ප්‍රජාතන්ත්‍රවාදී පාලනයක් වෙනුවෙන් පෙනී සිටියේය. ඔහු විපක්ෂයේ සිටියදී රාජ්‍ය පාලනයට එල්ල වන හමුදා මැදිහත්වීම පිළිබඳව දැඩිව විවේචනය කළේය. ඉම්රාන් නිසා හමුදාවේ ජනප්‍රියත්වය විශාල ලෙස පහත වැටුණි. හේතුව ඉම්රාන් යනු හමුදාවට එරෙහි සම්ප්‍රදායික දේශපාලන නායකයකු නොවීමයි. දේශපාලනයෙන් ඔබ්බට ගිය කීර්තියක් ඉම්රාන් වටා අතීතයේ සිට පැවතුණි.\n\n● ඉදිරියේදී වැඩි ජනප්‍රියත්වයක්\n\nඉම්රාන්ගේ දේශපාලන අයිතිය අහෝසි කිරීමෙන් ඔබ්බට ගොස් ඔහුගේ දේශපාලන පක්ෂය ද ක්‍රමානුකූල මර්දනයකට ලක් කර ඇති බව පෙනෙන්නට තිබේ. පක්ෂයේ සෙසු නායකයන්ට පක්ෂයෙන් ඉවත් වන ලෙස බලපෑම් එල්ල වී ඇති අතර ජ්‍යෙෂ්ඨ නායකයින් බොහෝ දෙනකු ද අත්අඩංගුවට ගෙන තිබේ. ඉම්රාන් ඛාන්ගේ ආධාරකරුවන් හා සමාජ මාධ්‍ය ක්‍රියාකාරීන් ඔවුන්ගේ මතය ප්‍රකාශ කිරීමට දැන් චකිතයක් දක්වන අතර ඔවුන් පෙර පළ කර තිබූ අදහස් රහසේ මකා දමා තිබෙන බව සමහර වාර්තා පෙන්වා දෙයි. අත්අඩංගුවට පත් වූ ඇතැමුන් හමුදා අධිකරණවල නඩු විභාගයන්ට මුහුණ දී ඇත. ඒ නිසාදෝ ඉම්රාන් අත්අඩංගුවට ගෙන දින කිහිපයක් ගත වුවත් පසුගිය මැයි මාසයේ දක්නට ලැබුණු ආකාරයේ දැවැන්ත මහජන විරෝධතාවයක් තවම දක්නට නැත.\n\nදේශපාලනයේ ඉම්රාන් ඛාන්ගේ කතාව පාකිස්තානයේ ඕනෑම දේශපාලනඥයෙකුගේ සංකේතයකි. එය ඉම්රාන් ඛාන්ට පමණක් නොව බෙනාසීර් භූතෝට හෝ නවාස් ෂරීෆ්ට වුව ද අදාළය. ප්‍රජාතන්ත්‍රවාදීව තේරී පත් වූ නායකයින් අන් ආකාරයකින් බලයෙන් නෙරපා හරින ලද අවස්ථා පෙර ඕනෑ තරම් ඇත. කාලය විසින් ඉතිහාසය ප්‍රතිනිර්මාණය කරයි. ඔවුන් නෙරපා හැරීමෙන් පසු වඩා ජනප්‍රියවීම දකුණු ආසියානු දේශපාලනයේ සාමාන්‍ය ස්වභාවයයි. ප්‍රජාතන්ත්‍රවාදය යනු ජනතාවගේ කැමැත්තයි. ඉම්රාන් ඛාන්ට ජනතාවගේ සහයෝගය ඇති තාක් ඔහුව පාකිස්තාන දේශපාලනයෙන් අතුගා දැමීම ලෙහෙසි නැත.",
       "URL": "https://divaina.lk/%e0%b7%83%e0%b7%92%e0%b6%bb%e0%b6%9c%e0%b6%ad-%e0%b6%9a%e0%b7%85-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%ad%e0%b6%bb%e0%b7%94%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/14/"
}