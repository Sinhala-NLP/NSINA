{
       "Source": "divaina",
       "Timestamp": "December 30, 2022",
       "Headline": "බෝම්බ හිම කුණාටුවේ බලපෑම තවදුරටත්",
       "News Content": "ඉකුත් සිකුරාදා දිනයේ ඇමරිකා එක්සත් ජනපදයට හා කැනඩාවට කඩා වැදුණු බෝම්බ කුණාටුව යනුවෙන් හැඳින්වෙන දරුණු හිම කුණාටුව හේතුවෙන් මිය ගිය හා අතුරුදන් වූ පිරිස දැනට වාර්තා වී ඇති එම පිරිසට වඩා බෙහෙවින් වැඩි විය හැකි බව ඇමරිකානු බලධාරීහු පවසති. මෙම හිම කුණාටුවට ගොදුරු වීමෙන් 60 අධික පිරිසක් මිය ගොස් ඇති බව වාර්තා වී තිබේ. කුණාටුවෙන් නිව්යෝක් ඇතුළු ඇමරිකානු ප්‍රාන්ත ගණනාවකට අධික හිම පතනයක් ඇද හැළුණු අතර කුණාටුවේ ප්‍රතිඵලයක් ලෙස හටගත් දැඩි සුළං හා ජල ගැලීම් හේතුවෙන් විශාල පිරිසක් පීඩාවට පත්ව තිබිණි.\n\nඊයේ වන විට කුණාටුව බලපෑ ඇමරිකාවේ බොහෝ ප්‍රාන්තවල ඍණ අගයක්ව තිබූ උෂ්ණත්වය ක්‍රමයෙන් යහපත් අතට හැරෙමින් පැවතියද විශාල ජල ගැලීම් ඇති වීමේ අවදානමක් පවතින බවට කාලගුණ විද්‍යාඥයන් විසින් අනතුරු අඟවා තිබේ. කුණාටුව හේතුවෙන් ඇමරිකා එක්සත් ජනපදයේ හා කැනඩාවේ නිවාස ලක්ෂ ගණනක විදුලිබලය ඊයේ වන විටද විසන්ධි වී තිබිණි. ඇමරිකාව පුරා පිහිටි දැවැන්ත ගුවන් සමාගම් රැසක් බෝම්බ හිම කුණාටුව හේතුවෙන් ගුවන් ගමන් දහස් ගණනක් අවලංගු කිරීම හේතුවෙන් තවමත් විශාල පිරිසකට නිවාඩු සමයේ තම නිවෙස්වලට යෑමට නොහැකිව සිටින බව වාර්තා වී තිබේ.",
       "URL": "https://divaina.lk/%e0%b6%b6%e0%b7%9d%e0%b6%b8%e0%b7%8a%e0%b6%b6-%e0%b7%84%e0%b7%92%e0%b6%b8-%e0%b6%9a%e0%b7%94%e0%b6%ab%e0%b7%8f%e0%b6%a7%e0%b7%94%e0%b7%80%e0%b7%9a-%e0%b6%b6%e0%b6%bd%e0%b6%b4%e0%b7%91%e0%b6%b8/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/81/"
}