{
       "Source": "divaina",
       "Timestamp": "May 21, 2023",
       "Headline": "ලෝක පාම් ඔයිල් බලවතුන් වවන්නෝ දිනන්නෝ බව ඔප්පු කිරීමට සූදානම්",
       "News Content": "ගෝලීය වශයෙන් වසංගතයක් පැමිණෙනු ඇතැයි ලංකාවාසී අප පමණක් නොව ජාත්‍යන්තර ප්‍රජාවද කිසිසේත් නොසිතන්නට ඇත. කොවිඩ් – 19 නමින් සමස්ත ගෝලීය ප්‍රජාවම ගොදුරු කරගත් එම වසංගතයේ අහිතකර තත්ත්වයන් තවමත් නිශ්චිත ලෙසම පහව ගොසින් ද නැත. එය විවිධාකාර පැතිකඩයන් ඔස්සේ ලෝක ප්‍රජාවගේ සෞඛ්‍ය, සමාජයීය, දේශපාලන හා ආර්ථික තත්ත්වයන්ට තවමත් බලපෑම් එල්ල කරමින් තිබේ. කෙසේ වෙතත් වසර 2කට ආසන්න කාලයක් පැවති එම වසංගත තත්ත්වය හේතුවෙන් ලෝක ආර්ථිකයට වැදුණු මාරාන්තික ප්‍රහාරවලට නිසි ප්‍රතිකාර සොයමින් බොහෝ රටවල් කෙටි කාලීන මෙන්ම දීර්ඝ කාලීන සහ සෘජු තීන්දු තීරණවලට එළැඹෙමින් සිටින බවක් පෙනෙන්නට ඇත. බොහෝදුරට එවැනි ඍජු තීන්දු තීරණ ක්‍රියාත්මක කිරීමට හුදෙක් රටවල් පියවර ගනිමින් සිටින්නේ සිය ආර්ථික වර්ධනය පෙර තිබූ මට්ටමට ළඟා කරගැනීමේ අරමුණින් යුතුවය.\n\nලොව විශාලතම පාම් ඔයිල් නිෂ්පාදකයන් දෙපළ වන ඉන්දුනීසියාව සහ මැලේසියාව ක්ෂේත්‍රයේ ඉදිරිගාමී ඍජු එකඟතාවන් කිහිපයකට එළැඹ ඇති බව පසුගියදා විදෙස් මාධ්‍ය කිහිපයක්ම වාර්තා කළේය. එහි ප්‍රධානම එකඟතාවක් වී තිබුණේ අත්‍යවශ්‍ය වෙළෙඳ භාණ්ඩයක් ලෙස ජාත්‍යන්තර වෙළෙඳපොළ තුළ හුවමාරු වන පාම් ඔයිල් නිෂ්පාදනයට එල්ල කරන විවේචනයන්ට එරෙහිව නැගී සිටිය යුතු යන්නයි. පාම් ඔයිල් නිෂ්පාදනය කරන්නන්ගේ ජාත්‍යන්තර සභාව හරහා ශක්තිමත් සහයෝගීතාවයක් ලබා ගනිමින් ඉදිරියට කටයුතු කළ යුතු බවට ඉන්දුනීසියානු ජනාධිපති ජෝකෝ විඩෝඩෝ සහ මැලේසියානු අගමැති අන්වර් ඊබ්‍රහිම් අතර පසගිය දා පැවති එම නිල හමුවේදී කරුණු අවධාරණය කෙරිණි. ලෝක එළවළු තෙල් ඉල්ලුමෙන් සියයට 40ක්ම සපුරාලන පාම් ඔයිල් කර්මාන්තයට හිමිවිය යුතු නිසි වටිනාකම් අවම මට්ටමක පැවතීම හේතුවෙන් නිෂ්පාදන ක්‍රියාවලිය අඩපණ වන්නට ඉඩ නොදී සාර්ථකව පවත්වා ගැනීමට ඔවුන් තරයේම අවධාරණය කරගෙන සිටී.\n\nලොව විශාලතම පාම් ඔයිල් නිෂ්පාදකයා, පාරිභෝගිකයා සහ අපනයනකරුවා වන ඉන්දුනීසියාව 2022 වසරේදී බොර පාම් ඔයිල් (CPO) ටොන් මිලියන 46.73ක් නිෂ්පාදනය කර ඇති අතර, බොර පාම් ඔයිල් සහ සැකසූ පාම් ඔයිල් ටොන් මිලියන 25.1ක් අපනයනය කිරීමට සමත්ව තිබේ. මැලේසියාව ලොව විශාලතම දෙවන පාම් ඔයිල් නිෂ්පාදකයා වශයෙන් 2022 දී බොර පාම් තෙල් සහ සැකසූ පාම් තෙල් ටොන් මිලියන 15.72ක් අපනයනය කර ඇත. එම රටවල් දෙකම සිය නිෂ්පාදන කාර්යයන් සාක්ෂාත් කර ගනුයේ ඔයිල් පාම් වගාවන් සඳහා වන ජාතික යෝජනා ක්‍රමයන් අනුවය. ජාත්‍යන්තර වෙළෙඳපොළට අපනයනය කරන්නන් පමණක් නොව සියලුම ඔයිල් පාම් වගා කරන්නන් ඉහළ කෘෂිකාර්මික ප්‍රමිතීන්ට අනුකූල වන බව සහතික කිරීම වෙනුවෙන් ඔවුන් ඒවා ස්ථාපිත කරගෙන තිබේ. වාර්ෂිකව සැලකිය යුතු අපනයන ආදායමක් උපයා දෙන හෙයින් මැලේසියාව ජාතියේ වටිනාම ආර්ථික භෝගය ලෙස සලකා ඔවුන් සිය ජාතික ප්‍රතිපත්ති විධිමත්ව සකසා ගෙන ඇති බව කරුණු සොයා බැලූ කල මනාව ඔප්පු වේ.\n\nසිය ආර්ථිකය පණ ගැන්වීම උදෙසා ඉන්දුනීසියාව සහ මැලේසියාව එවැනි ඍජු තීන්දු තීරණවලට එළැඹීම, ඔයිල් පාම් වගාව තුළින් ආර්ථික ස්ථාවරත්වයක් උදා කර ගැනීමට නොහැකිව ළතැවෙන අප වැනි රටවලට මහත් ආශ්වාදයක් හෝ පූර්වාදර්ශයක් සපයනු ඇතැයි නොකිවමනාය. මේ වනවිට අප වැටී සිටින ආර්ථික ආගාධයෙන් ගොඩ ඒමට නොයෙකුත් ආකාරයේ ජාත්‍යන්තර ණය යෝජනා අත්හදා බලමින් සිටිනවා හැරෙන්නට වැවිලි ක්ෂේත්‍රයේ නිෂ්පාදන ක්‍රියාවලිය ඔස්සේ ආර්ථිකයට නව ජීවයක් ලබා ගැනීමට වෙර දරන බවක් පෙනෙන්නට නැත. ඒ හැර වසර 20කටත් වැඩි කාලයක් තිස්සේ මෙරට තෙත් කලාපීය ආර්ථික භෝගයක් වන ඔයිල් පාම් වගාවේ අභිවෘද්ධිය පිණිස ප්‍රතිපත්ති සම්පාදකයින් හෝ පාලන තන්ත්‍රය සවිඥානික තීන්දු වලට එළැඹෙන බවක් ඇස් මානයේ පෙනෙන්නට ද නැත.\n\nනිශ්චිත අරමුණක් නොමැති කාබනික ගොවිතැනක් පසුපස ගොස් ඔයිල් පාම් වගාව සීමා කරමින් පසුගිය රජය සමයේ පැනවූ අදූරදර්ශී තීරණයන් නැවත සමාලෝචනය කිරීමට හෝ දැන්වත් සියලු දෙනා එක මේසයකට වාඩිවිය යුතු කාලයක් පැමිණ ඇතැයි කිව යුතුය. නිරෝධායන අනුමැතිය යටතේ මීට වසර තුනකට පමණ පෙර මෙරටට ගෙන්වූ ඔයිල් පාම් පැළ 356,000කට ආසන්න ප්‍රමාණයක් මේ වනවිට තවාන්වල මෝරා වැඩෙමින් පවතින බවට කර්මාන්තකරුවන් ප්‍රසිද්ධියේ මැසිවිලි නගමින් සිටී. නිසි ලෙස වැඩුණු කල ඒවා නිශ්චිත භූමියන්හි ස්ථාපනය කරන්නට නොහැකි වුවහොත් මෙරට වැවිලි සමාගම්වලට රුපියල් මිලියන 500 ඉක්මවූ පාඩුවක් අත්විඳීමට සිදුවනු ඇතැයි තතුදත් ආරංචිමාර්ගවලින් පැවසේ.\n\nකෙටිකාලීන මෙන්ම ප්‍රෝඩාකාරී දේශපාලන උසි ගැන්වීම් හමුවේ ගැසට්ටුවක් මුද්‍රණය කොට වගාව තහනම් කිරීමට ගතවූයේ එක් රැයක් වුවද පාඩුවට ලක්වන ඒසා ධනස්කන්ධය ඉපැයීමට මෙරට දේශීය කර්මාන්තකරුවන් කොපමණ වෙහෙසක් දරන්නට ඇත්දැයි එකී පාලන තන්ත්‍රය මොහොතකටවත් සිතා බැලුවේද යන්න පිළිබඳව තිබෙන්නේ දැඩි ප්‍රශ්නාර්ථයකි. කෙසේ හෝ දැන් රටේ බලයට පත්ව සිටින්නේ මෙරට දේශපාලන ඉතිහාසයේ බොහෝ තැන්හි ශිල්ප පෙන්වූ අයෙකි. ඔහුට බාර වී තිබෙන්නේ වියවුල් ආර්ථික ක්‍රමයක් සහ සී සීකඩ වී ඇති දේශපාලන බිමකි. ලිබරල් ධනවාදී ඇසකින් දේශපාලන සහ ආර්ථික දේහය දකින්නට පුරුදු වී ඇති ඔහුගේ තිරසාර ආර්ථික ප්‍රතිසංස්කරණ වැඩපිළිවෙළට අනුව මෙම වැවිලි බෝගය සම්බන්ධයෙන් සවිඥානික තීන්දුවක් ගැනීමට තිබෙන ඉඩහසර වැඩිය. සිය මිතුරන්ගේ දේශපාලන අදහස් යෝජනාවලට සවන් දීමට පෙර බිම් මට්ටමේ තිබෙන කතාවන්හි ඇත්ත නැත්ත දැනගැනීමට මෙම කර්මාන්තයට අදාළ සියලුම වගකිව යුතු පාර්ශ්වයන් මුණ ගැසිය යුතුය. ඒ සඳහා උදා වී ඇති හොඳම කාලය මෙකී ශීත ඍතුව වුවද, දූර්දර්ශී ඍජු තීරණයන් ගැනීමට හැකි වන්නේ නම් ඉදිරියේදී වසන්ත සමය නිරුපද්‍රිතව ගත කළ හැකැයි අපගේ සිතුවිල්ලය.",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b6%b4%e0%b7%8f%e0%b6%b8%e0%b7%8a-%e0%b6%94%e0%b6%ba%e0%b7%92%e0%b6%bd%e0%b7%8a-%e0%b6%b6%e0%b6%bd%e0%b7%80%e0%b6%ad%e0%b7%94%e0%b6%b1%e0%b7%8a-%e0%b7%80%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/35/"
}