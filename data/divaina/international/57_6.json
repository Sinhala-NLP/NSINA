{
       "Source": "divaina",
       "Timestamp": "March 16, 2023",
       "Headline": "පකිස්ථානයට චීන බලපෑම් වැඩිවේ",
       "News Content": "පකිස්ථානයේ වර්තමානයේ මතුවෙමින් පවතින ආර්ථික,දේශපාලන සහ ආරක්ෂක අංශවල උග්‍ර අර්බුදය හමුවේ චීනයේ බලපෑම් සැලකිය යුතු ලෙස වර්ධනය වී ඇතැයි විදෙස් මාධ්‍ය පවසයි.දෙරට අතර ද්විපාර්ශ්වික සබඳතාව දශක ගණනාවක සිට පැවත එයි. එය දෙරටේම දිගුකාලීන උපායමාර්ගික අවශ්‍යතා සඳහා වැදගත්ය.පකිස්තානය චීනය සමඟ ශක්තිමත් සබඳතාවයක් පවත්වා ගැනීම එරට විදේශ ප්‍රතිපත්තියේ ප්‍රධාන තැනක් ගෙන ඇත. ඒ අනුව දෙරට අතර ආර්ථික කොරිඩෝව සහ සදාකාලික බලවත් වන හමුදා සබඳතා මගින් එය වඩාත් සාක්ෂි දරණ බවද පවසයි. කෙසේ වෙතත් පකිස්ථානයේ පවතින ආර්ථික, ආරක්‍ෂාව සහ දේශපාලන අර්බුදවල වර්ධනය මෙම උපායමාර්ගික සම්බන්ධතාවයට බලපෑමක් ඇති කරන බවද සඳහන් කරයි. විශේෂයෙන් ආර්ථික අර්බුදය නිසා පකිස්ථානය චීන සහාය මත තව තවත් රඳා පැවතීමට ඉඩ ඇති බවද පවසයි.ජාත්‍යන්තර මූල්‍ය අරමුදල සමඟ දැනට ක්‍රියාත්මක වන විස්තීරණ අරමුදල් පහසුකම පිළිබඳ නවවැනි සමාලෝචනය අවසන් වීමත් සමඟම පකිස්ථානය සැලකිය යුතු ගෙවුම් ශේෂ පීඩනයකට මුහුණ දීමට නියමිතය.රටේ විදේශ ණයවලින් සියයට 30ක් පමණ චීනයට සහ චීන වාණිජ බැංකුවලට ගෙවිය යුතුය. බලශක්ති අංශයේ චීනයට ගෙවිය යුතු ණය මෙම අගයට අමතරව ඇත. ගෙවුම් ශේෂ අර්බුදය ලිහිල් කිරීම සඳහා කොන්දේසි ලිහිල් කිරීමට හෝ අතිරේක ණය වෙත ප්‍රවේශ වීමට සාකච්ඡා කිරීම ආර්ථික හා ආරක්ෂක අංශවල චීන ඉල්ලීම් වැඩි කිරීමට හේතු විය හැකි බවද සඳහන් කරයි.පකිස්ථානයට තම සංචිත නැවත ගොඩනඟා ගැනීම සඳහා අමතර ණය සහ තැන්පතු සඳහා චීනය සමඟ සම්බන්ධ වීමට හෝ චීන සහ පැරිස් සමාජය සමඟ ණය ප්‍රතිව්‍යුහගත කිරීමේ සාකච්ඡාවල නිරත වීමට සිදුවනු ඇත. මෙම තත්ත්වය තුළ චීනය දිගුකාලීන භූ දේශපාලනික බලපෑම් ඇති ඒවා ඇතුළුව පකිස්ථානයෙන් අමතර සහන ඉල්ලා සිටිය හැකි බවද විදෙස් මාධ්‍ය පවසයි. නිදසුනක් වශයෙන් ශ්‍රී ලංකාවේ අර්බුදය අතරතුර චීනය විසින් ඉන්දියානු සාගරයේ රටේ භූ දේශපාලන උපාය මාර්ගය ඉදිරියට ගෙන යමින් හම්බන්තොට වරාය සඳහා ණය-කොටස් හුවමාරුවක් සිදු කරන ලද බවද පවසයි. මධ්‍යම ආසියාතික රටක් වන ටජිකිස්තානයේදී ද එවැනිම ගිවිසුම් අත්සන් කර ඇති අතර 2021 ඔක්තෝම්බර් මාසයේදී රට තුළ චීන ආරක්ෂක පහසුකමක් ගොඩනැගීමේ ගිවිසුමක් ද ඇතැයි විදෙස් මාධ්‍ය වැඩිදුරටත් සඳහන් කරයි.",
       "URL": "https://divaina.lk/%e0%b6%b4%e0%b6%9a%e0%b7%92%e0%b7%83%e0%b7%8a%e0%b6%ae%e0%b7%8f%e0%b6%b1%e0%b6%ba%e0%b6%a7-%e0%b6%a0%e0%b7%93%e0%b6%b1-%e0%b6%b6%e0%b6%bd%e0%b6%b4%e0%b7%91%e0%b6%b8%e0%b7%8a-%e0%b7%80%e0%b7%90/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/57/"
}