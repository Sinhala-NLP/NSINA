{
       "Source": "divaina",
       "Timestamp": "December 21, 2022",
       "Headline": "චීනයේ කොරෝනා අගුලු දැමීම් ඉවත් කළොත් පුද්ගලයන් මිලියනයක් මියයන බවට මතයක්",
       "News Content": "රටේ කොරෝනා ව්‍යාප්තිය බින්දුවක් බවට පත් කිරීමේ ප්‍රතිපත්තිය අතහැර කොරෝනා මර්දන නීති රීති එකවර ලිහිල් කිරීමට කටයුතු කළහොත් චීනයේ ශීඝ්‍රයෙන් පැතිර යන කොරෝනා වසංගත රැලි හේතුවෙන් මිලියනයකට ආසන්න පිරිසක් මිය යනු ඇති බව හොං කොං විශ්වවිද්‍යාලයේ මහාචාර්යවරුන් තිදෙනකු විසින් සිදු කරන ලද නවතම අධ්‍යයනයකදී අනාවරණය වී තිබේ.\n\nඅදාළ මහාචාර්යවරුන් තිදෙනා විසින් සිදු කරන ලද අධ්‍යයනයට අනුව චීනයේ ප්‍රධාන නගරවල සිට ග්‍රාමීය ප්‍රදේශ දක්වාම මෙම දිනවල ශීඝ්‍රයෙන් පැතිර යමින් පවතින කොරෝනා වසංගත රැලි මර්දනය කිරීම සඳහා දැනට රට පුරා පනවා ඇති සීමාවන් හා අගුලු දැමීම් ලිහිල් කළහොත් චීනයේ ජනගහනයෙන් මිලියනයකට 684 දෙනෙකු කොරෝනා ආසාදනය හේතුවෙන් මිය යෑමේ අවදානමක් පවතී. සමස්ත ජනගහනයම කොරෝනා පරීක්ෂණවලට ලක් කරමින්, කොරෝනා ආසාදිතයන් නිරෝධායනයට ලක් කරමින් හා කොරෝනා ආසාදිතයන්ගේ ආශ්‍රිතයන් සෙවීමේ දැවැන්ත මෙහෙයුම් දියත් කරමින් රට පුරා දැඩි ලෙස අගුලු දැමීමේ නීති රීති පැනවීම හේතුවෙන් එම සීමාවන් ඉවත් කරන ලෙස ඉල්ලා රට පුරා මහජන උද්ඝෝෂණ මේ වන විට ක්‍රියාත්මක වෙමින් පවතී. පනවා ඇති කොරෝනා මර්දන සීමාවන් හේතුවෙන් දෛනික අවශ්‍යතාවයන් සපුරා ගැනීම මෙන්ම ව්‍යාපාරික කටයුතු පවත්වාගෙන යාම අසීරු වී ඇති බව පවසමින් එම සීමාවන් ඉවත් කරන ලෙස මහජනතාව රජයෙන් කරන ඉල්ලීම් මේ වන විට වැඩි වී තිබේ.\n\nමෙම තත්ත්වය සැලකිල්ලට ගෙන පනවා ඇති අගුලු දැමීම් ඇතුළු කොරෝනා මර්දන සීමාවන් ලිහිල් කිරීමට චීන බලධාරීන් මේ වන විට සැලසුම් කරමින් සිටින බව වාර්තා වී තිබේ.\n\nසංස්කරණය – ඒමන්ති මාරඹේ",
       "URL": "https://divaina.lk/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b6%9a%e0%b7%9c%e0%b6%bb%e0%b7%9d%e0%b6%b1%e0%b7%8f-%e0%b6%85%e0%b6%9c%e0%b7%94%e0%b6%bd%e0%b7%94-%e0%b6%af%e0%b7%90%e0%b6%b8%e0%b7%93%e0%b6%b8/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/84/"
}