{
       "Source": "divaina",
       "Timestamp": "June 16, 2023",
       "Headline": "ග්‍රීසි මුහුදේ දී ඉතාලි බෝට්ටුව පෙරළී සන්ක්‍රමනිකයෝ 79ක් මරුට",
       "News Content": "නැගෙනහිර ලිබියාවේ සිට ගමන් ඇරැඹූ සන්ක්‍රමනිකයන් සිය ගණනක් රැගත් ඉතාලියට අයත් ධීවර බෝට්ටුවක් පෙරේදා (14 දා) දකුණු දිග ග්‍රීසියට අයත් මුහුදේ දී පෙරළී ගිලී යෑම හේතුවෙන් එහි ගමන් ගත් පුද්ගලයන් 79 දෙනකු මියගොස් තවත් 100කට වැඩි පිරිසක් අතුරුදන් වී ඇති බව වාර්තා වී තිබේ.\n\nමෙම අනතුරෙන් දියේ ගිලී සිටියදී ජීවිතාරක්ෂක කණ්ඩායම් විසින් බේරාගත් සිව්දෙනකු හයිපෝතර්මියා රෝග ලක්ෂණ සහිතව ප්‍රතිකාර සඳහා රෝහල්ගත කර තිබේ. අනතුරට පත්වන මොහොතේ බෝට්ටුවේ සිටි සන්ක්‍රමනිකයන් සතුව ජීවිතාරක්ෂක ඇඟලුම් කට්ටල පවා තිබී නොමැති බව අනාවරණය වී ඇත. ග්‍රීසියට අයත් බෝට්ටු කිමිදුම්කරුවන් හා නැව් විශාල සංඛ්‍යාවක් අනතුරට පත් බෝට්ටුවේ සිට අතුරුදන්වූවන් සොයා දැවැන්ත මෙහෙයුමක් ක්‍රියාත්මක කර තිබේ.\n\nගමන් කළ හැකි උපරිම මගීන් පිරිසට වඩා වැඩි පිරිසක් ගමන් කිරීම හේතුවෙන් අනතුර සිදුවන්නට ඇතැයි විශ්වාස කෙරේ. මෙම බෝට්ටු අනතුර මධ්‍යධරනී මුහුදේ ගැඹුරුම ස්ථානයක් සේ සැලකෙන දකුණු ග්‍රීසියේ පෙලෝපෙන්නෙස් වෙරළබඩ තීරයේදී සිදුව තිබේ. මෙම සන්ක්‍රමනිකයන් රැගත් බෝට්ටුව නැගෙනහිර ලිබියාවේ ටොබෘක් ප්‍රදේශයේ සිට ගමන් අරඹා ඇති අතර එහි ගමනාන්තය සේ තිබුණේ කුමන ස්ථානය ද යන්න මෙතෙක් අනාවරණය වී නැත.\n\nමීටර් 25-30 ක් පමණ දිගැති මෙම බෝට්ටුවේ එක් මහලක සිටි සංක්‍රමණිකයන් විශාල පිරිසක් එකවර අනෙක් පසට ගමන් ගැනීම හේතුවෙන් සමතුලිත බව නොමැති වීමෙන් මෙම අනතුර සිදුවන්නට ඇතැයි ග්‍රීක බලධාරීහු විශ්වාස කරති. මෙම අනතුරින් විපතට පත්වූවන් සෙවීමේ කටයුතු සඳහා පෞද්ගලික නැව් පවා සේවයෙහි යොදවා ගෙන තිබේ.\n\nමේ අතර මෙම වසරේ මධ්‍යධරනී මුහුදේ සිදු වූ දරුණුම බෝට්ටු අනතුරක් සේ සැලකෙන මෙම අනතුරෙන් විපතට පත්වූවන් වෙනුවෙන් දින තුනක ශෝක කාලයක් ප්‍රකාශයට පත් කිරීමට ග්‍රීසියේ භාරකාර ආණ්ඩුවේ අගමැති අයොන්නිස් සර්මාස් විසින් පියවර ගෙන තිබේ. මෙම අනතුර සම්බන්ධයෙන් ග්‍රීක බලධාරීන් විසින් මේ වන විට විමර්ශනයක් අරඹා තිබේ.\n\nඒමන්ති මාරඹේ",
       "URL": "https://divaina.lk/%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92-%e0%b6%b8%e0%b7%94%e0%b7%84%e0%b7%94%e0%b6%af%e0%b7%9a-%e0%b6%af%e0%b7%93-%e0%b6%89%e0%b6%ad%e0%b7%8f%e0%b6%bd%e0%b7%92-%e0%b6%b6/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/27/"
}