{
       "Source": "divaina",
       "Timestamp": "August 18, 2023",
       "Headline": "‘චන්ද්‍රයාන්- 3ට’ පෙර ‘ලුනා -25’ සඳ මතට!",
       "News Content": "මෙයට මසකට පමණ පෙර සඳ මතට ගොඩබෑම සඳහා යවන ලද ඉන්දීය චන්ද්‍රයාන් – 3 අභ්‍යවකාශ යානයට පෙර ඉකුත් සතියේ අභ්‍යවකාශගත කරන ලද රුසියාවේ ‘ලුනා -25’ යානය සඳ මතට ගොඩ බස්වනු ඇති බවට අනාවැකි පළ වී ඇති බව විදෙස් මාධ්‍ය පවසයි.\n\nඉන්දියාව විසින් ඉකුත් ජුලි 14 වැනිදා අභ්‍යවකාශගත කරන ලද ‘චන්ද්‍රයාන් – 3’ අභ්‍යවකාශ යානය මෙන්ම ඉකුත් අගෝස්තු 11 වැනිදා රුසියාව විසින් අභ්‍යවකාශගත කරන ලද ‘ලුනා -25’ යානය මෙම 23 වැනිදා සඳ මතට ගොඩබෑමට නියමිතව තිබේ.\n\nකෙසේ වුවද මෙම යානා දෙකෙන් කුමක් සඳ මතට ප්‍රථමයෙන් ගොඩ බැස්වුවද එය මිනිස් ඉතිහාසයේ ප්‍රථම වරට අභ්‍යවකාශ යානයක් සඳෙහි දකුණු ධ්‍රැවයට ගොඩබස්වන අවස්ථාව වන බව අභ්‍යවකාශ විද්‍යාඥයන් පවසා තිබේ. මෙම යානා දෙකම සඳ මතට ගොඩබස්වනුයේ මෙතෙක් ගවේෂණයෙහි නොයෙදුණු සඳෙහි දක්ෂිණ ධ්‍රැවය අධ්‍යයනය කිරීම සඳහාය. ඉන්දියාව විසින් සඳට යවන ලද ‘චන්ද්‍රයාන් -3’ යානය දැනටමත් සඳ වටා කක්ෂගත වී ඇති අතර පෘතුවියට ප්‍රථම ජායාරූප පෙළ ද එවීමට සමත් විය. මෙම යානය අභ්‍යවකාශගත කරන ලද්දේ ශ්‍රීහරිකොටා ප්‍රදේශයේ පිහිටි සතිෂ් ධවාන් අභ්‍යවකාශ මධ්‍යස්ථානයෙන් වන අතර වසර 47කට පසු රුසියාව විසින් සඳ වෙත යවන ලද ‘ලුනා-25’ යානය කිලෝග්‍රෑම් 31ක් බරැති විද්‍යාත්මක උපකරණ සහිතව අභ්‍යවකාශගත කරන ලද්දේ රුසියාවේ වොස්තෝච්නි කොස්මෝඩ්‍රෝම මධ්‍යස්ථානයෙනි.\n\nඒමන්ති මාරඹේ",
       "URL": "https://divaina.lk/%e0%b6%a0%e0%b6%b1%e0%b7%8a%e0%b6%af%e0%b7%8a%e0%b6%bb%e0%b6%ba%e0%b7%8f%e0%b6%b1%e0%b7%8a-3%e0%b6%a7-%e0%b6%b4%e0%b7%99%e0%b6%bb-%e0%b6%bd%e0%b7%94%e0%b6%b1/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/13/"
}