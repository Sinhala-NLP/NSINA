{
       "Source": "divaina",
       "Timestamp": "May 31, 2023",
       "Headline": "සරල ආහාර වේලකින් අමතක වීමේ රෝගයට පිළියමක්",
       "News Content": "වයස්ගත වූවන් වැඩි වශයෙන් මුහුණ පාන මතකය නැති වී යෑමේ (මෙමරි ලොස්)රෝග තත්ත්වය පෝෂ්‍යදායි සරල ආහාර වේලක් හරහා පහසුවෙන් යථා තත්ත්වයට පත් කර ගත හැකි බව ඇමරිකානු පර්යේෂකයන් පිරිසක් විසින් සිදු කර ඇති නවතම පර්යේෂණයකින් අනාවරණය වී තිබේ.\n\nපුද්ගලයෙකුගේ මතක ශක්තිය නැති වී යෑමට හේතු වී ඇත්තේ දෛනිකව ලබා ගන්නා එළවළු හා පලතුරුවල ‘ෆ්ලැවනොල්’ නමැති සංයෝගය ප්‍රමාණවත් පරිදි අඩංගු නොවීම නිසා බව පෙන්වා දෙන එම පර්යේෂණය පැවැත්වූ පර්යේෂකයන් පිරිස මේ හේතුවෙන් බොහෝ දෙනාගේ මොළයේ නිසි ක්‍රියාකාරිත්වය නතර වීමෙන් මතකය නැති වී යෑමේ රෝග තත්ත්වය හටගන්නා බව අවධාරණය කර සිටිති.\n\nඇමරිකා එක්සත් ජනපදයේ ජාතික විද්‍යා ඇකඩමියේ සඟරාවෙහි පළ කර ඇති මෙම පර්යේෂණයේ වාර්තාවට අනුව දෛනිකව මිනිසා විසින් ලබා ගන්නා ආහාර පාන වන කොළ පැහැති එළවළු වර්ග, සෝයා, බෙරි වර්ග සලාද කොළ, ගම්ම්රිස්, තේ, චොක්ලට්, ලුණු, ඇපල්, මිදී හා බෙරි වර්ග යහමින් ආහාරයට එක් කර ගැනීමෙන් නැතිව ගිය මතක ශක්තිය නැවත ලබා ගත හැකිය. වයස්ගත වූවන්ට ‘ෆ්ලැවනොල්’ නමැති සංයෝගය අඩංගු ආහාර පාන යහමින් ලබා දීමෙන් ඔවුන්ගේ මතක ශක්තිය ක්‍රමයෙන් යථා තත්ත්වයට පත් කරගත හැකි බව පර්යේෂකයෝ සඳහන් කර ඇත.",
       "URL": "https://divaina.lk/%e0%b7%83%e0%b6%bb%e0%b6%bd-%e0%b6%86%e0%b7%84%e0%b7%8f%e0%b6%bb-%e0%b7%80%e0%b7%9a%e0%b6%bd%e0%b6%9a%e0%b7%92%e0%b6%b1%e0%b7%8a-%e0%b6%85%e0%b6%b8%e0%b6%ad%e0%b6%9a-%e0%b7%80%e0%b7%93%e0%b6%b8/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/33/"
}