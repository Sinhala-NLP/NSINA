{
       "Source": "divaina",
       "Timestamp": "June 22, 2023",
       "Headline": "අතුරුදන් සබ්මැරිනය කාබන් පරික්‍ෂාවට ලක්කළ යුතු බව මා පැවසූවිට සේවයෙන් පහකළා – හිටපු නියමුවා හෙළි කරයි",
       "News Content": "අතුරුදන් ඕෂන්ගේට් සබ්මැරීනයේ සැකිල්ල කාබන් පරීක්‍ෂණයට ලක් නොකර මුහුදු පතුලට නොයායුතු බව පැවසූවිට එහි හිමිකරු තමාව සේවයෙන් පහකළ බව හිටපු නියමුවා වූ ඩේවිඩ් ලොච්රයිඩ් අධිකරණය වෙත කරුණු දක්වමින් හෙළිකර ඇත.\n\nසබ්මැරීනය ගැඹුරු මුහුදු පතුලට යෑමට පෙර එම කාබන් පරීක්‍ෂාව සිදුකළ යුතු බවට තමා අනතුරු ඇඟවූ බව ඔහු අනාවරණය කරනු ලැබීය.\n\nඑහෙත් විනාඩි 10ක් තුළ තමා සිටි කාමරයෙන් නෙරපා හැරීමට හිමිකරු ක්‍රියාකළ බවද හෙතෙම පළ කළේය.\n\nමෙම සබ්මැරීනය අඩි 4000ක් ගැඹුරු මුහුදට යැවීමට පෙර එය ඉදිකර තිබුණේ අඩි 3000ක් ගැඹුරට යෑමට බවද එම හිටපු නියමුවා කීවේය.\n\nචන්ද්‍රිකා මගින් සිටින ස්ථානය දැන ගැනීමේ ජී. පී. එස්. යන්ත්‍රයක් පවා සබ්මැරීනයේ සවිකර නොතිබිණි.\n\nසබ්මැරීනයේ ඔක්සිජන් ඇත්තේ පැය 40කට පමණක් යැයි හෙළිවී ඇත. වර්ග සැතපුම් 10000ක ප්‍රදේශයක් පුරා සබ්මැරීනය ගැන නිරීක්‍ෂණ කර ඇතත් මෙතෙක් එය හමුවී නැත.\n\nසබ්මැරීන විශේෂඥයන් පැවසුවේ සබ්මැරීනය තුළ සිටින පිරිස එහි බදට තට්ටු කිරීමෙන් පමණක් එය ඇති ස්ථානය දැනගැනීමට හැකි බවයි. 2020 වසරේ දී මෙම සබ්මැරීනය නැවත වරක් ඉදිකළ යුතු බවට නිර්දේශ වුවත් එය සිදුවී නැත.\n\nබි්‍රතාන්‍ය ඩේලිමේල් පුවත්පත පැවසුවේ ඕෂන්ගේට් අඩි 12500ක් මුහුදු පතුලට ගොස් ඇති බවයි. 2018 දී ඕෂන්ගේට් සබ්මැරීනය මුහුදු පතුලට යෑමට නියමිත වුවත් එම ගමන නතර කර ඇත. එහෙත් සබ්මැරීනය අයත් සමාගම සමාජ මාධ්‍ය ඔස්සේ මුහුදු පතුලේ සංචාර ගැන ප්‍රචාරය කර තිබුණි. මෙය අයත් සමාගම ස්ටොක්මන් රෂ් විසින් ආරම්භ කර තිබේ. ඩුබායිහි සිටින කෝටිපති නටිෂ් ගාඩින් පැවසුවේ සබ්මැරීනයේ සිටින පස්දෙනා දිවි ගලවාගනු ලැබුවොත් එය හාස්කමක් බවයි. පකිස්තාන් ව්‍යාපාරික ශසාද්‍රා ඩාවුඩ් සහ ඔහුගේ පුත් සුලේමන් ඕෂන්ගේට් ප්‍රධානි ස්ටොක්මන් රෂ් සහ ප්‍රංශ නාවික නිලධාරියකු වූ නාජියලොට් ද සබ්මැරීනයේ ගමන් කර ඇත.\n\nපසුගිය ඉරිදා අතුරුදන් වූ මෙම සබ්මැරීනය ඇති ස්ථානය වෙත යෑමට හැකි සබ්මැරීනයක් ද නැත. ඇමරිකානු නාවික හමුදාවට ඇත්තේ අඩි 2000ක් දක්වා යෑමට හැකි සබ්මැරීන පමණකි.\n\nසංස්කරණය – කීර්ති වර්ණකුලසූරිය",
       "URL": "https://divaina.lk/%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b7%83%e0%b6%b6%e0%b7%8a%e0%b6%b8%e0%b7%90%e0%b6%bb%e0%b7%92%e0%b6%b1%e0%b6%ba-%e0%b6%9a%e0%b7%8f%e0%b6%b6%e0%b6%b1%e0%b7%8a/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/25/"
}