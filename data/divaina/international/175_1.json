{
       "Source": "divaina",
       "Timestamp": "March 28, 2022",
       "Headline": "රික්ත බෝම්බයක් හෝ තාපජ අවියක් යනු කුමක්ද?",
       "News Content": "රුසියාව යුක්රේනයේ සටන්වල දී තාපජ අවියක් හෝ රික්ත බෝම්බයක් භාවිතා කළ බවට මානව හිමිකම් කණ්ඩායම් සහ එක්සත් ජනපදයේ යුක්රේන තානාපතිවරයා විසින් චෝදනා එල්ල කර තිබේ. මාර්තු 7 දා යුක්රේනයේ සුමි කලාපයේ ඔක්ටිර්කාහි තෙල් පිරිපහදුවක් විනාශ කළ පිපිරීම තාපජ ආයුධයක් නිසා සිදුවූවක් බවට චෝදනා එල්ල වී ඇතිමුත් මෙය තවමත් ස්වාධීනව තහවුරු කර නොමැත. ඊසානදිග යුක්රේනයේ පාසලකට රුසියාව ප‍්‍රහාරයක් එල්ල කළ බවට ඇම්නෙස්ටි ඉන්ටර්නැෂනල් චෝදනා කරන අතර, තහනම් කරන ලද අවියක් වන පොකුරු බෝම්බ ද භාවිතා කර ඇති බවට චෝදනා එල්ලවී තිබේ. ඉහළ උෂ්ණත්වයක් සහිත පිපිරීමක් ඇති කිරීම සඳහා අවට වාතයෙන් ඔක්සිජන් ඇදගන්නා රික්තක ආයුධ භාවිතය මානව හිමිකම් සංවිධාන විසින් පොදුවේ හෙළා දකියි. නමුත් මෙම ආයුධ මොනවාද? ඊඊක්‍ ආරක්ෂක වාර්තාකරු ෆ‍්‍රෑන්ක් ගාඞ්නර් මේවා ‘‘රුසියානු අවි ගබඩාවේ ඇති න්‍යෂ්ටික නොවන බලවත්ම අවිය” ලෙස විස්තර කර ඇත. ඇත්ත වශයෙන්ම ඒවාට එතරම් බිය වන්නේ ඇයි?‘තාපජ බෝම්බ’ ලෙස ද හැඳින්වෙන රික්ත බෝම්බ අදියර දෙකකින් ක‍්‍රියා කරයි. පළමු අදියර වන්නේ පිපිරුමක් මඟින් ඉන්ධන වළාකුලක් මෙන් විසිරුවා හැරීමයි. එයට ගොඩනැ`ගිලිවලට හෝ අවට පිහිටි වස්තූන්ට ඇතුළුවිය හැකි ය. දෙවන අදියරේ දී විශාල ගිනි බෝලයක් ඇති කරමින් මෙම වළාකුල දැල්වෙන අතර, පිපිරුම අවට පරිසරයෙන් ඔක්සිජන් ඇදගනිමින් කම්පන තරංගයක් ඇති කරයි. රෝයල් යුනයිටඞ් සර්විසස් ආයතනයේ පර්යේෂක ජස්ටින් බ‍්‍රන්ක් මෙසේ පවසයි: ‘‘සාමාන්‍ය බෝම්බයක බරින් 30%ක් ඉන්ධනත්, 70%ක් ඔක්සිකාරකත් වන විට, තාපජ බෝම්බයක අන්තර්ගතය මුළුමනින්ම ඉන්ධන පමණයි. එය භාවිතා කරන්නේ වාතයේ ඇති ඔක්සිජන්. එබැවින් ඒවා ඒවායේ ප‍්‍රමාණයට සාපේක්ෂව වඩාත් බලවත්.’’ තාපය හා පීඩන බලපෑම් ඉතා බරපතළ වන අතර, ආරම්භක පිපිරීමට හසුවන ඕනෑම අයකු ක්ෂණයෙන් වාෂ්ප වී යයි. අවට ප‍්‍රදේශයේ සිටීමෙන් එයට හසුවූ ඕනෑම කෙනකුට කම්පන තරංගය හේතුවෙන් දරුණු අභ්‍යන්තර තුවාල සිදුවේ.",
       "URL": "https://divaina.lk/%e0%b6%bb%e0%b7%92%e0%b6%9a%e0%b7%8a%e0%b6%ad-%e0%b6%b6%e0%b7%9d%e0%b6%b8%e0%b7%8a%e0%b6%b6%e0%b6%ba%e0%b6%9a%e0%b7%8a-%e0%b7%84%e0%b7%9d-%e0%b6%ad%e0%b7%8f%e0%b6%b4%e0%b6%a2-%e0%b6%85%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/175/"
}