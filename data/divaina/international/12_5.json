{
       "Source": "divaina",
       "Timestamp": "August 21, 2023",
       "Headline": "රුසියාවේ ලූනා- 25 සඳ මතට කඩා වැටෙයි",
       "News Content": "රුසියාවේ ලූනා- 25 අභ්‍යවකාශ යානය එහි ගොඩබෑමට පෙර කක්ෂයට මාරු වීමට සූදානම් වන විට අසාමාන්‍ය තත්වයක් ඇති වූ බව රුසියානු ජාතික අභ්‍යවකාශ ඒජන්සිය රොස්කොස්මොස් පවසයි.\n\nඒ අනුව එය සඳ මතට කඩා වැටී ඇතැයි රුසියානු ජාතික අභ්‍යවකාශ ඒජන්සිය රොස්කොස්මොස් පැවසූ බව විදෙස් මාධ්‍ය සඳහන් කරයි.\n\nරුසියානු අභ්‍යවකාශ යානය අද (21දා) සඳෙහි දක්ෂිණ ධ්‍රැවයට ගොඩ බැසීමට නියමිතව තිබුණි.\n\nමෙහෙයුම අතරතුර අසාමාන්‍ය තත්වයක් ඇති වූ අතර එමඟින් නිශ්චිත පරාමිතීන් සමඟ හුවමාරුව සිදු කිරීමට ඉඩදී නැතැයි රොස්කොස්මොස් ඉකුත් 19 වැනිදා සෙනසුරාදා කෙටි ප්‍රකාශයක් නිකුත් කරමින් කියා සිටියේය.\n\nවිශේෂඥයින් වැඩිදුර තොරතුරු ලබා නොදී තත්ත්වය විශ්ලේෂණය කරමින් සිටින බව එහි සඳහන් වේ.\n\nමෙය 1976 න් පසු රුසියාව කක්ෂගත කළ පළමු රුසියානු අභ්‍යවකාශ යානයයි.\n\nදළ වශයෙන් කුඩා මෝටර් රථයක ප්‍රමාණයෙන් යුත් එය දක්ෂිණ ධ්‍රැවයේ වසරක කාලයක් ක්‍රියා කිරීමට ඉලක්කය වී තිබුණි. මෑත වසරවලදී නාසා ආයතනයේ සහ අනෙකුත් අභ්‍යවකාශ ආයතනවල විද්‍යාඥයන් විසින් සඳෙහි ආවාට වල ශීත කළ ජලයේ අංශු මාත්‍ර හඳුනාගෙන ඇත.\n\nමේ අතර ඉන්දියාව විසින් සඳේ දක්ෂිණ ධ්‍රැවයට යැවූ චන්ද්‍රයාන් අභ්‍යවකාශ යානය මෙම මස 23 වැනිදා ගොඩ බෑමට නියමිතව තිබේ.උපාලි ද සේරම්",
       "URL": "https://divaina.lk/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%bd%e0%b7%96%e0%b6%b1%e0%b7%8f-25-%e0%b7%83%e0%b6%b3-%e0%b6%b8%e0%b6%ad%e0%b6%a7-%e0%b6%9a%e0%b6%a9%e0%b7%8f-%e0%b7%80/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/12/"
}