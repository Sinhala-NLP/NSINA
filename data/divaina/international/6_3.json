{
       "Source": "divaina",
       "Timestamp": "September 13, 2023",
       "Headline": "එංගලන්ත රෝහල්වල ශල්‍ය වෛද්‍යවරියන් වැඩිදෙනකුට ලිංගික අතවර",
       "News Content": "එංගලන්තයේ රෝහල්වල සේවය කරන කාන්තා ශල්‍ය වෛද්‍යවරියන්ගෙන් තුනෙන් දෙකක් පමණ දෙනා සේවයේ යෙදී සිටින අතරතුර පිරිමි ශල්‍ය වෛද්‍යවරුන් අතින් ලිංගික හිරිහැරවලට, අතවරවලට හා දූෂණයට ලක් වන බව එංගලන්ත විශ්වවිද්‍යාල දෙකක පර්යේෂකයන් හා සැත්කම් සිදු කරන අතරතුර සිදු වන ලිංගික විෂමාචාර ක්‍රියාවන් සම්බන්ධයෙන් සොයා බලන පාර්ශවයක් විසින් සිදු කරන ලද නවතම අධ්‍යයනයකදී අනාවරණය වී තිබේ. ප්‍රකට එංගලන්තයේ රාජකීය ශල්‍ය වෛද්‍යවරුන්ගේ විදුහලේද (රෝයල් කොලේජ් ඔෆ් සර් ජන්ස්) දැඩි කම්පනයට හේතු වී ඇති මෙම අධ්‍යයනයෙන් අනාවරණය වී ඇති තොරතුරුවලට අනුව අධ්‍යයනයට ලක් වූ ශල්‍ය වෛද්‍යවරියන්ගෙන් තුනෙන් දෙකක් පමණ දෙනා අධ්‍යයනය සිදු කළ පර්යේෂකයන්ට පවසා ඇත්තේ ඔවුන් පිරිමි සගයන්ගේ ලිංගික හිරිහැරවලට ඍජුවම ලක්ව ඇති බවයි. ඉතිරි තුනෙන් එකක පිරිස පවසා ඇත්තේ පසුගිය වසර පහක කාලය තුළම එංගලන්තයේ ජාතික සෞඛ්‍ය සේවාවට අයත් රෝහල්වලදී පිරිමි සගයන් වෙතින් එල්ල වන ලිංගික අතවරයන්ට තමන් මුහුණ පෑ බවයි. මෙම ලිංගික හිරිහැර හා අතවරයන් සිදුව ඇත්තේ ශල්‍යගාරයන් තුළ සැත්කම් සිදු වෙමින් පැවතියදී බව අනාවරණය වී තිබේ.\n\nඅධ්‍යයනයට ලක් වූ ශල්‍ය වෛද්‍යවරියන්ට අනුව ඔවුන් මෙම ලිංගික හිංසනයන් සම්බන්ධයෙන් වගකිවයුතු අංශ වෙත පැමිණිලි කර නොමැත්තේ ඔවුන්ගේ වෘත්තියට හානිවනු ඇතැයි සිතීම නිසා හා ජාතික සෞඛ්‍ය සේවාව මගින් මෙම ක්‍රියාවන්ට එරෙහිව පියවර නොගනු ඇතැයි විශ්වාස කිරීම නිසාය. එක්සෙටර් හා සරේ යන විශ්වවිද්‍යාලයන්හි පර්යේෂකයන් සහ සැත්කම් අතරතුර සිදුවන ලිංගික විෂමාචාරයන් සම්බන්ධයෙන් සොයා බලන පාර්ශවයකට අයත් නිලධාරීන් විසින් සිදු කර ඇති මෙම අධ්‍යයනයට අනුව එංගලන්තයේ ජාතික සෞඛ්‍ය සේවාවට අයත් රෝහල්වල පුහුණුවේ යෙදී සිටින ශල්‍ය වෛද්‍යවරියන්ට ජ්‍යෙෂ්ඨ ශල්‍ය වෛද්‍යවරුන් විසින් අතවර සිදු කිරීමේ නැඹුරුවක් දක්නට ලැබී ඇත.",
       "URL": "https://divaina.lk/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad-%e0%b6%bb%e0%b7%9d%e0%b7%84%e0%b6%bd%e0%b7%8a%e0%b7%80%e0%b6%bd-%e0%b7%81%e0%b6%bd%e0%b7%8a%e0%b6%ba-%e0%b7%80%e0%b7%9b/",
       "Category": "international",
       "Parent URL": "https://divaina.lk/category/%E0%B7%80%E0%B7%92%E0%B6%AF%E0%B7%99%E0%B7%83%E0%B7%8A-%E0%B6%B4%E0%B7%94%E0%B7%80%E0%B6%AD%E0%B7%8A/page/6/"
}