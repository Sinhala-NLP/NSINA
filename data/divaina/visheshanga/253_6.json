{
       "Source": "divaina",
       "Timestamp": "October 14, 2022",
       "Headline": "බදු රට ගොඩදමයිද?",
       "News Content": "භාණ්ඩ හා සේවාවන්ගේ මිලගණන් අධික ලෙස ඉහළ යාම දැන් දෛනිකව කතාබහට ලක්වන සාමාන්‍ය මාතෘකාවක් බවට පත් වී තිබේ. එහෙත් මෙම මිල වැඩිවීම් වල බලපෑමට ලක්වන ප්‍රජාවන් සහ එම බලපෑම් වල ප්‍රතිඵල පිළිබඳව සිදුවන සාකච්ඡාවන් තවමත් සමාජයේ නිසි අවධානයකට ලක්වී තිබේ දැයි යන්න සැකසහිතය.\n\nපසුගිය අගෝස්තු මාසයේ ජාතික පාරිභෝගික මිල දර්ශකය 70.2% ක් ලෙස සනිටුහන් විය. මෙය ජූලි මාසයේදී වාර්තා වූයේ 66.7% ක් වශයෙනි. මේ වනවිට සිදු වී ඇති සහ ඉදිරියේදී සිදුවීමට නියමිත බදු ඉහළ යෑම් කිහිපයක් සමග භාණ්ඩ හා සේවා මිලගණන් ඉහළ යාම තවදුරටත් සිදුවනු ඇතැයි අපේක්ෂා කළ හැකි වේ.\n\nමේ වන විට රජයට තම ආදායම් හා වියදම් අතර පරතරය පියවාගැනීම අත්‍යවශ්‍ය කාරණයක් බවට පත් වී ඇත. රටේ පවතින අර්බුදකාරී තත්ත්වය දෙස බලන විට මේ මොහොතේ ඒ සඳහා පියවර ගැනීම අත්‍යවශ්‍ය වෙයි. මෙම ගැටලුව විසඳා ගැනීමට ඇති එක් ක්‍රමයක් වන්නේ සමාගම් සහ පුද්ගලයන් මත පනවා ඇති බදු ඉහළ නැංවීමය. ඒ සඳහා දැනටමත් රජය පියවර රැසක් ගෙන ඇති අතර, ඒ සම්බන්ධයෙන් විවිධ පාර්ශ්ව අතර දීර්ඝ සංවාදයන්ද ඇති වී තිබේ.\n\nපසුගිය කාලය තුළ විදුලි ගාස්තු සහ ජල ගාස්තු ආදිය වැඩි වීම සමග, භාණ්ඩ හා සේවා මිලගණන් ඉහළ යෑමේ බලපෑම පිළිබඳව කාගේත් අවධානය යොමු වී ඇත. ඉදිරියේදී සිදුවීමට නියමිත ආයතනික බදු ඉහළ යෑම් සමග මෙම තත්ත්වය තවදුරටත් දරුණු අතරට හැරී, රටේ ව්‍යාපාර කඩාවැටීමට පවා ඉඩ තිබේ. උදාහරණයක් ලෙස පාරිභෝගික භාණ්ඩ, ආහාරපාන සහ ආපනශාලා, සේවා, කාර්ය සම්පාදන සහ ප්‍රවාහන වැනි ක්ෂේත්‍ර වලට මෙම බදු වැඩිවීමේ බලපෑම සෘජුවම දැනෙනු ඇත. මෙම ලැයිස්තුව දෙස බලන විට, එමගින් රටටත් ජනතාවටත් ආර්ථිකයටත් සිදුවීමට ඉඩ ඇති බලපෑම වටහා ගැනීම අපහසු නොවේ. මෙම ව්‍යාපාර, රටේ රැකියා අවස්ථා විශාල ප්‍රමාණයක් ජනනය කරන ව්‍යාපාරය. රටේ තත්ත්වය දෙස බලන විට, මෙම ව්‍යාපාරවලට මෙම බදු වැඩි වීම් තනිව දරාගැනීමට හැකිවනු ඇතැයි සිතිය නොහැකිය. එසේ බදු වැඩිවීම් වල බර සම්පූර්ණයෙන්ම දරාගැනීමට සිදු වුවහොත් මෙම ව්‍යාපාර වැසී යාමට ඉඩ ඇති අතර, එමගින් රැකියා විශාල ප්‍රමාණයක් අහිමි වනු ඇත. එවැනි තත්ත්වයකින් ඇතිවිය හැකි බලපෑම අපට සිතාගැනීමට පවා අපහසුය.\n\nටික කලකට පෙර සිදුකරන ලද බදු අඩුකිරීම්වලින් රටේ ආර්ථිකයට සිදු වූ බලපෑම දැන් අපි බොහෝ දෙනෙක් හොඳාකාරවම දනිමු. මෙම බදු සහන මගින් රජයේ ආදායම විශාල ලෙස පහත වැටිණි. මේ සියල්ලෙහි ප්‍රතිඵලයක් ලෙස, දළ දේශීය නිෂ්පාදිතයෙහි ප්‍රතිශතයක් ලෙස කලාපයේ අඩුම ආදායම් අනුපාතය මෙරටින් වාර්තා විය. මේ නිසා පවතින තත්ත්වය හමුවේ බදු සංශෝධන සිදුකිරීම දෙස අප විවෘත ඇසකින් බැලිය යුතු බව සත්‍යයකි. රටේ පවතින ආර්ථික අර්බුදයෙන් ගොඩ ඒමට නම්, අප කැමති වුවද නැතද, රජයේ ආදායම ඉහළ නංවා ගැනීමට නිසි පියවර ගත යුතුය. එවිට නැවතත් අපට ස්ථාවර ආර්ථිකයක ප්‍රතිලාභ අත්විඳීමට හැකි වනු ඇත.\n\nමෙම අර්බුදය, අප සැම දෙනාම එකට එක් වී මුහුණ දිය යුතු අභියෝගයකි. අභියෝගවලදී අපට සෑම විටම අපගේ සුවපහසුවේ සීමාවේ සිට කටයුතු කිරීමට හැකි නොවනු ඇත. අභියෝග යනු අපගේ කේවල ශක්තිය මෙන්ම සාමූහික අවබෝධය පරීක්ෂාවට ලක්කරන දෙයකි. මේ මොහොතේ අප රටේ ව්‍යාපාරවලට අවශ්‍ය සහය උපරිමයෙන් ලබාදීමට කටයුතු කළ යුතුය. ව්‍යාපාර ආරක්ෂා කර ගැනීමටත්, ඒ ඔස්සේ රැකියා අවස්ථා සුරක්ෂිත කරගැනීමටත්, ආර්ථිකව අඛණ්ඩව ඉදිරියට ගෙනයෑමටත් එය අතිශයින් වැදගත් වෙයි.\n\nරටේ පවතින තත්ත්වය පරමාදර්ශී එකක් නොවන බව සැබෑවකි. එහෙත් අප දැන් එයට මුහුණ දිය යුතුය. යථාර්ථය තේරුම් ගෙන යථාර්ථවත් විසඳුම් ඔස්සේ ඉදිරියට යන්නේ නම් අර්බුදය තාවකාලික වනු ඇත. ව්‍යාපාරවලට මෙම බදු ඉහළ නැංවීම් සියල්ල තනිව දරාගත නොහැකි බව රහසක් නොවේ. මෙම බදු වැඩිවීම් හමුවේ භාණ්ඩ හා සේවාවන්හි මිලගණන් ඉහළ යනු ඇත. මෙය අතිශය නැණවත් හා\n\nප්‍රායෝගික ප්‍රවේශයක් අවශ්‍ය මොහොතකි. පියවර නිවැරදි නම්, ප්‍රතිචාර නැණවත් නම්, අර්බුද සෑම විටම කෙටිකාලීන වේ. අඳුරු වලාවන් කිසිවිටෙකත් සදාකාලික නොවන අතර, එහි කෙළවර රිදී රේඛාවන් නිසැකයෙන්ම මතුවනු ඇත. රටේ සහ ලෝකයේ පවතින තත්ත්වයන්ට යටත්ව, සැප්තැම්බර් මාසයේදී උද්ධමනය එහි ඉහළම මට්ටමට ළඟා වනු ඇති බවත්, ඉන් අනතුරුව තත්ත්වය ක්‍රමානුකූලව යහපත් අතට හැරෙනු ඇති බවත් ශ්‍රී ලංකා මහ බැංකුව පුරෝකථනය කර ඇත. ඉදිරිය මුළුමනින්ම සුභවාදී කරගැනීමට නම් අප තත්ත්වය නිවැරදිව වටහාගෙන, අදාළ පාර්ශ්වයන්ට, විශේෂයෙන්ම රටේ ව්‍යාපාර ක්ෂේත්‍රයට නිසි සහයෝගය ලබාදිය යුතුය. ඉන් පසුව අපට අපගේ රිදී රේඛාව දිස්වනු ඇත.කෞෂල්‍ය වීරරත්න",
       "URL": "https://divaina.lk/%e0%b6%b6%e0%b6%af%e0%b7%94-%e0%b6%bb%e0%b6%a7-%e0%b6%9c%e0%b7%9c%e0%b6%a9%e0%b6%af%e0%b6%b8%e0%b6%ba%e0%b7%92%e0%b6%af/",
       "Category": "visheshanga",
       "Parent URL": "https://divaina.lk/category/visheshanga//page/253/"
}