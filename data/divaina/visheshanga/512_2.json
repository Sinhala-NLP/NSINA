{
       "Source": "divaina",
       "Timestamp": "October 12, 2021",
       "Headline": "මාෆියාවෙන් ගලවාගෙන සහල් මිල පාලනය කරන හැටි…",
       "News Content": "සහල් සඳහා වූ පාලන මිල අහෝසි කිරීමට රජය ගත් තීරණය පරාජයක් ලෙස, පාරිභෝගිකයන් පාවා දීමක් ලෙස, වී මෝල් හිමියන්ට දණ නැමීමක් ලෙස, අනුවණ ක‍්‍රියාවක් ලෙස, යථාර්ථය අවබෝධ කරගැනීමක් ලෙස, නුවණක්කාර තීරණයක් ලෙස, යනාදී වශයෙන් හඳුන්වාදීමට නොයෙකුත් පාර්ශ්වයන් පසුගිය දිනවල උත්සාහ ගෙන ඇති බව පෙනේ. ඉහත සඳහන් කළ සමහර හඳුන්වාදීම් පූර්ව නිශ්චයන් මත, සමහරක් පක්ෂග‍්‍රාහී ලෙස සහ තවත් සමහරක් නොදැනුවත්කම නිසාද කර ඇති බැව් පෙනේ. මෙම ලිපියේ අරමුණ වන්නේ රජය ගත් තීරණය ස්වාධීන ඇසකින් විශ්ලේෂණය කිරීමයි.\n\nරට සහ රජය පත්ව සිටි තත්ත්වය\n\nමෙම ගැටලූව ආරම්භයේදී රජය ගනු ලැබූ අදූරදර්ශී සහ අත්තනෝමතික තීරණයන් නිසා පාරිභෝගිකයන්ද, ගොවීන්ද, ආර්ථිකය මෙන්ම රජයද ඉතා අසීරු තත්ත්වයකට පත්වූ බව කවුරුත් හොඳින් දන්නා කරුණකි. පාරිභෝගිකයන් ගත්විට ඔවුන්ට සහල් මිලදී ගැනීමේදී පාලන මිලටත් වඩා ඉහළ මිලක් ගෙවීමට සිදුවූ අතර එම මිල, මිල පාලනය හඳුන්වා දීමට පෙර පැවති මිලටත් වඩා ඉහළ මිලක් විය. විශේෂයෙන් පොහොර නොමැතිකම හේතුවෙන් අඩු අස්වැන්නක් ලබා සිටි ගොවීන්ට රජය විසින් නියම කළ උපරිම මිලට වී විකුණා තම නිෂ්පාදන පිරිවැය පියවා ගැනීමට ප‍්‍රමාණවත් ආදායමක් ලබා ගැනීමට නොහැකි විය. එමෙන්ම, ඔවුන්ට තිබෙන වී අස්වැන්නවත් විකුණා ගැනීමට අවස්ථාවක් නොලැබීම හේතුවෙන් ඉදිරි කන්නවල වී වගාව අතහැරීමට පවා සිදුවෙන තත්ත්වයකට පත්ව තිබුණි. මෝල් හිමියන් රජයේ උපරිම මිලට වඩා වැඩි මිලකට වී මිලදී ගැනීමට කැමති වුවත් සහල්වලට පනවා තිබූ උපරිම මිල නිසා අලාභ ලැබීමකින් තොරව එසේ කිරීමට ඔවුන්ට නොහැකි විය. සමහර මෝල් හිමියන් අධික ලාභ ලැබීමේ අරමුණෙන් තමන් සතු සහල් තොග සැඟවීමටද යුහුසුළු විය. මෝල් හිමියන්ට තම ඇඹරුම් යන්ත‍්‍රවල සම්පූර්ණ ධාරිතාව භාවිත කිරීමටද නොහැකි විය. සලාක ක‍්‍රමයට සහල් බෙදා හැරීමේ යුගයක් කරා යන ලකුණු ද පෙනෙන්නට තිබුණි. ආහාර සුරක්ෂිතතාව පිණිස අධික පිරිවැයක් දරා සහල් ආනයනය කිරීම සඳහා රජය සතු ඉතාමත් හිඟ විදේශ විනිමය යෙදවීමටද තීරණය විය. රජයද තම ජනප‍්‍රියත්වය සහ විශ්වාසනීයත්වය බිඳ වැටීමෙන් ඉතා අසීරු තත්ත්වයකට පත්ව සිටියේය.\n\nසහල් පාලන මිල ඉවත් කිරීමෙන් ලැබෙන වාසි සහ අවාසි\n\nන්‍යායාත්මක වශයෙන් බලන කල, වෙළඳපොළේ ඉල්ලූම සැපයුම මත සහල්වලට තරගකාරී මිලක් තීරණය වීමට දැන් අවකාශයක් ලැබෙනු ඇත. වෙළෙඳපොළ සැබවින්ම තරගකාරීනම් මෙලෙස නියාමනය වන මිල හොඳ සමතුලිත මිලකි. එහිදී පාරිභෝගිකයන් සහ නිෂ්පාදකයන් යන දෙපාර්ශ්වයම තුලනයකට (සෑහීමකට) පත්වනු ඇත. ඉහත ෙඡ්දයේ සඳහන් කළ සියලූ අවාසි සහ අනර්ථයන් මගහැරෙනු ඇත. මෙම තත්ත්වය ගොවියන්ටත්, මෝල් හිමියන්ටත්, පාරිභෝගිකයන්ටත්, රජයටත්, රටටත් වඩා හොඳ තත්ත්වයක් නොවේද?\n\nපාලන මිල ඉවත් කිරීමෙන් අත් වන අවාසි ලෙස ඔබට කරුණු දෙකක් පෙනී යනු ඇත. ඉන් පළමුවැන්න නම් පාරිභෝගිකයන්ට පැවති පාලන මිලට වඩා වැඩි මිලක් ගෙවීමට සිදුවීමය. සත්‍ය වශයෙන්ම ඔබට පාලන මිලට අවශ්‍ය ප‍්‍රමාණයට සහල් ලැබුනේද? ලැබුණු ප‍්‍රමාණය ලැබුනෙත් සතොස පෝලිමේ ඉඳ නොවේද? අමතර අවශ්‍යතාව මිලදී ගැනීමට සිදු වූයේ කළු කඩයෙන්ම නොවේද? කළුකඩයට ගෙවූ මිල, පාලන මිල දැමීමට පෙර තිබූ මිලටත් වඩා වැඩි මිලක් නොවේද? ඔබම සිතා බලන්න. මෙවැනි තත්ත්වයක් තුළ නව වෙළඳපොළ මිලට සහල් ලබාගත නොහැකි අඩු ආදායම් ලාභී ජනතාවට මුදල් ආධාරයක් ලබාදීම රජයේ යුතුකමය. රජයට සත්‍ය ලෙස මෙසේ කිරීමට අවශ්‍ය නම් භාණ්ඩාගාරයට බරක් නොවන ආකාරයට එය ක‍්‍රියාත්මක කළ හැකි ක‍්‍රමවේදයක් මාගේ පෙර ලිපිවලින් මා යෝජනා කර ඇත. (https;//www.timesonline.lk/features/FEATURE-The-Rice-Debacle/5-1134932https;//www.ft.lk/columns/A-solution-to-the-ricedebacle/4-723496)\n\nදෙවෙනි අවාසිය ලෙස ඔබ දකිනු ඇත්තේ වී මෝල් හිමියන්ගේ ඒකාධිකාරී ග‍්‍රහණයට හසුවීමෙන් ඔබට සහල්වලට අසාධාරණ මිලක් ගෙවීමට සිදුවිය හැකිය යන්නයි. ඒකාධිකාරී (එක් මෝල් හිමියෙක්) හෝ කතිපයාධිකාරී (ලංකාවේ මෙන් මෝල් හිමියන් කිහිපදෙනෙක්) සහල් නිෂ්පාදනය හා සැපයුම පාලනය කරනවිට මෙය සිදුවිය හැක්කකි. ලංකාවේද එය සිදුවන බව පැහැදිලිවම පෙනේ. මෙවැනි තත්ත්වයක් ඇති නොවීම සඳහා රජයට (මිල පාලනයකින් තොරව) ගත හැකි ක‍්‍රියාමාර්ග කිහිපයක් ඇත. ඒවායින් ප‍්‍රධාන ඒවා වනුයේ:\n\nලංකාවේ බොහෝ දෙනා සහල් මිල පාලනයත්, කිරිපිටි, පරිප්පු, ගැස්, මිල පාලනයත් එක සමාන දෙයක් ලෙස සලකන බව පෙනේ. එහෙත් ඒවායේ ප‍්‍රතිඵල එක සමාන නොවේ. ලංකාව කිරිපිටි, පරිප්පු, ගෑස් සම්පූර්ණයෙන්ම වාගේ ආනයනය කරනු ලැබේ. ඒ නිසා ඒවා නිපදවීමේ ආදායම ගලා යන්නේ පිටරට වලටය. සහල් නිපදවීමේ ආදායම හිමි වන්නේ රටේම ගොවියන්ටය. ඒ නිසා සහල් සඳහා පාලන මිල ඉවත්කිරීම තවත් අතකින් බොහෝ සේ සාධාරණය. රටේ ආර්ථිකයට ඉතාමත්ම හිතකරය.\n\nඉහත කරුණු සැලකිල්ලට ගත්විට, රජය විසින් සහල් සඳහා පාලන මිල ඉවත්කිරීම ඥානාන්විත තීරණයක් බවට සනාථ කළ හැකිය. රජය අනුගමනය කළ දරදඬු ප‍්‍රතිපත්තියෙන් ඉවත්වීම සතුටට කරුණකි. එහෙත් මෙය පළමු පියවර පමණි. මීළඟ පියවර ලෙස සහල් මෝල් හිමියන් කිහිපදෙනෙක් හෝ සියලූ දෙනාම එකතුවී මිල නියම කිරීම (collusion, price-fixing) නීතියෙන් තහනම් කිරීමට හැකිවන නීති ලංකාවේ දැනට නැතිනම් අලූත් නීති වහාම පාර්ලිමේන්තුවෙන් සම්මත කරවා ගැනීම කළ යුතුය. මේ සඳහා දියුණු, විවෘත වෙළෙඳපළ ක‍්‍රමය ක‍්‍රියාත්මක කෙරෙන, ප‍්‍රජාතාන්ත‍්‍රික රටවල නීති රීති අධ්‍යයනය කළ යුතුය. මෙයට අමතරව ඉහතින් සඳහන් කළ ක‍්‍රියාමාර්ග 1, 3 සහ 4 ද සත්භාවයෙන් යුතුව ක‍්‍රියාවට නැඟිය යුතුය. දැනට ලංකාවේ ඇති වතාවරණය අනුව මෙම යෝජනා ක‍්‍රියාත්මක කළ නොහැකි යැයි යමෙකුට සිතෙනු ඇත. සහල් ප‍්‍රශ්නයට සරල විසඳුම් නැත. එමෙන්ම එය අර්ධ විසඳුම් දීමෙන්ද වැඩි ප‍්‍රයෝජනයක් නැත. මන්ද, අර්ධ විසඳුම් තාවකාලික වීමත්, රජයට එවැනි අර්ධ වීසඳුම් පවත්වාගෙන යෑම සඳහා නිරතුරුවම මැදිහත්වීමටත් සිදුවන බැවිණි.\n\n(මහාචාර්ය සැම්සන් ඒකනායක ඔස්ටේ‍්‍රලියාවේ ඩීකින් විශ්වවිද්‍යාලයේ මූල්‍ය හා මූල්‍ය සැලසුම්කරණ අංශයේ හිටපු අංශ ප‍්‍රධානියෙකි. ඔහු වසර 40 ක් පුරා උසස් අධ්‍යාපන, වාණිජ හා කාර්මික ක්ෂේත‍්‍රවල ජ්‍යෙෂ්ඨ කළමනාකරණ තනතුරු කිහිපයක්ම හොබවා ඇත).\n\nසැම්සන් ඒකනායක",
       "URL": "https://divaina.lk/%e0%b6%b8%e0%b7%8f%e0%b7%86%e0%b7%92%e0%b6%ba%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9c%e0%b6%bd%e0%b7%80%e0%b7%8f%e0%b6%9c%e0%b7%99%e0%b6%b1-%e0%b7%83%e0%b7%84%e0%b6%bd%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/512/"
}