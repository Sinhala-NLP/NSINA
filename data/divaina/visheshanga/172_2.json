{
       "Source": "divaina",
       "Timestamp": "January 29, 2023",
       "Headline": "ලක්ෂ දෙසිය විස්සක ජනතා ඉරණම ලෝක බැංකු කොක්කේ!",
       "News Content": "දේශපාලන බල අරගලයේදී මානව හිමිකම්, සදාචාර වටිනාකම් පමණක් නොව ප්‍රජාතන්ත්‍රවාදී මූලධර්ම ද තඹයකට මායිම් නොකෙරෙන රටක ජනතාවකට මෙම පළාත් පාලන මැතිවරණය පැවැත්වේද යන්න පිළිබඳව දෙගිඩියාවක් තිබීම පුදුමයක් නොවේ. ආණ්ඩු පාර්ශ්වයෙහි බොහෝ දෙනෙක් තවමත් ඡන්දය පැවැත්වීමේ ආදීනව ගැන දාහක් දේවල් කියති. සත්තකින්ම රටේ ආර්ථික අර්බුදය ගැන කවුරුත් දනිති. ඒ වෙනුවෙන් පීඩිතයන් වී සිටින්නේ ආණ්ඩු කරන ඇත්තන් නොව හුදී ජනයා බව ද රටම දනිති. එසේම පළාත් පාලන මැතිවරණයෙන් ආණ්ඩු පාර්ශ්වය බින්දුවට බැස්සත් එයින් ආණ්ඩුව ගෙදර යන්නේ නැති බවද ඒ සියල්ලෝම දනිති. එහෙත් ජන දුකට සංවේදී නොවන පාලනයකදී ඔවුන්ට මහජන මතයේ සැබෑ පණිවිඩය ලබාදීමට ඡන්දය අවශ්‍ය යැයි ද කල්පනා කරන පිරිස් ද සිටිති. එසේම ඡන්දය නමැති ප්‍රජාතන්ත්‍රවාදී හිමිකම දේශපාලන සූදුවක් විය යුතු නැතැයි සිතන ප්‍රබුද්ධ පුරවැසියෝ ද සිටිති. අප මේ ඡන්දය කල් දැමීමට එරෙහි වන්නේ ද ප්‍රජාතන්ත්‍රවාදයේ හරයත් අභිමානයත් පිළිබඳ හැඟීමෙනි. එනිසා මෙම මැතිවරණය පැවැත්වීමෙන් රටේ සියලු දොස් සමනය වී, ආර්ථිකය සවිබල ගැන්වී, විදුලිය පණගැන්වී, රෝදුක් නිවී බෙහෙත් වැසි ලැබී අලුත් ඉරක් පායනු ඇතැයි අපි කිසිසේත් නොසිතමු. කුමක් වුවත් මේ ලියන මොහොත වනවිට ජනාධිපතිවරයා විසින් ද සිය පාක්ෂිකයන් වෙත දැනුම්දීමක් කරමින් ඡන්දයට සූදානම් වන ලෙස ඉල්ලා ඇතැයි ද වාර්තා විය.\n\nශ්‍රී ලංකාව බංකොලොත් රටක් මෙන්ම ණය ගෙවීමට ශක්තියක් නොමැති රටක් ලෙස ද දැන් පිළිගනු ලැබේ. එබඳු රටක පුරවැසියන්ට මුහුණ දීමට සිදුවන පීඩා, හිංසා, බාධා ආදිය ද අප්‍රමාණය. ආර්ථික උද්ධමනය, ආහාර සුරක්ෂිතතාව බිඳවැටීම වැනි පීඩාවන්ට අමතරව විදුලිය, ඉන්ධන, ගෑස් ආදිය සම්බන්ධයෙන් ද තිබෙන අත්දැකීම් ඉතා කටුක මෙන්ම අමිහිරි ද වේ. බන්දුල ගුණවර්ධන ඇමැතිවරයා පවසන ආකාරයටම අද මේ රට මුහුණ දී සිටින්නේ ඉතිහාසයේ පෙර නොවූ විරූ ආකාරයේ අර්බුදයකටය. ජාත්‍යන්තර මූල්‍ය අරමුදලෙහි අනුග්‍රහය නොලදහොත් අපට කිසිදු ගැලවීමක් නැතැයි ඔහු කරන ප්‍රකාශය ගැන ද අපට විවේචන සහිතව එකඟ විය හැකිය.\n\nමක්නිසාද යත් අපට දැනෙන ආකාරයට නම් ආණ්ඩුව තවමත් මෙම ආර්ථික අර්බුදයට මුහුණ දීමට උචිත දේශපාලන රාමුවක් සකසා ගෙන නොමැතිවීමත්, රටට ඔරොත්තු නොදෙන ඇමැති හා රාජ්‍ය ඇමැතිවරුන් කණ්ඩායමක් නඩත්තු කරමින් සිටීමත් නිසා ය. මේ චෝදනාව විපක්‍ෂයෙන් මෙන්ම වෘත්තිකයන්ගෙන් ද එල්ල වී තිබේ. වෛද්‍ය වෘත්තිකයෝ මෙන්ම විශ්වවිiාල ආචාර්යවරු ප්‍රමුඛ විවිධ අය මේ වනවිට ‘කළු සතියක්’ ප්‍රකාශයට පත්කර තම කටයුතුවල නිරතව සිටිති. වෘත්තිකයන්ගේ වැටුපටත් වෙනත් සේවාවන් සඳහාත් බදු අය කරන ආණ්ඩුව එයින් තම ඇමැතිවරුන් නිදහස් කිරීමෙන් පෙනී යන්නේ ආණ්ඩුවේ බදු ප්‍රතිපත්තියෙහි විෂමතාවක් බව යැයි ඔව්හු චෝදනා කරති. එය සැබෑවකි. රටක අර්බුදයකදී කැපකිරීම් කළ යුත්තේ ජනතාව පමණක් නොවේ. ජනතාවට උඩින් සිටින පාලකයන්ගෙන් ද ඒ සඳහා පූර්වාදර්ශයක් තිබිය යුතු බව අපගේ ද අදහසය. ජනතාවට සාපේක්‍ෂව මැති ඇමැතිවරුන්ගේ ජීවිත ඉසුරින් පිරුණු බව කාටත් පෙනෙන සත්‍යයකි.\n\nකැබිනට් ප්‍රකාශක බන්දුල ඇමැතිවරයා සඳහන් කළ පරිදිම අද රට මුහුණපා සිටින්නේ ඉතිහාසයේ කිසි දිනෙක නොවූ විරූ ආකාරයේ අර්බුදයකටය. එයින් මිදීමට තිබෙන එකම මග ජාත්‍යන්තර මූල්‍ය අරමුදලෙහි පිහිට බවද ඔහු අවධාරණය කරයි. ඒ පිළිබඳව නම් අපට විවේචනයක් තිබේ. අපට දැනෙන හා හැඟෙන පරිදි ඒ සඳහා විකල්ප සොයා ගැනීමට ආණ්ඩුව සමත් විය යුතුය. බන්දුලට අනුව මේ තිබෙන බදු ප්‍රතිපත්තිය ජාත්‍යන්තර මූල්‍ය අරමුදලේ උපදෙස් අනුව සැකසුණු එකකි. ඔහු සඳහන් කරන්නේ ජාත්‍යන්තර මූල්‍ය උපදෙස් ලැබුණේ බදු අය කළ යුතු සීමාව රු. 45,000/= විය යුතු බවටය. අප ඒ තරමට අයට වැටුණේ ජනතාවගේ වරදක් නිසා නොවන බවද මෙහිදී සිහිපත් කළ යුතුය. එයට මේ ආණ්ඩුව මෙන්ම ඊට කලින් රට පාලනය කළ අය ද වගකිව යුතු වෙති. එපමණක් නොව ගාලුමුවදොර විරෝධතා කුණාටුවට හසුවී ජනාධිපති ධුරයෙන් ද විසිවී ගිය ගෝඨාභයගේ අධිපතිවාදී පාලන සමය තුළ කැබිනට් මණ්ඩලයේ හික්මීයන් මෙන් කරබාගෙන සිටි සියල්ලෝ ද එයට වගකිව යුතු වෙති. අද පොහොට්ටුවෙන්ද බිඳී වෙන්වී අලුත් ගමනකට ජනතාවට ආරාධනා කරන කිසිවකුට ගෝඨාභයගේ මිලිටරි පාලනයේ ආදීනව පෙන්වා දීමට තරම් ධෛර්යක් තිබුණේ ද නැත. එසේ වී නම් අද මේ රටේ ඉරණම මොනතරම් වෙනස් වීමට ඉඩ තිබුණේද? කුමක් වුවත් ඒ දේශපාලන අවිචාර සමය අවසන් කිරීම සඳහා ප්‍රමාද වී හෝ ඒ අයට ප්‍රඥාව පහළවීමද ජනතාවගේම භාග්‍යයකි.\n\nකුමක් වුවත් දේශපාලනය හා මිලිටරි පාලනය අතර පැහැදිලි වෙනසක් තිබෙන බව අද බොහෝ දෙනෙක් වටහා ගෙන ද සිටිති. එහෙත් ඒ මුග්ධ පාලනයේ සියලුම බර, විපාක අහිංසක ජනතා හිස මතට වැටී තිබීම අපට තිබෙන සංවේගයයි. ආර්ථික විiාවේ හතර මායිම මැනවින් දන්නා බන්දුල ඇමැතිවරයා සමග අපට වාදයක් නැත. එහෙත් මෙරටේ ආර්ථික ඝාතකයන්ට, බදු සහන ලැබූ වාසනාවන්තයන්ට, මෙන්ම වෙනත් ජාවාරමුන්ට ද එරෙහිව නීතිය ක්‍රියාත්මක නොවන රටක දේශපාලන හා ආර්ථික කුණුවීම් ගැන ඔහු අපට වඩා දන්නා බව අපගේ අදහසය. ඒ දේශපාලන වසුරු තවරා නොගත් සුළු පිරිසට ඔහු ද අයත් විය හැකිය. කුමක් වුවත් අද ලක්‍ෂ දෙසිය විස්සක ජනතාවගේ ඉරණම ලෝක බැංකු කොක්කේ එල්ලා තිබීමේ වරදට වගකිව යුත්තේ රට කළ හා කරවන උතුමන් බවද අපි සඳහන් කරමු.\n\nමේ අතර සමාජ දේශපාලන අංශවල දැඩි සංවාදයට හා විවේචනයට ද ලක්ව තිබෙන විදුලි කප්පාදුව, විදුලි බිල ඉහළ දැමීම සම්බන්ධයෙන් ද යමක් කිව යුතුය. විදුලිබල මණ්ඩලය පිළිබඳ තිබෙන විවේචන රටම දනී. විදුලි බිල් නොගෙවූ ඇමැතිවරුන් සිටින බවත්, විදුලි මාෆියාවක් තිබෙන බවත් එම විෂය භාර තරුණ ඇමැතිවරයා ද පවසා තිබේ. මණ්ඩලයට විදුලිය ලබා ගැනීමේ ක්‍රියාවලිය ද අන්ත දූෂිත එකක් බවට චෝදනා නැගෙයි. එහෙත් ඒ එකක්වත් මැඬලීමට ගත් පියවරක් ගැන ජනතාව නොදනිති. එහෙත් විදුලි කප්පාදුව හැර විදුලි අර්බුදයට වෙන විසඳුමක් නැති බවද මෙතෙක් තහවුරු වී තිබෙන යථාර්ථයයි. එයටත් වඩා මේ දිනවල පැවැත්වෙන උසස් පෙළ සිසුන්ට විදුලි කප්පාදුව නිසා මුහුණ දීමට සිදුව තිබෙන අර්බුදය ගැන ආණ්ඩුව සංවේදී විය යුතුය.\n\nලක්‍ෂ තුනහමාරකට නොඅඩු සිසු පිරිසක් මෙවර උසස් පෙළ විභාගයට පෙනී සිටිති. නූගත් දේශපාලන විකටයෝ උගත්කමෙහි අගය නොදනිති. එසේම තම දරුවන් එතෙර යවා උසස් ඉගෙනීමෙහි ඵල ලබාගන්නා දේශපාලනඥයන් ගැන ද විවේචන ඇසෙයි. එසේ වුවද දහසක් බාධක මැද අකුරට ගිය දරුවන්ගෙන් උසස් පෙළ දක්වා ඒ ගමන පවත්වා ගැනීමට හැකි වූ දරුවන්ට යුක්තිය ඉටුකිරීම පාලකයන්ගේ යුතුකම හා වගකීමය. නිදහස් අධ්‍යාපනයේ පුරසාරම් අඩු නැතුව ඇසුණත් මේ රටේ දරුවන් සියල්ලන්ටමත් ඒ වරම අහිමි බවද අපි දනිමු. තම සහෝදරිය හෝ සහෝදරයා උසස් පෙළ දක්වා පාසල් යැවීමට තමන්ගේ ඉගෙනීම කැප කළ නංගිලා මල්ලිලා ද ජනතාවගේ දරුවන් අතර සිටිති. එහෙව් උසස් පෙළ සිසුන්ට තම ජීවිත ඉරණම තීන්දු කෙරෙන වටිනාම විභාගයකදී විදුලිය කප්පාදු කිරීම සහගහන අපරාධයක් බව නිසැකය. වත්මන් ජනාධිපතිවරයා මෙයට පෙර පාර්ලිමේන්තු මන්ත්‍රීවරයකුව සිටි අවධියේ ප්‍රකාශ කළේ ද මෙබඳු විභාග සමයක විදුලිය කැපීම මූලික අයිතිය කඩකිරීමක් බවය. මෙය දයා නෙතින් බැලිය යුතු සංවේදී ප්‍රශ්නයක් බව පමණක් සඳහන් කරමු. දැන් අර්බුදය මානව හිමිකම් කොමිසමට ද ගොස් තිබෙන්නකි. දැන් විදුලි කප්පාදුව සිදු නොකිරීමට එකඟව ඇත.\n\nමේ අතර රජයේ වෛද්‍යවරුන්ගේ සංගමය විසින් අනතුරු අඟවන ලද දිනෙන් දින උග්‍ර වන ඖෂධ හිඟය ගැන ද විවිධ වාර්තා ලැබෙමින් තිබේ. ඈත දුෂ්කර ගම්වල පමණක් නොව ඒ ඖෂධ හිඟය ගැන කොළඹ ඇතුළු නගරාසන්න රෝහල්වලින් ද වාර්තා වේ. දියවැඩියාව වැනි රෝගීන්ට වුවමනා ඖෂධ වර්ග මෙන්ම නිර්වින්දන හා වේදනා නාශක ඖෂධ හිඟ බව වෛද්‍ය හරිත අලුත්ගේ මාධ්‍යවලට ද පවසා තිබුණි. පිළිකා රෝගීන්ට ද මේ අර්බුදය නිසා ජීවිත අපේක්‍ෂා අත්හැරීමට සිදුව තිබේ. රෝගීන් වර්ග කිරීමට අවශ්‍ය නැත. හැම රෝගියකුටම නිරෝගී ජීවිතයකට වුවමනා සවිබල දීම නිදහස් සෞඛ්‍ය ප්‍රතිපත්තිය බව ආණ්ඩුව ද දන්නා කරුණකි. රෝහල් පද්ධතිය කඩාවැටෙමින් තිබෙන ආකාරය මෙන්ම විවිධ රෝගාබාධයන්ගෙන් පීඩාවට පත්වූ පොදු ජනයාගේ කඳුළු කතා රූපවාහිනි නාලිකාවල සුලබ වුවද ඒවා හද කම්පා කරවන පුවත් සේ අපි දකිමු.\n\nකෙසේ වුවද නිදහස් අධ්‍යාපනය මෙන්ම නිදහස් සෞඛ්‍ය සේවයද මොන අඩුපාඩු තිබුණත් පවත්වාගෙන යා යුතුමය. ඒ ජනතාව වෙනුවෙනි. බොහෝ විට ආණ්ඩුවල මැති ඇමැතිවරුන්ට නිදහස් සෞඛ්‍ය ගැන සිතීමට ද වෙලාවක් නැති විය හැකිය. සිංගප්පූරුව වැනි රටවල මවුන්ට් එලිසබෙත් වැනි රෝහල් තිබෙන්නේ එබඳු වරප්‍රසාද සහිත උදවියටය. සෞඛ්‍ය ඇමැතියෙක් තබා නිකම් මන්ත්‍රීවරයෙක්වත් ආණ්ඩුවේ ඉස්පිරිතාලවලට නොයන බවද කවුරුත් දනිති. ඒවායේ තෙරපෙන හුදී ජනයා අතරට ගොස් උන්ගේ දහදිය ගඳ විඳීමට සෞඛ්‍ය බලධාරීහු පවා නොරිසි වෙති. ඒ නැතත් ඔවුන්ට ද රෝහල්වල ඖෂධ ප්‍රශ්න, සැත්කම්වල තත්ත්වය ආදිය සොයා බැලීමට වුවමනාවක් ද නැත. දින කීපයකට පෙර මාධ්‍ය වාර්තාවක දැක්වුණේ සෞඛ්‍ය අමාත්‍යාංශයේ අතිරේක ලේකම්වරියක් හා තවත් පිරිසක් අතර වී – 8 වර්ගයේ ජීප් රථයක් ගැන දබරයක් ඇතිවූ බවකි. ඇත්ත නේන්නම්! ඉස්පිරිතාලේ බේත් හේත් නැතත් ඒවා ඔවුන්ට අදාළ නැත. ඔවුන්ගෙන් සමහරුන්ට ඇත්තේ රථගායවල්ය. එහෙව් රටක සුවසේවය ගැන කවර කතාද? පින් කළ අයගේ සැප සම්පත්වලට ඊර්ෂ්‍යා කිරීම ද කුඩුකේඩුකමකි.\n\nඅවසන් වසයෙන් මේ වනවිට සක්‍රීය වී තිබෙන ව්‍යවස්ථා සභාව පිළිබඳව ද වචනයක් කිව යුතුය. මෙම ව්‍යවස්ථා සභාවත් එහි ක්‍රියාකාරිත්වයත් ජනතා පරමාධිපත්‍ය හා ප්‍රජාතන්ත්‍රවාදී මූලධර්ම සුරක්ෂිත කිරීමට කැප වූවක් ලෙස පිළිගනු ලැබේ. මෙ රටේ විධායකය ඇතැම්විට ව්‍යවස්ථාදායක බලය පවා නොතකා ක්‍රියාකළ අවස්ථා ද ඇත. රාජ්‍ය ආයතන, මෙන්ම අතිශය වැදගත් කොමිෂන් සභාවල වුවද දේශපාලන අභිමතය අනුව සිදු කළ පත්වීම් දැකගත හැකිය. ජනාධිපති, අගමැති, ඇමැති ආදී ධුරයන්ට කීකරු රාජ්‍ය ව්‍යුහයක ආදීනව අපි දනිමු. මෙම තත්ත්වය වළක්වාලීම සඳහා මෙකී ස්වාධීන කොමිෂන් ඉවහල් වන බව කල්පනා කළ හැකිය. එහෙත් ඒ සඳහා විද්වත්, වියත් මෙන්ම නිපුණත්වය ද අදීනත්වය ද අත්‍යවශ්‍ය වේ. කිසිදු ස්වාධීන කොමිසමකට රාජ්‍ය නායකයාට වුවද බලපෑම් කළ නොහැකි ස්ථාවරත්වයක් ලබා දීම මෙම විධි විධානවලින් අවධාරණය වේ. එහි සාර්ථකත්වය රඳා පවතින්නේ දේශපාලන බලය නොව සාධාරණත්වය, යුක්තිය හා මානුෂීය මූලධර්ම මත පිහිටනතාක් පමණි. සැබැවින්ම ඒ සඳහා අවශ්‍ය පක්‍ෂ, පාට පුද්ගල බැඳීම් නැති ස්වාධීන චරිතවත් පුද්ගලයන්ය. දේශපාලන පක්‍ෂවලට කඹුරමින් ස්වකීය ආත්මය ද කිළිටි කරගත් පුද්ගලයන් කිසිවිටෙක මෙම ස්වාධීන කොමිෂන් සභා නියෝජනයට පත්කර ගත යුතු නැත. කොටින්ම මේවා දේශපාලන පක්‍ෂපාතිත්වයට ලැබෙන ප්‍රදානයන් හෝ කප්පම්වලට වඩා වෙනස් තත්ත්වයක ගාම්භීර තනතුරු වේ. එබඳු ස්වාධීන අභීත පුද්ගලයකු කිසි විටෙක දේශපාලන වුවමනාවන් උදෙසා පෙනී නොසිටින බවද නිසැකය. ඇත්ත වසයෙන්ම මෙම ව්‍යවස්ථා සභාවන් එයට එක්වන කොමිෂන්වල සාමාජිකයනුත් අභිනව දේශපාලන සංස්කෘතියක් ප්‍රතිෂ්ඨාපනය කිරීමට කැපවනු ඇතැයි ද අපි විශ්වාස කරමු.\n\nගාමිණි සුමනසේකර",
       "URL": "https://divaina.lk/%e0%b6%bd%e0%b6%9a%e0%b7%8a%e0%b7%82-%e0%b6%af%e0%b7%99%e0%b7%83%e0%b7%92%e0%b6%ba-%e0%b7%80%e0%b7%92%e0%b7%83%e0%b7%8a%e0%b7%83%e0%b6%9a-%e0%b6%a2%e0%b6%b1%e0%b6%ad%e0%b7%8f-%e0%b6%89%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/172/"
}