{
       "Source": "divaina",
       "Timestamp": "February 6, 2022",
       "Headline": "කපන්නේ නෑ කිව්වට නොකියාම කපන විදුලිය",
       "News Content": "පවතින තත්ත්වය තුළ රටේ විදුලිය විසන්ධි කිරීමකින් තොරව විදුලි සැපයුම අඛණ්ඩව පවත්වාගෙන යා හැකිව තිබෙන නිසා විදුලිය කපා හැරීම සිදු නොකරන බව මහජන උපයෝගිතා කොමිසමේ සභාපතිවරයා ඉකුත් සතියේදී සඳහන් කරනු ලැබීය.\n\nඔහු ඒ සඳහන් කරනු ලැබුවේ ඉකුත් ජනවාරි 25 වැනිදා සිට පෙබරවාරි 04 වැනිදා දක්වා විදුලිය කප්පාදුවක් සිදු කිරීමට අවසර ඉල්ලා ලංකා විදුලිබල මණ්ඩලය මගින් සිදු කර තිබූ ඉල්ලීමක් සලකා බැලීමෙන් අනතුරුවය.\n\nඉකුත් 31 වැනිදා එසේ රටට පැවසූ මහජන උපයෝගිතා කොමිසමේ සභාපති ජනක රත්නායක මහතා විදුලිය කප්පාදුවකින් තොරව අඛණ්ඩව විදුලි සැපයුම පවත්වාගෙන යෑම සඳහා විදුලිය සංරක්‍ෂණය කරමින් සහාය දෙන ලෙස ජනතාවගෙන්ද ඉල්ලීමක් කළේය.\n\nඑහෙත් රටේ විදුලිය සැපයුම සම්බන්ධයෙන් තීරණ ගැනීමේ නෛතික බලය ඇති මහජන උපයෝගිතා කොමිසමේ සභාපතිවරයා එසේ කීවද ඔහු විදුලිය කප්පාදුවක් සිදු නොකරන බව කී දිනයේ සිටම රට පුරා විවිධ ප‍්‍රදේශවල විදුලිය බිඳ වැටීම් සිදුවිය.\n\nඑම තත්ත්වය තවදුරටත් ඉහළ යමින් ඉකුත් බ‍්‍රහස්පතින්දා වන විට රට පුරා සෑම ප‍්‍රදේශයකටම වාගේ පැයක විදුලි කප්පාදුවක් විටින් විට සිදු කිරීමට ලංකා විදුලිබල මණ්ඩලය කටයුතු කළේය.\n\nඒ සම්බන්ධයෙන් අදහස් දක්වන මහජන උපයෝගිතා කොමිසමේ සභාපති ජනක රත්නායක මහතා ඉකුත් සිකුරාදා කියා සිටියේ විදුලිබල මණ්ඩලය කොමිසමේ අවසරයකින් තොරව එසේ විදුලිය කපා දැමීම වැරදි පූර්වාදර්ශයක් වන බැවින් ඒ සම්බන්ධයෙන් නෛතික කි‍්‍රයාමාර්ග ගැනීමට කටයුතු කරන බවකි.\n\nමහජන උපයෝගිතා කොමිසමේ සභාපතිවරයා එසේ පැවසීමෙන්ම පෙනී යන්නේ මේ වන විට ලංකා විදුලිබල මණ්ඩලයේ කි‍්‍රයාකාරීත්වය කිසිදු පාලනයකින් තොරව අයාලේ යමින් තිබෙන බව නොවේද?\n\nමේ අයාලේ යෑම ආරම්භ වූයේ ඉකුත් දෙසැම්බර් 03 වැනිදා රට පුරා එක්වරම සිදු කෙරුණු හදිසි විදුලිය බිඳ වැටීම නිසාය. අපි එය සිදු කෙරුණු යනුවෙන් නොබියව පවසන්නෙමු. මන්ද එහිදී සිදුවූයේ කඩාකප්පල්කාරී කි‍්‍රයාවක් බව මේ වන විට තහවුරු වී අවසන්ව තිබෙන්නකි.\n\nකොත්මලේ බලාගාරයෙන් ජාතික පද්ධතියට එක්වන විදුලිය පාලනය කිරීම සඳහා එහි ස්ථාපිත රිලේ හෙවත් පාලන යන්ත‍්‍ර දෙක කි‍්‍රයාත්මක වීම අසමතුලිත කිරීමකින් එකී රටපුරා විදුලිය බිඳ වැටීම සිදු කර තිබිණි.\n\nඑහි වගකීම භාරගත යුත්තන් වන්නේ අද විදුලිබල මණ්ඩලය තුළ ත‍්‍රස්තවාදයක් කි‍්‍රයාත්මක කරමින් රටේ ජනතාව පීඩාවට පත්කරමින් සිටින විදුලි ඉංජිනේරු ත‍්‍රස්තවාදීහුය.\n\nකොත්මලේ බලාගාරයේ රිලේ දෙකේ කි‍්‍රයාකාරීත්වය වෙනස් කර පාලනය අසමතුලිත කිරීම සහ එහිදී සිදුවූ විදුලිය බිඳ වැටීමත් සමඟ නොරොච්චෝලේ බලාගාරයේ මෙගවොට් 300 ක එක් ජනන යන්ත‍්‍රයකටද හානි සිදුවීම මේ වන විට රට තුළ පවතින විදුලිය අර්බුදයේ ආරම්භය විය.\n\nඑසේ නොරොච්චෝලේ බලාගාරයේ එක් යන්ත‍්‍රයක් අකී‍්‍රය වීමෙන් පසු ජාතික විදුලි අවශ්‍යතාවට අනුව කැලණිතිස්ස බලාගාරය කි‍්‍රයාත්මක කෙරුණද ඉන්ධන නොමැතිවීම හේතුවෙන් එම බලාගාරයද වරින් වර අකි‍්‍රය වීම ඉකුත් සිකුරාදා වන විට රට තුළ පැවති විදුල අර්බුදයට පැහැදිලි හේතුව ලෙස හඳුනාගෙන තිබිණි.\n\nමේ තත්ත්වය තුළ ගැටලූ කළමනාකරණය කර ගැනීම සඳහා ජලවිදුලි බලාගාර වැඩිවශයෙන් කි‍්‍රයාත්මක කිරීම හේතුවෙන් ජලාශවල ජලමට්ටමද ශීඝ‍්‍රයෙන් පහළ ගොස් තිබුණේ තත්ත්වය තව තවත් දරුණු තැනකට ගෙන එමිනි.\n\nමේ අනුව විදුලි ඉල්ලූම අනුව වැඩි වශයෙන් තාප බලාගාරවලින් විදුලිය ලබා ගැනීමට සිදුවීම නිසා විදුලිබල මණ්ඩලයට රුපියල් කෝටි 210 ක පාඩුවක් සිදුවූ බවද විදුලිබල මණ්ඩලය ඉකුත් සිකුරාදා නිවේදනය කළේය.\n\nමේ අතිවිශාල මුදල අද දවසේ විදුලිබල මණ්ඩලයේ සියලූ කටයුතු සියතට ගනිමින් සියල්ල වනසා දමන ඇතැම් විදුලි ඉංජිනේරු ත‍්‍රස්තවාදීන්ගේ උරුමයෙන් ගෙනා බූදලයක් නොවේ. ඒ සියල්ල රටේ ජනතාවගේ මුදල්ය.\n\nඑසේ නම් රජයද අපහසුතාවයට පත්වන පරිදි කටයුතු කරමින් විදුලිබල මණ්ඩලය මෙවැනි ඛේදනීය ඉරණමකට ඇද දැමූ එකී ත‍්‍රස්තවාදීන්ට රටේ ජනතාවගේ නාමයෙන්වත් පැහැදිලිවම දඬුවමක් හිමිවිය යුතු නොවේද?\n\nඅප ඒ ප‍්‍රශ්නය මෙහිදී විමසා සිටින්නේ රටේ විදුලි ඉල්ලූමෙන් මෙගා වොට් 2.5 එකා බැගින් ලෙස විදුලිබල මණ්ඩලයේ රාජකාරි කරන දහසක් පමණ වූ විදුලි ඉංජිනේරුවන් අතරින් ත‍්‍රස්තවාදීන් ලෙස හැසිරෙන පිරිසක් ඇස්පනාපිට මෙසේ රටම අපහසුතාවට පත් කරද්දීත් කිසිත් නොපෙනෙන ලෙස බකන්නිලා සිටින ගෝඨාභය රාජපක්‍ෂ ආණ්ඩුවෙනි. මේ ත‍්‍රස්තවාදයට එරෙහිව කි‍්‍රයාත්මක වීමට ආණ්ඩුවට අද නොහැකිව ඇත්තේ ඇයි? සෑම වසරකම එක්තරා කාලසීමාවකදී ලංකා විදුලිබල මණ්ඩලය මෙවැනි අර්බුදකාරී තත්ත්වයකට ඇද වැටීම කාලයක සිටම සිදුවන්නකි.\n\nඑයට හෙතු්ව වී තිබෙන්නේ මණ්ඩලයේ ඉහළ තනතුරු දරණ ඇතැම් විදුලි ඉංජිනේරුවන් කොමිස් මුදල්වලට ලොබ බැඳ පෞද්ගලික බලාගාරවලින් විදුලිය ලබාගැනීමේ ජාවාරමක් කරගෙන යෑම බව ඉකුත් දිනෙක විදුලිබල මණ්ඩලයෙන් ඉවත් වූ සාමාන්‍යාධිකාරිවරයාද එක්තරා සම්මුඛ සාකච්ඡාවකදී සඳහන් කරනු දක්නට ලැබිණි.\n\nමේ අතරින් ඇතැම් ඉංජිනේරුවන් පෞද්ගලික විදුලි බලාගාරවල හිමිකරුවන් බවද හෙතෙම සඳහන් කළේය. අද මණ්ඩලය අභ්‍යන්තරයේ පවතින්නේ එවන් තත්ත්වයකි. ඒ තුළ සිටිමින් විදුලි ඉංජිනේරු ත‍්‍රස්තයන් මේ අන්දමට වසරකට වතාවක් විදුලිබල මණ්ඩලය තුළ අර්බුද ඇති කරනුයේ කෙසේද? ඉන් එක් ප‍්‍රමුඛ උපක‍්‍රමයක් වී තිබෙන්නේ ඉකුත් දෙසැම්බර් 03 වැනිදා සිදුකළ පරිදි රටපුරා හදිසි විදුලිය බිඳ වැටීම් ඇති කිරීමය. ඊටත් එහා ගිය නින්දිතම කටයුත්ත බවට අද පත්ව තිබෙන්නේ විදුලිබල මණ්ඩලය තුළ තමන්ගේ ප‍්‍රාමාණික විෂය දැනුමට පවා අදාළ නොවන පරිදි සියලූ කාර්යයන්හි ප‍්‍රමුඛතාව පිරිස් බලය යොදාගෙන සියතට ගෙන සිටින ඔවුන් ඇතැම් අවස්ථාවල හිතාමතාම සමහර විදුලි ජනන යන්ත‍්‍ර අකී‍්‍රය වන පරිදි කටයුතු කිරීමය.\n\nමේ දිනවල පවතින විදුලි අර්බුදයට පෙරද එය එසේම සිදුවිය. මෙවර එය සිදු කෙරුණේ කෙසේ කොතැනදීද? රජය ගෙන එන ලද යුගදනවි බලාගාර ගිවිසුමට එරෙහිව විදුලිබල මණ්ඩලයේ විදුලි ඉංජිනේරු සංගමය අකුරට වැඩ කිරීමේ වෘත්තීය සමිති ව්‍යාපාරයක් ඉකුත් දිනවල කි‍්‍රයාත්මක කරනු ලැබීය.\n\nවිදුලි ඉංජිනේරුවන් අකුරට වැඩ කළ පළියට රටේ විදුලිය බිඳවැටීමක් සිදුවීමට කිසිසේත්ම ඉඩක් නැත. එහෙත් ඉකුත් දෙසැම්බර් 03 වැනිදා රටම එකතැන නතර කරවමින් විදුලිය බිඳැ වැටීමක් සිදුවූයේ විදුලි ඉංජිනේරුවන් එසේ අකුරට වැඩ කිරීමේ ව්‍යාපාරයක් දියත් කර තාවකාලිකව එය අත්හිටුවා තිබියදීය.\n\nඒ වන විට ඔවුන්ගේ වෘත්තිය කි‍්‍රයාමාර්ගයට හේතු වූයේ රජයේ යුගදනවි ගිවිසුම විය. ඒ අනුව ඔවුන් සිටියේ රජය සමඟ ආරෝවකය. විදුලිය බිඳ වැටීම සිදුවන්නේ ඒ අතරතුරය. පවතින රජයන් තමන්ගේ පදයට නටන්නේ නැතිනම් මෙවන් කඩාකප්පල්කාරී කි‍්‍රයා මගින් රජයට පාඩමක් කියා දීමට කටයුතු කිරීමද මණ්ඩලය තුළ කි‍්‍රයාත්මක ඉංජිනේරු ත‍්‍රස්තවාදය කලක සිටම කි‍්‍රයාත්මක කරන්නකි.\n\nඒ අනුව මෙවර රටපුරා සිදුවූ විදුලිය බිඳ වැටීමත් සමඟ රටම අර්බුදයක් කරා ඇදී ගියේ නොරොච්චෝල බලාගාරයේ එක් ජනන යන්ත‍්‍රයක් අකී‍්‍රය වීම හේතුවෙනි. එමගින් සිවූ පාඩුවද බිලියන ගණනක් බව දැන් කියැවෙමින් ඇත.\n\nමෙකී යන්ත‍්‍රය අකී‍්‍රය වූයේ විදුලිය බිඳ වැටීම නිසා සිදුවූ ගැටලූවකින් බවට මුලදී සඳහන් විය. එහෙත් පසුව අනාවරණය වී තිබුණේ ලිහිසි තෙල් නොමැතිව ජනන යන්ත‍්‍රය කි‍්‍රයාත්මක කිරීම හේතුවෙන් එහි ෂාෆ්ටරයකට හානි සිදුවී එය අකී‍්‍රය වූ බවකි. නොරොච්චෝලේ යන්ත‍්‍රය මෙසේ අකී‍්‍රය වීමත් සමඟ කැලණිතිස්ස බලාගාරයේ උපරිම ධාරිතාවක් ලබා ගැනීමට කටයුතු සිදු කෙරුණද පසුව එහි තිබූ ජනන යන්ත‍්‍ර දෙකක්ම ලිහිසි තෙල් නොමැතිව ධාවනය කිරීමෙන් කඩා දැමූ බව අද දවසේ විදුලිබල මණ්ඩලය තුළ කි‍්‍රයාත්මක විදුලි ඉංජිනෙරු ත‍්‍රස්තවාදයට එරෙහිව ඇති තවත් චෝදනාවක් වී තිබේ.\n\nඩලස් අලහප්පෙරුම ඇමැතිවරයා විදුලිබල ඇමැතිව සිටියදීද මෙකී ඉංජිනේරු ත‍්‍රස්තවාදය කැලණිතිස්ස බලාගාරයේ වූ එක් ජනන යන්ත‍්‍රයක් මේ අන්දමින්ම කඩා දමනු ලැබීය. අවසානයේ රජයට සිදු වූයේ විශාල මුදලක් වැයකර එම යන්ත‍්‍රය විදේශයකට යවා අලූත්වැඩියා කර නැවත ගෙන එන්නටය.\n\nඑහෙත් කොතරම් මෙවන් දේ සිදුවුවත් වගකිව යුත්තෝ යහතින්ම සිටින්නාහ. මොවුන්ගේ ත‍්‍රස්වාදී කි‍්‍රයා හමුවේ රටම අඳුරුවී ජනතාව කොතෙක් විෙඳව්වද ආණ්ඩුවද සිටින්නේ නිහඬවය. ඒ නිහඬ බවේ අරුත කුමක්දැයි වටහා ගැනීමටද නොහැකිය. ඇතැම් විට විදුලිබල මණ්ඩලය භාර ඇමැති ධුරයට පත්වී එන දේශපාලනඥයන්ද මෙකී ත‍්‍රස්තයන් සතු සුවිශාල ධනස්කන්ධය හමුවේ නිහඬ කෙරෙනවාදැයි සැක සහිතය.\n\nමහජන උපයෝගිතා කොමිසම කුමක් කීවද විදුලි ඉංජිනේරු ත‍්‍රස්තවාදය මෙවර සිතාමතාම ඇති කළ කඩාකප්පල්කාරී කි‍්‍රයාවලිය තුළ මේ වන විට රට තුළ පැහැදිලිවම විදුලි අර්බුදයක් මතුවී අවසන්ය. ඒ අතරේ එළැඹෙන සති අන්තයේදීද කැලණිතිස්ස බලාගාරයට ඉන්ධන සැපයීමක් සිදු කිරීමට නොහැකි තත්ත්වයක් උදාවී තිබෙන බවද සඳහන් වන්නේය.\n\nඑම තත්ත්වය තුළ මහජන උපයෝගිතා කොමිස නඩු පිට නඩු දැම්මද සුපුරුදු විදුලි කප්පාදුව දිගින් දිගටම සිදුවනු ඇත. ඇති වූ නොව විදුලි ඉංජිනේරු ත‍්‍රස්තවාදය විසින් ඇති කළ මේ තත්ත්වය තුළ තවදුරටත් විඳවන්නට සිදුවන්නේ ජනතාවටය.\n\nමේ උත්සාහයේ අවසාන ඉලක්කය බවට දැන් පත්ව ඇත්තේ පෞද්ගලික බලාගාරවලින් වැඩි මිලට විදුලිය ලබා ගැනීමක් දක්වා ආණ්ඩුව තල්ලූ කිරීම බව පැහැදිලිවම පෙනෙන්නට තිබෙන්නකි.\n\nඉකුත් සතියේදී විදුලිබල ඇමැතිවරයා විසින් එවන් යෝජනාවක් කැබිනට් මණ්ඩලයට ඉදිරිපත් කරනු ලැබුවද විදුලි සැපයුම යථා තත්ත්වයට පත් වුවත් නැතත් ගිවිසුම් ගතවන පෞද්ගලික බලාගාරවලින් අඛණ්ඩව විදුලිය ලබා ගතයුතු බවට කොන්දේසි පනවා තිබීම නිසා ජනාධිපතිවරයා විසින් විදුලිබල ඇමැතිවරයාගේ එකී පෞද්ගලික විදුලිය මිලදී ගැනීමේ යෝජනාව ප‍්‍රතික්‍ෂේප කළ බවක්ද සඳහන් විය.\n\nයම් ලෙසකින් ඒ අන්දමට ගිවිසුම්ගතව පෞද්ගලික බලාගාර වෙතින් විදුලිය ලබාගෙන ගැටලූව විසඳීමට රජය කටයුතු කළහොත් එහිදී පැහැදිලිවම කල්ල මරේ වන්නේ විදුලි ඉංජිනේරු ත‍්‍රස්තවාදීන්ගේය. එම තත්ත්වය හමුවේ එවන් තීන්දුවක් ගන්නා ලෙස මේ මොහොත වන විට එකී ත‍්‍රස්තයන් ගාමිණී ලොකුගේ ඇමැතිවරයාවද පොළඹවමින් සිටිනවාද විය හැකිය. මේ වන විට රටේ පැහැදිලි විදුලි අර්බුදයක් පැවතියද සියල්ල පාලනය කරමින් සිටින විදුලි ඉංජිනේරු ත‍්‍රස්තවාදීන්ට අවම තරමේ රටපුරා ඇතැම් නිවාසවල සවිකර ඇති සුර්ය බලශක්ති පැනල මගින් ජාතික පද්ධතියට එක් කෙරෙන ධාරිතාවවත් ලබාගැනීමේ සැලසුමක් නොමැති බව විදුලිබල මණ්ඩලයේ සේවකයෝ පවසන්නාහ.\n\nඉංජිනේරු ත‍්‍රස්තවාදය අත පවතින මෙරට විදුලිය සැපයීමේ ජාලගත කි‍්‍රයාවලිය ඔවුන්ගෙන් ඉවත් කර විදුලි අධිකාරිවරුන්ට පැවරුවේ නම් මීට වඩා ප‍්‍රශස්ථ සේවාවක් ඉටුවනු ඇතැයි එම සේවකයෝම සඳහන් කරති. ඒ අනුව බලන කල පැහැදිලිවම පෙනී යන්නේ අද දවසේ විදුලිබල මණ්ඩලයේ සේවකයන්ටද තිත්ත වී ඇති මෙකී ත‍්‍රස්තවාදයට තිත තැබීමේ කාලය එළැඹී තිබෙන බවය.\n\nඑහෙයින් මෙතෙක් පැවැති ආණ්ඩු කිසිවකටත් පාලනය කර ගැනීමට නොහැකි වූ විදුලිබල මණ්ඩලයට අරක්ගත් මෙකී ත‍්‍රස්තවාදයට තිත තබා රටත් ජනතාවත් විදුලිබල මණ්ඩලයත් ඉන් මුදා ගැනීමට වහා කටයුතු කිරීම ගෝඨාභය රාජපක්‍ෂ රජයේ යුතුකමකි.\n\nඑකී යුතුකම ඉටුකර මෙකී ත‍්‍රස්තවාදීන් එකකු දෙන්නකුට හෝ නීතියෙන් දඬුවම් ලබාදී විදුලිබල මණ්ඩලය මේ උගුලෙන් ගලවා ගැනීම ආණ්ඩුවේ ඉදිරි දේශපාලනයට යහපතක්ම වනු ඇතැයි කාලාන්තරයක සිට විදුලිබල මණ්ඩලය තුළ කි‍්‍රයාත්මක මෙකී ත‍්‍රස්තවාදයට එරෙහිව හඬක් මතුකරන අපේ කල්පනාවද වේ.\n\nසමන් ගමගේ",
       "URL": "https://divaina.lk/%e0%b6%9a%e0%b6%b4%e0%b6%b1%e0%b7%8a%e0%b6%b1%e0%b7%9a-%e0%b6%b1%e0%b7%91-%e0%b6%9a%e0%b7%92%e0%b7%80%e0%b7%8a%e0%b7%80%e0%b6%a7-%e0%b6%b1%e0%b7%9c%e0%b6%9a%e0%b7%92%e0%b6%ba%e0%b7%8f%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/415/"
}