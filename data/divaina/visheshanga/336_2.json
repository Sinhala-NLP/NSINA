{
       "Source": "divaina",
       "Timestamp": "May 29, 2022",
       "Headline": "මෙච්චර තෙල් ඉවරවෙන්නේ ටැංකිවල හිල්ද?",
       "News Content": "උපයන දේ වැය කර හොඳින් කා බී නටා ගයා මදි වූ කල්හි ණයට ගෙන සැප සොයා යෑම මෑත ඉතිහාසයේදී රටක් වශයෙන් ශ්‍රී ලාංකිකයන් වූ අප ජීවිතය ගෙවූ ක්‍රමවේදය විය.\n\nඅප ඒ ගමන ආරම්භ කරනු ලැබුවේ ඉකුත් 1977 වසරෙන් පසු ක්‍රියාත්මක කෙරුණු වූ විවෘත අර්ථ ක්‍රමය සමඟින් යැයි කිවහොත් එය නිවැරදිය. එහිදී ක්‍රමය නිවැරදි නොවූවද කිසිවකුත් එම වරද නිවැරදි කරන්නට කටයුතු නොකළේය.\n\nරට කරවූ සැමට අවැසි වූයේ බල ලෝබය හමුවේ රට සහ ජනතාව ඉදිරියේ සුරංගනා ලෝක මවා කෙසේ හෝ බලයට පැමිණීම වූහ. එහිදී දශක හතරකටත් අධික කාලයක් ගෙවී යන තෙක්ම සමස්ත රටවැසියන් සිටියේ ව්‍යාජ වූ සර්වපිත්තල ලෝකයක අතරමංවය.\n\nදැන් රට හමුවේ උදා වී තිබෙන්නේ අවබෝධයෙන් තොරව එසේ සර්වපිත්තල කොදෙව්වක සිරවී සුවසේ සිටි අප සියලු දෙනාම යථාර්ථයට මුහුණ දීමේ කාලය බව දිනෙන් දින පැහැදිලි වෙමින් තිබෙන්නකි. එහිදී ඇතැමුන් කියන කතා ඇසෙන විට කාගෙ කාගේත් සර්වාංගයම හිරිවැටී යනවාටද සැක නැත.\n\nඅගමැති රනිල් වික්‍රමසිංහ මහතා නම් නොබෝදා ඔහුට සුපුරුදු නව ධුරයේ යළි වැඩ භාර ගැනීමෙන් පසු රට අමතා කියනු ලැබුවේ ඉතා අසීරුම කාලය තවත් මාස දෙකින් පමණ උදාවන බවකි.\n\nඑහෙත් මේ මොහොත වන විට රටේ විද්වතුවන් පෙන්වා දෙනු ලබන්නේ එළැඹෙන ජුනි මාසය වන විට උග්‍ර ආහාර හිඟයකට මුහුණ දෙන අතරේ සමස්ත රට වැසියන්ටම කිසිදා නොවිඳි දුෂ්කරතා රාශියක් විඳීමට සිදුවන බවකි. සැබැවින්ම කාගෙ කාගේත් සර්වාංගයම හිරිවැටී යන්නේ එවැනි අනාවැකි කියැවෙන විටය.\n\nඑහෙත් රට ඉදිරියේ ඇති අවදානම එතරම්ම බරපතළ තත්ත්වයක තිබියදී මේ මොහොතේත් රට කරවන දේශපාලනඥයන් සේම එහි ජීවත් වන රටවැසියන් ලෙස අපි එය නිවැරදිව වටහාගෙන සිටිමුද. පැහැදිලිවම දේශපාලනඥයා එය වටහාගෙනද නැත. රට වැසියන් අති බහුතරයටද ඒ පිළිබඳ නිවැරදි අවබෝධයක් ඇත්තේම නැත.\n\nඑයට පැහැදිලි උදාහරණය ලෙස මේ වන විට රට පුරා පවතින ඉන්ධන අර්බුදය සහ එහිදී දේශපාලනඥයන් මෙන්ම ජනතාව හැසිරෙන ආකාරය පෙන්වා දිය හැකිය. සියල්ලන්ටම ඇවැසිව ඇත්තේ තෙල්ය. තෙල් ගෙන එන්නට නැත්තේ ඩොලර්ය. මේ ඉල්ලුම සහ ආනයනික සැපයුම තුළ සිදුවන සිදුවීම් රැසක් පැවතියද කිසිවකුටත් ඒවා අදාළම නැත.\n\nමිනිස්සු ඉන්ධන ඉල්ලන්නාහ. ඒ ඉල්ලීම උපරිමයෙන් සපුරාලන්නට පාලකයෝ තවදුරටත් ඩොලර් හිඟා කන්නාහ. ජනතාව ඉන්ධන ඉල්ලා සිටිනුයේ සිය රථ වාහනවලට යොදා පුළුස්සා දමන්නටය. පාලකයන් ඩොලර් හිඟන්නේ එසේ හිතු මතේ පුළුස්සා දමනු පිණිස ජනතාවට ඉන්ධන ගෙනවිත් දීමටය.\n\nඇතැමුන් මෙහිදී ඉන්ධන භාවිතය පසෙක දමා ඉන්ධන හිඟය කූට ජාවාරමක් බවටද පත්කරගෙන ඇත්තේ රජය මංමුලා වූ පරිදි කටයුතු කරමින් තිබියදීය.\n\nමෙසේ සැපයීම, පිළිස්සීම සහ යළි සැපයීම යන චක්‍රීය ක්‍රියාවලිය ඇරඹී මේ වන විට මාස දහයක පමණ කාලයක් ගෙවී ගොස් අවසන්ව ඇත. රට පුරා තෙල් පෝලිම් ඇති කෙරෙමින් එය ආරම්භ වූයේ මුළු රටම දරුණු ආර්ථික අර්බුදයක සිරවීමටත් මාස තුන හතරකට පෙරය. එසේ නැතහොත් ආර්ථික අර්බුදයේ සෙවැනැලි රටට එබිකම් කරමින් තිබියදීය.\n\nඑහෙත් මේ ආරම්භයේදී ඩොලර් අහේනිය ඉදිරියේ තෙල් පෝලිම් රට පුරා ඇති වෙද්දී සහ උහුලාගත නොහැකි ණය බරක රටම සිරවී තිබුණද පාලකයන් මෙකී චක්‍රීය ක්‍රමයට අනුව සැපයීම සහ පිච්චීමේ ක්‍රියාවලියට පණ දුන්නා මිසක තත්ත්වය කළමනාකරණය කරගෙන ඉදිරියට යෑමේ වැඩපිළිවෙළක් ඇති කිරීමට මෙතෙක් කටයුතු කර තිබේද?\n\nකනගාටුවෙන් කිවයුතු කරුණ වී තිබෙන්නේ එවැනි කිසිදු පැහැදිලි වැඩපිළිවෙළක් කිසිවකුටත් නොතිබුණු බවය. නිශ්චිත විසඳුමක් පෙනන මානයක නැති ඉන්ධන අර්බුදයක් රට තුළ පවතිද්දීත් ලීටරයකට කිලෝ මීටර් තුන හතරක් ධාවනය වන සුපිරි රථ අදටත් මහමඟ ධාවනය වීමෙන් කියැවෙන්නේ එවන් සැලසුමක් නැති බව නොවේද?\n\nඅවම තරමින් පොදු ප්‍රවාහනය මුලට ගෙන සීමා පනවමින් ගැටලුව මතුවෙද්දීම කිසියම් වැඩපිළිවෙළක් ආරම්භ කිරීමට රජයට හැකියාව තිබුණද එවැන්නක් සිදු කෙරුණේද නැත. ඒ වෙනුවට සිදු වූයේ ඛනිජ තෙල් සංස්ථාවේ පාඩුව පෙන්වා රටේ ජනතාව තෙලෙන් බදින තැනට වැඩ කටයුතු කිරීමය.\n\nමෑතකදී අවස්ථා තුනකදීම ඉන්ධන මිල ඉහළ නංවද්දී එය සාධාරණීකරණය කිරීමට රටට පෙන්වනු ලැබූ කරුණ වූයේ ඛනිජ තෙල් සංස්ථාව ලබන පාඩුවය. එහෙත් ඛනිජ තෙල් සංස්ථාව අද පාඩු ලබමින් තිබෙන්නේ රටේ ජනතාවගේ වරදින්ද?\n\nඑයට හේතු වී තිබෙන්නේ දේශපාලනඥයන්ගේ සිට ඉහළම නිලධාරීන් දක්වා ඇතැම් බොහෝ දෙනා කරන වංචා දූෂණ සහ ගසා කෑම් මෙන්ම දේශපාලනඥයන්ගේ හෙංචයියන් ලෙස ලීටරයෙන් ලීටරයට මීටරයක් ගානේ සංස්ථාවට බඳවා ගනු ලැබූ සංස්ථාවට දරා ගත නොහැකි අධික සේවක සංඛ්‍යාව නිසා නොවේද?\n\nඉකුත්දා සිදු කෙරුණු ඉන්ධන මිල ඉහළ නැංවීමේදී කැබිනට් මාධ්‍ය හමුවට පැමිණි විදුලිබල සහ බලශක්ති ඇමැති කංචන විජේසේකර මහතා කීවේ ගෙවී ගිය සඳුදා වන විට ඛිනිජ තෙල් සංස්ථාව ඔක්ටේන් 92 පෙට්‍රල් ලීටරයකින් රුපියල් 83.71 ක්, 95 ලීටරයකින් රුපියල් 71 ක්, ඔටෝ ඩීසල් ලීටරයකින් රුපියල් 111.60 ක් සහ සුපර් ඩීසල් ලීටරයකින් රුපියල් 115. 95 ක් පාඩු ලබමින් සිටි බවය.\n\nඑනිසා නව මිල සූත්‍රයකට අනුව ඉන්ධන මිල ඉහළ නංවමින් පාඩුව පියවා ගැනීමට කටයුතු කළද ඔක්ටේන් 92 පෙට්‍රල් ලීටරයකින් තවදුරටත් සංස්ථාව එක් රුපියලක් පාඩු ලබන බවද ඇමැතිවරයා සඳහන් කළේය.\n\nමෙහිදී මිල සූත්‍රයට අනුව රුපියල් 83.71 පාඩු ලබමින් තිබූ ඔක්ටේන් 92 පෙට්‍රල් ලීටරයක් රුපියල් 420 දක්වා රුපියල් 82 කින් ඉහළ නංවද්දී ඉතිරි රුපියලේ පාඩුවත් මඟ හැරෙන පරිදි ඇමැතිවරයාට එය සිදු කරන්නට නොහැකි වීමද හාස්‍ය ජනකය. එසේ කියනු හැර වෙන කියන්නට දෙයක් අපට නැත.\n\nඅද දවසේ අයිඕසී හෙවත් ඉන්දීය ඔයිල් සමාගමට සාපේක්‍ෂව ඛනිජ තෙල් සංස්ථාව පාඩු ලබමින් තිබෙන්නේ ඉන්දීය ඔයිල් සමාගම භූමිතෙල් අලෙවි නොකරන නිසා බවද කී ඇමැතිවරයා වර්තමානයේ සංස්ථාව අධිකම අලාභය ලබන්නේ භූමිතෙල් අලෙවියෙන් බවද පෙන්වා දුන්නේය.\n\nසැබැවින්ම ඇමැතිවරයා කියන පරිදි අද ඛනිජ තෙල් සංස්ථාව ඉන්දීය ඔයිල් සමාගම හා සැසඳීමේදී පාඩු ලබන්නේ ඉන්දීය ඔයිල් සමාගම භූමිතෙල් අලෙවි නොකරන නිසාද?\n\nඅද වන විට මෙරට ඉන්ධන වෙළෙඳ පොළෙන් සියයට 88 ප්‍රමාණයක් ඛනිජ තෙල් සංස්ථාව සතුව තිබියදී සියයට 12 ක් ඉන්දීය ඔයිල් සමාගම සතුව ඇත. සංස්ථාව සතුව ඉන්ධන පිරවුම් හල් 1325 ක් තිබියදී ඉන්දීය ඔයිල් සමාගමට හිමිව ඇත්තේ ඉන්ධන හල් 210 කි.\n\nඑසේම සංස්ථාවේ වත්කම් ප්‍රමාණය රුපියල් බිලියන 326 ක් වෙද්දී ඉන්දීය ඔයිල් සමාගමේ වත්කම් ප්‍රමාණය බිලියන 65 කි. ඛනිජ තෙල් සංස්ථාව වාර්ෂිකව රුපියල් බිලියන 631 ක ආදායමක් උපයද්දී ඉන්දීය ඔයිල් සමාගමේ ආදායම රුපියල් බිලියන 65 කි.\n\nමෙම ආයතන දෙකෙහි සේවක සංඛ්‍යාව ගෙන බැලීමේදී ඉන්දීය ඔයිල් සමාගම සමස්ත මෙහෙයුම් සඳහා සේවකයන් 160 ක් පමණක්’ යොදා ගනිද්දී ඛනිජ තෙල් සංස්ථාවේ සේවක පිරිස 2616 කි.\n\nමේ තත්ත්වය තුළ ඉන්ධන අලෙවියෙන් ඉන්දීය ඔයිල් සමාගම බිලියන 4.88 ක ලාභයක් ලබද්දී සංස්ථාව ලබන ශුද්ධ අලාභය රුපියල් බිලියන 11.83 කි.\n\nඑහෙත් සංඛ්‍යා ලේඛන මෙසේ වුවද ඛනිජ තෙල් සංස්ථාවේ මෙකී අධික සේවක පිරිස තුළින් ඉන්ධන මිල කෙරෙහි එල්ලවන බලපෑම ශත ගණනක් වූ ඉතා අල්ප එකක් බවද මෙහිදී සඳහන් කළ යුතුය.\n\nඑසේනම් අද සංස්ථාවට මේසා පාඩුවක් සිදු වන්නේ කුමක් නිසාද? එයට එක් හේතුවක් වන්නේ සහනාධාර මත ඉන්ධන අලෙවි කිරීමය. එහෙත් ඉන්ධන මිල දැවැන්ත ලෙස ඉහළ යෑමට එය හේතු වී නැත. එසේනම් ඉන්ධන මිල මේ අන්දමට ඉහළ යෑමට බලපාන කරුණ කුමක්ද?\n\nමේ මොහොතේත් රජය රටට සඟවන දෙය ද එය වී ඇත. සැබැවින්ම ඉන්ධන මිල මෙතරම් ඉහළ යෑමට බලපානු ලබන එක් කරුණක් වන්නේ ලෝක වෙළෙඳ පොළේ ඉන්ධන මිල ඉහළ යෑමය.\n\nඑයටත් වඩා වැදගත්ම කරුණ බවට අද පත්ව තිබෙන්නේ එසේ ලෝක වෙළෙඳ පොළේ ඉන්ධන මිල ඉහළ යද්දී රට තුළ ඇතිවූ ආර්ථික අර්බුදය සමඟ ඩොලරයට සාපේක්‍ෂව රුපියලේ අගය රුපියල් තුන්සියයද ඉක්මවා යමින් 380 දක්වා ඉහළ ගොස් මේවන විට රුපියල් 365 සීමාවේ නතර වී තිබීමය.\n\nඅපට එය කිසිසේත්ම අද හෙට විසඳාගත නොහැකි තත්ත්වයකි. ඇතැම්විට මේසා විශාල ලෙස ඉන්ධන මිල ඉහළ යෑමේදී රටේ පොදු ජනතාව ඉන්ධන භාවිතය කෙමෙන් අඩු කරනු ඇතැයි රජයේ ඇතැමුන් සිතනවාද විය හැක.\n\nඑහෙත් මේ වන විට ඔක්ටේන් 92 පෙට්‍රල් ලීටරයක මිල රුපියල් 420 දක්වා ඉහළ ගොස් තිබියදීත් ඉන්ධන හල් වටා ඇති දිගු පෝලිම් තුළින් කියැවෙන්නේ එයද සිදු නොවන බව නොවේද?\n\nඒ අනුව බලන කල පැහැදිලිවම පෙනී යන කරුණ වන්නේ රට අද පත්ව ඇති තත්ත්වය තුළ ඉන්ධන පරිභෝජනයේ යම් සීමාවක් අනිවාර්යයෙන් ඇති කළ යුතු තැනකට මේ මොහොත වන විට අප ළඟා වී සිටින බවය. එම යථාර්ථය බලධාරීන් වටහා ගන්නා බවක් නම් පෙනෙන්නට නැත.\n\nසිදු වෙමින් තිබෙන්නේ දිගින් දිගටම ලෝකයට ණය වී ඉන්ධන ලබා ගනිමින් මැති ඇමැතිවරුන් ්ඇතුළු සියලු ධනවතුන්ගේ සුපිරි රථ තවදුරටත් මහමඟ ධාවනය කරවමින් ජනතාවට හැකි තරම් ඉන්ධන පුච්චා දමන්නට අමාරුවෙන් හෝ කටයුතු කරගෙන යෑම වී ඇත.\n\nඑසේ නොමැතිව රජයේ ඉහළ ඉන්ධන භාවිතය අවම කරමින් මැති ඇමැතිවරුන්ගේ පෞද්ගලික කාර්ය මණ්ඩලවල සහ ඉහළ රාජ්‍ය නිලධාරීන්ගේ ඉන්ධන වියදම්ද අහෝසි කර ඔවුන්වද පොදු ප්‍රවාහන ක්‍රමයක් තුළ රඳවා රටක් වශයෙන් ඉන්ධන භාවිතය හැකිතාක් අවම කරන වැඩපිළිවෙළක් වෙත ගමන් කිරීමට කටයුතු කරන්නේ නම් අපට මේ ගැටලුවෙන් යම් තාක් දුරට සහනයක් ලබා ගත හැකිය.\n\nඑසේම සියයට හැත්තෑවක් දක්වා ඉන්ධන භාවිතයෙන් සිදු කෙරෙන රටේ බලශක්ති උත්පාදනය පුනර්ජනනීය ක්‍රමවේදයන් වෙතගමන් කරමින් හැකිතාක් අවම කිරීමද මේ මොහොතේ කඩිනමින් සිදුවිය යුතුව ඇත.\n\nතවදුරටත් එසේ නොවුණහොත් අවසන් ප්‍රතිඵලය කුමක් වනු ඇතිද? දිගින් දිගටම මෙසේ කටයුතු කිරීමෙන් තවදුරටත් බාල්දු වන්නේ රුපියලය. පාලනයක් කිසිසේත්ම සිදුනොවන්නේය. අවසානයේ අද තිබෙන තැනටත් වඩා වළකට රටම ඇද වැටීම නම් අනිවාර්යෙන්ම සිදු වන්නේ තවදුරටත් කිරෙන් කා තෙලෙන් අත සෝදන්නට යෑම හමුවේ එක පොදියට වැලලෙන්නටය.\n\nසමන් ගමගේ",
       "URL": "https://divaina.lk/%e0%b6%b8%e0%b7%99%e0%b6%a0%e0%b7%8a%e0%b6%a0%e0%b6%bb-%e0%b6%ad%e0%b7%99%e0%b6%bd%e0%b7%8a-%e0%b6%89%e0%b7%80%e0%b6%bb%e0%b7%80%e0%b7%99%e0%b6%b1%e0%b7%8a%e0%b6%b1%e0%b7%9a-%e0%b6%a7%e0%b7%90/",
       "Category": "visheshanga",
       "Parent URL": "https://divaina.lk/category/visheshanga//page/336/"
}