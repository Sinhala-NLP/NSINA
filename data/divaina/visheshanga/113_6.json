{
       "Source": "divaina",
       "Timestamp": "April 28, 2023",
       "Headline": "ජාතික සේවයට කැපවූ ඕමාරේ කස්සප අනු නාහිමි",
       "News Content": "මියන්මාර් රාජ්‍යය වෙතින් “අග්ගමහා පණ්ඩිත” ගෞරව නාමයෙන් පිදුම් ලැබූ අතිපූජ්‍ය ඕමාරේ කස්සප අනුනාහිමි පිළිගැනීමේ යතිවර උවසර උපහාර උළෙල අද (28 දා) ප.ව.2.30 ට රුහුණ විශ්වවිද්‍යාලයීය රබීන්ද්‍රනාත් තාගෝර් අනුස්මරණ ශ්‍රවණාගාරයේ දී පැවැත්වේ. මෙම ලිපිය ඒ නිමිත්තෙනි.\n\nකඹුරුපිටියේ සපුගොඩ ඉලංගම්ගොඩ පුරාණ රජමහා විහාරය ප්‍රමුඛ තදනුබද්ධ විහාර ගණයෙහි ආධිපත්‍යය උසුලන විද්‍යානිකේත පරිවේණාධ්‍යක්ෂ, මහා විහාර වංශික ශ්‍යාමෝපාලි මහා නිකායේ ශ්‍රී රෝහණ පාර්ශ්වයේ අනුනායක ශාස්ත්‍රපති අතිපූජ්‍ය ඕමාරේ කස්සප ස්වාමීන්ද්‍රයන් වහන්සේ ජාතික, ආගමික, අධ්‍යාපනික හා සාමාජික සේවාවන් රැසකට නිසි නායකත්වය සපයන දූරදර්ශී නායකත්වයක් සෑම විටෙකම පෙන්නුම් කරන මහා යතිවරනමකි.\n\nදකුණු පළාතේ හම්බන්තොට දිස්ත්‍රික්කයේ වලස්මුල්ල ඕමාර නමැති ගම් පියසේ විසූ ජාතුංගේ හීන්හාමි මහෝපාසිකා මාතාවගේ හා සර්දින් දිසානායක අමරකෝන් මහෝපාසක මහතාණන්ගේ අතිජාත පුත්‍ර රත්නයක් ලෙස වර්ෂ 1955 ජනවාරි මස 20 වැනි දින ඕමාරේ කස්සප අනුනා හිමියෝ ඡන්මලාභය ලැබූහ. ගිහිකල ප්‍රාථමික අධ්‍යාපනය ලැබුවේ හ/ඕමාර මහා විද්‍යාලයෙනි. වර්ෂ 1968 ඔක්තෝබර් මස 31 වැනිදා උතුම් වූ ප්‍රව්‍රජ්‍යාභාවයට පත් අනුනාහිමියන් ගේ ප්‍රව්‍රජ්‍යාචාර්යයන් වහන්සේ වූයේ රාජකීය පණ්ඩිත, ශාස්ත්‍රපති ගතාරේ සුගතපාල මාහිමි, මහාචාර්ය ගතාරේ ධම්මපාල අනුනාහිමි ගැටමාන්නේ සෝභිත මාහිමි හා කුඩාගොඩ චන්දරතන මාහිමි, කඹුරුපිටිය සපුගොඩ විද්‍යානිකේත විද්‍යායතන පිරිවෙනින් හා පැපිලියාන සුනේත්‍රා මහාදේවි මහ පිරිවෙනින් ධර්මවිනය භාෂා ශාස්ත්‍රාදිය මැනවින් හදාළ අනුනාහිමි වර්ෂ 1974 ජුනි මස 05 වැනිදා මහනුවර මල්වතු මහා විහාරීය මංගල උපෝසථාගාරයේ දී අධිසීල සංඛ්‍යාත සුපරිසුද්ධෝපසම්පදාව ලැබීය. ඉක්බිතිව පේරාදෙණිය ශ්‍රී ලංකා විශ්වවිද්‍යාලයෙන් ශාස්ත්‍රවේදී උපාධිය ද කැලණිය විශ්වවිද්‍යාලයෙන් ශාස්ත්‍රපති උපාධිය ද කොළඹ විශ්වවිද්‍යාලයෙන් පශ්චාත් උපාධි අධ්‍යාපන ඩිප්ලෝමාව ද රත්මලාන පිරිවෙන් ගුරු අභ්‍යාස විද්‍යාලයෙන් දෑ අවුරුදු ගුරු පුහුණුව ද ලබාගත්තේය.\n\nවර්ෂ 1983 දී සපුගොඩ විද්‍යා නිකේත විද්‍යායතන පිරිවෙනේ උපගුරුවරයකු ලෙස ගුරු සේවයට පිවිසි අනුනාහිමියෝ 1984 සිට 2004 දක්වා එහි පරිවේණාධිපති ලෙස අද්විතීය සේවාවක් සිදුකළහ. වසර 05ක් පමණ කිරුළපන ශ්‍රී පඤ්ඤාලෝක ධර්ම නිකේතන පිරිවෙනේ පරිවේණාචාර්යවරයකු ලෙස ද සේවය කළහ. වසර 03ක් අධ්‍යාපන අමාත්‍යාංශයේ ජ්‍යෙෂ්ඨ උපදේශකවරයෙකු ලෙස ද ක්‍රියා කළහ.\n\nමහාවිහාර වංශික ශ්‍යාමෝපාලි මහා නිකායේ දකුණු පළාතේ භික්‍ෂූන් වහන්සේ වෙනුවෙන් ඇරඹි ශ්‍රී රෝහණ මහා සංඝ සභාවේ සමාරම්භක අවස්ථාවේ පටන්ම ඒ වෙනුවෙන් අප්‍රමාණ කැපකිරීම් සිදුකළ උන්වහන්සේ මේ වනවිටත් සංඝ සභාවේ අනුනායක ධුරය ශෝභාමත් කරමින් සුවිශේෂී ජාතික, ආගමික, සාමාජික හා අධ්‍යාපනික සේවාවන් රැසක් සිදුකරති. ශ්‍රී රෝහණ පාර්ශ්වයේ විධායක, කාරක සභික, නියෝජ්‍ය ලේඛකාධිකාරි, මහා ලේඛකාධිකාරී, ප්‍රධාන අධිකරණ සංඝනායක සහ වර්ෂ 2015 දී අනුනායක පදවියටද සමානච්ඡන්දයෙන් පත්කර ගත්තේ එකී සේවාවන් වෙනුවෙන් ශ්‍රී රෝහණ මහා සංඝ සභාව දැක්වූ ඉහළ ම ගෞරවෝපහාරයක් ලෙසයි.\n\nලංකාවේ ජාතික තලයේ කැපී පෙනෙන ක්‍රියාශීලී භික්‍ෂු භූමිකාවක් නිරූපණය කරන ඕමාරේ කස්සප අනුනාහිමි සමාජ සේවාවන් රැසක් සිදුකරමින්ද විවිධ සංවිධානවල ප්‍රධාන නිලතල දරමින් ද කාලීන සේවාවන් රැසකට නිසි නායකත්වය සපයති. කඹුරුපිටිය ආඳාපාන රෝහලේ සහ ඕවිටිගමුව කරුණාරත්න වැඩිහිටි සෙත් සෙවණෙහි දියුණුවට කැපවීම, සපුගොඩ ප්‍රදේශයේ නිවාස රැසකට අවශ්‍ය පානීය ජල ළිං හා වැසිකිළි කැසිකිලි සාදාදීම, මංමාවත් ප්‍රතිසංස්කරණය කරවා පොදු නාන ළිං සාදවා දීම, ආර්ථික දුෂ්කරතා සහිත පාසල් සිසුන්ට අධ්‍යාපන ශිෂ්‍යත්ව පිරිනැමීම, සපුගොඩ ප්‍රදේශයේ ආර්ථික දුෂ්කරතා සහිත පවුලකට නිවාසයක් සාදා දීම අනුනාහිමියන්ගේ සමාජ සේවාවන් අතර කිහිපයකි.\n\nකඹුරුපිටිය ප්‍රාදේශීය ශාසනාරක්‍ෂක මණ්ඩලයේ ලේඛකාධිකාරී ලෙස වසර 08ක් ද මාතර දිස්ත්‍රික් ශාසනාරක්‍ෂක මණ්ඩලයේ ප්‍රධාන ලේඛකාධිකාරි ලෙස වසර 08ක් ද, සමස්ත ලංකා ශාසනාරක්‍ෂක මණ්ඩලයේ කෘත්‍යාධිකාරී සභාවේ නියෝජ්‍ය සභාපති ලෙස වසර 04ක් ද කඹුරුපිටිය මූලික රෝහලේ සංවර්ධන පදනමේ අනුශාසක ලෙස වසර 11ක් ද ඕවිටිගමුව කරුණාරත්න වැඩිහිටි සෙත් සෙවණේ විධායක අනුශාසක ලෙස මේ දක්වා ද රුහුණු රට භික්‍ෂු පෙරමුණේ ප්‍රධාන ලේකම් රුහුණු ජනකලා හවුලේ සභාපති, කඹුරුපිටිය සංවර්ධන සභාවේ සභාපති, තුන්හෙළ ජාතික ව්‍යාපාරයේ නියෝජ්‍ය සභාපති මානෙල් මල් ව්‍යාපාරයේ පුරෝගාමී මණ්ඩල සභික ලෙස ද කස්සප අනුනාහිමියන් ගේ සේවාවන් විවිධ ඉසව් ඔස්සේ පැතිරගොස් තිබේ. මාතර රැන්දූපත ශ්‍රී රෝහණ මංගල උපෝසථාගාර මහා විහාර සංකීර්ණය ගොඩනැංවීමේ දී අනුනාහිමි සිදුකළ අත්‍යුදාර සේවාව ද මෙහි දී වෙසෙසින් ඇගයිය යුතුමය.\n\nඋන්වහන්සේට අද උවසර පිදෙන අවස්ථාවට ශ්‍රී රෝහණ පාර්ශ්වයේ මහානායක අතිපූජ්‍ය අගලබඩ ශ්‍රී පියසිරි මහානාහිමි, මල්වතු පාර්ශ්වයේ අනුනායක අතිපූජ්‍ය නියංගොඩ ශ්‍රී විජිතසිරි අනුනාහිමි, අස්ගිරි පාර්ශ්වයේ අනුනායක අතිපූජ්‍ය ආණමඩුවේ ශ්‍රී ධම්මදස්සි අනුනාහිමි සහ මියන්මාර් තානාපති යූ හන්තු මැතිතුමන් ද ප්‍රමුඛ අතිසම්භාවනීය ගිහි පැවිදි විශාල පිරිසක් සහභාගි වෙති.\n\nතුන් හෙළ ජාතික ව්‍යාපාරයේ කුලවර්ධන ලේකම්ගේ මහතා ද අනුනාහිමියන් පිළිබඳව තවත් ලිපියක් අප වෙත එවා තිබිණි.\n\nඌරුගමුවේ අස්සජී හිමි",
       "URL": "https://divaina.lk/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%83%e0%b7%9a%e0%b7%80%e0%b6%ba%e0%b6%a7-%e0%b6%9a%e0%b7%90%e0%b6%b4%e0%b7%80%e0%b7%96-%e0%b6%95%e0%b6%b8%e0%b7%8f%e0%b6%bb%e0%b7%9a-%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/113/"
}