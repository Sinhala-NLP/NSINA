{
       "Source": "divaina",
       "Timestamp": "October 8, 2023",
       "Headline": "රේගුවේ හිරවුණු හොර වාහන 240ක්",
       "News Content": "රට තුළ ඇතිවී තිබෙන ආර්ථික අර්බුදයත් සමග දැඩි විදේශ විනිමය අර්බුදයකට මුහුණ දීමට රජයට සිදුවිය. මේ සඳහා විසඳුමක් ලෙස මෙරටට ආනයනය කරනු ලබන රථවාහන ඇතුළු විවිධ අයිතම් 1200ක් තාවකාලිකව අත්හිටුවීමට රජය තීන්දු කරනු ලැබීය. එහෙත් රජය විසින් පනවනු ලැබූ ආනයනය සීමා උල්ලංඝනය කරමින් වාහන 240ක් මෙරටට ආනයනය කිරීමට කටයුතු කර තිබුණි. මෙසේ නීති විරෝධී ලෙස ආනයනය කොට තිබූ මෙම වාහන ශ්‍රී ලංකා රේගුව විසින් රඳවාගෙන තිබේ.. නීති විරෝධී ආකාරයට ආනයනය කොට ඇති මෙම වාහන වෙන්දේසි කිරීමෙන් ලබාගත හැකි මුදල්වලින් වැඩි ප්‍රතිශතයක් එකාබද්ධ අරමුදලට බැර කිරීමට ද නොහැකි වී ඇත.\n\nමෙම වාහන වෙන්දේසිකොට වෙන්දේසියෙන් ලැබෙන මුදල් සෘජුවම එකාබද්ධ අරමුදලට බැරකිරීම සඳහා මාස 06ක් තුළ කටයුතු කළ යුතුව ඇති බැව් පාර්ලිමේන්තුවේ ක්‍රම හා විධි පිළිබඳ කාරක සභාව විසින් නිර්දේශකොට ඇත. මේ සඳහා රේගු ආඥාපනත හා මුදල් පනත සංශෝධනය කළයුතු බවට මෙකී කාරක සභාව මගින් නිර්දේශකොට ඇත. වාහන පමණක් නොව විවිධ හේතුන් නිසා බහාලුම් 965ක් රේගුව විසින් රඳවාගෙන ඇත. අවසන් කළයුතුව ඇති රේගු විමර්ශන, ආනයන තාවකාලිකව අත්හිටුවීම පිළිබඳ නියෝග, සහ අධිකරණය ඉදිරියේ නඩුවලට අදාළ අවසන් තීරණ ලැබිය යුතුව තිබීම හේතුවෙන් මෙකී බහාලුම් වරයා අංගන තුළ හෝ රේගු පරීක්ෂණ අංගවල රඳවා තිබේ.\n\nරජය මගින් පනවා තිබූ ආනයන සීමා උල්ලංඝනය කරමින් මෙරටට ගෙන්වා තිබූ වාහන ගැන සඳහන් කරන විට මෝටර් රථ ප්‍රවාහන දෙපාර්තමේන්තුව ගැන ද සඳහන් නොකරම බැරිය. මක්නිසාදයත් රේගුව හා මෝටර් රථ ප්‍රවාහන දෙපාර්තමේන්තුව එක් දම්වැලක පුරුක් ලෙස බැඳී ඇත්තේය. ඒ කොයිහැටිවුවද මෝටර් රථ ප්‍රවාහන දෙපාර්තමේන්තුව වූ කලි වාහනවලට ජිල්මාට් දමා වංචනික කටයුතු කිරීමට කප්ගැසූ ආයතනයකි. වාහන අනීතිකව ලියාපදිංචිවීම, මෝටර් වාහන ලියාපදිංචි කිරීම සඳහා ව්‍යාජ හා කුට ලේඛන ඉදිරිපත් කිරීම සම්බන්ධව විගණනය මගින් වසර ගණනාවක සිට අනාවරණය කොට තිබුණි. ඉකුත් වර්ෂයේ දි (2022) අවස්ථා හතරකදී ව්‍යාජ ලියාපදිංචි කිරීම් හා කුට ලේඛන ඉදිරිපත් කිරීම සම්බන්ධයෙන් විගණන නිරීක්ෂණ ඉදිරිපත්කොට තිබුණි. එහෙත් එකී වාහන පැවරුම්ලාභී ව්‍යාජ හා කුට ලේඛන යොමුකරනු ලැබූ පාර්ශ්වයන්ට එරෙහිව කිසිදු නීත්‍යානුකුල ක්‍රියාමාර්ගයක් ගෙන නොතිබුණි.\n\nඒ විතරක් නොව නීති විරෝධී ලෙස මෙරටට ආනයනය කරනු ලද හෝ මෙරට එකලස් කරනු ලැබූ වාහන වංචනිකව මෝටර් රථ දෙපාර්තමේන්තුව තුළ ලියාපදිංචි කිරීම සම්බන්ධව විගණනය මගින් පසුගිය වසර කිහිපය තුළම විගණන වාර්තා මගින් අනාවරණය කොට තිබුණි. මේ තුළින් රජයට අහිමිවන මුදල කෝටි ගණනකි. මේ එවැනි එක් සිද්ධියකි. ප්‍රතිඅපනයනය කිරීමේදී ලියාපදිංචිය අවලංගු කරනු ලැබූ විදේශීය රාජ්‍ය තාන්ත්‍රිකයන් හා රාජ්‍ය නොවන සංවිධාන සඳහා ආනයනය කර තිබූ වාහන 06ක් මෝටර් රථ දෙපාර්තමේන්තුව තුළ වංචනික අයුරින් ලියාපදිංචි කිරීම හේතුවෙන් රුපියල් දොළොස්කෝටි විසිදෙලක්ෂ අසූදෙදහස් නමසියයක (122,282,900) බදු ආදායමක් වංචනිකව අවභාවිතා කොට තිබුණි.\n\nනීති විරෝධී ලෙස මෙරටට ආනයනය කරනු ලද හෝ මෙරට එකලස් කරනු ලැබූ මෙකී වාහන වංචනිකව මෝටර් රථ දෙපාර්තමේන්තුව තුළ ලියාපදිංචි කිරීම හේතුවෙන් ශ්‍රී ලංකා රේගුව විසින් අයකරගත යුතු බදු ආදායමක් වංචනිකව අවභාවිතාකොට ඇති බව විගණනය මගින් අනාවරණය කොට ඇත.\n\nමෙකී වාහන විදේශීය රාජ්‍ය තාන්ත්‍රිකයන් හා රාජ්‍ය නොවන සංවිධාන වෙනුවෙන් ආනයනය කර රාජ්‍ය අනුග්‍රහය යටතේ තීරුබදු රහිතව නිෂ්කාශනය කොට මෝටර් රථ ප්‍රවාහන දෙපාර්තමේන්තුවේ ලියාපදිංචිකොට තිබුණි. නැවත ප්‍රතිඅපනයනය කිරීමේදී මෙකී වාහන වල ලියාපදිංචිය අවලංගු කරනු ලබන අතර මෙම වාහන 06 සඳහා සාවද්‍ය ලෙස වෙනත් සුඛෝපභෝගී වාහනවල චැසි අංක හා එන්ජින් අංක ඇතුළත් කර වෙනත් පුද්ගලයකුගේ නමට ලියාපදිංචි සහතික නිකුත් කිරීමට මෝටර් රථ ප්‍රවාහන දෙපාර්තමේන්තුවේ නිලධාරීන් කටයුතුකර තිබූ බවද විගණන වාර්තාවේ සඳහන් වේ.\n\nරේගුවේ දත්ත පද්ධතියට අනුව වංචනිකව ලියාපදිංචිකොට ඇති මෙකී සුඛෝපභෝගී වාහන සඳහා රේගු සටහන්කරයක් නිකුත් කර නොතිබුණි. මේ නිසා මෙම සුඛෝපභෝගී වාහන නීති විරෝධී ලෙස ආනයනය කොට ඇති අතර රේගු පනත ප්‍රකාරව ගෙවිය යුතු ආනයන තීරුබදු කිසිවක් ගෙවා නොමැති බවද විගණනය මගින් අනාවරණය කොට තිබුණි. මෙම වාහන මෝටර් රථ දෙපාර්තමේන්තුවේ ලියාපදිංචියට අදාළ තොරතුරු පරීක්ෂාවේදී එකී වාහනවල නිෂ්පාදන වර්ෂය ලියාපදිංචි වී ඇති දිනයන් සැලකිල්ලට ගැනීමේදී මෙම වාහන සඳහා ව්‍යාජ දත්ත ඇතුළත්කොට ඇති බවද විගණන වාර්තාවේ සඳහන් වේ.\n\nඑමෙන්ම මෙරටට නීති විරෝධී ලෙස හා රේගු සටහන්කරයක් නොමැති ආනයනය කරනු ලැබූ යතුරුපැදි 91 කින් රුපියල් පන්කෝටි පනස්දෙලක්ෂ හත්දහස්හාරසිය හැත්තෑපහක (55,207,475) රේගු ආදායමක් රජයට අහිමි වී තිබුණි. එමෙන්ම මෙකී යතුරුපැදි සඳහා අධිභාර මුදල් අයකරගැනීමකින් තොරව වංචනිකව පැරණි අංක යටතේ ලියාපදිංචි සහතික නිකුත්කිරීම හේතුවෙන් අධිභාරගාස්තු හා නව ලියාපදිංචිකිරීමේ ගාස්තුවක් අයකර ගැනීමේ අවස්ථාව අහිමි වීමෙන් රජයට අහිමි වි ඇති ආදායම රුපියල් දෙකෝටි දාහතරලක්ෂ හැත්තෑහය දහසකි. (21,476,000) මෝටර් රථ ලියාපදිංචි කිරීමේ දත්ත පද්ධතියේ පූර්ව ලියාපදිංචි චැසි හා එන්ජින් අංක වෙනස්කර අනීතිකව මෙකී යතුරුපැදි ආනයනය කොට තිබුණි. පසුව යතුරුපැදිවල චැසි අංක හා එන්ජින් අංක අතුළත් කර ලියාපදිංචි සහතික නිකුත්කොට තිබුණි. යතුරුපැදිවල එන්ජින් ධාරිතාව සැලකිල්ලට ගත්කල මෙකී යතුරුපැදි වලංගු රේගු සටහන්කරයක් සහිතව ආනයනය නොකිරීම හේතුවෙන් රුපියල් කෝටි පහකට වඩා වැඩි රේගු ආදායමක් අහිමි වී තිබූ බවද විගණන වාර්තාවේ සඳහන් වේ.\n\nඒ විතරක් නොව මෝටර් රථයක දත්ත සාවද්‍ය ලෙස වෙනස්කොට මෝටර් රථ ලියාපදිංචි සහතිකයක් වංචනිකව නිකුත් කිරීම හේතුවෙන් රජයට තුන්කෝටි පනස්දෙලක්ෂ නිෂ්පාදන බදු ආදායමක් හා හත්ලක්ෂ පනස්හත්දහස් පන්සියයක සුඛෝපභෝගී බදු ආදායමක් අහිමිව තිබුණි. මේ අයුරින් තවත් මෝටර් රථයක දත්ත වෙනස්කොට ව්‍යාජ දත්ත ඇතුළත් කොට මෝටර් රථ ලියාපදිංචි සහතිකයක් නිකුත් කිරීම හේතුවෙන් රජයට අහිමි වී ඇති නිෂ්පාදන බදු ආදායම පනස්පන් ලක්ෂ දහතුන්දහසකි. එමෙන්ම පෙට්‍රල් මෝටර් රථයක් ලෙස ලියාපදිංචි වී තිබූ මෝටර් රථයක් ඩීසල් මෝටර් රථයක දත්ත ඇතුළත් කර ලියාපදිංචි කිරීමේ සහතිකයක් නිකුත් කිරීම හේතුවෙන් රජයට අහිමි වී ඇති නිෂ්පාදන බදු ආදායම රුපියල් කෝටි පහකට ආසන්න මුදලකි. මෝටර් රථ ප්‍රවාහන දෙපාර්තමේන්තුවේ ඇතැම් නිලධාරීන්ගේ වංචනික ක්‍රියාවන් හේතුවෙන් රජයට ලැබිය යුතු බදු මුදල් කෝටි ගණනක් අහිමි වී ඇත.\n\nමෝටර් රථ ප්‍රවාහන දෙපාර්තමේන්තුවේ පරිගණක පද්ධතිය වෙනස් කරමින් නිරන්තරයෙන් වංචනික ක්‍රියාවන් සිදුවන බවට අනාවරණය වී තිබේ. එහෙත් එම වංචාවන් වළක්වා ගැනීමට මෙන්ම අභ්‍යන්තර පාලන ක්‍රම ශක්තිමත් කිරීමට මෝටර් රථ ප්‍රවාහන දෙපාර්තමේන්තුව මගින් කටයුතු කර නොතිබුණි. හිතාමතා යම් පරිගණක දත්ත පද්ධතියක අනවසර වෙනස්කමක් හෝ අලාභයක් සිදුකිරීම එය ජාතික ආරක්ෂාවට, ජාතික ආර්ථිකයට හෝ මහජන ආරක්ෂාවට හානියකි. එසේ හානියක් කරන ඕනෑම අයෙකු වරදකරුවකු වන බව සඳහන්ව තිබුණද මෝටර් රථ ප්‍රවාහන දෙපාර්තමේන්තුව ඒ ගැන තඹ දොයිතුවකටවක් මායිම් කර නොතිබුණි. මෝටර් රථ ප්‍රවාහන දෙපාර්තමේන්තුව විසින් වාහන ලියාපදිංචිය හා ඊට අනුශාංශික කරුණු සඳහා රාජකාරි ඉටුකිරීමට අවශ්‍ය පරිගණක දත්ත ඇතුළත් කිරීමට අවසර ඇති නිලධාරීන්ට පරිගණක මුරපද ලබා දී තිබුණි.\n\nඑහෙත් දෙපාර්තමේන්තුවෙන් වෙනත් කාර්යාලවලට ස්ථාන මාරුවී ගිය, විශ්‍රාම ගිය නිලධාරීන්ට නිකුත්කර තිබූ මුරපද තවමත් සක්‍රියව හා ක්‍රියාකාරී තත්ත්වයේ පැවතුණු බව විගණනය මගින් අනාවරණය කොට ඇත. මේ හේතුවෙන් එකී මුරපදයන් භාවිතයෙන් වංචා හා දූෂණ අක්‍රමිකතාවන් සිදුකිරීමට අවස්ථාව හිමිවී තිබූ බවද විගණන වාර්තාවේ සඳහන් වේ. ඒ විතරක් නොව මෝටර් රථ ප්‍රවාහන දෙපාර්තමේන්තුව මගින් අවලංගු කරනු ලද හෝ නිෂ්ක්‍රිය කරනු ලැබූ වාහන ලියාපදිංචි අංක නැවත භාවිතයට ගත නොහැකි පරිදි පරිගණක තොරතුරු පද්ධතිය මගින් අවහිර කිරීමට කටයුතු කර නොතිබුණි. මෝටර් රථ ප්‍රවාහන දෙපාර්තමේන්තුවේ විධායක නිලධාරීන් වන කොමසාරිස්වරුන් සඳහා ලබා දී ඇති මුරපදයන් භාවිතයෙන් පූර්ව ලියාපදිංචි වාහනයක චැසි අංක, ඇතුළු දත්ත පද්ධතිය තුළ ඕනෑම තොරතුරක් වෙනස් කිරීමට හා මකාදැමීමට අවස්ථාව ලබා දී තිබුණි. එසේ වෙනස්කරනු ලබන අතීත දත්ත කිසිවක් නැවත ලබාගත නොහැකි ලෙස පද්ධතිය තුළ පූර්ණ වශයෙන් මැකී යෑමට අවස්ථාව සලසා දී තිබූ බවද විගණනය මගින් අනාවරණය කොට තිබුණි.\n\nමෝටර් රථ ප්‍රවාහන දෙපාර්තමේන්තුවේ ඇති දත්ත පද්ධතියේ ඇති දුර්වලතා ඉවත්කොට අක්‍රමිකතා වළක්වා දත්ත පද්ධතිය ශක්තිමත් කිරීම සඳහා ඉකුත් වර්ෂයේ දි (2022) වෙන්කොට ඇති මුදල රුපියල් කෝටි විස්සකි (20,000,000) එහෙත් එකී ප්‍රතිපාදන වලින් කිසිදු මුදලක් උපයෝජනය කර නොතිබුණි. ඒ විතරක් නොව ඊ මෝටරින් ව්‍යාපෘතිය ක්‍රියාත්මක කිරීම සඳහා කිසිදු සාධනීය ක්‍රියාමාර්ගයකට අවතීර්ණ වී නොතිබූ බවද විගණනය මගින් අනාවරණය කොට ඇත.\n\nමෝටර් රථ දෙපාර්තමේන්තුවේ නිලධාරීන් විසින් වාහන ලියාපදිංචි කිරීමේ දි කරනු ලැබූ වංචා හා දූෂණ රැසක් විගණනයේදී අනාවරණය වී තිබුණි. මේ එවැනි තවත් වංචා කිහිපයකි. මෝටර් රථ පනතට අනුව මෝටර් රථයක පංතිය වෙනස් කිරීමේදී චැසි අංකය හැර අනිකුත් උපාංග වෙනස් කළ හැකිය. එහෙත් පෙට්‍රල් වාහන ඩීසල් වාහන බවට පරිවර්තනය කිරීමේදී චැසි අංකයද වෙනස්කොට තිබූ අවස්ථා 27ක් නිරීක්ෂණය වූ බව විගණනය මගින් අනාවරණය කොට තිබුණි. ඒ අනුව මෝටර් රථයක වාහන පංතිය වෙනස්කරන මුවාවෙන් නීති විරෝධී ලෙස ආනයනය කොට තිබූ වාහන 27ක් ලියාපදිංචි කොට තිබුණි. එමෙන්ම පෙට්‍රල් මෝටර් රථයක් ඩීසල් මෝටර් රථයක් බවට පරිවර්තනය කිරීමේදී පැරණි මෝටර් රථ ලියාපදිංචි අංකය පද්ධතියෙන් ඉවත් කළ යුතුය. එහෙත් අවස්ථා 130 කදී එසේ පරිවර්තනය කරනු ලැබූ වාහනවල ලියාපදිංචි අංක පද්ධතියෙන් ඉවත්කර නොතිබුණි.\n\nඒ විතරක් නොව මෝටර් රථ දෙපාර්තමේන්තුවේ වේරහැර කාර්යාලයෙහි කන්ටේනර් පෙට්ටි 18ක් තුළ වාහන ලියාපදිංචි මුල් ලිපිගොනු හා පැවරුම් ලිපිගොනු ගබඩාකර තිබුණි. එහෙත් මෙකී කන්ටේනර් වර්ෂාවෙන් ආරක්ෂා කරගැනීමට කටයුතු නොකිරීම හේතුවෙන් කන්ටේනර් දිරාපත් වී ගබඩාකර තිබූ ලිපිගොනුද විනාශ වී තිබුණි. කොටින්ම කිවහොත් මෝටර් රථ දෙපාර්තමේන්තුව අන්ත දූෂිත දෙපාර්තමේන්තුවකි. මෝටර් රථ දෙපාර්තමෙන්තුවේ නිලධාරීන් විසින් සිදුකරනු ලැබූ කෙරුවාවල් තුළින් ඒ බව මනාව පැහැදිලි වන්නේය. මේ එවැනි තවත් දූෂිත ක්‍රියාවකි. දීර්ඝ කාලයක් තිස්සේ ආදායම් බලපත්‍ර නිකුත්කොට ඇති ලියාපදිංචි යතුරුපැදි 99ක චැසි අංක හා එන්ජින් අංක වෙනස්කොට තිබුණි පසුව වංචනිකව ආනයනය කොට තිබූ යතුරුපැදිවල එන්ජින් හා චැසි අංක වංචනිකව ඇතුළත්කොට පැරණි ලියාපදිංචි අංකය සඳහා නව මෝටර් වාහන ලියාපදිංචි සහතිකයක් නිකුත්කර තිබුණි. ඉන්පසු මෝටර් රථ ප්‍රවාහන දෙපාර්තමේන්තුවේ දත්ත පද්ධතියේ පැරණි දත්ත මකාදමා දත්ත පද්ධතිය යාවත්කාලින කිරීමට මෝටර් රථ ප්‍රවාහන දෙපාර්තමේන්තුවේ නිලධාරීන් කටයුතු කර තිබූ බවද විගණන වාර්තාවේ සඳහන් වේ.\n\nඒ විතරක් නොව වෙනත් වාහන පංතියකට අදාළව මෝටර් රථ ප්‍රවාහන දෙපාර්තමේන්තුවේ ලියාපදිංචි වී ඇති වාහන 31ක චැසි අංක හා එන්ජින් අංක වෙනස් කිරීමට දෙපාර්තමේන්තුවේ නිලධාරීන් කටයුතු කර තිබුණි. පසුව වංචනිකව ආනයනය කොට තිබූ යතුරුපැදිවල එන්ජින් හා චැසි අංක ඇතුළත් කර දෙපාර්තමේන්තුවේ දත්ත පද්ධතිය තුළ ඇතුළත්ව තිබූ පැරණි දත්ත පද්ධතියෙන් මකා දැමීමට මෙම දෙපාර්තමේන්තුවේ නිලධාරීන් කටයුතු කර තිබුණි. එමෙන්ම ආදායම් බලපත්‍ර නිකුත්කොට ඇති වෙනත් වාහන පන්තියකට අදාළව ලියාපදිංචිකොට තිබූ වාහන 29ක චැසි හ එන්ජින් අංක වෙනස්කොට තිබුණි. පසුව නීති විරෝධී ලෙස ආනයනය කරනු ලැබූ වාහනවල චැසි හා එන්ජින් අංක ඇතුළත්කොට තිබුණි. පසුව පැරණි ලියාපදිංචි අංකය සඳහා මෝටර් රථ ලියාපදිංචි කිරීමේ සහතිකයක් නිකුත් කිරීමට හා මෝටර් රථ ප්‍රවාහන දෙපාර්තමේන්තුවේ දත්ත පද්ධතියේ පැරණි ලියාපදිංචියට අදාළ දත්ත මකා දැමීමට දෙපාර්තමේන්තුවේ නිලධාරීන් කටයුතු කර තිබුණි. ඒ විතරක් නොව භාවිතයට නොගත් හිස් අංක සඳහා වංචනිකව මෝටර් රථ ලියාපදිංචි කිරීමේ සහතික නිකුත් කර තිබූ අවස්ථා විශාල සංඛ්‍යාවක් ද විගණනය මගින් අනාවරණය කොට තිබුණි.\n\nවායු විමෝචන පරීක්ෂණ භාරකාර අරමුදල මෝටර් රථ ප්‍රවාහන දෙපාර්තමේන්තුව යටතේ පාලනය වන අරමුදලකි. මෙකී භාරකාර අරමුදල මගින් රුපියල් මිලියන 82.75ක වියදමක් දරා සංසරණ වායු තත්ත්ව මැනීමේ එකක දෙකක් මධ්‍යම පරිසර අධිකාරිය වෙත ලබා දි තිබුණි. එමෙන්ම රුපියල් මිලියන 47.24ක වියදමක් දරා ජංගම වායු තත්ත්ව මැනීමේ උපකරණයක් ජාතික ගොඩනැඟිලි පර්යේෂණ ආයතනය වෙත ලබා දී තිබුණි. ගිවිසුම අනුව අදාළ උපකරණ මගින් ලබා ගන්නා මිනුම් දත්ත අරමුදල වෙත ලබා දිය යුතුය. මෙකී වායු තත්ත්ව මැනීමේ උපකරණ මගින් ලබාගන්නා මිනුම් දත්ත භාවිතයෙන් සිදුකළ යුතු කාර්යයන් සම්බන්ධයෙන් පූර්ව නිශ්චිත වැඩපිළිවෙළක් නොතිබුණි. ඒ විතරක් නොව එකී මිනුම් දත්ත භාවිත කොට කිසිදු ප්‍රයෝජනවත් කාර්යයක් සිදු නොකිරීම හේතුවෙන් රුපියල් මිලියන 130ක මුදලක් වැයකොට මිලදීගනු ලැබූ වායු තත්ත්ව මැනීමේ උපකරණ මගින් ලබාගෙන තිබූ මිනුම් දත්ත නිෂ්කාර්යය වී තිබුණි.\n\nමෝටර් රථ ප්‍රවාහන දෙපාර්තමේන්තුව තුළ සිදුවන වංචා හා දූෂණ නිසා රජයට ලැබිය යුතු විශාල ආදායමක් අහිමි වී ඇත. ඉකුත් වර්ෂය තුළ පමණක් වංචනිකව චැසි අංක හා එන්ජින් අංක වෙනස්කොට වාහන ලියාපදිංචි කිරීම ආදි දූෂිත කටයුතු හේතුවෙන් රජයට ලැබිය යුතු කෝටි 30කට අධික ආදායමක් අහිමි වී තිබුණි. මෙකී වංචා හා දූෂණවලට වැට බැඳීම බලධාරීන්ගේ වගකීමකි.\n\nලලිත් චාමින්ද",
       "URL": "https://divaina.lk/%e0%b6%bb%e0%b7%9a%e0%b6%9c%e0%b7%94%e0%b7%80%e0%b7%9a-%e0%b7%84%e0%b7%92%e0%b6%bb%e0%b7%80%e0%b7%94%e0%b6%ab%e0%b7%94-%e0%b7%84%e0%b7%9c%e0%b6%bb-%e0%b7%80%e0%b7%8f%e0%b7%84%e0%b6%b1-240%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/2/"
}