{
       "Source": "divaina",
       "Timestamp": "August 28, 2022",
       "Headline": "ෆෙඩරල් ව්‍යවස්ථාවක් ගෙනාවොත් මුලින්ම විරුද්ධ වෙන්නේ අපි – සාගර කාරියවසම්",
       "News Content": "ප්‍රශ්නය – ජනාධිපති රනිල් වික්‍රමසිංහ මහතා පාර්ලිමේන්තුව නියෝජනය කරන පක්ෂවලට සර්ව පාක්ෂික ආණ්ඩුවක් පිහිටුවීම සඳහා ආරාධනා කළා. නමුත් මේ දක්වා එම කටයුත්ත සිද්ධ වී නැහැ. සර්ව පාක්ෂික ආණ්ඩුවක් පිහිටුවීම පිළිබඳව යෝජනාව සහ එය මේ දක්වා ක්‍රියාත්මක නොවීම පිළිබඳව ශ්‍රී ලංකා පොදුජන පෙරමුණේ අදහස කුමක්ද?\n\nපිළිතුර – සර්ව පාක්ෂික ආණ්ඩුවක් පිහිටුවීම පිළිබඳව පළමුවෙන්ම අදහස ඉදිරිපත් කළේ හිටපු ජනාධිපති ගෝඨාභය රාජපක්ෂ මහතා විසින් තමයි. එතුමා ඒ සඳහා සමුළුවකුත් කැඳවූවා. නමුත් එම අවස්ථාවේදී ඉදිරිපත් වූ විවිධ පටු දේශපාලන අදහස් නිසා එම අදහස ක්‍රියාත්මක කිරීමට හැකිවූයේ නැහැ.\n\nඉන් අනතුරුව මේ වනවිට ජනාධිපති රනිල් වික්‍රමසිංහ මහතා උත්සාහ දරනවා සර්ව පාක්ෂික ආණ්ඩුවක් පිහිටුවීම සඳහා. මේ අවස්ථාවේදී රට පත්වී තිබෙන ආර්ථික අර්බුදයෙන් ගොඩ එම සඳහා සර්ව පාක්ෂික රජයක් පිහිටුවීම සඳහා එතුමා දරන උත්සාහයට පක්ෂයක් ලෙස සහයෝගය දෙනවා කියන ස්ථාවරයේ අපි සිටිනවා.\n\nප්‍රශ්නය – මේ වනවිට ජනාධිපතිතුමා සර්ව පාක්ෂික ආණ්ඩුවක් පිහිටුවීම වෙනුවට විවිධ පක්ෂවල මන්ත්‍රීවරුන් සම්බන්ධ කරගෙන ආණ්ඩු කිරීමටත්, නව කැබිනට් මණ්ඩලයක් පත් කිරීමටත් උත්සාහ දරමින් සිටින බවට වාර්තා පළ වනවා.\n\nඒ පිළිබඳව ශ්‍රී ලංකා පොදුජන පෙරමුණේ මහ ලේකම්වරයා ලෙස සඳහන් කිරීමට තිබෙන්නේ කුමක්ද?\n\nපිළිතුර – අපිට නම් එහෙම දෙයක් පෙන්නේ නැහැ. ජනාධිපතිතුමා සර්ව පාක්ෂික ආණ්ඩුවක් පිහිටුවීමට ආරාධනා කළේ පක්ෂවල නායකයන්ට. නමුත් පක්ෂ ඇතුළේ විවිධ මතිමතාන්තර තිබෙන්න පුළුවන්. යම් පක්ෂයක නායකයා සර්ව පාක්ෂික ආණ්ඩුවකට අකමැති වෙනවිට එම පක්ෂයේ මන්ත්‍රීවරයකු එම අදහසට කැමැති වෙන්න පුළුවන්. නමුත් එබඳු අවස්ථා තිබෙනවාද කියලා අපි හරියට ම දන්නේ නැහැ.\n\nඅපේ රට පමණක් නොවෙයි ලෝකයේ රටවල් කිහිපයක්ම මේ වනවිට කොවිඩ් වසංගතය, යුක්රේන යුද්ධය ඇතුළු විවිධ කරුණු කාරණා නිසා ආර්ථික අර්බුදයකට මැදි වී සිටිනවා. එම නිසා සියලු දෙනාම මේ අවස්ථාවේදී එකතු වෙලා යම් තිරසාර තැනකට එන්න පුළුවන් නම් වැදගත් කියලා මම සිතනවා. එම නිසා මේ අවස්ථාවේදී අපි අසුබවාදීව බලන්නේ නැති බලමු ඉදිරියට සිද්ධ වෙන්නේ කුමක්ද කියලා.\n\nප්‍රශ්නය – ජනාධිපතිවරයා විසින් විවිධ පක්ෂවල මන්ත්‍රීවරුන් සම්බන්ධ කර ගනිමින් විශාල කැබිනට් මණ්ඩලයයක් පත් කිරීමට සූදානම් වන බවට විවිධ මත පළ වී තිබෙනවා.\n\nඒ සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – ඒ ආකාරයට විශාල කැබිනට් මණ්ඩලයක් පත් කිරීමේ හැකියාවක් නැහැ. මොකද පත් කළ හැකි කැබිනට් මණ්ඩලය කුමක්ද කියන එක පිළිබඳව ව්‍යවස්ථාවේ සඳහන් වනවා. ව්‍යවස්ථාවේ සඳහන් වන ආකාරයට 30 දෙනකුගෙන් යුතු කැබිනට් මණ්ඩලයක් පමණයි පත් කළ හැක්කේ. එම සංඛ්‍යාවට වඩා වැඩි පිරිසක් කැබිනට් මණ්ඩලයට පත් කරනවා නම් ඒ සඳහා පාර්ලිමේන්ත්ුවේ අනුමැතිය අවශ්‍ය වනවා. රටේ ආණ්ඩුක්‍රම ව්‍යවස්ථාව පිළිබඳව සුළු හෝ අවබෝධයක් තිබෙන පුද්ගලයන් එවැනි චෝදනා කරන්නේ නැහැ.\n\nප්‍රශ්නය – සර්ව පාක්ෂික ආණ්ඩුවක් පිහිටුවන බව සඳහන් කළහොත් 30 දෙනකුට වඩා කැබිනට් මණ්ඩලයට පත්කිරීමේ හැකියාව තිබෙනවා නේද?\n\nපිළිතුර – ජාතික ආණ්ඩුවක් පිහිටුවන අවස්ථාවකදී වුවත්, ව්‍යවස්ථාවේ සඳහන් සංඛ්‍යාවට වඩා වැඩි පිරිසක් කැබිනට් මණ්ඩලයට පත් කළ හැක්කේ පාර්ලිමේන්තුවේ අනුමැතියෙන් පමණයි.\n\nප්‍රශ්නය – අතීතයේදී ශ්‍රී ලංකා පොදුජන පෙරමුණේ නායකයන්, මන්ත්‍රීවරුන් රනිල් වික්‍රමසිංහ මහතව දැඩිව විවේචනය කළා. නමුත් මේ වනවිට සමහර නායකයන් රනිල් වික්‍රමසිංහ මහතාගේ ගුණ ගයන තත්ත්වයක් ඇති වී තිබෙනවා.\n\nමෙම වෙනස ඔබ දකින්නේ කෙසේද?\n\nපිළිතුර – රටක් පාලනය කිරීමේදී වැදගත් කරුණු දෙකක් අපි දකිනවා. එකත් රටේ ආර්ථික ප්‍රතිපතිපත්තිය. අනෙක් කාරණය තමයි රටේ ප්‍රජාතන්ත්‍රවාදය පවත්වාගෙන යෑම.\n\nඅපි දන්නවා ලෝකයේ සමහර රටවල්වල ප්‍රජාතන්ත්‍රවාදය නොමැති වුවත් විශාල ආර්ථික දියුණුවක් ලබාගත් අවස්ථා තිබෙනවා. ඒ වගේම සමහර රටවල් ප්‍රජාතන්ත්‍රවාදය ආදරයෙන් රැක ගන්නවා. අපේ රටත් එහෙම රටක්. අපේ රටේ ජීවත් වන්නේ ප්‍රජාතන්ත්‍රවාදයට කැමැති ජනතාවක්. ඒ වගේම අපේ රටේ ජනතාව ආර්ථික දියුණුවක් අපේක්ෂා කරනවා.\n\nප්‍රජාතන්ත්‍රවාදය ආරක්ෂා කළ යුතු යන කාරණයේදී රනිල් වික්‍රමසිංහ මහතා අපිත් එක තැනක සිටිනවා. නමුත් ජනාධිපතිතුමා සහ අපි ඉන්නේ ආර්ථික ප්‍රතිපත්තිය සම්බන්ධයෙන් නම් ස්ථාවර දෙකක. රනිල් වික්‍රමසිංහ මහතා ආර්ථික ප්‍රතිපත්තිය සම්බන්ධයෙන් සෑමදාම සිටියේ නව ලිබරල් ආර්ථික ප්‍රතිප්තතිය වඩාත් සුදුසුයි කියන ස්ථාවරයේ තමයි. නමුත් අපි සෑමදාම සිටියේ ජාතික ආර්ථිකයක් අවශ්‍යයි යන ස්ථාවරයේ. ආර්ථික ප්‍රතිපත්තිය සම්බන්ධයෙන් නම් ජනාධිපතිතුමා සහ අපි අතර ප්‍රතිපත්තිමය වෙනසක් තිබෙනවා. විවාද සම්පන්න තත්ත්වයක් තිබෙනවා.\n\nනමුත් මේ අවස්ථාවේදී අපේ අවධානය යොමු කළ යුතු ප්‍රමුඛතා දෙකක් තිබෙනවා. මේ වනවිට රට මුහුණ දී තිබෙන ආර්ථික අර්බුදය මුවාවෙන් යම් පිරිසක් උත්සාහ දරනවා ත්‍රස්තවාදය යොදා ගනිමින් කුමන්ත්‍රණකාරී ලෙස රටේ ආණ්ඩු බලය ලබාගැනීමට. එම උත්සාහය පරාජය කළ යුතුයි. එම කාරණයේදී අපි සියලුදෙනාම කොන්දේසි විරහිතව එකඟ විය යුතුයි.\n\nඅනෙක් කාරණය තමයි මේ අවස්ථාවේදී ජාතික ආර්ථික ප්‍රතිපත්තිය සහ නව ලිබරල් වාදය යන ප්‍රතිපත්තීන්වලට සීමා නොවී ඒ අතර අපට එකඟ වෙන්න පුළුවන් ප්‍රතිපත්තීන් මොනවාද කියන එක සොයා බලන එක. ඒ ආකරයට මේ අවස්ථාවේදී මේ රටේ ආර්ථිකය ඉහළ නංවා ගැනීමටයි අපි කටයුතු කරන්නේ.\n\nඒ අනුව මේ අවස්ථාවේදී අපේ පක්ෂයේ නායකයන්, මන්ත්‍රීවරුන් ප්‍රජාතන්ත්‍රවාදය ආරක්ෂා කර ගැනීමට සහ රට මුහුණ දී සිටින ආර්ථික අර්බුදයෙන් ගොඩ ඒම සඳහා සහයෝගයෙන් කටයුතු කරන බව සඳහන් කිරීමට පුළුවන්.\n\nප්‍රශ්නය – ශ්‍රී ලංකා පොදුජන පෙරමුණ ජාතික ආර්ථික ප්‍රතිපත්තියක් වෙනුවෙන් කටයුතු කළ ආකාරයට ම ෆෙඩරල් වාදයට පක්ෂව කටයුතු නොකළ බවත් අපි දන්නවා.\n\nජනාධිපතිතුමා සඳහන් කරනවා නව ව්‍යවස්ථාවක් ගෙන එන බව. එතුමා නව ලිබරල් වාදයට මෙන්ම ෆෙඩරල් වාදයටත් පක්ෂව කටයුතු කරනවා. ඒ අනුව රනිල් වික්‍රමසිංහ ජනාධිපතිතුමා රට ෆෙඩරල් කරන ව්‍යවස්ථාවක් ගෙන ආවොත් ශ්‍රී ලංකා පොදුජන පෙරමුණ ගන්න ස්ථාවරය කුමක්ද?\n\nපිළිතුර – අපි ජනාධිපතිතුමා සමග සියලු කරුණු සම්බන්ධයෙන් නිරන්තරයෙන්ම සාකච්ඡා පවත්වනවා. අවංකවම සඳහන් කළ යුතුයි. එම සාකච්ඡාවලදී රනිල් වික්‍රමසිංහ ජනාධිපතිතුමා ෆෙඩරල් ක්‍රමයට බර ව්‍යවස්ථාවක් ගෙන ආ යුතු බව නම් සඳහන් කළේ නැහැ. ඒ පිළිබඳව ඉඟියක් හෝ පළ නොකළ බව මේ අවස්ථාවේදී සඳහන් කිරීමට පුළුවන්.\n\nඑහෙත් ඔබගේ ප්‍රශ්නයට උත්තරයක් දෙනවා නම් මම පැහැදිලිවම සඳහන් කරනවා, එහෙම ව්‍යවස්ථාවක් ගෙන ආවොත් ඊට එරෙහිව පළමුවෙන්ම එළියට බහින්නේ අපියි කියන එක. අපි අදත් ෆෙඩරල් වාදයට විරුද්ධයි.\n\nප්‍රශ්නය – පළාත් පාලන මැතිවරණය පැවැත්වීමේ බලය ඉදිරියේදී මැතිවරණ කොමිසමට හිමි වෙනවා. පළාත් පාලන මැතිවරණය පැවැත්වුවහොත් ශ්‍රී ලංකා පොදුජන පෙරමුණ එම මැතිවරණයට තරග කරන්නේ කෙසේද?\n\nපිළිතුර – පක්ෂ අතර පැවැත්වෙන ඉතා ගැඹුරු සාකච්ඡාවකින් පසුව අපි එය තීරණය කරනවා.\n\nප්‍රශ්නය – ගෝඨාභය රාජපක්ෂ මහතා යළි මෙරටට පැමිණීම පිළිබඳව විවිධ දින සඳහන් වනවා. ඇත්තට ම ගෝඨාභය රාජපක්ෂ මහතා යළි දිවයින පැමිණෙන්නේ කවදා ද?\n\nපිළිතුර – ඉතා නුදුරු දිනකදී එතුමා පැමිණෙවී කියා අපි බලාපොරොත්තු වනවා.\n\nශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී, සාගර කාරියවසම්\n\nසාකච්ඡා කළේ – එරික් ගාමිණී ජිනප්‍රිය",
       "URL": "https://divaina.lk/%e0%b7%86%e0%b7%99%e0%b6%a9%e0%b6%bb%e0%b6%bd%e0%b7%8a-%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f%e0%b7%80%e0%b6%9a%e0%b7%8a-%e0%b6%9c%e0%b7%99%e0%b6%b1%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/281/"
}