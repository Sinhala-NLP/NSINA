{
       "Source": "divaina",
       "Timestamp": "June 11, 2023",
       "Headline": "එ.ජා.ප.යේ ප්‍රතිපත්ති ක්‍රියාත්මක කරන යාන්ත්‍රණය පොහොට්ටුවයි – ජනතා නිදහස් සභාවේ පාර්ලිමේන්තු මන්ත්‍රී, මහාචාර්ය ජී. එල්. පීරිස් මහතා",
       "News Content": "ප්‍රශ්නය – ශ්‍රී ලංකා පොදුජන පෙරමුණේ සභාපති ධුරයෙන් ඉවත් කිරීමට එරෙහිව ඔබ එම පක්ෂයේ ප්‍රධාන ලේකම්වරයාට සහ ජාතික සංවිධායකවරයාට එරෙහිව නඩු පවරා තිබෙනවා. එම නඩුව පවරා තිබෙන්නේ කුමන කාරණයක් පදනම් කරගෙනද?\n\nපිළිතුර – 2020 අගෝස්තු මාසයේදී පැවති මැතිවරණයේදී අපි ජනතාවට න්‍යායපත්‍රයක් ඉදිරිපත් කළා. අපි එම මැතිවරණයේදී වරමක් ඉල්ලා සිටියේ එය ක්‍රියාත්මක කිරීම සඳහා. එම මැතිවරණය රට පුරාම මෙහෙය වූයේ මහින්ද රාජපක්‍ෂ මහතා. එතුමා පක්ෂයේ නායකයා ලෙසත්, මම එම පක්ෂයේ සභාපතිවරයා ලෙසත් රට වටේම ගියා. එම මැතිවරණයේදී අපි බොහොම පැහැදිලි ප්‍රතිපත්ති මාලාවක් ජනතාව ඉදිරියේ තැබුවා. එම මැතිවරණයේදී ශ්‍රී ලංකා පොදුජන පෙරමුණ පාර්ලිමේන්තුවේ මන්ත්‍රී ආසන 143 ක් ජයග්‍රහණය කළා. පාර්ලිමේන්තුවේ 2/3 ක බලයක් ලබාගැනීම සඳහා අඩු වූයේ ආසන 7 ක් පමණයි.\n\nඅපි එම මැතිවරණයේදී ජනතාවට මොනවද කිව්වේ. අපි කිව්ව ප්‍රධානම කාරණය තමයි එක්සත් ජාතික පක්ෂයේ ප්‍රතිපත්ති මේ රටට ගැළපෙන්නේ නැහැ කියන එක. ඒ වගේම එම ප්‍රතිපත්ති ප්‍රතික්ෂේප කරන ලෙසත් අපි ජනතාවගෙන් ඉල්ලා සිටියා. ඒ වෙනුවට අපි ජනතාව ඉදිරියේ වෙනස් ප්‍රතිපත්ති තැබුවා. නමුත් අද සිද්ධවෙලා තිබෙන්නේ කුමක්ද? අද සිද්ධ වෙලා තිබෙන දේ තමයි එදා ජනතාව ඉදිරියේ තැබූ ප්‍රතිපත්ති මාලාවට සම්පූර්ණ ප්‍රතිවිරුද්ධ ප්‍රතිපත්ති මාලාවක් ශ්‍රී ලංකා පොදුජන පෙරමුණ විසින් අද ක්‍රියාත්මක කිරීම. එදා මහින්ද රාජපක්ෂ මහතා බොහොම ආවේගශීලීව ප්‍රකාශ කළා රාජ්‍ය ව්‍යාපෘති දිවි හිමියෙන් රකින බව. මමත් ඒ බව සඳහන් කළා. ශ්‍රී ලංකා රක්ෂණ සංස්ථාව පිහිටුවලා තිබෙන්නේ සිරිමාවෝ බණ්ඩාරනායක මැතිනියගේ කාලයේදී. ටී. බී. ඉලංගරත්න මහතා තමයි ඇමැතිවරයා ලෙස කටයුතු කරලා තිබෙන්නේ. එය ජාතික සම්පතක්. එම සම්පත නූපන් පරම්පරාවටත් අයිතියි. එය ආරක්ෂා කරන බව කිව්වා. ඒ වගේම ටෙලිකොම් ආයතනය පිළිබඳවත් සඳහන් කළා. එම ආයතනයේ මූල්‍ය පැත්ත පමණක් නොවෙයි, රාජ්‍ය ආරක්ෂාව පිළිබඳව සලකා බැලීමේදීත් එම ආයතනය වැදගත් වනවා. එම ආයතනය ආරක්ෂා කරනවා පමණක් නොවෙයි තවදුරටත් වර්ධනය කරන බවත් නවීන තාක්ෂණයෙන් සංවර්ධනය කරන බවත් සඳහන් කළා.\n\nඑහෙත් අද සිද්ධවෙන්නේ මොකද්ද? රාජ්‍ය ආයතන 54 ක් පෞද්ගලීකරණය කිරීමට සූදානම් වනවා. ඒ අනුව පැහැදිලි වනවා මේ වනවිට ශ්‍රී ලංකා පොදුජන පෙරමුණේ ප්‍රතිපත්ති උඩු යටිකුරු වී තිබෙන බව. එදා අපි කිව්වා රටේ වැඩ කරන ජනතාව වෙනුවෙන් වෘත්තීය සමිති වෙනුවෙන් පෙනී සිටින බව. නමුත් අද වනවිට ඇති වී තිබෙන තත්ත්වය කුමක්ද? අද වනවිට ජාතික ණය ප්‍රතිව්‍යුහගත කිරීමේ මුවාවෙන් අර්ථසාධක අරමුදලටත් අත තියලා තිබෙනවා. මීට පෙර එම අරමුදලට අත නොතබන බව ප්‍රකාශ කළා. නමුත් මේ වනවිට එම අරමුදලත් ප්‍රතිව්‍යුහගතකරණ බව ප්‍රකාශ කර තිබෙනවා. සේවක අර්ථසාධක අරමුදලේ සම්පත් ආයෝජනය කරලා තිබෙන්නේ මහා භාණ්ඩාගාරයේ බිල්පත් සහ බැඳුම්කරවල. එම කරුණු කාරණාවලින් පැහැදිලි වනවා එදා කිව්ව දේ සහ අද කරන දේ අතර විශාල පරස්පරයක් තිබෙන බව. ඒ අනුව පැහැදිලි වනවා සමාජ සම්මුතිය උල්ලංඝනය කරලා තිබෙන බව. අද සිද්ධ වෙලා තිබෙන දේ තමයි එදා ජනතාව හමුවේ තැබූ ප්‍රතිපත්ති අනුව කටයුතු කරන අය ඉවත් කිරීම. අද වනවිට පොහොට්ටුව අලියාගේ වලිගය බවට පත් වී තිබෙනවා. අද වනවිට ශ්‍රී ලංකා පොදුජන පෙරමුණ, එක්සත් ජාතික පක්ෂයේ ප්‍රතිපත්ති ක්‍රියාත්මක කරන යාන්ත්‍රණය බවට පත් වී තිබෙනවා. මහා අභිමානයක් තිබුණ පක්ෂයකට අද අත්වී තිබෙන ඉරණම ඒක තමයි. එය වැළැක්වීම සඳහා තමයි අධිකරණය හමුවට ගියේ.\n\nප්‍රශ්නය – ශ්‍රී ලංකා පොදුජන පෙරමුණ ආණ්ඩුවේ මන්ත්‍රීවරු පිරිසක් ආණ්ඩුවෙන් ඉවත් වීම නිසා, එම ආණ්ඩුවට පාර්ලිමේන්තුවේ බහුතරය අහිමි වූවා. එම තත්ත්වය තුළ තමයි ශ්‍රී ලංකා පොදුජන පෙරමුණට, එක්සත් ජාතික පක්ෂය සමග කටයුතු කිරීමට සිද්ධ වූයේ. දැන් ඇති වී තිබෙන තත්ත්වයට ආණ්ඩුවෙන් ඉවත් වූ මන්ත්‍රීවරුන් වගකිව යුතුයි නේද?\n\nපිළිතුර – එබදු තත්ත්වයක් ඇති වූයේ ශ්‍රී ලංකා පොදුජන පෙරමුණ ආණ්ඩුව ජනතාව හමුවේ තැබූ ප්‍රතිඥාවට පටහැනිව කටයුතු කිරීම ආරම්භ කර තිබූ නිසා තමයි. අරගලය ඇති වූයෙත් ඒ නිසා තමයි. අරගලය කියන්නේ ජනතාවගේ අප්‍රසාදය සංකේතවත් කිරීමක්. ජනතාවට ලබාදුන් ප්‍රතිඥාව පිළිබඳව යම්කිසි තැකීමක් තිබිය යුතුයි. එබදු තැකීමක් නොතිබීම තමයි ශ්‍රී ලංකා පොදුජන පෙරමුණට අද ඇති වී තිබෙන ඛේදවාචකයට හේතු වී තිබෙන්නේ.\n\nප්‍රශ්නය – පාර්ලිමේන්තුව තුළ පැවති ජනාධිපතිවරණයේදී ඔබලාගේ සහයෝගය හිමි වූයේ ඩලස් අලහප්පෙරුම මහතාට. සජිත් ප්‍රේමදාස මහතාගේ නායකත්වයෙන් යුතු සමගි ජනබලවේගයත් සහයෝගය ලබාදුන්නේ ඩලස් අලහප්පෙරුම මහතාටඒ අනුව පැහැදිලි වනවා නේද ඩලස් අලහප්පෙරුම මහතා ජනාධිපති ධුරයට පත්වූවත් ක්‍රියාත්මක වන්නේ එක්සත් ජාතික පක්ෂයේ ප්‍රතිපත්ති බව\n\nපිළිතුර – නැහැ. එදා අපි කිව්වේ ජනතාව අනුමත කළ ප්‍රතිපත්ති ක්‍රියාත්මක කිරීම සඳහා ආණ්ඩුවේ වෙනසක් කළ යුතු බව තමයි. නමුත් එය කළ නොහැකි වූවා. එයට හේතුව තමයි පොහොට්ටුවේ මන්ත්‍රීවරු 134 ක් රනිල් වික්‍රමසිංහ මහතාට ඡන්දය දුන්නා. නමුත් දැන් කියනවා අපි කළේ රනිල් වික්‍රමසිංහ මහතා බලයට පත් කිරීම පමණයි කියලා. ඒ වගේම දැන් කියනවා රනිල් වික්‍රමසිංහ මහතා කරන දේවල්වල වගකීම භාරගන්නේ නැහැ කියලා. ගිය සතියෙත් එහෙම කියලා තිබෙනවා.\n\nශ්‍රී ලංකා පොදුජන පෙරමුණ වගකියන්නේ නැතිනම් වගකියන්නේ කවුද? ජනාධිපතිතුමාට තිබෙන්නේ එක් ආසනයක් පමණයි. මේ ආණ්ඩුව ගෙනියන්නේ ශ්‍රී ලංකා පොදුජන පෙරමුණ. මේ රජය කරන සෑම දෙයකටම ශ්‍රී ලංකා පොදුජන පෙරමුණ වගකිව යුතුයි.\n\nප්‍රශ්නය – විකාශන අධිකාරි පනත සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – මෙම පනත අතිශයින්ම භයානක පනතක් වන බව තමයි සම්පූර්ණ විපක්ෂයේම මතය. එම පනත සම්මත වුවහොත්, එය ක්‍රියාත්මක කරලා මාස 6 ක් ගත වෙනකොට මේ වනවිට ලබාදී තිබෙන සියලුම විකාශන බලපත්‍ර අහෝසි වනවා. නැවත විකාශන අයිතිය ලබාගැනීම සඳහා ඉල්ලුම් කළ යුතු වනවා. විකාශන ආයතන ජනතාවට තොරතුරු සපයා දීම සඳහා මේ වන විටත් දශක ගණනක් පුරා විශාල ආයෝජනයක් කරලා තිබෙනවා. නමුත් එම ආයතනවල බලපත්‍රත් අහෝසි වනවා. නැවත බලපත්‍ර ලබාදුන්නත් ලබාදෙන්නේ වසරක කාලයක් සඳහා පමණයි. එම වසරක කාලයෙන් මාස 9 ක් ගතවූ පසු යළි මීළඟ වසරට බලපත්‍රය ලබාගැනීම සඳහා අයැදුම් කළ යුතු වනවා. මෙම තත්ත්වය නිසා එම ආයතනවල රැකියා කරන පුද්ගලයන්ගේ රැකියාවල සුරක්ෂිත භාවයත් නැතිව යනවා.\n\nමාධ්‍ය ආයතන සඳහා බලපත්‍ර ලබාදීමට කිසිදු මිනුම් දණ්ඩක් නැහැ. බලය අවභාවිතා කරනවා නම් බලපත්‍රය ලැබෙන්නේ නැහැ. සත්‍යයෙන් තොර ප්‍රවෘත්ති පළ කරනවා නම් බලපත්‍රය ලැබෙන්නේ නැහැ. කවුද තීරණය කරන්නේ සත්‍යයෙන් තොර ද නැද්ද කියලා. රටේ ආර්ථිකයට අහිතකර දේ පළකරනවා නම් විකාශය කරනවා නම් බලපත්‍රය දෙන්නේ නැහැ. රටේ ආර්ථිකයට හිතකර ද අහිතකර ද යන්න කවුද තීරණය කරන්නේ.\n\nප්‍රශ්නය – සිංගප්පූරුව, දකුණු කොරියාව වැනි රටවල්වල දැඩි නීති ක්‍රියාත්මක කිරීම නිසා එම රටවල් සංවර්ධනය වූ බවට මත පළ වනවා. අපේ රට සංවර්ධනය කිරීම සඳහා එබදු නීති හඳුන්වාදිය යුතු බවට පළවන අදහස් සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – එය සම්පූර්ණයෙන්ම වැරදියි. රටක ආර්ථික දියුණුව ඇති වන්නේ ජනතාවගේ සම්පූර්ණ සහයෝගය, දායකත්වය සහ සහභාගිත්වය ඇතිව. ජනතාව මැඬ පවත්වලා, අදහස් ප්‍රකාශ කිරීමට ඉඩ නොදී, මැතිවරණ නොපවත්වා රටක් සංවර්ධනය කිරීමට බැහැ. ජනාධිපතිතුමා ප්‍රකාශ කරලා තිබෙනවා ජනතාවට මැතිවරණ පිළිබඳව කිසිදු උනන්දුවක් නොමැති බව. මැතිවරණ නොපවත්වනවා නම් එම සමාජය ප්‍රජාතන්ත්‍රවාදී සමාජයක්ද? මේ ආණ්ඩුව පැවැත්විය යුතු මැතිවරණ එකක්වත් පවත්වන්නේ නැහැ.\n\nආණ්ඩුවක් කටයුතු කළ යුත්තේ ජනතාවගේ වරමක් ඇතිවයි. ජනවරමක් නොමැතිව රට පාලනය කිරීමට උත්සාහ දරන ආණ්ඩුවකට කිසිදු ප්‍රශ්නයක් විසඳීමේ හැකියාව නැහැ.\n\nප්‍රශ්නය – ආණ්ඩුව මුදල් නොමැති බව සඳහන් කරමින් පළාත් පාලන මැතිවරණය දින නියමයකින් තොරව කල් දමා තිබෙනවා. එසේ වුවත් ආණ්ඩුව ජනාධිපතිවරණයක් පැවැත්වීමේ සූදානමක් තිබෙන බව වාර්තා වනවා. ඒ සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – ඕනෑම මැතිවරණයකට අපි කැමැතියි. මොකද අපි දන්නවා ඕනෑම මැතිවරණයක් අපිට ජයගන්න පුළුවන් බව. ආණ්ඩුව මැතිවරණ නොපැවැත්වීමට මොන හේතු ප්‍රකාශ කළත්, ඇත්ත හේතුව තමයි අන්ත පරාජයකට පත්වන බව දැන සිටීම. එම නිසා තමයි ආණ්ඩුවට මැතිවරණ සම්බන්ධයෙන් මේ තරම් භීතියක් තිබෙන්නේ.\n\nඑහෙත් දැන් කතා කරනවා ලබන වසරේ පැවැත්විය යුතුව තිබෙන ජනාධිපතිවරණය පිළිබඳව. ඊට ප්‍රථමයෙන් එම මැතිවරණය පවත්වනවා නම් ව්‍යවස්ථා සංශෝධනයක් කළ යුතු වනවා. එබදු සංශෝධනයක් ගෙන එනවා නම් අපි ඊට පක්ෂව ඡන්දය ප්‍රකාශ කරනවා. නමුත් අපි අවධානය යොමු කළ යුත්තේ දැන් පැවැත්විය යුතු මැතිවරණය පිළිබඳව තමයි. මේ වසරේ මාර්තු 19 ට පෙර තමයි පළාත් පාලන මැතිවරණය පැවැත්විය යුතුව තිබුණේ. ආණ්ඩුව මුදල් නැහැ කිව්වත් අපිට ඕනෑම තැනකදී ඔප්පු කරලා පෙන්වන්න පුළුවන් මුදල් තිබෙන බව. මුදල් නැති එක නොවෙයි ප්‍රශ්නය. ප්‍රශ්නය තමයි ආණ්ඩුවට ඡන්ද නැති එක. ආණ්ඩුවට අනෙක් සෑම කටයුත්තක් සඳහාම මුදල් තිබෙනවා. පළාත් පාලන ආයතනවල කාර්යභාරය ජනජීවිතයට අතිශයින්ම වැදගත්. නමුත් අද වන විට පළාත් පාලන ආයතනවල ජනතා ඡන්දයෙන් පත්වූ ජනතා නියෝජිතයන් නෑ. ඒ සියලු බලතල ක්‍රියාත්මක කරන්නේ ආණ්ඩුකාරතුමා සහ ඒ යටතේ ක්‍රියාත්මක වන නිලධාරීන්. ඒ කියන්නේ දැන් ප්‍රජාතන්ත්‍රවාදයක් නැහැ. එම තත්ත්වය අපි සම්පූර්ණයෙන්ම ප්‍රතික්ෂේප කරනවා. ආණ්ඩුව ඇයි මැතිවරණ පවත්වන්න මෙතරම් බය. අපි අහන ප්‍රශ්නය ඒක තමයි.\n\nප්‍රශ්නය – ඔබ සඳහන් කළා ජනාධිපතිවරණය පැවැත්වුවහොත් ජයගන්න බව. ඒ කියන්නේ නිදහස් ජනතා සභාවට ජනාධිපතිවරණයට අපේක්ෂකයකු ඉදිරිපත් කර ජයගත හැකි බව ද ඔබ සඳහන් කරන්නේ. එසේත් නොමැති නම් ජනාධිපතිවරණයකට කෙසේද තරග කරන්නේ.\n\nපිළිතුර – ඒ සියල්ල තීරණය කළ යුත්තේ මැතිවරණයක් ප්‍රකාශයට පත් කිරීමෙන් පසුව තමයි. පළමු කාරණය තමයි මැතිවරණයක් ප්‍රකාශයට පත්කර ගැනීම. ඒක තමයි ප්‍රධාන අභියෝගය. විපක්ෂයේ සෑම පක්ෂයකටම අනන්‍යතාවයක් තිබෙනවා. නමුත් විපක්ෂයේ සියලු පක්ෂ එක හඬින් මැතිවරණයක් ඉල්ලනවා. ඒ සම්බන්ධයෙන් කිසිම මතභේදයක් නැහැ. ඒක තමයි රටේ ප්‍රමුඛ අවශ්‍යතාවය.\n\nසාකච්ඡා කළේඑරික් ගාමිණී ජිනප්‍රිය",
       "URL": "https://divaina.lk/%e0%b6%91-%e0%b6%a2%e0%b7%8f-%e0%b6%b4-%e0%b6%ba%e0%b7%9a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a%e0%b6%ad%e0%b7%92-%e0%b6%9a%e0%b7%8a%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/81/"
}