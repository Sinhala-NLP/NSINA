{
       "Source": "divaina",
       "Timestamp": "June 18, 2023",
       "Headline": "පිත්තට – ගිටාරයට, කැත්තට – උදැල්ලට පෙර තුවක්කුව අතට…ඇවිළුණු ‍යුද්ධයක ගිනි ගත් ළමා විය",
       "News Content": "● ආබාධිත ළමා සොල්දාදුවෝ\n\nජීවිතයේ පළමු වරට යුද ඇඳුමක් හැඳ, ස්වයංක්‍රීය ගිනි අවියක් අත දරන විට කන්දසාමි නාගේෂ්වරී හත වසරේ දැරියකි. ඒ පාසලේ විවිධ ප්‍රසංගයක, නාට්‍යයක හෝ විකට ඇඳුම් තරගයක නිරූපණයක් ලෙස නොවේ. බිහිසුණු ගිනි අවි පිපිරෙන, මරණය හොල්මන් කරන සැබෑ යුද බිමක, සැබැවින්මය!\n\n“1996දී මඩකලපුවේ වාකනේරිවල ඉන්නකොට තමයි මාව එල්.ටී.ටී.ඊ. එකෙන් අරන් ගියේ. 2000 අවුරුද්දෙ, අලිමංකඩ සටනේදී ක්ලේමෝ එකකට මාව තුවාල වුණා. කකුල් දෙකටම වෙඩි වැදුණා. එක කකුලක් කපන්න සිද්ධ වුණා. අනිත් කකුලත් බරපතළ විදියට ආබාධිත වුණා. එතකොට මගේ වයස අවුරුදු 16යි.”\n\nඇගේ ජීවිතය බේරී තිබුණේ අනූනවයෙනි. තවත් වසර හතක ඇවෑමෙන්, 2007දී කරුණා අම්මාන් එල්ටීටීඊයෙන් බිඳී යෑමත් සමග ඇයද ඉන් මිදී ආපසු ගමට පැමිණියාය. එහෙත් ඒ වන විට ඇගේ යැයි කිවහැකි කිසිවකු ඉතිරි වී සිටියේ නැත. ඇයට වඩා වසර 19ක් වැඩිමල් මිනිසකු ඇය කෙරෙහි සානුකම්පිත විය.\n\n“එයාගෙ කලින් බිරිඳ මැරිලා. එයාට ගෑනු ළමයින්ම පස්දෙනෙක් හිටියා. එයා මාව කසාද බැන්දා. අපට පුතෙක් ලැබුණා. මහත්තයා කළේ ධීවර රස්සාව. අපි බොහොම අමාරුවෙන් තමයි ජීවිකාව කරගෙන ගියේ. දැන් එයාට අවුරුදු 58යි. අසනීපයි. ඒ නිසා රස්සාවක් කරගන්න විදියක් නැහැ. රජයෙන් මට ලැබෙන රු. 5,000 ආබාධිත දීමනාවෙන් තමයි අපි ජීවත් වෙන්නේ.”\n\n● වැළලූ අතීතයක ජීවමාන සාක්ෂි!\n\nනාගේෂ්වරීගේ කතාව, නොදරු වියේදී බිහිසුණු ඉරණමකට ඇද දැමූ එක් දැරියක පිළිබඳ ඛේදවාචකයක් නොවේ. එය, කිසිදු වගවිභායකින් තොරව වළලා දැමුණු ඉතිහාසයේ එක් අඳුරු කාලපරිච්ඡේදයක් දෙසට, අකුණු සැරයක් මෙන් ක්ෂණිකාලෝකයක් විහිදුවන්නකි. තිස් වසරක යුද ඉතිහාසය තුළ, බලහත්කාරයෙන් ළමා සොල්දාදුවන් බවට පත් කළ පිරිස කොපමණද, එයින් කොපමණ පිරිසක් මියගොස් ඇත්ද යන්න දන්නා කෙනෙකු නැත. ඒ තබා, ආබාධිත තත්ත්වයට පත්ව තවමත් ජීවත්වන පිරිස කොපමණද යන්න ගැන පවා, යුද්ධය නිම වී 13 වසරකට පසුවත් කිසිදු සොයාබැලීමක් නැත. නැගෙනහිර පළාතේ අම්පාර හා මඩකලපුව යන දිස්ත්‍රික්ක දෙක පදනම් කරගෙන, අපේ ශක්ති ප්‍රමාණයෙන් කළ සොයාබැලීමේදී හමු වූ, එවැනි නව දෙනකු පිළිබඳ තතු මෙම ලිපියට පාදක වෙයි. ඔවුන් පිළිබඳ අතීත කතා පුවත් මෙන්ම වර්තමාන කතා පුවත්ද හදවත් කම්පාකරවනසුලුය.\n\nඑම දස දෙනාගෙන් එක් අයකු හැර අන් සියලු දෙනාම යුද පුහුණුවට රැගෙන ගොස් ඇත්තේ, පාසල් අධ්‍යාපනය ලබමින් සිටියදී, බලහත්කාරයෙනි. තිදෙනකු ගැහැනු වන අතර පිරිමි 6 දෙනෙකි. සියලු දෙනාම 12-17 වයස්වල පසුවූවන්ය. ඔවුන්ගෙන් 5 දෙනකුම ආබාධිත තත්ත්වයට පත්ව ඇත්තේ, යුදබිමට ගොස් සිව් වසරක් ඇතුළතදීය.\n\nසිය ළමා වියේදීම එම යුදබිම්වලදී අවාසනාවන්ත ඉරණමකට ගොදුරු වූ මෙම පිරිස අද ගෙවන දිවිය අතිශයින් දුක්බරය. ඔවුන් බොහෝ දෙනකු පැවසුවේ, සියල්ලන් විසින් තමන් අමතක කර ඇති බවයි. “ඒ විතරක් නෙවෙයි, මොනවහරි කුලීවැඩක් හොයාගන්න නගරෙට ගිහින් එන ටිකටත් මිනිස්සු කතන්දර හදනවා. ඇයි අපිට එහෙම කරන්නේ?” එක් කාන්තාවක් පැවසුවාය.\n\n● ළමා විය අහිමිවීම හා ආබාධිත වීම\n\nමඩකලපුව කරවඩ්ඩේ ප්‍රදේශයේදී අපට මුණගැසුණු සෙල්වරාසා සුරේෂ්, 2005 වසරේදී පාසලට යන අතරතුර එල්ටීටීඊය විසින් රැගෙන යන විට ඔහුගේ වයස අවු. 17කි. ඔහු සමග රැගෙන ගිය අනිත් මිතුරන් ජීවතුන් අතර සිටිනවාද නැත්ද කියාවත් ඔහු දන්නේ නැත. හරියටම වසර දෙකකට පසු ඔහු බරපතළ ලෙස ආබාධිත විය.\n\n“2007 මාවඩිඕඩේ කියන ප්‍රදේශයේදී හමුදාව සමග සිදු වූ ගැටුමකදී මට වෙඩි වැදුණා. මගේ එක අතක් මුලින්ම කැඩුණා. අනිත් අතේ ඇඟිලි හතරක් නැහැ. මාස තුනක් වව්නියාව පුනරුත්ථාපන කඳවුරක හිටියා. 2007දිම නැවත ගෙදර එන්න පුළුවන් වුණා. පස්සේ මම ගමට ඇවිත් කසාද බැන්දා. දැන් මට දරුවො දෙන්නෙක් ඉන්නවා.”\n\n“අත් දෙක නැති නිසා රක්ෂාවකට යන්න බැහැ. මගේ අයියාත් යුද්දෙදි නැති වුණා. අපි දෙමළ ජනතාව වෙනුවෙන් යුද්ධයට ගියාට දෙමළ දේශපාලන නායකයන් අපි ගැන බලන්නේ නැහැ. මම කියන්නේ ජීවත්වෙන්න අඩු තරමෙ එළුවෝ හරක් ටිකක් වත් අරන් දෙන්න කියලා.”\n\nමඩකලපුව වව්නතිව් පල්ලකාඩු ප්‍රදේශයේදී අපට මුණගැසුණු ජීවරත්නම් මංජුලා ද පාසල් දැරියකව සිටියදී පැහැරගැනීමට ලක් වූවෙකි.\n\n“2000 වසරෙදි අපි ගෑනු ළමයි පස්දෙනෙක් වතුර ගේන්න පොදු ළිඳට ගියා. එතනදි සංවිධානේ අය, අපි හතරදෙනෙක් පැහැරගෙන ගියා. එහෙම අරගෙන ගිහින් යාපනයේ කඳවුරක තමයි හිටියේ. 2001 වසරේදී පලෙයිවල තිබුණ සටනකදී මගේ කකුල් දෙකටම බරපතළ හානි සිද්ධ වුණා. එක කකුලක් කැපුවා. අනිත් කකුල ආබාධිතයි. 2004දී ගෙදර එන්න ලැබුණා. 2006දී කසාද බැන්දා. මට ළමයි හතරදෙනෙක් ඉන්නවා. ලොකු දරුවට කථා කරන්න බැහැ. එයා ළමා නිවාසයක ඉන්නේ. ඒ අතරෙ මගේ මහත්තයා මාව දාලා ගියා. අද අන්ත අසරණ තත්ත්වයට පත්වෙලා ඉන්නෙ.”\n\nඅම්පාර තිරුක්කෝවිල් හිදී මුණගැසුණු කන්දසාමි ශාන්ත කුමාර්, සිය අත්දැකීම මෙසේ විස්තර කළේය:\n\n“මට අවුරුදු 16දී ඒ අය ඇවිත් මාව අල්ලගෙන ගියා. එහේදී අපිට ආයුධ පුහුණුව දුන්නා. සංවිධානෙන් මට දුන්න නම, ‘සුන්දර රාජන්’. සටනකදී මට වෙඩි වැදිලා අත සහ කකුල් දෙකම ආබාධයට ලක් වුණා. අවුරුදු 38දි තමයි සංවිධානෙන් මිදිලා ආපහු ගමට ආවෙ. දැන් මගේ වයස අවු. 45යි. ආබාධිත නිසා කවුරුවත් රස්සාවක් දෙන්නෙ නැහැ. ඉතින් විවාහ වුණෙත් නැහැ.”\n\n“අපේ තාත්තට තිබුණ අක්කර දෙකක ඔප්පු සහිත ඉඩම යුද්ධය ඉවර වෙනවාත් එක්කම වන සංරක්ෂණයට අයිති කරගෙන. මට බර වාහන ලයිසන් තියෙනවා මම ඉල්ලීමක් කරනවා විදේශ රටක රියැදුරු රැකියාවක් ලබාදෙන්න කියලා.”\n\nසුබ්‍රමනියම් තිරුවාකරන්, මඩකලපුව, කුරුන්ද අඩි, කාංචනකුඩා ගම්මානයෙහි පදිංචිකරුවෙකි. වයස අවුරුදු 16දී ඔහුගේ ඉරණම, වැරදි රූලක ලියැවී තිබිණි.\n\n“මම ස්කෝලේ ගිහින් ගෙදර ඇවිත් ඉන්න කොට 2002දී එල්.ටී.ටී.ඊ. සංවිධානයේ අය ඇවිත් මාව වන්නියට අරන් ගියා. 2009 පුදුකුඩුඉරුප්පු සටනේදි තමයි වෙඩි වැදිලා මගේ කකුල කපන්න සිද්ධ වුණේ. 2010දී මාව පුනරුත්ථාපනයට අරන් ගියා. 2012දී නිදහස්වෙලා ඇවිත් විවාහ වුණා. මට දරුවෝ තුන්දෙනෙක් ඉන්නවා. ජීවත් වෙන්නේ හරිම අමාරුවෙන්. කකුල නැති හින්දා කවුරුවත් රක්ෂා දෙන්නේ නැහැ.”\n\nමඩකලපුව, කාංචනකුඩා, කර්යත්කාන්තිව් හි පදිංචි සිවානන්දම් ගෝකුලම්, 2006 වසර වන විට 16 හැවිරිදි පාසල් සිසුවෙකි.\n\n“පාසල් නිවාඩු කාලේ මම කුලී වැඩට ගිහින් හිටපු වෙලාවක තමයි මාව අල්ලන් ගියේ. මාව වන්නියට අරන් ගියා. 2009 අවසන් සටනේදී මට වෙඩි වැදිලා ඔළුවත්, අතකුත්, කකුලකුත් තුවාල වුණා. පස්සෙ කොළඹ ගිහින් හිසේ ප්ලාස්ටික් ශල්‍යකර්මයක් කළා. දැන් වැඩකරන්න එපා කියලා වෛද්‍යවරු උපදෙස් දීලා තියෙන්නේ. 2012දී තමයි මම පුනරුත්ථාපනය වෙලා ඇවිත් විවාහ වුණේ. මට එක දරුවෙක් ඉන්නවා. ජීවත් වෙන්නේ හරිම අමාරුවෙන්.”\n\nවඩිවෙල් වසන්ති අපට හමුවුණේ මඩකලපුව තාන්ඩිඅඩි වව්නතිව් ප්‍රදේශයේදීය. ඇගේ අත්දැකීමද පෙර කී කතා මෙන්ම බියකරුය.\n\n“1996 දී මම පාසල් යද්දි තමයි එල්.ටී.ටී.ඊ. එක ඇවිත් මාව අරන් ගියේ. එතකොට මගේ වයස අවුරුදු 14 යි. මම අවුරුදු 10ක් සංවිධානයේ හිටියා. 1998 අලිමංකඩ සටනේදි තමයි මට වෙඩි වැදුණේ. ඒකෙන් මගේ වම් පැත්තේ එක ඇහැක් පේන්නේ නැහැ. ඒ පැත්තෙම කන ඇහෙන්නෙත් නැහැ. 2006 වසරේදි මම ගෙදරට ආවා. 2007දී කසාද බැන්දා 2008දී පුතා මට හම්බ වුණා. ඊට පස්සේ බැඳපු කෙනා මාව දාලා ගියා.”\n\n“එදා ඉඳලා ජීවත්වීම ප්‍රශ්නයක්. මගේ අම්මයි තාත්තයි දෙන්නම වයසයි. මේ සියලුදෙනා ගැන බලන්න වෙලා තියෙන්නේ මට. මම උදේ මඩකලපුව ටවුමට ගිහින් මොකක් හරි වැඩක් කරනවා දවසට රුපියල් 200ක් දෙනවා. පොල්ලෙලි ගැහුවොත් 250ක් හම්බ වෙනවා. රජයෙන් කියලා මට මොනවත් හම්බවෙන්නේ නැහැ.”\n\nතක්ෂල මූර්ති කමලනාදන්, අක්කරපත්තුව ආලයඩිවෙම්බු ප්‍රදේශයේ පදිංචිකරුවෙකි. ඔහුගේ කතාව සෙසු අයගෙන් වෙනස් වෙන්නේ, පාසල් වියේ සිටියදීම ‘ස්ව කැමැත්තෙන්’ සටනට සම්බන්ධ වුණු බව පැවසූ එකම පුද්ගලයා ඔහු බැවිනි.\n\n“මම එල්.ටී.ටී.ඊ සංවිධානයට බැඳුණේ කැමැත්තෙන්. අපි කීප දෙනෙක් ගිහිල්ලා සංවිධානයට එකතු වුණා. 2001 වසරේදි යාපනයේ හමුදාව සමග පැවැති සටනකදි මගේ කකුලට බට්ටෙක් පෑගිලා තුවාල වුණා. එක කකුලක් කපන්න සිද්ධ වුණා. මම ගෙදර ආවේ 2007 වසරේදි. පස්සේ පුනරුත්ථාපනය වෙලා, විවාහ වුණා. මට දරුවන් දෙන්නෙක් ඉන්නවා. පිරිමි දරුවා ආබාධිත තත්ත්වයේ ඉන්නේ එයාගේ ඉනෙන් පහළ පණ නැහැ. දැනට මම කුඹුරු කරලා ජීවත්වෙනවා.”\n\n● පුනරුත්ථාපනය සහ ජීවනාධාර\n\nයුද්ධයට සම්බන්ධ වූවන් පුනරුත්ථාපනය කිරීම පිළිබඳව අදාළ බලධාරීන් බොහෝ අභිමානයෙන් කතා කරන නමුත් අපේ සමීක්ෂණයට පාදක වූ නව දෙනාගෙන් පුනරුත්ථාපනයට ලක් වී ඇත්තේ සිව් දෙනකු පමණි. කාන්තාවන් තිදෙනාද ඇතුළු ඉතිරි පස් දෙනාම, එනම් බහුතරය කිසිදු ආකාරයක පුනරුත්ථාපන වැඩපිළිවෙළකට හසු වී නැත. එමෙන්ම පාසල් අධ්‍යාපනය ලබමින් සිටියදී පැහැරගැනීමට ලක් වූ ඒ කිසිවකුට, බිඳවැටුණු අධ්‍යාපනය යළි ආරම්භ කිරීමට හෝ වෘත්තීය පුහුණුවකට අවස්ථාවක් ලැබී නැත.\n\nඔවුන්ට නිවාස ආධාර ලබාදීමේද විසමතාවක් තිබේ. දෙදෙනකුට ලක්ෂ 5 බැගින්ද, සෙසු අයට ලක්ෂ 5.5, 6, හා 9 බැගින්ද ලැබී ඇතත්, තවත් අයකුට ලැබී ඇත්තේ ලක්ෂ 3.5ක් පමණකි. දෙදෙනකුට කිසිදු ආධාරයක් ලැබී නැත. ආධාර ලැබූ අය තමන් පදිංචි නිවස යම් තරමකට සකස් කර ගෙන තිබිණි. යුද්ධයෙන් ආබාධිත වූ ළමා සොල්දාදුවන් පිළිබඳව කිසිදු තොරතුරක් රජය සතුව නොමැති තත්ත්වය තුළ, මෙම සීමිත නියැදියෙන් හෙළි වන තොරතුරු ඉතා වැදගත් ඉඟි සපයයි. දිස්ත්‍රික්ක දෙකක් පාදක කරගෙන සිදු කෙරුණ ස්වාධීන සමීක්ෂණයකින් එවැනි නව දෙනකු සොයාගත හැකි වී නම්, සමස්ත උතුරු හා නැගෙනහිර පළාත් දෙකෙහි එවැනි විශාල පිරිසක් සිටිනු ඇති බව පැහැදිලිය. මේ අය පිළිබඳ කඩිනම් විමර්ශනයක් සිදු විය යුතුය.\n\n● විවාහය, දරුවන් හා පවුල් ජීවිත\n\nඅපේ සමීක්ෂණයට ලක් වූ නව දෙනාගෙන් එක් අයකු හැර අටදෙනෙකුම විවාහ දිවියට ඇතුළත්ව සිටීම විශේෂ කාරණයකි. ඉන් දෙදෙනකුගේ ස්වාමිපුරුෂයන් පවුල් හැර ගොස් ඇති අතර එක් අයකුගේ ස්වාමිපුරුෂයා රැකියාවක් කරගත නොහැකි දැඩි අසනීප තත්ත්වයක පසුවෙයි. විවාහ වූ සියලු දෙනාට දරුවන් සිටින අතර එම පවුල් අටෙහි සමස්ත දරුවන් සංඛ්‍යාව 15කි. ඒ සියලුම දෙනා පාසල් වියෙහි පසුවෙති. එයින් දෙදෙනකු විශේෂ අවශ්‍යතා සහිත දරුවන්ය. දැඩි ආර්ථික පීඩනයක් තුළ ඉතා අසීරුවෙන් දිවි ගෙවන මෙම දරුවෝ පෝෂණය, සෞඛ්‍යය, සමාජානුයෝජනය, අධ්‍යාපනය ආදී බොහෝ පැතිවලින් ගැටලුවලට මුහුණ දෙති. ඔවුන්ගේ මව්වරුන්ට හෝ පියවරුන්ට ළමා විය අහිමි විය; තරුණ විය අසුන්දර විය; වැඩිහිටි විය අතිශයින්ම දුෂ්කර විය. මහලුවිය ගැන සිතාගැනීමටවත් නොහැක. ඔවුන්ගේ දරු පරපුර මේ විසම චක්‍රයෙන් ගලවාගැනීමට නම්, මෙම දරුවන් වෙනුවෙන් අතිශය දැනුවත් හා සංවිධිත වැඩපිළිවෙළක් නොපමාව දියත් විය යුතුව තිබේ. එසේ වුවද වඳපීදුණු රාජ්‍යතන්ත්‍රයකින් එවැනි ආශ්චර්යයක් සිදු වෙතැයි සිතිය නොහැක. දරුවන්ගේ අයිතිවාසිකම් පිළිබඳව උනන්දුවක් දක්වන විද්වත් පාර්ශ්වවල අවධානය මේ කෙරෙහි යොමු විය යුත්තේ එබැවිනි.\n\n● ආර්ථික අර්බුදයේ පීඩනය\n\nමෙම අධ්‍යයනයේදී අපේ ප්‍රමුඛ අවධානය යොමු වූයේ ආබාධිතබව, අඩු අධ්‍යාපනය, දැඩි දරිද්‍රතාව හා තවත් සමාජයීය හේතු මත ආන්තීකරණයට ලක්ව සිටින මෙම පවුල් කෙරෙහි වර්තමාන ආර්ථික අර්බුදය විසින් ඇති කර තිබෙන පීඩනයයි. එම පවුල්වලින් කිසිවකට ස්ථිර ආදායම් මාර්ගයක් නොමැති අතර ආබාධිත වූවන් සඳහා පිරිනැමෙන රු 5,000ක දීමනාව බහුතරයකගේ එකම ස්ථිර ආදායම් මාර්ගයයි. ඇතැම් අයට එම දීමනාව නොලැබෙන අතර ඉතා සුළු සමෘද්ධි දීමනාවක් පමණක් ලැබේ.\n\n● “ජීවන මාර්ගයක් සලසා දෙන්න”\n\nඔබ වෙනුවෙන් ඉටු විය යුතු සාධාරණය කුමක්දැයි, අපි ඔවුන් සියලුම දෙනාගෙන් ඇසුවෙමු. ඔවුන් සියලුම දෙනාගේ පළමු ඉල්ලීම වූයේ තමන්ට ස්වාධීනව ජීවත්වීම සඳහා ජීවනමාර්ගයක් සලසා දෙන ලෙසය. ඒ සඳහා ප්‍රාග්ධනය නොමැතිවීම බොහෝ දෙනකු මුහුණදෙන ගැටලුවයි. ඔවුන්ගෙන් ඇතැමෙක් දැනටමත් එළුවන් බැලීම, රටකජු විකිණීම, ගඩොල් කැපීම, කුලී වැඩ, කුඹුරු වැඩ ආදී කටයුතුවල සුළු වශයෙන් නිරත වෙති.\n\nඅනෙක් ඉල්ලීම නම්, තම ඉරණම දරුවන්ට අත් නොවන පරිදි ඔවුන්ගේ අධ්‍යාපනය සාර්ථක කර ගැනීමට නන් අයුරින් සහාය වීමය. එමෙන්ම ආබාධ සහිත දරුවන්. අප දැනටමත් හඳුනාගෙන ඇති, අනාගතය පිළිබඳ බරපතළ අවදානම් රේඛාවක සිටින පාසල් වියේ දරු දැරියන් 15 දෙනාද ඇතුළුව, අපට තවමත් මුණ නොගැසුණු සියලු ආබාධිත ළමා සොල්දාදුවන්ගේ දරු දැරියන්, වැඩදායී පුරවැසියන් බවට පත් කිරීම සඳහා මැදිහත්වීමේ අවශ්‍යතාවද ඒ සමගම සටහන් කර නොතැබුවොත් අඩුවකි.\n\nඔවුන්ගේ ජීවිතවලට කඩාවැටුණු හෙණගෙඩිවල පරිමාණය අනුව මේ ඉල්ලීම් කොයිතරම් පුංචිද? අහිංසකද? දුක්බරද? මේවා ඉටු කළ නොහැකි පමණට රාජ්‍යයත් සමාජයත් පුංචිද? දුප්පත්ද? අකාරුණිකද?\n\n“ආබාධිත දුව තමයි අපිව බලාගන්නෙසින්නතම්බි බේබි (65) වව්නතිව්\n\n“මගේ දුව (වඩිවේල් වසන්ති) පාසල් යද්දි තමයි සංවිධානයට අරන් ගියේ. එදා ඉඳන් අපි හිටිවේ හරිම වේදනාවෙන්. කන්න ගත්ත කෑම එක අපිට කන්න බැරි වුණා. අද එයි හෙට එයි කියලා බලන් හිටියා. අපි ආයේ දුව දැක්කේ හරියටම අවුරුදු 11කට පස්සෙ. 2007 වසරේදී අපි දුවව බන්දලා දුන්නා. ඒත් බැඳපු කෙනා දුව දාලා ගියා. දුවට දරුවෙක් ඉන්නවා මමයි මහත්තයයි දෙන්නම වයසයි. මහත්තයාට මොනවත් තේරෙන්නේ නැහැ. එයා ලෙඩින්. අපිට කන්න දෙන්න ඕනේ, බෙහෙත් අරන් දෙන්න ඕනේ. මේවා සියල්ල කරන්න වෙලා තියෙන්නේ දුවට. නමුත් එයාට ඒ ඔක්කොම කරන්න බැහැ. යුද්ධයට අරන් ගිය නිසා එයාට ඉගෙන ගන්න බැරි වුණා. ආබාධිත වුණා. දැන් එයා මඩකලපුව නගරයට ගිහින් කුලී වැඩක් කරලා කීයක් හරි අරන් එන එකෙන් තමයි අපි ජීවත් වෙන්නේ.\n\nළමා සොල්දාදුවන් 594ක් අධ්‍යාපනයට නැවත යොමු කළා පුනරුත්ථාපන කොමසාරිස් ජෙනරාල්, විශ්‍රාමික මේජර් ජනරාල් දර්ශන හෙට්ටිආරච්චි\n\nඅවසාන සටනෙන් පසුව 12,195ක් පමණ එල්.ටී.ටී.ඊ. සාමාජිකයන් ආරක්ෂක අංශවලට භාර වුණා. මේ අය අතර වයස අවුරුදු 18ට අඩු 594 දෙනෙක් හිටියා. අපි ඒ සියලු දෙනාම පුනරුත්ථාපනය කළා. ළමා සොල්දාදුවන් වශයෙන් පැහැරගෙන ගිය ළමයි 594 දෙනෙක් හිටියා. ඒ සියලු දෙනාම නැවත පාසල් යවන්න කටයුතු කළා. 2010 සාමාන්‍යපෙළ විභාගයට ඉන් 166 දෙනෙක් ඉදිරිපත් වී 91 දෙනෙක් සමත් වුණා. 2010 උසස්පෙළ ගණිත අංශයෙන් 4 දෙනකුත් වාණිජ අංශයෙන් 35 දෙනකුත්, කලා අංශයෙන් 162 දෙනකුක් සමත් වුණා. ඔවුන් අතරින් සමහර අය අද වෛද්‍යවරුන් ලෙසත් කටයුතු කරනවා.\n\nඅපි මේ අය නැවත ආයුධ නොගන්න තත්ත්වයට පුනරුත්ථාපනය කළා. ඒ අය වෙනුවෙන් විවිධ පහසුකම් දුන්නා. නිවාස හදාගන්න සල්ලි දුන්නා. ස්වයංරැකියා සඳහා ආධාර දුන්නා, අඩු පොලියට ණය දුන්නා. ඒ අයගේ ගැටලු වෙනුවෙන් පෙනී හිටියා. නමුත් අපිට සම්බන්ධ නොවුණු සුළු පිරිසක් අතරින් පතර ඉන්නවා.\n\nකටේ කිරි සුවද යන්නට කලින් ආයුධ අතට ගත් අද අසරණ වී සිටින මෙම පිරිස පිළිබඳව රජයේ අවධානය යොමුවිය යුතුව තිබේ. ඒ ඔවුන්ද මේ රටේ පුරවැසියන් බැවිනි.\n\nවසන්ත චන්ද්‍රපාල",
       "URL": "https://divaina.lk/%e0%b6%b4%e0%b7%92%e0%b6%ad%e0%b7%8a%e0%b6%ad%e0%b6%a7-%e0%b6%9c%e0%b7%92%e0%b6%a7%e0%b7%8f%e0%b6%bb%e0%b6%ba%e0%b6%a7-%e0%b6%9a%e0%b7%90%e0%b6%ad%e0%b7%8a%e0%b6%ad%e0%b6%a7-%e0%b6%8b%e0%b6%af/",
       "Category": "visheshanga",
       "Parent URL": "https://divaina.lk/category/visheshanga//page/78/"
}