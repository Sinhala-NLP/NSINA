{
       "Source": "divaina",
       "Timestamp": "August 28, 2022",
       "Headline": "ප්‍රජාතන්ත්‍රවාදී මන්තරේ සහ ත්‍රස්තවාදී අන්තරේ?",
       "News Content": "ජනාධිපති රනිල් වික්‍රමසිංහ ප්‍රමුඛ ආණ්ඩුව ත්‍රස්තවාදී පනත උපයෝගී කර ගනිමින් සාමකාමී විරෝධතා හා ජනතාවගේ ප්‍රජාතන්ත්‍රවාදී අයිතිය මර්දනය කරන බවට බරපතළ චෝදනාවක් එල්ලවී තිබේ. විපක්‍ෂයේ ප්‍රධාන පක්‍ෂය වන ස.ජ.බ. මෙන්ම ජවිපෙ, පොහොට්ටුවෙන්ම කැඩී ගිය අය හා වෙනත් සිවිල් සංවිධාන, වෘත්තිකයන් ඇතුළු විවිධ ආයතනද මේ සම්බන්ධව දැඩි විරෝධය දක්වති. මේ හැර ඇමෙරිකානු තානාපතිනි ප්‍රමුඛ බටහිර තානාපති කාර්යාල හා ජාත්‍යන්තර සංවිධානවලින්ද ආණ්ඩුවේ මෙම ක්‍රියාන්විතය ගැන දැඩි කනස්සල්ල පළකර තිබේ. ඇතැම් ජගත් මානව හිමිකම් ක්‍රියාකාරීන් ආණ්ඩුවෙන් ඉල්ලා සිටියේ මෙම ත්‍රස්තවාදී පනත මගින් කෙරෙන චෝදනා පත්‍රවලට අත්සන් නොකරන ලෙසය. එහෙත් ජනාධිපති රනිල් ඒ කිසිවකට සවන් දී නැත. එනිසාම අද පොහොට්ටුවේ ඇතැම් මන්ත්‍රීවරුන්ට ජනාධිපති රනිල් වීරයකු වී සිටියි. ගෝඨාභයගේ පලා යෑමෙන් පසු අන්දමන්දව සිටි පොහොට්ටුවේ බොහෝ දෙනෙක් දැන් නව ප්‍රාණයක් ලද්දවුන් සේ කරළියට පැමිණ සිටින බවද කව්රුත් දකිති.\n\nකෙසේ හෝ මෙම ආන්දෝලනාත්මක ත්‍රස්තවාදය වැළැක්වීමේ පනත ආණ්ඩුව සාමාන්‍ය පනතක් ලෙස යොදා ගැනීමේ ප්‍රවණතාවක් තිබෙන බව සඳහන් කරන්නේ පොහොට්ටුවේ ප්‍රබලයකු ලෙස සිට දැන් ඉවත්ව සිටින ඩලස් අලහප්පෙරුමය. එසේම තවමත් පොහොට්ටුවේ සභාපති ධුරය දරන මහාචාර්ය ජී. එල්. පීරිස් අවධාරණය කරන්නේද ආණ්ඩුවේ මේ පනත භාවිත නොකරන බවට ජාත්‍යන්තරයට ප්‍රතිඥාවක් පවා ලබාදී තිබෙන බවය. මෙම පනතට ආරම්භයේ සිටම විරුද්ධ වූ උතුරේ දෙමළ පක්‍ෂවල නායකයෝද මේ සම්බන්ධයෙන් දැඩි විරෝධය දක්වා සිටිති. දෙමළ සන්ධාන මන්ත්‍රී සිවඥානම් ශ්‍රීධරන් උත්ප්‍රාසයකින් මෙන් සඳහන් කරන්නේ දැන් දකුණේ ජනතාවද ඒ බිහිසුණු පනතේ අත්දැකීම්වලට මුහුණ දෙමින් සිටින බවය. සැබැවින්ම මේ පනත අධිකරණය ඉදිරියේ වුවද අභියෝගයට ලක් කළ නොහැක්කකි. 1979 දී ජයවර්ධන පාලන සමයෙහි ත්‍රස්තවාදය වැළැක්වීමේ (තාවකාලික විධිවිධාන) පනත ලෙස සම්මත කරන ලද මෙය බ්‍රිතාන්‍යයේ ත්‍රස්තවාදය වැළැක්වීමේ පනත අනුව සකස් කරන ලද බවද සඳහන් විය. එදාත් මෙයට විපක්‍ෂවල විරෝධය එල්ල විණි. එහිදී ඉදිරිපත් වූ විවේචනය වූයේ හදිසි නීතිය යටතේ පනවන ලද දැඩි විධිවිධාන මේ පනත නිසා සාමාන්‍ය නීතියට ඇතුළත් වී තිබෙන බවය. එහෙත් ජයවර්ධන පාලනයේ නායකයන් සඳහන් කළේ පොදුජන ආරක්‍ෂාවට අනතුරුදායක ප්‍රචණ්ඩත්වය හා ත්‍රස්තවාදය පවතින ලිබරල් ප්‍රජාතන්ත්‍රවාදී රටවලද මේ ආකාරයේ නීති පැනවීමට කනගාටුවෙන් වුවද ආණ්ඩුවකට සිදුවන බවය.\n\nජයවර්ධන පාර්ශ්වයෙන් දක්වන ලද ඒ පැහැදිලි කිරීම් එදා ජන පීඩක එල්ටීටීඊ ත්‍රස්තවාදය නිසා සාමාන්‍ය ජනතාවද පිළිගත් බව අපට මතකය. පොලිසියට හා ආරක්‍ෂක අංශවලට උතුරේ සාමය පත්වාගෙන යාමට අසීරු වන ආකාරයේ ප්‍රචණ්ඩත්වයක්ද විය. එනිසා ත්‍රස්තවාදය මැඬලීම යන කරුණට අදාළව මෙම පනත යොදා ගැනීමට දකුණේ බහුතරයකගේද එකඟතාව ලැබුණි. එහෙත් අද තත්ත්වය කුමක්ද? විශේෂයෙන් මේ පනත යටතේ අද රැඳවුම් භාරයට පත්ව සිටින අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, හෂාන් ගුණතිලක හා ගල්වැව සිරිධම්ම යන තිදෙනා පිළිබඳව බහුතර අදහස වන්නේ ආණ්ඩුව අත්තනෝමතික ලෙස බලය යොදා ගනිමින් මර්දනකාරී ක්‍රියාන්විතයක නිරතව සිටින බවය. වසන්ත මුදලිගේ යනු අප දන්නා තරමින් මේ ආණ්ඩුවට පමණක් නොව ගෝඨාභය යුගයේදීත් පාලකයන්ට හිසරදයක් වූ චරිතයකි. අන්තරේ යනු මහාමාර්ගවල ජන ජීවිතයට බාධා කරන, අරගලකරුවන් නොව කරදරකාරයන් බව එදාත් සමහරු කීහ. එහෙත් අද ඔවුන්ට එරෙහිව තිබෙන්නේ ප්‍රචණ්ඩත්වය හා භීෂණය සම්බන්ධ චෝදනාවලියකි.\n\nආණ්ඩුව සඳහන් කරන්නේ පසුගිය දිනවල ගාලුමුවදොර අරගලයේ දිගුවක් ලෙස ප්‍රචණ්ඩත්වය, භීෂණය හා ඝාතනයද සිදුවූ බවය. මන්ත්‍රීවරයෙක් මහමග ඝාතනය වූ අතර මැති ඇමැතිවරුන් 72කගේ පමණ නිවාස ගිනි තැබුණු බවය. එය සත්‍යයකි. එවක අගමැතිව සිටි රනිල්ගේ නිවසටද ගිනි තැබිණි. මේ ප්‍රචණ්ඩත්වය මෙරටේ යුක්තිගරුක කිසිදු පුරවැසියෙකුට අනුමත කළ නොහැක. අපිදු සෘජුවම ඒ සියලු සාහසික ක්‍රියාකාරකම් හෙළා දකින්නෙමු. ඔවුන්ට දැඩි දඬුවම් දිය යුතු බවද කියන්නෙමු. එහෙත් අපට මෙන්ම සමාජයෙහිද මේ දුෂ්ට, ප්‍රචණ්ඩත්වය සම්බන්ධයෙන් තිබෙන චිත්‍රය වෙනස්ය. මේවා ගාලුමුවදොර අරගලකරුවන්ගේ ගිණුමට බැර කළ හැකිද යන්න අපටද ප්‍රශ්නයකි. දැනට හෙළිවී තිබෙන තොරතුරු අනුවද ඒ ක්‍රියාකාරකම් සඳහා අත්අඩංගුවට පත්ව සිටින පිරිස් අරගල භූමිකාව තුළ නොසිටි අය බවද පෙනේ. එහෙත් මේ අරගලයට එබඳු සාහසිකත්වයේ අවමන් හා බිහිසුණු ලේබලය ඇලවීම ඇතැම් පොහොට්ටුකාරයන්ගේ ප්‍රයත්නය බවද පෙනී යයි.\n\nගාලුමුවදොර අරගල භූමියට කඩාවැදී පහරදීමේ ආරම්භය එදා අගමැති වූ මහින්දට සහායට පැමිණි ප්‍රබල ඇමැතිවරුන්ගේ නීච ක්‍රියාවක් බව හෙළිවී තිබේ. ඒ සම්බන්ධයෙන් පොහොට්ටුවේ කීප දෙනෙකුගෙන්ද ප්‍රශ්න කර තිබුණි. තවත් කීප දෙනෙක් අත්අඩංගුවට ගෙන ඇප මත නිදහස්ව සිටිති. කුමක් වුවත් මේ ප්‍රචණ්ඩත්වයේ කූප්‍රකට කීර්තිය පොහොට්ටුව සතු වූවකි. එසේ වුවද මෙම අරගලය හා සම්බන්ධ වූ බවට ඉදිරිපත්ව ඇති රාජ්‍ය විරෝධී කුමන්ත්‍රණය ඉතා බැරෑරුම් චෝදනාවකි. කැබිනට් ප්‍රකාශක දැක්වූ පරිදිම ඒවා විමර්ශනයට භාජනය විය යුතුමය. මේ ආණ්ඩුවට එරෙහිව ජනමතයක් ඇති වුවත්, තවමත් ඒ කණ්ඩායම පාර්ලිමේන්තුව තුළ බලය හිමිකරගෙන සිටිති. රනිල් ජනාධිපති වන්නේද ඒ අයගේ සහායෙනි. එය කිසිවකුට අභියෝග කළ නොහැකි නීතිමය විධිවිධාන අනුව සිදු වූවකි. ජනාධිපති ධුරයට පත්වූ රනිල්ගේ ප්‍රමුඛ දේශපාලන ව්‍යාපෘතියක් වූයේද ගාලුමුවදොර අරගලකරුවන්ට එරෙහිව නීතිය ක්‍රියාත්මක කිරීම බව සැඟවිය නොහැක. අරගලයේ අනපේක්‍ෂිත ඵලයක් ලෙස ජනාධිපති වූ රනිල් අද ඒ අරගලකරුවන් දඩයම් කිරීම සඳහා යොමු වී සිටින බවටද විවේචනයක් තිබේ. එය ඔහුගේ හෝ පොහොට්ටුවේ අභිමතය විය හැකිය.\n\nගාලුමුවදොර අරගලය තුළ සක්‍රිය වී සිටි ප්‍රමුඛ කණ්ඩායමක් ලෙස අන්තරේ හෙවත් අන්තර් විශ්වවිද්‍යාල බල මණ්ඩලය කැපී පෙනුණි. වසන්ත මුදලිගේ එහි කැඳවුම්කරු විය. ඔහු මේ විරෝධතා නිසාම පොලිස් ඇස්වලට වහකදුරු වූ චරිතයකි. පොලිසිය අන්තරේ විරෝධතා වෙනුවෙන් වැය කළ කඳුළු ගෑස් ඇතුළු වෙනත් ක්‍රියාකාරකම් සඳහා වැය කළ මුදල කොපමණදැයි හෙළිවී නැත. එහෙත් ආණ්ඩුව ගාලුමුවදෙර අරගලකරුවන් විසින් එම භූමියට සිදුකරන ලද විනාශය රුපියල් ලක්‍ෂ 50ක් පමණ බව සඳහන් කර තිබේ. ගාලුමුවදොර අරගල භූමිය ශුද්ධ පවිත්‍ර කිරීමට පෙර ආණ්ඩුව එහි සිටි අරගලකරුවන්ට ප්‍රහාරයක්ද එල්ල කර තිබුණි. මේ වන විට අරගලයේ මැදිහත්වීම් සහිතව සිදුවූ මහජන දේපොළ සම්බන්ධ විස්තරද පළවී තිබේ. ඒ ජනාධිපති මන්දිරය හා කාර්යාලය මෙන්ම අරලියගහ මැදුරද සම්බන්ධ විමර්ශන හා නිරීක්‍ෂණවල ප්‍රතිඵල බවද පැහැදිලිය.\n\nජනාධිපති මන්දිරයේ නාන තටාකයේ සබන් ගා නෑමෙන් අරගලකරුවන් ලංකාවට ජාත්‍යන්තර අවමානයක් සිදුකර තිබෙන බවට විහිළු සහගත ප්‍රකාශයක්ද ආණ්ඩුවෙන් සිදුකර තිබේ. එසේම එහි තිබුණු ගස්ලබු ආහාරයට ගැනීම, වැනි සිල්ලර වැඩද ආණ්ඩුව බරපතළ ලෙස සලකන බව පෙනේ. මේවායේ චිත්‍රවලට හානි කිරීම හා වෙනත් අලාභහානි ගැන අපටද දැඩි විවේචනයක් තිබේ. එහෙත් වාසුදේව වරක් පැවසූ පරදිම ඇතැම් ඒවා අරගලයේදී සිදුවූ සිඟිති නැතහොත් සිල්ලර වැඩය. කුමක් වුවත් මේ අරගලය තුළ විවිධ අවස්ථාවාදී කණ්ඩායම් ද සිටියහ. අපේ ජාතික මට්ටමේ කලාකරුවන්, විද්වතුන්, මෙන්ම ආගමික නායකයෝද මේ අරගලය සම්බන්ධයෙන් ආණ්ඩුවට වඩා වෙනස් මතයක් දරති. මෙම අරගල භූමියේ නිරන්තරව සිටි දමිතා අබේරත්න වැනි ශිල්පිනියන් විවෘතව ප්‍රකාශ කළේ ඔවුන් ප්‍රචණ්ඩත්වය අනුමත නොකරන බවය. එසේම අරගලකරුවන්ට පහරදීම පිළිබඳ ඔවුන්ගේ දෑස්වලින් ගිලිහී ගිය කඳුළු ඒ අරගල භූමියෙහි තණපත් මත අදත් තිබිය හැකිය.\n\nමේ අනුව ගාලුමුවදොර අරගලය පිළිබඳ විමර්ශනයකට එළඹෙන ආණ්ඩුව ඒ පිළිබඳව හෙළිය යුත්තේ මානව දයාවෙන් භරිත දෘෂ්ටියක් බව අපගේ අදහය. මෙරටේ ඉතිහාසය අපට පෙන්වා දෙන ජාතික විමුක්ති අරගල මෙන්ම තරුණ සටන්වලද විවිධ දුබලතා තිබුණි. ඒ අරගල ත්‍රස්තවාදී ක්‍රියාකාරකම් ලෙසද සමහරු හැඳින්වූහ. එදා අධිරාජ්‍යවාදයට එරෙහිව සටන් කළ කැප්පෙටිපොල ප්‍රමුඛ සිංහලයන් එවක ඉංග්‍රීසි ආණ්ඩුව රාජද්‍රෝහීන් ලෙස හැඳින්විය. වසර දෙසීයකට අධිකව ඒ සියල්ලෝම රාජද්‍රෝහීන් ලෙස සම්මත වූවෝය. පසුගිය යහපාලන සමයේ ජනාධිපතිව සිටි මෛත්‍රිපාල ඒ රාජද්‍රෝහී හංවඩුව ඉවත් කර ඔවුන් ජාතික වීරයන් ලෙස ගැසට් කළේය. 1971 කැරැල්ල සම්බන්ධයෙන් සිරිමාවෝ මැතිනිය ක්‍රියා කළ ආකාරයත් 88-89 භීෂණ සමයේදී එවක පාලනය දැක්වූ ප්‍රතිචාරත් ඉතිහාසයේ ලියැවී තිබේ. මැතිනිය ඒ තරුණයන් නොමග ගිය පිරිසක් ලෙස හඳුන්වා පුනරුත්ථාපනය කර වූවාය. උතුරේ කොටි ත්‍රස්තවාදයේදීත් ඒ පුනරුත්ථාපන ක්‍රියාදාමය සිදුවිය. මේවායේදී යම් යම් අපරාධ සිදුවූ බවටද විවේචන තිබේ. කුමක් වුවත් අප සඳහන් කරන්නේ ත්‍රස්තවාදී ලේබලය ඇලවීමට වඩා එයට තුඩුදුන් සමාජ ආර්ථික හේතුවලට පාලකයන්ගේ අවධානය යොමු විය යුතු බවය.\n\nආයුධ සන්නද්ධ අරගල යනු ප්‍රජාතන්ත්‍රවාදයට එකඟ නොවන භීෂණත්වයකි. මෙරටේ එබඳු තරුණ නැගිටීම් සිදුවිය. දකුණේත්-උතුරේත් ඒවාට මුල්වූ හේතුද තිබුණි. නිදහස් අධ්‍යාපනය විනාශ කිරීම, දේශපාලන මැදිහත්වීම්, දූෂණය, අල්ලස, නාස්තිය ආදී දුෂ්ට ක්‍රියාකාරකම් ගංවතුරක් සේ පැතිර ගිය සමාජ දේශපාලන යුගයක අමිහිරට එරෙහිව මෙම ගාලුමුවදොර අරගලය ක්‍රියාත්මක විය.\n\nගෝඨාභය පාලනයේ පීඩනයට ලක්වූ පොදු ජනතාවද එයට එක්වූහ. එනිසා මෙම අරගලය හුදෙක් ත්‍රස්තවාදයක් ලෙස හැඳින්විය නොහැක. අද වන විටත් පාලකයන්ට හා ඔවුන්ගේ සමීපතමයන්ට සාපේක්‍ෂව මෙරටේ ජන ජීවිතය ශෝකාන්තයකි. එහෙත් තවමත් ආණ්ඩුව ඒ බරපතළ සමාජ ව්‍යසනයට වඩා තම බලය පිළිබඳ ව්‍යාපෘතියක හිරවී සිටිනු පෙනේ. කෙසේ හෝ අද පොහොට්ටුව හැර ගොස් සිටින 40කට නොඅඩු කණ්ඩායමද මේ ආණ්ඩුවේ ප්‍රබල විවෝචකයෝය. ජනාධිපති රනිල් නිසාම අද ප්‍රසිද්ධියේ අදහස් පවසන පොහොට්ටුකාරයන් තවම පාඩම් ඉගෙනගෙන නැති බවද ඩලස්ලා කියන්නේ නිකම්ම නොවේ. ඩලස් යනු රාජපක්‍ෂ දේශපාලන ව්‍යාපෘතියේ දියවඩන නිලමේ කෙනෙක්ව සිටි එසේම දේශපාලන විචක්‍ෂණභාවයකින්ද පිරිපුන් චරිතයකි. පොහොට්ටුවෙන් චරිත බවට පත්ව සිටින බහුතරයක්ම දේශපාලන විකට රූප වැන්න. එහෙත් අද ඔවුන්ගේ කට පණ ගැන්වී තිබේ. බලය පිළිබඳ අධිමානයෙන්ද සමහරු පිම්බී සිටිති. දින කීපයකට පෙර ඒ බලයෙන් මත්ව අධිකරණය ඉදිරියේ සිටි පොහොට්ටුකාර ඩබලකට විනිසුරුතුමකුගෙන් හොඳ පාඩමක් ඉගෙනීමටද හැකි විය. එනිසා එබඳු පොට වරද්ද ගන්නා පොහොට්ටුව අද ජනාධිපති රනිල්ගෙන් යැපීමට ඉදිරිපත් වීමද අනුකම්පා කළ යුතු තත්ත්වයකි. එසේම කුමන තත්ත්වයක් යටතේ වුවද පොහොට්ටුවෙන් ඉවත්ව සිටින කණ්ඩායම් යළිත් රාජපක්‍ෂ දේශපාලන කඳවුරට එක්වනු ඇතැයිද සිතිය නොහැක.\n\nමේ සමාජ දේශපාලන වාතාවරණය තුළ ජනාධිපති රනිල්ගේ භූමිකාව වඩාත් තීරණාත්මක වන බවද මෙහිලා සඳහන් කළ යුතුය. විපක්‍ෂ නායක සජිත්ට අනුව ජනාධිපති රනිල් කරගසා තිබෙන්නේ රාජපක්‍ෂවරුන්ගේ කුණු ලොරියටය. ස.ජ.බ. එයට හවුල් වී කිලිටි වීමට සූදානම් නැති බවද ඔහු කියයි.\n\nඅප යෝජනා කරන්නේද ජනාධිපති රනිල් අබියස ඇත්තේ බරපතළ වගකීමක් බවය. පොහොට්ටුවේ ළිංමැඩි දේශපාලන චරිත නැළවීම නොව මෙරටේ ලක්‍ෂ 220කට නොඅඩු ජනතාවගේ ඉරණම සම්බන්ධ අභියෝගය ඔහු ජයගත යුතුය. පසුගිය දිනක මිහින්තලා විහාරාධිපති ආචාර්ය වලවාහැංගුණවැවේ ධම්මරතන නාහිමියන් විසින් ජනාධිපතිට දුන් උපදේශය අතිශය වැදගත්ය. උන්වහන්සේ සිහිපත් කළේ මිහිඳු හිමියන් එදා මෙරටට වැඩම කළ අවස්ථාවේ රජතුමා දුන් අවවාද අනුශාසනාවෙන් බිඳකි. ඒ අනුව අද ජනාධිපතිවරයා අතට පත්ව තිබෙන්නේ රාජ්‍ය නාකත්වය පිළිබඳ භාරකාරත්වයයි. රාජ්‍ය නායකයා සියලු මිනිසුන්, සතුන් පමණක් නොව මහ පොළව, ගංගා, ඇළ දොළ ආදී සියල්ලෙහිම අරක්‍ෂකයා බව ඒ අනුශාසනාවේ හරයයි. එනිසා පොහොට්ටුව පිනවීමට වඩා විශිෂ්ට හා ගාම්භීර ජාතික මෙහෙවරක නියමුවා වන්නේ ජනාධිපති රනිල්ය.නිදහසින් පසු මෙරට මුල්බැස ගත් ප්‍රභූ පාලනය ඒ කාරණය දෙස බැලුවේ ඔවුන් වීදුරු බඳුන්වල සිටින හුරතල් මසුන් දෙස බලන ආකාරයටය. අප කළේ ඒ තාරුණ්‍ය නමැති ජාතියේ මල් සම්පත ජාතියේ ශ්‍රම ඵලදායිතාවට එක් නොකිරීමය. ඔව්හු අපේක්‍ෂා කළේ සදාහරිත යහපත් පොළවක සාඩම්බර දේශයක ගෞරවණීය පුරවැසියන් වීමටය. මේ පවතින යල් පිනූ සමාජ දේශපාලනය වෙනුවට මානව වටිනාකම් අගයන නව වෙනසක් ඔවුන්ට වුවමනාය. එය ආදරයෙන් දිනා ගැනීමට ඔව්හු කැපවූහ. ඒ ප්‍රයත්නය තුළ පවිටෝද වූහ. එහෙත් මර්දනය කළ යුත්තේ ඒ සොඳුරු යෞවන අපේක්‍ෂා නොව එහි පිළිල බවට පත්ව තිබෙන පවිටන්ගේ මැදිහත් වීමය.\n\nගාමිණී සුමනසේකර",
       "URL": "https://divaina.lk/%e0%b6%b4%e0%b7%8a%e0%b6%bb%e0%b6%a2%e0%b7%8f%e0%b6%ad%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%80%e0%b7%8f%e0%b6%af%e0%b7%93-%e0%b6%b8%e0%b6%b1%e0%b7%8a%e0%b6%ad%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/281/"
}