{
       "Source": "divaina",
       "Timestamp": "December 30, 2022",
       "Headline": "විදෙස් ව්‍යාපෘතිවලට යාපනයෙන් පණිවුඩයක්",
       "News Content": "ශ්‍රී ලංකාවේ උතුරු ප්‍රදේශය කේන්ද්‍ර කරගනිමින් චීනය තම භූගෝලීය දේශපාලන ව්‍යාපෘති ක්‍රියාත්මක කිරීමට උත්සාහ ගත් අවස්ථාවක් පසුගිය දිනක ව්‍යර්ථ වූ බවට දේශපාලන විචාරකයන් මත පලකර සිටියි. ඒ යාපනය විශ්වවිද්‍යාලය සහ චීනයේ රාජ්‍ය කෘෂිකාර්මික විශ්වවිද්‍යාලය අතර අවබෝධතා ගිවිසුමක් ඇති කර ගැනිමට වූ යෝජනාවක් යාපනය විශ්වවිද්‍යාලයේ උපකුලපතිවරයා විසින් ප්‍රතික්ෂේප කිරීමත් සමගය.\n\nචීනය උතුරු ප්‍රදේශයේ ඉඩම් සහ සාගර කලාප අත්පත් කර ගැනීම සඳහා සැඟවුණු න්‍යාය පත්‍රයක් සමඟ විවිධ ගිවිසුම් සඳහා පිවිසෙන බවට නිවේදනයක් නිකුත් කරමින් යාපනය විශ්ව විද්‍යාලයේ මහා ශිෂ්‍ය සංගමය පවසා තිබුණි.\n\nචීනයේ රාජ්‍ය කෘෂිකාර්මික විශ්ව විද්‍යාලය සමඟ අවබෝධතා ගිවිසුමක් අත්සන් කිරීමට යාපනය විශ්ව විද්‍යාලයේ උපකුලපතිවරයා පසුගිය දිනකදී ප්‍රතික්ෂේප කිරීමට අදාළව මෙම නිවේදනය මහා ශිෂ්‍ය සංගමය නිකුත් කර තිබුණි.\n\nපසුගිය නොවැම්බර් මස 25 වැනිදා යාපනය විශ්වවිද්‍යාලයේ උපකුලපති සිවකොලුදු ශ්‍රී සත්කුනරාජා මහතා චීනය සමඟ අවබෝධතා ගිවිසුම අත්සන් කිරීම ප්‍රතික්ෂේප කර ඇති බවත් උතුරු නැගෙනහිර සංවර්ධන ව්‍යාපෘති මුවාවෙන් සශ්‍රී ක ඉඩම් අත්පත් කර ගැනීමේ චීනයේ සැඟවුණු න්‍යාය පත්‍රය මෙම ගනුදෙනුව පිටුපස ඇති බවට ඔහු පැවසූ බවට මාධ්‍ය වාර්තා කර තිබුණි.\n\nමේ අතර, ජනතාවගේ කැමැත්තට පටහැනිව චීනය සමඟ අවබෝධතා ගිවිසුම් අත්සන් නොකරන ලෙසට යාපනය විශ්වවිද්‍යාලයේ මහා ශිෂ්‍ය සංගමය ශ්‍රි ලංකා රජයෙන් ද ඉල්ලීමක් කර ඇති බවට මාධ්‍ය වාර්තා හෙළි කරන ලදී. ඒ අනුව මෙරට ජනතාවගේ සුභසිද්ධිය සදහා මෙවැනි පටු පරමාර්ථ වලින් යුත් ගිවිසුම් වලට යටත්ව කටයුතු නොකරන ලෙසට යාපනය විශ්වවිද්‍යාලයේ මහා ශිෂ්‍ය සංගමය ශ්‍රී ලංකාවේ රජයෙන් ඉල්ලීමක් කර තිබුණි. මෙම සියලු කාරණා වලට අදාළව නිල ප්‍රකාශයක් පසුගිය නොවැම්බර් මස 28 දින යාපනය විශ්ව විද්‍යාලයේ මහා ශිෂ්‍ය සංගමය නිකුත් කර තිබුණි.\n\nශ්‍රී ලංකා රජයේ දැඩි අනුග්‍රහය ඇතිව අවබෝධතා ගිවිසුමක් අත්සන් කිරීමට චීනය රහසිගත වැඩපිළිවෙලක් සකස් කර තිබීම පිලිබඳව කම්පනයට පත් වන බවට එම නිවේදනයේ වැඩිදුරටත් කරුණු ඉදිරිපත් කර තිබුණි.\n\nඒ අනුව චීනයේ රාජ්‍ය කෘෂිකාර්මික විශ්ව විද්‍යාලය සමඟ යාපනය විශ්වවිද්‍යාලය අවබෝධතා ගිවිසුම අත්සන් කිරීම ප්‍රතික්ෂේප කිරීම සම්බන්ධයෙන් යාපනය විශ්වවිද්‍යාලයේ මහා ශිෂ්‍ය සංගමය සිය උපකුලපතිවරයාට කෘතඥතාව පළ කර තිබුණි.\n\nමුහුදු කූඩැල්ලන් වගා කිරීමේ මුවාවෙන් චීනය සෘජුව සහ වක්‍රව උතුරේ විශාල මුහුදු ප්‍රදේශ ඩැහැගෙන ධීවරයින් අතර භේද ඇති කළ බව එම නිවේදනයේ වැඩිදුරටත් සඳහන් වේ.\n\n“දැන් චීනය බලා සිටින්නේ වසර දහයකින් චීනයට අත්වන බව කියන දරුණු ආහාර අර්බුදයක් කළමනාකරණය කර ගැනීම. ඒ මගින් ද්වේෂසහගත ලෙසට උතුරු නැගෙනහිර සරුසාර කෘෂිකාර්මික ඉඩම් අත්පත් කර ගැනීම තමයි ඒ අයගේ අරමුණ,“ මාධ්‍ය නිවේදනය පවසා සිටියි.\n\nචීනය විසින් ශ්‍රී ලංකාවට පොහොර ලෙස හානිකර බැක්ටීරියා සහිත මළ අපද්‍රව්‍ය සැපයූ බවත් එම කසළ නැව සදහා රුපියල් මිලියන ගණනක් ගෙවීමට ශ්‍රී ලංකාවට බල කළ බවත් මහා ශිෂ්‍ය සංගමය අවධාරණය කර සිටියි. චීනය අපේ සරුසාර කෘෂිකාර්මික ඉඩම් උදුරා ගනිමින් චීනයේ ඉදිරි ආහාර අර්බුදය කළමනාකරණය කිරීම සඳහා අපව වහලුන් බවට පත් කරන ආකාරය පිළිබඳ මෙය කදිම උදාහරණයක් බව එම නිවේදනය වැඩි දුරටත් පෙන්වා දෙයි.\n\nඅහිතකර බැක්ටීරියා සහිත කාබනික පොහොර මෙටි්‍රක් ටොන් 96,000ක් රැගත් චීන පොහොර නෞකාව වෙනුවෙන් ශ්‍රී ලංකාව රුපියල් කෝටි 138 කට වැඩි මුදලක් ( ඇමරිකානු ඩොලර් මිලියන 6.9ක්) ගෙවීමට සිදු වූයේ ඒ සදහා මෙරටට පොහොර යැපයීමක් ද නොකරමිනි. මෙම පාඩුව සම්බන්ධයෙන් විගණකාධිපතිවරයා පසුගිය දිනකදී වාර්ථාවක් ද ඉදිරිපත් කර තිබුණි.\n\nජීවානුහරණය නොකළ සහ මර්දනය කිරීමට නිර්දේශිත කෘෂි රසායනික වර්ගයක් නොමැති විනාශකාරී බැක්ටීරියා සහිත ද්‍රව්‍ය පොහොර ලෙස මේ ආකාරයට ශ්‍රී ලංකාවට ඇතුළු කිරීමට උත්සාහ දරා තිබු බව විගණකාධිපතිවරයා එම වාර්තාවෙන් පෙන්වාදී ඇත.\n\nමේ පොහොර රටට ඇතුළුවූයේ නම් ශ්‍රී ලංකාවේ ආර්ථික වටිනාකම් සහිත බෝග වර්ග වලට දැඩි බලපෑමක් එල්ල වීමට හැකිව තිබිණැයි සඳහන් කරන විගණන වාර්තාව 2021- 22 කාලසීමාවේ මහ කන්නයේ වී වගාවට අවශ්‍ය පොහොර ලබා නොදීමෙන් පාඩුවක් කර ඇතැයිද ප්‍රකාශ කරයි.\n\nශ්‍රී ලංකාව වත්මන් ඛේදජනක අර්බුදකාරී තත්ත්වයට ගොදුරු වූයේ විනිවිදභාවයෙන් තොර විධිමත් නොවන චීන ණය ව්‍යාපෘති නිසා බව යාපනය මහා ශිෂ්‍ය සංගමය නිකුත් කළ නිවේදනයේ වැඩිදුරටත් පෙන්වා දී ඇත.\n\nජපානය සහ ඉන්දියාව විසින් ශ්‍රී ලංකාව සම්බන්ධයෙන් වන ජාත්‍යන්තර මූල්‍ය අරමුදලේ සැලසුම් වලට අනුව ණය ප්‍රතිව්‍යුහගත කිරීමට සහය පළ කර තිබුණද, ව්‍යසන අවස්ථාවකදී වුවද සැඟවුණු න්‍යාය පත්‍ර සමඟ ණය ප්‍රතිව්‍යුහගත කරනවාට වඩා ප්‍රතිමූල්‍යකරණය සඳහා වූ යෝජනා සදහා චීනය නොකඩවා කටයුතු කරමින් සිටින බවට ප්‍රසිද්ධ විවේචනයක් චීනයට එරෙහිව ඉදිරිපත් වී ඇත.\n\nමේ අතර උතුරු ප්‍රදේශය සම්බන්ධයෙන් චීන සමාගම් තම මුහුදු කලාපයේ ධීවර කර්මාන්තයට පිවිසීම නිසා තම සාම්ප්‍රදායික ජීවනෝපායට සහ ප්‍රදේශයේ පාරිසරික තුලනයට එල්ල විය හැකි බලපෑම් සම්බන්ධයෙන් උතුරු අර්ධද්වීපයේ ධීවරයින් සිය කනස්සල්ල පළකරමින් සිටියි.\n\nදසක ගණනාවක් යුද්ධය හේතුවෙන් නිසි ලෙස ධිවර කර්මාන්තයේ නියැලීමට නොහැකි වූ තමන්ට විදේශ ආයෝජන නාමයෙන් චීන සමාගම් හරහා සිදු වන මුහුදු කූඩැල්ලන් නිෂ්පාදනය කරන ගොවිපළවල් හරහා අර්ධද්වීපයේ ධීවරයින්ට ප්‍රයෝජනයට වඩා හානියක් ගෙන දෙන බව යාපනය ධීවර සම්මේලනයේ සභාපතිවරයා පසුගිය දිනක මාධ්‍ය හමුවේ පවසා තිබුණි.\n\nමෙලෙස ධීවරයින් පිරිසකට මුහුදු කූඩැල්ලන් වගා කිරීමේ කොටු සැකසීමට අවසර දීම හේතුවෙන් ධිවර කටයුතු සඳහා සිය බෝට්ටු රැගෙන යන මාර්ග අවහිර වී ඇතැයි කිරංචි ධීවර වරාය අසල ධීවරයින් පිරිසක් උපවාසයක් ද ආරම්භකර තිබුණි.\n\nකෙසේ වෙතත් ශ්‍රී ලංකාවේ උතුරු නැගෙනහිර ප්‍රදේශ ආශ්‍රිතව සිදු කරන ව්‍යාපෘති සදහා චීන සමාගම් සම්බන්ධ කර ගැනීම ඉන්දියාවේ ආරක්ෂක අභිලාෂයන් බලපෑම් එල්ල කරන ආකාරය විද්වතුන්ගේ අවධාරණයට ලක්ව ඇත. මෙය ශ්‍රී ලංකාවේ ස්වාභාවික සම්පත් සහ ස්වෛරීභාවය සදහා විදේශ රටවල මැදිහත්වීම් ඇති කරන්නක් බවටද දේශපාලන විචාරකයන්ගේ මතයයි.\n\nඒ අනූව යාපනය විශ්වවිද්‍යාලය දෙසින් චීනයට ඉදිරිපත් වූ විරෝධය ශ්‍රී ලංකාවේ ස්වෛරීභාවය පැත්තෙන් ගත් කළ ඉතා සාධනීය ප්‍රතිපලයක් ලෙසට සැලකිය හැක්කේ ගෝලීය භූදේශපාලනය හමුවේ ශ්‍රී ලංකාව ප්‍රබල රාජ්‍යන්ගේ ඉත්තෙක් නොවිය යුතු බැවිනි.\n\nආචාර්ය නාලක හේවගේ",
       "URL": "https://divaina.lk/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%98%e0%b6%ad%e0%b7%92%e0%b7%80%e0%b6%bd%e0%b6%a7-%e0%b6%ba%e0%b7%8f%e0%b6%b4%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/194/"
}