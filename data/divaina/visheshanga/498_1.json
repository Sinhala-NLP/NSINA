{
       "Source": "divaina",
       "Timestamp": "October 31, 2021",
       "Headline": "මේක අභියෝහ ජයගන්න අවස්ථාවක් – රාජ්‍ය ඇමැති ෂෙහාන් සේමසිංහ",
       "News Content": "අත්‍යවශ්‍ය භාණ්ඩ හි`ගවීම මෙන්ම එම භාණ්ඩවල මිල ඉහළ යෑම පිළිබඳව මෙන්ම ගොවි ජනතාවට පොහොර කලට වෙලාවට නොලැබීම යන කාරණා හේතුවෙන් ආණ්ඩුව වෙත එල්ල වන චෝදනා බරපතළ වී තිබේ. විපක්‍ෂයේ ප‍්‍රධාන චෝදනාව වී තිබෙන්නේ ආණ්ඩුවේ කළමනාකරණ නොහැකියාව නිසා එම ගැටලූ පැන නැගී ඇති බවයි. එම චෝදනා මධ්‍යයේ ආණ්ඩුව ලබන 12 වැනිදා ඉදිරි වසර සඳහා අය – වැය ලේඛනය ඉදිරිපත් කිරීමට සැලසුම් කර ඇත.\n\nඑම සියලූ චෝදනා පිළිබඳව මෙන්ම ඉදිරි අය – වැය පිළිබඳව ද අප මුදල් ව්‍යවසාය රාජ්‍ය අමාත්‍ය ෂෙහාන් සේමසිංහ මහතාගෙන් විමසා සිටියෙමු. ඒ පිළිබඳව රාජ්‍ය ඇමැතිවරයා පළ කළ අදහස් මෙසේය.\n\nප‍්‍රශ්නය – විපක්‍ෂය මේ වන විට චෝදනා කරනවා ආණ්ඩුවේ කළමනාකරණ නොහැකියාව සහ අකාර්යක්‍ෂමතාවය නිසා රට තුළ භාණ්ඩ මිල ඉහළ යෑම, භාණ්ඩ හිගයක් ඇති වීම, පොහොර හිගයක් ඇති වීම සහ ජීවන වියදම ඉහළ යෑම සිදු වී ඇති බව.\n\nමෙම චෝදනාව පිළිබඳව ඔබගේ විග‍්‍රහය කුමක්ද?\n\nපිළිතුර – ගෝඨාභය රාජපක්‍ෂ ජනාධිපතිතුමාගේ කළමනාකරණ හැකියාව නිසා තමයි ඔහොම කියන්න හරි විපක්‍ෂයක් ඉතිරි වුණේ. කොවිඞ් – 19 වසංගතය මර්දනය කිරීම සඳහා ගෝඨාභය රාජපක්‍ෂ ජනාධිපතිතුමා ගත් ක‍්‍රියාමාර්ග පිළිබඳව විපක්ෂයට අගයක් නොමැති වුවත් මේ රටේ ජනතාව සහ ජාත්‍යන්තර ප‍්‍රජාව අගය කරනවා. විපක්‍ෂය අද ආණ්ඩුවට එරෙහිව කතා කිරීමට හෝ පුළුවන් වී තිබෙන්නේ එම ක‍්‍රියාමාර්ග නිසා. මනුෂ්‍යත්වයේ නාමයෙන් කොවිඞ් මර්දනය සඳහා කිසිදු ක‍්‍රියාමාර්ගයක් නොගත් විපක්‍ෂය මරණ වැඩිවීම සඳහා නම් කටයුතු කිරීම පිළිබඳව අපි කනගාටු වෙනවා. විපක්‍ෂය ආණ්ඩුවට උදව් නොකළත් මෙම මරාන්තික වසංගතයෙන් ගැලවීම සඳහා ජනතාවට උදව් කළ යුතුව තිබූ බව මේ අවස්ථාවේදී මතක් කරනවා. විපක්‍ෂයට අද ආණ්ඩුවට එරෙහිව කටයුතු කිරීමට හැකි වී තිබෙන්නෙත් ගෝඨාභය රාජපක්‍ෂ ජනාධිපතිතුමා කොවිඞ් වසංගතය මර්දනය කිරීම සඳහා දැක් වූ දක්‍ෂතාවය නිසා තමයි.\n\nප‍්‍රශ්නය – ආණ්ඩුව යුගදනවි බලාගාරය සම්බන්ධයෙන් ඇමෙරිකාව සමග ඇති කරගෙන තිබෙන ගිවිසුමට එරෙහිව ජාතික හිමිකම් සංවිධානය වැනි සංවිධාන පවා අධිකරණය හමුවට ගිහින් තිබෙනවා.\n\nමේ ආකාරයට ආණ්ඩුව බලයට ගෙන ඒම සඳහා කටයුතු කළ සංවිධාන පවා ආණ්ඩුවට එරෙහිව අධිකරණය හමුවට යෑම ගැටලූවක් නේද?\n\nපිළිතුර – රජයට පක්‍ෂපාතී වුවත් විරුද්ධ වුවත් යම් කිසි කාරණයක දී අධිකරණයේ පිහිට පැතීම ගැන අප කාටවත් විරුද්ධ වෙන්න බැහැ. ඒ සඳහා වූ ප‍්‍රජාතන්ත‍්‍රවාදී අයිතිය ඔවුන්ට තිබෙනවා. ඒ අයිතියට අපි ගරු කරනවා. ඒ වගේම මේ රට ඉදිරියට ගෙන යෑමේ වගකීමකුත් ආණ්ඩුවට තිබෙනවා. ඒ වගේම දිගින් දිගටම ණය බර වැඩි කරගෙන යන ක‍්‍රම වේදයට වඩා ආයෝජන අරගෙන ඇවිත් රට දියුණු කිරීම තමයි වැදගත් වන්නේ. මේක පහසු කාර්යයක් නොවෙයි. ඉතාම අපහසු අභියෝගාත්මක කාර්යයක්. මොකද මේ වන විට මුළු ලෝක ආර්ථිකයම කඩා ගෙන වැටිලා තිබෙනවා. දියුණු රටවල පවා දැඩි ආර්ථික පීඩනයක් ඇති වී තිබෙනවා. එවැනි තත්ත්වයක් තුළ ලංකාවටත් එවැනි පීඩනයක් ඇති නොවේවි කියලා සිතන්න බැහැ. මේ වන විට අපට තිබුණු මූලිකම අභියෝගය ජය ගනිමින් සිටිනවා. ඒ තමයි කොවිඞ් – 19 වසංගත තත්ත්වයෙන් රට මුදා ගැනීම. අපි සිතනවා මේ වන විට අපට තිබෙන විදේශ විනිමය ගැටලූවට තව මාස කිහිපයක් යද්දී සාධනීය විසඳුමක් ලැබේවි කියලා. විශේෂයෙන්ම සංචාරක ව්‍යාපාරය නගාසිටුවීම සඳහා පැති ගණනාවක් ඔස්සේ පියවර ගනිමින් සිටිනවා. ඒ වගේම අපට පුළුවන් වූවා මෙම වසංගත තත්ත්වය තුළත් අපනයන ආදායම පෙර වර්ෂවලට සාපේක්‍ෂව හොඳ මට්ටමකට අරගෙන යන්න. ඊළ`ගට අපි සුභසාධන කටයුතුවලදී කිසිම කප්පාදුවක් කළේ නැහැ. ඒ වගේම විශ‍්‍රාම වැටුප් වගේම රජය විසින් කළ යුතු අත්‍යවශ්‍ය වියදම් වන යටිතල පහසුකම් සංවර්ධනයේදීත් කිසිම කප්පාදුවක් කළේ නැහැ.\n\nඑහෙත් අත්‍යවශ්‍ය නොවන අනවශ්‍ය වියදම් කපා හැරීමක් නම් කළා. අත්‍යවශ්‍ය වියදම් කපා හැරලා අපි සෑම රජයකටම වඩා ආදර්ශයක් ලබා දුන්නා. එම වියදම් කපා හැරීමේදී ජනාධිපතිතුමාගේ අගමැතිතුමාගේ සිට සියලූ දෙනාම ආදර්ශයක් ලබා දුන්නා. ඒ වගේම සිත්පිත් නැති විපක්ෂය වගේ නෙමෙයි ජනතාවත් මෙම අභියෝගාත්මක කාලය තුළ රජයට එම අභියෝගය මර්දනය කිරීම සඳහා සහයෝගය ලබා දීලා තිබෙනවා. ජනතාවත් කැපකිරීම් රාශියක් කළා. අපි එය අමතක කරන්නේ නැහැ. ඒ වගේම ඉදිරියේදී අපි යම් යම් ආර්ථික අභියෝග ජයගත යුතුව තිබෙනවා. ලෝක වෙළෙඳ පොළේ දැන් ඇති වෙලා තිබෙන තත්ත්වය තුළ අත්‍යවශ්‍ය භාණ්ඩ මිල ඉහළ ගිහින් තිබෙනවා. කොවිඞ් – 19 වසංගතය ඇති වීමට පෙරම අපි නිෂ්පාදන ආර්ථිකයක් වෙත යොමු වී තිබුණා. ජනාධිපතිතුමා බලයට පත් වූ වහාම එම පියවර ගෙන තිබුණා. නිෂ්පාදන ආර්ථිකයක් වෙත යොමු වීම කෙතරම් දුරට වැදගත්ද කියන එක දැන් ඇති වී තිබෙන තත්ත්වය තුළ පෙනී ගිහින් තිබෙනවා. ආනයන මත යැපීම අඩු කරල අපනයන නිෂ්පාදනය වැඩි කරන තෙක් රටක් ලෙස අප අපේක්‍ෂා කරන සංවර්ධනය ළ`ගා කර ගන්න බැහැ. ඒ වෙනුවෙන් අපි කටයුතු කරනවා.\n\nප‍්‍රශ්නය – මීට වඩා සැලසුම් සහගතව කටයුතු කළා නම් පොහොර පිළිබඳව ගැටලූවක් ඇති වන්නේ නැහැ නේද?\n\nපිළිතුර – මේ වන විට අවශ්‍ය පොහොර ආනයනය සඳහා කටයුතු කර තිබෙනවා. විශේෂයෙන්ම ජනාධිපතිතුමාගේ අපේක්‍ෂාව වුයේ ජනතාවට වස විසෙන් තොර ආහාර ලබාදීම. එතනදී අපි බරපතළ වෙනස් කමක් කළා. අපි රසායනික පොහොර භාවිතයේ සිට කාබනික පොහොර භාවිතයට මාරු වූවා. මෙම කන්නයේදී තමයි පළමුවෙන්ම කාබනික පොහොර භාවිතයට ගන්නේ. මෙම කන්නයේදී ලබන අත්දැකීම් තුළින් අපට පුළුවන් තවදුරටත් වර්ධනය කර ගත යුතු තවදුරටත් අවධානය යොමු කළ යුතු අංග මොනවාද යන්න අවබෝධ කර ගන්න. අපි ඉදිරියේදී වෙනස් කළ යුතු තැන් වෙනස් කරලා අඩු පාඩු හදාගෙන මෙම කටයුත්ත ඉදිරියට කරගෙන යනවා. එක රැයකින් එම කටයුතු කරන්න බැහැ.\n\nපොහොර නොමැති වීම පිළිබඳව ජනතාවට යම්\n\nගැටලූවක් තිබුණා. ඇත්ත වශයෙන්ම සිදු වී තිබුණේ පොහොර ලැබෙන්නේ කෙසේද එය කළමනාකරණය වන්නේ කෙසේද යන්න පිළිබඳ ගැටලූවක් තමයි තිබුණේ. ඒ පිළිබඳ නිසි අවබෝධයක් නොමැති වීම සමහර කාරණාවලට මුල් වූවා. නමුත් අද වන විට අපිට පුළුවන් වී තිබෙනවා ගොවි ජනතාවට අවශ්‍ය පොහොර ලබාදෙන්න. මෙම කන්නයේ වගා කටයුතු අවසන් වීමෙන් පසුව මෙම වැඩ පිළිවෙළ පිළිබඳව පසු විපරමක් කරලා නිවැරදි කරගත යුතු තැන් නිවැරදි කරලා මෙම වැඩ පිළිවෙළ ඉදිරියට ගෙන ගොස් ජනතාවට සුරක්‍ෂිත ආහාර ලබා දෙනවා.\n\nප‍්‍රශ්නය – ආණ්ඩුව මොන සැලසුම් ඉදිරිපත් කළත් විපක්‍ෂය කියන්නේ රට හරියට කරන්න බැරි නම් ඔවුන්ට බාර දෙන්න කියන එක තමයි.\n\nපිළිතුර – ඔවුන් විපක්‍ෂයක සුපුරුදු කාර්යභාරය කරන්න හදනවා. නමුත් ඔවුන්ට ඒකත් කරගන්න බැරිව සිටිනවා.\n\nඔය විපක්‍ෂයෙන් එවැනි මෝඩ කතා මිස වෙන දෙයක් අපට අපේක්‍ෂා කරන්න බැහැ.\n\nප‍්‍රශ්නය – මේ වන විටත් පළාත් අතර සංචරණ සීමා ක‍්‍රියාත්මක වෙනවා. ඒ සඳහා කොවිඞ් වසංගතයට වඩා පළාත් අතර දුම්රිය සහ බස් රථ ධාවනය කිරීමට තෙල් අර්බුදය හේතුවක් වී ඇති බවටත් චෝදනා එල්ල වෙනවා.\n\nඇත්ත වශයෙන්ම පළාත් අතර දුම්රිය සහ බස් රථ ධාවනය නොකිරීමට ඉන්ධන නොමැති වීමත් හේතු සාධකයක් බවට පත් වී තිබෙනවාද?\n\nපිළිතුර – තෙල් අර්බුදයක් නැහැ. මේ නැති අර්බුදයක් තමයි පෙන්වන්න හදන්නේ. අද වන විට ලෝක වෙළෙඳ පොළේ තෙල් බැරලයක මිල ඩොලර් 80 ඉක්මවා තිබෙනවා. ඒ පිළිබඳව නම් අපි සඳහන් කළා. එහෙත් තෙල් හි`ගයක් හෝ ආනයනය කිරීමේ අපහසුතාවයක් හෝ තොග නොමැති වීමේ අර්බුදයක් හෝ නැහැ. සංචරණ සීමා පැනවූ විට අහනවා ඇයි සංචරණ සීමා පැන වුයේ කියලා. සීමිත කර්මාන්ත සංඛ්‍යාවකට ඉඩ දුන්නු විට අහනවා ඇයි අනෙක් කර්මාන්තවලට ඉඩ දෙන්න බැරි ඇයි කියලා. සංචරණ සීමා තිබ්බත්, නොතිබ්බත් විපක්‍ෂයට\n\nවගකීමක් නැහැනේ. වගකීම් විරහිතව කටට එන ඕනෑම දෙයක් තියෙනවා. සංචරණ සීමා තිබෙන විට අහනවා ඉවත් කරන්නේ නැත්තේ ඇයි කියලා. ඉවත් කලායින් පසුව රෝගියෙක් හමු වූ විටත් අහනවා ඇයි සංචරණ සීමා ඉවත් කළේ කියලා. එයින් පැහැදිලි වනවා විපක්‍ෂය අවස්ථාවාදීව සහ ආත්මාර්ථකාමීව කටයුතු කරන බව.\n\nප‍්‍රශ්නය – ලබන වසරේ පෙබරවාරි මස පැවැත්විය යුතු පළාත් පාලන මැතිවරණය ආණ්ඩුව වසරකින් කල් දැමීමට සූදානම් බව වාර්තා වෙනවා. නමුත් කොවිඞ් – 19 වසංගතය නිසා පළාත් පාලන මැතිවරණය කල් දැමූ ආණ්ඩුව ඉන්දියාවේ බලපෑම හමුවේ පළාත් සභා ඡුන්දය කඩිනමින් පැවැත්වීමට සූදානම් බවට චෝදනා එල්ල වී තිබෙනවා.\n\nපිළිතුර – මැතිවරණ තැබීම හෝ නොතැබීම සඳහා කිසිම රටක් අපට බලපෑම් කරන්නේ නැහැ. නමුත් මේ කිසිම ප‍්‍රශ්නයක් නොතිබූ අවධියක යහපාලන ආණ්ඩුව දින නියමයක් නොමැතිව පළාත් සභා මැතිවරණය කල්දමා තිබෙනවා. එම මැතිවරණය කල් දැමීම කෙසේද කියනවා නම් පාර්ලිමේන්තුවේ පනත් කෙටුම්පතක් සම්මත වීමෙන් තොරව එම මැතිවරණය පැවැත්වීමට බැහැ. පළාත් සභා සහ පළාත් පාලන මැතිවරණ පැවැත්විය යුතුයි. මෙම වසංගත තත්ත්වය පහව ගිය පසු පළාත් පාලන මැතිවරණය තබනවාද එසේත් නොමැති නම් පළාත් සභා මැතිවරණය පවත්වනවාද යන්න රජය තීරණය කරාවි. පසුගිය පළාත් පාලන මැතිවරණයෙන් පොහොට්ටුව ජය ලැබූ පළාත් පාලන ආයතනවලට යහපාලන ආණ්ඩුව පැවැති සමයේදී වැඩ කිරීමට ඉඩ දුන්නේ නැහැ. පළාත් පාලන මැතිවරණය පිළිබඳව තීරණයක් ගැනීමේදී ඒ පිළිබඳවත් සලකා බැලීමට සිද්ධ වෙනවා.\n\nකෙසේ වුවත් අපි කවදාවත් රටට සහ ප‍්‍රජාතන්ත‍්‍රවාදයට අහිතකර දෙයක් කරන්නේ නැහැ.\n\nසාකච්ඡා කළේ – එරික් ගාමිණී ජිනප‍්‍රිය",
       "URL": "https://divaina.lk/%e0%b6%b8%e0%b7%9a%e0%b6%9a-%e0%b6%85%e0%b6%b7%e0%b7%92%e0%b6%ba%e0%b7%9d%e0%b7%84-%e0%b6%a2%e0%b6%ba%e0%b6%9c%e0%b6%b1%e0%b7%8a%e0%b6%b1-%e0%b6%85%e0%b7%80%e0%b7%83%e0%b7%8a%e0%b6%ae%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/498/"
}