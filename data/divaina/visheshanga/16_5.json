{
       "Source": "divaina",
       "Timestamp": "September 19, 2023",
       "Headline": "විදුලියේ හෙට දවසට විකල්ප සෙවූ යුගයක්….. – ලංවිම සාමාන්‍යාධිකාරි ඉංජිනේරු රොහාන් සෙනෙවිරත්න",
       "News Content": "අපේ වියදමෙන් 85% ක්ම වැයවන්නේ විදුලි ජනන සඳහා. අනෙක් සියලු වියදම් සඳහා වැයවන්නේ 15% යි. ඉතින් අපි ජනන වියදම අඩුකරගන්න ඕන. ඒක කිරීම තමයි විදුලිබිල අඩුකරන්න පුළුවන් හොඳම දේ.\n\n2023 වසර ආරම්භ වූයේ මෙරට අර්බුද රැසක් මැදය. එක් පසෙක තෙල් පෝලිම්, ගෑස් පෝලිම්ය. අනෙක් පසින් දවසට පැය පහ හයක විදුලිය කැපේ. බලශක්ති අර්බුදය නිසා රට ගමන් කළේ අගාධයකටය. විශේෂයෙන් පැය 24 පුරාම විදුලිය නොලැබීම රටේ ආර්ථිකයට මරු පහරක් විය. එහෙත් අද වනවිට රට යථා තත්ත්වයට පත්වෙමින් තිබේ. වසර ආරම්භයේදී විදුලිය පැය 24 පුරාම ලබාදීම අවිනිශ්චිත තත්ත්වයක පැවැතියද අද වෙද්දි කිසිදු ගැටලුවකින් තොරව විදුලිය ලැබේ. පසුගිය සමයේ දැඩි දෝෂදර්ශනයට ලක්ව තිබූ විදුලිබල මණ්ඩලය අද වන විට පැය 24 පුරාම විදුලිය ලබාදෙමින්, රටේ ආර්ථිකයට බරක් නොවී රාජ්‍ය ආයතනයක් ලෙසින් හිස ඔසවමින් තිබේ. සැබැවින්ම එය ප්‍රශංසා කටයුතු කරුණකි. විදුලිබල මණ්ඩලය ඉතිහාසයේ මුහුණ දුන් අතිශය දුෂ්කර අභියෝග දැන් ජය ගනිමින් සිටී. මෙය ගරු ජනාධිපතිතුමා, ගරු විදුලිබල ඇමැතිතුමා, විදුලිබල ලේකම්තුමා, ලංවිම සභාපතිතුමා ඇතුළුව සහ විදුලිබල මණ්ඩලය යන සියලු දෙනා එකතු වූ සාමූහිකව කළ ක්‍රියාදාමයක ප්‍රතිඵලයකි. එහිදී සුවිශේෂී කාර්යභාර්යක් ඉටුකළ ලංවිම සාමාන්‍යාධිකාරි විදුලි ඉංජිනේරු රොහාන් සෙනෙවිරත්න මහතා, තම කණ්ඩායම නිශ්චිත ඉලක්කයක් කරා සැලසුම්සහගතව මෙහෙයවීමට සමත්විය.\n\n“ඇත්තටම අපිට 2023 වසර බොහොම අභියෝගාත්මක වසරක් වුණා. ප්‍රධාන අභියෝගය වුණේ පැය 24 පුරාම ජනතාවට විදුලිය සැපයීම. මොකද රටේ ආර්ථිකය කඩා වැටී තිබුණු මොහොතක විදුලි උත්පාදනයට අවශ්‍ය ගල් අඟුරු, ඩීසල් නැති පසුබිමක තමයි අපි ඒ අභියෝගය ජයගත යුතුව තිබුණේ.හැබැයි අපි කණ්ඩායමක් විදිහට එකතුවෙලා ඒ කියන්නෙ ගරු ජනාධිපතිතුමා, ඇමැතිතුමා, ලේකම්තුමා සභාපතිතුමා සහ ලංවිම කණ්ඩායම ආදී විශාල කණ්ඩායම් රැසක් එකතුවෙලා වැඩ කිරීම තුළින් අද වෙද්දි ජයග්‍රහණ රාශියක් ලබාගෙන තියෙනවා. මුල්ම ජය තමයි පැය 24 විදුලිය ලබාදීම. දැන් අපි මොන අර්බුද තිබුණත් පැය 24 පුරාම ජනතාවට විදුලිය ලබාදෙනවා. ඒක ආර්ථිකයට, ජනතාවට විශාල සහනයක්. ආර්ථිකය මේ විදිහට පණගසමින් ඉදිරියට ගමන් කරන්නේ ඒ නිසයි. දවසට පැය 4ක්, 5ක් විදුලිය කැපුවා නම් කොහොම ද ආර්ථිකය ඉදිරියට පවත්වාගෙන යන්නේ. අඛණ්ඩ විදුලියක් සැපයීමට මගේ නායකත්වය යටතේ ඒ සඳහා ලංවිම කාර්ය මණ්ඩලය විශාල වැඩ කොටසක් කළා.”\n\nසාමාන්‍යාධිකාරී රොහාන් සෙනෙවිරත්න මහතා හඬ අවදි කළේ එලෙසිනි. මෙසේ පැය 24 පුරාම විදුලිය ලබාදීමට ඉතා විශාල වියදමක් දැරීමට සිදුවිය. දීර්ඝ කාලීනව විවිධ ආණ්ඩු විසින් විදුලිබිලට ලබාදුන් සහනාධාර නිසා විදුලිබල මණ්ඩලය දිගින් දිගටම දරුණු මූල්‍ය අර්බුදයකට යමින් තිබිණි. විශේෂයෙන් විදුලි ඒකකයක් නිපදවීමට යන පිරිවැය පවා විදුලි\n\nපාරිභෝගිකයන්ගෙන් අයකර නොගැනීම ඊට හේතුවයි. ආයතනයක් පවත්වාගෙන යෑමට නම් එහි වියදමට සරිලන ආදායමක් තිබිය යුතුය. එය සරල ආර්ථික සිද්ධාන්තයකි. එය නොමැති තැන එම ආයතනය කඩා වැටීම වැළැක්විය නොහැක. එය රාජ්‍ය හෝ පෞද්ගලික කියා වෙනසක් නැත. අනෙක් කරුණ නම් විදුලිබිල සහනය නිසා විදුලිබල මණ්ඩලය ලබන පාඩු පියවීමට මහාභාණ්ඩාගාරයෙන් එම මණ්ඩලයට මුදල් ලබාදීම දිගින් දිගටම සිදුවිය. මහා භාණ්ඩාගාරයට මුදල් ලැබෙන්නේ මෙරට මහජනතාවට ගෙවන බදු මුදලිනි. රාජ්‍ය ආයතන පාඩු වීම නිසා ආපසු එහි බර දැරීමට සිදුවනුයේ ද මහජනතාවටමය. මක්නිසාද ඒවා නඩත්තු කිරීමට මහජනයාගෙන් අය කරන බදු මුදල් වැඩිකිරීමට සිදුවන හෙයිනි. එනිසා විදුලිබිල වැඩිකිරීම පාරිභෝගිකයාට සෘජුව දැනුනද එහි වාසි වක්‍රව යළිත් ලැබෙන්නේ මහජනතාවටමය. පිරිවැයට සරිලන විදුලිබිලක් ලබාදීම සම්බන්ධයෙන් අදහස් දක්වමින් සාමාන්‍යාධිකාරිවරයා තවදුරටත් මෙසේ පැවසීය\n\n“රජයේ ප්‍රතිපත්තිය අනුව විදුලි අය ක්‍රමය වෙනස් කරන්න පුළුවන් අවුරුද්දට දෙපාරයි. ඒ ජනවාරි 01 වැනිදා සහ ජූලි 01 වැනිදා. ඒ අනුව ඉදිරියේදි නැවත මිල සංශෝධනයක් සිදු කිරීමට ඇත්තේ ජනවාරි 01 වැනිදාය. ඊට පෙර ඒක වෙනව නම් ඒක තීරණය කරන්නෙ මහජන උපයෝගිතා කොමිසම. අපි විදුලිබල මණ්ඩලය විදිහට බැඳිල ඉන්නව වියදම් හා ආදායම් ගැන මහජන උපයෝගිතා කොමිසමට දැනුම් දෙන්න. මොකද ඒ අය ඒ ගැන සොයා බලල තමයි විදුලිබිල තීරණය කරන්නෙ. අපි දැන් තියෙන විදයම සහ අපේ ආදායම ගැන මහජන උපයෝගිතා කොමිසමට දැනුම්දීල තියෙනවා. ඔවුන් තමයි ඒ අනුව විදුලිබිලේ වෙනසක් වෙනවද කියල තීරණය කරන්නේ. පසුගිය ජුලි 01 වැනිදා වුණු විදුලිබිල සංශෝධනයේදි අපි කිව්වෙ 3.15% කින් විදුලිබිල අඩුකරන්න. හැබැයි මහජන උපයෝගීතා කොමිසම 14.5% කින් ඒක අඩු කළා. ඒ නිසා මේ වෙද්දි අපි යම් අභියෝගයකට මුහුණදීල තියෙනවා.\n\nපිරිවැයට සරිලන අයක්‍රමයක් ඉදිරිපත් කිරීම තුළින් මහජනතාවට යම් අපහසුතාවක් වෙන්න ඇති. හැබැයි අපි 2014 විදුලිබිල අඩු කරාට පස්සේ අවුරුදු 09 කට පස්සේ තමයි විදුලිබිල සංශෝධනය කළේ. මේ හේතු නිසා ගිය වසරේ පමණක් විදුලිබල මණ්ඩලය බිලියන 167ක පාඩුවක් ලැබුවා. අලුත් අය ක්‍රමය නිසා මේ වසරේ ඒ පාඩුව අඩුවෙයි. අපි දැන් සියලු බිල් වෙලාවට ගෙවනවා. තෙල් සංස්ථාවෙන් ඉන්ධන ගන්නෙ මුදල් ගෙවලා. මොන අපහසුතා තිබුණත් ගල් අඟුරු නැව් 30ක් ගෙනාවා. ඒ ඔක්කොම කළේ නව අය ක්‍රමයත් එක්ක.”\n\nවිදුලිබිල ගැන කතා කිරීමේදී ජනතාවට සහන සැලසෙන විදුලිබිලක් ගැන ද සාමාන්‍යාධිකාරීවරයාගේ අවධානය යොමුව ඇත. ඒ වෙනුවෙන් වූ රජයේ ප්‍රතිපත්තිය වන 2030දී 70%ක් පුනර්ජනනී විදුලිය ප්‍රතිපත්තියට පණ පෙවීමට ඔහු දැඩිව කැපවූ අයෙකි. ඔහු ඒ වෙනුවෙන් නායකත්වය ගෙන කටයුතු කරන්නෙකි.\n\nලොව විදුලිය සැපයුම් මිශ්‍රණය සැකසී ඇත්තේ ගල් අඟුරුවලින් 38%ක්, ස්වභාවික වායු 20%ක්, න්‍යෂ්ටික බලය 10%ක්, පුනර්ජනනීය බලයෙන් 26%ක් ආදී ලෙසිනි. ලංවිම පුනර්ජනනීය බලශක්තියට ප්‍රමුඛ අවධානයක් යොමුකර ඇති බවට ප්‍රබල සාක්ෂිය නම්, පසුගිය වසරේ 50%ක් විදුලිය උත්පාදනය කර ඇත්තේ පුනර්ජනනීය විදුලියෙන් වීමය.\n\n“2023දි 70%ක් පුනර්ජනනීය විදුලිය කියන රජයේ ප්‍රතිපත්තිය අනුව තමයි මේ දවස්වල වැඩ කරන්නෙ. ඒකෙදි සූර්යපැනල 25%ක්, සුළං බලය 15% සහ 10% ස්වභාවික වායුවලින්. කොහොම වුණත් බලශක්ති මිශ්‍රණය දවසකින් දෙකකින් වෙනස් කරන්න බෑ. ඒකට කළ යුතු විශාල වැඩ කොටසක් තියෙනවා. ඒ අනුව කාලානුරූපිවයි වැඩකරන්න ඕන. ඒකෙ ආසන්නම ඉලක්කය තමයි 2026දි 60% දක්වා පුනර්ජනනි බලශක්තිය ඉහළ දැමීම. ඒ අතර ස්වභාවික වායු කඩිනමින් ගෙන ඒමටත් අපි උත්සාහ කරනවා. මේ හැමදේම කරල 2030 වෙද්දි ඉන්ධනවලින් විදුලිය නිපදවීම නැවැත්වීම තමයි අපේ අරමුණ.”\n\nසාමාන්‍යාධිකාරිවරයාගේ මේ වදන් මෙරට විදුලිබල ක්ෂේත්‍රයේ සහන් එලි මවන්නකි. සැබැවින්ම විය යුත්තේ එයයි. ඒවා වදන් පමණක් නොවී සැබෑ ජයග්‍රහණ බවට පත්කිරීමට අවශ්‍ය සියලු සැලසුම් සාමාන්‍යාධිකාරී රොහාන් සෙනෙවිතරත්නගේ නායකත්වය යටතේ සිදුවී හමාරය.\n\nවිදුලිබල මණ්ඩලයේ වියදම්වලින් 85%ක්ම විදුලි ජනන වියදම්ය. ඉදින් පාරිභෝගිකයාට විදුලිබිලේ දැනෙන වෙනසක් වීමට නම් මේ විදුලි ජනන වියදම අඩුකරගත යුතුය. කෙසේ වුවද මෙම ජනන වියදම වැඩිවීමට බලපෑ හේතු කිහිපයකි. 2022 වසර ආරම්භයේදී ගල් අඟුරු මිල ලෝක වෙළෙඳ පොළෙහි ශීඝ්‍ර ලෙසින් ඉහළ ගොස් තිබිණි. තෙල් මිලද එලෙස ඉහළ ගිය අතර ඩොලරයේ අගය වැඩිවීම මේ තත්ත්වය වඩාත් දරුණු කළේය. එනිසා ජනන ප්‍රභවවල මිල ඉතා ඉහළ අගයක පැවතුණි. එහෙත් මේ වනවිට ගල් අඟුරු මිල පහළ යමින් තිබේ. එනිසා එළැඹෙන වර්ෂයට ගල්අඟුරු අඩුමිලට ලබාගත හැකිය. එමෙන්ම තෙල් මිල යම් ප්‍රමාණයකින් අඩුවී ඇත. එනිසා විදුලිය ජනන මිල අඩුවෙනු ඇති බවද එහි වාසිය ලබන වසරේ දි මෙරට විදුලි\n\nපාරිභෝගිකයාට ලැබෙනු ඇතැයි කියන සුබ පණිවුඩය ද සාමාන්‍යාධිකාරිවරයාගේ මුවින් ඇසුණි.\n\n“තව මාසයකින් විතර උමා ඔය ජල විදුලි බලාගාරය ජාතික විදුලි පද්ධතියට එකතුවෙනවා. මොරගොල්ල ජල විදුලි බලාගාරය ලබන වසර අවසාන වෙද්දි සම්පූර්ණ කරන්න බලාපොරොත්තු වෙනව. ඊට අමතරව පියැසි මත සවිකරන සූර්ය පැනල මගින් මෙගාවොට් 150ක් මේ වසරේ ලබාගන්න බලාපොරොත්තු වෙනවා. මේ හැමදේම ආවම ලබන වසර වෙද්දි විදුලිය ජනන වියදම අඩුවෙයි. විදුලිජනන වියදම අඩුවෙනව කියන්නෙ ඒකෙ වාසිය සෘජුවම විදුලි පාරිභෝගිකයාට ලැබේවි. ඉදිරියෙදි වැඩිම වශයෙන් ගන්න බලාගෙන ඉන්නෙ සුළං සහ සූර්ය බලය. කොහොම වුණත් පුනර්ජනනී බලයෙන් විතරක් විදුලිබල පද්ධතිය සමතුලිත කරන්න බෑ. ඒකට විවිධ තාක්ෂණික අභියෝග තියෙනවා. ඒ නිසා අපිට තව බලාගාර ඕන. කෙළවරපිටියේ මෙගාවොට් 220ක සොබදනවි බලාගාරය ලබන වසරේ මාර්තු 1 වැනිදා පද්ධතියට එකතු කරන්න අපි බලාපොරොත්තු වෙනවා. මේ බලාගාරය පළමු අවුරුද්දෙ ඩීසල්වලින් ක්‍රියාත්මක කරලා, ඊට පස්සෙ ස්වභාවික වායුවලින් ක්‍රියාත්මක කරන්න තමයි සැලසුම් කරල තියෙන්නෙ. කැලණිතිස්සට මෙගාවොට් 130ක තව බලාගාරයක් ගන්න බලාපොරොත්තු වෙනවා. කෙලවරපිටියට තව මෙගාවොට් 350ක බලාගාරයක් 2026 වෙද්දි ගන්න බලාපොරොත්තු වෙනවා. ඒ සියල්ල එකට යන ගමනක් තමයි තියෙන්නෙ.”\n\nමෙහිදී සාමාන්‍යාධිකාරීවරයා ස්වභාවික වායුවලින් විදුලිය නිපදවීමේ සැලසුමක් ගැනද කියයි. එහෙත් අපට ස්වභාවික වායු නැත. එසේ නම් එය සිදුවන්නේ කෙසේ ද? මේ ඔහු ඊට දුන් පිළිතුරයි.\n\n“ලෝකයේ ස්වභාවික වායුවෙන් විදුලිය ජනනය කරද්දි විශේෂයෙන් ඇමරිකාව වගේ රටවල් ගත්තොත් කෙළින්ම පොළවෙන් වායුව බටවලට සම්බන්ධ කරල විදුලිබලාගාරය දක්වා ගෙන යනවා. ද්‍රවීකෘත කරන්නෙ නෑ, එහෙම අවශ්‍ය නෑ. මොකද පොළොවෙ ස්වභාවික වායු තියෙනවා. ඒත් අපිට එහෙම බෑ. මොකද අපිට ස්වභාවික වායු නෑ. එතකොට වෙන්නෙ ලෝකයේ ස්වභාවික වායු තියෙන රටවල ඒ වායුව ද්‍රව බවට පත්කරනව. ඒක කරන්නෙ සෙන්ටිග්‍රේට් සෘණ 162 අගයකට ඒ වායු සිසිල් කිරීම තුළින්. ඒවා නැව්වල ගබඩා කරල අපට එවනවා. ඒවා මෙරටදී ආයෙත් ගෑස් බවට පත්කරනවා. බලාගාරවලට ඒව ලබාදෙන්නෙ ඊට පස්සෙ. ඒකට යම් මුදලක් වැයවෙනවා. පොළොවෙන් ගන්නවා වගේ අඩු පිරිවැයක් නෙමෙයි ටිකක් පිරිවැය වැඩිවේවි. ද්‍රවිකෘත වායුවල මිල ස්වභාවික වායුවලට වඩා වැඩියි. හැබැයි ඒක ඩීසල් බලාගාරවලින් විදුලි ඒකකයක් නිෂ්පාදනය කරන්න යන පිරිවැයට වඩා අඩුයි. ඒ නිසා පුළුවන් ඉක්මනට අපි ස්වභාවික වායුවලට යන්න ඕන.”\n\nරටට හිතකර රාජ්‍ය ප්‍රතිපත්ති අතරමග කඩා වැඩීමට එක් හේතුවක් වනුයේ දේශපාලන කඹ ඇදිලි මෙන්ම රාජ්‍ය නිලධාරීන්ගේ නිලධාරීවාදය බව සමාජගත වී ඇති මතයකි. මෙරට විදුලිබල ප්‍රතිපත්තිය ක්‍රියාත්මක කිරීමෙහිලා විදුලිබල මණ්ඩලයේ සාමාන්‍යධිකාරී ඉංජිනේරු රොහාන් සෙනෙවිරත්නයන් දක්වන දායකත්වය අනෙක් රාජ්‍ය නිලධාරීන්ට ආදර්ශයකි.\n\n“විදුලිබල ක්ෂේත්‍රයේ වැඩකරන්නෙ රජයේ ප්‍රතිපත්ති අනුව. රජය තීරණය කරල තියෙනව මින් ඉදිරියට ගල් අඟුරු බලාගාර හදන්නෙ නෑ කියල. රජයේ ඒ තීරණයට අපි එකඟ වෙන්න ඕන. එහෙම නම් අපි පුනර්ජනනීය බලය වැඩිපුර ලබා ගැනීමට කටයුතු කරන්න ඕන.\n\nමේ රටේ ඉදිරි පුනර්ජනනීය විදුලිබල උත්පාදනය සම්බන්ධයෙන් ක්‍රමානුකූල සැලසුම් දෙකක් පිළියෙල කළා. පළමු සැලසුම වශයෙන් 2023/2026 කාලය සඳහා පිටු 300ක පමණ පොතක් සකස් කරලා ව්‍යාපෘති 333ක් හඳුනාගෙන පුනර්ජනනීය බලශක්තියෙන් මෙගාවොට් 2500ක් ගන්න විදිහට අපි ප්‍රකාශයට පත් කළා. ඒක පාර්ලිමේන්තුවෙ පවා අනුමත වුණා. අපි එතනින් නැවතුණේ නෑ. 2027/2030 කාල රාමුව සඳහා පුනර්ජනනීය බලය මෙගාවොට් 3000ක් ගන්න සැලැස්ම සකස්කළා. මේ සියලු පුනර්ජනනීය බලය ලබා ගන්න සම්ප්‍රේෂණ පද්ධතිය වැඩිදියුණු කරන්න ඕන. ඒ සඳහා අවශ්‍ය ව්‍යාපෘති එකින් එක ක්‍රියාත්මක කරමින් ඉන්නෙ.\n\nමේ ගමන සැලසුම්සහගත ගමනක්. මම රාජකාරී බාරගත්තට පස්සෙ කරපු හැම දෙයක්ම ඉතාම සැලසුම් සහගතව කළේ. විශේෂඥ කණ්ඩායම් එකතු කරගෙන විශ්ලේෂණය කරල, අධ්‍යයනය කරල, පොත් ප්‍රකාශයට පත් කරල, අනුමැතිය අරගෙන මේ සියලුම දේ තාක්ෂණයට අනුකූලව තමයි ක්‍රියාත්මක කළේ. ඒ අනුව තමයි පුනර්ජනනීය බලය මේ වෙද්දි වැඩි වශයෙන් ගන්න හැකියාව ලැබිලා තියෙන්නේ. 2026 වෙද්දි මෙගාවොට් 2500ක් පුනර්ජනනීය බලයෙන් ලබා ගන්න ඕන. සියලු දෙනා එකමුතුව රටක් වශයෙන් වැඩකළොත් මේ ඉලක්ක සියල්ල ජයගන්න පුළුවන්. ඒක අනිවාර්යයයි.” ඔහු දැඩි විශ්වාසයකිත් යුතුව පවසයි.\n\nඉදිරියේදී ලෝකයම බලශක්ති අර්බුදයකට මුහුණදීමට නියමිත බව බලශක්ති විශේෂඥයන්ගේ පුරෝකථනයයි. එය අපටද එලෙසමය. සියලු දේ රජයෙන් සිදුවන තුරු බලාසිටීම වගකිව යුතු පුරවැසියකුගේ යුතුකම නොවේ. එනිසා අප ඉදිරියේදී විදුලිබිල අඩුවේ යැයි සිතන්නේ නම් ඒ වෙනුවෙන් ඉටුකළ යුතු කාර්යයක් තිබේ. එනම් තම නිවසේ, කාර්යාලයේ, කර්මාන්තායතනයේ විදුලිය අරපිරිමැස්මෙන් භාවිත කිරීමයි.\n\n“රටක් විදිහට අපේ විදුලි සංරක්ෂණය සඳහා ගෙන ඇති ක්‍රියාමාර්ග මදි. ඒ නිසා අපි මුලින්ම කළ යුත්තේ විදුලිය සංරක්ෂණය කිරීම. අපි හරියට විදුලිය කාර්යක්ෂමතාවකින් පාවිච්චි කළොත් විදුලි ඒකකයකට යන වියදම අඩුකරගන්න පුළුවන්. ඒක තමයි කඩිනමින් කරන්න පුළුවන් දේ. දෙවැනි එක ලංවිම විදයම් අඩුකර ගැනීම. අපි මණ්ඩලයේ හැම අංශයකම වියදම අඩුවෙන විදිහේ වැඩ කරල තියෙනවා. හැබැයි අපේ වියදමෙන් 85% ක්ම වැයවන්නේ විදුලි ජනන සඳහා. අනෙක් සියලු වියදම් සඳහා වැයවන්නේ 15% යි. ඉතින් අපි ජනන වියදම අඩුකරගන්න ඕන. ඒක කිරීම තමයි විදුලිබිල අඩුකරන්න පුළුවන් හොඳම දේ. මේ විදිහට ජනන වියදම අඩුකර ගත්තොත් ලබන වසරේ වියදම මේ වසරට වඩා අඩුවෙයි. ඒ අනුව 2024 ජනවාරි 01 වැනිදා වෙද්දි දැන ගන්න පුළුවන් එම වසරට අදාළ අයක්‍රමය.”\n\nවිදුලිබල මණ්ඩලයේ වියදම් ගැන කරන කතාබහේදී විදුලිබල මණ්ඩලයේ සේවයන් නඩත්තු කිරීම වෙනුවෙන් විදුලිබිල වැඩිකරනවා යැයි යන චෝදනා කලක සිට නැගෙන්නකි. මේ ඊට සාමාන්‍යාධිකාරිවරයාගේ පිළිතුරයි.\n\n“අපේ මුළු සේවක සංඛ්‍යාව ඉන්නෙ සේවකයො 23500යි. විදුලිබල මණ්ඩලය විශාල ආයතනයක්.\n\nපාරිභෝගිකයො මිලියන 7 ක් ඉන්නවා. ලංකාවෙ අස්සක් මුල්ලක් නෑරම අපේ පද්ධතිය තියෙනවා. මිලියන 7කට අපේ සම්බන්ධතා දෙනව කියන එක සංකීර්ණ කටයුත්තක්. අනෙක සැපයුම දීමෙන් විතරක් නතර වෙන්නෙ නෑ. විශාල වශයෙන් විදුලිය ජනනය කරනව. අපේ බලාගාර අපි නඩත්තු කරන්න ඕන. ඒ අතර අපේ පද්ධතිය ආරක්ෂා කරන්න, නඩත්තු කරන්න, ක්‍රියාත්මක කරන්න වගේම සංවර්ධනය කරන්නත් ඕන. ඉතින් මේ වගේ විශාල වැඩකොටසක් කරන්න අපිට සෑහෙන ප්‍රමාණයේ සේවක සංඛ්‍යාවක් ඉන්න ඕන. සන්සන්දනය කරල බලන්න අපේ ආයතනයයි, වෙනත් රටවල විදුලිබලය සපයන ආයතනයක් එක්ක. ඒකෙ මහා ලොකු වෙනසක් නෑ. කොහොම වුණත් අපේ කාර්යක්ෂමතාව තව වැඩිකරගන්න ඕන. අපි ඒකටත් කටයුතු කරමින් ඉන්නව. ලබන අවුරුද්දෙ ප්‍රකාශයට පත් කරනව විදුලිබල මණ්ඩලයේ තියෙන කාර්යයන් අනුව කොච්චර සේවක සංඛ්‍යාවක් ඉන්න ඕනද කියන එක. ”\n\nවිදුලිබලය මෙරට ජීවනාලිය බඳුය. ඈත ගම් දනව්වල සිටින ගැමියාගේ සිට අග නගරයේ සුපිරි මහලක වෙසෙන ධනපතියා දක්වාත්, ගමේ සිල්ලර කඩයේ සිට සුපිරි වෙළෙඳසල දක්වාත්, කුඩා පරිමාණ මෙන්ම මහා පරිමාණ කර්මාන්ත දක්වාත් අත්‍යවශ්‍ය වන්නා වූ දෙයකි. එමෙන්ම විදුලි ඉල්ලුම දිනෙන් දින වැඩිවන්නකි. ඒ වෙනුවෙන් අද සිටම ක්‍රියාත්මක විය යුතුය. විදුලි සාමාන්‍යධිකාරිවරයාගේ දැක්ම ද අනාගතවාදී දැක්මකි.\n\n“ඉන්දියාවයි ලංකාවයි සම්බන්ධ කිරීමට යෝජිත සම්ප්‍රේෂණ ව්‍යාපෘතිය හොඳ අනාගත ආයෝජනයක්. ඒකෙන් රටවල් දෙකටම වාසි ලැබෙනවා. ඒ\n\nවගේම විදුලි සම්ප්‍රේෂණ පද්ධතිය සඳහා ඩිජිටල් තාක්ෂණය භාවිත කරන්න ඕන. දැනට අපේ ඩිජිටල් තාක්ෂණය අඩු වශයෙන් තමයි භාවිත වෙන්නේ. ඒ නිසා විදුලිබල මණ්ඩලයේ වැඩකටයුතු සම්පූර්ණයෙන් ඩිජිටල් තාක්ෂණය හා මුසු කරන්න ඕන. ඒකෙන් තමයි පාරිභෝගිකයට ඉතා උසස් සේවයක් ලබාදෙන්න පුළුවන් වෙන්නෙ. මේ දවස්වල ප්‍රතිව්‍යූහගතකරණයක් ගැන කතා කරනව. ඒක ඉතා සැලසුම් සහගතව විය යුතු දෙයක්. හැබැයි මානව සම්පත ආරක්ෂා කරගන්න ඕන. පසුගිය කාලයේ රටේ වාතාවරණය අනුව අපගේ සේවකයන්ගෙන් දක්ෂම පිරිසක් තමයි රට හැරදාල ගියේ. අත්දැකීම් සහ නිපුණතා සහිත සේවකයන් මණ්ඩලය තුළ රඳවා ගැනීමටත් ක්‍රමවේදයක් සකස් විය යුතුයි.”\n\nවිදුලිබල මණ්ඩලයේ සාමාන්‍යාධිකාරී ඉංජිනේරු රොහාන් සෙනෙවිරත්න යනු පුළුල් වෘත්තීය නිපුණතාවකින් හෙබි සැබෑ නායකත්ව කුසලතා ඇති නායකයෙකි. ඔහුගේ කතාබහ මෙන්ම ඔහු මෙරට විදුලිබල ක්ෂේත්‍රය වෙනුවෙන් කර ඇති මෙහෙවර ඊට සාක්ෂි දරයි.\n\n● සිරිමන්ත රත්නසේකර",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%ba%e0%b7%9a-%e0%b7%84%e0%b7%99%e0%b6%a7-%e0%b6%af%e0%b7%80%e0%b7%83%e0%b6%a7-%e0%b7%80%e0%b7%92%e0%b6%9a%e0%b6%bd%e0%b7%8a%e0%b6%b4/",
       "Category": "visheshanga",
       "Parent URL": "https://divaina.lk/category/visheshanga//page/16/"
}