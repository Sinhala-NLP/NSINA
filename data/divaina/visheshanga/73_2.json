{
       "Source": "divaina",
       "Timestamp": "June 25, 2023",
       "Headline": "විදුලිය කෑලි කර විකුණුවොත් සේරම හරි?",
       "News Content": "ලංකා විදුලිබල මණ්ඩලය ඈවර කර දැමීමට දැන් සියල්ල සූදානම්ය. ලබන ඔක්තෝබර් මාසය වනවිට ලංකා විදුලිබල මණ්ඩලය වෙනුවට විදුලි උත්පාදන, සම්ප්‍රේෂණ හා බෙදාහැරීමේ කටයුතු සඳහා පුද්ගලික සමාගම් දහහතරක් බිහිකිරීමට සියල්ල සැකසෙමින් තිබේ.\n\nඇත්තටම ලංකා විදුලිබල මණ්ඩලය මෙයාකාරයට තබාගෙන ඇති ඵලය කුමක්දැයි ජ්‍යෙෂ්ඨ ඉංජිනේරු සංගමයේ මතය හා ස්ථාවර ය. නමුත් ජ්‍යෙෂ්ඨත්යෙන් පහළ ඉංජිනේරුවන් නියෝජනය කරන ලංවිම ඉංජිනේරු සංගමය නම් මේ සිදුකරන ප්‍රතිව්‍යුහගතකරණයට තමන් විරෝධය පළ කරන්නේ මණ්ඩලයට කරන්නට යන දේ පිළබඳ පවතින රහස පදනම් කරගෙනය. ලංවිම ඒකාබද්ධ වෘත්තීය සමිති සන්ධානය පසුගියදා (21 වැනිදා) කොළඹ විහාර මහා දේවි එළිමහන් රංග පීඨයට එක්වී විරෝධතා සමුළුවක් පවත්වන්නට යෙදුණේ විදුලිබල මණ්ඩලය විකිණීමට ඉඩ නොදෙන බව කියමිනි.\n\nලංකා විදුලිබල මණ්ඩලයේ සේවකයින් ගණන විසිහතර දහසකට වැඩිය. මොවුන්ගෙන් දහසකට ආසන්න පිරිස ඉංජිනේරුවන්ය. ඔවුන්ගෙන් යාන්ත්‍රික ඉංජිනේරුවන් ගණන සියයකි. සිවිල් ඉංජිනේරුවන් ගණන අසූවකි. ලංකා විදුලිබල මණ්ඩලය සතු නිශ්චල හා චංචල දේපළවල වටිනාකම මෙතැකැයි කියා තක්සේරු කරගත නොහැකිය. වර්ග කිලෝමීටර් 65,610 ක් පුරා ලංවිම සතු නිශ්චල දේපළ එමටය. චංචල දේපළ මේ සටහන කියවන මොහොතේත් රට පුරා විසිර පැතිර පවතී. ඇතැම් වාහන අවභාවිත වන අතර ඒ සඳහා ද මේ රටේ ජනතා මුදල් වැය වන බව අතිශයෝක්ති නොවනු ඇත.\n\nලංකා විදුලිබල මණ්ඩලය මේ වනවිට රුපියල් පනස්පන් කෝටියක් ණය බරය. ඒ කියන්නේ රුපියල් බිලියන 550ක් ණය බර මේ ආයතනය මොන කෙහෙල් මලක් කළේ දැයි යන්න ඕනෑම අයෙකුට අසන්නට සිත් වන ප්‍රශ්නයකි.\n\nමෙවන් ආයතනයක් තවදුරටත් මෙයාකාරයට පවත්වාගෙන යන්නේ මක්කට දැයි දකුණේ මිනිසුන්ට පමණක් නොව සමස්ත රටේ ම මිනිසුන් අහන ප්‍රශ්නය ද සාධාරණය.\n\nමේ වනවිට කැණිමඩලට හෙණ ගැහුවා සේ නිවසට එන ලයිට් බිල කොයි කාගෙත් පොකැට්ටුව හිස් කර දමා ඇත. නිවසේ විදුලි බල්බ දෙකක් පත්තු කළත් රුපියල් දෙදහස ඉක්ම වූ විදුලි බිලක් ගෙවන්නේ කාගේ කාගෙත් කෙරුවාවට වන්දි ගෙවමිනි. වත්මන් පාලකයින් විදුලිබල මණ්ඩලය පමණක් නොව සමස්ත රාජ්‍ය ආයතන සියල්ලම පාහේ පුද්ගලික අංශයට පවරා දමන්නට ප්‍රතිපත්තිමය තීරණයක් ගෙන ඇත. පාඩු පිට පාඩු ලබන තවත් රාජ්‍ය ආයතන සැලකිය යුතු ප්‍රමාණයක් ඈවර කර දැමීමට නියමිතය. ‘මඟනැගුම’ ආයතනය ඈවෑර කර දැමුවේ එහි ආරම්භය සනිටුහන් කරමිනි.\n\nවිදුලිබල මණ්ඩලය කාර්ය භාරය කිමෙක්ද?\n\nවිදුලි උත්පාදනය, සම්ප්‍රේෂණය හා බෙදා හැරීමය.\n\nමෙරට ප්‍රධානම විදුලි උත්පාදනය සිදුවූයේ ජලයෙනි. යෝධ මහවැලි ව්‍යාපෘතිය කළ සමයේ පාලකයින් පුරාජේරු දෙඩුයේ ඉන්දියාවටත් විදුලිය විකිණිය හැකි බව කියමිනි. නමුත් ඒ ජල විදුලි බලාගාරවලින් පසුව පාලකයින් අනාගත විදුලි අවශ්‍යතා පිළිබඳ සැලකිල්ල යොමු කළේ නැත. බලයට පත් වූ සෑම පාලකයෙක්ම ඒ පාලකයින්ගේ ගෝල බාලයින් ද කල්පනා කළේ මඩිය තරකර ගනිමින් බලය සදාකල් තබා ගැනීමටය. එහි ප්‍රතිඵලය වූයේ විදුලිබල මණ්ඩලයට දේශපාලන හෙංචයියන් බුරුතු පිටින් දමා විදුලිබල මණ්ඩලයක් ලංගමයක් බවට පත් කරමිනි. රුපියල් බිලියන ගණන් චංචල, නිශ්චල දේපළවලින් ගසා කමින් මණ්ඩලයේ නිලධාරීහු ද මඩි තරකර ගත් බව ද නොරහසකි. මහින්ද ජනපති වූ පසුව නොරෝච්චෝල ගල්අඟුරු බලාගාරයත් (මෙගාවොට් 900) හා ඉහළ කොත්මලේ ජල ව්‍යාපෘතිය (මෙගාවොට් 150) ඉදි නොකළේ නම් රටේ විදුලිබල අර්බුදය පිළිබඳ කීමට දෙයක් ඉතුරු නොවන තරම්ය.\n\nවිදුලිබල මණ්ඩලයේ පාලන ඒකාධිකාරිය විදුලි ඉංජිනේරුවන් සතුය. කෙටි කාලීන, මධ්‍ය කාලීන හා දිගු කාලීන ජාතික විදුලි සැලසුම් සකස් කරනු ලබන්නේ ඒ උදවියය. ඒ සැලසුම් පොත්වල අඩංගු වුව ද ඒ එකක්වත් ක්‍රියාත්මක නොවීම නිසා දිනෙන් දින වර්ධනය වූ රටේ විදුලි අවශ්‍යතාව සපුරාලීමට අලුත් විදුලි උත්පාදන ව්‍යාපෘති ක්‍රියාත්මක වූයේ නැත.\n\nඇතැම් විදුලිබල අමාත්‍යාංශ ලේකම්වරු, ලංවිම සභාපතිවරු, සාමාන්‍යාධිකාරීවරු හා ඇතැම් ඉංජිනේරුවරු බොරදියේ මාළු බාන්නට ගත්තේ “විදුලි බිස්නස්” එකට අතගසමිනි. 2001 දී එවකට පැවැති විදුලි කප්පාදුව නතර කිරීමට කරු ජයසූරිය ඇමැතිවරයා පුද්ගලික ඩීසල් බලාගාරවලට අවසර දුන්නේ ඒ මොහොතේ ගත හැකි හොඳම හා කඩිනම් විසඳුම තෝරමිනි. අන්තිමට මේ රටේ “ඩීසල් විදුලි මාෆියාව” බිහි වී ජාතික විදුලි ව්‍යාපෘති සියල්ල කුණු කූඩෙට විසි කළේ යන යකා කොරහත් බිඳගෙන යන බව තහවුරු කරමිනි.\n\nදේශපාලනඥයින් ගනු ලබන්නේ ජනප්‍රිය තීරණය. ජනතාව තාවකාලිකව පිනවා ඊළඟ පාරත් බලයට එන දේශපාලන ගන්ධම්භයින් රටේ මතු පරපුර ගැන සිතුවේ නැති තරම්ය. 2019න් පසු රට බංකොලොත් වනතුරු තාවකාලික ආතල් ගන්න මේ රටේ බහුතර ජනතාවට ද දේශපාලන ගේම තේරුණේ නැත.\n\nදැන් විකිණීම මාකර්ට් කරන්නේ බංකොලොත් රට ගොඩගන්නට වෙන කරන්නට දෙයක් නැතැයි කියමිනි. මේ රටේ රාජ්‍ය සේවයේ නිරත රාජ්‍ය සේවකයින් ගණන ලක්ෂ දහසයකි. මේ ලක්ෂ දහසයෙන් සියයට අනූවක් අනූපහක්ම දේශපාලකයින්ගේ අඩි පාරේ විත් රජයේ රැකියාවට පැන ගත් අය ය. රාජ්‍ය සේවයට ආ පිරිස, නොකළේ සේවය පමණකි. අනෙක් හැමදේම කරගත් ඒ අයත්, ඒ අයගේ දරුවනුත් අද එක පොදියට ආර්ථික අර්බුදයේ ගිලී සුසුම් හෙළති. ලයිට් බිලට බැන වදිති. අධ්‍යාපනය ලබාදී ගත නොහැකිව හූල්ලති. තුන් වේල පිරිමසා ගන්නට වළි කති.\n\nවිදුලිබල මණ්ඩලය අහෝසි කොට සමාගම් 14ක් කරන්නට යන්නේ දැන්ය. අශ්වයා පැන ගොසිනි. ඉස්තාලය වසන්නේ දැන්ය.\n\nමේ වනවිට විදුලි ඒකකයක් මණ්ඩලය මිලදී ගන්නේ රුපියල් 44කට ය. ජල විදුලියෙන් විදුලි ඒකකයක් නිපදවීමට වැය වන්නේ රුපියල් 2.75 කි. 2002 අංක 28 දරන විදුලිබල මණ්ඩල සංශෝධන පනත දැන් අහෝසිය. ඒ වෙනුවට 2007 අංක 07 දරන සමාගම් පනතට අනුව ලංකා විදුලිබල මණ්ඩලය කොටස් දහහතරකට කඩා සමාගම් බවට පත් කිරීමට සියල්ල සූදානම්ය. විදුලි උත්පාදනය, සම්ප්‍රේෂණය, බෙදාහැරීම ලබන ඔක්තෝබර්වලින් පසුව එකී දෙස් විදෙස් සමාගම්වල අයිතියට නතු වනු ඇත.\n\nමෙරට සමස්ත විදුලි නිෂ්පාදනයෙන් සියයට හතළිහක්ම ලැබෙන්නේ නොරොච්චෝල ලක්විජය ගල්අඟුරු බලාගාරයෙනි. එම බලාගාරයත් පුද්ගලික සමාගමක් යටතට පත් කිරීම සැලසුම වී ඇතැයි මහජන උපයෝගිතා කොමිසමේ හිටපු සභාපති ජනක රත්නායක කී කතාවකි.\n\nමේ රටේ අඩු ම විදුලි උත්පාදනයක් සිදු කරන ජලාශ ටිකක් සමාගම් යටතට පත් කිරීමට යෝජිතය. විදුලි ඒකකයක් රුපියල් 2.75 කට නිපදවනු ලබන මහවැලිය ඇතුළු ජල බලාගාරත් පුද්ගලික සමාගම් යටතට පත් වූ පසු ඒ අය නිපදවන විදුලි ඒකකයක මිල පාලනය කළ හැක්කේ කවරෙකුටද?\n\nවිදුලිබල මණ්ඩලය ප්‍රතිව්‍යුහගතකරණයට අදාළ පත් කළ විදුලි කමිටුව සකස් කර තිබෙන වැඩපිළිවෙළ පිළිබඳ සැකිල්ල පිළිබඳ විදුලි ඉංජිනේරුවන්වත් මෙලෝ හසරක් දන්නේ නැත. හොර රහසේ කරගෙන යන මේ කෙරුවා රටට හිතකර දැයි නැද්දැයි යන්න කිසි කෙනෙකු නොදන්නා දෙයකි. බක පණ්ඩිතකම් දොඩවන ඇතැම් දේශපාලන ඔස්තාර්ලා විසින් ගනු ලබන මේ තීරණය අතිශය සංවේදීය. ඉකුත් හැත්තෑපස් වසරේ දී මේ රට පාලනය කළ පාලකයින් හා පිරිස ගත් තීන්දු තීරණ නිවැරදි වූයේ නම් රට “බංකොලොත්” වන්නේ නැත. ඒ තීරණ වැරදිය. තීරණ ගත් ඇතැම් උදවිය මළවුන් අතරය. තවත් අය පරාජිත පිල්වලය. නමුත් රට බංකොලොත්ය.\n\nවරක් තෙල් සංස්ථාවේ සභාපති ධුරයට අසන්ත ද මෙල් නම් දක්ෂ ක්‍රීඩකයෙක් පත් විය. එකල ඔහු කාගේ හෝ කීමකට හෙජින් නමැති ගිවිසුමකට ගොස් අතිවිශාල පාඩුවක් රටට අත්පත් කරදුන් හැටි මතකය. අදත් ඒ පාඩුව පියවා ගෙන නැත. ඒ තීරණය වැරදි එකකි. දැන් ලංකා විදුලිබල මණ්ඩලය ද ප්‍රතිව්‍යුහගතකරණය කරන්නට යන්නේ ද හිතුමතේ තීන්දු ගනිමිනි. විනිවිද නැත. සාකච්ඡා නැත. අයිඑම්එෆ් හෙවත් ජාත්‍යන්තර අරමුදල මගින් දී තිබෙන උපදෙස් මත මේ තීන්දු ගත්තත් රටේ පොදු මහජනතාවට ඉන් සෙතක් නැති නම් හෙටකුත් නැත. වත්මන් පරපුර මහපාරට ඇද ලීක්වාන්යු හා මහතීර් මොහොමඩ් පන්නා දැමුයේ පෙර උන් ගත් වැරදි තීන්දුවල ප්‍රතිඵල මතය. මේ දිනවල ගන්නා තීරණ වැරදී ගියොත් මේ පරපුරත්, මතු පරපුරත් පාරට එන හැටි සිතා ගත නොහැකි තරම්ය. මේ රටේ අයිතිය ඇත්තේ මතු පරපුරටය. රටේ භාරකරුවන් විනා රටේ අයිතිකරුවන් නැත. විදුලිබල මණ්ඩලය පමණක් නොව මේ කසිකබල් රාජ්‍ය සේවයම කණපිට පෙරළිය යුතුව ඇත. නමුත් එය කළ යුත්තේ නිවැරදිවය. මණ්ඩලය සමාගම් දහහතරකට විසිහතරකට කඩා හෝ පැය විසිහතරෙම විදුලිය තිබෙන රටක් කිරීමේ වරදක් නැත. කාර්යක්ෂම සේවාවක් සැපයීම ද වැරදි නැත. නහුතෙට නැඟ තිබෙන විදුලි බිල තිබූ තැනටත් පහළ දැමීමේ වරදක් ද නැත. රාජ්‍ය සේවයම ගද ගස්සා තිබෙන හොරකම, වංචා දූෂණ නතර කර දැමීම ද වැරදි නැත. විදුලිබල මණ්ඩලයේ වෘත්තිය සමිති ද ප්‍රතිව්‍යුහගතකරණයට එකඟය. නමුත් විනිවිද නොපෙනෙන මේ විකිණිල්ලත්, දේශපාලනඥයින්ගේ මඩිය තරකරන ගේමක් නම්, ඉන් අත්වන ප්‍රතිඵලය ජනතා හිත සුව පිණිස නොවේ නම් වළපල්ලට වැටුණ රට හෙණ හත ද වැදෙනු ඇත.\n\nඒ නිසා විදුලිබල මණ්ඩලය කෑලි කඩා තනන සමාගම් අටුව කඩා පුටුව හදන වැඩක් නොවුණොත් ඒ ඇතිය.\n\nශිරාන් රණසිංහ",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%ba-%e0%b6%9a%e0%b7%91%e0%b6%bd%e0%b7%92-%e0%b6%9a%e0%b6%bb-%e0%b7%80%e0%b7%92%e0%b6%9a%e0%b7%94%e0%b6%ab%e0%b7%94%e0%b7%80%e0%b7%9c/",
       "Category": "visheshanga",
       "Parent URL": "https://divaina.lk/category/visheshanga//page/73/"
}