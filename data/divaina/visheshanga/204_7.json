{
       "Source": "divaina",
       "Timestamp": "December 18, 2022",
       "Headline": "එල්.ටි.ටී.යේ මහත්තයාගේ ඝාතනය 29 වසරකට පසු එළියට!",
       "News Content": "රජිව් ගාන්ධි ඝාතනය කිරීමේ සැලැස්මක් ඇති බව කල්තියාම ඉන්දීය රෝ බුද්ධි සේවාවට දන්වන ලද්දේ ප්ලොට් නායක ධර්මලිංගම් සිද්ධාර්ථන්ය. එහෙත් ප්‍රභාකරන් අපේ ළමයෙකි යයි පැවසූ රෝ බුද්ධි නායකයා සිද්ධාර්ථන්ගේ අනතුරු ඇඟවීම විශ්වාස කළේ නැත. ප්ලොට් ජාත්‍යන්තර ඒකකයේ ප්‍රධාන රාජන් සිවරාජන් එම දිනවල සිටියේ නෝර්වේහි ඔස්ලෝ නගරයේයි. ඔහුව ද ඝාතනය කිරීමට ප්‍රභාකරන් දැරූ සියලු උත්සාහයන් ව්‍යර්ථ විය.\n\nඑහෙත් ප්‍රභාකරන් තම සමීපතම සගයා වූ මහෙන්ද්‍ර රාජා හෙවත් මහත්තයා රෝ ඒජන්තවරයකු යයි සැකකර අත්අඩංගුවට ගෙන වධහිංසා පමුණුවා මරා දමනු ලැබීය.\n\nතමිල්නාඩුවේ සිට ඉන්ජිනියර් නමින් හඳුන්වන ද්‍රවිඩ ජාතිකයකු යාපනයේදී අසු වුණා. ඔහුගෙන් ප්‍රශ්න කිරීමේදී මහත්තයාගේ ඉරණම තීරණය වුණා යැයි රාජන් සිවරාජන් වසර 29 ක් වැලලී තිබූ රහස් හෙළි කළේය.\n\nපසුගිය සතියේ දිනෙක රාජන් මෙරටට පැමිණ යාපනයට ද ගියේය. යාපනයේදී තමිල්නාඩුවේ සිට බෝට්ටුවකට පැමිණි ද්‍රවිඩයන් දෙදෙනකු ඔහුට හමුවිය.\n\nනුඹලා නීති විරෝධීව යාපනයේ ආවේ ඇයි? රාජන් ප්‍රශ්න කළේය. අපි අයියන් කෝවිල වන්දනා කිරීමට පැමිණියා යැයි එම ද්‍රවිඩයන් දෙදෙනා කීවේය.\n\nඑහෙත් ඔවන් රෝ ඒජන්තවරුන් බව රාජන්ට අවබෝධ විය. මොවුන් උතුරට ආවේ උතුරේ තත්ත්වය නිරීක්ෂණය කිරීමටය. මේ අතර වසර 29 ක් තිස්සේ යටපත් වී තිබූ මහත්තයා හෙවත් මහෙන්ද්‍ර රාජා ඝාතනයේ අභිරහස් රාජන් හෙළි කළේය.\n\n1993 අගෝස්තු 3 දා අලුයම 4.00 ට පමණ ප්‍රභාකරන්ගේ ‘ළමයි කල්ලිය’ වැල්වැටිතුරේ පිහිටි මහත්තයාගේ නිවසට පැමිණ දොරට තට්ටු කළේය.\n\nතලෙයිවර්ට උඹව හමුවෙන්න ඕන යයි කියනවා ඉක්මනට යං යයි ප්‍රභාකරන්ගේ ළමයි පිරිස මහත්තයාට පැවසූහ.\n\nසරමක් සහ කමිසයක් ඇඳගත් මහත්තයා අඳුරේම තම නායකයා වූ ප්‍රභාකරන් හමුවීම සඳහා යෑමට සැරසී බිරිය වූ යෝගේශෂ්වරී පැවසුවේ කවදාවත් අඳුර වැටී තිබෙන විට තලෙයිවර් තමාව අමතන්නේ නැති බවයි. මහත්තයාව ගෙන යෑමට පැමිණි ළමයි කණ්ඩායමේ සිටි අයෙක් මහත්තයාගේ සිද්ධියෙන් පසු නෝර්වේ වෙත පැන ගියේය.\n\nඔහු සියලු තොරතුරු රාජන් සිවරාජන්ට හෙළි කළේය. මහත්තයා හෙවත් මහෙන්ද්‍ර රාජාට පක්ෂව 125 ක පිරිසක් ඔහුගේ නිවස වටේ සිටියා. ඔවුන්ව ද 1993 දෙසැම්බර් මස අත්අඩංගුවට ගෙන යාපනයේ රඳවා තිබුණා. 1994 ජනවාරි 16 දා උදේ එම සියලු දෙනාම ඝාතනය කළා යයි රාජන් සිවරාජන් හෙළි කළේය.\n\nඑහෙත් මහත්තයාට වෙඩි තබන ලද්දේ 1994 ජනවාරි 16 දායි. මහත්තයා සමග ඔහුගේ ආරක්ෂක නිලධාරියා වූ සිවම්ද වෙඩි තබා මරා දමා ඇත. මේ බව ප්‍රංශ කොටි නායකයාව සිටි ලෝරන්ස් නිලගර් ද හෙළි කර තිබිණි. මහත්තයාට සිදු වු දේ දැන ගැනීමට යෝගේෂ්වරී සෑම උත්සාහයක්ම දැරුවත් අසාර්ථක විය. මහත්තයා සහ 120 ක පිරිස ඝාතනය වීම ගැන පොලිසියට පැමිණිල්ලක් පවා ඉදිරිපත් වූයේ නැත.\n\n1994 ජනවාරි 16 සිට අද වනතුරු (2022 දෙසැම්බර්) මහත්තයා ඇතුළු 120 ක පිරිස වෙඩි තබා මරා වැළලූ ස්ථානය ගැන කිසිදු තොරතුරක් හෙළි වී නැත.\n\nබුද්ධි අංශවලට පවා ඒ බව හෙළි වූයේ නැත. මහත්තයාට වෙඩි තැබූ අපරාධකරුවන් නෝර්වේ සහ ස්විට්සර්ලන්තයේ සිටිනවා යයි රාජන් තවදුරටත් හෙළි කළේය.\n\nමේ අතර මහත්තයාගේ බිරිය වූ යෝගේෂ්වරීගේ ඥාතීහු රැසක් ප්‍රංශය සහ ස්විට්සර්ලන්තයේ සිටිති. 1997 අගෝස්තු මස දිනෙක යෝගේෂ්වරීට ස්විට්සර්ලන්තයේ සිටින ඥාතියකුගෙන් තොරතුරක් ලැබිණි.\n\nඒ මහත්තයාට වධහිංසා පමුණුවා ඝාතනය කර ඇති බවයි. එසේම ප්‍රභාකරන් හමුවීම සඳහා කළ ඉල්ලීම ද ප්‍රතික්ෂේප වී තිබේ. ප්‍රභාකරන් තම සමීපතම මිත්‍රයා වූ මහත්තයා ඝාතනය කළේ ඇයි? ඊට ප්‍රතිචාර දක්වා ඇත්තේ ත්‍රිකුණාමලයේ කොටි හමුදා නායකයාව සිටි දයා මෝගන්යා ස්විට්සර්ලන්තයේ සුරිච් නුවර සිටින දයා මෝගන් පැවසුවේ යගම් නමැති කොටි ආයුධ නැව ගැන ඉන්දීය රෝ සංවිධානයට තොරතුරු ලබාදුන්නේ මහත්තයා බව එම නැවේ ප්‍රභාකරන්ගේ සමීපතම ඥාතියකු වූ කිට්ටු ද සිටි අතර ඔහු ද ඉන්දීය ප්‍රහාරයෙන් මියගිය බවක්ය.\n\nමේ අතර ප්ලොට් ජාත්‍යන්තරයේ නායක රාජන් සිවරාජන් තවත් රහසක් හෙළි කළේය. ඒ ප්‍රභාකරන්ගේ ඝාතන කල්ලිය යුරෝපා රටවල් රැසක දේශපාලන රැකවරණ ලබා ඇති බවයි.\n\nඑසේම රාජන් සිවරාජන් තවත් රහසක් ද හෙළි කළේය. ඉන්දී්ය රෝ සංවිධානය මහත්තයා කොටි සංවිධානයේ නායකයා කිරීමේ සැලසුමක් දියත් කර තිබූ බව හෙළි විය. එම සැලසුම ප්‍රභාකරන්ට වාර්තා වී තිබූ බව සිවරාජන් තවදුරටත් පළ කළේය.",
       "URL": "https://divaina.lk/%e0%b6%91%e0%b6%bd%e0%b7%8a-%e0%b6%a7%e0%b7%92-%e0%b6%a7%e0%b7%93-%e0%b6%ba%e0%b7%9a-%e0%b6%b8%e0%b7%84%e0%b6%ad%e0%b7%8a%e0%b6%ad%e0%b6%ba%e0%b7%8f%e0%b6%9c%e0%b7%9a-%e0%b6%9d%e0%b7%8f%e0%b6%ad/",
       "Category": "visheshanga",
       "Parent URL": "https://divaina.lk/category/visheshanga//page/204/"
}