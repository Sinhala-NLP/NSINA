{
       "Source": "divaina",
       "Timestamp": "April 21, 2023",
       "Headline": "පාස්කු ප්‍රහාරයට සිව් වසරයි",
       "News Content": "පාස්කු ප්‍රහාරය සිදුවී අදට (අප්‍රේල් 21) සිව් වසරකි. එහෙත් කිසිදු සැකකරුවකු හෝ පොලිස් නිලධාරියකු මේ දක්වාම දඬුවම් ලබා නොමැත.\n\nපාස්කු ප්‍රහාරයේ සිදුවීම් මෙසේය.\n\nමෙයට අමතරව පාස්කු ප්‍රහාරය සිදුවන අවස්ථාවේ කොළඹ ක්‍ෂණික ප්‍රහාර බළකායක් ස්ථාපිත වී නොසිටි බව වාර්තා විය.\n\nමේ හැර පුත්තලම වනාතවිල්ලුවේ පුපුරණ ද්‍රව්‍ය තිබූ පොල්වත්ත භාරව සිටි සැකකරුද මෑතකදී නිදහස් විය. ඊට අමතරව සාරා ජස්මින් මියගිය බව ඩී.එන්.ඒ. පරීක්‍ෂණයකින් තහවුරු වූයේ යයි පොලිසිය මෑතකදී ප්‍රකාශ කර තිබිණි. මේ තත්ත්වය මත පාස්කු ප්‍රහාරය පිළිබඳව බරපතළ සැක මතුවී තිබේ. මෙම ප්‍රහාරයට සිව් වසරක් ගතවන අවස්ථාවේ කතෝලික පල්ලිය ජිනීවා මානවහිමිකම් කවුන්සිලයට පැමිණිලි කළේය.\n\nඑම පැමිණිල්ලේ සඳහන් වූයේ වහාම ජාත්‍යන්තර පරීක්‍ෂණයක් පවත්වන ලෙසයි. මෙම පාස්කු ප්‍රහාරය සිදුවන සමයේ පොලිස්පති වූයේ පූජිත් ජයසුන්දරය. ආරක්‍ෂක ලේකම් හේමසිරි ප්‍රනාන්දුය. බුද්ධි ප්‍රධානි නිලන්ත ජයවර්ධනය. ඔවුහු මේ දක්වාම නිරුපද්‍රිතව සිටිති.\n\nඑසේනම් වරදකරුවෝ පල්ලි ගිය බැතිමතුන්ද?\n\nමේ හැර මුස්ලිම් ජන්ද නිසා සහරාන් ඇතුළු කල්ලිය අත්අඩංගුවට ගැනීමෙන් රජය වැළකී සිටි බව තහවුරු වේ. පාස්කු ප්‍රහාරයට පෙර මෙරටින් අයිසිස් ක්‍රියාකාරීන් තුර්කිය හරහා සිරියාවට ගිය බවට අධිකරණ ඇමැතිවරයා පැවසුවත් මුස්ලිම් සංවිධානයක ප්‍රධානියා මෙන්ම මුස්ලිම් දේශපාලනඥයකු ඊට එරෙහිවී එය බොරුවක් බවට පළ කළේය.\n\nපාස්කු ප්‍රහාරය සම්බන්ධව අධිකරණය මගින් හිටපු ජනපති ඇතුළු කීපදෙනෙකුට වින්දිතයන්ට වන්දි ගෙවන ලෙස නියම කිරීමේ සිද්ධිය මෑතකදී සිදුවිය.එහෙත් 600 කට අධික සංඛ්‍යාවක් අත්අඩංගුවේ පසුවිය. ඔවුන්ට මෙතෙක් දඬුවම් ලැබී නැත. ආරක්‍ෂ අමාත්‍යාංශය පැවසුවේ සැකකරුවන් පුනරුත්ථාපනයට ලක්කරන බවයි.\n\nමෙම බිහිසුණු පාස්කු ප්‍රහාරය හිටපු ජනපති ගෝඨාභය රාජපක්‍ෂගේ මෙහෙයුමක් බවටද ප්‍රචාරය විය. දැන් එම ප්‍රචාරය යටපත් වී ඇත. ඊට හේතු වූයේ ජනපති ධුරය රැක ගැනීමට පවා නොහැකි වූ ගෝඨාභයට පාස්කු ප්‍රහාරයක් මෙහෙයවීමට හැකි ද යන්නයි.\n\nපාස්ක ප්‍රහාරය ගැන ත්‍රස්ත මර්දන නිලධාරීන්ට තොරතුරු ලැබී තිබුණත් දේශපාලන බලපෑම් නිසා මුස්ලිම් අන්තවාදීන් අත්අඩංගුවට ගැනීමට නොහැකි වූ බව ඇතැම් සාක්‍ෂිවලින් හෙළි විය. එසේම සැකකරුවන් හඳුනා ගැනීමට ජපානය ලබාදුන් අධි තාක්‍ෂණික රථය පවා භාවිත කිරීමෙන් වළකින ලෙස ත්‍රස්ත මර්දන ඒකකයට නියෝග ලැබී තිබිණි.\n\nමේ හැර කටුනායකදී අසුවූ අයිසිස් ක්‍රියාකාරියකු නිදහස් කර ඇතැයි ද අනාවරණය විය. මේ සිදුවීම් වලට සම්බන්ධ නිලධාරීහු අදත් සේවය කරති. මෙය අතිශයින්ම කනගාටුදායක තත්ත්වයකි. පාස්කු ප්‍රහාරයේ දෝංකාරය මැකී නැත. එය මෙහෙයවූවෝ කවුරුන්ද? කතෝලික සභාව මිස කිසිම දේශපාලඥයකු මේ ගැන ප්‍රශ්න කිරීමක් සිදුකර නැත. පාස්කු ප්‍රහාරයට ගොදුරුවී බරපතළ තුවාල ලැබුවන් අදටත් ප්‍රතිකාර ලබති. මේ අහිංසකයන්ට යුක්තිය අද වනතෙක් ඉටු වූයේද?\n\nමෙහිදී නැගෙන ප්‍රශ්නය නම් කතෝලික ජනතාව ඉලක්ක කර බෝම්බ ප්‍රහාර එල්ල කිරීමට මුල්වූ හේතුන් කුමක්ද?\n\nසංචාරක හෝටල් 4 ක් හා පල්ලි තුනක් බෝම්බකරුවන්ගේ ඉලක්ක විය. එසේම ඉන්දීය මහ කොමසාරිස් කාර්යාලයට පමණක් ආරක්‍ෂාව යොදවා පල්ලි සහ හෝටල්වලට ආරක්‍ෂාව යෙදවීමට විශේෂ කාර්ය බළකාය ක්‍රියා නොකළේ මන්ද? මේ හැර ටාජ් හෝටලයට ගිය බෝම්බකරුවෙක් ඉන් පිටව යන අයුරු දක්නට ලැබිණි. මේ අතර දෙහිවල ශාන්ත මේරි දෙව්මැඳුරට තමා ආරක්‍ෂාව යෙදවූ බව පොලිස් ප්‍රධානියෙක් පැවසුවත් එය බොරුවක් බව පසුව හෙළි විය.\n\nපොලිස් නිලධාරීන් රැසක් පාස්කු ප්‍රහාරයේදී බොරු කළ බව සාක්‍ෂි වලදී තහවුරු විය. මේ පසුබිම මැද පාස්කු ප්‍රහාරයකයන්ට දඬුවම් හිමිවේද?\n\nඅධිකරණ ආරංචි මාර්ග වලට අනුව ප්‍රහාරකයන්ට චෝදනා 23000 කට අධික සංඛ්‍යාවක් එල්ල වී ඇත. එම චෝදනා මත නඩුව විභාග කිරීමට වසර කීයක් ගතවේද? කොළඹ කොච්චිකඩේ ශාන්ත අන්තෝනි දෙව් මැඳුර, මීගමුව කටුවාපිටිය දෙව්මැඳුර, මඩකලපුව සියොන් දෙව් මැඳුර යන පල්ලිවලට මෙම ප්‍රහාරය එල්ල විය.\n\nමේ අතර හිටපු ජනපති මෛත්‍රිපාල සිරිසේන මෙලෙස ප්‍රකාශ කර ඇත.\n\nසහරාන් හෂීම් අන්තවාදීයකු මිස ත්‍රස්තවාදියකු යයි බුද්ධි සේවා ප්‍රධානි නිලන්ත ජයවර්ධන තමාට පැවසුවේ නැහැ. එහෙත් නිලන්ත ජයවර්ධන එම ප්‍රකාශය ප්‍රතික්‍ෂේප කර තිබේ. එසේම හිටපු පොලිස්පති පූජිත් ජයසුන්දර පැවසුවේ රාජ්‍ය බුද්ධි සේවා ප්‍රධානියා දුන් තොරතුරේ සහරාන්ගේ ප්‍රහාරයක් විය හැකි යයි නිශ්චිත බවක් තිබුණේ නැති බවයි.\n\nහිටපු අගමැති රනිල් වික්‍රමසිංහ පළකළේ පාස්කු ප්‍රහාරය වනවිට රටේ ආරක්‍ෂාව බිඳවැටී තිබුණු බවයි. ඒ බව තමා පිළිගන්නා බව ද ඔහු කීවේය. හිටපු බුද්ධි අංශ ප්‍රධානි සිසිර මෙන්ඩිස් සඳහන් කළේ පාස්කු ප්‍රහාරය ගැන තොරතුරු බුද්ධි අංශ රැස්වීමේදී සාකච්ඡා නොකළ බවයි.\n\nහිටපු පොලිස්පති පූජිත් ජයසුන්දර කළ ප්‍රකාශය මෙසේය. නිලන්ත ජයවර්ධන වැඩ කළේ කණ්ඩායමක් ලෙස නොවෙයි. මුස්ලිම් අන්තවාදීන් ගැන පරීක්‍ෂණ සියල්ල නතර කරන ලෙස මෛත්‍රිපාල සිරිසේන තමාට පැවසූ අතර ඒ ගැන පරීක්‍ෂණ නිලන්ත ජයවර්ධන කරන බව ද ඔහු තවදුරටත් පැවසීය. විශ්‍රාමික විනිසුරු අබ්දුල් ගපූර් කීවේ අයි එස් අන්තවාදීන් ගැන තමා අනතුරු ඇඟවූ බවත් සාගල රත්නායක කිසිදු දෙයක් කළේ නැති බවය.\n\nපාස්කු ප්‍රහාරය විමර්ශනය කරන කොමිසම හමුවේ සාක්කි දුන් වැල්ලම්පිටිය තඹ කර්මාන්ත ශාලාවේ කළමනාකරු සනුන් මොහොමඩ් හෙළි කළේ බෝම්බය පුපුරවාගත් ඉන්සාෆ් අහමඩ් දෙදිනකදී තඹ කම්හලේ ගිණුමෙන් ලක්‍ෂ 394 ක් ලබාගත් අයුරුයි. මෙම ප්‍රහාරය වැළැක්වීමට නිසි පියවරක් නොගැනීමේ බරපතළ චෝදනාව එල්ලවන්නේ බුද්ධි ප්‍රධානි නිලන්ත ජයවර්ධනටයි.\n\n2019 අප්‍රේල් 4 වනවිට නිලන්ත ජයවර්ධනට ඉන්දීය බුද්ධි සේවාවෙන් සහරාන් ඇතුළු පිරිස ගැන ඔත්තුව ලැබී තිබිණි. ශ්‍රී ලංකාවේ සිටි ඉන්දීය ඔත්තුකරුවකු ගෙන් ද ඊට සමාන ඔත්තුවක් ලැබී ඇත. ඉන්දීය බුද්ධි සේවාව ප්‍රහාරයට අදාළ අයගේ නාම ලේඛනයක් ද ඔහුට ලබාදී ඇත. එහෙත් අප්‍රේල් 20 දා රාත්‍රී වනතුරු නිලන්ත කිසිම පියවරක් ගත්තේ නැත. පාස්කු ප්‍රහාරයට සම්බන්ධ වූ තවත් අයෙක් නම් අහමඩ් ලෙබ්බේය. මාධ්‍යවේදියකු ලෙස පෙනී සිටි ඔහු වෙබ් අඩවි 2ක් ද පවත්වාගෙන ගියේය. එහෙත් මේ ගැන විමර්ශන සිදුවී නැත.\n\nකෙසේ වෙතත් පාස්කු ප්‍රහාරය වනවිට ආරක්‍ෂක ව්‍යුහය මුළුමනින්ම බිඳවැටී තිබූ අතර කිසිදු නිලධාරියෙක් ඒ බව රජයේ බලධාරීන්ට හෙළිර නැත.\n\nකීර්ති වර්ණකුලසූරිය",
       "URL": "https://divaina.lk/%e0%b6%b4%e0%b7%8f%e0%b7%83%e0%b7%8a%e0%b6%9a%e0%b7%94-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb%e0%b6%ba%e0%b6%a7-%e0%b7%83%e0%b7%92%e0%b7%80%e0%b7%8a-%e0%b7%80%e0%b7%83/",
       "Category": "visheshanga",
       "Parent URL": "https://divaina.lk/category/visheshanga//page/117/"
}