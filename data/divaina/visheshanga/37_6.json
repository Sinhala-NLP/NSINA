{
       "Source": "divaina",
       "Timestamp": "August 20, 2023",
       "Headline": "ගම්මඩු අස්සේ ගිනිමඩු නටන ආණ්ඩුව!",
       "News Content": "ආණ්ඩුවේත් විශේෂයෙන් ජනාධිපති රනිල් වික්‍රමසිංහගේත් දේශපාලන න්‍යාය පත්‍රයෙහි අංක එක 13 වැනි සංශෝධනය බලාත්මක කිරීම විය හැකිය. ඒ සම්බන්ධයෙන් ජනාධිපතිවරයාගේ අභිමතය පරිදි ආරම්භ කරන ලද දේශපාලන කතිකාවක්ද තිබිය හැකිය. එහෙත් රටේත් – බහුතර ජනතාවගේත් අවධානය යොමුව තිබෙන්නේ ඒ දේශපාලන උභතෝකෝටිකය නිරාකරණය කර ගැනීම කෙරෙහි නොවන බව නම් ඉඳුරා පැහැදිලිය. ආණ්ඩුවේම ප්‍රධාන පාර්ශ්වකරුවා වන පොදුජන පෙරමුණ හෙවත් පොහොට්ටුව වුවද ජනාධිපතිවරයාගේ දේශපාලන ක්‍රියාන්විතය අනුමත නොකරන බවද පෙනේ. පොදුජන පෙරමුණේ මහලේකම් සාගර කාරියවසම් ඍජුවම පවසා ඇත්තේ මේ සමාජ ආර්ථික දුෂ්කරතා මෙන්ම වෙනත් කැළඹීම්වලින්ද පීඩාවට පත්ව සිටින ජනතාවට එබඳු බැරෑරුම් හා ගැඹුරු දේශපාලන මාතෘකා කෙරෙහි යොමුවිය නොහැකි බවය. ලේකම්වරයාගේම වචන වලින් කිව හොත් එබඳු බලය බෙදීමක් පිළිබඳ යොමුවීම මෙවේලෙහි ප්‍රඥාගෝචර නොවන බවය. ලේකම්වරයා එසේ පවසා ඇත්තේ ජනාධිපති රනිල් මේ දක්වා පාර්ලිමේන්තුවේදීත්, ඉන් පිටතදීත් එම බලය බෙදීම පිළිබඳ දක්වන උනන්දුව යෝජනා කෙටුම්පත් ආදී සියල්ල හොඳින් දැනගෙන බවද නිසැකය. එනිසා වත්මන් සමාජ දේශපාලන උණුසුම කුමක්ද? ජනතා අභිලාෂය කුමක්ද ආදී වඩාත් සංවේදී ප්‍රශ්න පසෙක දමා අපට ද ඒ පිළිබඳව අවධානය යොමු කළ නොහැකිය. එනිසා අපි පළමුවෙන්ම මේ උද්ගතව තිබෙන සමාජ හා පොදුජන හඬ කුමක්ද යන්න විමසා බලමු.\n\nපොදුජන පෙරමුණේ මහලේකම්වරයා ඉතා නිවැරදිව පැවසූ ආකාරයටම මේ එබඳු ආන්දෝලනාත්මක දේශපාලන උභතෝකෝටිකයක් සම්බන්ධයෙන් ක්‍රියාකිරීමට උචිත පසුබිමක් නැති සමස්ත ජනතාවගෙන් වැඩි පිරිසක් සමාජ – ආර්ථික මෙන්ම ජීවන ගැටලුවලින්ද හෙම්බත් වූ නිමේෂයකි. එක් අතකින් රට මැදිව සිටින්නේ ඉතිහාසයේ මින් පෙර නොවූ විරූ ආකාරයේ දුක්ඛිත සමයකටය. ඒ රටේම සෑහෙන පිරිසක් සරණාගතයන් බවට පත් කළ දැඩි නියඟයකි. නියඟය යනු දේශපාලන අවුලක ඵලයක් නොවන බව පොදුවේ කිව හැකිය. නියඟය – වැස්ස – සුනාමි වැනි විපත් ඉතිහාසයේ වරින් වර ජන හිස මතට කඩාවැටුණු අයුරු ද අපි දනිමු. සැබැවින්ම මේ මොනතරම් කටුක, දුක්බර නිමේෂයක්ද? අප කවුරුත් දන්නා පරිදි රටේම ප්‍රදේශ කීපයක උග්‍ර ජල හිඟයකි. ගම් දනව් විනාශ වෙමින් ද ගොවි බිම් කෙත් බිම් පාළු කරමින්ද ඒ නියං රකුසා රුදුරු දත් විලිස්සමින් සිටියි. ගොවියෝ අඳෝනා නගති. නියඟයට ගොදුරු වූ කෙත් වතු දෙස බලමින් හූල්ලති, හඬති. දෙස් දෙවොල් ද නගති. “අනේ මෙහෙම විපතක් අපට කොහිද සරණක් වැනි දුක්බර විලාප ඒ ගොවීන්ගේ මුවින් හිස් අහසට නැගෙයි.\n\nමේ ගොවි විපත් නියඟය නිසාම නොව ගොවි කටයුතු සම්බන්ධ අදාළ බලධාරීන්ගේ නොසැලකිල්ල, අසමත් බව, උද්දච්ච මානසිකත්වය ආදී හේතු නිසා ඇති වූ බවද ගොවීන්ගේම චෝදනාවකි. ගොවි ප්‍රශ්න කෙරෙහි අසංවේදී වූ පාලකයකුට නිල බල පමණක් නොව රට හැර යෑමට ද සිදුවිය. එහෙත් ඒ පාඩම් දැන් අමතකද? අපට දැනෙන පරිදි ගොවි දුකට, ජන දුකට උණු නොවන හිතක් පපුවක් නැති කිසිදු පාලනයකට චිර පැවැත්මක් ද නැත. එසේම නියඟයක් යනු කිසිසේත් දේශපාලනික අර්බුදයක අතුරු ඵලයක් නොවන බවද අපි නිසැකවම දනිමු. ගෝලීය දේශගුණික ප්‍රවනතා, කලාපීය ප්‍රශ්න ආදිය අද හැම රටකටම පොදු අර්බුද බවද බොහෝ දෙනෙක් දනිති.\n\nඉතිහාසය මෙන්ම සාහිත්‍ය දන්නා ජනතාවක් මෙරටේද සිටිති. පොතපතට අමතරව ජනප්‍රවාදවලින් වෙනත් මූලාශ්‍රවලින් එබඳු දේවල් දන්නා ප්‍රබුද්ධ ජනතාවක් අපට සිටිති. අද විවිධ ජනමාධ්‍යවලින් ද විශේෂයෙන් රූපවාහිනි නිලිකාවලින්ද මේ නියඟය පිළිබඳවත්, ඒවාට මැදිවී සිටින ජනතාව ගැනත් රූපමය සටහන්ද අප හමුවට රැගෙන එයි. එදා විශාලානුවර තුන්බිය ගැන අපේ කවියකු බුදුගුණ ලංකාරයට එක් කළ චිත්‍රයක කොටසකි. ඒවා රූපමය පුවත් සමග කොපමණ සමීප දැයි පොතපත කියවූවෝ දනිති. වැව් සිඳී පතුල පෙනෙන දසුන් අප දෑසට කඳුළක් නංවන සුළුය. මේ එයින් බින්දු මාත්‍රයකි.\n\nකෙත්වත් විපත වීගංහෝ දිය ගිය තැවීවැසි නැති වියත වීනොයෙක් තුරුලිය දා පතිත වී\n\nනොලුගානා තණක්දියතලු තෙමෙන පමණක්නැතිව තුරු සෙවණක්දුකෙකි සිව්පා උනට දියුණක්\n\nසැබැවින්ම අද අප දකින්නේත් එබඳුම නියංසායක ගොරතර විපතක ස්වරූපය නොවේද? මේ සටහන කියවන ඇතැමෙක් සිය සුපහසු ජීවිතය මැද කල් ගෙවන්නෝ විය හැකිය. එහෙත් ඔව්හු ද නියඟය කෙබඳු විපතක් දැයි දනිති. එවන් දුකකට පිහිටක් විය නොහැකි පාලනයක් කුමට දැයි අසන අයද සිටිති. ආණ්ඩුවක් යනු හැම දෙයකටම බැණුම් අසන ආයතනයක් බවද අපි දනිමු. එසේම ඒ බැණුම් ඒ චෝදනා සියල්ල ඉවතලීමට හෝ නොතකා හැරීමට නොහැකි බවද අපි දනිමු. අද වනතුරුත් මෙරටේ ජාතික සංස්කෘතික අනන්‍යතාවන් සුරැකෙන, ජාතික සමගියක් සහිත සමාජයක් ස්ථාපනය කිරීමට නොහැකි වූයේ ජනතාවගේ වරදින්ද? ජනතාවද ඒ පාලකයන්ට ඔවුන්ගේ ඉච්ඡා බස්වලට රැවටී මේ විපත් කැඳවා ගත් බවද සැබෑය. එහෙත් අද ඒ ජනතාව අතර අලුත් වෙනසක් ප්‍රාර්ථනා කරන අයද සිටිති.\n\nකෙසේ හෝ දවසින් දවස උග්‍රවන සමාජ – ආර්ථික ගැටලුවලින් හෙම්බත්ව ජීවත්වීම සඳහා නිරන්තරව අරගලයක් කරන පිරිස් අද මේ පවතින දේශපාලනය නොඉවසන්නෝය. ඒ ජනතා පීඩනයට ආණ්ඩුව දක්වන අසංවේදී බව අපගේ ද දැඩි අප්‍රසාදයට හේතු වන්නකි. අපේ බොහෝ පාලකයන්ට මෙන්ම ඉහළ සුපිරි ජීවිත ගෙවන පිරිස්වලට ද මේ ගොවි ප්‍රශ්න, සුව සේවයේ අර්බුද මෙන්ම අනෙක් බොහෝ ගැටලු ද අදාළ නොවිය හැකිය. එහෙත් එදිනෙදා වේල පිරිමසා ගන්නා අයත් රැකියාවකින් ලබා ගන්නා වැටුපෙන් ජීවිත ගෙවන අයත් සම්බන්ධයෙන් අද තිබෙන පීඩාව ඉතා දැඩිය. රැකියා අහිමි වූ කිසිදු ආදායම් මගක් නොමැති අය ද සිටිති. ඔවුන් ගැන කවර කතාද?\n\nමේ වන විටත් උග්‍රව තිබෙන ගොවීන්ගේ ප්‍රශ්න සුළුපටු නැත. නියඟය නිසා ගොවිතැන් පාළුවූ අය පමණක් නොව දුක් මහන්සියෙන් ගෙට ගෙනා වී අස්වනු විකුණාගත නොහැකි ගොවියෝ ද සිටිති. මේ උද්ගතව තිබෙන නියඟය සම්බන්ධයෙන් සියලුම ගොවියන් ඇඟිලි දිගු කරන්නේ ද ආණ්ඩුවටය. මහජන මුදලින් යැපෙන නිලබල ගැන ගොවියන්ට ඇත්තේ දැඩි විරෝධයකි. මෙවර ගාවියන්ට ජලය ලබාදීම අර්බුදයක් වූයේ ද ඒ නිලබල හා ඇමැතිවරයාගේ ද දුබලතා නිසා යැයි දැඩි චෝදනාවක් ඇත. ජලය ද, විදුලිය ද? යන විවාදය ආණ්ඩුවට තිබුණි. අවසානයේදී ජලය නිකුත් කළත් ඒ වන විට ගොවි බිම් පාළුවී අවසන් බවද කියති. ආණ්ඩුව ගොවීන්ට වන්දි මුදලක් ලබාදෙන බව දැන් ඇමැතිවරයා පවසා තිබේ. එහෙත් එබඳු විනාශයකට දිය හැකි වන්දිය කුමක් ද? යන ගැටලුව ද දැන් සමහරු නගති.\n\nමේ ජල ප්‍රශ්නයෙහි බරපතළ අනතුරක් තිබෙන බවද දැන් ඒ ඒ ක්‍ෂේත්‍රවල විද්වත්හු පෙන්වා දෙති. මහාචාර්ය මෙත්තිකා විතානගේ දින කීපයකට පෙර සඳහන් කර තිබුණේ පානීය ජලය පිළිබඳ ගැටලුවක් ඇතිවිය හැකි බවය. එහිදී ඇය අපේ කාලගුණ හා දේශගුණික ක්‍ෂේත්‍රවල අසමත් බව මෙන්ම සැලසුම් විරහිත බව පිළිබඳව ද සිය කනස්සල්ල පළකර තිබුණි. ඇත්තටම ඇය කියා සිටියේ මේ සියලු විපත්වල පොදු ගෝලීය ප්‍රශ්න තිබුණත් ඒවා යම් ප්‍රමාණයකට කළමනාකරණය කර ගැනීමට ද හැකි බවය. ඇයට අනුව එම විපත් යම් ප්‍රමාණයකට අවමකර ගැනීමට හෝ අපේ අදාළ බලධාරීහු අසමත් වෙත් නම් ඒ වෙනුවෙන් ජනතා මුදල් වැය කිරීම අපරාධයකි. කෘෂිකර්ම ක්‍ෂේත්‍රයට අදාළ ප්‍රාමාණික හා විද්වත් සුළු පිරිසක් හෝ මෙරටේ සිටිති. එහෙත් ඒ පිරිස් අසලකටවත් නොකැඳවා හිතුවක්කාර ලෙස කටයුතු කරන පාලකයෝද අපට වූහ. දැන් සිදුවන්නේත් එයම දැයි අපි නොදනිමු.\n\nදැන් අපි මේ වනවිටත් උඩුදුවමින් තිබෙන ජාතික සුව සේවය වෙත අවධානය යොමු කරමු. මේ රටේ සෞඛ්‍ය සේවය බිඳවැටීමේ මුළු බරත් වගකීමත් කෙහෙළිය රඹුක්වැල්ල ඇමැතිවරයාට පැවරීමට අපි සූදානම් නොවෙමු. එයට වගකිව යුතු දේශපාලන අධිකාරිය මෙන්ම සෞඛ්‍ය සේවයෙහි නිල බල ඉසිලූ අය හා වෙනත් පරිපාලන කාර්යභාරය සිදුකළ අය ද සිටින බව අපගේ අදහසයි. මේ දිනවල බහුලව පැවැත්වෙන මාධ්‍ය හමුවලදී නිරුවත් වන බොහෝ අය ද සිටිති. එහෙත් ඒවා සත්‍ය හෝ නිශ්චිත තොරතුරු ද යන්න නුදුරු අනාගතයේදීම අපට දැකබලා ගත හැකිය. ඒ කහෙළියට එරෙහිව ඉදිරිපත්ව තිබෙන විශ්වාසභංග විවාදයේදීය. දින කීපයකට පෙර පුවත්පතකට සම්මුඛ සාකච්ඡාවක් ලබා දුන් ස.ජ.බ. තිස්ස අත්තනායක ද ඒ සම්බන්ධයෙන් ජනතාවට කරුණු ඉදිරිපත් කිරීමට සූදානම් බවද පවසා තිබිණි. අපි එතෙක් ඉවසීමෙන් සිටිමු. එසේ වුවද මේ වනවිට සෞඛ්‍ය සේවය හා ඇතැම් නිලධාරීන් මෙන්ම ආයතන සම්බන්ධයෙන්ද ලැබී තිබෙන වාර්තා අපුල දනවයි දුගඳ පතුරුවයි. මහජන සේවාවක තිබිය යුතු සදාචාර බව, ආචාරධර්ම පවා නැති කුණු ගොඩක තත්ත්වයට ජාතික සුව සේවය පත්වීම මොන තරම් දුක් මුසුද? මෙහිදී ආණ්ඩුවට මෙන්ම එම සේවයේ වෘත්තිකයන්ට හා නිල බලවලට ද එල්ල වන චෝදනා රැසකි. අද රෝහල් පද්ධතිය ද කඩාවැටී තිබේ. විශේෂඥ වෛi හිඟයකි. නොසැලකිල්ල නිසා විනාශ වන මරුට ගොදුරු වන අය ගැන ද විවිධ වාර්තා තිබේ. කොහොමටත් මුල මැද අග යන තුනම කුණුවී තිබෙන ඕනෑම රාජ්‍ය ආයතන මෙන්ම ඒවාට අරක්ගත් නිලධාරි බහිරවයන්ද සිටින රටක යහපත් සමාජ දේශපාලනයක් අපේක්‍ෂා කිරීමද සා අඟින් පනා කැපීමකට නොදෙවෙනි ගොන් වැඩකි. එහෙත් මේ රට දේශපාලකයන්ටත් උන්ගේ සනුහරයටත්, අතවැසි වහල්ලුන්ටත් ගසා කෑමට ඉඩ දිය යුතු නැති බවද දැඩිව අවධාරණය කරමු.\n\nමෙතැන් සිට අප විසින් මේ ලිපිය ආරම්භයේදී මතුකරන ලද 13 වැනි සංශෝධනය බලාත්මක කිරීම සම්බන්ධයෙන් ද සැකෙවින් හෝ අවධානය යොමු කළ යුතුය. මෙහිදී අපි පොහොට්ටුවේ මහලේකම් සාගර සමග කොන්දේසි විරහිතව එකඟ වන්නෙමු. ඔහු මේ අවස්ථාවේ බලය බෙදීම පිළිබඳ යොමුවීම දකින්නේ ප්‍රඥාගෝචර නොවන ක්‍රියාවක් ලෙසය. එය වඩාත් කටවහරට ළං කළහොත් මොට්ට මෝල් වැඩකි. කුමක් වුවත් දේශපාලනය යනු අප බොහෝ විට දකිනවාට හිතනවාට වඩා වෙනස් දෙයකි. කොහොමටත් ගම්මඩු අස්සේ ගිනිමඩු නැටීම අනතුරක් බව සිංහල ජනවහරේද එයි. ජනාධිපති රනිල් එබඳු වැඩවලට ද දක්‍ෂයෙකි. එහෙත් ප්‍රශ්නය වන්නේ තමන්ගේ බලයෙහි උල්පත බඳු පොදුජන පෙරමුණෙහි හෙවත් පොහොට්ටුවේද ආශිර්වාදයෙන් තොරව මේ දේශපාලන තොවිලය නැටිය හැකිද යන්නයි. ඒ එක පැත්තකි. අනෙක් පැත්තෙන් විපක්ෂයේ මෙන්ම පොහොට්ටුවෙන් කැඩී වෙන්වී සිටින බහුතරයෙන්ද ජනාධිපතිගේ ක්‍රියාන්විතයට සාධනීය ප්‍රතිචාර නොලැබීමය. ස.ජ.බ.යේ පොදු මතය වන්නේ ඒකීය රාජ්‍යයක් තුළ එබඳු බලය බෙදීමකට පක්‍ෂ වුවත් එයට පෙර අක්‍රීය කර තිබෙන පළාත් සභා බලගන්වා ඒවාට මහජන නියෝජිතයන් පත් කළ යුතු බවය. එහිද වලංගු තර්කයක් තිබේ. වසර පහකටත් අධිකව නිහඬ කර හෝ අක්‍රීය කර හෝ තිබෙන පළාත් සභාවලට මහජන නියෝජිතයන් පත්කර ගැනීම පළමුව කළ යුතු බවය. එසේම විමල්, උදය, සරත්, ගෙවිඳු වැනි ජාතිකත්වයට වඩාත් නැඹුරු දේශපාලනයක නිරතව සිටින පිරිස් පවසන්නේ මෙම බලගැන්වීම රට බෙදීමට හැර දෙන කවුළුවක් බවය. ඒ අදහස එදා සටන් බිම සිටි හමුදා නිලධාරීහු ද අනුමත කරති.\n\nඑදා ගෝඨාභය බලයට පත් කිරීම සඳහා පුරෝගාමී මෙහෙවරක් ඉටුකළ මහා සංඝයා වහන්සේලා අතර ප්‍රමුඛ චරිතයක් වූ මහාචාර්ය මැදගොඩ අභයතිස්ස හිමියන් පවසන්නේ ගෝඨාභයගේ ජනවරම නිසැකයෙන්ම 13 වැනි සංශෝධනයට එරෙහි වූද අලුත් ආණ්ඩුක්‍රම ව්‍යවස්ථාවක් ලබාදීමට ද සහතික කළ එකක් නිසා මෙයට ඉඩ නැති බවය. උන්වහන්සේ යෝජනා කරන්නේ ජනාධිපති රනිල්ට ඒ බව ජනතාවට පවසා අලුත් ජනවරමක් ලබාගෙන 13 බලාත්මක කළ හැකි බවය.\n\nමේ අතර නීති ක්‍ෂේත්‍රයේ විද්වතකු වන ජනාධිපති නීතිඥ මනෝහර ද සිල්වා මේ සම්බන්ධයෙන් එකඟ විය නොහැකි බවත්, ඒ යෝජනාව පසුපස දෙමළ සන්ධානයේ ඇම්. ඒ. සුමන්තිරන් හා වමේ දේශපාලනඥයකු වන ජයම්පති වික්‍රමරත්නගේ අතුරු කමිටු වාර්තාවක සඳහන් නිර්දේශ තිබෙන බවත්ය. එසේම ජනාධිපති රනිල් විසින් ආණ්ඩුකාරවරුන් අලුතින් පත් කරන ලද්දේත් තම දේශපාලන අරමුණ ජයගැනීමට බවද ඔහු කියයි. ගෝඨාභය විසින් රොමේෂ් ද සිල්වාගේ ප්‍රධානත්වයෙන් පත් කරන ලද ව්‍යවස්ථා සම්පාදන කමිටුවට තමා ද ඇතුළත් වූ බවත් ඒ අනුව සැකසූ ව්‍යවස්ථාව ගැන අද හා හූවක් හෝ නොමැති බවත් මනෝහර ද සිල්වාගේ තවත් විවේචනයකි. ගෝඨාභය එදා ‘එලිය’ නමින් සංවිධානයක් පිහිටුවා මෙම කරුණ පිළිබඳ පැහැදිලි දේශපාලන ස්ථාවරයක පිහිටි බවද ඔහු තහවුරු කරයි.\n\nකෙසේ වුවද මේ වනවිට 13 යළි බලගැන්වීම දේශපාලන බෝම්බයක් බවට පත් වීමේ අනතුරක් ද තිබෙන බව පැහැදිලිය. සද් චේතනාවෙන්, ජාතික සමගිය වෙනුවෙන් එබඳු දේශපාලන වුවමනාවක් ජනාධිපති රනිල් පෙන් වුවත් ඒ තුළ කිසියම් අවදානමක්ද තිබෙන බව අපට පෙනේ. එනිසා බලය බෙදීම යනු පුළුල් ජාතික අනුමැතියක් වුවමනා ගැඹුරු කරුණක් බව අප පෙන්වාදිය යුතුය.\n\nගාමිණි සුමනසේකර",
       "URL": "https://divaina.lk/%e0%b6%9c%e0%b6%b8%e0%b7%8a%e0%b6%b8%e0%b6%a9%e0%b7%94-%e0%b6%85%e0%b7%83%e0%b7%8a%e0%b7%83%e0%b7%9a-%e0%b6%9c%e0%b7%92%e0%b6%b1%e0%b7%92%e0%b6%b8%e0%b6%a9%e0%b7%94-%e0%b6%b1%e0%b6%a7%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/37/"
}