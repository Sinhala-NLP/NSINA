{
       "Source": "divaina",
       "Timestamp": "August 11, 2023",
       "Headline": "මට ටෙලිවිෂන් ස්ටේෂන් අවස්ථාවක් දුන්නේ නැහැ – OUTSIDER ගැන බූඩි කියන කතාව",
       "News Content": "ඔහුගේ නිර්මාණකරණයේ හැමදාම තිබුණේ විසිතුරු බව. විසුරුණු දේවල් එකතු කරන්නේ හරිම අමුතුම රටාවකට. ඒ අනන්‍යතාවය ඔහුගේ නිම්නයක හුදෙකලාවේ හරියටම ගළපලා තිබෙනවා. ඔහු අපේ රටේ කලාව ඇතුළේ නව මානයක්, නව සලකුණක් තියන්න නිතරම උත්සාහ කරනවා. ලංකාවේ ටෙලිවිෂන් ශානරයට ආපු මිනි සීරිස් වැස්සේ අළුත්ම වැඩේ තමයි Outsider. හැම සතියකම සෙනසුරාදා අලුත්ම එපිසෝඩ් එකක් එක්ක එපිසෝඩ් අටක කථාමාලාවක් තමයි තියෙන්නේ. ගිය සතියේ ආපු අලුත්ම එපිසෝඩ් එකත් කරල තියෙන්නේ බූඩි කීර්තිසේන. ඉතිං බූඩි සමඟ සිනමා කලා සංවාදයක යෙදුණා.\n\n● බූඩි කීර්තිසේන දිගු කලකට පසුව මිනි සීරිස් එකක් නිර්මාණය කරනවා. ‘අවුට්සයිඩර්’ එක්කම කතාව පටන් ගත්තොත්?\n\nමම මේ වැඩේට ලැබෙන ප්‍රතිචාර ගැන තවම හරියට දන්නෙ නැහැ. වැඩේ කරපු කට්ටිය කතා කරල එක එක දේවල් කියනවා. ඒ හැරෙන්න රටේ ලෝකයේ යන දේවල් මම තවම හොයන්න ගියේ නැහැ, මොකද මට තවම වැඩේ මදි හින්දා. මට ඕක තව ටිකක් හොඳට කරගන්න තිබුණා නම් හොඳයි කියලයි හිතෙන්නේ. ඒකත් හැම අධ්‍යක්‍ෂවරයකුටම හිතෙන දෙයක් වෙන්න ඇති.\n\n● කොච්චර කාලයකට පස්සෙද අවුට්සයිඩර් නිර්මාණය කරන්නේ?\n\nමම මුලින්ම සත්‍ය කියලා, ටී වී එකට සීරිස් එකක් කරනවා 2001 වසරේ. ඒක විකාශය වුණේ 2003 වසරේ. මට ඒ අවස්ථාව ලබා දෙන්නේ එච් ඩී ප්‍රේමරත්න මහත්මයා. ඒක පෙර පුහුණුවීමක් නැතිව පෙර පිටපතක් නැතිව ඩොග්මා කියන ස්ටයිල් එකට කරපු වැඩක්.\n\nඊට පස්සෙ මම කරපු ටෙලි සීරිස් එකක් තමයි කොටස් දහයක් කරපු රූමස්සල. ඒකට පස්සෙ මම අවුරුදු පහක විතර කාලයක් අරගෙන තමයි මේ වැඩේ කරන්නේ. මේ වැඩේට මට මුලින්ම ආරාධනා කළේ සුපුන් රත්නායක.\n\n● අවුට්සයිඩර් පිටපතත් ඔබේ?\n\nමේක මම අවුරුදු ගණනාවක් තිස්සේ චිත්‍රපටයකට ලියාගෙන කතාවත් හදාගෙන තිබුණු එකක්. ඒකෙන් ගත්තෙ තේමාවයි චරිත දෙකකුත් විතරයි. අනෙක් සියල්ල ටෙලිවිෂන් එකට හින්දා වෙනම හදන්න එපායැ. ඒක හින්දා ටෙලිවිෂන් එකට වෙනම කතාවක් ලිව්වා.\n\n● මේ නිර්මාණයට දැවැන්ත නළු නිළියන් පිරිසක් සහභාගි කරගෙන තිබෙනවා. ඇයි ඒ?\n\nමම ඉතිං මගේ යාළුවො එක්ක නේ වැඩ කරන්නේ. මගේ මුල්ම කෘතිය කෙටි චිත්‍රපටයක්. ඒකෙ පිටපත ලිව්වෙ කමල් අද්දරආරච්චි. අධ්‍යක්‍ෂණය කළේ මම. නම වෙඩින්.\n\nදසුන් මගෙත් එක්ක එකතුවෙන්නේ නිම්නයක හුදෙකාලව නිර්මාණයේ පසුතල කළමනාකාරවරයා විදිහට. ඊට පස්සෙ මාතා, රූමස්සල වගේ නිර්මාණ හැම එකකම ඉන්නවා. ඔය අතරෙ වසන්ත විට්ටච්චි මගේ හැම වැඩකම වගේ ඉඳල තිබෙනවා. එතකොට අපේ ප්‍රදීප් රාමවික්‍රම මගේ රූමස්සල වැඩේ හිටියා. අනික සමනලී ෆොන්සේකා මගේ නිම්නයක හුදෙකලාවේ ඉඳලා ඉන්නවා. එතකොට චමත්කා තමයි මම අලුතින්ම වැඩකරන්න ගත්තේ. හරිම ෂෝක්.\n\n● මිනි සීරිස් වැඩකට වඩා ටෙලි නාට්‍යයකට අතගැසුවා නම් හොඳයි කියල හිතෙන්නේ නැතිද?\n\nමෙහෙමයි ටෙලි නාට්‍යවලට දෙන මුදල් ප්‍රමාණය හරි අඩුයිනේ. සාමාන්‍යයෙන් ලංකාවෙ යන ක්‍රමය අනුව දවසකට කොටස් එකක් හෝ එකහමාරක් ෂූටින් කරලා ඉවර කරන්න එපායැ. කොහොමද දවසකට කොටසක් හෝ කොටස් එකහමාරක් ෂූටින් කරල ඉවර කරන්නේ. මට නම් තේරෙන්නෙ නැහැ, හරි අමාරුයි. මම උත්සාහ කරනවා, නමුත් මට බැහැ. ඒ වුණාට පුළුවන් අය ඉන්නවා. නැතිනම් නාලිකාවලින් ගෙවන මුදල බැලුවහම අපිට පාඩුයි. මම මේ වැඩේට කැමැති වුණේ කතාව දිගටම අදින්නේ නැති නිසා වගේම කොටස් අටක් හින්දා. මම කියන්නෙ නැහැ ටෙලි සීරිස් කරන්න එපා කියලා. නමුත් කොටස් එකසිය ගණන් යන ඒව මට නම් කරන්න අමාරුයි.\n\n● අවුට්සයිඩර් රූගත කිරීම් කරද්දී මොනවගේ අභියෝගයන්ටද මුහුණ දුන්නේ?\n\nමට තියෙන එකම ප්‍රශ්නය තමයි මම සුළුවෙන් කරන්න පුළුවන් කියල හිතාගෙන වැඩක් පටන් ගත්තහම ඒක කරගන්න බැලීම. දැන් සත්‍ය කරනකොට අපි සුළුවෙන් තමයි කළේ. ඒ කාලෙ අපි බොහොම සිම්පල් එකට මේව මෙහෙයවූයේ. දැන් හැමෝම හෙන ලොකුවට හිතනවා. අනික ලංකාවෙ තියෙනවානෙ ලොකුවට කතා කරන, ලොකුවට හිතන ප්‍රශ්නය. ඒ ප්‍රශ්නය මේ ක්‍ෂේත්‍රයේ හරියට තියෙනවා. ඕනෑවට වඩා සීරියස් ගන්නවා. එතකොට හැමදේම බරපතළයි, හිතන්නේ ලොකුවට. මම කියන්නෙ, අයි ෆෝන් එකෙන් පවා දේවල් කරන්න පුළුවන්. නමුත් හිතන්නෙ හෙන ලොකුවට. එතැනදී මම හිරවෙනවා. ඕක තමයි ප්‍රශ්නය. නළු නිළියන් අතර ඔය කියන ප්‍රශ්න හරි අඩුයි. මොකද ඒගොල්ලො මගෙත් එක්ක වැඩ කරල දන්නවා මොකක්ද මේ බූඩි කියන්නෙ කියලා. ඕනෑවට වඩා සීරියස් ගත්තොත් ලොකු ප්‍රශ්නයක් කියලයි මම දකින්නේ.\n\n● වර්තමානයේ මේ ටෙලි නාට්‍ය කලාව තිබෙන තැන ගැන ඔබට මොනවගේ අදහසක් ද තිබෙන්නේ?\n\nමම ටෙලිවිෂන් ස්ටේෂන් කිහිපයකින්ම ඇහැව්වා මට මොනව හරි කරන්න දෙනවද කියලා. ඒ හැම මොහොතකම මට අවස්ථාවක් දුන්නෙ නැහැ. අනේ අපිට එහෙම දෙන්න බැහැ, අපේ බෙල්ට් ෆ්‍රී නැහැ. අපි දුන්නොත් අපේ හැමදාම කරන කට්ටියට දීගන්න බැරිවෙනවා වගේ දේවල් නාලිකාවලින් කිව්වා. ඒකෙන් තේරෙන්නෙ නාලිකා ඒ කට්ටිය එක්ක සාර්ථකව වැඩ කරනවා කියන එකනේ. එතකොට අපිට දකින්න හම්බ වෙන්නෙ හැමදාම කරන කට්ටියම තමයි ඒගොල්ලෝ ඒක භාරදෙන්නෙ ඒ අයටමයි. මොකක්ද කියන හේතුව මම දන්නෙ නැහැ. අදටත් මට ඒක තේරුම් ගන්න බැහැ. මට හිතෙනවා තව තව අයට මේක ඇතුළට එන්න දුන්නොත් මේ යන හැඩතල වෙනස්වේවි කියලා.\n\n● සිනමාව ගැනත් කතා කළොත්?\n\nමම හුඟක් දවසක ඉඳල ලියාගෙන ඉන්න චිත්‍රපටයක් තිබෙනවා. ලැබුණු මොහොතක කරනවා. ඒවා ගැනත් මම දැන් ලොකුවට හිතන්න යන්නෙ නැහැ. පොඩියෙන් පටන් අරගෙන පොඩි විදිහට කරන එක තමයි හොඳ.\n\n● ජාත්‍යන්තරය සමග කරන ගනුදෙනු ගැනත් කතා කළොත්?\n\nමම මේ ළඟදි මාස්ටර් ක්ලාස් එකක් කළා, ඇකඩමික් අවෝර්ඩ් විනින් චිත්‍රපට අධ්‍යක්‍ෂවරයෙක් වන පොපේ ඩන්කුවාට් සමග. ඒක අපි කළේ බාන්ස් හවුස් එකේ. ඒක හුඟක් සාර්ථක වුණා සමහර නළු නිළියන් පවා ආවා. බුද්ධි ස්කූල් ඔෆ් ආර්ට්ස් කියන ස්කූල් එක මට කරන්න තාත්තගෙන් අවසර ලැබුණා. ඉතිං තව ඒ වගේ මාස්ටර් ක්ලාස් කිහිපයක් ලෑස්ති වෙලා තිබෙනවා.\n\nදිනේෂ් විතාන\n\n",
       "URL": "https://divaina.lk/%e0%b6%b8%e0%b6%a7-%e0%b6%a7%e0%b7%99%e0%b6%bd%e0%b7%92%e0%b7%80%e0%b7%92%e0%b7%82%e0%b6%b1%e0%b7%8a-%e0%b7%83%e0%b7%8a%e0%b6%a7%e0%b7%9a%e0%b7%82%e0%b6%b1%e0%b7%8a-%e0%b6%85%e0%b7%80%e0%b7%83/",
       "Category": "visheshanga",
       "Parent URL": "https://divaina.lk/category/visheshanga//page/45/"
}