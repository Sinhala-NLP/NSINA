{
       "Source": "divaina",
       "Timestamp": "August 22, 2023",
       "Headline": "දරුවන් උදෙසා… තේරුම් ගනිමු, ගැටලු අවම කරගමු",
       "News Content": "දෙමාපියන් හා දරුවන් අතර ඇති සම්බන්ධය දුරස්වීම තුළ ඔවුනොවුන් පිරිහීමට ලක්වීම සහ සතුටින් වෙසෙන පවුලක් යන බලාපොරොත්තුව ඉටු කරගත නොහැකි වීම වර්තමානයේ බොහෝ පවුල් මුහුණ දෙන ගැටලුවකි. මෙයට ප්‍රමුඛතම හේතුව දරුවන් යැයි රැල්ලට බොහෝ දෙනා දොස් නැගුව ද සත්‍යය එයින් දුරස් වේ. දරුවන් යනු ඉගෙන ගන්නා මෙන්ම පුහුණු වන පිරිසකි. ඔවුන් ඉගෙන ගන්නේ අත්දැකීම්වලින් හා තමා අවට පරිසරයෙනි. මෙහිදී දෙමාපියන් හා දරුවන් අතර සම්බන්ධය ඉතා වැදගත් බලපෑමක් මෙම වෙනස්කම් උදෙසා සිදු කරයි.\n\n●සම්බන්ධය හා දුරස් වීම\n\nදෙමාපියන් වෙත දරුවන්ට විවෘත වීමට නොහැකි වීම සහ දරුවන්ව දෙමාපියන්ට තේරුම් ගැනීමට නොහැකි වීම යන කරුණු යුගල මෙම සම්බන්ධතාව බිඳවැටීමට බලපා තිබේ. මෙම ප්‍රමුඛ සාධක දෙක නොබලා හුදෙක් ජංගම දුරකථනයට හෝ පරිගණකයට දොස් නැගීම විහිළුවකි.\n\n●සම්බන්ධය ගොඩනඟා ගනිමු\n\nදරුවන් හා සම්බන්ධය ගොඩනඟා ගැනීමට දෙමාපියන් විසින් දරුවාට අවංකවීමත් දරුවාට තමා වෙත විවෘත වීමට ඉඩ හැරීමත් සිදුකළ යුතුව තිබේ. එහිදී දරුවන්ට කුඩා කාලයේ සිට ජීවිතය ගැන උපදෙස් දීම වෙනුවට දරුවාව තේරුම්ගෙන දරුවාගේ දෘෂ්ඨි කෝණයෙන් ගැටලුව දෙස බලා දරුවා වෙත කාරුණිකත්වය මත ගැටලුව නිරාකරණය කර ගැනීමට සහාය වීම සිදුකළ යුතුව ඇත. උදාහරණයක් ලෙස, ඔබේ දරුව පිරිසිදුව නොසිටින කෙනෙක් යැයි සිතන්න. පිළිවෙලක් නැත්තෙකු ලෙස සිතන්න. ඔබ එය වෙනස් කිරීමට දොස් නැගීම පමණක් කරන්නේ නම් එය වෙනස් කිරීමට වඩා අපහසු වනු ඇත. ඊට ප්‍රථම ඔබේ දරුවාගේ ඒ හැසිරීමට හේතුව විමසීමත්, දරුවා සිටින්නේ කවර මානසික තත්ත්වයක දැයි තේරුම් ගැනීම පිණිස දරුවා සමග කතා කිරීමත්, පසුව ගැටලුව තේරුම් ගැනීම තුළ දරුවා ක්‍රමක්‍රමයෙන් පිරිසිදුව සිටීමට හුරු කිරීමත් සිදුකළ යුතුව ඇත.\n\nනමුත් ඒ වෙනුවට බොහෝ දෙමාපියන් දරුවාට ඔහේ හැදෙන්නට ඉඩ හැර පසුව අපිළිවෙළට දොස් නගා පිළිවෙළ ගැන දේශනා කරමින් බැන වැදීම සිදු කරනු දක්නට ලැබේ. දරුවාට ක්‍රම ක්‍රමයෙන් පුහුණු කරවීම විනා නින්දෙන් නැගිට්ටා සේ අලුත් හැසිරීමක් බලාපොරොත්තු වීම හාස්‍යයට කරුණකි.\n\n●ලිංගික අධ්‍යාපනය\n\nදරුවා සමග පුද්ගලික ශාරීරික වෙනස්කම් මෙන්ම ලිංගිකත්වය පිළිබඳවත් කතා කිරීමට නිසි කාලය දෙමාපියන් විසින් තේරුම් ගත යුතුව ඇත. සමාජයෙන් හා මිතුරන්ගෙන් එය ඉගෙනීම වඩා හානිකර විය හැකිය. එබැවින් දරුවාට සත්‍ය ලෙසම සිදුවන ක්‍රියාවලිය සීමාවක් තුළ පැවසීමට දෙමාපියන් කටයුතු කරන්නේ නම් දරුවාගේ ආරක්ෂාව වැඩි දියුණු වනු ඇත.\n\n●සන්සුන් මනසක් හා අධ්‍යාපනය\n\nදරුවන්ගේ අධ්‍යාපනය හා මානසික සෞඛ්‍ය ගැනත් සැලකිලිමත් වීම වැදගත් කරුණකි. දෙමාපියන් විසින් දරුවාගේ මනස සන්සුන් කිරීම සඳහා දරුවාව විවේචනය නොකර දරුවාට ඇහුන්කම්දීමත් ගැටලුව අවතක්සේරු නොකර වැඩි අවධානයක් ලබාදීමත් අත්‍යවශ්‍ය වේ. එසේම දෙමාපියෙකු ලෙස ඔබගේ මනසත් සන්සුන්ව තබාගෙන රැකියා ස්ථානයේ හෝ ඔබගේ පවුල් ජීවිතයේ ගැටලු හා පීඩනයන් දරුවා පිටින් නොයැවීමට කටයුතු කිරීම වැදගත් වේ.\n\n●දරුවෙකුගේ වගකීම\n\nදරුවෙකුගේ වගකීම නම් තම ජීවිතය සාර්ථක කර ගැනීම පිණිස දෙමාපියන්ගේ උදව් ලබා ගැනීමයි. දෙමාපියන්ගේ උපකාර ලබාගැනීම නම් තමාගේ ප්‍රශ්න හෝ ගැටලු දෙමාපියන් සමග කතාකොට ඒවාට උපකාර ලබාගැනීමයි. ඔබ තනි වූ කෙනෙකු හෝ තනිව තීරණ ගත යුත්තෙකු නොවන අතර දෙමාපියන්ගේ හා ගුරුවරුන්ගේ සහාය නිතර ලබා ගැනීමෙන් ඔබේ අනාගත අරමුණු කරා පහසුවෙන් ළඟාවිය හැකිවනු ඇත.\n\n●අරමුණ සහ අධිෂ්ඨානය\n\nදරුවෙකු ලෙස ඔබ කිනම් වයසක පසු වුවත්, අරමුණක් ඇතිව වැඩ කිරීමෙන් වඩා ප්‍රායෝගික ප්‍රතිඵල ඔබට ලබාගත හැකිවනු ඇත. ජිවිතයේ අරමුණ වෙනුවෙන් තමා විසින් කැපවිය යුතු ආකාරය මෙනෙහි කිරීමත් ඒවා සිහියේ තබා ගැනීම පිණිස නිරන්තර උත්සාහයක නිරත වීමක් වැදගත් වෙයි.\n\nඒ සඳහා අරමුණු කාඩ්පතක ලියන්න. අරමුණු සඳහා කැපවිය යුතු අයුරු තවත් කාඩ් පතක ලියන්න. අරමුණු ඉෂ්ට නොවුවහොත් ඒ සඳහා වෙනත් සැලැස්මක් තවත් කාඩ් පතක ලියන්න (Backup Plan) මෙහි පළමු කාඩ්පත දෙක නිරන්තරයෙන් තමා සන්තකයේ පෙනෙන තැනක තබාගෙන උත්සාහය අඩුවන සෑම තැනකදීම එය කියවන්න. තුන්වන කාඩ්පත සුරැකිව තබාගන්න. එය ඔබගේ අරමුණු බිඳ වැටුනහොත් කියවා, මානසිකව වැටීමෙන් ගැලවී ගමන් කිරීමට උත්සාහ කරන්න.\n\n●බුදුන් වහන්සේගේ ඉගැන්වීම\n\nබුදුරජාණන් වහන්සේ දේශනා කර ඇත්තේ ද දෙමාපියන් සහ දරුවන් අතර සම්බන්ධය පහත ආකාරයට පවත්වාගන්න ලෙසයි.\n\nදෙමාපියන්ගෙන් දරුවන්ට සිදුවිය යුතු දේවල්\n\nදරුවන්ගෙන් දෙමාපියන්ට සිදුවිය යුතු දේවල්\n\nඉහත දැක්වූ පරිදි දෙමාපියන් සහ දරුවන් අන්‍යොන්‍ය අවබෝධයෙන් යුතුව තම වගකීම් හා යුතුකම් තේරුම්ගෙන කටයුතු කළහොත් වඩා සතුටුදායී ජීවිතයක් සේම අප බලාපොරොත්තු වන තෘප්තිමත් ජීවිතයක් ලබා ගැනීමට හැකියාව පවතියි.\n\nපැපිලියානේආර්යදේව රතනහිමි\n\nසංස්කරණය – වසන්ත ලියනගේ",
       "URL": "https://divaina.lk/%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%8b%e0%b6%af%e0%b7%99%e0%b7%83%e0%b7%8f-%e0%b6%ad%e0%b7%9a%e0%b6%bb%e0%b7%94%e0%b6%b8%e0%b7%8a-%e0%b6%9c%e0%b6%b1%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/36/"
}