{
       "Source": "divaina",
       "Timestamp": "March 12, 2023",
       "Headline": "රුව, සුවඳ වගේද? ජීවිතය",
       "News Content": "දෙපස උස් ගොඩනැගිලි ආදියෙන් සෙවණ වූ පිටකොටුව දෙවන හරස්වීදිය ඇවිස්සුණු කඩි ගුලක් බඳුය. පදික වේදිකාව මුළුමනින්ම පදික වෙළෙඳුන්ගේ ග්‍රහණයට යටත්ව ඇත. එබැවින් දෙවන හරස්වීදිය මැද ඔබ මොබ ගමන් කිරීමේදී වඩාත් ප්‍රවේශම් සහගත විය යුතුය. දෙවන හරස්වීදිය වඩාත් ප්‍රකටව පවතින්නේ විදුලි උපකරණ අලෙවිය පිණිස වුවත් එහි යන ඕනෑම කෙනෙකුට පෙනී යන්නේ එය විදුලි උපකරණ අලෙවිය පිණිස පමණක් නොව ‘නැති දෙයක් නැති’ වීදියක් ලෙසටය. එබැවින් පදික වෙළෙඳුන් නඟන වෙළඳ කන්කරච්චලයද පිටකොටුව දෙවන හරස් වීදියට සමාන්‍ය දෙයක්ය.\n\nපිටකොටුව ප්‍රධාන වීදියෙන් දෙවන හරස් වීදියට පිවිසි මා එතැන් සිට විමසිලිමත් වූවේ වෙළඳ වනාන්තරයක් බඳු එහි සුවඳවිලවුන් හා රූපලාවන්‍ය ආලේපන හා උපකරණ අලෙවි සැල් එකක් හෝ කීපයක් ඇති ස්ථානයක් සොයාගැනීම පිණිසය. එය තරමක් අසීරු කාර්යයක් විය. සුවඳ විලවුන් සහ රූපලාවන්‍ය ආලේපන අලෙවිය පිණිස එතරම් ප්‍රකට නොවූ දෙවන හරස්වීදිය මට හරස්වී ඇති සේය. තව කෙකුගේ සහාය පැතිය යුතුය. අසල පදිකවේදිකාවේ වෙළඳාමේ නිරත තරුණයකුට සමීප වූ මා සුවඳ විලවුන් මිලදී ගත හැකි ස්ථානයක් පිළිබඳ ඔහුගෙන් විමසන්නට විය.\n\n“යන්න… අර පේන බිල්ඩින් එක ළඟින් ඇතුළට ගිහින් පහළට බහින්න. එතන මහත්තය හොයන ඕනෑම දෙයක් තියෙනවා. මිලත් අඩුයි බඩුත් හොඳයි…”\n\nනාඳුනන පදික වෙළෙන්දා තට්ටු කීපයකින් යුත් ගොඩනැඟිල්ලක් දෙස අතක් දික් කරමින් මට සහය දැක්වූ අතර ඔහුගෙන් සමුගත් මා තවත් පියවර කිහිපයක් ඉදිරියට ගමන් කළ පසු ඔහු විසින් පෙන්වන ලද ස්ථානයට ළඟාවිය. පටු පිවිසුමක් සහිත එම ස්ථානයට ඇතුළුවූ පසු දැක ගැනීමට ලැබෙන්නේ බිම් මහලින් පහළට ගමන් කළ හැකි පඩිපේළි කීපයක්ය. සුරූපී තරුණියන් පිරිසක් හොඳින් හුරු පුරුදු ස්ථානයකට ඇතුල්වන සේ මා පසුකර යමින් පඩිපෙළ බසින ආකාරයක් දිස්විය. මුළුමනින්ම ස්වභාවික පැහැය අහිමිකරගත් එම තරුණියන් පිරිස රූපලාවන්‍ය ශිල්පිනියන් විය යුතුය. භූගත බංකරයක් බඳු එම ස්ථානයට ගමන් කරන පාරිභෝගික ප්‍රජාව මෙන්ම එම ස්ථානයෙන් පිටතට පැමිණෙන පාරිභෝගික ප්‍රජාව හේතුවෙන් එම ස්ථානයද තරමක් ජනාකීර්ණ වී ඇත. වෙනසකට ඇත්තේ පිටත එළිමහනේ නිතර ඇසෙන කෑකෝ ගැසීම් කිසිවක් එම ස්ථානයේදී සවනට නොඇසීම පමණය. පහළ මාලයේ සියලුම කඩසාප්පු විවිධ සුවඳවිලවුන් වර්ග, රූපලාවන්‍ය ආලේපන හා රූපලාවන්‍ය උපකරණ ආදියෙන් පිරී ඇත. එය ඒ සඳහාම වෙන්වූ සාප්පු සංකීර්ණයක් බව වටහා ගැනීම පිණිස එම දර්ශනය වුවද ප්‍රමාණාත්මකය.\n\nවිවිධ හැඩයන් ගත් ඇසුරුම් තුළ විවිධ වර්ගයන්ට අයත් සුවඳ විලවුන්, රූපලාවන්‍ය ආලේපන දැකගත හැක. විශේෂයෙන්ම රූමත් තරුණියන් එවැනි දේ මිලදී ගැනීම පිණිස රොද බදින ආකාරයත් දැකගත හැකිවිය. සෑම වෙළෙඳසැලක්ම ගනුදෙනුකාරියන්ගෙන් පිරී ගොස් අවසන්ය. ළඟ එන උත්සව සමය වෙනුවෙන් වඩාත් පැහැපත් රුවක් මතුකර ගැනීම පිණිස තරුණියන් අතර තරගයක් යැයි සිතෙන තරමට වෙළෙඳාම සරුසාර වෙමින් ඇත. වටපිටාවේ සිදුවෙමින් පවතින දේ පිළිබඳ තරමක වේලාවක් විමසිල්ලෙන් පසුවූ මා එක්තරා කඩහිමියකු වෙත සමීප වෙමින් සුවඳ විලවුන් වර්ගවල මිල ගණන් විමසන්නට විය. අලුත් ගනුදෙනුකරුවකු සුහදව පිළිගන්නා සුළු සිනහවකින් සංග්‍රහ කළ වෙළෙඳසැල් හිමියා මිල ගණන් පැවසීමට පෙර මා සමග සුහද කතාබහක් පිණිස යොමුවිය.\n\n“මහත්තයා කෑලි කීයක් ගන්නද? තොගයට ගන්නව නම් එක මිලක්. කෑල්ලක් දෙකක් ගන්නව නම් තව මිලක්. තොග සහ සිල්ලරට බඩු ගන්න පුළුවන්..”\n\nලොව සුපතල වෙළෙඳනාමයන්ගෙන් යුත් සුවඳ විලවුන්, රූපලාවන්‍ය ආලේපන ආදියෙන් යුත් එම වෙළෙඳසැල තුළ තවදුරටත් රෑඳී සිටිමින් එම වෙළෙඳ සංකීර්ණයේ සිදුවන වෙළෙඳාම පිළිබඳ තවදුරටත් තොරතුරු දැන ගැනීම මගේ අරමුණ බවට පත්ව ඇත. ඒ සඳහා හොඳම මිනිසා එම වෙළෙඳසැල් හිමියා විය යුතු බව අනුමානයෙන් අවබෝධකරගත් මා නැවතත් ඔහු අමතමින් සඳහන් කර සිටියේ මිලදී ගැනීමට පෙර එහි අලෙවිය පිණිස තබා ඇති භාණ්ඩ හා උපකරණ පිළිබඳ යම් අවබෝධයක් ලබාගත යුතු බවත් ඒ සඳහා සහයෝගයක් දක්වන්නේ නම් එය මහත් උපකාරයක් වන බවත්ය. ඉන් අනතුරුව තරමක මිත්‍රශීලී බවක් පෙන්නුම් කළ වෙළෙඳසැල් හිමියා ඔහු ඇතුළු තවත් බොහෝ දෙනෙක් එම ස්ථානය කේන්ද්‍ර කර ගනිමින් සිදුකරගෙන යන ව්‍යාපාර කටයුත්ත පිළිබඳ තරමක විස්තරයක් පැවසීම පිණිස නිහතමානී විය.\n\n“මෙහෙමයි… මේ මාකට් එක සම්පූර්ණයෙන්ම වෙන් වෙන්නෙ සුවඳ විලවුන් ඒ වගේම රූපලාවන්‍ය ආලේපන හා උපකරණ විකිණීම සඳහා පමණයි. සුපිරි වෙළෙඳසැල්වල රුපියල් දහ පහළොස් දහසට අලෙවි කරන සුවඳ විලවුන් බෝතලයක් අපි රුපියල් දාහක් දෙදාහක් අතර මිලකට අපෙන් මිලදී ගන්න පුළුවන්. ඒ වගේම තමයි ඕනෑම රූපලාවන්‍ය ආලේපනයක් අපෙන් මිලදී ගන්න පුළුවන්. මේ වෙළෙඳසැල්වල තියෙන අපේ රටේ නිෂ්පාදනයන් සියයට සියයක්ම ඔරිජිනල්. නමුත් අපි වැඩිපුරම අලෙවි කරන්නෙත් ඒ වගේම\n\nගනුදෙනුකරුවන් ඇවිත් ඉල්ලන්නෙත් විදේශීය නිෂ්පාදනයන්. ඒකට එක හේතුවක් තමයි අපේ රටේ නිෂ්පාදනවලට වඩා ඒවා මිලෙන් අඩුවීම. ඒ හින්ද හුඟදෙනෙක් අපි ළඟට එන්නෙ විදේශීය සුවඳ විලවුන් සහ රූපලාවන්‍ය ආලේපන අඩුමිලට අරගෙන යන්න. ඒකෙ ප්‍රමිතිය මොකක්ද භාවිතයට සුදුසුද නොසුදුසුද කියන කාරණා ඒ අයට වැදගත් නැහැ. අපි විකුණන්නෙ ඩුබ්ලිකේට් බඩු කියලත් ඒ අය දන්නවා. ඒක අපිත් දන්නවා. ඒ හින්දා මේක කාටවත් වංචාවක් කරලා මුදල් හම්බකිරීමක් නොවෙයි. හැමෝම හොයන්නෙ අඩුවට බඩු ගන්න තැනක්. ලංකාවෙ එහෙම අඩුවට සුවඳ විලවුන්, රූපලාවන්‍ය ආලේපන හා උපකරණ මිලට ගන්න පුළුවන් එකම ස්ථානය මෙතන තමයි කියන එක මේ ක්‍ෂේත්‍රයේ ඉන්න හුඟ දෙනෙක් දන්න දෙයක්…” රුව, සුවඳ පිළිබඳ මිනිසුන් තුළ පවතින ඇල්ම කෙතරම්ද යන්න පිටකොටුව දෙවන හරස්වීදියේ යටි බිම් මහලක පිහිටි මේ කියන සාප්පූ සංකීර්ණයේදී මැනවින් දැකගත හැක. ස්වභාවික ශාක සාරයෙන් නිපදවනු ලබන ලොව සුපතල එමෙන්ම අදික මිල ගණන් වලින් යුක්ත සුවඳ විලවුන්, රූපලාවන්‍ය ආලේපන මිල ගණන් මෙරට සාමාන්‍ය ජනතාවට හීන්දාඩිය මතුවන සුළු මිල ගණන්වලින් යුක්තය. රාජකීයන්, ධන කුවේරයන් හැරුණු කොට එවැනි දේ මිලයට ගැනීම සිහිනයක් පමණක්ය. එය බොහෝ දෙනෙකුට සිහිනෙන් ගෑ සුවඳක් පමණය. එබැවින් අද දවසේ බොහෝ දෙනෙක් තම තමන්ගේ රුව සුවඳ රැකගැනීම පිණිස පිටකොටුවෙ දෙවන හරස්වීදියට යන එන ආකාරයක් දැකගත හැක. ඒ පිළිබඳ තවත් වෙළෙඳසැල් හිමියකුගෙන් මා කළ විමසීමකදී ඔහු සඳහන් කර සිටියේ ලංකාවේ සතර දෙසින් පැමිණෙන පිරිස් එම ස්ථානයේ දීර්ඝකාලීන ගනුදෙනුකරුවන් බවට පත්ව සිටින බවත් මෙරට තුළ රූපලාවන්‍ය ශිල්පය වෘත්තියක් ලෙස ව්‍යාප්තවීමට ගැනීමත් සමග එම තත්ත්වයේ දීර්ඝ වර්ධනයක් පෙන්නුම් කරන බවත්ය. ලංකාවේ හැම හන්දියක් හන්දියක් ගානෙම බියුටි සැලොන් විවෘත කිරීමත් එක්ක හුඟ දෙනෙක් තමන්ගේ රූපය ලස්සනට පවත්වාගෙන යන්න ලොකු උත්සාහයක් ගත්තා. විශේෂයෙන්ම කාන්තාවන් ඒ සඳහා වැඩි වශයෙන් යොමුවෙන්න ගත්තා. ඒ ඉල්ලුම කොච්චරද කියනවා නම් රූපලාවන්‍ය ආලේපන උණු කැවුම් වගේ දෙන්න පුළුවන්කම තිබුණා. ඒ ඉල්ලුමට අවශ්‍ය කරන සැපයුම පිණිස ඉන්දියාවෙන් පාකිස්ථානයෙන් බඩු ගෙන්වන්න ගත්තා. ආරම්භයේදී එවැනි නිෂ්පාදන අපේ රටේ ජනප්‍රිය කරන්න ලොකු උත්සාහයක් ගත්තා. දැන් ඒ ප්‍රශ්නය නෑ. බඩු තියෙනවා නම් ඕන තරම් දෙන්න පුළුවන්. නමුත් දැන් බඩු ගෙන්වන්න බෑ. නීති තදයි. අනිත් පැත්තෙන් ඩොලර් නෑ. ඒ වගේ ප්‍රශ්න තියෙනවා. කොරෝනා වසංගතය වෙලාවේ මේ මාර්කට් එකේ බිස්නස් බින්දුවට බැස්සා. ලංකාව පුරා බියුටි සැලොන් වහල දැම්මට පස්සෙ අපේ බිස්නස් නන්නත්තාර වෙන්න ගත්තා. දැන් රට ටිකෙන් ටික ඔළුව උස්සනව කියලා තේරෙනවා. දැන් බිස්නස් හොඳයි. උදේට මාර්කට් එක අරින්නත් ඉස්සෙල්ලා ගනුදෙනුකරුවන් ඇවිත් එළියෙ ඉන්නවා. කඩ සාප්පු ඇරියට පස්සෙ අපට හුස්මක් ගන්නවත් බැරි තරමට කස්ටමස්ලා එන වෙලාවල් තියෙනවා. කන්න බොන්න නැතත් සමහර අය ලස්සනට ඉන්න කැමතියි.\n\nරුවැති තරුණියන් මෙන්ම කඩවසම් පුරුෂයන් නිතර යන එන තැනක් බවට පත්ව ඇති දෙවැනි හරස් වීදියේ පිහිටි මේ කියන වෙළෙඳ සංකීර්ණයේ ගතකළ හෝරාවක් පමණ කාලය තුළ නිරීක්‍ෂණය වූ දේ බොහෝය. සුවඳ විලවුන් සහ රූපලාවන්‍ය ආලේපන වර්ග වලට මෙරට බොහෝ දෙනෙක් ඉමහත් කැමැත්තක් දක්වන බව එහිදී නිරීක්‍ෂණය කළ හැකි විය. ගැටලුවකට ඇත්තේ එලෙස මිලදී ගන්නා විවිධ වෙළෙඳ නාමයන්ගෙන් යුත් විලවුන් සහ ආලේපනයන් මිනිස් සිරුරට කෙතරම් හිතකරද යන්න පිළිබඳවය.\n\nලොවක් වසඟ කළ සුවඳ විලවුන් සහ රූපලාවන්‍ය ආලේපන දැන් කලක පටන් පිටකොටුව දෙවන හරස් වීදියේ යටි බිම් මහලක පිහිටි වෙළෙඳ සංකීර්ණයකට පිවිසීමෙන් මිලදී ගත හැකි වුවද එහි ප්‍රමිතිය පිළිබඳව කිසිවෙකුට සහතිකයක් ලබාදිය නොහැකිය. විවිධ උපාය උපක්‍රම භාවිතා කරමින් අසල්වැසි ඉන්දියාවෙන් සහ පකිස්ථානයෙන් මෙරටට ගෙන්වනු ලබන එම සුවඳ විලවුන් සහ ආලේපන ලොව සුපතල වෙළෙඳ නාමයන් යටතේ මෙරට අලෙවි වෙමින් ඇතත් එහි නොපෙනෙන සත්‍යයක් සැඟව ඇත. තරුණ පෙනුම රැකගැනීම පිණිස දිවි පරදුවට තබමින් වෙහෙසවන බොහෝ තරුණ තරුණියන් එම සත්‍ය දැනගත යුතුව ඇත. ප්‍රමිතියෙන් තොර විලවුන් සහ රූපලාවන්‍ය ආලේපන භාවිතයෙන් අනිසි විපාක මේ වන විටද බොහෝදෙනෙකු විසින් අත්විදිමින් සිටින ආකාරයක් දැකගත හැක. අන්තර්ජාලය හරහා කරන ලද ඇනවුම්වලට අනුව මේ වනවිට බොහෝ දෙනෙක් මෙවැනි දේ මිලට ගැනීමට පෙළඹී ඇතත් එවැනි ඇනවුම් හරහා ඔවුන් අතට පත් වන්නේ මෙරට ලියාපදිංචි නොකරන ලද තත්ත්වයෙන් බාල ව්‍යාජ විලවුන් සහ රූපලාවන්‍ය ආලේපනයන්ය. එවැනි ජාවාරම්කරුවන්ගේ ගෙදුරු බවට පත්වූ ඇතැමුන් ඒ සම්බන්ධයෙන් නීත්‍යානුකූලව කටයුතු කිරීම පිණිස යොමුවී ඇතත් එවැනි දේ භාවිතයෙන් තම තමන්ට විඳින්නට වූ ශාරීරික ආබාධ නීතියෙන් සුවපත් කළ නොහැකි බවද ඔවුන්ට ඒත්තු ගොස් ඇති තිත්ත සත්‍යයක් බවට පත්ව ඇත.\n\nරුව, සුවඳ පිණිස කිසිවෙකු තුළ අකමැත්තක් නැතත් ඒ සඳහා යොමුවීමේදී ප්‍රමිතිය පිළිබඳ වැඩි අවධානයක් යොමු කළ යුතුව ඇත. එසේ නොවන්නේ නම් සිදුවන්නේ පැහැපත් රුවක් වෙනුවට ලෙඩ ගොඩක් ලංකර ගැනීම පමණය.\n\nරුවන් ජයවර්ධන\n\n****\n\nමෙරට ක්‍රියාත්මක වන ඖෂධ සහ සුවඳ විලවුන් පනතට අනුව මෙම රූපලාවන්‍ය නිෂ්පාදන පිළිබඳව තත්ත්ව සහතිකයක් ලබා ගැනීම අත්‍යවශ්‍ය කරුණකි. එහෙත් ගෑවොත් ටක්කෙටම සුදු වෙන මෙම ක්‍රීම්වර්ගවලට එවැනි නිල ලියාපදිංචියක් හෝ මෙරට අලෙවි කිරීමට හෝ භාවිතය සඳහා කිසිදු අවසරයක් නැත. බොහෝ විට තරුණ කාන්තාවන්, නව යොවුන් දරුවන් වැනි කාන්තා පාර්ශ්වය ශ්‍රී ලාංකේය අපේ සමේ පැහැයෙන් සෑහීමට පත් නොවෙති. ඔවුන්ගේ එකම අභිප්‍රාය තමාට උපතින්ම ලැබී ඇති සමේ පැහැය වෙනස් කොට සුදු පැහැති සමක් ලබා ගැනීමය. ඒ අයුරින් තමන්ට උරුම වූ සමේ පැහැය වෙනස් කර ගත හැකි ලාභම, කෙටිම ක්‍රමය වයිට්නින් ක්‍රීම් භාවිතයයි. අද වන විට නළු නිළියන් යොදාගෙන ද මේ වයිට්නින් ක්‍රීම්හි ප්‍රවර්ධන කටයුතු සිදු කරති. නමුත් නළු නිළියන් ඉතා උසස් තත්ත්වයේ ප්‍රමිතියට අනුකූලව සම පැහැපත් කර ගනියි. නමුත් ඔවුන් තමන්ගේ ප්‍රේක්ෂකයන්ට වැරදි ආදර්ශ ලබා දෙමින් මුදලට යට වී වයිට්නින් ක්‍රීම් අලෙවිය සඳහා උදව් කරයි.\n\nමේ වයිට්නින් ක්‍රීම් විකුණන විකුණුම්කරුවන් බොහෝ දෙනෙක් මේ ක්‍රීම් මිලදී ගනු ලබන්නේ කොළඹ කොටුවේ ඇති රූපලාවන්‍ය නිෂ්පාදන තොග මිලට විකුණන කඩ සාප්පුවලිනි. මේ කිසිදු කඩ සාප්පුවක් රජයේ ලියාපදිංචි නොකළ ඒවාය. මෙම කඩ සාප්පුවලින් මිලදී ගන්නා විදේශීය ක්‍රීම් පසුව තමන්ගේම නිෂ්පාදනයක් වශයෙන් ඇසුරුම් වෙනස් කර වෙළෙඳපොළට නිකුත් කරයි. බොහෝ විට මෙම අත්දුටු සම සුදු කිරීමේ ක්‍රීම් එන්නේ ඉන්දියාවෙන්, පාකිස්ථානයෙන් බංග්ලාදේශයෙන් හෝ තායිලන්තයෙනි. මෙම රටවල ඇතැම් විට කුඩා පරිමාණයේ ගෘහ නිෂ්පාදන ලෙසින් පවා මෙම ආලේපණ සැකසෙන අතර ඒවායේ නිෂ්පාදන ප්‍රමිතිය පවතින්නේ ඉතා අවම මට්ටමකටය. පිටකොටුවේ රූපලාවන්‍ය කඩසාප්පුවක හිමිකරුවකු වන “රගු” සිය ව්‍යාපාරය සහ ගැනුම්කරුවන්ගේ වත ගොත පිළිබඳව පැවසුවේ මෙවැන්නකි.\n\n‘මම මගේ ෂොප් එක අරින්නේ උදේ 10.00ට. සමහරදාට කස්ටමස්ලා උදේ 8, 9 ඉඳගෙන පෝලිමේ ඉන්නවා බඩු ගන්න. මම මෙතන දෙන්නේ තොග බඩු විතරයි. ඉතින් නෝනලා මහත්වරු පෝලිමේ ඉන්නවා. මම බඩු ගේන්නේ ඉන්දියාවෙන්. මගේ අයියා කෙනෙක් එහෙ ජොබ් එකක් කරනවා. එයාට කියලා තමයි බඩු ටික මෙහාට ගේන්නේ. අපේ අයියා කියනවා වැරදිලාවත් ක්‍රීම් ටිකක් අතින්වත් අල්ලන්න එපා කියලා. ඒ තරම් ඒවා හරි තර්ඩ් ක්ලාස් විදිහටලු නෝනා හදන්නේ. ඒත් මොනවා කරන්නද මම කරන්නෙත් බිස්නස්. මගෙන් බඩු ගන්න කස්ටමස්ලා කරන්නෙත් බිස්නස්. ගොඩක් වේලාවට එන්නේ හුරුපුරුදු කස්ටමස්ලා. මම දන්න අයට එහෙම බඩු ආපුවාම මම කොල් කරලා කියනවා. මගෙන් ක්‍රීම් ගන්න කස්ටමස්ලා මගෙන් 10000ක විතර ක්‍රීම් එක පාර අරගෙන යනවා. මගේ යාළුවෙක්ගේ කඩයක් තියෙනවා එයා විකුණන්නේ චූටි චූටි විදුරු බෝතල්, ප්ලාස්ටික් ඩප්පි වගේ ඒවා. මගේ කස්ටමස්ලා ගොඩක් අය එයාගෙන් තමයි විදුරු බෝතල් ඩප්පි ගන්නේ. එයාගෙනුත් තොග මිලට බඩු අරගෙන ගිහිල්ලා එයාලගේ නිෂ්පාදන වගේ එළියට දානවා. ක්‍රීම්වලට අමතරව බ්ලිචින් පවුඩර් වගේ අයිටම් ටිකක් අරගෙන ගිහිල්ලා ඒවත් මික්ස් කරලා තමයි ඒ අයගේ ක්‍රීම් එක එළියට දාන්නේ.’\n\nහැඩට ඉන්නට තමන්ව කැපී පෙනෙන රූසපුවකට හිමිකම් කියන්නට බොහෝ දෙනෙක් තුළ ඇති කැමැත්ත ගැන විවාදයක් නැත. එය එසේ විය යුතුය. පුරාතන අතීතය විමසීමේ දී පවා රූපලාවන්‍ය යන්න වැදගත් අංගයක්ව තිබූ බව ඒ ගැන පිරික්සීමේ දී පෙනී යයි.\n\n“දිමුත් යාගොඩ ආරච්චි” රූපලාවන්‍ය නිෂ්පාදන ක්ෂේත්‍රයෙහි දැවැන්තයෙකි. ඔහු බ්‍රිටිෂ් කොස්මැටික්ස් (British cosmetics) ආයතනයේ හිමිකරුවාය. ඔහු ආලේපණ ගැන කියන කතාව වැදගත්ය.\n\n“ලංකාවේ අපේ මිනිසුන්ට ඉතාමත් හොඳ නිරෝගී සමක් තියෙනවා. ඒත් දැන් හැමතැනම හතු පිපෙනවා වගේ සුදු වෙන විවිධ වර්ගයේ ක්‍රීම් නිෂ්පාදන වෙළෙඳපොළේ හැම තැනම. ගොඩක් වේලාවට මේ ක්‍රීම් අලෙවි වෙන්නේ අන්තර්ජාලය හරහා. මේ අන්තර්ජාල හරහා විකුණන ක්‍රීම්වලට පාරිභෝගිකයාට කිසිම පැමිණිල්ලක්වත් විකුණුකම්කරුවාට ඉදිරිපත් කරන්න බෑ. මොකද මේ ව්‍යාජ ක්‍රීම්වලට නමක් ගමක් ලියාපදිංචි අංකයක් කිසිම දෙයක් නෑ. ගොඩක් වේලාවට අපේ රටට මේ විවිධ වර්ගයේ ක්‍රීම් ගේන්නේ ඉන්දියාවෙන් හෝ පකිස්ථානයෙන්. නැත්නම් ගෙවල්වල සුළු පරිමාණයෙන් එක එක ජාතියේ අමුද්‍රව්‍ය එකතු කරලා හදන ක්‍රීම්. මේ ක්‍රීම් ගෑවොත් සුදු වෙනවා. මොකද මේ ක්‍රීම්වල තියෙන අධික රසදිය, බ්ලිචින් සහ විවිධ අමුද්‍රව්‍ය නිසා. ඒත් මේ ක්‍රීම් එක ගාන එක නැවැත්තුවොත් ආයෙත් හම ප්‍රකෘති තත්ත්වයට එනවා. සමහර විට හිටියටත් වඩා හමේ පාට අඩු වෙනවා. ඒක නිසා මේ ක්‍රීම් දිගටම පාවිච්චි කරන්න වෙනවා. එක දිගට මේ ක්‍රීම් පාවිච්චි කරනකොට හමට වෙන හානිය සදාකාලිකය. ආපහු ඒ හානිය කොහොමත්ම නැති කරන්න බෑ.\n\nදිමුත් මහතා පවසන්නේ වර්තමානයේ ඇති නවීණ තාක්ෂණයත් සමග සම පැහැපත් කරගැනීම බ්ලිචින් අවශ්‍ය නොවන බවය. බ්ලිචින් වෙනුවට ඉහළ ගුණයකින් යුතු අමුද්‍රව්‍ය ඕනෑ තරම් ඇති බවත් ඔහු පවසයි. සමට කිසිදු හානියක් නොවන අයුරින් ප්‍රමිතියෙන් ඉහළ අමුද්‍රව්‍ය යොදාගෙන නිෂ්පාදනය වන ආලේපණ වර්ග ඕනෑ තරම් අපේ වෙළෙඳපොළ තුළ තිබේ. ඒ වගේම ඒ සෑම නිෂ්පාදනයකටම ISO” GMP සහ NRM හි තත්ත්ව සහතික හිමිව ඇත. ලංකාවේ ඇති කීර්තිමත් රූපලාවන්‍ය නිෂ්පාදන ආයතන මගින් නිෂ්පාදනය වන ආලේපණවල සිදුවන්නේ සම පැහැපත් වීමත් සමගින් සමේ ඇති මෙලෙනින් යම් තාක් දුරකට පාලනය වීම බවත් කෙසේවත් රසදිය අඩංගු නොවන බවත් ඔහු වැඩිදුරටත් පැවසුවේය.\n\nශ්‍රී ලාංකීය කාන්තාවන් සහ පුරුෂයන් බහුතරයක් හිමිකම් කියන්නේ තලෙළු නැතිනම් දුඹුරු හෝ ළා දුඹුරු පැහැති සමකටය. සාමන්‍යයෙන් සමේ වර්ණයට හේතු වන්නේ මෙලනින් වර්ණකයේ අඩු වැඩි බවයි. ස්වභාවයෙන් ලද රූපය, සමේ පැහැය ඇතුළු ශරීරාංගවල ස්වභාවය තව තවත් ඉස්මතු කරගැනීමට නොයෙක් රූපලාවන්‍ය සත්කාර වෙත අතීතයේ සිටම බොහෝ මිනිසුන් ස්ත්‍රී පුරුෂ භේදයකින් තොරව යොමුව ඇත. පැරැණි සමාජයේ දී රූපලාවන්‍ය කටයුතු සඳහා යොදා ගනු ලැබුවේ ස්වභාවික සත්කාරයන්ය. එහෙත් රූපලාවන්‍ය කර්මාන්තයක් වී ඊට නූතන තාක්ෂණික ක්‍රමෝපායන් එක් වීමත් සමඟ ඉක්මන් කෙටි ක්‍රම සේම කෘත්‍රිම රූපලාවන්‍ය සත්කාර බිහි විය. රුව වඩවා ගැනීම සඳහා සම වෙනස් කර ගත හැකි කෘත්‍රිම සත්කාර ක්‍රම හා විලාසිතා වෙළෙඳපොළට එන්නට පටන් ගෙන ඇත. රූපලාවන්‍යයේ සමස්ත කතාන්දරයම වෙනස් වන්නේ එතැනිනි. මෙම ලිපිය කියවන ඔබත් සුදු වීමේ උන්මාදයට හසු වූ කෙනෙක් ද? මොහොතකට සිතන්න.\n\nමල්මි රාජපක්‍ෂ",
       "URL": "https://divaina.lk/%e0%b6%bb%e0%b7%94%e0%b7%80-%e0%b7%83%e0%b7%94%e0%b7%80%e0%b6%b3-%e0%b7%80%e0%b6%9c%e0%b7%9a%e0%b6%af-%e0%b6%a2%e0%b7%93%e0%b7%80%e0%b7%92%e0%b6%ad%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/143/"
}