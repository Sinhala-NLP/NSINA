{
       "Source": "divaina",
       "Timestamp": "April 3, 2022",
       "Headline": "රනිල් අගමැති කරන්න දේශපාලන සැලැස්මක්",
       "News Content": "2022 සිංහල අලූත් අවුරුද්ද උදාවන්නට තවත් ඇත්තේ දෑතින් ගණන් කළ හැකි තරමේ දවස් ගණනකි. එහෙත් රටේ ජනතාවට අවුරුදු ගැන වගේ වගක් නැත. ඊට වඩා මේ තිබෙන ප‍්‍රශ්න කප්පර මහත් බරපතළය.\n\nබලශක්ති අර්බුදය පසුගිය සතියේ නරකම අතට හැරී ගියේ ඞීසල් හිඟය රට තුළ උග‍්‍ර වූ නිසාය. පසුගිය සතිය වන විට දිනකට පැය 10 – 12 ගණනේ විදුලිය කපන්නට විදුලිබල මණ්ඩලයට සිදුවිය. වාහනවලටත් ප‍්‍රමාණවත් නැති ඞීසල් එවිට විදුලි උත්පාදන ජෙනරේටර්වලටත් බෙදා හදා දෙන්නට සිදුවීම නිසා රටේ ඞීසල් නැත්තටම නැතිවන තත්ත්වයක් උදාවිය.\n\nමේ සියල්ල ආර්ථිකයට කෙලෙස බලපෑවත් පොදුජන ජීවිතයට මහත් හිරිහැරයක් කරදරයක් වන තරමට අර්බුදය උග‍්‍ර වූයේ විදුලිය දිනකට පැය 10 – 12ක් නොමැති වීම නිසාය.\n\nඑතුළින් පොදුජන ජීවිතය නරකම තැනට වැටුණු තැන ජනතාවට මේ ආණ්ඩුව එපාම එපා වන තත්ත්වයක් උදාවිය. ජනතාව පාරට බසින්නට පටන් ගන්නේ ඉන් පසුවයි.\n\nපසුගිය ඉරිදා එජාප නායක රනිල් වික‍්‍රමසිංහ තම පක්‍ෂයේ ක‍්‍රියාකාරීන් පිරිසක් සමඟ සාකච්ඡා කරමින් සිටියේ මේ අවස්ථාවේ රට මුහුණපා සිටින අර්බුදය ගැනය.\n\nපසුගිය දිනක ජනාධිපතිවරයා කැඳවූ සර්වපාක්‍ෂික හමුවට සහභාගි වුවත් හිටපු අගමැති රනිල් වික‍්‍රමසිංහ අවධානය යොමු කළේ මේ ආණ්ඩුවේ තිබෙන අභියෝග හඳුනාගෙන ඒවා විසඳාගෙන ඉදිරියට යෑමේ විසඳුමක් ගැන විනා තිබෙන ආණ්ඩුව බිඳදමා බලය ලබා ගන්නා අවස්ථාවාදී දේශපාලන විධික‍්‍රම ගැන නොවේ.\n\nහේතුව ඔහු දේශපාලන යථාර්ථය ගැන හොඳින් දැන සිටින හෙයිනි. වත්මන් ලෝක ආර්ථික අර්බුදයත් ශ‍්‍රී ලංකාව මුහුණපා සිටින ඩොලර් හිඟයත් තුළ මේ අවස්ථාවේ තිබෙන ආණ්ඩුව වට්ටවා කවුරු බලය ලබා ගත්තත් ඔවුන්ට එය වැඩිදුරක් ගෙන යන්නට නොහැකි බව රනිල් දැන සිටියේය. ඔහු හැම විටම කතාකළේ ආණ්ඩුව වට්ටන්නට නොව, මේ තිබෙන අර්බුදය එකතු වී ජයගන්නා ක‍්‍රමයක් ගැනය.\n\nඅයි. එම්. එෆ්. එකට මමත් කිව්වා මේ වෙලාවේ යන්න ඕන කියලා. හැබැයි එතනින් වුණත් අපට ඔරොත්තු නොදෙන බරපතළ යෝජනා ගෙනල්ලා තියෙනවා නම් අපට පුළුවන් වෙන්න ඕන ඒවා නිවැරදි කරගන්න. එසේ කියූ රනිල් තම හිතවතුන්ට කීවේ තමන් පාර්ලිමේන්තුවේදී මේ පිළිබඳ විවාදයක් ඉල්ලන බවය.\n\nඅයි.එම්.එෆ්. එක එවල තියෙන වාර්තාව ගැන අපිට විවාදයක් වුවමනායි. රනිල් දිනේෂ් ගුණවර්ධනගෙන් ඉල්ලා සිටියේය.\n\n‘‘අපි බලමු පක්‍ෂ නායක හමුවේදී ඒ ගැන යෝජනා කරලා… ’’ දිනේෂ් කීවේය.\n\nඉන් පසුව ජොන්ස්ටන් ඇමැති රනිල්ට කතා කරමින් කියා සිටියේ අපේ‍්‍රල් මාසයේ ඉතා ඉක්මනින් අපි ඒ විවාදය යොදා ගමු කියා ය.\n\nඒ අනුව අපේ‍්‍රල් 01 වැනිදා පක්‍ෂ නායක හමුවක් කැඳවා විවාදය ගැන සාකච්ඡා කරන්නට දෙපාර්ශ්වය එකඟ වූහ.\n\nපසුගියදා පැවැති සර්ව පාක්ෂික හමුවෙන් පසුව දෙමළ ජාතික සන්ධානයත් රජයත් අතර හොඳ සහසම්බන්ධයක් හා අවබෝධයක් ඇති වූයේ යැයි කිවහොත් එය අතිශයෝක්තියක් නොවේ.\n\nමේ අවබෝධය අනුව පසුගිය සති අන්තයේ දෙමළ ජාතික සන්ධානයේ නායක ආර්. සම්බන්ධන්, සුමන්තිරන් ඇතුළු නියෝජිත කණ්ඩායමක් ජනාධිපති ගෝඨාභය රාජපක්ෂ හමුවීමට පැමිණ සිටියේය. එහිදී දෙපාර්ශ්වය අතර තවත් සුවිශේෂී සාකච්ඡාවක් පැවැත්විණි.\n\nමෙම හමුව සඳහා ඉඩකඩ ලබාදී තිබුණේ එදා උදේ පාන්දර බැවින් ඔවුන් වෙනුවෙන් උදෑසන ආහාරය ද සූදානම් කර තිබිණි. සාකච්ඡාව ආරම්භ වූයේ දෙමළ ජාතික සන්ධානයේ නියෝජිතයන් උදෑසන ආහාර ගැනීමෙන් පසුවය.\n\nඑහිදී ජනාධිපතිවරයාගෙන් ඔවුන්ට උණුසුම් පිළිගැනීමක් ලැබිණි. අගමැති මහින්ද රාජපක්ෂ, අධිකරණ ඇමැති අලි සබ්රි ඇතුළු ඉහළ නිලධාරීන් කීපදෙනෙක්ද මේ සඳහා සහභාගි වී සිටියහ.\n\nසාකච්ඡාව අරඹමින් ජනාධිපතිවරයා හොඳ ප‍්‍රවේශයක් ලබා දුන්නේ මෙසේය…\n\n‘‘අපි දෙගොල්ලො එකම රටක ජීවත්වන ශ‍්‍රී ලංකිකයන් වුණාට ජාතියක් හැටියට ඔයගොල්ලන්ටත් වෙනම මතයක් තියෙනවා. ඒ වගේම අපටත් වෙනම මතයක් තියෙනවා. මතවාදීමය වශයෙන් අපි දෙගොල්ලන්ටම එතෙන්දි එකට එකතු වෙන්න බැරි වෙන්න පුළුවන්. හැබැයි ජනතාවගේ ජීවන තත්ත්වය නඟාසිටුවීමේ දී උතුරේ හෝ දකුණේ කියලා වෙනසක් නැතුව අපට ඒකට එකඟ වන්න පුළුවන්. එනිසා මම කියන්න කැමැතියි අපි ඔක්කොම එකතුවෙලා ජනතාව වෙනුවෙන් වැඩ කරමු…”\n\nජනාධිපතිවරයාගෙන් පසුව අදහස් දක්වන්නට වූයේ ආර්. සම්බන්ධන් මන්ත‍්‍රීවරයා ය. ඉතා හෙමිහිට හැඟුම්බරව පටන් ගත් ඔහුගේ කතාව විටෙක වේගවත් විය. තවත් විටෙක උස් හඬින් යුතුවිය.\n\nඔහු කතා කළ බොහෝ කරුණුවලට රජයක් හැටියට එකඟත්වයක් පළකිරීමට නොහැකි බව පැහැදිලි විය.\n\n‘‘තවමත් අපේ මිනිස්සු දේශපාලන හිරකරුවන් හැටියට හිරගෙවල් ඇතුළු දුක්විඳිනවා.”\n\n‘‘මං හිතන්නේ දැඩි චෝදනා තියෙන අය ඇරුනහම අනිත් අය ඔක්කොම වගේ අපි නිදහස් කරලා ඉවරයි…” ජනාධිපතිවරයා එසේ කියමින් අධිකරණ ඇමැති දෙස බැලූවේය.\n\n‘‘චෝදනා නැති කිසිම කෙනෙක් ඇතුලේ නෑ. බරපතළ චෝදනා තියන අය නිදහස් කරන්න විදියක් නැහැනේ. රටේ නීතියක් තියෙන නිසා අපි නීතියට අනුකූලව කටයුතු කළ යුතුයි.” අලි සබ්රි පෙන්වා දුන්නේය.\n\nමේ සම්බන්ධයෙන් අධිකරණ ඇමැතිවරයා හා සුමන්තිරන් මන්ත‍්‍රීවරයා අතර පසුව සාකච්ඡාවක් පවත්වන්නට තීරණය විය.\n\nඊළඟට සම්බන්ධන් මන්ත‍්‍රීවරයා මතු කළේ උතුරේ ඉඩම් තවමත් හිමිකරුවන් වෙත පවරා නොදීම සම්බන්ධයෙන් වූ ගැටලූවකි.\n\n‘‘පහුගිය කාලේ කඳවුරුවලට ඉඩම් අරගෙන තිබුණා. අපිට කඳවුරු අස්කරලා ඉඩම් නිදහස් කරලා ඉවරයි…”\n\n‘‘කලින් මිනිස්සු වවපු ඉඩම් තිබුණා. ඒවා තාම නිදහස් නෑ…”\n\n‘‘ඒවා නිදහස් කරන්න බැරි මොකද කියලා නිලධාරීන් විමසලා බලන්න ඕනා”…\n\nමේ ඉඩම්වල සිංහල ජනතාව පදිංචි කරවලා ජනසංයුතිය වෙනස් කරනවා කියලා සැලැස්මක් තියෙනවා…”\n\n‘‘ඒ ගැන සැකයක් තියාගන්න ඕන නෑ. එහෙම දේවල් නොවෙන්න අපි වැඩ බලාගමු…”\n\nඒ අතර බලය බෙදීම සම්බන්ධයෙන් දෙමළ ජාතික සන්ධානයේ බලය බෙදීම ගැන යෝජනා කිහිපයක් ද විය. ජනාධිපති, අගමැති, මහාචාර්ය ජී. එල්. පීරිස් ඇතුළු නියෝජිතයෝ ඒවා ගැන එතරම් දුරට කතා කරන්නට ගියේ නැත. එහෙත් ඩයස්පෝරාවේ සහයෝගය ලබාගැනීම සම්බන්ධයෙන් කළ යෝජනාවට ජනාධිපතිවරයා එකඟත්වය පළ කරමින් මෙසේ කීවේය…\n\n‘‘එයාලත් මේ රටේ පුරවැසියෝ. මේ රටේ එයාලයි මුදල්වලින් ව්‍යාපාර ආරම්භ කරන්න, ආයෝජන කරන්න අයිතියක් එයලෙට තියනවා. ඒගොල්ලන්ට එන්න කියන්න”\n\nසමහර කරුණුවලට එකඟත්වය පළ නොවූවත් පැය තුනක් පමණ කාලයක් කරන ලද සාකච්ඡාවේදී සාධනීය කරුණු කීපයකටම එකඟතාව පළ විය.\n\nඅවසානයේ සාකච්ඡාව පිළිබඳව මාධ්‍ය ඉදිරියේ කරුණු දක්වන්නට අවස්ථාවක් ද දෙමළ ජාතික සන්ධානයට සලසා දී තිබිණි.\n\nදෙමළ ජාතික සන්ධානය සමග සාකච්ඡාවක් අරඹා යම්කිසි දේශපාලන සමතුලිත බවක් රටේ ඇති කරන්නට රජය උත්සහ කළත් දකුණේ අනෙකුත් දේශපාලන කල්ලි කණ්ඩායම්වලින් ඊට සහයෝගයක් ලැබුණේ නැත. මේ වන විට රට සහ ජනතාව මුහුණ පා සිටින අසහනකාරී දුෂ්කර වාතාවරණය දේශපාලන කරළියට දැඩි උණුසුමක් එක් කර දී තිබිණි. ජනාධිපතිවරයා පසුගිය සතියේ දිනවල මේ පිළිබඳ දැඩි අවධානයෙන් පසු වූයේ ය.\n\nරට තුළ බලපා තිබූ ඉන්ධන හිඟය, විශේෂයෙන්ම ඞීසල් හිඟය නිසා දවසින් වැඩි කාල පරාසයක් විදුලි බලය අත්හිටුවීමට රජයටත් සිදුව තිබීම නිසා ජනතාව දැඩි පීඩනයකට පත්ව සිටියහ. ජනාධිපතිවරයා නිරන්තරයෙන්ම මැති ඇමැතිවරු හා නිලධාරීන් සමග මේ ගැන කතාබහ කරමින් විසඳුම් සොයන්නට උත්සුක විය.\n\nපසුගිය සතියේ ජනාධිපතිවරයාට දකුණු ආසියානු කලාපයේ රටවල තානාපතිවරු හා විදේශ අමාත්‍යවරුන් ගණනාවක්ම හමුවී සාකච්ඡා කරන්නට ඉඩ ලැබුණේ මෙරට පැවති ‘‘බිම්ස්ටෙක්” සමුළුව නිසා ය.\n\nබෙංගාලබොක්ක ආශ‍්‍රිත ආසියානු රටවල බහු ආංශික හා ආර්ථික සහයෝගිතා සමුළුව හෙවත් බිම්ස්ටෙක් සමුළුව මෙවර පස්වැනි වරටත් පැවැත් වුණේ ලංකාවේ දීය. පසුගිය 28 වැනිදා එම සාමාජික රටවල තානාපතිවරුන්ගේ සමුළුවත් 29 වැනිදා විදේශ ඇමැතිවරුන්ගේ සමුළුවත් 30 වැනිදා රාජ්‍ය නායකයන්ගේ සමුළුවත් කොළඹ බණ්ඩාරනායක අනුස්මරණ සම්මන්ත‍්‍රණ ශාලා පරිශ‍්‍රයේ පැවැත්විණි. ජනාධිපතිවරයා එය අමතා කතා කළේ 30 වැනි බදාදාය.\n\nමෙම සමුළුවට සහභාගි වූ තානාපතිවරු විදේශ ඇමැතිවරු හා රාජ්‍ය නායකයෝ විටින් විට ජනාපතිවරයා හමුවන්නට පැමිණි නිසා ඔහු මෙම සතියේ තරමක් කාර්ය බහුලව සිටියේ යැයි කීවොත් නිවැරදිය.\n\nබදාදා දිනයෙත් බ‍්‍රහස්පතින්දා දිනයේත් ජනාධිපතිවරයා හමුවන්නට තානාපතිවරු හා විදේශ ඇමැතිවරු විටින් විට පැමිණියහ.\n\nබ‍්‍රහස්පතින්දාව කොහොමටත් ජනාධිපතිවරයාට අතිශයින් උණුසුම් හා කාර්යබහුල දිනයක් විය. එදින උදේ නයිජීරියානු තානාපතිවරයා ජනාධිපති හමුවන්නට පැමිණියේය.\n\nශ‍්‍රී ලංකාව නයිජීරියාව අතර සම්බන්ධතා වර්ධනය වී හැටපස් වසරක් පිරීම නිමිත්තෙන් සමරු මුද්දර දෙකක් නිර්මාණය කිරීම සඳහා තානාපතිවරයා ඉල්ලීමක් කළේය. ඒ සඳහා ජනාධිපතිවරයාගේ එකඟත්වය පළ විය.\n\n‘‘ඔබතුමාලගේ රටේ වෛද්‍ය උපාධිය හුඟක් වටින එකක්. අපේ රටේ උපාධි අපේක්ෂකයන්ටත් ඒ සඳහා අවස්ථාව ලබා දෙන්න…” තානාපතිවරයාගේ මේ යෝජනාව ගැන ජනාධිපතිවරයා අවධානය යොමු කළේය.\n\nනයිජීරියානු සංචාරකයන් මේ වන විට ලංකාව අතහැර මාලදිවයින්වල සංචාරක කටයුතු සඳහා යන බව කී තානාපතිවරයා ශ‍්‍රී ලංකාවේ විශේෂ තැන් හුදෙකලාව නැරඹීමට ඔවුන් තුළ ඇති ආශාව ගැනද විස්තරයක් කළේය. ඒ සඳහා හුදෙකලා ස්ථාන වෙන් කර දෙන ලෙස ඉල්ලීමක් කළේය…\n\nජනාධිපතිවරයාගේ එකඟතාව ඒ සඳහා පළවිය.\n\nඉන්පසුව කොරියාවේ විදේශ ඇමැතිවරයා සමග කළ සාකච්ඡාව ද ඵලදායී එකක් විය.\n\nකොරියාවේ ශ‍්‍රී ලාංකිකයන් සඳහා ලබාදෙන රැකියා අවස්ථා තව තවත් වැඩි දියුණු කර දෙන ලෙස ජනාධිපතිවරයා කළ ඉල්ලීමට විදේශ ඇමැතිවරයා කැමැත්ත පළ කළ කර සිටියේය…\n\n‘‘කොරියානු රට දියුණු කරන්න ඒ රටේ තාක්ෂණය බලපෑවා. අපි ඒ තාක්ෂණය ලබාගෙන අපේ රටේ කර්මාන්තවලට දැනුම අරගන්න කැමතියි…” ජනාධිපතිවරයා ගේ එම ඉල්ලීමට මේ වන විටත් අවස්ථාව ලබාදී ඇති කොරියාව ඒ රටෙන් ලංකාවට ලබාදෙන තාක්ෂණික අධ්‍යයනය තව තවත් පුළුල් කරන්නට පාසලක් පවා ඇතිකර ඇති බව පෙන්වා දුන්නේය.\n\nඅපේ රටෙන් පිට රටවල්වලට යවන කාර්මික අමුද්‍රව්‍ය අගය එකතු කර වැඩි දියුණු කරන ලද කාර්මික අමුද්‍රව්‍ය ලෙස සකස් කරන්නට ආයෝජන ඇති කරන ලෙස ජනාධිපතිවරයා ඔහුගෙන් ඉල්ලීමක් කළ අතර ඊට ද එකඟත්වය පළ විය.\n\nමේ ආදී සාකච්ඡා රැසක් නිසා ජනාධිපතිවරයා එදා හවස වන විට සිටියේ වෙහෙසකර පසුබිමකය.\n\nඑදින හවස් වන විට බුද්ධි අංශ රැගෙන ආ තොරතුරු එතරම් සතුටුදායක නොවීය.\n\nවිපක්ෂයේ යම් යම් දේශපාලන බලවේගවල හා යම් යම් මාධ්‍යවල මෙහෙයවීමෙන් රට පුරා මහජන උද්ඝෝෂණ සංවිධානය වෙමින් පවතින බව එමගින් තොරතුරු වාර්තා විය. එවන් උද්ඝෝෂණයක් ලබන තුන්වෙනිදා රට පුරාම පැවැත්වීමට කටයුතු සංවිධානය කර ඇති එම පිරිස් ඊට පෙර ද යම් යම් තැන්වල මහජන නැඟිටීම් සංවිධානය කරමින් පවතින බවට තොරතුරු විය.\n\nමහජනතාව පත්ව සිටින පීඩාව ගැන විරෝධය පාමින් ඒ වන විටත් රට පුරා තැනින් තැන නිහඬ විරෝධතා හා උද්ඝෝෂණ පැවති බව ජනාධිපතිවරයා ද දැන සිටියේය. ෆේස්බුක් ඊන්ස්ටග‍්‍රෑම් වැනි සමාජ මාධ්‍ය තුළින් සංවිධානය වූ යම් යම් පිරිස් මෙබඳු විරෝධතා සංවිධානය කර තිබුණේ කිසිවකුටත් කිසි ලෙසකත් කරදරයක් හිරිහැරයක් ඇති නොවන ලෙසය. ඇතැම් අය උද්ඝෝෂණ කළේ ඉටිපන්දමක් පත්තු කරමින් විරෝධතා පුවරුවක් පෙන්වමින් පැයක් දෙකක් නිහඬව සිටීම තුළිනි.\n\nබ‍්‍රහස්පතින්දා හවස් වරුවේ මිරිහාන හන්දියේ ඉන්ධන පිරවුම් හල අසලට සාමකාමී උද්ඝෝෂකයන් පිරිසක් රැස්ව සිටියහ. පෙනුමෙන් ඉතා වැදගත් පිරිසක් ලෙස පෙනීගිය මේ අය උද්ඝෝෂණය කළේ රජයට හා ජනාධිපතිවරයාට පණිවිඩයක් ලබා දීමටය. ගෝඨා ගෝ හෝම් ආදී වශයෙන් යම් යම් දැඩි වදන් ඒ පුවරු මත දක්වා තිබුණි. වැඩි දෙනා අත තිබූ පුවරුවල දැක්වුණේ මහජනතාව විඳින දුෂ්කරතා ගැන ය.\n\nහයයි තිහට පමණ ආරම්භ වූ එම උද්ඝෝෂණයට යම් පිරිසක් සංවිධානාත්මකව හොඳ ප‍්‍රචාරයක් දෙන බව දක්නට ලැබිණි. මිරිහානේ පැවති මෙම උද්ඝෝෂණය ජනාධිපතිවරයා පදිංචිව සිටින නිවස අසල සිදුවන නිසා මෙය වෙනත් දේශපාලන භාෂාවක් සඳහා යොදාගත හැකි බව යම් යම් පිරිස් ඒ වනවිටත් තේරුම් ගෙන තිබිණි.\n\nෆේස්බුක් මගින් ලබාදුන් ප‍්‍රචාරයට අමතරව මෙම උද්ඝෝෂණයට ජාතික රූපවාහිනි නාලිකාවක් මගින් ද හොඳ ප‍්‍රචාරයක් ලබා දෙමින් තිබිණි.\n\nසාමකාමී උද්ඝෝෂකයෝ සැලසුම් කර තිබුණේ තම නිහඬ උද්ඝෝෂණය පැයකින් හමාර කිරීමටය. නමුත් අඳුර වැටෙන්නට පටන් ගත් විට ඊට ලබා දී තිබූ ප‍්‍රචාරය නිසා නන් දෙසින් සෙනඟ ඒකරාශී වන්නට වූහ. සියයකින් පමණ ආරම්භ වූ උද්ඝෝෂණය අන්තිමේ දෙතුන්සීයයත් බවට වර්ධනය වූහ.\n\nමේ අතර බයිසිකල් විශාල ප‍්‍රමාණයක නැගී සංවිධානාත්මකව එතනට පැමිණි ආක‍්‍රමණකාරී උද්ඝෝෂකයන් පිරිසක් නිසා මෙම සාමකාමී උද්ඝෝෂණයේ මුහුණුවර වෙනස් අතක් ගත්තේය.\n\nඅවසානයේ දරුවන් වඩා ගත් කාන්තාවන්, තරුණ තරුණියන් මෙන්ම මහත්වරුන් විසින් පටන් ගන්නා ලද උද්ඝෝෂණය වෙස්මුහුණු හා හෙල්මට් පැලැඳ සංවිධානාත්මකව එතනට ආ කලහකාරීන් පිරිසකගේ උද්ඝෝෂණයක් බවට පරිවර්තනය විය. සාමකාමී උද්ඝෝෂණය එක්කෙනා දෙන්නා එතනින් ඉවත්ව යන අයුරු දැකගත හැකි විය. තවත් පිරිසක් විපිලිසර වන්නේ කුමක්දැයි බලා සිටියහ. අවසානයේ උද්ඝෝෂණය කලහකාරීන් පිරිසකගේ ක‍්‍රියාන්විතයක් බවට පත්වූහ.\n\nපළමුවෙන් ඔවුන් කළේ යන එන වාහන නවතමින් ඔවුන්ට වාහනවල නළා හඬවන්නට බලකරමින් ආණ්ඩුවේ මෙම ක‍්‍රියා පිළිවෙතට එරෙහි වෙන ලෙස ඉල්ලීම් කිරීමය. ඒ අතර මෙම ආණ්ඩුවේ අදූරදර්ශී ක‍්‍රියා පිළිවෙත ගැන කෙටි දෙසුම් ද පවත්වන ලදහ.\n\nඒ හා සමගම එතන සිදුවන්නේ කුමක්ද කියා දැකබලා ගන්නට තව තවත් පිරිස් ඇදී එන්නට වූහ. හෙල්මට්කාර සංවිධානාත්මක පිරිස කලහකාරී ලෙස හැසිරෙන්නට පටන් ගත්තේ ඉන් පසුවයි.\n\nජනාධිපති ගෝඨාභය රාජපක්ෂ ඒ වන විටත් වේලාසනින්ම තම නිවසට පැමිණ සිටියේ යැයි මාධ්‍යවලට වාර්තා වුවත් ඒ පිළිබඳ වැඩිදුර විස්තර අහන්නට ලැබුණේ නැත.\n\nකෙසේ වෙතත් සාමකාමී උද්ඝෝෂකයන් පිරිසක් විසින් ආරම්භ කරන ලද එම උද්ඝෝෂණය අන්තිමේ කලහකාරීන් පිරිසක් අතට ගොස් අවසන් වූයේ 88 89 භීෂණකාරී සමය මතක් කර දෙන අන්දමේ මහා ව්‍යසනයකින් පසුවයි.\n\nආරක්ෂක අංශ පවසන අන්දමට මේ කලහකාරීන් උත්සාහ කර ඇත්තේ උද්ඝෝෂණ කරන්නට නොව, ජනාධිපතිවරයා ජීවත්වන මිරිහානේ නිවස වටලා ඊට අලාභහානි කරන්නට ය. තත්ත්වය පාලනය කිරීමට ආරක්ෂක අංශ කටයුතු කළහ.\n\nපොලිසිය හා ආරක්ෂක අංශ කලහකාරීන් විසුරුවා හරින්නට ජල ප‍්‍රහාර හා කඳුළු ගෑස් ප‍්‍රහාර එල්ල කර තිබූ අතර ඉන් කෝපයට පත් කලහකාරීන් ආරක්ෂක අංශ වෙත ගල්මුල් ප‍්‍රහාර එල්ල කරන්නට වූහ.\n\nමේ සියල්ලෙහි අවසන් ප‍්‍රතිඵලය වූයේ බස් රථ දෙකක් ඇතුළු වාහන කීපයක් අළුවී යෑමය. ගල්මුල් ප‍්‍රහාර නිසා දෙපැත්තේම බර ගණනක් තුවාල වී රෝහල්ගත කරනු ලැබූ අතර තවත් පිරිසක් අත්අඩංගුවට පත්ව සිටියහ.\n\nශ‍්‍රී ලංකා නිදහස් පක්ෂය පසුගිය දිනවල ආණ්ඩුව ඇතුළේ සහ ස්වාධීන දේශපාලන පක්ෂයක් ලෙස කටයුතු කරන්නට තීන්දුවක් ගත්තේය. එහෙත් කොයිම විටකවත් අවස්ථාවාදීන්ට ආණ්ඩුව බිඳ දමන්නට දෙන්නේ නැතැයි කියා එකඟතාවක්ද විය.\n\nඒ අතරතුර විමල්, උදය හා වාසුගේ කණ්ඩායම සමඟ ද හොඳ සබඳතාවක් ආරක්ෂා කරගනිමින් මැද මාවතේ දේශපාලනයක නිරත වන්නට ශ‍්‍රී ලංකා නිදහස් පක්ෂයට හැකි විය.\n\nතත්ත්වය මෙසේ තිබියදී ශ‍්‍රී ලංකා නිදහස් පක්ෂයේ නායකයාට බරපතළ අර්බුදයකට මුහුණ පාන්නට සිදු වූයේ ඔහු පදිංචිව සිටි පැජට් පාරේ ජනාධිපති නිල නිවස ගැන අධිකරණ තීන්දුවක් පැමිණීමත් සමගය. ඔහුගේ නිල නිවාසය නීති විරෝධී ය යන පදනම මත ලැබුණු අධිකරණ තීන්දුවත් සමඟ ම ශ‍්‍රීලනිපයත් ආණ්ඩුවත් අතර තිබූ දේශපාලන හොඳ හිත තව තවත් පළුදු වන්නට විය.\n\nපසුගිය දිනවල රට හැමතැනින්ම මහජන උද්ඝෝෂණ පැන නගින්නට පටන් ගත්තේය. ෆේස්බුක් වැනි සමාජ මාධ්‍ය ඔස්සේ සංවිධානය කරන යම් යම් සාමකාමී විරෝධතා ආණ්ඩුවට එරෙහිව තැන් තැන්වල පැවැතුණත් ඒවා අතර සංවිධානාත්මක ලෙස කඩාකප්පල්කාරී ලෙස සංවිධානය කෙරුණු උද්ඝෝෂණ ද ගණනාවකි.\n\nපසුගිය සතියේ එවන් උද්ඝෝෂණයක් බණ්ඩාරවෙල ප‍්‍රදේශයේ ද පැවැත්වුණි.\n\nපසුගිය අඟහරුවාදා බණ්ඩාරවෙල නගරයේ පිහිටි ක‍්‍රීඩාංගණය නවීකරණය කොට සූරියගේ නමැති රණවිරුවකුගේ නමින් නම්කර ජනතා අයිතියට පත් කිරීමේ උත්සවය නාමල් රාජපක්ෂගේ ප‍්‍රධානත්වයෙන් පවත්වන්නට සියල්ල සංවිධානය කර තිබිණි. ඒත් ඒ වනවිට බණ්ඩාරවෙල නගරයේ ඞීසල් හිඟය හේතුවෙන් උණුසුම් තත්ත්වයක් නිර්මාණය වී තිබිණි. ලොරි රථ, ට‍්‍රක් ට‍්‍රක්රථ, බවුසර් රථ හා බොහෝ ඉඩම් වාහන ඞීසල් නොමැතිකමෙන් නගරයේ ඉන්ධන පිරවුම් හල අසල එක දිගට නතර කොට තිබුණේ නගරයේ ගමනාගමනයටද හිරිහැරයක් ලෙස ය. නාමල් රාජපක්ෂගේ පැමිණීම බණ්ඩාරවෙලට යෙදී තිබුණේ ඔය අල්ලපනල්ලේ ය.\n\nඒ අතර සංවිධානාත්මක පිරිසක් නාමල්ට විරෝධය දක්වන්නට වැඩපිළිවෙළක් සංවිධානය කළහ. නාමල්ගේ රථ පෙළ පැමිණියහොත් වාහනවල නළාව හඬවමින් විරෝධය දක්වන්නටත් හූ කියන්නටත් එයින් නොනැවතී කැට මුගුරුවලින් ඔවුන්ගේ වාහන පෙළපාලියට පහර දෙන්නටත් උපදෙස් දුන්නේ ය. මේ සංවිධානාත්මක පිරිස ඒ උපදෙස දුන්නේ නගරයේ වාහන නතර කරගෙන ඉතා ආවේගශීලීව සිටින බර වාහන රියදුරන් වෙතටය. ඔවුහුද ලද අවස්ථාවෙන් මේ පාඩම ආණ්ඩුවට උගන්වන්නට මග බලා සිටි බව වාර්තා විය.\n\nකෙසේ වෙතත් එම තත්ත්වය කල්තියා වාර්තා වීම නිසා නාමල් එදින ඒ උත්සවය සඳහා බණ්ඩාරවෙලට ගොස් තිබුණේ නම් නැත.\n\nපසුගිය සතියේ ෆේස්බුක් ඇතුළු සමාජ මාධ්‍ය හරහා ප‍්‍රචාරය කෙරුණු එක්තරා උණුසුම් ආරංචියක් වෛරල් වෙමින් පැතිර යන්නට පටන් ගත්තේය. රාජපක්ෂ ආණ්ඩුව ගෙදර හරින්නට විරෝධය දක්වන්නට ලබන 3 වැනිදා සෑම පුරවැසියෙක්ම තමන්ට ළඟම පිහිටි නගරයට යන්න කියා මේ නිවේදනය මගින් පණිවිඩය සමාජගත කර තිබිණි. බැලූ බැල්මට අසංවිධානාත්මක ආරංචියක් ලෙස පැතිර ගිය මෙම කටයුත්ත අභ්‍යන්තරයේද සංවිධානාත්මක පිරිසක් කටයුතු කරන බව වාර්තා විය.\n\nරාජපක්ෂ ආණ්ඩුවට එරෙහිව විරෝධතා කොතනින් නැගෙතත් කවුරු නගතත් ඒවා කිසිදු කොන්දේසියකින් තොරව ජනගත කළ යුතු යැයි කියා සිතන පිරිසක් ද සිටියහ. ඒ අතරම අපි කාගෙවත් බළල් අත් විය යුතු නැහැයි කියා සිතන ප‍්‍රබුද්ධයින් පිරිසක් ද නොසිටියාම නොවේ.\n\nඑහෙත් පුදුමයට කාරණාව වූයේ රජය සමග උරණව සිටින කණ්ඩායම් කිහිපයක්ම තුන් වෙනි දා පවත්වන මේ උද්ඝෝෂණයේ වගකීම් භාර ගැනීමට ඉදිරිපත් නොවීමය.\n\nසමහරු සිතා සිටියේ මෙය ජවිපයේ සංවිධානාත්මක කටයුත්තක් කියාය. ජවිපෙ කල්තියාම වගකීමෙන් බැහැර වෙමින් තමන් ඒ සඳහා සහභාගී නොවන බව ප‍්‍රකාශ කර සිටියහ. විමල් වීරවංශලාගේ ප‍්‍රතිරෝධී කණ්ඩායම ද තුන් වැනිදා උද්ඝෝෂණයේ වගකීම භාර නොගත්තේය. සමගි ජන බලවේගය යම් යම් මන්ත‍්‍රීවරු ද ඒ හා සාපේක්ෂව එහි වගකීම භාර ගැනීම ප‍්‍රතික්ෂේප කර සිටියහ. කවුරු වගකීමෙන් නිදහස් වුවත් තුන්වැනිදා නිසැකවම මෙම උද්ඝෝෂණය පැවැත්වෙන බව නම් සමාජ මාධ්‍ය ඔස්සේ තහවුරු විය. පුදුමයට කාරණාව වූයේ යම් යම් වගකිවයුතු මාධ්‍ය පවා ජනතාව දැනුවත් කරමින් මෙම උද්ඝෝෂණය සඳහා සහභාගි වීම ප‍්‍රවර්ධනය කිරීමයි.\n\nතත්ත්වය මෙසේ තිබියදී ආණ්ඩුවටත් තවත් බරපතළ ප‍්‍රහාරයක් එල්ල කරමින් මුරුත්තෙට්ටුවේ ආනන්ද හිමියන් ඇතුළු ස්වාමීන් වහන්සේලා බොහෝ දෙනෙකු ඉදිරිපත් වූහ. මුරුත්තෙට්ටුවේ ආනන්ද හිමි, ඉත්තෑපානේ ධම්මාලංකාර හිමි, මැදගොඩ අභයතිස්ස හිමි ඇතුළු පිරිස ඉදිරිපත් වී මෙහිදී කෙලින්ම කියාපෑවේ රටේ ආර්ථිකය නොමඟට හැරවූ, බරපතළ අගාධයක හෙලූව බැසිල් රාජපක්ෂ වහාම තනතුරුවලින් ඉවත් වී ගෙදර යා යුතුයි කියාය.\n\nඋන්වහන්සේලා මෙම ප‍්‍රකාශය කර සිටියේ මිරිහාන කලබැගෑනිය සිදුවන්නට පෙර දවසේ ය. මිරිහාන අකරතැබ්බයට පසුව මේ තත්ත්වය තව තවත් දරුණු විය. වහාම මුදල් ඇමැතිකමෙන් ඉවත්වන්නැයි බැසිල් රාජපක්ෂට ඇතුළතින් හා පිටතින් දෙපැත්තෙන්ම නැගෙන ප‍්‍රතිවිරෝධතාව තව තවත් දරුණු විය.\n\nපසුගිය සතියේ ලංකාවට පැමිණි ඉන්දීය විදේශ ඇමැතිවරයා තම පැරණි මිතුරන් හමු වන්නට අමතක නොකළේය. ඒ අනුව ඔහු හිටපු අග‍්‍රාමාත්‍ය රනිල් හමුවී ඔහු සමග විශේෂ සාකච්ඡාවක් කරනු ලැබුවේය.\n\nවිදේශ ඇමැතිවරයා ඔහුගේ දේශපාලන පරිණතභාවය අගය කරමින් කතා කළේය. ඒ අතර රනිල් ගැන ලංකාවේ දේශපාලන කරළියේ තවත් කතාවක් පැතිර යන්නට පටන් ගෙන තිබිණි. ආණ්ඩුවේත් විපක්ෂයේත් මේ රටේ ව්‍යාපාරික ක්ෂේත‍්‍රයේත් බලවතුන් පිරිසක් මේ වන විට වත්මන් ආණ්ඩුවේ අගමැති තනතුරට රනිල් ගෙන එන්නට ජනාධිපතිවරයා සමඟ ඉහළ පෙළේ සාකච්ඡාවක නිරත වී සිටින බව එම ආරංචියෙන් අනාවරණය විය.\n\nසමහරු කරුණු දැක්වූයේ අගමැතිකම නොව, ජනාධිපතිවරයා සමග භාරකාර ආණ්ඩුවක් පිහිටුවා එහි අග‍්‍රාමාත්‍ය ධුරය රනිල්ට භාර දෙන්නට යෝජනා කර ඇති බවකි.\n\nමේ අතර පසුගියදා පැවති සමගි ජනබලවේගයේ කෘත්‍යාධිකාරි මණ්ඩල හමුවේදී රජයට එරෙහිව විරෝධතා රැල්ලක් රට පුරා පවත්වන්නට යෝජනාවක් සම්මත විය.\n\n”මේ රට දවසින් දවස විනාශ වෙනවා. ඒ ගැන ප‍්‍රශ්නයක් අහන්න මුදල් ඇමැති පාර්ලිමේන්තුවට එන්නේ නෑ. ජනතාවට කරුණු කියන්න කලින් එයා පාර්ලිමේන්තුවට වග කියන්න ඕන” කිරිඇල්ල කීවේය.\n\n”ආණ්ඩුව බිම්ස්ටෙක් සමුළුවට ආපු බංගලාදේශ විදේශ ඇමැති ගෙනුත් සල්ලි ඉල්ලලා… මිනිහව හම්බවුණා විතරයි ඩොලර් මිලියන 250ක් දෙන්න බැරිද කියලා අහලා… පුදුම තැනක මේ ආණ්ඩුව දැන් ඉන්නේ… ලැජ්ජයි…” මන්ත‍්‍රීවරු කීහ.\n\n”ආරංචියේ හැටියට ඩොලර් බිලියන දෙකහමාරක් චීනෙන් ඉල්ලලා තියෙනවා. පෝර්ට් සිටි එක ඇතුලෙ ඉඩම විතරක් නොවේ කොළඹ තියෙන බිල්ඩිනුත් චීනෙට දෙන්න තමයිලූ සූදානම…” රංජිත් මද්දුමබණ්ඩාර තවත් රහසක් කීවේය.\n\n”ලොව උද්ධමනය ඉහළම හයවෙනි රට බවට ලංකාව පත් කළ මේ පාලකයො වැඩ බැරිනම් යන්න ඕන. අයිඑම්එෆ් එක්ක ගනුදෙනු කරන්න මූල්‍ය හා නීති උපදේශන ඕනෑ. මෙයාල ඒකවත් දන්නෙ නෑ” ඉරාන් කීවේ මදක් ආවේගාත්මකවය.\n\n”අද ඉන්ධනවලට විශාල මිලක් ගෙව්වත් ඒවා බාල බවත් යා හැක්කේ ඉතා අඩු දුරක් බවටත් මහා චෝදනාවක් තියෙනවා. ආණ්ඩුව මේවා පරීක්ෂා කර රටට ඇත්ත කීම අවශ්‍යයි” ජගත් විතාන කීවේ ඔහුට ලැබුණු පැමිණිලි මත පදනම්වය.\n\n”රසායනික පොහොරවලින් නාවපු ඉන්දීය හාල් රු. 100 ට ලංකාවට ආවා. ආණ්ඩුවේ හිතවත් මාෆියාව ඒවා කලවම් කර රු. 180 ට විකුණනවා. අනාථ වූ රටක් ගසාකෑම කොච්චර පහත්ද” හැරිසන් ඇසුවේය.\n\n”ආණ්ඩුවේ අයට පාරක යන්නත් බෑ. බණ්ඩාරවෙල මිනිස්සු කුපිත වෙලා බේබි ඇමැති හරවල එවලා. එයා දැන් ලැජ්ජාව වහගන්න බොරු බයිල කියනවා” චමින්ද විජේසිරි කීය.\n\nකුලියාපිටිය සමූප ඡුන්දෙන් රටේ තත්ත්වය පේනවා. පොහොට්ටුවට 30 යි. විපක්ෂයට 100 යි” තුෂාර ඉඳුනිල් කීවේ සිනා මැදය.\n\n”දැන් ජනතාවට පීඩනය දරාගත නොහැකිව වීදි සටනට බැහැලා. පිලිපීනෙ මාකෝස්, ඉන්දුනීසියාවෙ සුහර්තෝ ගෙදර ගියෙත් මේ විදියටයි” රොහාන් පල්ලෙවත්තගේ විග‍්‍රහය කවුරුත් අගය කළහ.\n\nබුලිත ප‍්‍රදීප් කුමාර",
       "URL": "https://divaina.lk/%e0%b6%bb%e0%b6%b1%e0%b7%92%e0%b6%bd%e0%b7%8a-%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%af%e0%b7%9a%e0%b7%81%e0%b6%b4%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/370/"
}