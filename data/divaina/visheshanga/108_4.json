{
       "Source": "divaina",
       "Timestamp": "May 5, 2023",
       "Headline": "ලොව පහළ වූ ශ්‍රේෂ්ඨතම ශාස්තෘවරයාණෝ",
       "News Content": "වර්තමාන නේපාලයේ ඉන්දියානු දේශසීමාවේ කපිලවස්තු නගරයෙහි ලුම්බිණි සල් උද්‍යානයෙහි දී ලොව ශ්‍රේෂ්ඨතම ආගමික ශාස්තෘවරයා වීමට භාග්‍ය සම්පන්න වූ රජ කුමරෙක් උපන්නේය. කපිල වස්තු පුරයේ පාලකයා වූ සුද්ධෝදන රජතුමාට දාව මහාමායා දේවියගේ කුසයෙන් වෙසක් පුන් පොහෝ දින උපත ලද සිදුහත් (සිද්ධාර්ථ) කුමරා එම වියේ පසුවූ සෙසු දරුවන්ට වඩා සියලු ආකාරයෙන්ම වෙනස් අයකු බව බෞද්ධ මූලාශ්‍ර වලින් හෙළිවේ. උපතින් පස්වන දින කුමරාට සිද්ධත්ථ (සිද්ධාර්ථ) යන නම තබන ලදී. සිද්ධාර්ථ යන්නෙහි තේරුම බලාපොරොත්තු ඉටුවීම යන අදහසයි. එතුමාගේ ගෝත්‍ර නාමය වූයේ ගෝතම යන්නයි. කුමරාගේ නළලෙහි වූ දකුණට කැරකුණු ඌර්ණ රෝමය දැක එක ඇඟිල්ලක් පමණක් ඔසවා මේ කුමරු ඒකාන්තයෙන්ම ගිහිගෙය හැර ගොස් බුද්ධත්වය ලබන්නේ යැයි ප්‍රකාශ කරන ලද්දේ ළාබාලම වුවත් නුවණින් උසස් ම තැනැත්තා වූ කොණ්ඩඤ්ඤ තවුසාය. කුමරුන් බාල වියේදී ඉතා වැදගත් සිදුවීමක් වාර්තා වෙයි. අපූරු ආධ්‍යාත්මික අත්දැකීමක් වූ එය පසු කලෙක ලද සම්මා සම්බුද්ධත්වයට ද පදනම වූයේය.\n\nරජ පවුලක උපන් දරුවකු වශයෙන් සිදුහත් කුමරු උසස් අධ්‍යාපනයක් ලැබුවාට සැක නැත. රජ කුමරුවකුට උරුම පරිද්දෙන් ඔවුනට රණ ශිල්ප විෂයයෙහි දැනුමක් ලබාදෙන ලදී. සොළොස් හැවිරිදි තුරුණු වියේදීම හෙතෙම සමවියේ පසුවූ රූමත් උගත් කාන්තාවක වූ යශෝධරා කුමරිය ආවාහ කර ගත්තේය. යස – ඉසුරු හා සුව සම්පත් මැද වසමින්ම ලොව පිරී ඇත්තේ දුකින් බව පසක් කරන්න කුමාරයා සමර්ථ විය.\n\nගෘහස්ථ ජීවිතය බාධක සහිතය. කෙලෙස් දූවිල්ලෙන් පිරුණේය. ගිහිගෙය හැර අනගාරිකත්වයට පත්වීමෙන් ලබන පැවිද්ද අත්‍යවශ්‍ය මෙන්ම නිදහස් විය. ගිහි ජීවිතයට බැඳී වසන්නවුනට පැවිද්දට මෙන් පරම පවිත්‍ර බ්‍රහ්මචාරී ජීවිතය අංගසම්පූර්ණ ලෙස ගතකිරීම පහසු නොවන බව වටහා ගත්තේය. ලෝකයා විසින් උත්කර්ෂයෙන් අගය කරනු ලබන කාම සුඛාස්වාදයෙහි නිසරු බව හා නුවණැත්තෝ සතුටෙන් වැළඳ ගත්තා වූ නෛෂ්කර්මයෙහි අගය අවබෝධ කරගෙන සත්‍යය හා සදාකාලික නිවන්සුවය සොයා සියල්ල අත්හැර යන්නට තීරණය කළේය. පැවිදිවීම එතුමන්ගේ එම බලාපොරොත්තුව විය. එය ඇසළ පුර පසළොස්වක පොහෝ දිනයකි. සඳ එළියෙන් මුළු නුවරම ආලෝකවත්ව තිබුණි. කුමරු කන්ථක අසුපිට නැඟී ඡන්න ඇමති සමග නගරයෙන් නික්මිණි. එය මහා අභිනිෂ්ක්‍රමණයයි. එය කාමයන්ගෙන් නික්මීම පිළිබඳ ඉතා දුෂ්කර කාර්යයක් විය.\n\nඅභිනිෂ්ක්‍රමණයෙන් පසු මුල් කාලසීමාව තුළ දී ඒ අවදියේ ප්‍රසිද්ධියට හා ගෞරවයට පත්ව සිටි ආගමික ශාස්තෘවරුන් වෙතින් උන්වහන්සේ උපදෙස් පැතූහ. එහෙත් තමන් සෙවූ දෙය උපදෙස් වලින් ලබාගැනීමට හැකි නොවීය. එනිසා තමන් වෙනුවෙන් තමන්ම සිතන්නට පරිසරය විසින් උන් වහන්සේ මෙහෙයවනු ලැබිණි. තමා තුළින්ම සත්‍යය සෙවීමට උන්වහන්සේට සිදුවිය. චින්තනයෙහි ගාම්භීරත්වයටම කිමිදෙමින්, පෙර නොදත් ගැඹුරු සත්‍යය අවබෝධ කරගන්නට එතුමෝ සමත් වූහ. සම්මා සම්බෝධි ඥානය ලෝකය ආධ්‍යාත්මයෙන්ම පහල වූ අතර, පෙර නොදුන් කරුණු විෂයයෙහි එමගින් ආලෝකය පැතිර ගියේය. සියලු කෙලෙස් නැති කිරීමෙන් ලබන ආසවක්ඛය ඥානය ලබා වෙසක් පුන් පොහෝදා බුද්ධත්වයට පත් වූහ.\n\nදැනගත යුතු සියල්ල දැනගත් නිසාත්, සියලු ඥානයට මඟ උන්වහන්සේ වෙත වූ හෙයිනුත්, සම්බඤ්ඤු හෙවත් සර්වඥයන් වහන්සේ යැයි උන්වහන්සේ නම් කරනු උචිත වේ. මේ උත්තරීතර ඥානය උන්වහන්සේ ලබාගත්තේ ආත්ම ගණනාවක් තිස්සේ එක්රැස් කොටගත් තමන් වහන්සේගේම බෝධිසම්භාර පුරණය හේතුවෙනි.\n\nබුද්ධත්වය සඳහා උන්වහන්සේට ගුරුවරයෙක් නොවූහ. තමන් වහන්සේට ගුරුවරයෙක් නොවූ බව උන්වහන්සේ ප්‍රකාශ කළහ. උන්වහන්සේ ලෞකික දැනුම තම ගුරුවරුන්ගෙන් ලබාගත් බව සත්‍යයකි. එහෙත් ලෝකෝත්තර දැනුම කිසිවක් ගුරුවරුන්ගෙන් ලබා ගත්තේ නැත. ඒවා උන්වහන්සේ විසින්ම සිය උත්තරීතර මානසික ඥානයෙන් පසක් කළ සේක. සයවසරක් පුරා කරන ලද දුෂ්කර චර්යාවකින් පසු සියලු සංස්කාරයන්ගේ යථා ස්වභාවය ඇතිසැටියෙන් ස්වකීය ප්‍රතිභා ඥානයෙන්ම ප්‍රත්‍යක්‍ෂ කරගෙන සකල ක්ලේෂයන් ප්‍රහාණය කොට තිස්පස්වන වියේදී සියලු ක්ලේෂයන් නැති කිරීමෙන් ලබන ආසවක්ඛයා ඥානය ලබා වෙසක් පුන් පොහෝදා බුද්ධත්වයට පත් විය.\n\n“බුද්ධ” යන පාලි වචනය අවබෝධ කර ගැනීමෙන් හෝ පිබිදීම යන අරුත් ඇති බුද්ධි නම් මූලයෙන් සම්පාදනය වන්නකි. චතුරාර්ය සත්‍ය පූර්ණ වශයෙන් අවබෝධ කරගත් හෙයින් ද, අවිද්‍යාව පිළිබඳ නින්දෙන් පිබිදුනු නිසා ද උන්වහන්සේට ‘බුද්ධ’ යැයි පවසනු ලැබේ.\n\nඋන්වහන්සේ ධර්මය අවබෝධ කරගත්තා පමණක් නොව ධර්මය දේශනා කොට අන්‍යයන්ට ද අවබෝධ කරවන හෙයින් සම්මා සම්බුද්ධ නමින් ද හැඳින්විය හැකිය. එක් විශේෂ කාලපරිච්ඡේදයක් තුළදී පහල වන්නේ එක් සම්මා සම්බුදු කෙනෙක් පමණි. ඇතැම් ශාක වර්ගයන්ට දැරිය හැක්කේ එක් පුෂ්පයක් පමණක් මෙන් පහල වන්නේ එක් ලෝක ධාතුවක එක් සම්බුදුවරයෙක් පමණි. බුදුවරයන් වහන්සේගේ පා සටහනේ මංගල ලක්ෂණ දුටු ද්‍රෝණ නම් එක් බ්‍රාහ්මණයෙක් උන්වහන්සේගෙන් ඇසූ ප්‍රශ්න කිහිපයකදී එයට පිළිතුරු ලෙස ප්‍රකාශ කර සිටියේ දෙවියකු, ගාන්ධර්වයකු, යක්ෂයකු හෝ මනුෂ්‍යයකු වශයෙන් සසර උපදින්නට හේතු වන කරුණු සියල්ල තමා විසින් සිඳ දැමූ බවයි.\n\nබුදුරජාණන් වහන්සේ මනුෂයෙක් ම වූහ. මිනිසකු වශයෙන් උපත ලබා බුදුවරයකු වශයෙන් ජීවත්වී බුදුවරයකු ලෙස පිරිනිවන් පෑහ. මිනිසකු වුවද මේ වැදගත් ගුණාංග හේතුවෙන් උත්තරීතර මනුස්සයකු බවට පත්වූහ. තමන් වහන්සේ සාක්ෂාත් කරගත් අධිගමනය තමන් වහන්සේටම සීමා කර නොගෙන ලෝ සතුනට දයාවෙන් ඔවුන්ගේ නිලීණ ශක්තිය හා මිනිස් මනසෙහි අනභිභවනීය බල මහිමය අවධාරණයෙන් හෙළි කළහ. මිනිසාට ස්වෝත්සාහයෙන් ම උත්තරීතර ඥානයෙන් හා සම්මා සම්බුද්ධත්වය ලබාගත හැකි මාර්ගය හෙළි කරදුන් අතර එමගින් උන්වහන්සේ මිනිසාගේ වටිනාකම උත්කර්ෂවත් කළහ.\n\nඋන්වහන්සේ විශ්මය දනවන ගුණාංගයන්ගෙන් පිරිපුන් හෙයින් “අච්චරිය මනුස්ස…” වශයෙන් ද හඳුන්වනු ලබයි. උන්වහන්සේ අමරණීයත්වය ලබාදෙන හෙයින් ‘අමනුස්ස ද්‍රාතා..” වශයෙන්ද හඳුන්වයි. පරම පවිත්‍ර මෛත්‍රිය, නිර්මල ප්‍රඥාව හා උත්තරීතර සත්‍යය ප්‍රදානය කරන හෙයින් “වරදෝ” ලෙස ද හඳුන්වති. උන්වහන්සේ “ධම්මස්සාමි” වශයෙන් හඳුන්වන්නේ ධර්මයට අධිපති යන අර්ථයෙනි.\n\nබුදුරජාණන් වහන්සේගේ අධිෂ්ඨානය, කරුණාව, පරාර්ථචර්යාව, නෛස්කර්මය, පාරිශුද්ධිය, ආදර්ශවත්ය, පෞද්ගලික වගකීම් ධර්ම ප්‍රචාරයෙහිලා උපයුක්ත නිවැරදි ක්‍රම යන මේ සෑම එකක්ම ලෝක ජනගහනයෙන් පහෙන් එකක් විසින් මිහිමත විසූ උසස්තම ආගමික කතුවරයෙක් ලෙස පිළිගැනීමට හේතු වූ බව පැහැදිලි වේ.\n\nබුදුරජාණන් වහන්සේ විසින් දේශනා කරන ලද ගැඹුරු දහම සත්වයන්ගේ පාරිශුද්ධිය සඳහා ඇති එකම මග, එකම පිළිවෙළ වේ. මේ අනුව බුදු දහම ලොව ඇති එකම විමුක්ති මාර්ග නිවන් මග නිදහස්වීමේ පිළිවෙළ ලෙස හැඳින්විය හැකිය. එම නිසා බුදු දහම ආගමක් ලෙස, දර්ශනයක් ලෙස මෙන් ම මාර්ගයක් ලෙස ද හැඳින්විය හැකිය.\n\nබුදුරජාණන් වහන්සේට ශාස්තෘවරුන් අතර විශිෂ්ට ස්ථානයක් හිමිවීමට ප්‍රධාන හේතුවක් වූයේ උන්වහන්සේ විසින් සිතීම හා විමසීමේ නිදහස අගය කරනු ලැබීමයි. උන්වහන්සේ නිදහස් චින්තනය හා විමංසනය අගය කළ අයුරු කාලාම සූත්‍රයේ සඳහන් වේ. අහිංසක සිව්පා සතුන් මරා යාග කිරීම තහනම් කළ උන් වහන්සේ ඔවුන් සිය කරුණා ජාලයට හසුකර ගත්හ. තමන් වහන්සේට හෝ දහමට වහළුන් වන්නට සිය ශ්‍රාවකයන්ට බල නොකළ බුදුරජාණන් වහන්සේ ඔවුන්ට පූර්ණ චින්තන නිදහස ලබාදී තම දේශනා හුදෙක් භක්තියෙන් නොපිළිගෙන රත්කර කපා හෝ උරගා රන් පිරික්සා බලන නුවණැත්තන් මෙන් දැඩි පරීක්‍ෂණයට භාජනය කොට පමණක් පිළිගන්නා ලෙස ප්‍රකාශ කළහ. බුදුරජාණන් වහන්සේගේ උදාරත්වයත් බුද්ධ ධර්මයෙහි බුද්ධි ගෝචරභාවයක් දැක්වීමට බොහෝසෙයින් උපකාර කර ගත්තකි කාලාම සූත්‍රය.\n\nබුදුරජාණන් වහන්සේ පටාචාරා, කිසාගෝතමී වැනි දුකට පත් මව්වරුන් කාරුණික වචනයෙන් අස්වසාලූහ. පුතිගත්තතිස්ස වැනි අසරණ වූ රෝගීන්ට සියතින්ම උවටැන් කළහ. රජ්ජුමාලා හා සෝපාක වැනි දුප්පත් අසරණ අය සුවපත් කළේ ඔවුන් ඛේදජනක අකල් මරණයෙන් ගලවා ගනිමිනි. අංගුලිමාල වැනි අපරාධකරුවන්ගෙන්, අම්බපාලි වැනි වෙසඟුන්ගෙත් ජීවිත ශ්‍රේෂ්ඨත්වයට පත් කරමින් දුබලයන්ට දිරි ලබා දුන්හ. බිඳුණවුන් සමගි කළහ. අවිඳු අඳුරේ වුවන්ට ප්‍රඥාව ලබා දුන්හ. මුළා වුවනට මං පෙන්වූහ. පහළ සිටිනවුන් ඉහළට ගෙන ආහ. ඉහළ වූවන් උතුම් කළහ. දුප්පත්, පොහොසත්, යහපත්, අයහපත් කවුරුත් උන්වහන්සේට එකසේ ප්‍රිය වූහ. උන්වහන්සේගේ උදාර චරිතාදර්ශය කාටත් අර්ථවත් වූයේය.\n\n\n\nමාලබේ සුසිලාරාම විහාරාධිකාරිකොළඹ තර්ස්ටන් විද්‍යාලයේ ධර්මාචාර්යශාස්ත්‍රපති බෝදාගම සීලවිමල හිමි\n\n\n\n",
       "URL": "https://divaina.lk/%e0%b6%bd%e0%b7%9c%e0%b7%80-%e0%b6%b4%e0%b7%84%e0%b7%85-%e0%b7%80%e0%b7%96-%e0%b7%81%e0%b7%8a%e0%b6%bb%e0%b7%9a%e0%b7%82%e0%b7%8a%e0%b6%a8%e0%b6%ad%e0%b6%b8-%e0%b7%81%e0%b7%8f%e0%b7%83/",
       "Category": "visheshanga",
       "Parent URL": "https://divaina.lk/category/visheshanga//page/108/"
}