{
       "Source": "divaina",
       "Timestamp": "March 12, 2023",
       "Headline": "එක්කො ආර්ථිකය වැටිල නැත්නම් දැන් ආර්ථිකය ශක්තිමත් කියල කියන්න ඕන",
       "News Content": "දෙවන වතාවටත් පළාත් පාලන ඡන්දය සඳහා දිනයක් ප්‍රකාශයට පත්කරල. නමුත් පෙර වතාවේ සිදු වූ දේ සමග මැතිවරණය පැවැත්වීම කෙරෙහි ජනතාව තුළ පවතින්නේ සැකයක් ?\n\nජනතාවට ඒ සැකය ඇතිවෙන එක සාධාරණයි. මොකද මේ ජනාධිපතිවරයාත් ආණ්ඩුවත් මැතිවරණය ප්‍රකාශ කරන්න පෙර ඉඳලම හැසිරුනේ ඡන්දය නොපවත්වන තැනට. ඔවුන් මුල් අවස්ථාවේදි මැතිවරණ නීති වෙනස් කරල ඡන්දය කල් දාන්න උත්සහ කළා. පාර්ලිමේන්තුවේ ඒකට ඉඩ ලැබුණේ නෑ. ඊළඟට තමන්ගෙ ගෝලයෙක් අධිකරණයට යවල ඡන්දය නොපවත්වන්න කියල අධිකරණ නියෝගයක් ගන්න උත්සහ කළා. අධිකරණය ජනතා පරමාධිපත්‍ය ගරු කරමින් ඒ නියෝගය ලබා නොදී හිටියා. ඊළඟට මැතිවරණ කොමිසමට ජනාධිපතිවරයා ප්‍රමුඛ ආණ්ඩුව බලපෑම් කළා, නමුත් යම්කිසි ආකාරයකට ඒ බාධක මැඩගෙන මැතිවරණ කොමිසම ඉදිරියට ආවා. ඊළඟට රාජ්‍ය පරිපාලන ලේකම්වරයා හරහා තේරීම් භාර නිලධාරීන්ට බලපෑම් කළා. අවසානයේ රජයේ මුද්‍රණාලාධිපතිනිය අල්ලගෙන තියෙනවා ඡන්දය කල් දාන්න. මේ සියලු උත්සහයන් දැකපු ජනතාවට හිතෙන්නෙ පුළුවන් මේ අප්‍රේල් 25 ත් ඡන්දය තියයිද නැද්ද කියල. මේ වෙන්නෙ වෙන මොනවත්ම නෙවෙයි, මේ රට මෙතෙක් පාලනය කරපු ප්‍රභූ කණ්ඩායම් අතින් සාමාන්‍ය ජනතාව අතට බලය මරු වෙන මැතිවරණය තමයි මේක. ඒ නිසා මැතිවරණය නොපවත්වා බලය රඳවාගන්න උත්සහ කිරීම මේ කරන්නෙ. පහු ගිය කාලවල ආණ්ඩු කරල දැන් විපක්ෂයේ ඉන්න කොටසුත් යටින් යටින් ආණ්ඩුවේ ඒ ක්‍රියාවලියට උදව් කරන බවට අපට තොරතුරු ලැබෙනවා. මේ සියලු කල්ලිවල උත්සහය පොදු ජනතාව අතට බලය යෑම වළක්වා ගැනීම.\n\nමැතිවරණ නොපැවැත්වීමේ මේ තත්ත්වය සාමාන්‍ය තත්තවයට හැරීම ප්‍රජාතන්ත්‍රවාදයට බරපතළ පහරක්. මැතිවරණය නොපැවැත්වීමට විධායකය කරන බලපෑම අභිබවා යෑමට නීතිමය ඉඩක් නැද්ද?\n\nශ්‍රී ලංකා ප්‍රජාතාන්ත්‍රික ජන රජයේ ව්‍යවස්ථාවෙන් පරමාධිපත්‍ය බලය හිමිවෙලා තියෙන්නෙ ජනතාවට. විධායකයටවත් ව්‍යවස්ථාදායකටවත් නෙවෙයි ජනතාවට ඒ පරම බලය අයිති වෙන්නෙ. ඒ බලය තමයි ව්‍යවස්ථාදායකය විධායකය සහ අධිකරණය කියල ජනතාව විසින් තාවකාලිකව පවරනු ලබන්නෙ. ජනතා බලය ඉස්සරහ ඔය කාටත් යන්න සිද්ධ වෙනවා. ගෝඨාභය රාජපක්ෂ ආවේ වසර දෙකකින් යන්න නෙවෙයිනෙ. හැබැයි ජනතා බලය ඉස්සරහ යන්න සිද්ධ වුණා. ඒ නිසා අපි විශ්වාස කරන්නෙ පොදු ජනතාවගේ බලය පිළිබඳව. පොදු ජනතාවට අතට බලය ලැබෙද්දි ඒක නතර කරන්න උත්සහ කරන මේ පාලක ප්‍රභූ කල්ලියට එරෙහිව කටයුතු කිරීමේ අයිතියක් රටේ ජනතාවට තියෙනවා. ඒක නීතිය ව්‍යවස්ථාව අභිබවා ගිය බලයක්. අපි කියන්නෙ ජනතාව විසින් ඒ බලය ක්‍රියාවේ යොදවයි. ආණ්ඩුව තවදුරටත් ව්‍යවස්ථාව පැත්තකට දාල ජනතාවගේ මේ බලය පැත්තකට දාල මැතිවරණය නොපවැත්වීමට උත්සහ ගන්නවනම් ජනතාව ඒ බලයත් එක්ක පෙරට ඒවි.\n\nමැතිවරණ කොමිෂන් සභාව මැතිවරණය පැවැත්වීමට දක්වන මැදිහත්වීම ගැන සෑහීමකට පත්වෙන්න පුළුවන්ද?\n\nමැතිවරණ කොමිසමට ව්‍යවස්ථානුකූලව ඊට වඩා වැඩි බලයක් තියෙනවා. මැතිවරණයක් ප්‍රකාශයට පත්කරල තියෙද්දි රජයට සම්බන්ධ සියලුම රාජ්‍ය ආයතන කටයුතු කළ යුතු වන්නෙ මැතිවරණ කොමිසමේ නියෝග මත. නමුත් තවමත් මැතිවරණ කොමිසම තමන්ගේ පූර්ණ බලය නියෝග ස්වරූපයෙන් කරනවා අපි දැක්කෙ නෑ. තවමත් රාජ්‍ය ආයතන සමග හිත හොඳ කමින් කටයුතු කරන්න උත්සහ කරන බව තමයි පේන්නෙ. නැත්නම් මුදල් අමාත්‍යාංශයේ ලේකම්වරයා කොමිසමේ නියෝග අනුව ආවේ නැත්නම් ඔහුට එරෙහිව අධිකරණයට යන්නත් මැතිවරණ කොමිසමට බලයක් තියෙනවා. මුද්‍රණාලාධිපතිනිය මැතිවරණයට බාධා කරනව නම් ඇයට එරෙහිව කොමිසමට පුළුවන් උසාවියට යන්න. මම හිතනවා මැතිවරණ කොමිසම මීට ජනතා පරමාධිපත්‍ය ගැන හිතල මින් ඉදිරියට තමන්ට හිමිවෙලා තියෙන බලය ක්‍රියාත්මක කරයි කියල. මොකද එසේ කිරීම වැරදි නෑ. මැතිවරණ කොමිසම තියෙන්නෙ මැතිවරණ තියන්න මිසක් මැතිවරණ නොතිය ඉන්න හරි මැතිවරණ කල් දාන්න හරි නෙමෙයි. මැතිවරණ කොමිසමේ ස්වාධීනත්වය පෙන්නුම් කිරීමේ වගකීම තියෙන්නෙ කොමිසමේ සාමාජිකයන් අතේ.\n\nපසු ගිය මැතිවරණවලදී අනෙකුත් දේශපාලන පක්ෂ පෝස්ටර් භාවිතා කිරීම, මහජන රැලි සඳහා බස් රථවලින් සෙනඟ ඇද්ද වීම ගැන ජ.වි.පෙ ය දැඩි චෝදනා එල්ල කළා. දැන් ආණ්ඩුව සහ අනෙකුත් පක්ෂවල චෝදනාව වෙන්නෙ ජාතික ජනබලවේගයත් ඒ දේම කරනවා කියල?\n\nඔය චෝදනාවලින් ඔවුන් අකමැත්තෙන් වුණත් පිළිඅරගෙන තියෙනවා ජාතික ජනබලවේගයේ රැස්වීම් සාර්ථකයි, ඒවට සෙනඟ එනවා කියන එක. සමාජ මාධ්‍යයේ එන්. පී. පී. එක වෙනුවෙන් විශාල ප්‍රචාරණයක් වෙනවා මිනිස්සු පෙනී ඉන්නවා කියන එක එයින් කියැවෙන්නෙ. හැබැයි ඒ සෙනඟ එක්රැස් වීමේ ඇත්ත යථාර්ථය පිළිගන්න නොහැකි නිසා තමයි ඔය කවි කතන්දර කියන්නෙ. අපේ රැලිවලට එන බහුතරයක් මිනිස්සු එන්නෙ බස්වලින් වුණත් තමන්ගේ පුද්ගලික වාහනයක වුණත් ඔවුන් අතින් වියදම් කරගෙන ඒවට එන්නෙ හැඟීමෙන්. මිනිස්සුන්ට ගෙදරක ඉඳන් රැලියක් තියෙන තැනට පයින් එන්න බෑනෙ. ඒකට පාක්ෂිකයන් සංවිධානය වෙලා මොකක් හරි ප්‍රවාහන මාධ්‍යයක් හදා ගන්නවා. ඔය අනිත් අය වගේ බත් පැකට් දීල බෝතල් දීල බස් එකේ වියදම දීල ජාතික ජනබලවේගය සෙනඟ අද්දවන්නෙ නෑ. අපි එකම සෙනඟ නම් ලංකාව පුරා අරගෙන යන්නෙ අපි මුදල් ගෙවල නම් සමාජ මාධ්‍යවල කැම්පේන් කරන්නෙ හොඳම වැඩේ තමයි මැතිවරණයක් තියල ඒක එහෙම නෙමෙයි කියල පෙන්වන එක. ඒ අය කියන විදියට අපිට ජනතාව ඉන්නවද නැනද්ද කියල එතකොට බලාගන්න පුළුවන්. මම හිතන්නෙ ඕක නෙවෙයි ප්‍රශ්නය, මේ පක්ෂ දෙකට සීයට තුනට වඩා ඡන්දය ගන්න පුළුවන්ද කියන ප්‍රශ්නය ඔවුන් ඉදිරියේ තියෙන්නෙ. මේ මැතිවරණයට ඉදිරිපත් වීමත් ඔවුන්ගේ ජයග්‍රහණයක් කියල රෝහිත අබේගුණවර්ධනට කියන්න වෙන්නෙ ඒකයි. තුනෙන් දෙකක බලයක් ගත්ත පක්ෂයක් අවුරුදු දෙකාහමාරකට පස්සෙ කියනවනම් මැතිවරණයට ඉදිරිපත් වීමත් ජයග්‍රහණයක් කියල ඔවුන් කොතැනටද වැටිලා ඉන්නෙ කියල එයින්ම පෙන්නුම් කරනවා.\n\nජාතික ජනබලවේගයෙන් ඉදිරිපත් වෙලා ඉන්න අපේක්ෂකයන් සම්බන්ධව දැන් විවිධ චෝදනා එල්ල වෙනවා. විශාල ආන්දෝලනයක් ඇති කළ චීන කසළ නැව රටට ගේන්න මැදැහත් වූ පුද්ගලයෙක් ජාතික ජනබලවේගයෙන් මැතිවරණයට ඉදිරිපත් කර තිබෙනවා කියල චෝදනාවක් තියෙනවා ?\n\nචීන කසළ නැව ගෙන්වීමේදී ඒ සම්බන්ධයෙන් බරපතළම විවේචනය එල්ල කළේ ජාතික ජනබලවේගය. විශේෂයෙන් මම ඒ සම්බන්ධව තොරතුරු ගණනාවක් සමාජගත කළා. ඒ තොරතුරු අතර මම හෙළිදරව් කළා මේ චීන පොහොර ගනුදෙනුව පසු පස ඉන්න ශ්‍රී ලාංකීය නියෝජිත සමාගම කියල කියන්නෙ හිටපු අග්‍රාමාත්‍ය ලේකම් ගාමිණී සෙනරත්ගෙ ඥාතියෙක්ගේ සමාගමක් කියල. ඉතින් මේ චෝදනා කරන අපේක්ෂකයා මේ කියන සමාගමේ කිසිදු නියෝජිතයෙක් හෝ උපදේශකවරයෙක් නෙවෙයි. චීන චින්ඩාවෝ සමාගම සහ ශ්‍රී ලංකාවේ සෙලීනා සමාගමත් ඒක නිවේදන මගින් දැනටමත් තහවුරු කරල තියෙනවා. ඒ වගේම මේකට සම්බන්ධ අනිත් සමාගම තමයි ලංකා පොහොර සමාගම සහ කොමර්ෂල් පොහොර සමාගම. මේ දෙකේමත් ඔහු නියෝජිතයෙක් නෙවෙයි. මේ වත්තල නගර සභාවේ අපේක්ෂකයා චීනය සමග ව්‍යාපාර කරන කෙනෙක් පමණයි. ඉතින් කළ යුතුව තිබෙන්නෙ කවුරු හරි ඔහුට විරුද්ධව නිකන් ෆේස්බුක් ලියන එක නෙවෙයි. මොකක් හරි ගනුදෙනුවේ අක්‍රමිකතාවයකට ඔහු සම්බන්ධයි නම් ඔහුට විරුද්ධව නඩු පැවරීමයි. අන්න එතකොට බලාගන්න පුළුවන් කවුද මේ මඩ ප්‍රචාර යවන්නෙ කියල.\n\nදැන් රුපියල ශක්තිමත් වෙලා. බඩු මිලත් යම් තරමකින් අඩු වීමක් පෙන්නුම් කරා. රජය කියනවා වැටුණු ආර්ථිකය ස්ථායි තත්ත්වයට පත්වේගෙන එනවා කියල. මේ තත්ත්වයත් එක්ක ජාතික ජනබලවේගයට තිබෙන ජනතා රැල්ල අඩු වෙයිද ?\n\nමේ පවතින ආර්ථික දේශපාලන අර්බුදයේ එක ඛේදවාචකයක් තමයි අර්බුදය හරියට තේරුම් ගැනීමකින් තොරව එක තැනකින් අල්ලගෙන ඒකට උත්තරයක් දුන්නම ඔක්කොම හරි කියා හිතන එක. යුද්ධය අවසන් කරන කාලෙත් ඔහොම තමා කිව්වේ. අන්න අපි යුද්ධය අවසන් කළා රට හදන්න පුළුවන් කිව්වා. කොවිඩි අවසන් කළාමත් ඒකම කිව්වා. ඒ කියන්නෙ මේ අය නිතරම උත්සහ කරනවා අර්බුදයේ එක තැනකින් අල්ලගෙන එකට උත්තරය දීල දැන් හරි රටත් හැදෙනවා කියල සුරංගනා ලෝකයක් මවන්න. ඇත්තටම මේ රට තියෙන්නෙ ගැඹුරු දේශපාලන සමාජ අර්බුදයක. මේක ප්‍රශ්නයකට වඩා අර්බුදයක්. අර්බුදයකට තියෙන්න ඕන තනි උත්තරයක් නෙවෙයි විසඳුම්. මේ දැන් තියෙන්නෙ අපේ රටේ ආර්ථිකය සංකෝචනය කරල. මහ බැංකු අධිපතිවරයත් කිව්වා ඔවුන්ගෙ ඉලක්කය ආර්ථිකය හැකිළීම කියල. ඒ අනුව දළ ජාතික නිෂ්පාදනය ඩොලර් බිලියන හැත්තෑවකට වඩා අඩු වෙලා තියෙන්නෙ. බැංකු පොලී අනුපාතිකය ඉහළ යෑම නිසා වෙළෙඳපොළේ මුදල් බැංකුවලට ඇදිල ගිහින් තියෙනවා. එතකොට ආයෝජන සිද්ධ වෙන්නෙ නෑ. මිලදී ගැනීම් සිද්ධ වෙන්නෙ නෑ. එතකොට උද්ධමනය යම් ප්‍රමාණයකට අඩු වෙනවා. මේ තත්ත්වය දැන් තියෙන්නෙ. මේකත් එක්ක රුපියලේ යම් ශක්තිමත් වීමක් දැන් තියෙනවා. හැබැයි මේ තත්ත්වය දිගටම තියෙන්නෙ නෑ කියල ආර්ථික විශේෂඥයන් පවා කියනවා. දැනටමත් ෆිච් රේටින් ආයතනය කියල තියෙනවා මේ වසර අවසන් වෙද්දි ඩොලරය රුපියල් තුන්සිය අනූවට වඩා නගී කියල. මේ තියෙන්නෙ ආර්ථිකය හැකිළීම විසින් තාවකාලිකව ඇති කරන ලද තත්ත්වයක්. පැහැදිලිවම මේ රටට ස්ථාවර ආර්ථික දියුණුවක් ගේන්න නම් එය කළ හැකි වන්නෙ අපනයන වෙළෙඳපොළ අත්කර ගත්ත නිෂ්පාදන ආර්ථිකයක්. ආනයන ආදේශක භාණ්ඩ නිෂ්පාදන ආර්ථිකයක් තුළ එහෙම නැතිව මේ කරන ජිමික්වලින් ආර්ථික අර්බුදයට උත්තරයක් ලැබෙන්නෙ නෑ. හැබැයි ආණ්ඩුව ජනතාව ගොනාට අන්දන්නෙ නැතිව දැන් කියන්න ඕන ආර්ථිකය වැටිලද නැත්නම් ගොඩ යනවද කියල. මොකද එක වෙලාවකදි කියනවා වැටිල තියෙන ආර්ථිකයක් එක්ක මැතිවරණයක් තියන්න බෑ කියල. තවත් වෙලාවකදි කියනවා විදෙස්ගත ප්‍රේෂණ වැඩි වෙලා, සංචාරකයෝ එනවා රුපියල දැන් ශක්තිමත් බලන්නකො රනිල් වික්‍රමසිංහ ඇවිත් මාස හයෙන් කරපු වැඩේ කියල. මෙහෙම දේශපාලන කැම්පේන් එකක් කරන ගමන් අනික් පැත්තෙන් ඡන්දය තියන්න විදියක් නෑ ආර්ථිය වැටිල රුපියල් කෝටි එකසිය දහයක්වත් දෙන්න විදියක් නෑ කියල. ඉතින් මෙහෙම දෙකක් කියන්න බෑ. දොන් නම් දොන් සිමන් නම් සිමන්. එක්කො ආර්ථිකය වැටිල කියන්න ඕන, නැත්නම් ආර්ථිකය දැන් ශක්තිමත් කියල කියන්න ඕන.\n\nසාකච්ඡා කළේතිස්ස ගුණතිලක",
       "URL": "https://divaina.lk/%e0%b6%af%e0%b7%9c%e0%b6%b1%e0%b7%8a-%e0%b6%b1%e0%b6%b8%e0%b7%8a-%e0%b6%af%e0%b7%9c%e0%b6%b1%e0%b7%8a-%e0%b7%83%e0%b7%92%e0%b6%b8%e0%b6%b1%e0%b7%8a-%e0%b6%b1%e0%b6%b8%e0%b7%8a-%e0%b7%83%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/143/"
}