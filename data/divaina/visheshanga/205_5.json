{
       "Source": "divaina",
       "Timestamp": "December 18, 2022",
       "Headline": "පොල් බෑය ගාණේ විකුණන්නවෙයිද?",
       "News Content": "මෙරට ඉඩම් කට්ටි කර කුට්ටි වලට විකිණීමේ land sale ව්‍යාපාරය වැඩි දියුණු වීමත් සමග පොල් වගාවටද ඉන් බරපතළ පහරක් එල්ල විය. අක්කර ගණනින් යුත් පොල්වතු, පොල් වගා කරුවන් ගෙන් මිලදී ගත් land sale හිමියන් එවැනි ඉඩම් කට්ටිකර විකිණීමත් සමග වගා භූමි ක්‍රමයෙන් ජනපද බවට පත්වීම ආරම්භ විය. සරුසාර පොල් ඉඩම් අර උයන්… මේ උයන්…බවට පත්වූයේ ඒ ආකාරයෙන්ය. රට තුළ ඉතිරිව ඇති පොල් ගස් ප්‍රමාණය පිළිබඳව නිවැරදි සංගණනයක් සිදුකළහොත් ඒ පිළිබඳව ඕනෑම කෙනෙකුට මනා වැටහීමක් ලබාගත හැක. වසරේ එක් කාලපරිච්ඡේදයක් තුළ අඩු ඵලදාවක් සහිත බෝගයක් බැවින් සෑම වසරක් පාසාම වෙළෙඳපොළ තුළ පොල් හිඟයක් ඇතිවීම නතර කළ නොහැකි කරුණක් වුවත් මෑත කාලීනව එම හිඟය තුන්හතර ගුණයකින් ඉහළ යෑම පිණිස ඉහත සඳහන් “land sale” ව්‍යාපාර විසින් කරන ලද බලපෑම ද සුළුපටු නැත.\n\nතවත් දින කිහිපයකින් උදාවන උත්සව සමය නිමිත්තෙන් මේ දිනවල වෙළෙඳපොළ තුළ අත්‍යවශ්‍ය ආහාර ද්‍රව්‍ය මිල ගණන් පවතින මිලට වඩා ඉහළ යන ආකාරයක් දැකගත හැක. මිල ඉහළ යන අත්‍යවශ්‍ය භාණ්ඩ නාමාවලියට මේ වන විට “පොල් ගෙඩිය”ද ඇතුළත්ය. එපමණක් නොව ඉදිරියේදී එම භාණ්ඩවල හිඟයක් ද ඇති විය හැකි බවට මේ වන විට ද ඉඟි පළ වෙමින් ඇත. රටේ බඩගින්න සමඟ පුරුදු සෙල්ලම් අරඹන ව්‍යාපාරික ප්‍රජාව දැනටමත් ඒ සඳහා ලක ලෑස්ති වෙමින් සිටින අතර එහි පළමු වෙඩිමුරය මුදාහරිනු ලබන්නේ සමස්ත ලංකා බිත්තර නිෂ්පාදකයන්ගේ සංගමය විසින්ය. පාරිභෝගික සේවා අධිකාරිය විසින් නියම කරන ලද මිලට බිත්තරයක් සොයා ගැනීම මේ දිනවල “කළුනික” සොයා යෑමක් වැනිය. එපමණක් නොව අධිකාරිය විසින් නියම කර ඇති මිල සම්බන්ධව මීට දින කිහිපයකට පෙර අධිකරණය විසින් අතුරු තහනම් නියෝගයක් ද නිකුත් කොට ඇත. අධිකාරිය විසින් නියම කරන ලද මිල ගණන් යටතේ බිත්තරයක් මිලදී ගැනීමට නම් එම අතුරු තහනම අවසන් වන තුරු බලා සිටිය යුතුව ඇත. ඒ සම්බන්ධයෙන් සමස්ත ලංකා බිත්තර නිෂ්පාදකයන්ගේ සංගමය විසින් ගොනුකර තිබූ පෙත්සම සම්බන්ධයෙන් වන විභාගය ආරම්භ වීමට නියමිතව ඇත්තේ නව වසරක් උදා වී මාස දෙකකුත් දින හයක් ගතවූ තැන උදාවන 2023 පෙබරවාරි මස 6 වන දිනය. එතෙක් දිනක් බිත්තරය පිළිබඳ හරිහමන් විස්තරයක් පැවසීමට තරම් ජගතෙක් මෙරට නැත. බිත්තර සම්බන්ධ කෙටි සටහන එතෙකින් නිමය.\n\nමෙතැන් සිට නැවත පවසන්නේ බිත්තරය මෙන් දහ දොළොස් ගුණයක් විශාල පොල් ගෙඩිය පිළිබඳවය. වරක් වට ප්‍රමාණය මැන රට තුළ පොල් අලෙවි කළ අයුරු අපට මතකය. 2020 වර්ෂයේදී පොල් මිල ඉහළ යෑම පාලනය කිරීම පිණිස පාරිභෝගික සේවා අධිකාරිය විසින් ගත් එම තීරණය පසුව ඉවත් කර ගත් අතර එවර ද සිදුවූවේ පොල් වගාකරුවන් හා අලෙවිකරුවන් එක්සිත්ව එකමුතුව රට තුළ පොල් හිඟයක් මවා පෙන්වමින් රට්ටුන්ගේ තුට්ටු දෙකට තට්ටු කිරීමේ සුපුරුදු ක්‍රීඩාවය.\n\nමේ දිනවල නැවත වතාවක් පොල් මිල පිළිබඳ ප්‍රශ්නය කරලියට පැමිණ ඇත. පසුගිය දිනවල ඇතැම් වෙබ් පුවත් වාර්තා කර සිටියේ ඉදිරියේදී පොල් ගෙඩියක මිල රුපියල් 300 දක්වා ඉහළ යා හැකි බවත් දැනටමත් පොල් මිල පසුගිය දිනවල පැවැති මිලට වඩා වැඩි අගයක් ගෙන ඇති බවත්ය. ඒ පිළිබඳව ඉකුත් දින අප කළ සොයා බැලීමකදී හෙළිදරව් වූවේ එහි යම් සත්‍යතාවයක් පවතින බවය. පොල් වගාකරුවන් විසින් “පොල් හිඟය” පිළිබඳ භීතියක් මේ වන විට ද සමාජය තුළ ඇති කර අවසන්ය. නිසි කලට පොල් පොහොර නොලැබී යෑම හේතුවෙන් වෙනත් වසරවලට සාපේක්ෂව ප්‍රමාණවත් ඵලදාවක් නොලැබීමත්, ප්‍රමාණාත්මකව ගත් කල ද නිසි පෝෂණය නොලැබී යෑම හේතුවෙන් පොල් ගෙඩියේ කුඩා වීමත් වෙළෙඳපොළ තුළ පොල් හිඟයක් ඇතිවීමට මූලික හේතුව බව පෙන්වාදෙන පොල් වගාකරුවන් වැඩිදුරටත් සඳහන් කර සිටින්නේ එවැනි තත්ත්වයක් තුළ ඉදිරියේදී වෙළෙඳපොළ තුළ පොල් හිඟයක් ඇති වීමේ අවදානමක් පවතින බවය.\n\nඒ අනුව පාරිභෝගික ජනතාව මත තවත් හෙන ගෙඩියක් පාත්වීම පිළිබඳ සංඥා එළි දල්වා හමාරය. දැනටමත් “ටිකිරි මොළ” සහිත වෙළෙඳුන් පොල් ගෙඩිය දෙබෑ කොට බෑය බැගින් අලෙවි කිරීමේ ක්‍රමෝපායන් අනුගමනය කරමින් සිටින්නේ ඉදිරියේදී ඇති විය හැකි යැයි අනුමාන කරන පොල් හිඟය තුළින්ද මඩිය තර කර කර ගැනීම පිණිසය. ජීවත්වීම මුළුමනින්ම ප්‍රහේලිකාවක් බවට පත්ව ඇති රටක පොල් මිල ද ජනතාවගේ හිස මතට කඩා වැටීම තුළ බතක් සම්බෝලයක් සකසා ගැනීම පවා ඉදිරියේදී දුෂ්කර ක්‍රියාවක් වනු ඇත. කෙසේ වුවද කුමන ක්‍රමයකින් හෝ මඩිය තරකර ගැනීම ජීවිතය කරගත් විවිධ වෙළෙඳ සංගම් වරින් වර කරලියට පැමිණ ජන සමාජය චකිතයට පත් කරන වටපිටාවක් තුළ නුදුරේ දිනෙක “පොල් වගාකරුවන්ගේ සංගමය” යනුවෙන් හඳුන්වා ගනු ලබන පිරිස් මාධ්‍ය හමුවට පැමිණ සාකච්ඡා පැවැත්වීමේ ඉඩකඩක්ද පවතින අතර එවිට බිත්තරයට අත් වූ ඉරණමට සමානම දෙයක් පොල් ගෙඩියට ද අත් වනු ඇත. එවිට පාරිභෝගික සේවා අධිකාරියට, විෂයභාර මැති ඇමැතිවරුන්ට පොල් මිල සමග නැවත ඔට්ටු වීමට සිදුවන අතර ඒ තුළින් ද අවසානයේ මට්ටු වන්නේ රටේ ජනතාවය.\n\nරුවන් ජයවර්ධන",
       "URL": "https://divaina.lk/%e0%b6%b4%e0%b7%9c%e0%b6%bd%e0%b7%8a-%e0%b6%b6%e0%b7%91%e0%b6%ba-%e0%b6%9c%e0%b7%8f%e0%b6%ab%e0%b7%9a-%e0%b7%80%e0%b7%92%e0%b6%9a%e0%b7%94%e0%b6%ab%e0%b6%b1%e0%b7%8a%e0%b6%b1%e0%b7%80%e0%b7%99/",
       "Category": "visheshanga",
       "Parent URL": "https://divaina.lk/category/visheshanga//page/205/"
}