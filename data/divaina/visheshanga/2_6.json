{
       "Source": "divaina",
       "Timestamp": "October 8, 2023",
       "Headline": "සෞඛ්‍ය හදනකොට හතර වටින් මට ගහනවා – සෞඛ්‍ය ඇමැති කෙහෙලිය රඹුක්වැල්ල",
       "News Content": "ප්‍රශ්නය – පසුගියදා ඔබතුමාට එරෙහිව ගෙන ආපු විශ්වාසභංගය ජයග්‍රහණය කළත්, විශ්වාසභංගය ගේන්න හේතු වුණු සෞඛ්‍ය ක්ෂේත්‍රයේ තියෙන ගැටලු ජයග්‍රහණය කරන්න ඔබ තවමත් සමත්වෙලා නෑ නේද? මොකක්ද මේ වෙන්නේ…?\n\nපිළිතුර – සෞඛ්‍ය ක්ෂේත්‍රයේ ඉතාමත්ම සංකීර්ණ තත්ත්වයක් තමයි තියෙන්නෙ. එකක් තමයි කොවිඩ් වසංගතය ආපු වෙලාවෙ ලංකාවෙ විතරක් නෙමෙයි ලෝකෙම තිබුණු සෞඛ්‍ය තත්ත්වයන් සම්පූර්ණයෙන්ම වෙනස් වුණා. ඒ වගේම තමයි ඒ කාලයෙදි මූලිකත්වය දුන්නෙ කොවිඩ් මර්දනයට. ඒත් එක්කම වුණු අනෙක් දේ තමයි අපේ අනෙකුත් ඖෂධ ඇණවුම් සියල්ල පැත්තට දැමීම. ඒක ඒ මොහොතෙ තිබුණු තත්ත්වයත් එක්ක වරදක් කියන්න බෑ. හැබැයි ඒ අනුව 2021-22 වෙද්දි දැඩි ඖෂධ හිඟතාවක් ඇතිවුණා. මේ මොහොත වෙද්දි අපිට පුළුවන් වෙලා තියෙනව ඒ හිඟය යම් මට්ටමකට පාලනය කරගන්න. හැබැයි ඒ පාලනයට ආපු ගමන දුෂ්කර එකක්. හදිසි මිලදී ගැනීම් සහ එතනදි අනුගමනය කළ විවිධ ක්‍රමවේදයක් ගැන විශාල විවේචන ආව. හැබැයි ඒ විවේචනය කොච්චර සාධාරණද කියල කල්පනා කළ යුතුයි.\n\nවිශ්වසභංගය කියන්නෙ අංක ගණිතයක්. අංක ගණිතය ගැන මට කොයිවෙලාවෙත් සැකයක් තිබුණෙ නෑ. හැබැයි අංක ගණිතයෙන් ඔබ්බට ගිහින් මට හිතන්න වුවමනාව තියෙනව. ඒ වගේම තමයි විපක්ෂයෙ මන්ත්‍රීවරුන්ගෙ කීප දෙනෙක්ගෙ ඉතා වැදගත් කරුණු කීපයක් කියවුණා. ඒවා අපිට හිතන්න පුළුවන් දේවල්. මේක මගෙ අටවැනි අමාත්‍යාංශය. අමාත්‍යාංශයක තෘප්තිමත් බව තමයි තමන්ගෙ විෂය ගැන ඒ වෙනුවෙන් කරන මෙහෙය ගැන තෘප්තිමත් වෙන්න ඕන. තමන්ට අදාළ විෂයෙන් රටේ ඉල්ලකයන් වෙත සමීප වෙන්න පුළුවන්නම් ඒක තමයි සතුට. ජාතික ආරක්ෂක අමාත්‍යාංශය ගන්න. මට ඒක බාරදෙද්දි කිසිම දෙයක් තිබුණෙ නෑ, අල්පෙනෙත්තෙ ඉඳල ඒ අමත්‍යාංශය ගොඩනැගුවෙ මම. ඒකට ජාතික ආරක්ෂක අමාත්‍යාංශය කියන නම පවා මම දැම්මෙ. ඒකෙන් වුණු මෙහෙවර ගැන අදටත් මම තෘප්තිමත්. ඒක හරි ආශ්වාදනීයයි.\n\nප්‍රශ්නය – ඔබතුමා කිව්වෙ මේක ඔබේ අටවැනි අමාත්‍යාංශය බව. මේ අමාත්‍යාංශය සම්බන්ධයෙන් එහෙම ආශ්වාදයක්, තෘප්තියක් ඔබට තියෙනව ද? එහෙම නෑ කියලා තමයි අපිට පෙනෙන්නේ.\n\nපිළිතුර – එහෙම ආශ්වාදයක් මේ අමාත්‍යාංශයෙන් නෑ. ඒ වුණත් මම උත්සාහ කරනවා සියලු දේ කරන්න. පේරාදෙණියෙ මියගිය තරුණ දරුවගේ පවුලම අපට හිතවත්. ඒ මියගිය දරුවගෙ සහෝදරයො දෙන්නත් පසුගිය සතියෙ මා හමුවෙලා ගියා. නුවරම ඉන්න තව මන්ත්‍රීවරයෙක් කොච්චර පහත් මට්ටමේ දේශපාලනයක්ද කරනවද කියන්නේ ඒ පවුලෙ සාමාජිකයන් ගෙන්වල පාර්ලිමේන්තුවෙ ගැලරියෙ තියන්න වාහනයක් පවා යැව්ව. මට ඔවුන් දුරකථන ඇමතුමක් දීල කිව්ව ඔවුන්ට වාහනයක් එවල තියෙන බව. ඒත් එක්කම ඔවුන් එන්නෙ නෑ කියන එක.\n\nමෙහෙමයි, කවුරු මේ පුටුවෙ හිටියත් සෞඛ්‍යයේ මේ තියෙන ප්‍රශ්නවලට උත්තර දෙන්න ඕන. ඒකට දේශපාලන පක්ෂ, පාට අදාළ නෑනෙ.\n\nප්‍රශ්නය – හැබැයි එළියෙ යම් මතයක් තියෙනව ‘කෙහෙළිය ෆේල්’ කියල. මොකක්ද ඒ ගැන කියන්නේ…?\n\nපිළිතුර – ඕන කෙනෙක්ට විවේචනය කරන්න පුළුවන්. ඒ නිසා ඒ විවේචන ගැන මගේ ගැටලුවක් නෑ.\n\nප්‍රශ්නය – ඉතා නුදුරේදී කැබිනට් සංශෝධනයක් වන බවත් එහිදී ඔබගේ අමාත්‍ය ධුරය අහිමි වීමට නියමිත බවත් සඳහන් වෙනවා..\n\nපිළිතුර – එහෙම අයින් කළා හෝ නොකළ හෝ කියල ගැටලුවක් මට නෑ. කවුරු මේක බාරගත්තත් මේ තියෙන ප්‍රශ්නයට උත්තරයක් හොයන්න ඕන. මූල්‍යමය තත්ත්වය ගත්තොත් රුපියල් බිලියන 24ක් ගෙවන්න තියෙනව. රජයෙන් අපිට වෙන්කරපු මුදල ඉක්මවා ගිහින් තියෙනව. මේ වසරෙ තව මාස කීපයක් තියෙනව. ඒකට තව රුපියල් බිලියන 30ක්, 35ක් විතර ඕන වෙනව.\n\nඅද හුඟ දෙනෙක් කතාකරනවානෙ අවුරුදු 72 ශාපය ගැන. අවුරුදු 30 තිබුණෙ යුද්ධයක්. අවුරුදු තිහට යුද්ධයට වියදම් කරපු මුදල් ප්‍රමාණය, 71/72 ඇතිවුණු දකුණේ ත්‍රස්තවාදී කැරැල්ල, 88/89 ඇතිවුණු කැරැල්ල මේ සියල්ල රුපියල් බිලියන 200ක් විතර සෘජුවම අපිට අහිමිවුණු බව ජ්‍යෙෂ්ඨ මාධ්‍යවේදී වික්ටර් අයිවන් මහතා පසුගිය දවසක ලියල තිබුණ. ඒ නිසා ඔය කියන ශාපයට මේ සියලු කණ්ඩායම් වගකිව යුතුයි. ඒ නිසා කාලයක් අපිට යම් කැපවීම් කරන්න වෙයි මේ තත්ත්වයෙන් ගොඩඑන්න. එතනදි පාර්ලිමේන්තුවෙ ඉන්න අපිට කියන චෝදනාව තමයි ජනතාව බදු ගෙවනව ඒ බදුවලට මොකද වෙන්නෙ කියල. ඒක සාධාරණ චෝදනාවක්. එතැනදි මාධ්‍යයට තියෙනව සුවිශේෂී මෙහෙයක්. ඒක කෙරෙනවද කියල ඔබතුමන්ල හෘද සාක්ෂියෙන් අහන්න ඕන. අපේ පැත්තෙන් ගත්තම අපෙන් යම් කොටසකගෙන් කැපකිරීම් වෙනව. හැබැයි යම් පිරිසක් මේක දූෂණය කරල දාල, තමන්ගෙ ජීවන උපාය මාර්ගය මේක කරගෙන කටයුතු කරනව.\n\nප්‍රශ්නය – ඔබට එරෙහි වුණු විශ්වාසභංයෙ තිබුණු ප්‍රධාන චෝදනාවක් තමයි හදිසි මිලදී ගැනීම්වලදි වන අක්‍රමිකතා. ඔබ පසුගියදා හදිසි මිලදී ගැනීම් නතර කළා. එසේ කළේ විශ්වාසභංගයෙන් කළ චෝදනා සත්‍ය නිසා නොවේද?\n\nපිළිතුර – නෑ.. නෑ… විශ්වාසභංගයයි, ඒකයි අතර කිසිම සම්බන්ධයෙක් නෑ. මොකද නිරන්තරයෙන්ම අපිට උපදෙස් දෙන අය කිව්වෙ හැකි ඉක්මනින් හදිසි මිලදී ගැනීම් කියන ක්‍රමවේදයෙන් ඉක්මනින් ඉවත්වෙමු කියන එක.\n\nප්‍රශ්නය – ඔබ කළේ අශ්වයා ගියාට පස්සෙ ඉස්තාලය වැහුව වගේ දෙයක් ද?\n\nපිළිතුර – නැහැ . සමහර විට ලබන මාසය වෙද්දි ආයෙත් හදිසි මිලදී ගැනීම් කරන්න වෙයි, රටේ ආර්ථිකය මීට වඩා පහළට වැටුණොත්. දැනට තියෙන තත්ත්වයන් අපිට කළමනාකරණය කරගත හැකි තත්ත්වයක තියෙනවා. එතනදි මෙතැනින් ඉදිරියට ප්‍රසම්පාදන ක්‍රියාවලිය හරියට ක්‍රියාත්මක කළ යුතුයි.\n\nටෙන්ටර් පටිපාටියෙන් බැහැරව මේ දේවල් කරල තියෙනවා කියන චෝදනාවක් තියෙනවනෙ. ඔබ දන්නවද එකම දෙයක්වත් රජයේ ටෙන්ඩර් පටිපාටියෙන් බැහැරව කරන්න බැහැ. කරලත් නෑ. එකක් පෙන්නුවොත් ටෙන්ඩර් පටිපාටියෙන් බැහැරව කළා කියල මම ඕනම දඬුවමට ලෑස්තියි.\n\nප්‍රශ්නය – පසුගිය සමයෙ රුපියල් කෝටි 650ක එන්නත් අයින් කරල දාල තිබෙන බව මාධ්‍ය වාර්තා කළා. අර්බුදයක් තියෙන වෙලාවක මේක සෞඛ්‍යට මරු පහරක්. ඇයි මේ වගේ දේවල් වෙන්නේ…?\n\nපිළිතුර – ඒක සම්පූර්ණයෙන්ම සත්‍යයෙන් තොරයි. මේ කතාව කෝටි 13 වගේ තමයි වටිනාකම. ඩොලර් 130ට තමයි මේව ගෙනල්ල තියෙන්නෙ. එන්නත් 22500ක් ඇණවුම් කරල තියෙනව. හැබැයි අපි අරන් තියෙන්නෙ 3085යි. ඒවායෙ යම් සංකූලතා ආපු නිසා ඒවා ඉවත් කරන්න පෙර නැවත පරීක්ෂා කරද්දි තමයි මේ ප්‍රශ්නය මතුවෙලා තියෙන්නෙ. මේක සම්පූර්ණයෙන් පරීක්ෂාවට කළ යුතුයි කියන පදනමේ ඉඳල තමයි මේ සීඅයිඩී එකට බාරදුන්නෙ. මේකෙ සම්පූර්ණ බිල තිබුණෙ මිලියන 135ක් වගේ. ඒකෙන් මිලියන 40ක් ගෙව්ව. තව මිලියන 95ක් වෙන්න තියෙනව. ඒක නතර කළා. අපිට වුණු පාඩුව මේ වැක්සීන් සපයන සමාගමේ වෙනත් සැපයුම්වලින් අඩුකරල ඒක පියවගන්න කටයුතු කරනව. මූල්‍යමය පාඩුව නෙමෙයි මෙතන වැදගත් වෙන්නෙ, ගුණාත්මකභාවයෙන් අඩු එන්නත් හොර පාරෙන් ඇවිත් තියෙනව ද? නැද් ද? කියල පරීක්ෂා කිරීම. හැබැයි මේ කෝටි 600ක් කියන්නෙ සම්පූර්ණ විකෘතියක්.\n\nප්‍රශ්නය – ඖෂධ ගෙන්වීම සම්බන්ධව කතා කළාම, ඇත්තටම ජනතාව දන්න නැහැ කාගෙන්ද මේව ගෙන්වන්නෙ…. කවුද මේවට මැදිහත් වෙන්නෙ කියන කාරණය. ඖෂධ සමාගම් මේ ආර්ථික අර්බුද අස්සෙ කරන්නෙ බොර දියේ මාළු බෑමක් ද?\n\nපිළිතුර – මෙය වෘත්තීමය වශයෙන් කරන කණ්ඩායමක් ඉන්නව. ඒ වගේම බොරදියේ මාළු බාන අවස්ථාවාදීන් කණ්ඩායමක් මේ රටේ ඉන්නව. ඒක රටේ අවාසනාවක්. එය නොවිය යුතු දෙයක්.\n\nප්‍රශ්නය – තව චෝදනාවක් තමයි, රේගුවේ හොර පාරෙන් රට ඇතුළට ඖෂධ එනවා කියන කාරණය . එහෙම තත්ත්වයන් ගැන ඔබ දන්නව ද? එවැනි තත්ත්වයක් තියෙනවා නම් ඒවා පාලනය කරන්න ඔබතුමන්ලට හැකියාවක් නැද්ද?\n\nපිළිතුර – රේගුවෙ තියෙන ප්‍රශ්න අද ඊයෙ දෙයක් නෙමෙයි. ඒ ප්‍රශ්නය දීර්ඝකාලීන මේ රටේ තියෙන ප්‍රශ්නයක්. මගේ දැනුමෙ විදිහට බෙහෙත් විතරක් නෙමෙයි, තවත් නොයෙක් දේ ඒ විදිහට හොර පාරේ රට ඇතුළට එනව. ඒ තත්ත්වයන් වළක්වන්න බලය තියෙන බලධාරියෙක් නෙමෙයි මම. හැබැයි ඒ තත්ත්වය වළක්වන්නට අදාළ බලධාරීන්ගෙ අවධානය අපි යොමුකරවල තියෙනව.\n\nප්‍රශ්නය – මේ වෙද්දි ප්‍රාදේශීය රෝහල් ගණනාවක් දැඩි අර්බුදකාරී තත්ත්වයක තියෙන්නෙ. ඒ රෝහල්වල වෛද්‍යවරු නැති බව වාර්තා වෙනව. ඒ නිසා ඒවා වැහෙන්න ආසන්න බව රජයේ වෛද්‍ය නිලධාරීන්ගේ සංගමය කියනව. ඇයි මෙහෙම වෙන්නෙ…\n\nපිළිතුර – ඒක පිළිගන්නෙ නැහැ. අපහසුතාවන් තියෙනව. බුද්ධි ගලනය කියන ප්‍රශ්නය සෞඛ්‍ය ක්ෂේත්‍රයේ සෘජු ප්‍රශ්නයක් නෙමෙයි. ප්‍රතිඵලය සෘජුවම සෞඛ්‍ය ක්ෂේත්‍රයට බලපානව. හැබැයි ඒ ක්‍රියාවලියට පසුබිම් වෙන්නෙ සෞඛ්‍ය ක්ෂේත්‍රයේ ප්‍රශ්නයක් නෙමෙයි.\n\nප්‍රශ්නය – විශේෂඥ වෛද්‍යවරු 1500ක් විතර රට හැර ගිහින් තියෙන බව රජයේ වෛද්‍ය නිලධාරීන්ගේ සංගමය කියන තවත් කතාවක්. මේක මේ ගිලන්වෙලා තියෙන සෞඛ්‍ය මාරාන්තික වෙන්න හේතුවක් නෙමෙයි ද?\n\nපිළිතුර – ඇත්තටම ඒක බරපතළ ප්‍රශ්නයක්. නොවැම්බර් වෙන කොට 1600ක් වෛද්‍යවරු අලුතෙන් පත්වීම් ලබනව. 680ක් පිටරට පුහුණුවට ගිහින් තියෙනව. ඒ අය එයි කියල යම් බලාපොරොත්තුවක් තියෙනවා. ඒ අනුව 2500ක විතර ප්‍රමාණයක් ආපසු එයි කියන විශ්වාසය තියෙනව.\n\nප්‍රශ්නය – සෞඛ්‍ය අමාත්‍යාංශයේ තෘතීක සේවා අධ්‍යක්ෂ ප්‍රියන්ත අතපත්තු මහතා විසින් වෛද්‍යවරුන් විදෙස් පුහුණුව සඳහා පිටත්ව යෑමේදී එකඟ වී අත්සන් කරන බැඳුම්කරය සහ සේවා ගිවිසුම අත්තනෝමතික ලෙස වෙනස් කර ඇති බව රජයේ වෛද්‍ය නිලධාරීන්ගේ සංගමය චෝදනා කරනවා. එම ක්‍රියාව හේතුවෙන් විශේෂඥ වෛද්‍යවරුන් පමණක් නොව විදෙස් පුහුණුව නිම කර රටට සේවය කිරීමේ අරමුණෙන් පැමිණෙන වෛද්‍යවරුන් පවා රටට අහිමි වී ඇති බව ඔවුන් චෝදනා කරනවා.\n\nපිළිතුර – අදාළ නිලධාරීන් සහ රජයේ වෛද්‍ය නිලධාරීන්ගේ සංගමය අතර යම් යම් ප්‍රශ්න තිබෙනවා. කවුද සීයට සීයක් හරි, කවුද වැරැදි කියල හොයන්න බෑ. වෘත්තීය සමිතියක් විදිහට තියෙන ඕනෑ එපාකම් සහ වෘත්තීයවේදීන් හැටියට තියෙන තත්ත්වයන් අතර පරස්පරයක් තියෙන්න පුළුවන්. මට මැද්දෙ ඉඳගෙන කරන්න පුළුවන් වෙන්නෙ මේ දෙගොල්ලො එක තැනකට ගේන එක. හැබැයි සාධාරණය ගැන කියන්න ගියොත් හැමෝගෙම කතාව සුන්දර නෑ.\n\nප්‍රශ්නය – ඇයි මේ අමාත්‍යාංශය ඇතුළෙම ඉන්න අය නයි-මුගටි වගේ වැඩ කරන්නේ…?\n\nපිළිතුර – ඇත්තටම සෞඛ්‍ය ක්ෂේත්‍රය කියන්නෙ සංකීර්ණ ක්ෂේත්‍රයක්. මුල්බැසගත්ත තීන්දු තීරණ තියෙන තැනක වෙනස් කරනවා කියන එක ලේසි නෑ.\n\nප්‍රශ්නය – ඔබතුමා කියන්නෙ මේව වෙනස් කරන්න බැහැ කියල ද?\n\nපිළිතුර – වෙනස් කරන්න බැහැ කියන තැන මම නෑ. වෙනස් කරන්න ඕන. හැබැයි මම මේ කෙටිකාලය ඇතුළතදී කළ යම් යම් වෙනස්කම් නිසා තමයි හතරවටෙන්ම මට ගහන්නෙ. හැබැයි හරි දේ කරල මොන ප්‍රහාර එල්ල වුණත් කමක් නෑ. ඉදිරියටත් හරි දේ කරන්න තමයි බලාපොරොත්තුව.\n\nප්‍රශ්නය – එහෙම කරන්න කාලයක් තියේවි ද? කැබිනට් සංශෝධනයකට යන බවට ආරංචි එනවා.\n\nපිළිතුර – වෙබ් අඩවිවල ඒ වගේ දෙයක් තිබුණ මම දැක්ක. හැකිතාක් කාලයක් සෞඛ්‍ය ක්ෂේත්‍රයේ ගැටලුවට විසඳුම් හොයන්න මම උත්සාහ කරනවා.\n\nප්‍රශ්නය – දැන් ඔබතුමා සෞඛ්‍ය කියන ළිඳේ ගැඹුර හොඳටම දන්නවා. ඔබතුමාට හිතෙනවද යම් හෙයකින් මේ අමාත්‍යාංශයට අලුතෙන් කෙනෙක් පත්වෙලා ආවොත්, ඔහුට ගැටලුවකින් තොරව මේ අමාත්‍යාංශය කරගෙන යන්න පුළුවන් වෙයි කියල. ?\n\nපිළිතුර – මම කිසිකෙනෙක් අවතක්සේරු කරන්න කැමැති නෑ. මගේ සහෝදර කණ්ඩායමක් නේ. මම ප්‍රාර්ථනා කරනවා මම කළාට වඩා එහාට ගිහින් මේ කාර්යයන් කරන්න ඔහුට ශක්තිය ලැබේවා කියල. එහෙම තමයි මම. මේ අවුරුදු තිහක් තිස්සේ කරමින් ඉන්නෙ සදාචාරාත්මක දේශපාලනයක්.\n\nප්‍රශ්නය – ඔබතුමා කළකිරීමකින් ද ඉන්නේ…\n\nපිළිතුර – නෑ, කළකිරීමක් නෑ. කරගන්න වුවමනා දේවල් කරගන්න බැරිවෙද්දි, උදාහරණයකට බෙහෙත් ටික අවශ්‍ය වෙලාවට ගෙන්වා ගැනීම, වෛද්‍යවරුන් විදෙස්ගත වීම වළක්වා ගන්න වගේ කාරණාවලදි ඒවාට මැදිහත්වෙන්න හරියාකාරව නොහැකි වෙද්දි ඒ පීඩනය දරන්න අමාරුයි. ඒ පීඩනයත් එක්ක තමයි ගමන යන්න වෙන්නෙ.\n\nප්‍රශ්නය – එතකොට ඇමැතිතුමත් පීඩාවේ රෝගීනුත් පීඩාවේ…\n\nපිළිතුර – අපි කවුරුත් පීඩාවකින් තමයි ඉන්නෙ. මගෙන් ප්‍රශ්න කරන ඔබතුමා වුණත් එහෙමයි. ඔබේ ක්ෂේත්‍රය පුවත්පතත් දැඩි අභියෝගයකට මුහුණදීල ඉන්නෙ. මේ රටේ හෑම පුරවැසියෙක්ම අඩු වැඩි වශයෙන් යම් පීඩනයක තමයි ඉන්නෙ. ඒක නැහැ කියනව නම් ඒක අමූලික බොරුවක්. එහෙම ඉන්නව නම් ආධ්‍යාත්මික වශයෙන් මනස දියුණු කළ සරල ජීවිතයක් ගත කරන කෙනෙක්ට මේ පීඩනය දැනෙන්න නැතිවෙන්න පුළුවන්. මම බෞද්ධයෙක් හැටියට හිතන්නෙ එහෙමයි. අවශ්‍යතා සීමා වෙන්න සීමා වෙන්න අපේ ජීවිතය සරල වෙනව වගේම සැහැල්ලු වෙනව. අපිට පුළුවන් නම් අවශ්‍යතා අවමයෙන් ජීවත්වෙන්න දුක අඩුවෙනව.\n\nසංවාදය –සිරිමන්ත රත්නසේකරජායාරූප – කමල් බෝගොඩ",
       "URL": "https://divaina.lk/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b7%84%e0%b6%af%e0%b6%b1%e0%b6%9a%e0%b7%9c%e0%b6%a7-%e0%b7%84%e0%b6%ad%e0%b6%bb-%e0%b7%80%e0%b6%a7%e0%b7%92%e0%b6%b1%e0%b7%8a-%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/2/"
}