{
       "Source": "divaina",
       "Timestamp": "September 5, 2023",
       "Headline": "දෙපාර්ශ්වයේ අවංක එකඟත්වය මත සාර්ථක බලතල බෙදීමක් කරන්න පුළුවන්",
       "News Content": "කැලණිය විශ්වවිද්‍යාලයීය දේශපාලන විද්‍යා අධ්‍යයන අංශයේ අංශාධිපති,මහාචාර්ය ඔෂාන්ත එන්. තල්පාවිල\n\n13 වන ව්‍යවස්ථා සංශෝධනය සම්පූර්ණයෙන් බලාත්මක කළ යුතු බවට පසුගියදා ජනාධිපතිවරයා ප්‍රකාශ කිරීමත් සමඟ විවිධ පිරිස් වෙතින් විවිධ මත ඉදිරිපත් වෙමින් පවතියි. දේශපාලනමය වශයෙන් පටු වාසි ලබා ගැනීමේ අරමුණෙන් මේ සම්බන්ධ කතාබහ යළි ඉස්මතු කරන බවට චෝදනා නැගෙන අතර උතුරු නැගෙනහිර ප්‍රශ්නයට සැබෑ විසඳුමක් ලබා දීමේ අවශ්‍යතාව ද තවත් පැත්තකින් මතු කෙරෙමින් පවතියි. මේ සම්බන්ධ කරුණු පැහැදිලි කරමින් සාකච්ඡාවකට එක්වන්නේ කැලණිය විශ්වවිද්‍යාලයීය දේශපාලන විද්‍යා අධ්‍යයන අංශයේ අංශාධිපති, මහාචාර්ය ඔෂාන්ත එන්. තල්පාවිල මහතා යි.\n\nනැවත වතාවක් 13 ව්‍යවස්ථාව හා පළාත් සභා පිළිබඳ කතාබහ ඉස්මතුවෙලා. මේ පිළිබඳ විවිධ මතවාද පළවෙනවා.?\n\nශ්‍රී ලංකාවේ වාර්ගික අර්බුදයක් සමඟ ඇතිවුණු යුද්ධය අවුරුදු තිහකට ආසන්න කාලයක් පැවතුණා. ආර්ථිකමය, ජීවිතමය වශයෙන් විශාල හානියක් රටේ සිද්ධ වුණා. ඒ විතරක් නෙවෙයි ලංකාවේ ප්‍රතිරූපයට විශාල බලපෑමක් එල්ල වුණා. යුද්ධය නවත්වන්න විවිධ උපක්‍රම සාකච්ඡා ක්‍රියාත්මක කළත් සාර්ථක වුණේ නැහැ. මෙවැනි වාතාවරණයක 13 ආණ්ඩුකම ව්‍යවස්ථා සංශෝධනය ඇතිවෙන්නේ 1987 ඉන්දියාව සහ ලංකාව සමඟ ඇති කරගත් ඉන්දු ලංකා ගිවිසුමේ ප්‍රතිඵලයක් විදිහටයි.\n\n1980 ගණන්වල ඉන්දියාව ඉතා උවමනාවෙන් ලංකාවේ අභ්‍යන්තර යුද්ධය පිළිබඳ අවධානය යොමු කරලා තිබුණා විතරක් නොවෙයි ඒ සඳහා කිහිප ආකාරයකින්ම මැදිහත් වෙලා තිබුණා. 1987 ඉන්දු ලංකා ගිවිසුම අත්සන් කරන්න කලින් ඉන්දියාව ලංකාවේ ගුවන් සීමාවන් උල්ලංඝනය කරලා අහසින් ආහාර ද්‍රව්‍ය පවා යාපනයට දැම්මා. එවැනි දැඩි බලපෑමක් එල්ල කරලීමට තරම් ඉන්දීය රජයට හැකියාව ලැබුණේ මෙම ප්‍රශ්නය හරහායි. එම ක්‍රියාකලාපයේම කොටසක් විදියට තමයි මෙම ඉන්දු ලංකා ගිවිසුම එන්නේ.\n\nඉන්දු ලංකා ගිවිසුමේ දී උතුරේ සන්නද්ධ සංවිධාන නිරායුද කරවීමට සහ ඒ අය සිවිල් දේශපාලනයට යොමු කරවීමට ඉන්දියාව භාරගෙන තිබුණා. ශ්‍රී ලංකා රජයට තිබුණු වගකීම තමයි පිළිගත් දේශපාලන විසඳුමක් ඒ කියන්නේ යුද්ධය වෙනුවට දේශපාලන විසඳුම් යෝජනාවලියක් උතුරට ක්‍රියාත්මක කරලීම. ඒ විසඳුම් යෝජනාවලියට අනුව තමයි 13 ව්‍යවස්ථා සංශෝධනය යටතේ පළාත් සභා ක්‍රමය ක්‍රියාත්මක වෙන්නේ. පළාත් සභා ක්‍රමය පළාත් මට්ටමෙන් බලය විමධ්‍යගත කරලීමට ගත්ත පියවරක්. මෙහි තියෙන විශේෂත්වය තමයි ලංකාවේ ඒකීය ක්‍රමයක් යටතේ තමයි බලය විමධ්‍යගත කරලා තිබුණේ. ඒක පෙඩරල් ක්‍රමයක් නොවෙයි. මධ්‍යම ආණ්ඩුවට වුවමනා ඕනෑම අවස්ථාවක දී බලය පවරා ගැනීමේ හැකියාව තිබුණා. මධ්‍යම ආණ්ඩුවට පළාත් සභා සමඟ යම් යම් සම්බන්ධතා තිබුණා. බලය විමධ්‍යගත කිරීමක් තුළින් උතුරේ ජනතාවට තමන්ටම භුක්ති විඳිය හැකි ක්‍රියාත්මක කළ හැකි යම් යම් බලතල පවරලා දුන්නා. ඒ වගේම මධ්‍යම ආණ්ඩුවත් සමඟ භුක්ති විඳිය හැකි යම් යම් බලතල ප්‍රමාණයක් තිබුණා. ඒ සඳහා උතුර හා නැගෙනහිර තාවකාලිකව සම්බන්ධ කරමින් උතුරේ ජනතාවගෙන් තෝරාගත්ත පළාත් සභාවක් උතුරේ පිහිටෙව්වා. අමාත්‍ය මණ්ඩලයක් තෝරාගෙන එම පළාත් සභා ක්‍රියාත්මක කළා.\n\nඅවාසනාවකට ඒ කාලේ තිබුණු අන්තවාදී ද්‍රවිඩ දේශපාලන මතවාදය නිසා ඇතිවුණු විශාල බලපෑම මත පළාත් සභාව ක්‍රියාත්මක වුණේ නැහැ. ආණ්ඩු ක්‍රම ව්‍යවස්ථාවට විරෝධීව කටයුතු කරපු නිසා උතුරු නැගෙනහිර පළාත් සභාව මහ ආණ්ඩුව විසින් පවරා ගත්තා.\n\nනමුත් දකුණේ අනෙක් පළාත්වල පළාත් සභා ක්‍රමය දිගින් දිගටම ක්‍රියාත්මක වෙනවා. උතුරේ ප්‍රශ්නයේ ප්‍රධානම පාර්ශ්වකරුවෙක් බවට පත්වෙලා හිටිය එල්ටීටීඊ සංවිධානය ඊට විරුද්ධත්වය පෑම නිසා තමයි උතුරේ පළාත් සභාව යම්කිසි විදිහකින් අකර්මණ්‍ය වුණේ. නමුත් යුද්දෙන් පස්සේ යළිත් උතුරු හා නැගෙනහිර පළාත් සභා පිහිටෙව්වා. අපේ අනිත් පළාත්වල වගේම උතුරේ හෝ නැගෙනහිර පළාත් සභා ක්‍රියාත්මක වුණා. මෙතන තියන ප්‍රශ්නය පළාත් සභා පනතට අනුව යම් යම් බලතල මධ්‍යම ආණ්ඩුව විසින් රඳවාගෙන තිබීම. පොලිස් හා ඉඩම් බලතල ජාතික ආරක්ෂාවට තියෙන බලපෑම මත මධ්‍යම ආණ්ඩුව විසින් පළාත් සභාවට ලබා දුන්නේ නෑ. මේ තත්ත්වය තුළ උතුරේ දේශපාලනඥයන් කියපු කාරණයක් තමයි පළාත් සභා ක්‍රියාත්මක කරන්න නමුත් පළාත් සභා සතු සියලු බලතල අපට ලබා දෙන්න කියලා. එසේ නොවුණොත් ඒක අසාර්ථක බලය බෙදීමක් ලෙසට තමයි ඒ අය දැක්කේ. ඒ හැරුණුකොට තවත් අවස්ථාවක පළාත් සභා බලතල ඉක්මවා ඊට වඩා වැඩි බලතල සහිත ආයතන විශේෂයක් ලංකාවට හඳුන්වා දියයුතු බවට මතයක් පවා මතුවනවා. 13 ප්ලස් යනුවෙන් ලංකාවේ දේශපාලනය තුළ කලක් මතුවී තිබුණේ ඒ මතවාදයයි. පළාත් සභා ක්‍රමය අද වන විට ලංකාවේ වාර්ගික අර්බුදයට විසඳුමක් හැටියට ආණ්ඩුක්‍රම ව්‍යවස්ථාවට අනුකූලව අද දක්වාම ක්‍රියාත්මක වන බලතල බෙදීමක්. එය තවමත් නිත්‍යානුකූලයි. ඒ තත්ත්වය තුළ පළාත් සභා තවමත් වලංගුයි. පළාත් සභා පනත අහෝසි කරලා නෑ. එය ව්‍යවස්ථානුකූල ආයතනයක නැවත ලංකාවේ බලතල බෙදීම පිළිබඳ සාකච්ඡාව ඇරඹිය යුත්තේ පළාත් සභා පදනම් කොට ගෙනයි.\n\nඑතනදී පිරිසක් කියන්නේ පළාත් සභාවලට වැඩි බලතල සහිත බලය විමධ්‍යගතකරලීමක් සිදුවිය යුතුය යන කාරණාව. නමුත් ඒකට දකුණේ ජනතාව විරුද්ධ වෙන්න පුළුවන්. තවත් පිරිසක් කියනවා පවතික ක්‍රමයට වඩා අඩු බලතල බෙදීමක් වියයුතුයි කියලා. ඒකට අනිවාර්යයෙන්ම උතුරේ ජනතාව විරුද්ධ වෙනවා. මේ සන්දර්භය මත තමයි බලය බෙදීමක් පිළිබඳ නැවත අවධානය යොමු කළ යුත්තේ.\n\nමේ අවස්ථාවේ 13 ව්‍යවස්ථාව බලගැන්විය යුතු ද? යන්න සම්බන්ධයෙන් විවිධ මතවාද පළ වෙනවා. මේ පිළිබඳ ඔබගේ අදහස කුමක් ද?\n\nයටපත් වෙලා තිබුණු බලය බෙදීම හා වාර්ගික ගැටලුව සම්බන්ධ කාරණාව මේ වගේ කාලයක නැවත මතු කර ගැනීම සුදුසුයි ද කියන කාරණය මේ කාලයේ දේශපාලන වේදිකාවල මතුවන කාරණයක්. මේ දේවල් නැවත ඉස්මතු කරලීම අනවශ්‍ය පැත්තකට යන ගමනක් විධියට සමහරු ප්‍රකාශ කරලා තියෙනවා. නමුත් මගේ අදහස නම් මේ ප්‍රශ්නය යටපත් වුණා කියලා එහෙමත් නැත්නම් මේ ප්‍රශ්නය අමතක වෙලා තියෙන්නේ ඇයි කියන කාරණාව සම්බන්ධයෙන් අවධානය යොමු කළ යුතු බව. ඇත්තටම මේ ප්‍රශ්නය අමතක වෙලා තියෙන්නේ දකුණේ ජනතාවට. යුද්ධය ඉවර වුණාට පස්සේ ඒ අය හිතුවා බොහෝ දුරට මේ ප්‍රශ්නය දැන් ඉවරයි ආපහු මෙවැනි ප්‍රශ්නයක් මතු වෙන්නේ නෑ කියලා. හැම දෙයක්ම අලුතෙන් පටන් ගතයුතුයි කියලා. නමුත් උතුරේ මිනිස්සු ඒ අයගේ බලාපොරොත්තු අතහැරලා නෑ. යුද්ධය ඉවරවුණු වහාම බලධාරීන් ප්‍රකාශ කළ කාරණයක් තමයි මේකට දේශපාලන විසඳුමක් දෙනවා කියලා. එවකට එක්සත් ජාතීන්ගේ මහ ලේකම්වරයා ලංකාවේ සංචාරය කළ අවස්ථාවේදීත්, හිටපු ප්‍රධානීන් කියපු දෙයක් තමයි මේ ගැටලුවට ඉක්මන් විසඳුමක් ලබා දෙන්න සූදානම් කියන කාරණාව. නමුත් ඒවා ඒ ආකාරයෙන්ම සිද්ධ වුණු බවක් දක්නට ලැබුණේ නැහැ. ඒ වෙනුවට වෙනත් වෙනත් ප්‍රශ්න සහ වෙනත් වෙනත් තැන්වලට තමයි ලංකාවේ දේශපාලනය සහ ආර්ථික පැත්ත යොමු වුණේ. මේක අලුත් ප්‍රශ්නයක් හරි යටපත් වුණු ප්‍රශ්නයක් හරි නොවෙයි. දේශපාලන විසඳුමක් අවශ්‍යයි කියන කාරණාව යුද්දෙන් පස්සේ උතුරේ දේශපාලනඥයන්ගේ අදහස් තුළ නිරන්තරයෙන්ම ගැබ් වෙලා තිබුණා.\n\nඉන්දීය නියෝජිතයන් පැමිණි සෑම අවස්ථාවකදීම විශේෂයෙන්ම මෑත කාලයේ ඉන්දීය නියෝජිතයන් පැමිණි අවස්ථාවලදීත් විවිධ රජයන් සමඟ විවිධ සාකච්ඡා පවත්වපු අවස්ථාවලදීත්, මැතිවරණ පවත්වන අවස්ථාවලදීත්, නැවත නැවත මේ ප්‍රශ්නය සම්බන්ධයෙන් ඔවුන් මතක් කරලා තිබුණා.\n\nඉඩම් සහ පොලිස් බලතල ලබා දීම සම්බන්ධ කාරණාව නිසාම මෙම ප්‍රශ්නය දුරදිග යනවාද?\n\nඉඩම් සහ පොලිස් බලතල ලබාදීම තුළින් පළාත් සභා සතු බලතල ලැයිස්තුව සම්පූර්ණ වෙනවා. මේ නිසා පළාත් සභාවලට ඉඩම් සහ පොලිස් බලතල ලබාදිය යුතුයි කියන මතය උතුරේ දේශපාලඥයන් විසින් මතු කරලා තිබෙනවා. නමුත් ඉඩම් හා පොලිස් බලතල ලබා දෙනවාද නැද්ද කියන කාරණාවට වඩා මේ පළාත් සභා ක්‍රමය තුළ සිටිමින් බලතල විමධ්‍යගතකරණය පිළිබඳ යම් එකඟතාවයකට පත් විය යුතුයි. එතනදී පොලිස් බලතල ලබා දෙනවාද ඉඩම් බලතල ලබා දෙනවාද එහෙම නැත්තම් ලබාදිය යුතු බලතල මොනවාද නොදිය යුතු බලතල මොනවාද කියන කාරණාව පිළිබඳ එකඟතාවයකට පැමිණිය හැකියි. යටපත්වෙලා තිබුණු ප්‍රශ්නයක් බලහත්කාරයෙන් නැවත උඩට අරගෙන මතු කරනවා නොවෙයි. නිදහසෙන් පස්සේ විටින් විට මතුවන මේ ප්‍රශ්නයට ස්ථිරව සැබෑ විසඳුමක් ලබා දීම සඳහා ප්‍රවේශයකට එළඹීමක් කියලා කියන්න පුළුවන්.\n\nනැවත පවරාගත නොහැකි බලතල පළාත් සභාවට පවරා දියයූතු යැයි දෙමළ ජාතික සන්ධානය පවසා තිබුණා.?\n\nද්‍රවිඩ දේශපාලනඥයන් තියෙන බලතල වැඩි කරගන්නවා මිසක් අඩුවෙන් බලතල ලබා ගන්නවාට කැමැත්තක් නැහැ. ඔවුන් කියන්නේ මධ්‍යම ආණ්ඩුවේ ඇඟිලි ගැසීමකින් තොරව පළාත් සභා සතුව පමණක් මේ බලතල භුක්ති විඳීමේ හැකියාව තිබිය යුතු බවයි. මෙතන අප අමතක නොකළ යුතු කාරණාවක් තමයි අපේ පළාත් සභා ක්‍රමය ලංකාවට හඳුන්වලා දීලා තියෙන්නේ ඒකීය රාජ්‍ය ක්‍රමය තුළ කියන කාරණය. ආණ්ඩුක්‍රම ව්‍යවස්ථාවෙන් බලය විමධ්‍යගත කරලා තියෙන්නේ ඒකීය රාජ්‍යයක් තුළ සිටයි. මෙම කාරණාව පළාත් සභා හඳුන්වලා දුන්න සමයේදීත් විවාදයට ලක් වූ කාරණයක්.\n\nනමුත් ලංකාවේ ආණ්ඩුක්‍රම ව්‍යවස්ථාව තුළ බලය බෙදා දීම හඳුන්වලා දීලා තියෙන්නේ එහෙමයි. ලංකාව තවමත් ඒකීය රාජ්‍යයක්. පළාත් මට්ටමෙන් පළාත් සභාවට බලය විමධ්‍යගත කරල තියෙනවා. එවැනි තත්ත්වයන් තුළ ඒ ඒ පළාත් සභාවලට ලබා දියයුතු බලතල සම්බන්ධයෙන් කවුරු හෝ පිරිසක් සෑහීමකට පත් නො වෙනවා නම් ඒ පිළිබඳ සාකච්ඡා කරලා යම් කිසි එකඟතාවකට පැමිණෙන්න පුළුවන්. දකුණේ පිරිසට බයක් තියෙනවා පළාත් සභා තුළින් වෙනත් ප්‍රවණතාවකට යන්න පුළුවන් කියලා. රට බෙදෙන්න පුළුවන් රට කැඩෙන්න පුළුවන් කියලා. නමුත් ව්‍යවස්ථානුකූලව ඒවාට පිළියම් යොදලා තියෙනවා. යම්කිසි පළාත් සභාවක් ආණ්ඩුක්‍රම ව්‍යවස්ථාව උල්ලංඝනය කරනවා නම්, පළාත් සභා පනත උල්ලංඝනය කරනවා නම් ඒ ඒ පළාත් සභා මධ්‍යම ආණ්ඩුවට පවරා ගන්න පුළුවන්. ඒ ප්‍රතිපාදන ව්‍යවස්ථාව තුළ තියෙනවා. මෙම ක්‍රමය අනුවම ප්‍රශ්න විසඳා ගන්න පුළුවන් නම් ඒක ලොකු ජයග්‍රහණයක්. පළාත් සභා පිළිබඳ බියකින් පසුවන අය මෙම නීතිය පිළිබඳ අවධානය යොමුකළ යුතුයි.\n\nපළාත් සභා මොඩලය ශ්‍රී ලංකාවේදී සාර්ථකව යොදා ගන්නේ කොහොම ද?\n\nබලය විමධ්‍යගත කිරීම කියන කාරණාව බොහෝ රටවල ක්‍රියාත්මක කෙරෙනවා. ඉන්දියාවේ තිබෙන්නේ න්‍යායාත්මකව අර්ධ සංධීය ක්‍රමයක්. පුළුල් බලතල තියෙනවා. නමුත් සංධීය ක්‍රමය තුළ ඉන්දීය මධ්‍යම ආණ්ඩුවට හැකියාව ලැබෙනවා යම්කිසි සංධීය රජයක් ආණ්ඩුක්‍රම ව්‍යවස්ථාවට පටහැනිව කටයුතු කළොත් හෝ උල්ලංඝනය කළොත් ඒවා පවර ගන්න හෝ විසුරුවා හරින්න. ඒ ප්‍රතිපාදන සකස් කරල තමයි බලය විමධ්‍යගත කරලා තියෙන්නේ. ලංකාවේත් බොහෝ දුරට තියෙන්නේ ඒ හා සමාන ක්‍රමයක්. බලය බෙදීම රට බෙදීමට පදනමක් කියන යම් මතවාදයක් අපේ සමාජයේ පිරිස් විසින්ම පතුරුවල තියෙනවා. මේක දේශපාලනමය වශයෙන් ප්‍රයෝජනයට ගැනීම නිසා බොහෝ දුරට පළාත් සභා ක්‍රමය පිළිබඳ යම් ආකාරයේ භීතියක් අකමැත්තක් යම් යම් පිරිස්වල ඇති වෙලා තියෙනවා. ඒක එක්තරා විදිහකට වැරදි ආකල්පයක්. ආණ්ඩුක්‍රම ව්‍යවස්ථාව තුළින්ම ඒකීය රටක බලය බෙදීම කියන කාරණාව තහවුරු කරලා තියෙනවා වගේම ව්‍යවස්ථාවෙන් ප්‍රතිපාදන තියෙනවා යම් පළාත් සභාවක් ආණ්ඩුක්‍රම ව්‍යවස්ථාව උල්ලංඝනය කරනවා නම් ගත යුතු පියවර සම්බන්ධයෙන්. මේ පසුබිම මත රට බෙදනවා හෝ රට බෙදීමට පදනම සකස් කරනවා කියන කාරණාව තරමක වැරදි අදහසක්. පූර්ණ ෆෙඩරල් ක්‍රමයක් පවතින ඇමෙරිකාවේ පවා ප්‍රාන්තවලට වෙන්වන්න බෑ.\n\nදශක තුනකට ආසන්න කාලයකට පෙර හඳුන්වා දුන් බලය බෙදීමේ ක්‍රමයට වර්තමාන අවශ්‍යතා පරිදි සංශෝධන එකතු වීමේ අවශ්‍යතාවක් නැද්ද ?\n\n1987 තමයි මේක හඳුන්වලා දුන්නේ. මේ වනවිට දශක තුනකට ආසන්න කාලයක් වෙනවා. පළාත් සභා ක්‍රමය ඇතුළේ ඉඳගෙනම පළාත් සභා ක්‍රමය පදනම් කරගෙනම විවාදයකට හෝ සාකච්ඡාවකට යන්න පුළුවන්. සියලු දේශපාලන පක්ෂ කණ්ඩායම් එකතු කරගෙන සැබෑ අවශ්‍යතාව හඳුනාගෙන ප්‍රධාන ජන කොටසේ හෝ සුළු ජන කොටස්වල අවශ්‍යතාවන් වගේම, රටේ සංවර්ධන අවශ්‍යතාවන් මේ ක්‍රමය යටතේ ඉටු කර ගන්න පුළුවන්. කාර්යක්ෂමතාව, සහභාගිත්වය, ප්‍රජාතන්ත්‍රවාදය, අයිතිවාසිකම් යන සියල්ල බලය බෙදීම කියන කාරණාව තුළ ගැබ්වෙලා තියෙනවා. සාර්ථක බලය බෙදීමක් රට බෙදීමක් නොවෙයි.\n\nදකුණේ විතරක් නෙවෙයි උතුරේ ජනතාවගෙත් වැරදි ආකල්ප ඉවත් කර ගැනීමේ මතවාදයක් රට තුළ නිර්මාණය කරගත යුතුයි. උතුරේ දේශපාලන කණ්ඩායම් තුළත් යම්කිසි ආකාරයේ වැරදි ආකල්පයක් එන්න පුළුවන් පළාත් සභාවට වැඩි බලතල අරගෙන ඒ හරහා අපේ අවශ්‍යතාවයන් ඉටු කරගන්නවා කියලා. සාධාරණ සහ යුක්ති සහගත බලතල බෙදීමක් තුළින් හැමෝටම තමන්ගේ අයිතිවාසිකම් සහ තමන්ගේ අවශ්‍යතා ඉටුකරවා ගැනීමට හැකි නම් ඔය කියන විදියේ පළාත් සභා බලය විමධ්‍යගත කිරීම පිළිබඳ තිබෙන්නා වූ වැරදි ආකල්ප වෙනස් වෙනවා.\n\nඋතුරේ ප්‍රශ්නය සම්බන්ධව ප්‍රජාතන්ත්‍රවාදී විසඳුමකට එළඹීම ජාත්‍යන්තරයෙන් එල්ල වන බලපෑම්වලට පිළිතුරක් විය නොහැකි ද?\n\nයුද්ධය නිමා වූ වහාම දේශපාලනඥයන් දුන් පොරොන්දුවක් තමයි උතුරේ ප්‍රශ්නයට දේශපාලන විසඳුමක් ලබා දෙනවා කියන කාරණාව. නමුත් එය අතපසු වුණා සහ අතපසු කළා. ඒ පිළිබඳ ජාත්‍යන්තර අප්‍රසාදය අපට දිගින් දිගටම පළ වුණා. පසුගිය කාලයේ ඇතිවූ විවිධ සිදුවීම් පිළිබඳ ඔවුන් එල්ල කරපු විවිධ චෝදනාවක් තමයි යුද්ධය අවසන් කළාට බලතල බෙදීමක් හෝ කාලයක් රට විනාශ කළ වාර්ගික ප්‍රශ්නය සම්බන්ධයෙන් විසඳුමක් හෝ කථිකාවතක් ලංකාවේ ආණ්ඩු විසින් ගෙන නොගිය බව. ඒක බලහත්කාරයෙන් යටපත් කළා වගේ කාරණාවක්. ජාත්‍යන්තරමය වශයෙනුත් අපට යම් ආකාරයක ප්‍රසාදයක් ලබා ගන්න පුළුවන් වඩාත් ජාතන්ත්‍රවාදී ක්‍රමයකට නැඹුරු වෙනවා කියන අදහස ලෝකයට ලබා දීමෙන්.\n\n13 ව්‍යවස්ථාව තවදුරටත් ක්‍රියාත්මක කරනවාද යන කාරණාව තමයි විවාදයට ලක් වෙන්නේ. එතනදී ජනාධිපතිතුමා කියන්නේ පළාත් සභා සතු පුළුල් බලතල දීලා ක්‍රියාත්මක කරමු කියන කාරණාව. අනිත් දේශපාලන පක්ෂ කියන්නේ බලතල ලබාදීම තුළින් වැරදි පැත්තට යෑමේ ඉඩකඩ වැඩි බවයි. එහෙම වෙන්න පුළුවන්. නමුත් එහෙම යනවා නම් ඒ සඳහා අවශ්‍ය ප්‍රතිපාදන ව්‍යවස්ථාව තුළම තියෙනවා. පළාත් සභාවක් වැරදි ප්‍රතිපත්තියක යෙදෙනවා නම් ඒ පළාත් සභාව විසුරුවා හරින්න පුළුවන්. ඒ වගේම මහ ආණ්ඩුවට පළාත් සභාව පවරා ගන්න පුළුවන්. යම්කිසි විදිහකට එම පළාත් සභාව ක්‍රියාත්මක වීම තුළ තීරණයක් ගන්නවා මිසක ඒවා ක්‍රියාත්මක නොකර යම්කිසි විදිහේ අනියත බියකින් ඉන්නවා නම් ගැටලුවක්. දෙපාර්ශ්වයේ අවංක එකඟත්වය මත සාර්ථක බලතල බෙදීමක් කරන්න පුළුවන්.\n\nරසිකා එස්. රණවීරසන්නිවේදන හා මාධ්‍ය ඒකකය,කැලණිය විශ්වවිද්‍යාලය.",
       "URL": "https://divaina.lk/%e0%b6%af%e0%b7%99%e0%b6%b4%e0%b7%8f%e0%b6%bb%e0%b7%8a%e0%b7%81%e0%b7%8a%e0%b7%80%e0%b6%ba%e0%b7%9a-%e0%b6%85%e0%b7%80%e0%b6%82%e0%b6%9a-%e0%b6%91%e0%b6%9a%e0%b6%9f%e0%b6%ad%e0%b7%8a%e0%b7%80%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/26/"
}