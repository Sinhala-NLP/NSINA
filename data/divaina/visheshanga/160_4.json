{
       "Source": "divaina",
       "Timestamp": "February 14, 2023",
       "Headline": "ප්‍රථම වරට ප්‍රජා නායකත්වය පිළිබඳ ඩිප්ලෝමා පාඨමාලාවක් ඌව වෙල්ලස්ස විශ්වවිද්‍යාලයෙන්",
       "News Content": "මෙරට 14 වැනි රාජ්‍ය විශ්වවිද්‍යාලය වශයෙන් ඌව වෙල්ලස්ස විශ්වවිද්‍යාලය පිහිටුවීමේ මූලික අරමුණ වූයේ දිගුකාලීනව අනාගත රැකියා වෙළෙඳපොළ ඉලක්ක කරගත් උපාධිධාරීන් සහ ව්‍යවසායකයන් නිර්මාණය කිරීමයි. උක්ත කී දැනුම ව්‍යාප්ත කිරීමේ දැඩි අවශ්‍යතාව සපුරාලීමේ අරමුණින් ඌව වෙල්ලස්ස විශ්වවිද්‍යාලයේ කළමනාකරණ පීඨයේ සංචාරක අධ්‍යන අංශය මඟින් විවිධ ක්‍රියාමාර්ග කිහිපයකට මුල පිරීමට කටයුතු කර ඇත. මෙහිදී එම දෙපාර්තමේන්තුව, එක්සත් ජාතීන්ගේ සංවර්ධන වැඩසටහනේ (UNDP) සහ ඌව පළාත් සභාවේ අනුග්‍රහය සහිතව එම විශ්වවිද්‍යාලයේ විවෘත සහ දුරස්ථ ඉගෙනුම් මධ්‍යස්ථානය හා එක්ව ප්‍රජා නායකත්වය පිළිබඳ ඩිප්ලෝමා පාඨමාලාවක් ප්‍රදානය කිරීමට යෝජනා විය.\n\nඒ අනුව ප්‍රජා නායකත්වය පිළිබඳ ඩිප්ලෝමා පාඨමාලාවේ සමාරම්භක උත්සවය පසුගිය පෙබරවාරි මස 05 වැනි දින ඌව වෙල්ලස්ස විශ්වවිද්‍යාලයේ තාක්ෂණ පීඨ ශ්‍රවණාගාරයේදී පැවැත්විය. මෙම ඩිප්ලෝමා පාඨමාලාවේ ප්‍රධාන අරමුණ වන්නේ ප්‍රාදේශීය ප්‍රජාවන් සමඟ ඵලදායි නායකත්වයක් සැපයීමේ වගකීම භාරව සිටින පුද්ගලයන්ගේ අධ්‍යාපනික සහ වෘත්තීය කුසලතා සපුරාලීමයි. මෙම පාඨමාලාව භෞතිකව සහ විද්‍යුත් මාර්ග ගත ක්‍රමයට (Hybrid)පැවැත්වෙන අතර දේශන සිංහල භාෂාවෙන් පැවැත්වේ. එමෙන්ම, පාඨමාලා කාලය වසරකි. ප්‍රථම පාඨමාලාව සඳහා සිසුන් 87 දෙනකු සුදුසුකම් ලැබීය. විශේෂයෙන්ම, එක්සත් ජාතීන්ගේ සංවර්ධන වැඩසටහන සහ ඌව පළාත් සභාව එක්ව ඌව පළාතේ කාන්තා නායිකාවන් 44 දෙනකු සඳහා ශිෂ්‍යත්ව ප්‍රදානයක් ද මෙහිදී සිදු විය.\n\nමෙම උත්සවයේ ප්‍රධාන ආරාධිත අමුත්තා ලෙස ඌව වෙල්ලස්ස විශ්වවිද්‍යාලයේ උපකුලපති මහාචාර්ය ජයන්ත ලාල් රත්නසේකර මහතා සහභාගි විය. එමෙන්ම, ආරාධිත දේශනය බදුල්ල දිස්ත්‍රික් ජ්‍යෙෂ්ඨ පොලිස් අධිකාරි සුජිත් වෙදමුල්ල මහතා විසින් පවත්වන ලදි. මෙයට අමතරව එක්සත් ජාතීන්ගේ සංවර්ධන වැඩසටහන නියෝජනය කරමින් මහත්ම මහත්මීන් පිරිසක්ද, ඌව පළාත් සභාව නියෝජනය කරමින් මහත්ම මහත්මීන් පිරිසක්ද, ඌව වෙල්ලස්ස විශ්වවිද්‍යාලය නියෝජනය කරමින් අධ්‍යන සහ අනධ්‍යයන කාර්ය මණ්ඩලයේ මහත්ම මහත්මීන් රැසක්ද මෙම උත්සවයට සහභාගි විය. විශේෂයෙන්ම, මෙම ඩිප්ලෝමා පාඨමාලාව හඳුන්වාදීම මෙරට පාලන ක්ෂේත්‍රයේ නැවුම් වෙනසක් ඇති කරනු ඇති බව නොඅනුමානය.",
       "URL": "https://divaina.lk/%e0%b6%b4%e0%b7%8a%e0%b6%bb%e0%b6%ae%e0%b6%b8-%e0%b7%80%e0%b6%bb%e0%b6%a7-%e0%b6%b4%e0%b7%8a%e0%b6%bb%e0%b6%a2%e0%b7%8f-%e0%b6%b1%e0%b7%8f%e0%b6%ba%e0%b6%9a%e0%b6%ad%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/160/"
}