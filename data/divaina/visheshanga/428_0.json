{
       "Source": "divaina",
       "Timestamp": "January 23, 2022",
       "Headline": "ඔමික්‍රෝන් ප්‍රභේදය දේශපාලනීකරණය වෙයි",
       "News Content": "විසිඑක්වැනි සියවසේ අප මුහුණ දුන් දරුණුතම වසංගත රෝගය කුමක්දැයි කියා විමසනු ලැබුව හොත් අවිවාදයෙන්ම එය කොරෝනා වෛරස් රෝග වසංගතය යැයි පවසනු ඇත. ලොව රටවල් 204 ක කොරෝනා වෛරස රෝගය පැතිර ඇති බව නිල වශයෙන් ලෝක සෞඛ්‍ය සංවිධානය සඳහන් කළ ද තවත් රටවල් කිහිපයක ද එය පැතිර ඇතැයි විශ්වාස කරයි.\n\nඒ අනුව මුළු ලෝකයම වෙළාගත් ගෝලීය වසංගතයක් බවට පත්ව ඇති කොරෝනා රෝගයේ ආරම්භය තවම අබිරහසකි. එය පැතිරුණේ චීනයේ වූහාන් නගරයෙන් යැයි ඇමරිකාව චෝදනා කරයි. ඒ අතර ඇමරිකාවේ හමුදා වෛද්‍ය පර්යේෂණාගාරයක ඇතිවූ කාන්දුවීමකින් මෙම වෛරසය සමාජයට පැතිරුණු බවට ඇතැම් විද්‍යාඥයෝ පවසති. කෙසේ නමුත් මේ රටවල් දෙකම මෙම චෝදනා හමුවේ මුනිවත රකියි.\n\nකොරෝනා රෝගයේ මුලින්ම පැතිරෙන්නට පටන්ගත්තේ කොවිඞ් 19 ප‍්‍රභේදයයි. ඉන්පසු ඩෙල්ටා, ඇල්ෆා ලෙසින් එහි ප‍්‍රභේද මතුවන්නට වූ අතර එහි අලූත්ම ප‍්‍රභේදය වී ඇත්තේ ඔමික්‍රොන් ප‍්‍රභේදයයි.\n\nකොවිඞ් වෛරසයේ කොවිඞ් – 02 ප‍්‍රභේදය වන්නේ ‘සාර්ස්’ රෝගයයි. එය දකුණු අපි‍්‍රකානු කලාපයේ රටවල සහ බොට්ස්වානා හි බහුලව දැකගත හැකි විය.\n\nඑනිසා කොවිඞ් වෛරසය යනු අලූත් වෛරස රෝගයක් නොවන බව අප වටහාගත යුතුය. නමුත් එහි ප‍්‍රභේද දිනෙන් දින අලූත් වේ.\n\nමෙම ප‍්‍රභේදවල දිගුවත් සමගම ලෝක බලවතුන් ද සිය බලය සෙසු රටවලට පැතිරවීමක් මේ වනවිට දැකිය හැකිය.\n\nඑය පළමුව දැකගත හැකි වූයේ කොවිඞ් – 19 ප‍්‍රභේදයට එරෙහිව නිපදවූ එන්නත් හමුවේය. රටවල් රැසක් කොවිඞ් 19 ට එරෙහිව කි‍්‍රයාකළ හැකි එන්නත් වර්ග 200 කට අධික ප‍්‍රමාණයක් නිපදවා ඇති අතර ලෝක සෞඛ්‍ය සංවිධානය තවමත් අනුමැතිය දී ඇත්තේ ඉන් කිහිපයකට පමණි. ඒ අනුව ඇස්ට‍්‍රාසෙනිකා, ෆයිසර්, මොඩර්නා, ජොන්සන් ඇන් ජොන්සන්, සයිනොෆාම් යන එන්නත්වලට ලෝක සෞඛ්‍ය සංවිධානයේ අනුමැතිය හිමිව ඇත.\n\nමෙම එන්නත් ලෝක සෞඛ්‍ය සංවිධානය අනුමත කළ ද එහි සාමාජික රටවල් අතර ද මෙම එන්නත් සඳහා බල අරගලයක් මතුවිය.\n\nඇමෙරිකාව ඇතුළු යුරෝපා රටවල්, චීනය නිපදවූ සයිනොෆාම් එන්නත අවතක්සේරුවට ලක් කරන්නට විය. එම එන්නත ලබාගත් අය තම රටවලට ඇතුළුවීමේදී නිරෝධායනය විය යුතු බවත් ෆයිසර්, මොඩර්නා හෝ ජොන්සන් ඇන් ජොන්සන් එන්නත් විද ඇත්නම් නිරෝධායනය විය යුතු නැති බවත් සඳහන් කළේය.\n\nඉන් ඔවුන් ප‍්‍රකාශ කළේ චීනයට ඇති විරෝධයයි.\n\nකොවිඞ් වෛරස රෝගයේ අලූත්ම ප‍්‍රභේදය වන ‘ඔමික්‍රොන්’ මුල්වරට හඳුනා ගත්තේ අපි‍්‍රකානු රටවල් වලිනි. එහිදී පළමු ආසාදිතයන් 44 දෙනා ගැන හෙළි කළේ නයිජීරියාවය.\n\nමෙම ඔමික්‍රොන් ප‍්‍රභේදය එතරම් බරපතළ නැතැයි ලෝක සෞඛය සංවිධානය සඳහන් කළේය. එය ඩෙල්ටා ප‍්‍රභේදය තරම් භයානක නැති බවත් එසේ බරපතළ නොවීමේ ප‍්‍රතිශතය සියයට 91% ක් බවද පැවසීය. එසේම රෝහල්ගත වීමේ අවදානම ද සියයට 51% කින් අඩු බවත් පැවසීය. නමුත් එහි ඇති සැහැල්ලූ බව නිසා අන් අයට පැතිරීමේ වේගය ඩෙල්ටා ප‍්‍රභේදයට වඩා සියයට 70% ක් බව සඳහන් කළේය.\n\nවේගයෙන් අන් අයට පැතිරුණත් බරපතළ නොවන මෙම ප‍්‍රභේදයේ ආසාදිතයන් 44ක් හමුවූ බව නයිජීරියාව පැවසීමත් සමග බි‍්‍රතාන්‍යය සහ ඇමරිකාව තම රටවැසියනට නයිජීරියාවේ සංචාරක තහනමක් ප‍්‍රකාශයට පත් කළේය.\n\nකිසිදු විද්‍යාත්මක පදනමකින් තොරව මෙම තහනම පනවා ඇති බව නයිජීරියානු ජනාධිපති මුහම්මදු බුහාරි මහතා විශේෂ ප‍්‍රකාශයක් කරමින් සඳහන් කළේය.\n\nලෝක සෞඛ්‍ය සංවිධානය ද පැවසුවේ මෙම සංචාරක තහනම විද්‍යාත්මක පදනමකින් තොරව සිදුකර ඇති බවය.\n\nනයිජීරියානු සෞඛ්‍ය ඇමැති ඔසාගි එනාතිරි මහතා පැවසුවේ තම රටේ ජනතාවගෙන් 70% කට පමණ කොවිඞ් එන්නත ලබාදී ඇති බවය.\n\nකොවිඞ් එන්නත් දෙකම ලබාගෙන ඇත්නම් සහ තෙවැනි මාත‍්‍රාව හෙවත් බූස්ටර් එන්නත ද ලබාගෙන ඇත්නම් ඔමික්‍රොන් ප‍්‍රභේදයට එරෙහිව සිරුරින් ප‍්‍රතිශක්තිය නිපදවන බවට ලෝක සෞඛ්‍ය සංවිධානය ප‍්‍රකාශ කර තිබියදී මෙම සංචාරක තහනම පැනවූයේ බි‍්‍රතාන්‍යය සහ ඇමරිකාව අපි‍්‍රකානු රටවල් සමග පවතින දේශපාලන ගැටුම් මතය.\n\nවිශේෂයෙන්ම බි‍්‍රතාන්‍යයට බලපෑවේ කළු අපි‍්‍රකානුවන්ට එරෙහිව පවතින විරෝධයයි. අපි‍්‍රකානුවන්ගෙන් තම රටට ඔමික්‍රොන් පැතිරෙනවාට සුදු ජාතිකයන් ලෙස ඔවුන් තුළ විරෝධයක් මතුවූයේ පවතින වර්ණභේදවාදයේ අරගලය නිසා යැයි විදෙස් මාධ්‍ය සඳහන් කරයි.\n\nශී‍්‍ර ලංකාවේ ද පසුගිය වසරේ (2021) නොවැම්බර් මාසයේදී පළමු ඔමික්‍රොන් ආසාදිතයා හමුවිය. හලාවත ප‍්‍රදේශයේ පදිංචි කාන්තාවක වූ ඇය නයිජීරියාවේ ආගමික වැඩසටහනකට සහභාගිවීමට ගොස් පැමිණීමේදී මෙලෙස ආසාදනයට ලක්ව තිබිණි.\n\nමෙම ආසාදිත කාන්තාව කිසිදු කොවිඞ් මර්දන එන්නතක් ලබාගෙන නොතිබුණි. ඊට හේතුවී තිබුණේ ඇය අදහන ආගමික මතයයි.\n\nමේ වනවිට ශී‍්‍ර ලංකාවෙන් ද ඔමික්‍රොන් ආසාදිතයන් 180 ක් පමණ හමුවී ඇතැයි සෞඛ්‍ය අමාත්‍යාංශය පවසයි.\n\nමෙම ආසාදිතයන් සම්බන්ධව තොරතුරු හෙළි කළ ජයවර්ධනපුර විශ්වවිද්‍යාලයේ ප‍්‍රතිශක්තිකරණ ජෛව රසායන සහ අනුක ෙසෙල පිළිබඳ අංශයේ තොරතුරු ගැන ද විවිධ මත පළවන්නට විය. ඒ සම්බන්ධව පරිපූරක වෛද්‍ය නිලධාරීන්ගේ සංගමය පවසන්නේ රට තුළ ඔමික්‍රොන් වෛරස් ප‍්‍රභේදය පැතිර ඇති බවට කරන ප‍්‍රකාශවල පරස්පරතාවයන් ඇති බවය. පරිපූරක වෛද්‍ය නිලධාරි සංගමයේ බහුතරය නියෝජනය කරන්නේ විපක්‍ෂයේ දේශපාලන පක්‍ෂ ය.\n\nමේ වනවිට ජර්මනිය සහ ප‍්‍රංශය යන රටවල සමාජ කි‍්‍රයාකාරීහු තම රජයනට එරෙහිව වීථි බැස උද්ඝෝෂණය කරන්නට පටන්ගෙන ඇත්තේ රජය සිය දේශපාලන අරමුණු උදෙසා ඔමික්‍රොන් ප‍්‍රභේදය සඳහා සෞඛ්‍ය නීති පනවන බවය. කොරෝනා නිසා තම සුබසාධන හිමිකම් කප්පාදු කළ රජයට එරෙහිව නැගී සිටින විට ඔමික්‍රොන් ප‍්‍රභේදයේ පැතිරීම පෙන්වා සෞඛ්‍ය නීති පනවන බවට ඔවූහු චෝදනා කරති.\n\nඔමික්‍රොන් වෛරසය බරපතළ නැතැයි පළමුව ප‍්‍රකාශ කළ ලෝක සෞඛ්‍ය සංවිධානයේ අධ්‍යක්‍ෂ ජනරාල් වෛද්‍ය ටෙඞ්රෝස් ඇඞ්හනම් ගේබි‍්‍රයේසස් මහතා ද මේ වනවිට ඔමික්‍රොන් වෛරස ප‍්‍රභේදය බරපතළ යැයි පවසන්න පටන්ගෙන ඇත. ඒ සඳහා බලපා ඇත්තේ ඇමෙරිකාවේ බලපෑම බව වාර්තා වේ. මන්දයත් ලෝක සෞඛ්‍ය සංවිධානයේ කටයුතු සඳහා ලබාදෙන ආධාරවලින් හරි අඩකටත් වැඩි ප‍්‍රමාණයක් ලබාදෙන්නේ ඇමරිකාව බැවිනි.\n\nඒ අනුව පෙනී යන්නේ මේ වනවිට ඔමික්‍රොන් ප‍්‍රභේදය දේශපාලනීකරණයට ලක්ව ඇති බවකි. ලෝක බලවත්හු සිය බලය අන් රටවලට පැතිරීම විවිධාකාරයෙන් සිදු කරති. ආයුධ මගින්, මුදල් මගින්, තාක්ෂණය මගින් සිදුකළ එය මේ වනවිට වෛරස් ප‍්‍රභේදයක් මගින් සිදු කරන බව මින් පැහැදිලි වේ.\n\nඋපාලි ද සේරම්",
       "URL": "https://divaina.lk/%e0%b6%94%e0%b6%b8%e0%b7%92%e0%b6%9a%e0%b7%8a%e2%80%8d%e0%b6%bb%e0%b7%9d%e0%b6%b1%e0%b7%8a-%e0%b6%b4%e0%b7%8a%e2%80%8d%e0%b6%bb%e0%b6%b7%e0%b7%9a%e0%b6%af%e0%b6%ba-%e0%b6%af%e0%b7%9a%e0%b7%81%e0%b6%b4/",
       "Category": "visheshanga",
       "Parent URL": "https://divaina.lk/category/visheshanga//page/428/"
}