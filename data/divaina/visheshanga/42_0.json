{
       "Source": "divaina",
       "Timestamp": "August 14, 2023",
       "Headline": "අද නික්ම යන අනුල ද සිල්වා",
       "News Content": "‘නෝනා උඩ තට්ටුවේ තව කෙනෙක් මැරිල. වයසක සීය කෙනෙක් සුදු රෙද්දකින් වහල ගෙනිච්චේ’ වාට්ටුවෙන් පිටතට ගොස් පැමිණි වැඩිහිටි කාන්තාව කීවාය.\n\nනිදන්ගත රෝග දෙක තුනක්ම තිබුණාලු. වයසත් එක්ක ඒව වැඩි වෙලාලු. මොනවද නෝනා ඔය නිදන්ගත රෝග කියන්නේ?\n\nබෝ නොවන ලෙඩ. ඒ කියන්නේ සීනි, ප්‍රෙෂර් වැඩිවීම, වකුගඩු රෝග වගේ ඒවා.\n\nවාසනාවයි මට ඒ ලෙඩ මොකවත් නෑ. ඉතින් බයවෙන්න දෙයක් නෑ නේද? හ්ම්… මට නම් ඒ දෙකම තියෙනවා. ‘ඉතින් ඒවට බෙහෙත් දුන්නද?’\n\nබෙහෙන් දුන්නෙ නෑ. මං ගෙදරින් ගනාව. ඒව ගැන ඇහැව්වෙ කෙරුවෙත් නෑ. ඒත් මං උදේ හවස ඒ ලෙඩ දෙකට ගෙනා බෙහෙත් පෙති ගිලිනවා.’\n\nමොනව බෙහෙත් ගෙදරින් ගෙනාව? ඔව්…\n\n‘එහෙනම් අර උදේ හවස පුංචි බෙහෙත් පැකට් එකක් දෙන්නෙ’ ඒ විටමින්. එතකොට මට බෙහෙත් දීලත් නෑ.\n\n‘බෙහෙත් දෙන්න දොස්තර කෙනෙක් බලන්න එපායැ’ ඒක තමයි. ඒත් කොරෝනාවට බෙහෙත් නෑ කියනවා.\n\nසිංහල බෙහෙත් නම් මොන මොනවද තියෙනවා.\n\n‘අර ධම්මික පැණියද?’\n\nනෑ සුවධරණී කියල බෙහෙතක්. තව ඒ වගේ මොනවද තියෙනව මට නම් මතක නෑ.\n\n‘නෝන ඒව බිව්වද?’ නෑ ඉඟුරු කොත්තමල්ලි විතරයි බිව්වේ. හැබැයි දුම ඇල්ලුව. ඒත් වැඩක් වුණේ නෑනේ.\n\n‘සුවධරණි ගැන මාත් අහල තියෙනවා’ අක්කත් ටිකට් කපල ගෙදර ගියහම ඒක බොන්න.\n\n‘මට කවුද ඕව හදල දෙන්නෙ’\n\nකොරෝනා වාට්ටුව 86-87 පිටු.\n\n‘මම ඉන්නෙ කාකදූවේ මෝදර’\n\n‘අපට පාර කියන්න’ අනෝමාට පාර මතක නැත.\n\n‘පුතා මෙතනට එනව කිව්ව’ ඒ ඇසීමෙන් අනෝමාගේ සිතට සැනසිල්ලක් දැනිණි. ඇසිල්ලකින් දමිත තම මෝටර් රියෙන් පැමිණ ගිලන් රිය පිටුපසින් නැවැත්වීය.\n\n‘මේ කොහේද? මට පාර මතක නැති වුණානේ’\n\nවිනාඩි දෙක තුනකින් රිය නිවස වෙත පැමිණ තිබිණි. ඇයට දැනුණු අස්වැසිල්ල කොතරම් දැයි කිව නොහැක. අලුත් ලෝකයකට පැමිණියාක් මෙනි. වත්තට ඇතුළු වූ ඈ දුටුවේ වියළී ගිය ගස් වැල්ය. දැන් සති දෙකකටත් වැඩියිනේ. පුංචි පැළ මැරෙන්නෙ නැතුව තියේවීයැ.\n\n‘මහන්සියි’ සාලයේ පුටුවක ඉඳ ගනිමින් කීවාය. උඩට යන්න පුළුවන්ද? පුළුවන්… එහෙනම් යමු. ‘ටිකක් ඉන්න මට වතුර එකක් දෙන්න’ දමිත ගෙනවුත් දුන් වතුර වීදුරුව අනෝමා උගුරට දෙකට ගිල දැම්මාය. ඒ මොහොතේම යාබද නිවසේ පදිංචි මාලා ගේට්ටුවෙන් ඇතුළු වූවාය. නැන්දට දැන් සනීපයි නේද?\n\n‘ඔව් ඒත් ළඟට එන්න එපා’\n\n‘බය වෙන්න එපා අපිටත් හැදුණා. නැන්දට හැදුණ දවසෙම මටයි දූටයි හැදුණා. උණ අරන් ඇඟ රිදෙන්න පටන් ගත්තා. අපි ගෙදරමයි හිටියේ. කවුරුවත් දන්නෙ නෑ. කොරන්ටයින් කරන්නවත් ගේට්ටුවේ කොළ අලවන්නවත් පීඑච්අයිලා ආවේ නෑ’\n\n‘කොහොමද කෑවේ බීවේ?’ අමාරු දවස්වල නැන්ද කෑම එව්ව. ‘එහෙනම් මං උඩට යන්නම් මාලා’\n\n‘මහන්සිද? නගින්න පුළුවන්ද? දමිත අසද්දී අනෝමාට හිනා ගියේය.\n\n‘අපෝ පුළුවන් පුතේ. මේ මගේ ගෙදරනේ’\n\nකොරෝනා වාට්ටුව 93-94-95 පිටු\n\n‘මා කොරෝනා (කොවිඩ් 19) වැළඳී රෝහල්ගතව සිටි අවස්ථාවේ අත්විඳි අත්දැකීම් හා මා අවට උන් රෝගීන්ගේ අත්දැකීම්ද, අවට සමාජයෙන් ලද අත්දැකීම්ද අලලා පුංචි කතාවක් ලියන්නට සිතුවෙමි. ඒ කොරෝනාව ගැන අවබෝධයක් ලබාදීමට නොව රෝගීන් ගැන අවබෝධයක් හා සංවේදීව සිතන්නට පාඨක ඔබට අවස්ථාවක් ලබාදීම සඳහාය.\n\n2021 වසරේදී ඇම්. ඩී. ගුණසේන ප්‍රකාශනයක් වශයෙන් එළිදැක්වූ ‘කොරෝනා වාට්ටු’ කෘතිය එළිදක්වමින් එහි කතුවරිය එසේ පැවසුවේ තමා මෙන්ම තවත් ලක්‍ෂ සංඛ්‍යාත ජන පිරිසක් ලැබූ ඒ බිහිසුණු අත්දැකීම සාහිත්‍යකරණයේදී පොදු අත්දැකීමක් බවට පත් කරමිනි.\n\nඇය නමින් අනුල ද සිල්වාය. සාහිත්‍ය, ජනමාධ්‍ය පුවත්පත් කලා ක්‍ෂේත්‍රය දිග් විජය කළ ඇය අපට වීරවරයකි. විටෙක නව පරපුරක් තනන්නට මග කියාදුන් ඇය නවකතා, පරිවර්තන, ළමා සාහිත්‍ය, කෙටි කතා හා යොවුන් සාහිත්‍ය මෙන්ම චරිතාපදාන ග්‍රන්ථ 125 කට අධික ප්‍රමාණයක් රචනා කරමින් යුග යුග විචාර ප්‍රතිචාරවලට බඳුන් වන්නා වූ දැවැන්ත සමාජ මෙහෙවරක නිරතවූ මහා සාහිත්‍යවේදිනියක වූවාය.\n\nඑම මෙහෙවරෙහි සුවිශේෂී බව නම් සිය දිවි ගමනේ අසූ දෙවැනි අවසන් සැතපුමේ සිටියදීත් ඇය තම සාහිත්‍ය කලා මෙහෙවරෙහි අඛණ්ඩව නිරත වීමට තරම් චිත්ත ධෛර්යයකින් යුක්තව සිටීමයි. පෙර සඳහන් කළ පරිදි ඇය වීරවරියක් වන්නේ 2004 දෙසැම්බර් 26 සිදුවූ බිහිසුණු සුනාමි විපතින් දිවි ගලවා ගැනීම නිසා හෝ කොවිඩ්-19 මාරක වසංගතයට ගොදුරුව ඉන් දිවි ගලවා ගැනීම නිසාම පමණක් නොවේ.\n\nලොව පුරා අසාධාරණයට ලක්ව, මහත් විවාදාපන්න අයුරින් එවැනි වාරණයන්ට අසාධාරණ බාධා කිරීම්වලට ලක්වී දුක් පීඩාවන්ට මුහුණ දුන් කාන්තා චරිත ඇසුරින් ලියැවුණු සත්‍ය කතා පුවත් අභියෝග රැසක් මැද සිංහල පාඨකයා හමුවට පරිවර්තන කෘති ලෙස රැගෙන ඒම නිසාම ‘අනුල ද සිල්වා‘ වීරවරියක වන්නීය.\n\nශ්‍රී ලංකාවේදී තහනම් කිරීමට නොහැකි වූ ‘දෙවියන්ගේ අඩවිය’ ඔබට මතකද? ලොව පුරා ඉමහත් ආන්දෝලනයක් ඇති කළ Not Without My Daughter කෘතියේ සිංහල පරිවර්තනය ‘දෙවියන්ගේ අඩවිය’ නමින් 1999 දී එළිදැක්වුණේ ප්‍රවීණ ලේඛිකා අනුල ද සිල්වාගේ පරිවර්තනයක් හා සූරිය ප්‍රකාශනයක් වශයෙනි. එවකට කිසිදු සිංහල පරිවර්තන කෘතියකට නොලද අන්දමේ ප්‍රචාරයක් හා පාඨක ඉල්ලීම් ‘දෙවියන්ගේ අඩවියට’ ලැබුණේ එය ඉරානයේ තහනම් ලැයිස්තුවට අයත් සාහිත්‍ය කෘතියක් වූ බැවිනි.\n\nඑසේම එය ඉතිහාසගත වූයේ සිංහලෙන් පළවූ පරිවර්තන කෘති අතුරින් ජාත්‍යන්තර බලපෑමක්වූ පළමු කෘතිය වශයෙනි. තානාපති අංශවල බලපෑම් මත මෙය ශ්‍රී ලංකාව තුළ ප්‍රකාශයට පත් කිරීම වැළැක්වීමට ගත්තා වූ වෑයම පරාජයට පත්වීම නිසා එදා තහනමට ලක්වූ කෘතියක් සිංහලෙන් කියැවීමට තරම් අපේ පාඨකයන් වාසනාවන්ත විය.\n\nNot Without My Daughter යනුවෙන් ඩෙටී මහමුදී නම් ඇමරිකානු කාන්තාව තමන් ඉරානයේදී අත්විඳි අමානුෂික අත්දැකීම් කතාවකට ගලපා ඇත්තේ කල්පිතයකට වඩා සත්‍ය අපේ හදවත්වලට කොතරම් සමීපදැයි ඒත්තු ගන්වමිනි.\n\nවරක් එසේ පැවසූ අනුල ද සිල්වා ප්‍රවීණ සාහිත්‍යවේදිනිය කෙටි කලක් නිරතවූ ගුරු වෘත්තියට සමුදී ලේක්හවුස් ආයතනයට එක්වන්නේ 1960 දශකයේ මුල් භාගයේදීය. පළමුව මිහිර පුවත්පතට සේවයට එක්වන ඇය අනතුරුව තරුණි, සිරිකත, වනිතා විත්ති, යෞවන වැනි පුවත්පත් සහ සඟරාවල නිදහස් ලේඛිකාවක්, කර්තෘ මාණ්ඩලික මාධ්‍යවේදිනියක්, උප කර්තෘවරියක්, විශේෂාංග කර්තෘවරියක් සහ ප්‍රධාන කර්තෘවරියක් වශයෙන් කටයුතු කළාය. එසේම ජාතික තරුණ සේවා සභාවේ මුල් යුගයේ ප්‍රමුඛ පෙළේ නිලධාරිනියක් ලෙසද පසුකාලීනව විජය පුවත්පත් සමාගමේ පුවත්පත් කීපයක කතුවරියක් ලෙසද සේවය කළාය.\n\nඅයුක්තියට හිස නොනමන සැඟවුණු සටන්කාමී ගතිගුණ උරුම කරගත් ඇය තමන්ගේ නිරහංකාර නිහතමානී ගතිගුණ ඔස්සේ පුවත්පත් කලා ක්‍ෂේත්‍රයේ මෙන්ම පොදුවේ මාධ්‍ය ක්‍ෂේත්‍රයේ සැමට ආදර්ශවත් මාතෘ ගුණයෙන් සපිරි කාන්තා රත්නයක් වූ බව නම් නොකියාම බැරිය.\n\nනවකතා හා පරිවර්තන මෙන්ම විචාර ලිපි සම්පාදනය කරමින් ලාංකේය සාහිත්‍ය ක්‍ෂේත්‍රයේ තම නාමය ඉහළින්ම සටහන් කර ගත් අනුල ද සිල්වා තමන් විසින් පර්වර්තනය කරන ලද කෘති සියල්ලම පාහේ සාර්ථක නිර්මාණ බවට හරවා ගනු ලැබුවේ ඒවා ස්ව නිර්මාණ තරම්ම පාඨකයාට සමීප වූ බැවිනි. ඇයගේ පළමු නව කතාව වූ ‘උන්මත්තකයෝ’ පළවන්නේ 1964 දීය.\n\nඑතැන් පටන් අහස් මාලිගා (1967), ඉරහඳ නැති ලොව, පින්මද ගැහැණු, යසෝදරීගේ සංග්‍රාමය, සුකර වස්තුව, මල් මඳ බිසෝලා, පාදයඩකුට පෙම් බැඳ, වංකගිරි අසපුව, අසම්මතය, සාන්තුවරයා හා යමපල්ලා, මහමෙරක් උසට, රතු වසන්තය, මංජේශ්වරී, පාතාල ප්‍රේමය, පාරා වළල්ල, මහ මුහුද මමය, කැරැල්ලේ දියණිය, ගල් වරුෂා, කඳුළ හා සිනහව, මයා බන්ධන, ආවර්ජනා, උත්තම ගැහැනු, අපි මහලු වයසේ (2020), සුළං කිරිල්ලී (2021) වැනි නවකතා රාශියක් රචනා කළාය.\n\n1991 දී ‘නව වසර’ කෘතිය සිංහල පරිවර්තනයක් ලෙස එළිදක්වමින් ආරම්භ කරන පරිවර්තන කාර්යයෙන් පසු කටු කුරුළු හඬ (1997), දිළිසෙන පිහාටු (1998), දෙවියන්ගේ අඩවිය, තුන්වැනි බිරිඳ, කෝනා, රතු සෙබළිය, කළු ගැහැණියගේ සිහිනය, අත්තටු මැවිලා, තිත්ත කෝපි, කඳුකර මාවත, හිරු කිරණ, ලොලිතාගේ පෙම්වත්තු, අම්මා සහ නිල් කබාය, අවසන් ලියුම, දඹතැන්න, ශුද්ධ ජලය, රාජ උරුමය, පිළිකා වාට්ටුව, හඬන මුහුද, හොර බැළලිය, මායාව, තිබ්බත, දියණිය, තලෙළු පැහැය, ආදරය බලා ඉඳී, විලාසිනිය, ආදරය සමුගනී, දිදුළන කඳුළැලි, කඳුළු දෝණී, සිරගත කුමරිය, පවුලක ගින්දර, සමනල හාදුව, මග සොයා ගිය ගමන, සරණාගත, අළු සිහිනය, වියරුව, සුළඟ හා වැස්ස, සෙබළියගේ දූත ගමන, සොරාගත් නිරුවත, සුදු පිරුවට, උන්මාදය, කහ කුරුලු කූඩුව, ආයුබෝවන්, මම තස්ලිමා, රතු මායිම, ගල්ලෙනක දෝංකාරය, යුද්ධය හා අම්මා, නිහඬ ආදරය, අම්බර, ලී පහුර, මාදං කෙල්ල, මාතුබී මමයි දුව නැතිව මං, හිතුවක්කාර කෙල්ල, මැණික් ගල්, උඩු යටිකුරු, දූවිලි මල, හිරිඔතප්, ආදරණීය වියරුව, පෙරාගත් මල් පැණි වැනි ලෝ ප්‍රකට කෘති රාශියක් ඇය අතින් පරිවර්තනය විය.\n\nයුග අභියෝග (1969), කැලණි ගඟ ගලා බසී (1993), මරණයක පසුවදන (2005), නළඟන හා බිරිඳ (2007) ඇයගේ කෙටිකතා කෘති කීපයකි.\n\nඅපි යාළු (1987), මල් ළමයා (1988), සුවඳ රෝස (1995), සුනිමල්, සිරිමල්ගේ වාසනාව, වෙරළ දිගේ අපි ආවා, ඉතිහාස පොත් රස කතන්දර, සුන්දර නවාතැන, නන්ද හා සරණ, රාමා හා දිනූ, පාරු කෙල්ල, ඔට්සම්, හිස් තැනක සිට ඇය අතින් ලියැවුණු යොවුන් සාහිත්‍ය කෘති පෙළයි.\n\nතම වෘත්තීය ජීවිතය මුල්කරගෙන ලියූ බේරෙ ගෙදර සිට (2001) කෘතිය හා බුද්ධදත්ත නාහිමි (2002), ඡායාවක ඡායා (2007) ඇය අතින් රචිත චරිතාපදානයන් ලෙස අපට හමුවෙයි.\n\nමගේ විශ්වවිද්‍යාලයේ (පේරාදෙණියේ) ගුරුවරයා වූයේ මහාචාර්ය එදිරිවීර සරච්චන්ද්‍ර මහතායි. එතුමා වගේම විදෙස් ලේඛකයන් අතරින් රුසියාවේ ඇන්ටන් චෙකොෆ්ගේ නිර්මාණ මට ආලෝකයක් ලබා දුන්නා. මා ලියූ සෑම නවකතාවකදීම මා දන්නා හඳුනන පුද්ගලයන්ගෙන් ලැබූ අත්දැකීම්, චරිත හැදෑරීම් සේම ලේඛිකාවක ලෙස පරිකල්පන ශක්තිය ඊට මුසුකර ගැනීම් සිදුකළා. ඒ මත තමයි මේ තරම් සාර්ථක ගමනක් පැමිණියේ කියා මා සිතනවා.\n\nමට ලියන්න නිශ්චිත ස්ථානයක් වේලාවක් නෑ. බොහෝ විට මගේ ගෙදර මිදුලේ තල් ගහ ඉස්සරහ පුටුවක් තියාගෙන ලෑල්ලක් තබා ලියනවා. 2004 සුනාමියෙන් මගේ පොත්පත් විනාශ වුණා. එදා ගෙදරට මුහුදු ජල පහර එනකොට මට මගේ පොත්පත් බේර ගන්න වෙලාවක් තිබුණේ නෑ. මාවත් ගහගෙන යන්න ඔන්න මෙන්න තිබියදී ජල මට්ටම මගේ බෙල්ල ගාවින් නතර වුණා. මගේ අත්පිටපත් කීපයක් විතරයි බේර ගන්න ලැබුණේ. පොත් තුන්දහසකට වැඩිය තිබ්බ පොත් එකතුව එදා සුනාමියට සම්පූර්ණයෙන් විනාශ වුණා.\n\nඒ සුනාමියට හෝ කොරෝනාවට හෝ උදුරා ගත නොහැකිවූ අනුල ද සිල්වා නම් දිරිබල පිරි ලේඛිකාව මෑතකදී දැක්වූ අදහස් පෙළකි.\n\n‘දිවයින’ සමග සිටි ජ්‍යෙෂ්ඨ මාධ්‍යවේදිනි පුෂ්පා ඉලංගන්තිලක ඇගේ වියෝවෙන් පසු මුහුණු පොතේ තබා තිබූ සටහනක අවසන් වදන් පෙළ එතුමියට ගෞරව පිණිස සටහන් කරමු.\n\n“අනුලක්කා යන ආදරණීය වදනින් අප ඇය ඇමතුවද අක්කා නොව කවදත් නිසැකවම ඇය අපට අම්මා වූවාය. දස්කම් දැක දිරි දුන්, පසුබසින විට අතදුන් ඇය වන් කෙනෙක් තවත් හමු නොවෙති.\n\nඇගේ පුංචි සිරුරේ සැඟවී සිටි යෝධ ගැහැණිය තවත් බොහෝ වැඩ කළ හැකිව තිබියදී දෑස් පියා ගත්තා යැයි කෙසේ අදහන්නද? අනුලක්කේ ඔය දෑත යළි යළිත් සිපගන්නට ඉඩ දෙන්න…”\n\nසිංහල සාහිත්‍යයට පත්තර කලාවට ආලෝකයක් වූ අනුල ද සිල්වා නම් වූ උත්තම හෙළ කතට අපි නිවන් සුව පතමු.\n\n● සචිත්‍ර නේරංජන ඇල්වලගේ",
       "URL": "https://divaina.lk/%e0%b6%85%e0%b6%af-%e0%b6%b1%e0%b7%92%e0%b6%9a%e0%b7%8a%e0%b6%b8-%e0%b6%ba%e0%b6%b1-%e0%b6%85%e0%b6%b1%e0%b7%94%e0%b6%bd-%e0%b6%af-%e0%b7%83%e0%b7%92%e0%b6%bd%e0%b7%8a%e0%b7%80%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/42/"
}