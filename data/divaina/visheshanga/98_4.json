{
       "Source": "divaina",
       "Timestamp": "May 21, 2023",
       "Headline": "නැගෙනහිර විරෝධය පෑ සියම් උපසම්පදා සැමරුම",
       "News Content": "සියම් රට භික්ෂූන් වහන්සේ වඩම්මවා උපසම්පදා කර්මය මෙරට සිදු කර මේ වන විට වසර 270 ක් ගතව වී තිබේ. මේ නිමිති කොට ගෙන සියම් දේශයෙන් සැපැමිණි භික්ෂූන් වහන්සේ පනස් නමක් පාද චාරිකාවේ යෙදී සිටිති. උන්වහන්සේ පසුගිය මැයි 14 දින ශ්‍රී ලංකා නාවික හමුදාවේ සහායෙන් මුහුදු මගින් ත්‍රිකුණාමල වරායට සැපැත් වූහ. වර්ෂ 1753 දී උපසම්පදාව රැගෙන සියම් දේශයෙන් වැඩම කළ උපාලි මහ තෙරුන්වහන්සේ ඇතුළු විසි එක් නම ප්‍රථමයෙන් විවේකව වැඩ සිටි ත්‍රිකුණාමල බෝගස් හතර පුණ්‍ය භූමියේ සැමරුම් උත්සවයක් සිදු කිරීම මෙම ගමනේ අරමුණ විය. අස්ගිරි මහා විහාරයේ අනුනායක පූජ්‍යපාද වේඬරුවේ උපාලි අනුනායක ස්වාමීන් වහන්සේ ගේ මැදිහත්වීම මත මෙම සැමරුම සංවිධානය ව තිබුණි. එහෙත් අනපේක්ෂිත ලෙස මෙම සැමරුමට විරෝධය පළ කළ පාර්ලිමේන්තු මන්ත්‍රී ආර්. සම්බන්ධන් ඇතුළු පිරිසක් මෙම උත්සවය කඩාකප්පල් කළහ. මෙම බලහත්කාරයට එරෙහිව නැගී සිටි ත්‍රිකුණාමල කඩවත් හතර ශාසනාරක්ෂක මණ්ඩලයේ භික්ෂූන් වහන්සේ සාමකාමී පෙළපාලියකින් ගමන් කර බෝගස් හතර පුරාවිද්‍යා ස්ථානයෙහි රැස්වීමක්ද පවත්වා දෙමළ අන්තවාදීන්ට විරෝධතා දැක්වූහ.\n\nදෙදහස් පන්සීයක ලිඛිත ඉතිහාසයක් ඇති සිංහල රාජාවලියේ අසිරිමත්ම සිදු වීම වනුයේ මහින්දාගමනයට රාජ්‍ය අනුග්‍රහය හිමි වීමයි. ලක් බුදු සසුන පිහිටුවීමත් එතැන් පටන් සිංහල නරපතියන් විසින් මෙම ශාසනය දිවි දෙවැනි කොට ආරක්ෂා කරගැනීමට කටයුතු කිරීමත් නිසා ආසියාකරයේ ථෙරවාදී භික්ෂූන් ගේ කේන්ද්‍රස්ථානය ලෙසට ලංකාව පත් විය. වර්ෂ 1505 වන තෙක් නොයෙකුත් සතුරු ආක්‍රමණ හමුවූවේ වුවද අඛණ්ඩව අවිච්ඡින්නව පැවති සම්බුද්ධ ශාසනය පරංගින් ලංකාවට සැපත් වීමෙන් පසු බලවත් සේ දුර්වල විය. සිංහල කුමාරවරු සහ රදළයන් පර සමය ගැන්වීමද විහාරස්ථාන සුණු විසුණු කර දැමීම ද මිෂනාරීන් විසින් ආගම පැතිරවීමෙන් ද ශාසනයට ලැබුණු රාජ්‍ය අනුග්‍රහය ක්‍රමානුකූලව ඉවත් විය. කෝට්ටේ යුගයේ අවසාන සමයේ සීතාවක රාජසිංහයන් ශිව සමයේ පිහිටීම නිසා භික්ෂූන් විශාල පිරිසක් ඝාතනයට ලක් විය. දළදා වහන්සේ පරංගින්ගෙන් බේරා ගැනීමට සපරගමුවේ දෙල්ගමුවට වැඩම වන්නට සිදු විය. මේ තත්ත්වය මත හුදකලා වූ භික්ෂූන් වහන්සේ වෙනුවෙන් වාර්ෂික උපසම්පදා කර්මය සිදු කිරීමේ බලවත් බාධා එල්ල වන්නට ඇත. පළමු වන විමල ධර්ම සූරිය රජු විසින් නව රාජධානියක් උඩරට ඇති කර ගත් පසු නැවත උපසම්පදාව පිහිටුවීමට කටයුතු කළද එය වැඩි කලක් නොපැවතියේ රටේ සතුරු ආක්‍රමණ බලවත් වූ හෙයිනි. අනතුරුව දෙවන විමලධර්මසූරිය රජු ද රක්ඛංග දේශයෙන් උපසම්පදාව ලබා ගැනීමට දොඩම්වල මුදියන්සේ ගේ නායකත්වයෙන් දූත කණ්ඩායමක් පිටත් කර හැරියහ. ඔවුනට දැන ගැනීමට හැකි වූයේ එහි උපසම්පදාව පවතින බව පමණකි. අනතුරුව විජයරාජසිංහ රාජ්‍ය කාලය තුළ දොරණෑගම මුහන්දිරම් රාළ සහ මාතර රාළ ඇතුළු කණ්ඩායමක් පිටත් කර හැරිය නමුදු නැව මුහුදු බත් වූයෙන් වෑයම අසාර්ථක විය. මේ කාලයේ ශාසනය ආරක්ෂා කරගනිමින් විහාරස්ථානවල වැඩ වාසය කරන ලද්දේ ගණින්නාන්සේ නමින් දක්වන පිරිසකි.\n\nකීර්ති ශ්‍රී රාජසිංහ රාජ්‍ය කාලයේදී සිල්වත් සමාගම යනුවෙන් ප්‍රසිද්ධව සිටි භික්ෂු පිරිසක් සැබෑ ධර්මය පිළිබඳ අවදියෙන් තැන තැන දේශනා පවත්වමින් සිටි සමයේ රජුගේ හිත දිනාගැනීමට සමත් විය. එහි ප්‍රධානත්වය ගත් වැලිවිට සරණංකර නම් භික්ෂුවක් නිලමේවරු මෙහෙයවා සියම් දේශයෙන් උපසම්පදාව ගෙන ඒමට වෑයමක් දැරීය.\n\nවිල්බාගෙදර රාළ පට්ටපොළ මොහොට්ටාල ඇල්ලෙපොළ මොහොට්ටාල ආයිත්තා ලිද්දේ මුහන්දිරම් ඊරියගම මුහන්දිරම් යන මේ පිරිස ත්‍රිකුණාමල වරායෙන් නැව් නැගී උපසම්පදා භික්ෂූන් රැගෙන ඒමේ අභිප්‍රායෙන් සියම් දේශයට පිටත්ව ගියහ.\n\nඔවුහු බලවත් පරිශ්‍රමයක් යොදා ලන්දේසි නැවකින් සියමට ළඟා විය. සියමත් ලංකාවත් අතර දීර්ඝ කාලයක් තිස්සේ බලවත් සම්බන්ධයක් තිබුණි. 1682 දී පමණ සියම් කුමරුවෙකුට දන්ත හේමමාලා කීරවැල්ලේ පරපුරෙන් රාමවාතී නම් කුමාරියක පවා සරණ පාවා දුන් බව කදුරේබණ්ඩාර නීති පොතේ සඳහන්ය. ඒ සම්බන්ධය මත දළදා වහන්සේ වැඩම කරවීමට ධවල හස්තියෙකු සියමෙන් ලබා දීමේ සම්ප්‍රදායක්ද ගොඩ නැගුණි. මෙකී සියම් රජුගේ පරම්පරාවේ මෙකල සිටි සියම් රජු ශ්‍රද්ධාවන්තයෙකි. ඔහු මේ දූත පිරිස ආදරයෙන් පිළිගෙන නවාතැන් සලස්වා එරට වැදගත් සිද්ධස්ථානයක් වන සච්චබද්ධ පර්වතය පාමොත් ප්‍රභාත් විහාරය ඇතුළු සිද්ධස්ථාන කීපයක්ම වන්දනා කිරීමට අවස්ථාව සලසා දුන්නේය. අනතුරුව සියම් රජු විසින් සපයා දුන් නැව ගඟ දිගේ යාත්‍රා කොට සියම් වරායට සේන්දු වූ නමුත් නැව දුර්වල විය. නැවේ දුර්වලතා හේතු කොට ගෙන දූත පිරිසද සියම් භික්ෂුන්ද අධෛර්ය වූ බව පැවසෙයි. කෙසේ වුවත් විල්බාගෙදර රාළ ගේ අප්‍රතිහත ධෛර්ය නිසා ලන්දෙසීන් සමග කතිකා කොට යළි නැවක් ලබා ගත් නමුදු එයද අබලන් විය. කෙසේ හෝ නැවතත් උත්සාහවන්ත වී ලන්දේසීන් සතු මස්කාබෙල් නම් විශාල නැවකට ගොඩ වීමට ඔවුන්ට අවස්ථාව හිමි විය.\n\nසියම් දේශයෙන් පිටත් වූ උපසම්පදා භික්ෂූන් අතර සියම් උපාලි ථෙර ආර්ය මුණි ථෙර ඉන්ද්‍ර සුවණ්න ථෙර ඇතුළු භික්ෂූන්වහන්සේ විසිඑක් නමක් ද සාමණේරයන් වහන්සේ හත් නමක්ද උපාසකයෙකුද විය. එසේම ප්‍රසුදන්ත මේස්ත්රී ඇතුළු ඇමැතියන් පස් දෙනකුද මේ ගමනට එක් වී තිබුණි. මේ ගමන පිටත් වීමේ දී බලවත් ශ්‍රද්ධාවෙන් යුක්ත වූ සියම් රජු සතුටු කඳුළු වැගිර වූ බව දැක්වෙයි. සියමෙන් පිටත් වූවන් අතර වූ පට්ටිපොළ මොහොට්ටාල අතරමගදී මරණයට පත් විය. ඉන්පසු සින්න පට්ටනමට පැමිණි කල්හි විශාල සුළි කුණාටුවක් නිසා නැවු ගණනාවකට අලාභ හානි විය. කෙසේ වෙතත් මේ කිසිම විපතක් අධෛර්ය නොවූ විල්බාගෙදර රළ ලන්දෙසි කොටුවට ගොස් නිරන්තරයෙන් සාකච්ඡා වට කීපයක් පවත්වා එකඟතාවකට පැමිණියේය. පෙර කී පරිදි මස්කාබෙල් නම් නැවෙන් පිටත් වීමට ප්‍රථම විල්බා ගෙදර රාළ සීනයක් දුටුවේය. මේ සීනය තේරුම් කර ගැනීමෙන් පසු ඔහු සතුටු වූයේ තමන්ගේ කාර්යය ඒකාන්ත වශයෙන් සඵල වන බව ඒ සීනයෙන් පෙන්වා දුන් බැවිනි. මේ කාලයේ මුහුදු ගමන් අතිශයින් භයංකර විය. විශාල නෞකාවකට ඇරෙන්නට කුඩා යාත්‍රා සුළි කුණාටුවලට ඔරොත්තු නොදුන්නේය. ඒ නිසා ලන්දේසීන් සපයා දුන් විශාල නෞකාව ගමනට පිරිමැසුණේය. බෙතාවියෙන් පිටත් වූ දූත පිරිස නොයෙකුත් වරායන් වල නවත්වා දීර්ඝ මුහුදු ගමනකින් පසු වර්ෂ 1753 මැයි මසයේ 14 දින දී (1753 ජූනි 14 යැයි ද කියති) ත්‍රිකුණාමල වරායට සැපත් විය.\n\nමේ කාලයේ මහ අදිකාරම් ධුරය දැරූවේ ඇහැලේපොළ අදිකාරම්ය. නැව නිරුපද්‍රිතව ත්‍රිකුණාමලයට ගොඩ බට බව ආරංචි වූ කීර්ති ශ්‍රී රාජසිංහයන් ඇහැලේපොළ අදිකාරම ප්‍රමුඛ ඉහළ නිලධාරීන් පිරිසක් ත්‍රිකුණාමලයට පිටත් කර හැරීය. ඔවුහු එහි පැමිණ නැවේ සිටි භික්ෂුන් ඇතුළු සිංහල දූත පිරිස පොරොත්තුව බලා සිටියහ. නැවෙන් ගොඩ බට භික්ෂුන් වහන්සේ සන්සුන් ගමනින් ත්‍රිකුණාමලය වරාය අසල සිට ඉතා නුදුරුව තිබූ වන ගොමුවකින් ගැවසී ගත් නමුත් එළි පෙහෙළි වූ තිබූ රම්‍ය භූමියකට සැපත් විය. තාවකාලික ව කූඩාරම් ගසා ඒ ස්ථානයේ භික්ෂූන් වහන්සේට විවේක ගැනීමට සලස්වා තිබුණි. සියම් උපාලි ථෙර ඇතුළු විසි එක් නමද රාජ්‍ය දූත පිරිසද ඉතාමත් ගෞරවයෙන් පිළිගත් ඇහැලේපොළ මහ අදිකාරම දාන මානාදියෙන්ද රස මසුවුලෙන්ද සතප්පවා භික්ෂූන් වහන්සේගෙන් ආශිර්වාද ලබා ගත්හ. අනතුරුව මේ භික්ෂූහු පා ගමනින්ම සෙංකඩගල මහනුවර බලා පිටත් වූහ. සියම් මහ රජු විසින් ලබා දුන් ධර්ම ග්‍රන්ථ හිස උඩ තබා මහත් ගෞරවයෙන් වඩම්මන ලදහ. තෑගි භෝග දළදා වහන්සේට පූජා දි සත්කාර ඇතුළු සියල්ලම මෙසේ ගෙන යන ලදහ. ඒ ගමන් අතරමග විවේක ගැනීමටද නවාතැන් සපයා දීමටද ඇරණු පිරිසක් ඒ වින විටද සූදානම් කර තිබුණි. සති කීපයකින් පසු මහනුවර මල්වතු මහා විහාරයට පැමිණි භික්ෂූන් වහන්සේ එහි නවාතැන් ගත්හ.\n\nරාජ්‍ය දූත පිරිස බෝගම්බර නවාතැන් ගත්හ. ඉන්පසු ඇසළ මාසයේ දී සිංහල භික්ෂූන් වහන්සේ ගේ උපසම්පදා කටයුතු ආරම්භ කළ බව දැක්වෙයි. මෙම උපසම්පදා කර්මයෙන් පසු ත්‍රිකුණාමල විවේක ස්ථානය වටා බෝ පැළ සතරක් සම ලෙස මනාව සිටුවා සියම් භික්ෂූන් වැඩමවීම අනුස්මරණය කර තිබුණි.\n\n2023 මෙම වර්ෂය වන විට සියම් උපසම්පදාව ගෙනවුත් වර්ෂ 270 ක් සපිරෙයි. ඒ වෙනුවෙන් සියම් දේශයෙන් පැමිණි භික්ෂූන් වහන්සේ පිරිසක් මේ වන විට දිවයිනේ රැඳී සිටිති. නොයෙකුත් සිද්ධස්ථාන වැඳපුදා ගනිමින් පාද චාරිකාවේ යෙදී සිටිති. එදා 1753 දී ත්‍රිකුණාමල වරායට ගොඩ බැස පළමුවෙන්ම නවාතැන් ගත් ස්ථානයට සපැමිණ එතැන ධර්ම දේශනා කොට පා ගමනින් මහනුවර බලා ගමන් කිරීම උන් වහන්සේලාගේ අභිප්‍රාය වූහ. සම්බුද්ධ ශාසන ඉතිහාසයට මෙතරම් වැදගත් කමක් උසුලන ත්‍රිකුණාමල විවේක ස්ථානය අද හඳුන්වන්නේ බෝගස් හතර පුරාවිද්‍යා ස්ථානය යනුවෙනි. පුරාවිද්‍යා ගවේශකයෙකු වූ සැම්සන් මහතාගේ ඉල්ලීම පරිදි 2009 වර්ෂයේ මාර්තු මස 13 වන දින දී මෙම පුණ්‍ය භූමිය 1593 අංකය යටතේ ගැසට් පත්‍රයකින් පුරාවිද්‍යා රක්ෂිතයක් කර ඇත. ඒ නිසා මෙම වගකීම හිමි පුරාවිද්‍යා දෙපාර්තමේන්තුවට දන්වා මෙම සංවිධාන කටයුතු ආරම්භ කර ඇත. ත්‍රිකුණාමල දිසාපතිවර ජයවික්‍රම මහතා ඇතුළු රාජ්‍ය නිලධාරීන් ගේ මූලිකත්වය යටතේ මෙම කටයුතු සඳහා අවසර ලබා ගැනීමට අස්ගිරි මහා විහාරයේ මහානායක පූජ්‍යපාද වරකාගොඩ ඤාාණරතන මහා ස්වාමීන් වහන්සේ කටයුතු කර ඇත.\n\nත්‍රිකුණාමල පුරාවිද්‍යා සහකාර අධ්‍යක්ෂවරිය වන නිරූපා ප්‍රියදර්ශනී මහත්මියගේ මාර්ගයෙන් අධ්‍යක්ෂ ජනරාල් වෙතද මෙම කාරණය දන්වා යවා තිබේ. අවසර ලබා දී ඇති නමුදු ඔහු ගේ මැදිහත් වීම මෙම උතුම් පින්කමට ලබා දී නොමැත. 2023 මැයි 14 දින අස්ගිරි මහා විහාරයේ අනුනායක පූජ්‍ය වේඬරුවේ උපාලි නායක ස්වාමීන් වහන්සේගේ මූලිකත්වයෙන් සිදු කරනු ලැබූ මෙම සැමරීමේ උත්සවයට පාර්ලිමේන්තු මන්ත්‍රී් ආර්. සම්බන්ධන් මහතා ඇතුළු දෙමළ දේශපාලනඥයන්ද අන්තවාදීන් පිරිසක්ද විරෝධය පළ කිරීම ද තායිලන්ත තානාපතිවරයා බියට පත් කිරීම නිසාද බෝගස් හතර පුරාවිද්‍යා ස්ථානයේ පැවැත්වීමට නියමිතව තිබූ උත්සවය අවලංගු කොට ජයසුමනාරාම විහාරස්ථානයේදී එය පැවැත්වීමට කටයුතු යොදා තිබුණි. මෙම අවස්ථාවේදී මෙයට මැදිහත් වූ පාර්ලිමේන්තු මන්ත්‍රී සරත් වීරසේකර මහතා තායිලන්ත තානාපතිවරයාටද ජනපතිවරයාට ද අමතා තත්ත්වය සමථයකට පත් කිරීමට උත්සාහ දැරුවද ආර්. සම්බන්ධන්ගේ ජාතිවාදී ආගම්වාදී වියරුව නිසා බොහෝ සැලසුම් වෙනස් කරලීමට සිදුවිය. ත්‍රිකුණාමල කොටුවේ තිබෙන බුදු පිළිමය පසුකර කෝවිලට ගොඩ වීම ප්‍රතික්ෂේප කළ සම්බන්ධන් නැති ප්‍රශ්නයක් හදා වෛරය පැතිරවීමට උත්සාහ කරන්නෙකි. නැගෙනහිර සහ උතුරේ බෞද්ධ සිද්ධස්ථාන නොපැවතිය යුතු යැයි ඔවුහු ප්‍රකාශ කරති. ඒ අතර බෞද්ධ ස්මාරක කඩා දමමින් ශිවලිංග තබා ගෙන යති. වසර දෙදහස් පන්සීයක ඉතිහාසය තුළ පැවති සම්බුද්ධ ශාසනික අයිතිය සුරක්ෂිත කිරීමට බාධාවකින් තොරව උත්සව පැවැත්වීමට ඇති අයිතිය අද බෞද්ධයන්ගෙන් පැහැර ගෙන තිබේ. දෙමළ වඩුග පාලකයෙකු වූ කීර්ති ශ්‍රී රාජසිංහ සමයේ දී පවා බෞද්ධයන්ට ත්‍රිකුණාමලය අකැප නොවීය. එහෙත් සිංහලයෙකු ජනපතිව සිටින සමයක සිදුවූ මෙම අතවරය සැබවින්ම මහත් ලැජ්ජාවට කාරණයකි.\n\nමතුගම සෙනෙවිරුවන්",
       "URL": "https://divaina.lk/%e0%b6%b1%e0%b7%90%e0%b6%9c%e0%b7%99%e0%b6%b1%e0%b7%84%e0%b7%92%e0%b6%bb-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ba-%e0%b6%b4%e0%b7%91-%e0%b7%83%e0%b7%92%e0%b6%ba%e0%b6%b8%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/98/"
}