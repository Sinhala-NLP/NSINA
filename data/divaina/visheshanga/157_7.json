{
       "Source": "divaina",
       "Timestamp": "February 18, 2023",
       "Headline": "ප්‍රභාකරන් ජීවතුන් අතර නැහැ – ඉන්දීය රෝ සංවිධානය",
       "News Content": "පුලිතේවන්ගේ බිරිය කුරුන්චි සහ නඩේසන්ගේ පුතා පැනගත්තාප්‍රභාකරන් සහ මදිවදිනි ස්විස්ටර්ලන්තයේ සිටින බවට නෙඩුමාරන් පවසයි\n\nප්‍රභාකරන් ජීවතුන් අතර ද? තමිල්නාඩු ද්‍රවිඩ නායකයකු වූ පාෂා නෙඩුමාරන් තන්ග්වුර්හි පැවති රැස්වීමකදී ප්‍රභාකරන් ජීවතුන් අතර සිටින බවත් අවස්ථාව පැමිණි විට එළියට එන බවද පවසා ඇත. එහෙත් ප්‍රභාකරන්ගේ සමීපතම සගයන් වූ නාම් තමිලර් නායක සිවන් සහ වයිකෝද ඉන්දීය රෝ සංවිධානය ද එම ප්‍රකාශය බොරුවක් බව පවසා තිබේ.\n\n2016 දී තමිල්නාඩුවට ගිය ද්‍රවිඩ සන්ධාන මන්ත්‍රී එස් ශ්‍රීධරන් පැවසුවේ ද එවන් ප්‍රකාශයකි. ප්‍රභාකරන්ගේ ඥාතියකු වූ එම්. කේ. සිවාජිලිංගම්ද ප්‍රභාකරන් ජීවතුන් අතර සිටින බව පවසනු ලැබීය. ඉන්පසු මෙරට ඉංග්‍රීසි පුවත්පතක මාධ්‍යවේදියකු පැවසුවේ තමා නවදිල්ලියේ හෝටලයක සිටි අතර අල්ලපු කාමරයේ ප්‍රභාකරන් සිටි බවයි. ඔහු ඒ ගැන ග්‍රන්ථයක්ද ලිව්වේය. එහෙත් එය එළි දැක්වූයේ නැත. ප්‍රභාකරන් ජීවතුන් අතර සිටින බව ඉන්දීය රෝ සංවිධානය හා තමිල්නාඩු බුද්ධි සේවාව පවා හෙළිකර නැත. එසේනම් 13 වැනි සංශෝධනය ලබාදීමට ශ්‍රී ලංකා රජය ක්‍රියාකරන අවස්ථාවේ නෙඩුමාරන් ප්‍රභාකරන්ව යළි කරලියට ගෙන ඒමට උත්සාහ කරන්නේ මන්ද?\n\nප්‍රභාකරන්ගේ සිරුර හඳුනාගනු ලැබුවේ කරුණා සහ දයා මාස්ටර්ය. ඔහුගේ ඩී එන් ඒ පටල ඉන්දීය රෝ සංවිධානය ලබාගෙන තිබිණි. එම තත්ත්වය මත වසර 14කට පසු ප්‍රභාකරන් මතුවනු ඇතැයි කිව හැකිද? නාම් තමිලර් නායක සිවන් සඳහන් කළේ ප්‍රභාකරන් වැන්නකු වසර 14ක් සැගවී සිටින බව විශ්වාස කළ හැකිද යන්නයි.\n\nප්‍රභාකරන් සිටින බව පැවසූ නෙඩුමාරන් ඔහු සිටින තැන හෙළිකර නැත. ප්‍රභාකරන්ගේ දකුණු අත වූ කේ.පී. සිටින්නේ උතුරේයි. ඔහුද ප්‍රභාකරන් ජීවතුන් අතර සිටින බව අනාවරණය කර නැත. මේ පසුබිම මත කොටි ඩයස්පෝරාව නිහඬවී සිටී. නෙඩුමාරන් ප්‍රභාකරන්ව කරලියට ගෙනඒමට උත්සාහ කිරීම දේශපාලන ප්‍රයෝගයක් බව සනාථ වේ.\n\nවන්නි මෙහෙයුමේ අවසාන අදියරට පෙර කොටි පොලිස්පති නඩේසන්ගේ පුත්‍රයා, කොටි දේශපාලන නායක පුලිතේවන්ගේ බිරිය කුරින්චි ඇතුළු ප්‍රබල කොටි ක්‍රියාකාරීන්ගේ භාර්යාවන් රැසක් ප්‍රංශයට සහ ස්විස්සර්ලන්තයට පැන ගියහ. තවත් කොටි හමුදා නායකයන් නෝර්වේ වෙත පැමිණියේ කොළඹ නෝර්වේ තානාපති කාර්යාලයෙනි.\n\nමා ජිනිවා නුවර සිටින අවස්ථාවේ පුලිතේවන්ගේ බිරිය කුරුන්චි ජිනිවා මානව හිමිකම් කවුන්සිලයට පැමිණියාය. එහෙත් මෙරට හමුදා බුද්ධි අංශවලට ඒ බව හෙළිවූයේ නැත. ත්‍රිකුණාමල කොටි හමුදා නායක දයා මෝගන් අද ස්විස්සර්ලන්තයේ සුරිච් නුවර සිටී.\n\nඑසේම ප්‍රභාකරන්ට සමාන ද්‍රවිඩයන් කීපදෙනකු සිටි බවට ද වාර්තා විය. එහෙත් ඔවුන්ගේ සිරුරු හමු වූයේ නැත. ප්‍රභාකරන්ගේ බුද්ධි අංශ නායකයා වූ පොට්ටුඅම්මාන් ශිවශංකර්ද ජීවතුන් අතර සිටින බවට වාර්තා විය. පොට්ටුඅම්මාන්ගේ සිරුර හමුවූයේ නැත. ප්‍රධානතම කොටි 200කට අධික සංඛ්‍යාවක් යුරෝපා රටවල සිටින අතර ඔවුන්ගේ අනන්‍යතාවය මෙතෙක් හෙළිවී නැත. මේ නිසා ද්‍රවිඩ ජනතාව අතර ප්‍රභාකරන් ගැන දැඩි සැකයක් මතුවී තිබේ. ජර්මානු ආඥාදායක හිට්ලර් ආජන්ටිනාවේ සිටින බව වරක් වාර්තා විය. එහෙත් ඊශ්‍රායලයේ මොසාඩ් බුද්ධි සේවාව එය බොරුවක් බවට සනාථ කළේය. ප්‍රභාකරන් ජීවතුන් අතර සිටින්නේද යන්න ගැන හිටපු ඉන්දීය මාධ්‍යවේදිනි ඇනිටා ප්‍රතාප් මේ දක්වා සිය මුව විවෘත කළේ නැත.\n\nමේ අතර නෙඩුමාරන්ගේ ප්‍රකාශය ගැන බීබීසී ද්‍රවිඩ සේවයද ඉමහත් උනන්දුවක් දක්වා ඇත. එහෙත් තමිල්නාඩුව තුළ ප්‍රභාකරන් සිටින ස්ථානය දැනගැනීමට බීබීසීයට නොහැකි විය.\n\n● කීර්ති වර්ණකුලසූරිය",
       "URL": "https://divaina.lk/%e0%b6%b4%e0%b7%8a%e0%b6%bb%e0%b6%b7%e0%b7%8f%e0%b6%9a%e0%b6%bb%e0%b6%b1%e0%b7%8a-%e0%b6%a2%e0%b7%93%e0%b7%80%e0%b6%ad%e0%b7%94%e0%b6%b1%e0%b7%8a-%e0%b6%85%e0%b6%ad%e0%b6%bb-%e0%b6%b1-2/",
       "Category": "visheshanga",
       "Parent URL": "https://divaina.lk/category/visheshanga//page/157/"
}