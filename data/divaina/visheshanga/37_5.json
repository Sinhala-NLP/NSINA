{
       "Source": "divaina",
       "Timestamp": "August 20, 2023",
       "Headline": "මෝල්ටාවේ ආයෝජන කතාවත් අයර්ලන්තයේ ගෙදර කතාවේ දෙක වගේ…හොයාගත්තොත් ඒ සේරම තෑගි කරනවා",
       "News Content": "ප්‍රශ්නය – යුරෝපයේ දූපතක මුදල් ආයෝජනය කර ඇති බව ජවිපෙට මේ දිනවල එල්ල වෙන ප්‍රධාන චෝදනාවක්. එම චෝදනාවලට පිළිතුරු දීමට ප්‍රථම පක්ෂයේ අරමුදල මේ වන විට පවතින්නේ මොනවගේ තැනකද වගේම එයට අරමුදල් ලැබෙන්නේ කෙසේද යන්න පක්ෂයේ ලේකම් ලෙස පැහැදිලි කිරීමක් කරන්න.\n\nපිළිතුර – ජනතා විමුක්ති පෙරමුණේ ගිණුම් ඉතාම විනිවිද බවින් යුක්තව පවත්වාගෙන යන්නක් බව ප්‍රථමයෙන් කියන්න ඕන. අපගේ ගිණුම් පිළිගත් ආයතනයකින් විගණනය කර සෑම වසරකට වරක් මුදල් වාර්තාවක් මැතිවරණ කොමිසම වෙත ලබා දෙනවා. අපගේ පක්ෂයෙහි අරමුදල් කාගෙවත් පුද්ගලික නම් වලින් තියාගන්නේ නැහැ.\n\nපක්ෂයේ අරමුදලට මුදල් ලැබෙන්නේ පාර්ලිමේන්තු මන්ත්‍රීවරුන්ගේ වැටුප්, හිටපු මන්ත්‍රීවරුන්ගේ විශ්‍රාම වැටුප්, ඒ වගේම පළාත් පාලන මන්ත්‍රීවරුන්ගේ වැටුප්, සහ අප හිතවතුන්ගේ පරිත්‍යාග වලින්.\n\nඅපේ සියලු ගනුදෙනු බැංකු හරහා වෙන ගනුදෙනු පමණයි. ඒ සියලු තොරතුරු අප ළඟ තිබෙනවා. කාට හරි සැකයක් තියෙනවා නම් ඒ සියලු ගනුදෙනු පරීක්ෂා කරන්න පුළුවන්.\n\nප්‍රශ්නය – ජනතා විමුක්ති පෙරමුණ සතුව ඇති අරමුදල් තව තවත් වර්ධනය කර ගැනීම සඳහා කිසියම් වූ ක්‍රියාමාර්ග ගෙන තිබෙනවා ද? මම විමසන්නේ එම මුදල් වෙනයම් ආයෝජනය අවස්ථාවන් සඳහා යොදවා තිබෙනවා ද යන වග..\n\nපිළිතුර – නැහැ. එහෙම කිසිම ක්‍රියාමාර්ගයක් අපි ගෙන නැහැ.\n\nඅපට ජංගම ගිණුමක් සහ ස්ථාවර ගිණුමක් තිබෙනවා. ඒ ලංකා බැංකුවේ සහ මහජන බැංකුවේ. අප ගිණුම් පවත්වාගෙන යන්නේ එම රාජ්‍ය බැංකු දෙකේ පමණයි. ඒ හැර අපි වෙන කොහෙවත් මුදල් ආයෝජනය කර නැහැ. වෙන කොහේවත් ව්‍යාපාර කර මුදල් හොයන්න ගොස් නැහැ. අපට තියෙන්නේ සාමාජික මුදල්, මන්ත්‍රී මුදල් සහ හිතවතුන්ගේ ලැබෙන මුදල් මිසක් වෙන කිසිදු මුදලක් නෙමෙයි.\n\nප්‍රශ්නය – ඔබ එසේ කීවත් වත්මන් රජයේ ප්‍රබල දේශපාලනඥයෙකු සහ ප්‍රකට ව්‍යාපාරිකයකු සමඟ ඔබ පක්ෂය යුරෝපා රාජ්‍යයේ මුදල් ආයෝජනය කර ඇති බවට පෙරටුගාමී සමාජවාදී පක්ෂයේ දුමින්ද නාගමුව මහතා චෝදනා කර තිබුණා. මෙය ප්‍රධාන මාතෘකාව වෙලා. එසේ චෝදනා කරන්නේ කලක් ඔබලා සමග එකට සිටි පිරිසක්. හිටපු සගයන් කරන චෝදනා බොරු වෙන්න බැහැ නේද ?\n\nපිළිතුර – ඔය චෝදනා පට්ටපල් බොරු. ඔය චෝදනා කරන මහත්වරු කාටහරි කියන්න පුළුවන්ද ඔය කාරණය හරියටම ජනතා විමුක්ති පෙරමුණේ කාගෙ නමටද ඒ තියෙන්නේ කියලා. අහවලාගේ නම කියලා අහවල් රටේ අහවල් බැංකුව අහවල් ගිණුමේ වගේ හරියට කියන්න පුළුවන්ද? නැහැනේ. නිකං ප්‍රවෘත්ති සාකච්ඡාවල කට වාචාලකමට කියන කතා තමයි ඕවා. රට කියන්නෙත් නෑනේ මොකද්ද කියල හරියට.\n\nප්‍රශ්නය – මෝල්ටා රාජ්‍ය කියලා තමයි කියන්නේ\n\nපිළිතුර – මෝල්ටාව කියලා අදාළ පුද්ගලයා කිව්වේ නැහැ. සමාජ මාධ්‍යවල තමයි මෝල්ටාව කියලා මතු කරලා තියෙන්නේ. රූපවාහිනි සාකච්ඡාවලදී අපේ නලින්ද සහෝදරයා ඔය ගැන මතු කළා. එතනදී කිව්වේ මොකක්ද. එතැනදී ඔහු කිව්වේ අපරාධ පරීක්ෂණ දෙපාර්තමේන්තුවේදී කියන්නම් කියලා. ඉතින් අපි බලන් ඉන්නවා කියනකං. මීට කලින් කෙනෙක් අයර්ලන්ත ගෙයක් ගැන කියල නා ගත්තා. අන්තිමට අයර්ලන්තයෙ ගෙයක් නෑ. එයා නා ගත්තා විතරයි.\n\nකවුරු හරි කෙනෙක් අපි මෝල්ටාවේ ආයෝජනය කරපු දෙයක් ගැන හොයල පෙන්නුවොත් අපි එය තෑග්ගක් ලෙස හොයා ගත්ත කෙනාට ලබා දෙනවා. සිරිමන්ත ඔයා හොයා ගත්තොත් ඒ සියලු දේවල් ටික ඔයාට අපි ලියාදෙනවා.\n\nප්‍රශ්නය – රටේ තියෙන තත්ත්වයේ හැටියට දැම්ම එහෙනම් වැඩේට බහින්න ඕන..\n\nපිළිතුර – හහ් හහ් හා.. වැඩක් වෙන එකක් නැහැ. උත්සාහය අපතේ.\n\nප්‍රශ්නය – ජනතා විමුක්ති පෙරමුණ සහ ජාතික ජන බලවේගය ඉලක්ක කරගනිමින් බොහෝ කරුණු කාරණා මේ දිනවල එළියට එමින් තිබෙන බව පෙනෙන්නට තිබෙනවා.\n\nපිළිතුර – රනිල් වික්‍රමසිංහගේ ආණ්ඩුව දැන් රට විනාශ කරමින් යනවා. රටේ සම්පත් විකුණමින් යනවා. ඉන්දියාව සමග ගිවිසුම් ගහනවා. බදු බර වැඩි වෙනවා. ජනතාවට ජීවත්වීම බැරි තත්ත්වයක් උදා වී තිබෙනවා. එවන් තත්ත්වයක් තිබියදී ජාතික ජන බලවේගය වැටී ඇති රට ගොඩ ගැනීම සඳහා ජනතාව සමඟ එක්ව විශාල වැඩ කොටසක් සිදු කරමින් තිබෙනවා. රට විනාශ කරන රට පාවාදෙන රනිල් වික්‍රමසිංහගේ ආණ්ඩුව පැත්තක තියලා රට හදන ජාතික ජන බලවේගයට මඩගැසීමේ ව්‍යාපාරයක් ආරම්භ කර තිබෙනවා. අප දූෂණවලට එරෙහිව හඬ නගන කොට අපිත් දූෂිතයි කියලා පෙන්නන්න උත්සාහ කරන පිරිසක් ඉදිරිපත් වී සිටිනවා. ඔවුන් පැහැදිලිවම ඉටු කරන්නේ රනිල් වික්‍රමසිංහලා ඇතුළු දූෂිතයන්ගේ ඕනෑ එපාකම්. ඔවුන් ඇත්ත දූෂිතයන් ආරක්ෂා කරනවා. ජනතා විමුක්ති පෙරමුණ ප්‍රමුඛ ජාතික ජන බලවේගය විනාශ කර රනිල් වික්‍රමසිංහ රාජපක්ෂ නඩය ආරක්ෂා කිරීමේ කොන්ත්‍රාත් එක තමයි ඔවුන් මේ කරමින් සිටින්නේ.\n\nඇත්තටම අපිව මේ මඩවලින් වට්ටන්න බැහැ. අපි එම සීමාව දැන් පසු කර අවසන්. ජනතාව ඇත්ත දන්නවා. ඔවුන් ගැන අපට තිබෙන්නේ සාතිශය කනගාටුවක්.\n\nප්‍රශ්නය – ඔබතුමන්ලාගේ පක්ෂයට සැලසුම් සහගතව මඩ ප්‍රහාර එල්ල කරනවා නම්, කවුරුන් හෝ ඔබලාගේ පක්ෂයට එරෙහිව කුමන්ත්‍රණ කරනවා නම් ඊට එරෙහිව පොලිසියේ පැමිණිල්ලක් හෝ මේ වන තෙක් දැමීමට කටයුතු නොකළේ ඇයි යන ප්‍රශ්නය මතුවෙනවා.\n\nපිළිතුර – හැම චෝදනාවකටම පොලිසි යන්න පටන් ගත්තොත් පොලිසි යනවා හැරෙන්න වෙන වැඩක් කරන්න වෙන්නේ නැහැ. අත්‍යවශ්‍යම කාරණයකට උසාවි යනවා. ඒ හැරෙන්න අපි ගොඩක් දේවල් ගණන් ගන්නේ නැහැ. ඇත්තටම අපි නෙමෙයි උසාවි යන්න ඕන. ඔය චෝදනා ගේන මහත්වරුන්ට පුළුවන් අපට එරෙහිව ඇති තොරතුරුත් එක්ක ගොස් පොලිසියේ පැමිණිලි දාන්න. කට වාචාලකමට කියවනවාට වඩා ඒක හොඳයි. ආයෝජන කතාව සතපහකට අපි ගණන් ගන්නේ නැහැ. ජනතාව ඇත්ත දන්නවා. විහිළු කාරයන්ට එය බිඳින්න බැහැ.\n\nප්‍රශ්නය – රතු අලි පැටව් යන්න ඇතැමුන් ජනතා විමුක්ති පෙරමුණට කරන චෝදනාවක්. දැන් ඔබ, ආණ්ඩුවේ කොන්ත්‍රාත්තුවක් කරන බව තවත් පාර්ශ්වයකට චෝදනා කරනවා. කවුරුන් කාගේ කොන්ත්‍රාත් කරනවද කියලා මේවා කියවන මහජනතාවට හිතාගන්න බැරුව යනවා.\n\nපිළිතුර – මේ ආණ්ඩුව පෙරළලා අලුත් ආණ්ඩුවක් හදන්න අපි ගන්න උත්සාහය එක්සත් ජාතික පක්ෂයේ හරි රාජපක්ෂලාගේ හරි කොන්ත්‍රාත් එකක් ද ? අපට ලැබෙන ඕනෑම ඡන්දයක දී මේ රටේ බලය ගන්න අපි ගන්නා උත්සාහය කාගේහරි කොන්ත්‍රාත් එකක් ඉටු කිරීමක් ද ? හැබැයි බලයට එන්න හිතා ගන්නවත් බැරිව හිටපු රනිල් වික්‍රමසිංහට ජනාධිපතිකම දීපු එක මොන වගේ කොන්ත්‍රාත් එකක්ද ? එතකොට ඩීල් දාලා තියෙන්නෙ අපිට ද ඒ අයද ?. ඒ වගේම හොර පාස්පෝට් අහුවෙච්ච වෙලාවේ ඒ අයව බේර ගත්තේ කවුද ? ඒ අය මත යැපෙන රැඩිකල් විරුද්ධවාදීන් කවුද යන්න ජනතාව දැන් දන්නවා. ඇත්තටම මේ මිනිස්සු ගැන පත්තරේක අකුරු අමුණන එක අපරාදේ. රටේ ජනතාව දැන් ඇත්ත දන්නවා. අපිට රතු අලි පැටව් කිව්ව මිනිස්සුගේ ඇත්ත ඩීල් ජනතාව දන්නවා. තවදුරටත් බොරු කියලා ජනතාව රවටන්න බැහැ. ඕව කියලා මිනිස්සුන්ව රවට්ටන්න පුළුවන් කියලා හිතනවා නං ඊට වඩා මෝඩ කමක් තවත් නැහැ.\n\nප්‍රශ්නය – නමුත් රනිල් වික්‍රමසිංහ ජනාධිපතිවරයා මෙම තනතුරට පැමිණි පසු ජනතා විමුක්ති පෙරමුණ බොහෝම නිහඬ පිළිවෙතක කටයුතු කරන බව ඇතැමුන් චෝදනා කරනවා.\n\nපිළිතුර – ඉතිහාසය හරියට කියව ගත්තොතින් සිහිබුද්ධියක් තියෙන මිනිස්සු එහෙම කියන්නේ නැහැ. අපිට රතු අලි පැටව් කියලා දිගටම චෝදනා කළේ පොහොට්ටුවේ උදවිය. අන්තිමට ඔවුන් නැවතුනේ රනිල් වික්‍රමසිංහ ජනාධිපති කරගෙන. ඒ විතරක් නෙමෙයි, ඔහු යටතේ ඇමැතිකමුත් අරගෙන ඒ ජනාධිපතිව ආපහු ජනාධිපති කරන්නත් හිතාගෙන ඒ සඳහා දැන් නැවත වැඩ කරගෙන යනවා. රතු අලි ද අලි පොහොට්ටු ද. රතු අලි කිව්ව කට්ටිය අන්තිමට රනිල්ව වන්දනාමාන කරගෙන රනිල්ව ඉස්මුදුනේ තියාගෙන දැන් මල් පහන් පූජා කරන තත්ත්වයට පත්කරගෙන තිබෙනවා.\n\nඇත්තටම අනුර කුමාර දිසානායක සහෝදරයා තමයි පාර්ලිමේන්තුවේ දී රනිල් වික්‍රමසිංහ මහතා වැඩිපුරම විවේචනය කරන පාර්ලිමේන්තු මන්ත්‍රීවරයා. අපි කිසිවිටකත් නිහඬ පිළිවෙතක් අනුගමනය කර නැහැ.\n\nපළාත් පාලන මැතිවරණය කල් දාපු වෙලාවේ පසුගිය පෙබරවාරි මාසයේ 26 වැනි දා අපි කොළඹ දැවැන්ත උද්ඝෝෂණයක් කළා. රනිල්ගේ ආණ්ඩුව එහිදී අපට දැවැන්ත ප්‍රහාරයක් එල්ල කළා. එම ප්‍රහාරය කොතරම් දැවැන්ත ද කිව්වොත් අපේ රත්නපුරේ සහෝදරයෙක් මියගියා. ඒවා අමතක වෙන්න බැහැ. තවමත් අවුරුදු 45ක ඉංජිනේරු මහත්තයෙක් සිහි නැතිව කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා. ඊට පසුව පැවැත්වූ උද්ඝෝෂණ වලට ප්‍රහාර එල්ල කළා. කවුරු හරි කියනවා නං අපේ උද්ඝෝෂණවලට ගහන්නෙ නැතුව වෙන ඒවට ගහනවා කියලා එහෙම කියන අයගේ මොළේ පරික්ෂා කරන්න ඕන.\n\nප්‍රශ්නය – ලේකම්තුමා ඇතැම් අය එලෙස චෝදනා කරන්න තවත් හේතුවක් තිබෙනවා. ඒ තමයි ජාතික ජන බලවේගය සංවිධානය කරන රැලි වලට පොලිස් විශේෂ කාර්ය බළකායේ ආරක්ෂාව ලැබෙන බවට හැඟවෙන වීඩියෝවක් මෑතකදී සමාජ මාධ්‍ය තුළ සංසරණය වීම. පොලිස් නිල සුනඛයන් යොදවා ස්ටේජ් පවා සෝදිසි කරනවා එහි දැක්වෙනවා. එතරම් සැලකිල්ලක් ලැබෙන්නේ කොහොමද ?\n\nපිළිතුර – රැලිවලට නෙමෙයි, එක රැලියකට. ජාතික ජන බලවේගය මේ වන විට ලංකාව පුරා දිස්ත්‍රික් සමුළු ආසන සමුළු සියයකට වැඩි ප්‍රමාණයක් පවත්වා තිබෙනවා. විශේෂයෙන් කොළඹ ගම්පහ සමුළු ගණනාවක් පවත්වා තිබෙනවා. ඔය එකකටවත් පොලිසියෙන් ඇවිත් නැහැ. මේ සිදුවීම සිදුවී තිබෙන්නේ මොරටුවේ. මොරටුව භාර පොලිස් ප්‍රධානියා රැස්වීම තිබෙන ස්ථානය සෝදිසි කළ යුතු බවට අපේ සංවිධායකයන්ගෙන් ඉල්ලීමක් කර තිබෙනවා. ඊට අපගේ සංවිධායකයන් එකඟතාව පළ කර තියෙනවා. එසේ නොකර ඉන්න බැහැ. ඊට එකඟ වීම අපේ යුතුකමක් සහ වගකීමක්. එතැන සිදු වී ඇත්තේ එපමණයි. එතන සෝදිසි කළේ ඇයි ද යන ප්‍රශ්නය අහන්න ඕනේ අපෙන් නෙවෙයි. මොරටුව භාර පොලිස් ප්‍රධානියාගෙන්. ඊට පසුව අපි පැවැත් වූ රැස්වීම්වලට පොලිස් බල්ලෝ හරි පොලිස් විශේෂ කාර්ය බළකාය හරි කවුරුත් ආවෙ නැහැ. එක සිද්ධියක් අල්ලගෙන එය සමස්තයක් කිරීම තමයි ඔය කරන්න හදන්නේ.\n\nඇත්තටම මේ ජනතා විමුක්ති පෙරමුණ ප්‍රමුඛ ජාතික ජන ජනබලවේගයේ අතිශය සාර්ථක ඉදිරි ගමන දැක සතුරන් සේරම කලබල වෙලා. අතට අහුවෙන හැම දෙයින්ම ගහන්න පටන් අරගෙන. වදිනවාද නැද්ද කියලා බලන්නෙත් නැහැ. ඒ සියලු අයට අපට කියන්න තියෙන්නේ එක දෙයයි. ඔබලා ගහන මඩ අවලාද වදින සීමාවේ නෙවෙයි දැන් අපි ඉන්නේ. අපි ඉන්නේ ඊට එහා සීමාවක. ඔය මහන්සියේ තේරුමක් නැහැ.\n\nඅපි අපේ සාර්ථකත්වය මනින්නෙ මිතුරන්ගේ ප්‍රශංසාවෙන් නොව සතුරන්ගේ කලබල වී පහරදීමෙන්.\n\nප්‍රශ්නය – මගේ අවසාන ප්‍රශ්නය. ඔබ ජනතා විමුක්ති පෙරමුණේ ප්‍රධාන ලේකම්. දැන් ඔබලා ඉදිරියට යන්නේ ජාතික ජන බලවේගය ලෙස. ජාතික ජන බලවේගය සහ ජනතා විමුක්ති පෙරමුණ අතර යම් අසමානතාවන් තිබෙන බව ඇතැමුන් සඳහන් කරනවා.\n\nපිළිතුර – එහෙම කිසිම ප්‍රශ්නයක් නැහැ.එහෙම අදහසක් හදන්න යම් පිරිසක් අසාර්ථක උත්සාහයක් ගන්නවා. එවැනි පරස්පරයක් මවාපාන්න යම් පිරිසක් කටයුතු කරමින් ඉන්න බව අපි දන්නවා. යම් පිරිසක් ජාතික ජන බලවේගය එක ප්‍රතිපත්තියක සහ ජනතා විමුක්ති පෙරමුණ එක ප්‍රතිපත්තියක වගේ කතාවක් මවමින් ඉන්නවා. ඒවා සමහරුන්ගේ හිත හදාගන්න කරන කතා. අපි සහ ජාතික ජනබලවේගය අතර ප්‍රතිපත්ති වල කිසිදු වෙනසක් නැහැ. අපි එක අරමුණක ඉන්නේ. ඒ හොඳ රටක් හදන්න එක. ඒ වෙනුවෙන් අප කැපවී කටයුතු කරනවා. එවැනි කැපවී කටයුතු කරන පිරිසක් අතරේ සිදු වන වචනයක දෙකක සිදුවීමක් අල්ලාගෙන පරස්පර තිබෙන බව පෙන්නන්න ගන්නා උත්සාහයන් ළාමක බොළඳ ප්‍රතිඵල නැති උත්සාහයන් බව කියා තියන්න ඕනෑ.\n\nසාකච්ඡා කළේසිරිමන්ත රත්නසේකර",
       "URL": "https://divaina.lk/%e0%b6%b8%e0%b7%9d%e0%b6%bd%e0%b7%8a%e0%b6%a7%e0%b7%8f%e0%b7%80%e0%b7%9a-%e0%b6%86%e0%b6%ba%e0%b7%9d%e0%b6%a2%e0%b6%b1-%e0%b6%9a%e0%b6%ad%e0%b7%8f%e0%b7%80%e0%b6%ad%e0%b7%8a-%e0%b6%85%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/37/"
}