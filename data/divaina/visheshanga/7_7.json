{
       "Source": "divaina",
       "Timestamp": "October 1, 2023",
       "Headline": "ව්‍යාපාර ගැන ආචාර්ය උපාධියක් කළත් මගේ වැඩි කැමැත්ත වන සතුන් සමග කාලය ගෙවීමටයි",
       "News Content": "සති ගණනක් තැනින් තැනට කරන ලද “සංචාරේ” මඳකට නිමාකරමින් ලැබුණු කෙටි විරාමය මෙවර වන ජීවී ඡායාරූපකරණයේ සුපුරුදු “Wild life-Eye” විශේෂාංගයට යොමුවීමටයි අපගේ මේ සූදානම.\n\nමෙවර අපගේ “Wild life-Eye” තීරය රසවත් කරන වන ජීවී ඡායාරූපකරණ රසවතා සුවිශේෂී කෙනෙක් යැයි ඔබට කියන්නට වුවමනාය. ඒ මෙතෙක් අපගේ “Wild life-Eye” විශේෂාංගට එක්නොවූ ආකාරයේ අයකු අද අපගේ විශේෂාංගය හා සම්බන්ධ වන නිසාය. මෙතෙක් අපගේ කතා බහට සම්බන්ධ වූයේ වන ජීවී ඡායාරූප ශිල්පීන්ය. නමුත් එම සම්ප්‍රදාය පළමුවරට කඩ කරමින් අද අප හා එක්වන්නේ වන ජීවී ඡායාරූප ශිල්පිනියකි. සුවිශේෂ ඡායාරූප ශිල්පිනියකි. අප එසේ කියන්නේ හේතුවක් ඇතිවය. ඇය වන ජීවී ඡායාරූප ශිල්පිණියක් පමණක් නොව, වන සතුන්ගේ සුබ සාධනය සඳහා කටයුතු කරන, ඒ සඳහා දායක වන අයෙකි. එසේම, වන සත්ත්ව සංරක්ෂණය පිළිබඳ මනා දැක්මක් ඇති අයෙකි. අනෙක් සුවිශේෂිත්වය නම්, ඇයට හිමිවුණු වාසනා ගුණ මහිමයක් නිසාම ඇගේ නමින්ම, ඇය විසින්ම කොටියකුට (කොටි දෙනකුට) නම් තබන්නට තරම් දුලභ අවස්ථාවක් හිමිකරගත් අයකු නිසාය.\n\nඅපි ඇය නමින් හඳුන්වමු. ඇය මදාරා හේමචන්ද්‍ර ය. ඉතා තරුණ වියේ සිටින ලලනාවක වන ඇය කොළඹ කොල්ලුපිටියේ ඉපිද, මූලික අධ්‍යාපනය බිෂොප් විද්‍යාලයෙන්ද සාමාන්‍ය පෙළ සහ උසස් පෙළ අධ්‍යාපනය කොළඹ ස්ටැෆඩ් ජාත්‍යන්තර පාසලෙන්ද හදාරා තම මූලික උපාධිය සහ පශ්චාත් උපාධි හදාරන්නේ එංගලන්තය හා සම්බන්ධ Staffordshire විශ්වවිද්‍යාලයේදීය. ඇය හදාරන්නේ ව්‍යාපාර පරිපාලනය සම්බන්ධයෙනි. අමතරව කැලණිය විශ්වවිද්‍යාලයෙන් ව්‍යාපාර පරිපාලනය සම්බන්ධයෙන්ම ආචාර්ය උපාධිය ලබාගැනීමට මේ වන විට අවසන් අධ්‍යයනය කටයුතුවල යෙදී සිටින මදාරා, එම උපාධියෙන් පසු වඩාත් කාර්යක්ෂමව හා වඩා මැදිහත්වීමකින් තම පියාගේ ව්‍යාපාර සඳහා සහභාගි වීමට අපේක්ෂාවෙන් සිටින බව “Wild life-Eye” විශේෂාංගයට පවසයි.\n\nසුප්‍රකට ව්‍යාපාරික පවුලක් වන “වෝග්” ජුවලර්ස් හිමි අනුර හේමචන්ද්‍ර හා සමන්තා හේමචන්ද්‍ර යුවළට දාව උපන් දරු දෙදෙනාගෙන් වැඩිමහල් දරුවා වන මදාරා, අනුරාධ හේමචන්ද්‍රගේ අක්කාය. එමෙන්ම, කීර්තිමත් රාජ්‍ය නිලධාරියකු වන තාරක වික්‍රමතුංග මහතා සමග විවාහ වී සිටින මදාරා තම පවුලේ ව්‍යාපාර කටයුතු හා සම්බන්ධ වෙමින් සිටින අතරතුරම හා අධ්‍යයන කටයුතු සිදුකරමින් සිටින අතරතුරම වන ජීවී හා පාරිසරික ඡායාරූපකරණයද සිදුකරගෙන යනු ලබන්නේ තම පියා වන අනුර හේමචන්ද්‍ර සහ මව සමන්තා හේමචන්ද්‍ර විසින් කුඩා කල සිටම තමන්ව පරිසරය හා වන ජීවීන් කෙරෙහි යොමුකරවීමෙන් ලද ආභාෂය නිසා බව මදාරා කියන්නීය.\n\nමදාරාගේ වන ජීවී ඡායාරූපකරණය පිළිබඳව දැකගන්නටත්, වන සතුන් පිළිබඳ ඇයගේ ආකල්ප හා ඇයගේ වනජීවී සුබසාධන කටයුතු පිළිබඳව දැනගන්නටත් අප ඇයව හමුවන්නට ගියේ කොල්ලුපිටියේ ඇති ඇයගේ පියාට අයත් ව්‍යාපාරික ගොඩනැගිල්ලේම පිහිටි මදාරගේ කාර්යාලය වෙතය. මදාරා මේ වන විට සුප්‍රකට “වෝග්” ජුවලර්ස් ආයතනයේ අධ්‍යක්ෂිකාවක් ලෙස කටයුතු කරන අතර, මදාරා සමග මෙම සාකච්ඡාවට මග පාදා දුන් රාජිත දසනායක සොයුරා සමග එහි ගිය මා ඇය විසින් ඉතා උණුසුම් අන්දමින් පිළිගනු ලැබුවාය.\n\n“මම යාල වනාන්තරයට යනකොට මට මාස හතර හමාරයි ලු. තාත්තයි අම්මයි මාව වඩාගෙන තමයි යාල වනෝද්‍යානයට ගිහින් තියෙන්නෙ. එතැන් පටන් දන්නා කාලේ ඉඳලම යාලට යනවා. අනෙකුත් පාර්ක්වලටත් යනවා. මම වැඩිපුරම කැමති වනෝද්‍යාන දෙක යාල සහ කුමන. මට වන ජීවීන් ගැන, වනජීවී ඡායාරූපකරණය ගැන, වනජීවී සංරක්ෂණය ගැන, වන සතුන්ගේ සුබ සාධනය ගැන උනන්දුව ආවේ මේ වනෝද්‍යාන වල ආභාෂය නිසාම කියලයි මට හිතෙන්නේ” මදාරා තම ජීවිත කතාව ආරම්භ කරමින් පවසන්නීය.\n\nසැබැවින්ම අනුර හේමචන්ද්‍ර හා සමන්තා හේමචන්ද්‍ර යුවළද වනජීවීන්ට පුදුම ලැදියාවක් ඇති දෙදෙනකු යැයි කීවේද මදාරාමය. ව්‍යාපාර කටයුතුවලින් මිදී මාසයට, දෙකකට වරක් යාල, කුමන, බුන්දල, විල්පත්තුව, උඩවලව, හෝර්ටන්තැන්න වැනි වනෝද්‍යානයක පහස ලැබීමට යෑම ඔවුන්ගේ සිරිතක් වී තිබිණි. ඒ අනුව කුඩා මදාරා ද, මල්ලී අනුරාධාද තම දෙමව්පිය අඩිපාරේ යමින් යහමින් වනාන්තරයේ, වන සතුන්ගේ පහස වින්දේ අත දරුවන් සේ සිටින කාලයේදී පටන්මය.\n\nමෙසේ වනෝද්‍යානවල ගතකරන්නට යන කුඩා කාලයේ පටන්ම කැමරාවක් හසුරවන්නට ඇයට කියා දුන්නේ තම පියාණන් වන අනුර හේමචන්ද්‍රය. එපමණක් නොව, ඇයටද, මල්ලී අනුරාධටද පියා කැමරා දෙකක් අරන් දුන්නේය. මදාරාට වන සතුන්ගේ ඡායාරූපකරණය ගැන හිත වැටුණේ මෙතැන් පටන්ය.\n\n“ඉස්සර පාසල් නිවාඩුවට අපි හැමදාම වනෝද්‍යානයකට යනවාමයි. අප්‍රේල්, අගෝස්තු, දෙසැම්බර් නිවාඩු කාලෙට අපේ පවුලේ පුරුද්දක් තිබුණා අනිවාර්යයෙන්ම යාල වනෝද්‍යානයට යන්නට. තාත්තා තමයි ඊට මූලික වුණේ. ඇත්තටම අද මම වනජීවී ඡායාරූපකරණයෙන් යම් තැනක ඉන්නවානම් ඒ ඉන්නෙ අම්මයි තාත්තයි නිසයි. ඒ දෙන්නට ඒ ගෞරවය ලැබෙන්න ඕන. ඒ වගේම වර්තමානයේ මගේ ස්වාමියා තාරක මට අවශ්‍ය නිදහස, පහසුකම් වගේම විශාල සහයෝගයක් ලබාදෙනවා. එයත් මාත් එක්ක වනෝද්‍යානවලට යනවා. මම ෆොටෝ ගන්නකම් ඉන්නවා. මාව තේරුම් ගත්ත ස්වාමියෙක් මට ලැබීම ලොකු වාසනාවක්. ඒ වගේම මට සඳහන් කරන්න අවශ්‍ය තව සුවිශේෂී පුද්ගලයෙක් ඉන්නවා. ඒ මගේ මාමණ්ඩිය වන අමල් වික්‍රමතුංගයන්. ඔහු අද අප අතර නොසිටියත් මට නිරන්තරව උපදෙස් දෙමින්, ජායාරූප තරගවලට යොමුකරමින් ඔහු මට විශාල සහයක් ලබා දුන්නා. ඒ නිසාම මම ජාත්‍යන්තර වන ජීවී ඡායාරූප ජයග්‍රහණ පවා ලබාගත්තා.\n\nමම බිස්නස් ෆීල්ඩ් එකේ හිටියට මම ආසයි සත්තු ගැන ඉගෙන ගන්න. දෙමව්පියන් වෙනුවෙන් මම ව්‍යාපාරකරණය ගැන ඉගෙන ගත්තට, මගේ විනෝදාංශය වුණේ සත්තු ගැන ඉගෙන ගැනීම. සත්තු ඡායාරූපගත කිරීම. ඒක අන්තිමට විනෝදාංශයක් බවට පත් වුණා. යාළුවො අහනවා ඇයි මේ හැමදාම කැලේ යන්නේ කියල. මට නම් ඒක භාවනාවක්. මට පරිසරය විඳින එක නැතුවම බෑ. අද ඉන්න තත්ත්වය ගැන මම සතුටු වෙනවා. ඒ වගේම වන ජීවී ඡායාරූපකරණය මම තව දිගටම කරනවා. ඒ වගේම වන ජීවී සම්පත රැකගන්න මට පුළුවන් විදිහට කැපවෙනවා. අග්බෝ ඇතා සුවපත් කරන්න අපි නවීනතම ලැබ් පහසුකම් පවා දුන්නා. වෙන සත්තු වෙනුවෙනුත් පහසුකම් ඒකෙන් ගන්න පුළුවන්. මේ සඳහා අපේ ආයතනයෙන් “වන හා වනජීවී සංරක්ෂණ භාරය (Wilderness and Wildlife Conservation Trust – WWCT) නමින් සුබසාධන භාරයක් පිහිටවල තියනවා.” ඇය කියන්නීය.\n\nමදාරා තවමත් තම පියා සහ මව සමග හෝ ඔවුන් නැතිනම් තම ස්වාමියා සමග හෝ තනිවම වුවද වනජීවීන් බලන්න, වන ජීවීන් ඡායාරූපකරණයට යාල යන්නීය. අනෙකුත් වනෝද්‍යානවලටද ගියත් ඇය සිත් ගත් වනෝද්‍යානය බොහෝ දෙනකු කියන්නා සේ මදාරා කියන්නේද ඒ යාල කියාය.\n\n“මට තාත්තා මුලින්ම අරන් දුන්නේ සාමාන්‍ය කැමරාවක්. ඒකෙන් තමයි මම වන ජීවී ඡායාරූපකරණය පටන් ගත්තේ. හොඳ “ප්‍රොෆෙෂනල්” කැමරාවක් ගන්න ලැබුණේ පස්සේ. ඒ පාසල් කාලයේදී. වසර 15 කට පමණ පෙර. ඒ කියන්නේ මම මේ වෙනකොට වන සතුන්ගේ ෆොටෝ දහස් ගාණක් කරලා තියනවා. මගේ කැමරාව Cannon DSLR එකක්. මම ඒක තෝරාගත්තේ මගේ අවශ්‍යතාව ඒ ආයතනයට කියල. එතැන ඉඳල කැමරාකරණය මම ඉගෙන ගත්තෙ තනියමයි. කවුරුත් ගුරුවරයෙක් ඒකට නෑ. හැබැයි වන සතුන් නැරඹීමට යාල යනකොට නම් මට ගුරුවරයෙක් ඉන්නවා. ඒ යාල කටගමුව පිවිසුම භාර වන අඩවි නිලධාරී සුජීව මහතා. ඔහු ඉතා හොඳ මාර්ගෝපදේශකයෙක් වගේම මට කැලේ යන්න හොඳ ආරක්ෂකයෙක්. මම වයස මාස හතර හමාරෙන් පළමුව යාල යනකොටත් මෙයා තමයි අපට ගයිඩ් කරලා තියෙන්නේ. අදටත් ඔහු අපේ ළඟ හිතවතෙක්.” මදාරා පවසන්නේ සිනහ මුසුව නමුත්, කෘතවේදීත්වය නම් කරුණා ගුණය ඇයගේ ඒ දෑස්වලින් මතුවන බව මට හොඳින් පසක් වේ.\n\n(මදාරාට මදාරා කියා නම් තැබුවේ මදාරා……ලබන සතියේ කියවමු…..)\n\nකතාබහ –ජගත් කණහැරආරච්චිඡායාරූප –මදාරා හේමචන්ද්‍ර",
       "URL": "https://divaina.lk/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb-%e0%b6%9c%e0%b7%90%e0%b6%b1-%e0%b6%86%e0%b6%a0%e0%b7%8f%e0%b6%bb%e0%b7%8a%e0%b6%ba-%e0%b6%8b%e0%b6%b4%e0%b7%8f%e0%b6%b0/",
       "Category": "visheshanga",
       "Parent URL": "https://divaina.lk/category/visheshanga//page/7/"
}