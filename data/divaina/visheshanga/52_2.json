{
       "Source": "divaina",
       "Timestamp": "July 30, 2023",
       "Headline": "මහ බැංකුවට බෝම්බ ගැසූ දෙන්නත් නිදහස්…හමුදා සෙබළුන්ට නිදහස ලැබෙන්නේ කවදාද?",
       "News Content": "එල්ටීටීඊ ත්‍රස්තවාදය යුදමය වශයෙන් පරාජයට පත් කරමින් ශ්‍රී ලංකා හමුදා උතුරේ දෙමළ ජනතාවට මෙන්ම සමස්ත රටවැසියනට නිදහස දිනා දුන්නේ ඉකුත් 2009 වසරේදීය. එහෙත් යුද්ධය නිමා වී වසර 14 ක් ගෙවී ගිය අද දිනයේ ඒ පිළිබඳ ලවක් දෙවක් නොදත් ඇතැමුන් කියන්නේ නිදහස නොව, රජයේ හමුදා යුද්ධයේ අවසන් කාලයෙදී දෙමළ ජන සංහාරයක් කළ බවකි.\n\nමේ ජනසංහාර කතාව යනු මෙරට යුද්ධය අවසන් වී වසරක් පමණ ඉක්ම යෑමේදී මතුවී ආ එකකි. එකී ප්‍රකාශය මුලින්ම කරනු ලැබුවේ උතුරේ බෙදුම්වාදී දෙමළ දේශපාලනඥයන්ය. එහි නිර්මාතෘන් වූයේ කොටි හිතවාදී දෙමළ ඩයස්පෝරාවය.\n\nඅද දවසේ එකී ඊනියා ප්‍රකාශයට යළි තටු දෙන ප්‍රබලම චරිතය බවට පත්ව සිටින්නා කැනඩා අගමැති ජස්ටින් ටෲඩෝය. ශ්‍රී ලංකාවේ යුද්ධය පිළිබඳව ටෲඩෝ දන්නා ඉටිගෙඩියක් නැත. ඔහු දැන සිටින එකම දෙය වී තිබෙන්නේ කොටි හිතවාදී දෙමළ ඩයස්පෝරාව කැනඩාවේ බලවත්ව සිටින්නේ යැයි යන්නය. ඒ බව දන්නා ටෲඩෝලා දේශපාලන බලය හමුවේ මෙවන් දේ ප්‍රකාශ කිරීමේ අරුමයක්ද නැත.\n\nඑසේ වුවද ස්වාධීන රාජ්‍යයක ස්වෛරීත්වයට මේ අන්දමින් අභියෝග එල්ල කිරීම තවත් රටක රාජ්‍ය නායකයකුට තරම් නොවන්නකි. ඒ අවබෝධය කැනඩා අගමැති ජස්ටින් ටෲඩෝට තිබිය යුතුය. මේ බව දැන දැනත් ජස්ටින් ටෲඩෝ වැන්නවුන් බලය හමුවේ එවැනි නොමනා ප්‍රකාශ කිරීමේදී ලංකාවේ අය එවැන්නන් දෙස බලා කීවේ ලැජ්ජා නැතිකම මහමුදලිකමටත් වඩා ලොකු යැයි කියාය.\n\nකැනඩා අගමැති ජස්ටින් ටෲඩෝ වැන්නවුන් එසේ ව්‍යාජයන්ට තටු දෙද්දී කොටි හිතවාදී ඩයස්පෝරාවේ නිර්මාණයක් වූ මෙකී දෙමළ ජනසංහාර කතාව ජාත්‍යන්තරය දක්වා රැගෙන ගිය බෙදුම්වාදී දෙමළ දේශපාලනඥයන් අවසානයේ එය ජිනීවා මානව හිමිකම් කොමිසම වෙතටද රැගෙන ගියේය.\n\nජාතිවාදය හා බෙදුම්වාදය කරපින්නාගෙන ගිය ඔවුන් එසේ විජාතික ප්‍රජාවක් ඉදිරියේ ඉපදුන භූමියට දෙස්දෙවොල් තබමින් ද්‍රෝහීන්ව කටයුතු කරන අතරේ කියන්නට වූ තවත් කතාවක්ද විය. එය වූයේ බන්ධනාගාරගතව සිටින දේශපාලන සිරකරුවන් නිදහස් කරපියව් යන්නය.\n\nඔවුන් මෙහිදී දේශපාලන සිරකරුවන් ලෙසින් හඳුන්වනු ලැබුවේ කවරෙක්ද? ඔවුහු සියලු දෙනා භිහිසුණු බෝම්බ ප්‍රහාර එල්ල කරමින් දකුණේ නිරායුධ මිනිසුන් අමු අමුවේ මරා දැමීමට කටයුතු කළ දරුණු ගණයේ ත්‍රස්තවාදීහු වූහ.\n\nමහ බැංකුව, පිටකොටුව බෝධිය, දුම්රියපළවල්, බස් රථ දුම්රිය මැදිරි ආදී ලෙසින් එකී ත්‍රස්තවාදීහු එදා විවිධ තැන්හි බෝම්බ පුපුරවා හරිද්දී ඒවායේ ගොදුරු බවට පත්ව මියගියෝ අපේ දරුවෝය. මව්වරුය. පියවරුය. කෙටියෙන්ම කිවහොත් ඔවුහු සියලු දෙනා මේ රටේ සිටි නිරායුධ අහිංසක පුරවැසියෝ වූහ.\n\nපසුගිය අරගලයේදී රැල්ලට ගොස් පල්ලියෙන් බණ අසා පන්සලේ ගීතිකා කියන්නට සැරසෙමින් යටට ඇන්ද එක ගලවා වැටේ එල්ලා අපි එක්කොම රජවරු යැයි කියා හුරේ දැමූ වත්මන් ‘ටික්ටොක්’ පරපුරේ මෝඩ පැටව් නොදැන සිටියාට එකී ප්‍රහාරයන්හි වින්දිතයන්ව වේදනා විඳින මිනිස්සු තවමත් මේ රටේ සිටින්නාහ.\n\nදකුණේ ජනතාව ඉලක්ක කර ප්‍රභාකරන්ගේ ඊළාම් සිහිනය වෙනුවෙන් එවැනි නරුම ප්‍රහාර එල්ල කළ ත්‍රස්තවාදීන් දේශපාලන සිරකරුවන් ලෙසින් හැඳින්වූ බෙදුම්වාදී දෙමළ දේශපාලනඥයන් ඔවුන් නිදහස් කරන්නැයි කළ ඉල්ලීම් හමුවේ එල්ටීටීඊ සිරකරුවන් නිදහස් කිරීමේ වැඩපිළිවෙළක් පසුගිය කාලයේ ආරම්භ විය.\n\nඅපේ මතකය නිවැරදි නම් ඒ ආරම්භ සිදුවූයේ ජනාධිපති මෛත්‍රිපාල සිරිසේන මහතාගේ ධුරකාලය අවසන් වීමට ආසන්නව තිබියදීය. ගෝඨාභය රාජපක්‍ෂ මහතා ජනධිපති වීමෙන් පසුවද එය සිදුවෙමින් තිබුණා අපට මතකය. වර්තමානයේ රනිල් වික්‍රමසිංහ ජනාධිපතිවරයාද එය සිදු කරමින් ඇත.\n\nකොටි සිරකරුවන් නිදහස් කිරීමේ එකී වැඩපිළිවෙළ අනුව හිටපු ජනාධිපති ගෝඨාභය රාජපක්‍ෂ මහතාට කොළඹ පිත්තල හන්දියේදී මරාගෙන මැරෙන බෝම්බ ප්‍රහාරයක් එල්ල කර ඔහු ඝාතනය කිරීමට සැලසුම් කළ ප්‍රබල කොටි සාමාජිකයකු වූ මොරිස් නමැත්තා නිදහස්ව ගියේය.\n\nඑසේම කොළඹ පුරහලදී හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මියට මරාගෙන මැරෙන බෝම්බ ප්‍රහාරයක් එල්ල කරමින් ඇයට එක් ඇසක් පවා අහිමි කරනු ලැබූ ත්‍රස්තවාදී සිරකරුවන් දෙදෙනකුද ඒ අන්දමට නිදහස් කරනු ලැබිණි.\n\nකොටි සිරකරුවන් නිදහස් කර යැවීමේ ශ්‍රී ලංකාවේ වැඩපිළිවෙළ යටතේ කොටි ත්‍රස්තවාදීන් ගණනාවකට පසුගිය කාලයේ එසේ නිදහස හිමිවිය. මේ අතරේ 1996 ජනවාරි 31 වැනිදා කොළඹ මහබංකු ගොඩනැගිල්ලට භිහිසුණු මරාගෙන මැරෙන ප්‍රහාරයක් එල්ල කර එය පුපුරවා හරිමින් ජීවිත රැසක් වැනසීම හමුවේ අධිකරණයෙන් වරදකරුවන් කර දීර්ඝ කාලීන සිරදඬුවම් විඳමින් සිටි ත්‍රස්තවාදී සිරකරුවන් දෙදෙනාද ඉකුත් සතියේදී ඒ අන්දමට නිදහස්ව ගියේය.\n\nමාරාන්තික ප්‍රහාර එල්ලකරමින් දකුණේ ජනතාව පොකුරු පිටින් ඝාතනය කරනු ලැබූ ත්‍රස්තවාදී සිරකරුවන් මේ අන්දමට නිදහස් කර යැවීම නිවැරදි වන්නක්ද? ත්‍රස්තවාදී සිරකරුවන්ට මෙසේ නිදහස හිමිවෙද්දී ඇතැමෙකු තුළ එවැනි ගැටලුවක් මතුවිය හැකිය.\n\nතිස් වසරක් පුරා මේ රට ගිලගෙන තිබූ කොටි ත්‍රස්තවාදය සහ යුද්ධය අපට ඉතිරිකර ඇති දේ බොහෝය. ඒ සියල්ල ඉතා කටුක අමිහිරි වේදනා ගෙන දෙන දේය. එය සත්‍යයකි. එහෙත් බෙදුම්වාදී දේශපාලනඥයන් ඉල්ලා සිටියද එසේ නොකළද කොටි සිරකරුවන් ලෙසින් බන්ධනාගාරගතව සිටි මේ මිනිසුන්ට මීටත් වසර පහ හයකට ඉහතදී එකී නිදහස හිමිවූයේ නම් එය ඉතාම නිවැරදි යැයි අපේ හැඟීමය.\n\nඔවුන් මහා අපරාධ සිදුකළ බව සැබෑවකි. එකී අපරාධ හමුවේ දකුණේ මිනිසුන්ගේ සිත් හිරිවැටී ගිය බවද සැබෑවකි. ඔවුන් එල්ල කළ ප්‍රහාර හමුවේ ගලා ගිය රතු ලෙයින් මේ පොළොව සේදී ගිය බවද සැබෑවකි. මේ සියල්ල සිදුවූයේ ත්‍රස්තවාදය සහ යුද්ධය හමුවේය.\n\nවේලුපිල්ලේ ප්‍රභාකරන් සිය ඉලක්කය ජයගනු පිණිස මේ මිනිසුන්ගේ මොළ සෝදා ඔවුහු දකුණට එවූහ. ඒ හදවත්වල ශේෂවී වී තිබුණේ වෛරයම පමණි. ඔවුහු හදවතේ වූ ඒ වෛරය දකුණේ අහිංසක ජනතාව ඉලක්ක කර මුදා හැරියහ. අවසානයේ ඔවුන්ට සිදුවූයේ ඒ කළ වැරදි නිසා සිරගත වන්නටය.\n\nඑසේ එල්ටීටීඊ සිරකරුවන් ලෙසින් සිරගත වූ ඔවුන් සිර මැදිරියක් තුළ විඳවූ ජීවිත කාලය වසර පහළොව, විස්ස සහ විසිපහ ආදී ලෙසින් ගෙවී ගියේය. ඉතින් යුද්ධය නිමාවී මේ වන විට දාහතර වසරක්ම අවසන්ව තිබේ නම් ඔවුන්ව තවදුරටත් සිරගතකර තබා ගනුයේ කුමකටද?\n\nඑදා ප්‍රභාකරන් විසින් සෝදා දැමූ ඔවුන්ගේ මොළ යළි ප්‍රකෘතියට පත්වන්නට ගෙවී ගිය ඒ කාලය හොඳටෝම ප්‍රමාණවත්ය. ඔවුන්ටද දරුපවුලක් තිබීමට පුළුවන, දෙමාපිය ඥාතීන් සිටීමට පුළුවන. එනිසා මනුෂ්‍යත්වයේ නාමයෙන් ජීවිතයේ ඉතිරි කාලය සිය හිතෛෂීන් සමඟ ගත කිරීමට ඔවුන්ට අවස්ථාවක් ලබා දීම ඉතා වටිනා ක්‍රියාවක් බව අපි කියන්නෙමු.\n\nඅප එසේ කියන්නේ සදාකාලික වූ බුදු වදනට අනුව වෛරයෙන් වෛරය කිසිදා සංසිඳෙන්නේ නැති නිසාය. ඔවුන් සිරකර තබා ගනිද්දී එල්ලවූ ප්‍රහාර හමුවේ වැනසී ගිය ජීවිතවලට යළි පණ නොලැබෙන්නේ නම්, දෑත් දෙපා අහිමි වූවන්ට ඒ කිසිත් යළි නොලැබෙන්නේ නම් ඒ මිනිසුන් සිරකරගෙන තබා ගැනීමේ ඇති ප්‍රතිඵලය කුමක්ද?\n\nමෙරට බන්ධනාගාර දෙස බලා අප හැමදාමත් කියන පරිදි මේ මොහොතේත් කියන්නේ කිසිවකුත් කරන වරදක් හමුවේ සදාකාලික සිරකරුවකු විය යුතු නැතැයි කියාය. ජීවිතය යළි සකසාගෙන සමාජගත වන්නට සියලු වැරදිකරුවනට අවස්ථාවක් ලැබිය යුතුය.\n\nයමෙක් සිරගතව කිරීමෙන් පසු වසර දහයක් පමණ ගතවෙද්දී එකී ජීවිතය යළි නිවැරදි මාවතට ගෙන එන්නට අපට නොහැකි නම් ඉන් කියැවෙන්නේ අපේ අසමත්කමය. රාජ්‍යයයේ නොහැකියාවය. අවම තරමේ වසර පහළවකින්වත් එය සිදුකළ නොහැකි නම් මේ රටේ බන්ධනාගාර කියන කොටසින් පුනරුත්ථාපනය යන්න ඉවත් කිරීම සිදු කළ යුතුම දෙයකි.\n\nසුන්දර වදන් තිබුණාට වැඩක් නැත. අවශ්‍ය වන්නේ එකී වදන් අරුත් ගැන්වීමය. එය සිදු නොවන්නේ නම් එයින් ලෝකයට කියැවෙන්නේ රාජ්‍යයේ පවතින ක්‍රමවේදයේ ඇති බංකොලොත් බව නොවේද?\n\nඑනිසා මේ අන්දමට එල්ටීටීඊ සිරකරුවන් නිදස් කර යැවීමේ කිසිදු වරදක් නැත. තවත් එවැනි සිරකරුවන් සිටීනම් ඒ සියලු දෙනා නිදහස් කර යැවීමට දෙවරක් නොසිතා කටයුතු කරන්නැයි අපි ජනාධිපති රනිල් වික්‍රමසිංහ මහතාට කියන්නෙමු.\n\nඑහෙත් මෙහිදී අපට මතුවන එකම එක ප්‍රශ්නයක් ඇත. මෙසේ නිදහස් කර යැවිය යුත්තේ එල්ටීටීඊ සිරකරුවන් පමණක්ද? නැත. යුද්ධය හේතුවෙන් දැනට සිරගතව සිටින සියලු හමුදා සාමාජිකයන්ටද ඒ නිදහස ලබා දීමට රනිල් වික්‍රමසිංහ රජයේ වගකීමය.\n\nඑල්ටීටීඊ සිරකරුවාත් හමුදා විරුවනුත් මේ වන විට සිරගතව සිටින්නේ අමිහිරි යුද්ධයේ හේතු කාරණා නිසා නම් එල්ටීටීඊ සිරකරුවන්ට පමණක් නිදහස හිමිවීම කිසිසේත්ම සාධාරණ නැත.\n\nඑල්ටීටීඊ සිරකරුවන් වෙනුවෙන් දෙමළ දේශපාලනඥයන් හඬ නඟද්දී දේශපාලන වේදිකාවල රණවිරුවන් කියමින් පපුවට අත තබා වැළපී බලයට පැමිණි අපේ දකුණේ බොහෝ දේශපාලනඥයෝ නිහඬවම සිටින්නාහ. බලයට පැමිණීමට රණවිරු දුක, ඔරුව කරගෙන ග`ගෙන් එගොඩ වූ ඔවුහු අද ගොඩගිය ඔරුව ගඟ දියේ පා කර දැමූ අකෘතඥයෝ බවට පත්ව සිටින්නාහ.\n\nයුද්ධය හේතුවෙන් බන්ධනාගාරගතව මේ මොහොත වන විට දුක් විඳිමින් සිටින හමුදා සහ පොලිසියේ සියලු සාමාජිකයන් ගණන කීයක්දැයි යන්න අපට නිවැරදි වැටහීමක් නැත. එහෙත් යුද හමුදා සාමාජිකයන් අට දෙනකු හා එක් පොලිස් නිලධාරියකු දැනට විසිවසරකටත් වඩා අධික කාලයක සිට සිරගතව සිටින බව අපි දනිමු. එයින් එක් පිරිසක් වන්නේ චෙම්මනි ඝාතන සිද්ධිය හමුවේ විසිහත් වසරක කාලයක සිට සිරගතව සිටින කෝප්‍රල් රාජපක්‍ෂ, ලාන්ස් කෝප්‍රල් ඩී. එම්. ජයතිලක, සෙබළ ජේ. එම්. ජයසිංහ, සෙබළ ඒ. එස්. පී. පෙරේරා සහ පොලිස් කොස්තාපල් ප්‍රදීප් ගුණසේකර යන අයය.\n\n7 වන ශ්‍රී ලංකා පාබල හමුදාවේ සේවය කළ එම හමුදා සාමාජිකයන් සහ පොලිස් නිලධාරියා චෙම්මනි සිද්ධිය හමුවේ අඛණ්ඩව රක්‍ෂිත බන්ධනාගාරගතව සිටීමෙන් පසු 1996 වසරේදී ඔවුන්ට මරණ දඬුවම නියම කරනු ලැබීය. සිරගත කාලය තුළ අධිකරණ නියෝග ක්‍රියාත්මක කිරීමේදී සිදුවූ අසාධාරණයක් හමුවේ විසිහත් වසරක කාලයක සිට සිරගතව සිටින ඔවුන් අද මූලික අයිතිවාසිකම් පෙත්තසමක් ඉදිරිපත් කරමින් ශ්‍රේෂ්ඨාධිකරණයේ නඩුවක්ද පවරා ඇත.\n\nමහ බැංකු බෝම්බ ප්‍රහාරයෙන් සිය ගණනක් අහිංසක ජනතාව මරා දැමූ කොටි ත්‍රස්තවාදීන් දෙදෙනාට නිදහසක් හිමි වන්නේ නම් මේ පිරිස තවත් සිරගතව සිටිය යුතුද?\n\nකිසිසේත්ම නැත. සිරගතව සිටි කොටි සාමාජිකයනට ලැබුණු නිදහස මොවුන්ටද හිමිවිය යුතුය. මෙසේ සිරගතව සිටින නව දෙනා අතරින් අනෙත් සිව්දෙනා වන්නේ අත්අඩංගුවට ගනු ලැබූ කොටි කාන්තාවක් මිය යෑම හේතුවෙන් මරණීය දණ්ඩනය හිමිවූ කෝප්‍රල් ගාමිණී, ලාන්ස් කෝප්‍රල් සරත්චන්ද්‍ර, ලාන්ස් කෝප්‍රල් කිත්සිරි සහ සෙබළ නිශාන්ත යන සිව් දෙනා වන්නාහ.\n\nලැබුණු දඬුවම අභියෝගයට ලක් කරමින් ඔවුන් විසින් මීට වසර පහළොවකට පෙර අභියාචනයක් ඉදිරිපත් කර ඇතත් වසර පහළවක් ගතවීත් අදටත් එකී අභියාචනයට පිළිතුරක් ලැබීද නැත. එක් කොටි කාන්තාවක් මිය යෑම හමුවේ ඔවුන් වසර පහළවක් ගතවී අදටත් සිරගතව සිටියදී මිනිස් ජීවිත සිය ගණනක් විනාශ කළ කොටි සාමාජිකයන් නිදහස් වන්නේ නම් එහි ඇති සාධාරණය කුමක්ද?\n\nනිදහස ලැබූ කොටි සාමාජිකයන්ට මෙන්ම එකී හමුදා සාමාජිකයන්ටද දරු පවුල් ඇත. දෙමාපියන් ඇත. සමීපතමයන් ඇත. විසිවසරකටත් අධික කාලයක සිට සිරගතව සිටින ඔවුන්ට එකී සමීපතමයන් සමඟ ඉදිරි ජීවිත කාලය ගත කිරීමට අවස්ථාව ලබා දී කොටි සිරකරුවන් නිදහස් කළාක් සේම නිදහසක් ලබා දීම ඉතාම සාධාරණය.\n\nජනාධිපති රනිල් වික්‍රමසිංහ මහතා ජනාධිපති සමාව යටතේ මහ බැංකු ප්‍රහාරයේ කොටි සිරකරුවන් දෙදෙනා නිදහස් කළාක් සේම හමුදා සාමාජිකයන් වෙනුවෙන්ද සාධාරණය ඉටුකරනු ඇතැයි අපේ විශ්වාසයය.\n\nඑකී හමුදා සාමාජිකයන් පමණක් නොව, කිසියම් වරදක් හමුවේ වසර පහළවකට වැඩි කාලයක් සිරගතව සිටින සියලු දෙනා නිදහස් කර යැවීමේ වැඩපිළිවෙළක් ක්‍රියාත්මක කරන්නේ නම් එය යහපතක්ම වනු ඇතැයි අප මේ අවස්ථාවේ යළි යළිත් සඳහන් කරන්නේ සමස්ත බන්ධනාගාර පද්ධතියම රටට බරක් වී තිබෙන නිසාය.\n\nසමන් ගමගේ",
       "URL": "https://divaina.lk/%e0%b6%b8%e0%b7%84-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b6%a7-%e0%b6%b6%e0%b7%9d%e0%b6%b8%e0%b7%8a%e0%b6%b6-%e0%b6%9c%e0%b7%90%e0%b7%83%e0%b7%96-%e0%b6%af%e0%b7%99%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/52/"
}