{
       "Source": "divaina",
       "Timestamp": "June 15, 2023",
       "Headline": "කැසිනෝ ව්‍යාපාර නියාමනය… – අදද හෙට ද?",
       "News Content": "පාර්ලිමේන්තුවේ රාජ්‍ය මුදල් කාරක සභාවේ සභාපතිත්වය ගැන පසුගිය දිනවල බොහෝ කතාබහ ඇති විය. මෙය විපක්ෂයට ලබා ගැනීමට විපක්ෂ නායක සජිත් ප්‍රේමදාස මහතා ද දැඩි සටනක් කළේය. එසේ දැඩි සටනකින් පසුව නැවතත් රාජ්‍ය මුදල් කාරක සභාවේ සභාපතිත්වය පාර්ලිමේන්තු මන්ත්‍රී ආචාර්ය හර්ෂ ද සිල්වා මහතාට හිමිව තිබේ. මේ සම්බන්ධයෙන් ආචාර්ය හර්ෂ ද සිල්වා මහතා පවසන්නේ තමා මුදල් කාරක සභාවේ සභාපතිවරයා ලෙස කළ සෘජු ප්‍රශ්න කිරීම් සහ දැඩි මැදිහත්වීම් නිසා යළි ඒ තනතුරට තමා පත්වීම වැළැක්වීමට සමහරුන් දැඩි පරිශ්‍රමයක් ගත් බවයි. කෙසේ වෙතත් විපක්ෂය වෙත මේ තනතුර හිමිකර ගැනීමට සමගි ජන බලවේගය දැඩි සටනක් ගෙනගිය අතර ඒ සඳහා විපක්ෂ නායකවරයා ලෙස සජිත් ප්‍රේමදාස මහතා සෘජුවම මැදිහත් වූ බව ද ඔහු සඳහන් කළේය. කෙසේ හෝ අවසානයේ ජනාධිපතිවරයා විසින්ම ඒ තනතුර සඳහා යළි ආචාර්ය හර්ෂ ද සිල්වාගේ නම යෝජනා කළේය. තමා කෙරෙහි විශ්වාසය තැබූ සෑමදෙනාටම ස්තූතිවන්ත වන බවත් ඉදිරියටත් රට වෙනුවෙන් සෘජුව සහ අවංකව තම සේවය මෙම කාරක සභාවේදී ලබාදීමට කැප වෙන බවත් හර්ෂ ද සිල්වා මන්ත්‍රීවරයා සඳහන් කර ඇත. මුදල් හා ආර්ථික කටයුතු ගැන හොඳ දැනුමක් ඇති මන්ත්‍රීවරයකු මේ කාරක සභාවට පත් වීම සම්බන්ධයෙන් අපි ද ඔහුට සුබපතමු. එහෙත් මේ ලිපිය අප ලියන්නේ ඔහුගේ මෙම පත්වීම ගැන සාකච්ඡා කිරීමට නොව පසුගිය ජුනි 07 වැනි දා පාර්ලිමේන්තු මන්ත්‍රී ආචාර්ය හර්ෂ ද සිල්වා මහතාගේ සභාපතිත්වයෙන් පැවැති රජයේ මුදල් පිළිබඳ කාරක සභාවේ පළමු රැස්වීම ගැන යමක් සටහන් කිරීමටය.\n\nමේ අනුව එදින මේ කාරක සභා රැස්වීමේ දී සාකච්ජා වූ ප්‍රධාන කරුණක් වී ඇත්තේ මෙරට ක්‍රියාත්මක වන කැසිනෝ ආයතන නියාමනය ගැනයි. දැනට ප්‍රධාන කැසිනෝ ආයතන හතරක් රටේ තිබේ. තවත් කැසිනෝ බලපත්‍ර දීමට ද නියමිතව ඇත. සංචාරක ව්‍යාපාරය ඉලක්ක කරගෙන රටට විදේශ විනිමය උපයා ගැනීම සඳහා එසේ කැසිනෝ බලපත්‍ර විධිමත් ක්‍රමවේදයකට අනුව ලබා දීමේ වරදක් නොමැති බව අපගේ ද අදහසයි. එහෙත් මේ හරහා රජයට අයවිය යුතු නිසි බදු මුදල් අය වෙමින් තිබෙන්නේ ද සහ මේ කර්මාන්තය නියාමනය සඳහා කිසියම් පිළිගත හැකි රාමුවක් අප රටේ මේ වන විට තිබේ ද යන ප්‍රශ්නය බරපතල ලෙස තිබේ. දැනට තිබෙන ආයතන සම්බන්ධයෙන් පවා නිසි නියාමනයක් නොමැති බවත් රජයට අය විය යුතු බදු මුදල් නිසි පරිදි අයවෙමින් නොපවතින බවත් රජයේ මුදල් පිළිබඳ කාරක සභාවේ පසුගිය රැස්වීමේ දී සිදු වූ සාකච්ඡාවේ දී බරපතල ලෙස සාකච්ඡාවට ලක්ව ඇත. මේ සම්බන්ධයෙන් ආණ්ඩු පක්ෂයේ මෙන්ම විපක්ෂයේ මන්ත්‍රීවරු ද අදහස් දක්වන ලදි. විශේෂයෙන් පාඨලී චම්පික රණවක සහ නිමල් ලංසා යන මන්ත්‍රීවරුන් දෙපළ කියා සිටියේ ද මේ හරහා නිසි බදු මුදල් අය වෙමින් නොපවතන බවයි. එවන් පසුබිමක් තුළ නව කැසිනෝ බලපත්‍ර දීම නම් ගැටලු සහගත දෙයකි. මේ නිසා මුලින්ම මේ කැසිනෝ කර්මාන්තය විධිමත් නියාමනයකට ලක් කළ හැකි ක්‍රමවේදයක් ඇති කර ගැනීම ඉතා වැදගත්ය.\n\nමෙදින මුදල් කාරක සභාවේ දී සිදුව වූ ප්‍රධාන දෙයක් වන්නේ කැසිනෝ නියාමන අධිකාරියක් ස්ථාපිත කිරීමට අවශ්‍ය කාලරාමුවක් සකස් කරන තෙක් ඔට්ටු ඇල්ලීම සහ සූදු බදු (සංශෝධන) පනත් කෙටුම්පත සලකා බැලීම කල් දැමීමයි. කැසිනෝ ආයතන නියාමනයට අමතරව මෙහිදී ඔට්ටු ඇල්ලීම හා සූදු බදු (සංශෝධන) පනත් කෙටුම්පත පිළිබඳ සාකච්ඡා කිරීම ද සිදු විය. කැසිනෝ සඳහා නියාමන අධිකාරියක් ස්ථාපිත කිරීමට අවශ්‍ය කාලරාමුවක් සකස් කරන තෙක් මෙම කෙටුම්පත සලකා බැලීම සතියකින් කල් දැමීම මෙහිදී සිදු විය.\n\nමෙහිදී කාරක සභාවේ සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පෙන්වා දුන්නේ කැසිනෝ ව්‍යාපාරය සම්බන්ධයෙන් නියාමන අධිකාරියක් ස්ථාපිත කිරීම පිළිබඳ මින් පෙර සාකච්ඡා වූ බවත් ඒ අනුව මුදල් අමාත්‍යාංශය විසින් සකස් කළ කාල රාමුවකට අනුව 2023 ජනවාරි 31 වන විට මෙම නියාමන අධිකාරියට කැබිනට් අනුමැතිය ගැනීමට දින සැලැස්මක් සකස් කර දුන් බවත් ය. නමුත් එය සිදු වී නොමැති බවත් මේ නිසා නව දින සැලැස්මක් අවශ්‍ය බවත් එය සකස් කිරීම සඳහා සතියක කාලසීමාවක් ලබාදෙන බවත් කමිටුව සඳහන් කළේය. මේ අනුව ඔට්ටු ඇල්ලීම හා සූදු බදු (සංශෝධන) පනත් කෙටුම්පත පිළිබඳ සලකා බැලීම සඳහා රජයේ මුදල් පිළිබඳ කාරක සභාව නැවත සතියකින් රැස්වීමට මෙහිදී තීරණය කෙරිණි.\n\nපාඨලී චම්පික රණවක මන්ත්‍රීවරයා කාරක සභාවේ දී සඳහන් කළේ දැනට තිබෙන කැසිනෝ ආයතන වසර 28 ක් ක්‍රියාත්මක වී ඇති බවත්, 2022 වසරේ දී මිලියන 500 ක් ගෙවන තෙක්ම ඒවා ක්‍රියාත්මක වී ඇත්තේ නිකං බවයි. එනම් රජයට කිසිදු බදු මුදලක් හෝ ආදායමක් ලැබීමකින් තොරව බවයි. ඒ ආයතන හතර හෝ නිසි පාලනයකට ලක් කරගන්නේ නැතිව තව ආයතන 07 කට අලුතින් බලපත්‍ර දීම ගැටලුවක් බව ද එම මන්ත්‍රීවරයාගේ අදහස විය. අපත් සිතන්නේ දැනට තිබෙන කැසිනෝ ආයතන සම්බන්ධයෙන් නිසි නියාමන ක්‍රමවේදයක් ඇති කර ගැනීමෙන් පසුව එනම් යෝජිත කැසිනෝ නියාමන අධිකාරිය පටන් ගැනීමෙන් පසුව අලුතින් බලපත්‍ර ලබා දීමට කටයුතු කළ යුතුව ඇති බවයි. එසේ නැතහොත් වන්නේ රජයට අයකර ගත යුතු නිසි බදු මුදල් අයකරගත හැකි තත්ත්වයක් ඇතිකරගත නොහැකි වීමයි.\n\nමේ අවස්ථාවට එක්ව සිටි දේශීය ආදායම් ජ්‍යෙෂ්ඨ කොමසාරිස් නාලක දිසානායක මහතා සඳහන් කළේ දේශීය ආදායම් දෙපාර්තමේන්තුව ලෙස කැසිනෝ ආයතන හතරම අධීක්ෂණයකට ලක් කරන බවයි. මේ වසරේ (2023) ගෙවී ගිය මාස පහට මේ කැසිනෝ ආයතන හතර මගින් රු. මිලියන 1400 ක පමණ ආදායමක් උපයාගෙන ඇති බවයි.\n\nමුදල් කාරක සභාවේ සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා අදහස් දක්වමින් මෙසේ කියා සිටියේය.\n\n‘මේ ගැන අපි මුදල් අමාත්‍යාංශ ලේකම් දැනුවත් කරලා තියෙනවා ජනාධිපතිතුමා එකඟ වුණා මේ වැඩේට. එනම් නියාමන අධිකාරියක් නැතුව කැසිනෝ බලපත්‍ර දෙන්න බෑ කියල. ලංකාවේ කැසිනෝ බලපත්‍ර දෙන්න යන්නේ කිසිදු නියාමන අධිකාරියක් නැතුව. එතකොට මේවා උල්ලංඝනය වෙනවා නම් මොනවා ද තියෙන දඬුවම්. මේවා ගෙවන්නේ නැත්නම් කව්ද වග බලා ගන්නේ? කව්ද මේ නියාමනය කරන්නේ? අපේ තීරණය තමයි අපි තව සතියක් දෙන්නම්. අප වෙත නැවත එන්න. අපි මේක අනුමත කරන්නේ නැහැ. ඇත්තටම ඔබලාට අපේක්ෂා කරන්න බෑ අප මෙය (ඔට්ටු ඇල්ලීම හා සූදු බදු (සංශෝධන) පනත් කෙටුම්පත) අනුමත කරයි කියල.’\n\nමෙම කාරක සභාව සඳහා එදින පාර්ලිමේන්තු මන්ත්‍රීවරුන් වන රවුෆ් හකීම්, පාඨලී චම්පික රණවක, මහින්දානන්ද අලුත්ගමගේ, දුමින්ද දිසානායක, චන්දිම වීරක්කොඩි, නිමල් ලන්සා, මයන්ත දිසානායක, හර්ෂණ රාජකරුණා, යූ. ජී. සුමිත් උඩුකුඹුර, ආචාර්ය මේජර් ප්‍රදීප් උඳුගොඩ, කෝකිලා ගුණවර්ධන, ඉසුරු දොඩම්ගොඩ, සහන් ප්‍රදීප් විතාන, මධුර විතානගේ සහ මහාචාර්ය රංජිත් බණ්ඩාර යන මහත්ම මහත්මීහු සහභාගි වී සිටියහ.\n\nඔට්ටු සහ සූදු සඳහා බදු කිහිපයක් වැඩි කිරීමේ අරමුණෙන් ඔට්ටු සහ සූදු පනත කඩිනමින් සංශෝධනය කරන බව ද මුදල් අමාත්‍යාංශය ගිය වසරේ දී කීවේය. එසේ සඳහන් කළ බදු සංශෝධන මෙසේය. දැනට කැසිනෝ ආයතනයක් සඳහා වන වාර්ෂික බද්ද වහාම රුපියල් කෝටි 20 සිට 50 දක්වා සියයට 150 කින් වැඩි කර ඇත. කැසිනෝ සඳහා මෙතෙක් නොතිබූ ඉහළ ලියාපදිංචි ගාස්තුවක් අයකිරීමට සහ ශ්‍රී ලාංකිකයකු කැසිනෝ ශාලාවක් තුළට ඇතුළු වීමේදී ඩොලර් 200ක ගාස්තුවක් අයකිරීමට යෝජිතව තිබිණි. වෙනත් ඔට්ටු හා සූදු සඳහා අවම වශයෙන් සජීවී ඔට්ටු මධ්‍යස්ථාන සඳහා රුපියල් ලක්ෂ 6ක් වූ වාර්ෂික බද්ද අවම වශයෙන් රුපියල් ලක්ෂ 10 දක්වා වැඩි කිරීමට සහ පිරිවැටුම මත අය කෙරෙන සියයට 10 ක බද්ද අවම වශයෙන් සියයට 15 දක්වා වැඩි කිරීමට නියමිතය. එසේම ඔට්ටු උප නියෝජිතයන් සඳහා වූ වාර්ෂික බද්ද රුපියල් මිලියන 4 සිට අවම වශයෙන් රුපියල් මිලියන 5 දක්වා වැඩි කෙරෙන අතර සජීවී නොවන ඔට්ටු පොළවල් සඳහා වාර්ෂික බද්ද රුපියල් 50000 සිට රුපියල් 75000 දක්වා වැඩි කිරීමට ද නියමිතය. මේ බදු වැඩි කිරීම් සියල්ලටම පසු එම ව්‍යාපාරවල ආදායමෙන් නැතහොත් ලාභයෙන් සියයට 40 ක ආදායම් බද්දක් අය කෙරෙන බව ද මුදල් අමාත්‍යාංශය ගිය වසරේ දී සඳහන් කරන ලදී. දැන් මේ කියන බදු වැඩි කිරීම් මේ ආකාරයෙන්ම කරනවා ද, යම් සංශෝධන සහිතව කරනවා ද සහ එම බදු අයවීම් නිසි පරිදි කෙරෙනවා ද යන්න එම අමාත්‍යාංශය විසින් පැහැදිලි කළ යුතුව තිබේ. මේ ගැන නිසි පැහැදිලි කිරීමක් ලබන මුදල් කාරක සභා රැස්වීමේ දී ලබා ගන්නා ලෙස අපි එහි සභාපති ආචාර්ය හර්ෂ ද සිල්වා මන්ත්‍රීවරයාගෙන් ඉල්ලා සිටිමු. එනම් බදු වැඩි කිරීම් රටට ප්‍රකාශ කරාට , ඒවා අණපනත්වල තිබුණාට ඒවා රජයට නිසි පරිදි අය වන්නේ නැත්නම් වැඩක් නැත.\n\nකැසිනෝ කියන්නේ එක්තරා සූදුවකි. කැසිනෝ සූදුව ගැන කතා කිරීමට පෙර අපි පොදුවේ සූදුව (Gambling) පිළිබඳව හඳුනා ගනිමු. සූදුව යැයි එළිපිටම පෙනෙන දේ මෙන්ම එසේ එළිපිටම නොපෙනෙන පිරමීඩ යෝජනා ක්‍රම වැනි රැවටිලිකාර ජාවාරම් ද අප රටේ ක්‍රියාත්මක වෙමින් තිබේ. සූදුවකදී සිදුවන්නේ අවිනිශ්චිත වාසියක් (දිනුමක්) අපේක්ෂාවෙන් ඔට්ටු ඇල්ලීමකි. මේ අපේක්ෂා කරන වාසිය හෝ දිනුම කිසිවිටෙකත් නිශ්චිත එකක් නොවේ. සූදුවේදී ජයග්‍රාහකයෙක් (Winner) සහ පරාජිතයෙක් (loser) සිටී. බූරුවා ගැසීම වැනි සූදුවලදී එක් අයෙක් දිනන විට තවත් අයෙක් පරදියි. එහිදී සිදුවන්නේ එක් අයෙකු (පරාජිතයා) සතුව තිබූ මුදල් තවත් අයෙකු (ජයග්‍රාහකයා) අතට මාරු වීමයි. පිට පිට වාර තුනකට වැඩියෙන් දිනන විට බූරුපොළ කරවන තැනැත්තාට ද ගාණක් දිය යුතුය. එය හඳුන්වන්නේ “තෝම” ලෙසය. බූරුවා ගැසීමේදී පමණක් නොව කිසිම සූදුවකදී එක දිගටම දිනන්නට පුළුවන් කමක් නැත. එක් වතාවක දිනන මුදල් තවත් වතාවක පරදියි. ඒ නිසා අවසාන විග්‍රහයේදී සූදු කෙළීමෙන් සිදු වන්නේ\n\nපරාජයක් ම පමණි. එහෙත් සූදුවෙන් සැමවිටම දිනන එනම් නොපරදින අයෙක් ද සිටී. ගමේ ගොඩේ බූරුපිටිවලදී නම් ඔහු ඒ බූරුපිටිය කරවන පුද්ගලයාය. කවුරු දිනුවත් පැරදුනත් ඔහුට ගාණ (තෝම) ලැබේ. කැසිනෝ ව්‍යාපාර හිමිකරුවන් ද මෙවැන්නන්ය. කැසිනෝ ගැසීමෙන් දිනන අය මෙන්ම පරදින අය සිටියත් ඇත්ත කතාව නම් වරක දිනන අය ඒ මුදල් තවත් වරෙක පරදින බවයි. වරෙක නොව වාර ගණනාවකදීම පරදින බවයි. එහෙත් කැසිනෝ සූදුවෙන් හැමදාම දිනන්නේ කැසිනෝ සූදු කෙළින අය නොව එම ව්‍යාපාර කරවන පුද්ගලයන් වන නිසා ඒ අයගෙන් රජයකට විශාල බදු මුදල් අය කරගත හැකිය.\n\nකැසිනෝ ගැසීමට යම් රටකට සංචාරකයින් පැමිණීම නිසා එම රටේ සංචාරක පැමිණීම් සහ සංචාරක ඉපයුම් ද වැඩි කරගත හැකිය. මේ නිසා දේශීය පුද්ගලයින් සහභාගි වීම හැකිතාක් සීමා කර ගනිමින් සංචාරක ව්‍යාපාරය ඉලක්ක කරගනිමින් මෙවැනි දේ ක්‍රියාත්මක කිරීමෙන් රටකට බදු ආදායම් සහ විදේශ විනිමය ආදායම් උපයාගත හැකි වේ. ඔවුන් පැමිණ හෝටල්වල නතර වී කෑමබීම ගැනීමෙන් සහ මෙරට සංචාරය කිරීමෙන් වෙනත් සංචාරක ආදායම් ද උපයා ගත හැකිය. මේ කියන්නේ මෙරටට විදේශ සංචාරකයන් පැමිණෙන්නේ කැසිනෝ සූදු කෙළිමටම බව නම් නොවේ. මෙරටට බොහෝ සංචාරකයන් එන්නේ කැසිනෝ ගැසීමට නොවන බව ඇත්තය. එහෙත් කැසිනෝ ගැසීමට එන යම් සංචාරකයින් කොටසක් සිටින අතර ඒ පිරිස වර්ධනය කර ගැනීමේ හැකියාවක් ද තිබෙන බව අපට පිළිගැනීමට හැකි දෙයකි. මේ අනුව සංචාරක ක්ෂේත්‍රය හා සම්බන්ධ විවිධ ව්‍යාපෘති හඳුනා ගැනීමත් සමස්ත සංචාරක ක්ෂේත්‍රයේ වර්ධනය සඳහා එමගින් සහාය ලබා ගැනීමත් සිදුකළ යුතු දෙයකි. මේ අනුව විශේෂ කලාපවලට සීමා වන පරිදි විනෝද මධ්‍යස්ථාන ඇති කළ හැකිය. වෙනත් රටවල මේ විනෝද මධ්‍යස්ථාන තුළ කැසිනෝහල්, විදේශිකයන්ට ගණිකාවන්ගේ සේවය සපයන ස්ථාන සහ සුරාව ඇතුළු තවත් නොයෙකුත් විනෝදාස්වාදයන් විදේශිකයන්ට ලබාදීමට පහසුකම් සලසා ඇති බව රහසක් නොවේ. අපේ රටට ගැලපෙන සහ අපේ සංචාරක ව්‍යාපාරයට උචිත නව ව්‍යාපෘති මොනවාද යන්න රජයට සහ සංචාරක බලධාරීන්ට තීරණය කළ හැකිය. කැසිනෝ ශාලා සහ ගණිකා ව්‍යාපාරය දැනටමත් රට තුළ නැතුවා නොවේ. මේ වනවිටත් කැසිනෝ සමාජශාලා කිහිපයක්ම කොළඹ නගරය තුළ ක්‍රියාත්මක වෙමින් තිබේ. කෙසේ හෝ අප කියන්නේ මේ කැසිනෝ ව්‍යාපාර නිසි නියාමනයකට ලක් කරමින් රජයට උපයාගත හැකි ඉහළ බදු ආදායම උපයාගත යුතුව තිබෙන බවයි.ශ්‍යාම් නුවන් ගනේවත්ත",
       "URL": "https://divaina.lk/%e0%b6%9a%e0%b7%90%e0%b7%83%e0%b7%92%e0%b6%b1%e0%b7%9d-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb-%e0%b6%b1%e0%b7%92%e0%b6%ba%e0%b7%8f%e0%b6%b8%e0%b6%b1%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/79/"
}