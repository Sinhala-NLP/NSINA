{
       "Source": "divaina",
       "Timestamp": "December 11, 2022",
       "Headline": "සංචාරකයන් ගෙන්වමු ළමා ආරක්ෂාව ගැනත් නැවත සිතමු…",
       "News Content": "වත්මන ලෝකය දෙස බලන විට ලෝක ආර්ථිකය කෙරෙහි සෘජු බලපෑමක් එල්ල කිරීමට සංචාරක ව්‍යාපාරය කොතරම් සමත්ව ඇති ද යන්න අප කොයි කාටත් පැහැදිලි කාරණාවකි. සංචාරක ව්‍යාපාරය ගැන කතාබහ කිරීමේ දී, ඉන්දියන් සාගරයේ මුතු ඇටය වූ මනරම් පාරිසරික සුන්දරත්වයකින් හෙබි අප ශ්‍රී ලංකාවට විශේෂ තැනක් හිමිවන අතර ලෝකයේ බොහෝ සංචාරකයන්ගේ ආකර්ෂණය හිමිකර ගැනීමට ද සමත්ව ඇත. මෙරට තුළ සංචාරක ව්‍යාපාරය නිල වශයෙන් ස්ථාපිත වීම සිදු වූයේ 1966 වසරේ දීය. එතැන් පටන් ගත වූ කාලය තුළ සංචාරක ව්‍යාපාරය තුළින් විශාල විදේශ විනිමයක් උපයන්නට මෙරටට හැකියාව ලැබුණි. මෙරට ස්වභාව සෞන්දර්යය නැරඹීමටත්, මෙරටින් ආයුර්වේද ප්‍රතිකාර ලබා ගැනීමටත්, මෙරට සංස්කෘතිකාංග සහ ඓතිහාසික ස්ථාන නැරඹීමටත්, අධ්‍යාපන කටයුතු සඳහාත්, ව්‍යාපාර කටයුතු සඳහාත්, සම්මන්ත්‍රණ සඳහාත්, නෑදෑ හිතමිතුරන් හමුවීමටත්, ප්‍රජා සංවර්ධන කටයුතු සඳහාත් යන විවිධ හේතු කාරණා මූලික කර ගනිමින් ලෝකයේ නන්දෙසින් සංචාරකයන් මෙරටට පැමිණෙමින් සිටී.\n\nමෙරටට සංචාරකයන් පැමිණීමේ වැඩි ප්‍රවණතාවයක් තිබුණු යුගයක 2019 වසරේ සිදු වූ පාස්කු ප්‍රහාරයත්,\n\nපසුගිය දෙවසර තුළ ලෝකයේ පැවති කොවිඩ් වසංගත තත්ත්වයත්, ඉන් අනතුරුව මෙරට ඇති වූ ආර්ථිකමය සහ දේශපාලනික අස්ථාවරත්වයත් හේතු කොට ගනිමින් මෙරට තුළ සංචාරක ව්‍යාපරයේ දැඩි පසුබෑමක් දක්නට ලැබුණු නමුත්, වර්තමානය වන විට නැවතත් සංචාරකයන්ගේ පැමිණීමේ යම් සැළකිය යුතු මට්ටමකින් වර්ධනයක් දක්නට ලැබේ. එය සැලකිල්ලට ගනිමින් ශ්‍රී ලංකාවට සංචාරකයන් ගෙන්වා ගැනීමට සහ සංචාරක ආකර්ෂණය ලබා ගැනීම අරමුණු කර ගනිමින් ශ්‍රී ලංකාවේ සංචාරක ක්ෂේත්‍රයේ පාර්ශ්වකරුවන් විසින් දීර්ඝකාලීන විවිධ වැඩසටහන් නිර්මාණය කරමින් සිටිනු දක්නට ලැබෙන අතර, එම වැඩසටහන්හි එක් අංගයක් ලෙස ශ්‍රී ලංකාවේ සංචාරක ක්ෂේත්‍රයට වේගවත් සහ ඵලදායී ප්‍රකෘතියක් ඇති කිරීමේ අරමුණින් 2022 සැප්තැම්බර් මස 20 වන දින ‘ශ්‍රී ලාංකික සිනහව සුරකින්න’ යන මැයෙන් ප්‍රචාරණ ව්‍යාපරයක් දියත් කිරීම ද දක්නට ලැබුණි. එමඟින් සංචාරකයන්ගේ ආකර්ෂණය සහ අවධානය ශ්‍රී ලංකාවට ලැබී පෙර පරිදිම වැඩි විදේශ විනිමයක් උපයමින් ශ්‍රී ලංකාවේ ආර්ථිකය ශක්තිමත් කිරීමට නැවතත් සංචාරක ව්‍යාපාරයට හැකියාව ලැබෙන්නේ නම් එය මෙරට ජනයාට අස්වැසිල්ලක් වනු නොඅනුමානය. නමුත් මේ සියල්ල තුළ අප විශේෂයෙන් අවධානය යොමු කළ යුතු කාරණයක් ඇත. එනම්, වර්තමානය වන විටත් සංවර්ධනය වෙමින් පවතින සහ ආර්ථික පරිහානියකට ලක්ව සිටින රටක් වශයෙන් සංචාරක ව්‍යාපරය තුළ දී අප රටේ දරුවන් කොතරම් සුරක්ෂිත ද යන කාරණයයි.\n\nමෙවර ලෝක සංචාරක දිනයේ තේමාව වූයේ ‘සංචාරක ව්‍යාපාරය පිළිබඳව නැවත සිතීම’ යන්නය. එලෙස සංචාරක ව්‍යාපාරය පිළිබඳව නැවත සිතන අවස්ථාවේ දී, ළමා ආරක්ෂණය පිළිබඳව ද අවධානය යොමු කරන්නේ නම් වඩාත් යහපත් වනු ඇත. ලක්ෂ සංඛ්‍යාත පිරිසක් සෘජුව සහ වක්‍රව දේශීය සහ විදේශීය සංචාරක ව්‍යාපාරය තුළ නියැළී සිටී. මේ වන විට සංචාරක ව්‍යාපාරය අප රටට අත්‍යවශ්‍ය ව්‍යාපාරයක් බවට පත්ව ඇති අතර එය තම ජීවනෝපාය කරගත් බොහෝමයක් දෙනා සිටී. සංචාරක ව්‍යාපාරය මෙරට ආදායම් ඉපයීමේ ප්‍රමුඛස්ථානයක් ගැනීමත් සමඟ මෙරට තුළ විවිධාකාරයේ සමාජයීය ප්‍රශ්න පැන නඟින්නට පටන් ගැනිණි. එයින් සංචාර සහ සංචාරක ව්‍යාපාරය තුළ ළමා අපයෝජන සහ ළමා ලිංගික සූරාකෑම් සම්බන්ධ සිද්ධීන් දශක ගණනාවක් මුළුල්ලේම අසන්නටත් දකින්නටත් ලැබීම කනගාටුවට කරුණකි. තවද අපට නොපෙනෙන මානයේ වාර්තා නොවන ළමා අපයෝජන සහ සූරාකෑම් පිළිබඳ බොහෝමයක් සිද්ධීන් ඇත.\n\nඉහත සඳහන් කළ පරිදි විවිධ වූ හේතු කාරණා මූලික කර ගනිමින් මෙරටට පැමිණෙන සංචාරකයන් සංචාරක කලාපවල ජීවත් වන ජනතාව ඔවුන් කෙරේ ආකර්ශනය කර ගන්නා අතර, එම ආකර්ශනය හේතුවෙන් එම ජනතාව එකී සංචාරකයන් වෙත අගනා සත්කාර කිරීමට පෙළඹේ. එහි දී එකිනෙකා අතර ගොඩනඟා ගන්නා සමීප සම්බන්ධතා මෙන්ම විශ්වාසය පදනම් කර ගනිමින් විවිධ අන්දමේ මූල්‍යමය ගනුදෙනු ද දෙපාර්ශ්වය අතර සිදුවේ. මෙම තත්ත්වය තුළ සියලුම සංචාරකයන් නොවුනත්, ළමා අපයෝජනවලට නැඹුරුවක් දක්වන ඇතැම් සංචාරකයන් එම අවස්ථාව ඔවුනට මෙවැනි රටක දරුවන් අපයෝජනයට සහ සූරාකෑමට ලද මහඟු අවස්ථාවක් යැයි සිතීම තුළ මෙරට දරුවන් දැඩි අවදානමකට ලක්වේ. බොහෝ අවස්ථාවල සිදුවන මූල්‍යමය ගනුදෙනුවලදී වැඩිහිටියන් සහ දරුවන් දැනුවත්ව හෝ නොදැනුවත්ව සමහර සංචාරකයන්ගේ අශිෂ්ඨ අවශ්‍යතාවයන්හි ගොදුරක් බවට පත්වේ.\n\nසංචාරයක නියැළෙන සංචාරකයන් තම සංචාරය අතරතුර ළමුන් යම් ලිංගික කාර්යයකට නතු කර ගැනීම හෝ ළමුන් සමඟ ලිංගික සම්බන්ධතා පැවැත්වීම අරමුණු කර ගන්නේ නම් එය සංචාරක ව්‍යාපාරය ආශ්‍රිතව සිදුවන ළමා ලිංගික සූරාකෑම ලෙස හඳුනා ගැනේ. සියලුම සංචාරකයන් නොව, ඇතැම් දේශීය මෙන්ම විදේශීය සංචාරකයන් ළමා ලිංගික අපරාධකරුවන් විය හැක. ළමා ලිංගික සංචාරක ව්‍යාපරයේ දී ළමුන් සමඟ සම්බන්ධතා ගොඩනඟා ගැනීමට පහසුකම් සපයන ප්‍රවාහන සේවා, නවාතැන් පහසුකම් සපයන මධ්‍යස්ථාන මෙන්ම සංචාරක ව්‍යාපාරය හා බැඳුණු අනෙකුත් සේවාවන් ද භාවිතා කරන අතර, එමඟින් බොහෝ දුරට අපරාධකරුවන්ට අවට ජනතාවගේ සහ අවට පරිසරයේ අවධානයට ලක් නොවී සිටීමට අවස්ථාව සැලසේ. මෙහි දී ළමයෙකු ලිංගික කාර්යයකට නතු කර ගැනීමට හෝ එය සඟවා තබා ගැනීමට අදාළ දරුවාට හෝ තුන්වන පාර්ශ්වයකට මුදල්, රෙදිපිළි, ආහාර හෝ වෙනයම් ආකාරයක උපකාරයක් හෝ භාණ්ඩ හුවමාරුවක් ගනුදෙනුව වශයෙන් ලබා දිය හැක. එක්තරා යුගයක ශ්‍රී ලංකාව ළමා ලිංගික අපරාධකරුවන්ගේ පාරාදීසයක් ලෙස ද ප්‍රචලිතව පැවතුණි. මතුපිටින් බැලූ කල්හි අපට දක්නට ලැබෙන සංචාරක ව්‍යාපාරය තුළින් මෙරටට විදේශ විනිමය ඉපයීමට ඇති හැකියාවත්, සංචාරක ව්‍යාපාරය පදනම් කර ගනිමින් රට තුළ සිදුවෙමින් පවතින දැවැන්ත සංවර්ධන ක්‍රියාවලියත් යහපත් වන නමුත්, අපට නොපෙනෙන මානයේ සංචාරක ව්‍යාපාරයට මුවාවෙන් සිදුවෙමින් පවතින අපරාධ සම්බන්ධයෙන් ද අප නැවත සිතිය යුතුව ඇත. සංචාරක ව්‍යාපාරය තුළින් යහපත් මෙන්ම අයහපත් ප්‍රතිඵල ඇති බව අවබෝධ කර ගනිමින් සහ ඒ පිළිබඳව අවධානය යොමු කරමින් කටයුතු කිරීම තුළින් මෙරට දරුවන්ගේ ආරක්ෂාව සුරක්ෂිත කිරීමට හැකියාව පවතී.\n\nවර්තමානයේ දී ස්වේච්ඡා සේවා සංචාරක ව්‍යාපාරය :ඪදකමබඑදමරසිප) ලෙස ස්වේච්ඡා සේවය සහ සංචාරක ව්‍යාපාරය ඒකාබද්ධ වන සංචාරක ව්‍යාපාරයේම තවත් එක් මුහුණුවරක් ලෝකය පුරා විහිදෙමින් පවතී. ස්වේච්ඡා සේවා සංචාරක ව්‍යාපාරය යනු ස්වේච්ඡාවෙන් තම කාලය, ශ්‍රමය, දැනුම සහ කුසලතා සමාජයීය සංවර්ධන ක්‍රියාවක් වෙනුවෙන් හෝ මානුෂීය ක්‍රියාවක් වෙනුවෙන් ලබා දීම අරමුණු කර ගනිමින් වෙනත් රටකට හෝ ප්‍රදේශයකට සංවිධානාත්මකව සංචාරය කිරීම වේ. මෙහිදී, සංචාරකයා තම සේවය ඔහුගේ/ ඇයගේ සංචාරය පුරාම නොමිලේ ලබා දෙන අතර, එවැනි සංචාරවල කාලය පැය කිහිපයක කෙටි කාලයකට හෝ වසරකට ආසන්න කාලයක් දක්වා හෝ විය හැකිය. ස්වේච්ඡා සේවා සංචාරක ව්‍යාපාරය යන සංකල්පයට සාමාන්‍යයෙන් ජාත්‍යන්තර සංචාරවල මූලිකාංග ඇතුළත් වුව ද, දේශීය සංචාර සහ සංචාරක ව්‍යාපාරය තුළ ද ළමුන් අපයෝජනයට ලක් වීමේ දැඩි අවදානමක් පවතී. මෙම ස්වේච්ඡා සේවා සංචාරක ව්‍යාපාරය බහුලව දැකිය හැකි වන්නේ පාසල්, පෙර පාසල්, ආගමික ස්ථාන, ළමා නිවාස, තේ වතු, ළමා සමිති, සංචාරක ස්ථාන, නායකත්ව පුහුණු කඳවුරු ආශ්‍රිතව වේ. සංචාරකයන් ගෙන්වන ආයතන, සිවිල් සමාජ සංවිධාන, ප්‍රජා මූලික සංවිධාන, තරුණ සමිති, සමාජ සත්කාරක ආයතන ආදී සමාජ සංවර්ධනය කෙරෙහි නැඹුරුවක් දක්වන බොහෝ ආයතන මේ සඳහා පහසුකම් සපයනු ලබයි. ස්වේච්ඡා සේවා සංචාරක ව්‍යාපාරය සමාජයේ අභිවෘද්ධිය සඳහා අගනා ක්‍රමවේදයක් වන අතර, එයින් ප්‍රජාවටත් ස්වේච්ඡා සේවකයාටත් වටිනා ප්‍රතිලාභ ලබා දෙන නමුත්, ළමයින් මූලික කරගත් ව්‍යාපෘතීන්වලදී අධීක්ෂණයකින් තොරව ළමුන් සහ ඔවුන්ගේ පවුල් සෘජුවම අදාළ ස්වේච්ඡා සේවා සපයන සංචාරකයන් වෙත නිරාවරණය වීම තුළ ළමයාගේ ආරක්ෂාවට හානිදායක වන ආකාරයේ බලපෑම් ඇතිවිය හැකි බවත් ළමා ලිංගික අපයෝජන සහ සූරාකෑම් ඇති වීමේ අවදානම් පවතින බවත් පර්යේෂණ සහ සමාජ අධ්‍යයනයන් මඟින් පෙන්වා දී ඇත. එබැවින්, ළමුන්ගේ ආරක්ෂාව සුරක්ෂිත කිරීම සඳහා ස්වේච්ඡා සේවා සංචාරකයන්ට ප්‍රජා සංවර්ධන වැඩසටහන් සඳහා දායක වීමට අවස්ථාව සැලසීමේ දී ඔවුන්ගේ පෙර පසුබිම් පරීක්ෂාවක් සිදු කිරීමත්, ඔවුන් ප්‍රජාව සමඟ සම්බන්ධ වීමේ දී එම කටයුතු නිසි අධීක්ෂණයකට ලක් කිරීමත් ඉතා වැදගත් වේ.\n\nදිගු නිහැඬියාවකට පසු සංචාරක ව්‍යාපාරයේ ඇතිවෙමින් පවතින ප්‍රවර්ධනයත් සමඟ එයින් ඇතිවිය හැකි හිතකර සහ අහිතකර බලපෑම් පිළිබඳව අවධානය යොමු කිරීම අත්‍යවශ්‍ය වේ. මානව, සමාජයීය, ආර්ථික සහ පාරිසරික යන අංශයන් සහසම්බන්ධ වෙමින් තිරසාර සංවර්ධනයක් කරා යන ගමනේ දී, සංචාරක ව්‍යාපාරය පිළිබඳව නැවත සිතන විට ළමා ආරක්ෂණය සම්බන්ධව යථෝක්ත සඳහන් කාරණා කෙරෙහි ද දැඩි අවධානය යොමු කරමින් කටයුතු කිරීම තුළ මානව පැවැත්ම සුරක්ෂිත කර ගැනීමට හැකියාව ලැබෙන අතරම, එතුළින් නිසි ආර්ථික සංවර්ධනයක් අත්පත් කර ගැනීමට මෙන්ම නිසි සමාජයීය සහ පාරිසරික තිරසාරභාවයක් ඇති කර ගැනීමටත් හැකියාව ලැබෙනු ඇත. එමනිසා, මෙරට ආර්ථිකයට ප්‍රබල ශක්තියක් සපයන සංචාරක ව්‍යාපාරය ප්‍රවර්ධනය කිරීමේ දී වගකීම් සහගතව මෙන්ම සියලු පාර්ශ්වයන්ට ඵලදායී වන අයුරින් තිරසාර ක්ෂේත්‍රයක් බවට පත් කිරීම සහ ඒ තුළ ළමා ආරක්ෂාව සුරක්ෂිත කිරීම සංචාරක ව්‍යාපාරය සහ ළමා ආරක්ෂාව සම්බන්ධව කටයුතු කරන රාජ්‍ය සහ රාජ්‍ය නොවන සියලු පර්ශ්වකරුවන්ගේ වගකීම වේ.\n\nලාස්‍යා හෙට්ටිගමගේසමාජ වැඩ වෘත්තික (Social Worker)වැඩසටහන් නිලධාරිනිපරිසරය සහ සැමතැන වෙසෙන ළමුන් සුරැකීමේ සංවිධානය (PEaCE) / ECPAT Sri Lanka සංවිධානය",
       "URL": "https://divaina.lk/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b6%b1%e0%b7%8a-%e0%b6%9c%e0%b7%99%e0%b6%b1%e0%b7%8a%e0%b7%80%e0%b6%b8%e0%b7%94-%e0%b7%85%e0%b6%b8%e0%b7%8f-%e0%b6%86%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/211/"
}