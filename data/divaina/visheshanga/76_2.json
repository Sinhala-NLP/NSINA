{
       "Source": "divaina",
       "Timestamp": "June 20, 2023",
       "Headline": "‘සිස්ටම් චේන්ජ්’ නැති ‘නිදහස් හා සාධාරණ’ මැතිවරණ කුමට?",
       "News Content": "රටේ ආර්ථිකය අද මෙන් අඩාල නොවූ 2017 වසරේ සිට, රචක විසින් බලධාරීන්ට යෝජනා කළ මැතිවරණ ප්‍රතිසංස්කරණ මාලාවක එකක් වූයේ, මැතිවරණ වියදම් අඩුකර එහි ඵලදායිතාව නංවාලීම සඳහා, වඩාත් පෑහෙන පාර්ලිමේන්තු සහ පළාත් සභා (PC) මැතිවරණ එකම දිනයක පවත්වන ලෙසයි. එපමණක් නොව, විධායක ජනාධිපති ධුරය, පාර්ලිමේන්තුව, පළාත් සභා සහ පළාත් පාලන ආයතන (LGBs) යනුවෙන් ස්ථර 04 කින් සමන්විත අපගේ දූෂිත හා ඵලදායී නොවන විමධ්‍යගත දේශපාලන පරිපාලන ව්‍යුහය වඩාත් අරමුණාත්මකව ඵලදායී බවට පත් කිරීම සඳහා, රචක විසින් 1997 සිට, පහළ මට්ටමේ LGB ස්ථරය දේශපාලනීකරණයෙන් ඉවත් කර, ‘ග්‍රාම රාජ්‍ය‘ සංකල්පයට අනුකූලව, පුරවැසියන්ට පවරන ලෙස අඛණ්ඩව පෙන්වා දෙන ලදී. එය එසේ නොවීම නිසා, දේශපාලන පක්ෂග්‍රාහීත්වය, දූෂණය, ආත්මාර්ථකාමීත්වය සහ හීනමානය වැනි දුර්ගුණයන් පළාත් පාලන ආයතන තුළ පැලපදියම් වී, පුරවැසියන්ට සහ බදු ගෙවන්නන්ට ඒවා අද වනවිට තිත්ත වී ඇති බව නොරහසකි. මෙවන් තත්ත්වයක් තුළ, සමාජ සාධාරණත්වය සඳහා වූ ජාතික ව්‍යාපාරය (NMSJ) විසින් ග්‍රාම නිලධාරී කොට්ඨාශ (GND) මට්ටමේ ජන සභා‘(JS) පිහිටුවීම සඳහා ඉතා යෝග්‍ය ආකෘතියක් සකස් කරමින් සුමක ‘ක්‍රම වෙනසක’ට මුලපුරා ඇත. එයට නිල පිළිගැනීමක් ලබා දීමේ ක්‍රියාවලිය අවසන් වෙමින් පවතින බව ලියුම්කරුගේ විශ්වාසයයි. ඒසේම, රටේ පවතින මජර දේශපාලන සංස්කෘතිය මනාව විදහා පාමින්, 1994 වසරේ සිට සෑම ප්‍රධාන පක්ෂයක්ම තම මූලික ප්‍රතිඥාව වශයෙන් ගෙන හැර දැක්වූ විධායක ජනාධිපති ක්‍රමය අහෝසි කිරීම, අද දක්වා සිදු නොවීම තුළ, එම තනතුර නිර්දේශපාලනය කර, කුලුනු 03 අතර තුලන හා සංවරණ ශක්තිමත් කිරීමට රචක කළ යෝජනාවද හමස් පෙට්ටියට ගොස් ඇත.\n\nස්වෛරී ඡන්දදායකයන්ට ක්‍රම වෙනස්කම් යෝජනා කිරීමට අයිතියක් නැද්ද?\n\nඉහත සඳහන් යෝජනාවන්ද ඇතුළුව, මහ සහ පළාත් සභා මැතිවරණ හා ජනාධිපතිවරණ ක්‍රියාවලියන්හි ප්‍රතිසංස්කරණ අඩංගු, රචකගේ යෝජනාවලියක් කැබිනට් මණ්ඩලය විසින් පත් කරන ලද විද්වත් නීතිඥ කමිටුව (2020), පාර්ලිමේන්තුව විසින් පත් කරන ලද මැතිවරණ ප්‍රතිසංස්කරණ පිළිබඳ තේරීම් කාරක සභාව (2021), මැතිවරණ කොමිසම සහ ඡන්ද දායකයන් වෙනුවෙන් කැප වූ සිවිල් සංවිධාන වෙත (2021) යවන ලදී. ඒවා ලැබුණු බව දන්වා ඇතත්, ලැබෙන සාධාරණ ජනතා යෝජනා කිසිවක් තඹ දොයිතුවකට ගණන් නොගෙන, තමන්ගේම බල ව්‍යාපෘතිවල ඔවුන් යෙදී සිටින ආකාරය අපට ප්‍රහේලිකාවකි. තවද, පවතින දේශපාලන හා පරිපාලන යාන්ත්‍රණය තුළ රජයන දූෂණය, නාස්තිය හා හොරුන් ආරක්ෂා කිරීම යනාදිය වළකා, වියදම් අවම කර ඵලදායිතාව සහ වගවීම සහතික කිරීම සඳහා රචක ඇතුළු ස්වෛරී ඡන්දදායකයන් විසින් කාලාන්තරයක් තිස්සේ තාර්කික සරල යෝජනාවලියන් අදාළ කමිටු, සංවිධාන හා බලධාරීන් හට ලිපි හා පුවත්පත් තුළින් ඉදිරිපත් කර ඇතත්, ඔවුන් ඒවාද ‘අලුයම හෙලු කෙල පිඬක්’ ලෙසින් නොසලකා තමන්ට රිසි න්‍යායපත්‍රයන් ඔස්සේ කටයුතු කරමින් සිටිති. එවන් තත්ත්වයක් තුළ, සාමකාමී ‘අරගලයේ ’ බුද්ධිමත් තරුණ පරපුර විසින්, ‘ක්‍රම වෙනස්කම්’ උග්‍ර ලෙස කරලියට ගෙන ඒම, අසරණ වූ නිහඬ ඡන්ද දායකයන්ට ඉමහත් ශක්තියක් වූ බව කිව යුතුය.\n\nඑහෙත් රටේ අවාසනාවට, ලැදියාවන් අතර ගැටුමක් (Conflict of interest) තිබියදීත්, යථෝක්ත කමිටු සාමාජිකයන් ලෙස නිල බලයෙන් පත්වන දේශපාලන පක්ෂ නියෝජිතයෝ, තමන් දැනට භුක්ති විඳින තත්ත්වය, තාන්න මාන්න, වරප්‍රසාද හා පහසුකම් අහිමි වේ යැයි යන බියෙන්, එම ‘ක්‍රම වෙනස්කම්’ පසෙක තබා, බල පොරයක් තුළ, බෙදී වෙන්වී, විශේෂයෙන් ප්‍රධාන විද්‍යුත් නාලිකාවල අනුග්‍රහයෙන් විකාශන තුළින් තම සුපුරුදු, ඉච්ඡා බස් හා රංගනයන්හි යෙදී සිටිති ! රූපවාහිනිය තුළින් දිස්වන ඔවුන්ගේ ආක්‍රමණශීලී ස්වරයන් සහ හාස්‍යජනක බොරු පොරොන්දු තුළින් පැහැදිලිවම පෙන්නුම් කරන්නේ කෙක්කෙන් හෝ කොක්කෙන් හෝ බලය අල්ලාගෙන සුපුරුදු පරිදි පාර්ලිමේන්තුව තුළත් ඉන් පිටතත් තම දූෂිත හා ගැටුම්කාරී දේශපාලනය තවදුරටත් කරගෙන යෑමට අදිටන් කරගෙන සිටින බවයි. තවත් පැත්තකින් බදු ගෙවන්නාගේ වියදමින් තීරුබදු රහිත සුඛෝපභෝගී වාහන, විශ්‍රාම වැටුප්, පුද්ගලික කාර්ය මණ්ඩල ඇතුළු තවත් වරප්‍රසාද සහ දීමනාවලට කෑදර නවකයෝ පිරිසක්ද කැස කවමින් සිටිති! තවත් සමහර දේශපාලන පක්ෂ, බලයට පැමිණ සුළු ‘ක්‍රම වෙනසක්’ හෝ සිදු කර ‘අපි තමයි හොඳටම කළේ’ යන ‘විරුදාවලියට’ හිමිකම් කීමට බලා සිටිති ! මේ සියලු සංදර්ශනවල කූඨප්‍රාප්තිය වන්නේ පළාත් පාලන මැතිවරණය දඩමීමා කරගනිමින් මහමැතිවරණයක් තුළින් දැනට සිටින ‘225’ හෝ ඒ හා සමාන තව ‘225’ ක් නැවතත් පාර්ලිමේන්තුවට වැඩම කරවීමය. එවිට ‘225 ම ගෙදර යවමු’ යන සටන් පාඨය නැවතත් සක්‍රීය වී රට අක්‍රීය වනු ඇත.\n\nබංකොලොත් රටකට යල් පැනපු අසාර්ථක ක්‍රම තවදුරටත් ක්‍රියාත්මක කළ හැකිද?\n\nඊනියා දේශපාලන වෘතිකයන්ට ‘මැතිවරණ උණ’ වැළඳ ගෙන, බදු වැඩි කිරීමට හා රැකියා අහිමිවීමට එරෙහිව දැනටමත් පාරට බැස ඇති අසරණ ජනතාවටද එය බෝකර, ඔවුන්ගේ දැවෙන ප්‍රශ්න පසෙක තැබීමට, කාලය මෙය නොවේ. දේශීය මෙන්ම විදේශීය දැවැන්ත ණය බර දරාගත නොහැකිව රට මරණාසන්නව සිටී.\n\nඑනිසා, රට සංවර්ධනය කෙරෙහි අවංක උනන්දුවක් දක්වන, බදු ගෙවන්නෝ/ස්වෛරී ඡන්දදායකයෝ, පහත දැක්වෙන ‘තීරණාත්මක ක්‍රම වෙනස්කම්’ කඩිනමින් සිදුකිරීමෙන් පසුව, සැබෑ ‘නිදහස් හා සාධාරණ’ මහා මැතිවරණයක්, පළාත් සභා මැතිවරණයක් හා හැකිනම් අදාළ ජනමත විචාරණ ද එක දිනක පවත්වන තෙක් අපේක්ෂා දල්වාගෙන බලා සිටිති. අමෙරිකානු සෙනෙට් මණ්ඩලයෙන්ද ඉල්ලා ඇත්තේ ‘නිදහස් හා සාධාරණ’ මැතිවරණ පවත්වන ලෙසය.\n\nI) පළාත් පාලන (LG) මැතිවරණයේදී දේශපාලන අපේක්ෂකයන් වෙනුවට, ග්‍රාම නිලධාරී වසම් මට්ටමේ ස්වාධීන ‘ජන සභා’ සාමාජිකයන් වශයෙන් අවංක හා පිළිගත් ගම්මුන්ට තරග කිරීම සඳහා, එය ප්‍රාදේශීය ලේකම්වරුන් විසින් අඩු වියදමකින් සරලව පැවැත්වීම. එවිට LG ආයතන, ‘දූෂිත දේශපාලඥයින්’ පෝෂණය කරන ගර්භාශයන් වෙනුවට, රට පළමුවට තබන, අනාගත ‘දේශපාලන වෘත්තිකයන්’ හැඩගස්වන තවාන් බවට පරිවර්තනය වනු ඇත.\n\nii) මිශ්‍ර ඡන්දක්‍රමය (MMV), ‘මනාප ඡන්ද’ සහ ‘පැති මාරු’ යාන්ත්‍රණ අහෝසි කර, මැතිවරණ කොමිෂන් සභාව විසින් පනවනු ලබන, අවම සුදුසුකම් නිර්ණායකයන් සහ ප්‍රමිතිගත, ව්‍යුහාත්මක සම්මුඛ පරීක්ෂණ පටිපාටියක් මත තෝරා සකස් කරන ලද, පක්ෂවල ‘දිස්ත්‍රික් කුසලතා ලැයිස්තු‘ තුළින්, ප්‍රඥාවන්ත සහ අව්‍යාජ ‘රට පළමු – දේශපාලන වෘත්තිකයන්‘ පත් කර ගැනීම. (රචක විසින් මේ සඳහා යෝජිත ක්‍රමවේදයක් පුවත්පත්වල විටින් විට පළවී ඇත.) මෙය සාමකාමී, තරුණ අරගලය ඉල්ලු ප්‍රධාන ‘ක්‍රම වෙනසක්’ බව අවධාරණය කළ යුතුය.\n\niii) පළාත් සභා (PC) සහ ජාතික පාර්ලිමේන්තුව සඳහා මන්ත්‍රී ආසන සංඛ්‍යාව, පිළිවෙළින් පක්ෂ විසින් දිස්ත්‍රික් සහ රට පුරා ලබා ගත් ඡන්ද ප්‍රතිශත පදනම මත ගණනය කිරීම. එවිට, උතුර, දකුණ, නැගෙනහිර සහ බටහිර වසන සියලුම ඡන්දදායකයින්ට, සැබෑ ශ්‍රී ලාංකිකයන් ලෙස, එක්සත් ජාතීන්ගේ ප්‍රඥප්තිය (1948) අනුව ජාතිය, කුලය හා ආගමෙන් තොරව, සමාන වටිනාකමක් ඇති ඡන්ද පත්‍රිකාවක් රැගෙන ගොස් තමන් කැමති පක්ෂයට පමණක් ඡන්දය ප්‍රකාශ කිරීමට හැකි වේ. ආසන සඳහා මන්ත්‍රීන් නම් කළ යුත්තේ පක්ෂ විසින් ලියා පදිංචි කළ පහත සඳහන් ‘දිස්ත්‍රික් කුසලතා ලැයිස්තු‘ අනුවය. මෙය ඉතා පිරිසිදු ප්‍රජාතන්ත්‍රවාදී, සරල හා අඩු වියදම් ක්‍රමයකි. (රචක විසින් යෝජිත ක්‍රමවේදයක් පුවත් පත්වල විටින් විට පළවී ඇත.) මෙය ජාතික සංහිඳියාවට අත්‍යවශ්‍ය සාධකයකි.\n\nIV) පාර්ලිමේන්තුවේ හා පළාත් සභාවල 20% බැගින් කාන්තා හා තරුණ නියෝජනය සහතික කිරීමට, කුසලතා අනුව සකස්කළ පක්ෂ දිස්ත්‍රික්/ කොට්ඨාස නාම යෝජනා ලැයිස්තුවල සෑම 5 දෙනෙකු අතර, අවම වශයෙන් 01 කාන්තාවක් හා වයස 35 ට අඩු 01 අයෙකු සිටීම අනිවාර්ය කිරීම.\n\nV) තමන් ලබාගත් ජාතික ඡන්ද ප්‍රතිශත පදනම මත, කුඩා පක්ෂවලට ද කැබිනට් මණ්ඩලයට එක්වීමට ඉඩදී, ‘තිරසර ශ්‍රී ලාංකික කැබිනට් මණ්ඩලයක්’ පිහිටුවීම. මෙම පියවර මගින්, ජාතික ප්‍රශ්නය විසඳී, සැබෑ ‘ශ්‍රී ලාංකිකයන්’ගෙන් සමන්විත පරමාදර්ශී ‘තරු පහේ’ ප්‍රජාතන්ත්‍රවාදී රටක් බවට අප රට පත් වනු ඇත.\n\nVI) ‘වසර 5ක පක්ෂ මැතිවරණ ප්‍රකාශනය’, නියාමනයකට යටත්, නඩු පැවරිය හැකි ලියවිල්ලක් බවට සංනාම ගත කර, එය බුද්ධිමත් තීරණයක් සඳහා අවශ්‍ය ප්‍රධානතම සාධකය ලෙස ඡන්ද දායකයාට ඒත්තු ගැන්වීම.VII) පළාත් සභා අරමුණාත්මකව ශක්තිමත් කර පාර්ලිමේන්තු මන්ත්‍රී කාර්යභාරය හා වරප්‍රසාද සහේතුක කිරීම.\n\nVIII) සඵල පිරිවැය පාලන පියවරයන් තුළින් මැතිවරණ ක්‍රියාවලියේ, උපරිම ඵලදායිතාවක් සහතික කිරීම. උදා: ප.සභා හා මහා මැතිවරණය හා හැකි නම් අදාළ ජනමත විචාරණද එක දිනක පැවැත්වීම හා ඡන්දය විද්‍යුත් ක්‍රමයට ප්‍රකාශ කිරීම.\n\nIX) විධායක ජනාධිපති ක්‍රමය නිශ්චිත දිනයක අහෝසි කිරීමට සියලු කටයුතු යොදා, ව්‍යවස්ථාදායක සභාව විසින් යෝජිත අපේක්ෂකයන් 3 දෙනකු අතරින්, පාර්ලිමේන්තු හා පළාත් සභා මන්ත්‍රී ඡන්දයෙන්, පාර්ලිමේන්තුවට වග කියන, සීමිත බලතල සහිත අග්‍රාණ්ඩුකාර වරයකු තෝරා පත්කර, ඔහු/ඇය විසින් පත් කරනු ලබන පළාත් ආණ්ඩුකාරවරු තුළින්, පාර්ලිමේන්තුව විසින් අනුමත කරන ලද අණ-පනත්, වැඩ සටහන් හා අයවැය ක්‍රියාත්මක කිරීමට විධායක බලය පැවරීම. මෙය 1994 සිට සියලුම පක්ෂ විසින් තම මැතිවරණ ප්‍රකාශනයට ඇතුළත් කළ ප්‍රධාන ප්‍රතිඥාව මල්ඵල ගැන්වීමකි.\n\nබර්නාඩ් ප්‍රනාන්දු",
       "URL": "https://divaina.lk/%e0%b7%83%e0%b7%92%e0%b7%83%e0%b7%8a%e0%b6%a7%e0%b6%b8%e0%b7%8a-%e0%b6%a0%e0%b7%9a%e0%b6%b1%e0%b7%8a%e0%b6%a2%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/76/"
}