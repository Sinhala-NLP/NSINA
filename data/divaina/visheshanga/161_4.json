{
       "Source": "divaina",
       "Timestamp": "February 12, 2023",
       "Headline": "පුත්තලම කළපුව මැදින් උඩයපූට්ටි හා පන්ඩිපිටිය දූපත් බලා…",
       "News Content": "ප්‍රවීණ හා ප්‍රකට ඡායාරූප ශිල්පී නීල් ප්‍රනාන්දු සමග ඔහුගේ අක්කර 17 ක් පමණ වන Cloud Nine Lanka Resort වන ගහනයේ උනහපුළුවන් බලන්නට සිදු කළ අපූරු “නයිට් සෆාරියක්” ගැන අපි අපගේ “සංචාරේ” තුළින් පසුගිය සතියේ කතා කළෙමු. එම නයිට් සංචාරය කරන්නට මත්තෙන්, එදින සවස් යාමය අප සම්පූර්ණයෙන්ම වෙන් කළේ ඊට යාබදව පිහිටා ඇති පුබුදුගම ධීවර වරාය පිහිටා ඇති ඉසව්වෙන් පුත්තලම කළපුවේ බෝට්ටු සංචාරයක් සඳහාය. රජරට පිසගෙන ගලා යන මී ඔය තම ගමන නිමා කරන්නේ මෙම පුත්තලම් කළපුවෙනි. එනම්, නීල්ගේ පාරිසරික නිකේතනය පිහිටි ඉඩමට තරමක් මෑතින් කඩොල් කැලෑවක් මැදින් මී ඔය පැමිණ කළපුවට ගලා බසින්නේ අතිශය සුන්දර දර්ශන තලයක් මැදිනි. මේ නිසා එම අපූරු දර්ශනය මෙන්ම නොගැඹුරු කළපුවට මී ඔය ගලා බසින ඒ නිසසල, එහෙත් චමත්කාර දර්ශනයත්, ඒ ආසන්නයේ පිහිටා ඇති වවුලන් ලගින වවුල් කැලෑවේ අසිරිය විඳීම සඳහාත් අපි පළමුව යොදාගත්තේ ඉන් අනතුරුව තරමක් පුත්තලම (කල්පිටිය) කළපුව ඇතුළට වන්නට පිහිටා ඇති උඩයපූට්ටි හා පන්ඩිපිටිය දූපත් දෙකටද ගොස් එදින සංචාරය එයින් අවසන් කරන අපේක්ෂාවෙනි. මේ සියලු කටයුතු සැලසුම් කරන ලද්දේ නීල් ප්‍රනාන්දු විසිනි. Cloud Nine Lanka Resort හි අලෙවි ප්‍රවර්ධන කළමනාකාරිනී ක්‍රිෂානි ඊට නොමද සහාය ලබාදුන් අතර, ගමනට අදාළ සියලු කටයුතු සම්බන්ධීකරණය ඇය විසින් නොපිරි හෙළා ඉටුකරනු ලැබුවාය. ඒ අනුව අප පුබුදුගම ධීවර වරායෙන් කළපු දියට ඇදුණේ හෝටලයේ Naturalist සුනිජු පැදවූ මෝටර් බෝට්ටුවෙනි.\n\nනීල් හා ක්‍රිෂානිත්, ප්‍රවීණ ඡායාරූප ශිල්පී රොහාන් (ෆොන්සේකා) අයියාත් කළපුවේ සංචාරයට මා සමග එක්වූ අතර, සුනිජු බෝට්ටුව පැදවීමේ කටයුත්ත සිදු කළේය. පළමුව අපි ගමන් ගත්තේ මී ඔය මෝය කටේ සිට කඩොල් කැලෑවේ අසිරිය විඳීම සඳහා නිසා බෝට්ටුව පැදවීමට සුනිජු ඊට දිග රිටක් භාවිත කළේ නොගැඹුරු මෝය කටේ පතුලේ බෝට්ටුවේ එන්ජිම වදින නිසාත්, කඩොල් කැලෑව තුළ නිහඬ බව රැකගෙන ජලාශ්‍රිත කුරුල්ලන් ඇතුළු එහි ජෛව විවිධත්ව අගය විඳීම සඳහාත්ය.\n\nහිරු අවරට හැරුණු සැන්දෑවේ මඳ වේලාවක් එහි අසිරිය විඳගත් අපි, ඉන් පසුව කළපු ගැඹුරට ඇදුණේ උඩයපූට්ටි හා පන්ඩිපිටිය දූපත් අසිරිය විඳිනු රිසියෙනි. වයඹ දිසාව බලා ගමන් කරන අපගේ බෝට්ටුවට ඉදිරියෙන් ඈතින් ක්‍ෂිතිජ ඉමේ දිස් වූයේ කල්පිටිය ප්‍රදේශයයි. ඍජුවම ඉදිරියෙන් කල්පිටි අර්ධ ද්වීපයේ දූපත් ප්‍රදේශය ඈතින් සනිටුහන් වී තිබිණි. අප පිටුපා යන්නේ එළුවන්කුලමට හා එහි තවත් ඉදිරියෙන් වනාතවිල්ලුවයි. කෙළින්ම උතුරු දෙසින් පෙනෙන්නේ විල්පත්තු ජාතික උද්‍යානය හා එහි කුදිරමලේ තුඩුව ප්‍රදේශයයි. මෙවන් අසිරි විඳිමින් සැරෙන් සැරේ සිරුරේ දැවටෙන කරදිය රැලි මැදින් දිය කපාගෙන ඉදිරියට ඇදුණු බෝට්ටුව තවත් මොහොතකින් උඩයපූට්ටි දූපත වෙත ළඟා වූ අතර, ඊට වම්පසින් දිස්වූයේ පන්ඩිපිටිය දූපතයි. පන්ඩිපිටිය තරමක් කුඩා දූපතක් නමුත්, උඩයපූට්ටි අක්කර 150 කට වැඩි දූපතකි.\n\nමෙම දූපත සැබැවින්ම කුරුලු අභයභූමියක් යැයි කීවද එය නිවැරදිය. වන සංරක්ෂණ දෙපාර්තමේන්තුවේ පාලනය යටතේ පවතින උඩයපූට්ටි දූපත තුළ ඉතා හොඳ වන ගහනයක් පවතින අතර, ජල පොකුණු හා ඇළ මාර්ග වලින්ද අඩුවක් නැත. කළපු හා වෙරළබඩ ශාක ප්‍රජාවලින්ද ගහන මෙම දූපත, මේ නිසාම කුරුල්ලන් කැදලි බැඳ පැටවුන් බෝකරගන්නා කදිම කුරුලු පාරාදීසයකි. මේ අභ්‍යන්තරය අහසේ විටෙක තටු සලමින් හා පාවෙමින් වක්‍රාකාරව සැරිසරන ළය සුදු මුහුදු රාජාලින් (White Breasted Sea Eagle) සහ බමුණු පියා උකුස්සන් (Brahminy Kites) ගැන අත්දැකීමෙන් විස්තර කියන නීල් අපට කීවේ එම ස්ථානයේ ජල පොකුණු පිහිටා ඇති නිසා මෙසේ මෙම දඩයක්කාර කුරුල්ලන් සැරිසරන බවයි.\n\nකෙසේ හෝ දූපතේ අසිරිය කළපුවේ සිට විඳ, ඇති තරම් ඡායාරූප ගත් අපි, මීළඟට නීල්ගේ මග පෙන්වීමෙන් දූපතේ වයඹ දිග කෙළවරෙන් දූපතට ගොඩබසින්නට තීන්දු කළේ එහි පවතින කතෝලික දේවස්ථානය අසලිනි. මෙම දේවස්ථානයේ නේවාසිකව කවුරුන් හෝ නැතත්, එහි මංගල්‍යය පැවැත්වෙන කාලයට අවට ධීවර ජනයා පැමිණෙති.\n\nදූපතට ගොඩ බැසගත් අපි පළමුව දේවස්ථානයට ගොස් අනතුරුව, ඒ වටා ඇති පරිසරයේ අසිරිය වින්දේ බැස යන හිරු රැස් දහරාවලින් අවට විචිත්‍රණය වී ඇති මොහොතකය. අනතුරුව සියොතුන්ගේ නදින් විකසිත වූ දූපතේ උන්ට හොරා අපි අපගේ කැමරා කාච තුළින් උඩයපූට්ටි සුන්දරත්වය තවදුරටත් ග්‍රහණය කරගත්තේ මේ අපූරු පරිසර පද්ධතියට නොහොත්, උඩයපූට්ටි පරිසර නිකේතනයට අබ මල් රේණුවක තරමේ හානියක් නොවන්නට වග බලා ගනිමිනි. ඒ අතර කළපුවේ ධීවර රස්සාව කරන ධීවරයන් විඩා නිවාගන්නට, තේ එකක් උණු කරගෙන බොන්නට උඩයපූට්ටි භාවිත කරනු දක්නට ලැබිණි.\n\nදැන් හොඳටම ඇඳිරි වැටී ඇත. කළපුවට ඉහළින් ජල තලයේ ගෑවෙන, නොගෑවෙන තරමටම හිරු අවරට බැස ඇත. මෙසේ කාලය ගෙවී යන අතරතුර අප නැවතත් Cloud Nine Lanka Resort බලා අපගේ බෝට්ටු ගමන ආරම්භ කළේ නීල්ගේ මග පෙන්වීමෙන් පන්ඩිපිටිය දූපත දක්වාද ගොස් බෝට්ටුවේ සිටම එහි සිරි නැරඹීමෙන් අනතුරුවය. මේ දූපත් ගමනේදී නීල්ගේ සහ රොහාන්ගේ කැමරා තුළ අපූරු පින්තූර ගොන්නක් සනිටුහන් වී තිබුණු අතර, මා අත රැඳි ජංගම දුරකථනයේද පුත්තලම් කළපුවේ සිදුකළ අපූරු “සංචාරේ” ගැන කියන්නට බොහෝ දේ ඉතිරි වී තිබිණි.\n\n(මීළඟට “ක්ලවුඩ් නයින් ලංකා රිසොර්ට්” සිට විල්පත්තුවට යමු)සැරිසරජගත් කණහැරආරච්චිතෙවැනි ඇස – නීල් ප්‍රනාන්දු සහ රොහාන් ෆොන්සේකා",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8a%e0%b6%ad%e0%b6%bd%e0%b6%b8-%e0%b6%9a%e0%b7%85%e0%b6%b4%e0%b7%94%e0%b7%80-%e0%b6%b8%e0%b7%90%e0%b6%af%e0%b7%92%e0%b6%b1%e0%b7%8a-%e0%b6%8b%e0%b6%a9%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/161/"
}