{
       "Source": "divaina",
       "Timestamp": "August 22, 2022",
       "Headline": "රටේ නීතිය සාමය තහවුරු කිරීම ජුලි නමයෙන් අගෝස්තු නමයට",
       "News Content": "මහජන සාමය පවත්වාගෙන යෑම සඳහා දිවයිනේ දිස්ත්‍රික්ක 25ටම සන්නද්ධ හමුදා කැඳවමින් අතිවිශේෂ ගැසට් නිවේදනයක් ජනාධිපති රනිල් වික්‍රමසිංහ මහතා විසින් පසුගියදා නිකුත්කර තිබිණි. ඒ අනුව මේ නියෝගය අද එනම් අගෝස්තු 22 වැනිදා සිට ක්‍රියාත්මක වනු ඇත. ඉදිරියේදී හදිසි නීතිය පනවන්නට අවශ්‍යතාවක් නොමැති බව ඔහු විසින් පවසා තිබුණත් සන්නද්ධ හමුදා කැඳවමින් මෙම අතිවිශේෂ ගැසට් නිවේදනය නිකුත්කර ඇත. රටේ පාලනය නීතිය අනුව සිදුවිය යුතු සේම අරාජිකත්වය රජවීමට ඉඩ දිය යුතු නැත. දැන් අරගලකරුවන් ගෙදර ගොස් ඇත. නැවත ගාලු මුවදොරට සුන්දරත්වය ලැබී ඇත. ජුලි 09 රට අරාජිකත්වයට පත්විය. එය කනගාටුවට කරුණකි. රට ලෝකය ඉදිරියේ හැල්ලුවට ලක්විය. එහෙත් හරියටම එයින් මාසයකට පසු අගෝස්තු 09 වැනිදා වික්‍රමසිංහ ජනපතිවරයා හමුදා මූලස්ථානයට ගොස් නීතිය හා සාමය සුරැකීමට විශේෂයෙන්ම පාර්ලිමේන්තුව ආරක්ෂා කිරීම වෙනුවෙන් කැපවූ ගුවන් සංක්‍රමණික බළකායේ සෙබළුන් හා නිලධාරීන් වෙත සිය උපහාරය පිදීය. මෙය වැදගත් ක්‍රියාවකි. රටේ නීතිය හා සාමය ක්‍රියාත්මක කරන ආරක්ෂක හමුදා පිටුපස තමන් ඉන්නා බව ඔහු පැහැදිලිව පෙන්වා දුන්නේය. එදා මිරිහානේ සිය නිවසට ප්‍රහාර එල්ල කිරීමට කණ්ඩායමක් ක්‍රියාත්මක වන විටදී හිටපු ජනපති රාජපක්ෂ මහතාටද ක්‍රියාත්මක වීමට තිබුණේ මේ ආකාරයටය. තේමිය කුමාරයා මෙන් රට පාලනය කළ නොහැකිය. එසේම අරගලයේ නාමයෙන් රජයේ දේපළවලට මෙන්ම විවධ ප්‍රචණ්ඩකාරී ක්‍රියාවන්ට නිරතවූවන්ට දඬුවම් ලැබිය යුතුය. රට සාමකාමී වන්නේ එවිටය. නීතිය නිසිලෙස ක්‍රියාත්මක වන විට රට සන්සුන් වෙයි. එය වඩා හොඳින් දැන් දැකගත හැකිය. ජනපතිවරයා අගෝස්තු 09 වැනිදා හමුදා මූලස්ථානයේ පැවැත්වූ කතාවේ කොටසක් මෙසේය,”\n\n“අද මෙම විශේෂ උත්සවය සංවිධානය කළේ පාර්ලිමේන්තුව ආරක්ෂා කිරීම ගැන අපේ ස්තුතිය ඔබ සියලු දෙනාටම ප්‍රකාශ කරන්න. මෙහි වැදගත්කම බොහෝ දෙනෙක් දන්නේ නැහැ. ඒ නිසා මම විශේෂයෙන් බලාපොරොත්තු වුණේ මේ පිළිබඳ කරුණු කිහිපයක් සඳහන් කරන්න. ඔබේ ප්‍රධාන යුතුකම තමයි මේ රට ආරක්ෂා කරන්නත් මේ රටේ ව්‍යවස්ථාව ආරක්ෂා කරන්නත් කටයුතු කරන එක. ජනතා පරමාධිපත්‍ය ක්‍රියාත්මක කරන්න ප්‍රධාන ආයතන 03ක් තිබෙනවා. පාර්ලිමේන්තුව, විධායකය සහ අධිකරණය. මේ ආයතන 03 ක්‍රියාත්මක නොකෙරුවොත් මේ රටේ පාලනයක් නැති වෙනවා. ව්‍යවස්ථාව කඩා වැටෙනවා. ප්‍රජාතන්ත්‍රවාදය නැති වෙනවා. එවැනි අවස්ථාවක තමයි ඔබ පාර්ලිමේන්තුව ආරක්ෂා කළේ. පාර්ලිමේන්තුව වැටුණා නම් ආණ්ඩුක්‍රමය නැති වෙනවා. ඒ නිසා ඒ අවස්ථාවේ ආරක්ෂක මණ්ඩලයේ ප්‍රධානීන්ට විශේෂයෙන් ශවේන්ද්‍ර සිල්වාටත්, හමුදාපති ලුතිතන් ජෙනරල් ලියනගේ මහතාටත් මම කිව්වා පාර්ලිමේන්තුව ආරක්ෂා කරලා දෙන්න කියලා. පාර්ලිමේන්තුව නැති වුණා නම් පාලනයක් නැති වෙනවා. පාර්ලිමේන්තුව නැති නිසා ආරක්ෂක අමාත්‍යාංශය ක්‍රියාත්මක කරන්න බැහැ. ඒ නිසා තමයි ඔබ සියලුදෙනාට භාර දුන්නේ ඒ කටයුත්ත කරන්න. ඒ අනුව පාර්ලිමේන්තුව අත්පත් කර ගැනීමට පැමිණි පිරිස්වලට වෙඩි තියන්න වුවමනාවක් වුණේ නැහැ. ඒ ගැන මම ඔබ සියලු දෙනාට ස්තුතිවන්ත වෙනවා, ප්‍රශංසා කරනවා. ඔබේ කිහිප දෙනෙක් තුවාල ලැබුවා. ආරක්ෂාව තිබෙන නිසා රටේ තත්ත්වය ඊළග දවසේ වෙනස් වුණා. පාර්ලිමේන්තුව ආරක්ෂා කරගත්තේ නැතිනම් මේ තත්ත්වය අද රටේ නැහැ. මේක, උතුරේ දැක්ක විශාල සටන් වගේ නෙවේ, ප්‍රජාතන්ත්‍රවාදය ආරක්ෂා කරන්න ඔබ ගත්ත පියවරක්. එදා ත්‍රස්තවාදය නැති කළා වගේ ඔබ ප්‍රජාතන්ත්‍රවාදය ආරක්ෂා කළා. මේ පාර්ලිමේන්තු ගොඩනැඟිල්ල ආරක්ෂා කරලා පාර්ලිමේන්තුව රැස් වෙන්න ඉඩ ලබා දී ව්‍යවස්ථානුකූල යුතුකම ඉෂ්ට කර තිබෙනවා. එමගින් රටත් ආරක්ෂා කරලා තිබෙනවා.” (උපුටනය අවසන්)\n\nකෙසේනමුත් පසුගිය බ්‍රහස්පතින්දා සිය සුපුරුදු කළහකාරිත්වය දක්වන්නට පැමිණි අන්තර් විශ්වවිද්‍යාල ශිෂ්‍ය බල මණ්ඩලයට වෙනදා මෙන් ජනපති කාර්යාලය අසලට යන්න ලැබුණේ නැත. මීට මාසයකට පමණ පෙරනම් ඔවුන් ඉහළ පොලිස් නිලධාරීන් තල්ලු කර ඔවුනගේ තොප්පිද විසිකරනු දක්නට ලැබිණි. ඇත්තෙන්ම එවිට නීතිය ක්‍රියාත්මක කරන්නේ කෙසේද? නමුත් 18 වැනිදා සවස මේ කණ්ඩායමට බොරැල්ලට දුවන්නට සිදු විය. හැමදාම පාරේ විප්ලව කරන්නට ඉඩ දිය නොහැකිය. පළමු වසර සිසුන් බලෙන් පාරට ගෙන දේශපාලන වුවමනාවන් ඉටුකර ගැනීමට හදන කල්ලිවලට ඉඩ දිය යුතු නැත. මෙම උද්ඝෝෂණයේදී අත්අඩංගුවට පත් අන්තර් විශ්වවිද්‍යාලීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ, හෂාන්ත ගුණතිලක සහ පූජ්‍ය ගල්වැව සිරිධම්ම හිමි ඇතුළු තිදෙනකු පැය 72ක් රඳවා තබා විමර්ශන කරන බව පොලිසිය ප්‍රකාශ කර තිබිණි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව පැවසුවේ මොවුන් තිදෙනා ත්‍රස්තවාදය වැළැක්වීමේ පනත යටතේ දින 90ක් රඳවා තබා විමර්ශන කිරීමටත් පොලිසිය ආරක්ෂක අමාත්‍යාවරයාගෙන් අවසර ඉල්ලා ඇති බවයි. රැඳවුම් නියෝග යටතේ විමර්ශනය කෙරෙන පළමු අරගලකරුවන් පිරිස වන්නේ මොවුන් තිදෙනායි. ඒ අනුව පොලිස් මාධ්‍ය කොට්ඨාශය සඳහන් කළේ, අත්අඩංගුවට ගෙන සිටින පූජ්‍ය ගල්වැව සිරිධම්ම හිමි සහ හෂාන්ත ජීවන්ත ගුණතිලක ඉකුත් අප්‍රේල් 9 වැනිදා සිට මේ දක්වා වන උද්ඝෝෂණ සිදුවීම්වලට අදාළව රැඳවුම් නියෝග යටතේ, රඳවා තබා විමර්ශනය කිරීමට නියමිත බවයි. අගෝස්තු 18 වැනිදා අන්තර් විශ්වවිද්‍යාල ශිෂ්‍ය බල මණ්ඩලය කොළඹදී පවත්වන ලද විරෝධතාව අතරතුර මොවුන් තිදෙනා ඇතුළු විරෝධතාකරුවන් 19 දෙනකු පොලිසිය විසින් අත්අඩංගුවට ගනු ලැබීය. සෙනසුරාදා දිනයේ කොළඹදී මාධ්‍ය හමුවක් පවත්වමින් අන්තර් විශ්වවිද්‍යාලීය ශිෂ්‍ය බලමණ්ඩල නියෝජිත උදේනිගම ගුණරතන හිමි පැවසුවේ මේ වන විටත් රැඳවුම්භාරයේ සිටින ශිෂ්‍ය ක්‍රියාකාරිකයන් නිදහස් කර ගැනීමට අන්තර් විශ්වවිද්‍යාලයීය ශිෂ්‍ය බල මණ්ඩලය ලෙස සූදානම් බවයි. ජනපතිවරයා අරගලයේ නියමුවන් වූ ශිෂ්‍ය ක්‍රියාකාරිකයන්, සමාජ ක්‍රියාකාරිකයන් සිරකරමින් විරෝධතා අඩපණ කර සිය විළි වසා ගැනීමට බව අන්තර් විශ්වවිද්‍යාලීය ශිෂ්‍ය බලමණ්ඩලය නිවේදනය කර තිබිණි. එහෙත් වසන්ත මුදලිගේ මීට සතියකට පමණ පෙර පවසා තිබුණේ කුමක්ද? “අපි රනිල් වික්‍රමසිංහලාට කියනවා, ගාලුමුවදොර අරගලකරුවෝ ගෝල්ෆේස් පිටියෙන් ඉවත්වුණා කියලා වැඩිපුර සතුටුවෙන්න එපා. ඒ මොකද ඒ ඉවත්වීම කියලා කියන්නේ අරගලය නතර කිරීමක්වත්, අරගලයෙන් ඉවත්වීමක් නෙමේ. ගාලුමුවදොර පිටියෙන් විතරයි අයින් වෙන්නේ. හැබැයි ගාලුමුවදොර පිටියෙන් අයින් වුණාට අපිට අවශ්‍ය නම් අපිට ඕනෑම වෙලාවක නැවත එනවා ඔය කියන ඕනෑම ගොඩනැගිල්ලක් අතපත් කර ගැනීම සඳහා අපි රටේ ජනතාවත් එක්ක එනවා.” ඇත්තෙන්ම එක් කණ්ඩායමකට අවශ්‍ය ලෙස රටේ ගොඩනැගිලි අත්පත්කර ගැනීමට ඉඩ දිය හැකිද? එවිට නීතිය වල්වදිනු ඇත. මේවාට ඉඩදිය යුතු නැත.\n\nඑහෙත් අන්තරේ නායකයා අත්අඩංගුවට ගැනීම ගැන ජාත්‍යන්තර ක්ෂමා ආයතනයද කැළඹී ඇත. ඔවුන් පවසන්නේ විරෝධතාකරුවන් මර්දනය සඳහා ත්‍රස්තවාදය වැළැක්වීමේ පනත භාවිත නොකරන ලෙසයි. එහෙත් පසුගිය මැයි 09 වැනිදා ගෙවල් සියගණනින් ගිනිතබන විට පාර්ලිමේන්තු මන්ත්‍රීවරයකු මහමග ඝාතනය කරන විට මේ ආයතනය නිවේදන නිකුත් කළාද යන්න අපට නම් මතක නැත. අරගලකරුවන් අතර සිටි ප්‍රචණ්ඩකාරීන් විසින් ඉකුත් මැයි මස 9 වැනිදා කරන ලද ප්‍රහාරවලින් පාර්ලිමේන්තු මන්ත්‍රීවරුන් සහ පළාත් පාලන ආයතන නියෝජිතයන් සියයකට ආසන්න පිරිසකගේ නිවාස ඇතුළු දේපළ විනාශයට පත්විය.\n\nදේශපාලන අර්බුද හමුවේ පොලිසිය අරගලකරුවන් පසුපස ලුහුබඳිමින් සිටින බවට අරගලයේ ක්‍රියාකාරීහු මාධ්‍ය ඔස්සේ ප්‍රකාශ කරන සමයක අරගලය වෙනුවෙන් විශේෂ කාර්යභාරයක් කළ ජනතා විමුක්ති පෙරමුණේ නායකයා නුගේගොඩ පැවති ජනහමුවේදී ප්‍රකාශ කර තිබුණේ කුමක්ද? පසුගිය මාස කිහිපයේ මෙරට පැවති ජනතා අරගලයට ඉතාමත්ම සටන්කාමී නායකත්වයක් නොතිබුණු නිසා එයින් ලැබුණේ අර්ධ ජයග්‍රහණ පමණක් බව ජනතා විමුක්ති පෙරමුණේ නායක අනුර කුමාර දිසානායක මහතා කියයි. “විශාල ජනතා නැගිටීමක් සිද්ධ වුණා, හැබැයි අපට ඒකෙන් ලබාගන්න පුළුවන් වුණේ බාග ජයග්‍රහණයක්. ඇයි? ඉතාමත්ම සටන්කාමී ව්‍යාපාරයක් ඒකට නායකත්වය දෙන්න බැරි වුණා. එහෙම නම්, මේ වෙනස් කිරීම සඳහා ප්‍රබලතම ජනතා ව්‍යාපාරය අපි ගොඩනගමු. ඒ වෙනුවෙන් සියලු දෙනා එකතු වෙන්න” ‘පාර්ලිමේන්තුව විසුරුවා හරිනු.. නව ජනක වරමකට ඉඩදෙනු’ මැයෙන් මෙම ජනහමුව සංවිධානය කර තිබිණි. භාග නායකත්වයට වගකියන්නේ කවුද යන්න ජවිපෙ විසින්ම හෙළිකර ගත යුතුය. රාජ්‍ය නායකයා වෙන්න මං උදේ හවස හීන දකිනවා යනුවෙන් අරගලයේ තවත් නායකයකු වූ පැතුම් කර්නර් පවසා තිබෙන්නේ මේ අර්ධ ජයග්‍රහණ නිසාදැයි අපි නොදනිමු. අරගලයේ දෙස් විදෙස් නායකයන්ද වූ බව පැහැදිලිය. අරගලයේ සිටි බි්‍රතාන්‍යය තරුණියක වන කේලි ෆ්‍රේසර් දැන් අතුරුදන් වී ඇත. වීසා අවලංගු කර තිබියදී ඇය ලංකාවේ සැඟවෙන්නේ මන්ද? මැය විදෙස් ඔත්තුකාරියක්ද?\n\nචතුර පමුණුව",
       "URL": "https://divaina.lk/%e0%b6%bb%e0%b6%a7%e0%b7%9a-%e0%b6%b1%e0%b7%93%e0%b6%ad%e0%b7%92%e0%b6%ba-%e0%b7%83%e0%b7%8f%e0%b6%b8%e0%b6%ba-%e0%b6%ad%e0%b7%84%e0%b7%80%e0%b7%94%e0%b6%bb%e0%b7%94-%e0%b6%9a%e0%b7%92%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/284/"
}