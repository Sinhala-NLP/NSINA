{
       "Source": "divaina",
       "Timestamp": "September 3, 2023",
       "Headline": "එන්නේ කොටන්ටද නිදහසටත් අධිකරණේ!",
       "News Content": "ආණ්ඩුවේ පාලනයෙන් ගිලිහී යමින් තිබෙන ගොවියන්ගේ ප්‍රශ්න මෙන්ම දවසින් දවස උත්සන්න වන සුව සේවයේ අර්බුදවලින් ද හෙම්බත්ව සිටින ජනතා හිස මතට නියඟයේ විපත ද කඩාවැටී තිබුණත් තැනින් තැන ඇද වැටුණු වැසි දියෙන් ඒවා යම් ප්‍රමාණයකට හෝ සිසිල් වන්නට ද ඇතැයි කල්පනා කළ හැකිය. එහෙත් පතුලටම සිඳී ගිය වැව්වලට මෙන්ම නියඟය විසින් කෙසඟ බවට පත් කරන ලද ගංගා හා ජලාශවලට ද ඒ වැහි කඳුල අලුත් බලාපොරොත්තුවක් ලබාදී ඇතැයි කිසිසේත් කිව නොහැක. විදු නැණ පා සඳට ගියත් කිසිදු බලවතෙකුට සොබා දහමේ න්‍යායට නීතියට අභියෝග කළ නොහැකි බවද අපි දනිමු. අහසට දිගුකර ගත් දෑතින් යුතුව අධිෂ්ඨානයේ ශාන්තිය හා ආගමික වත් සිරිත් පුරමින් ඒ වැසි සම්පත යදින හුදී ජනතාව ද මිහිතලයේ අසරණයෝ බවට පත්ව සිටිති. එහෙත් එවන් විපත් අතර හිරවී සිටින පසුබිමක සමාජ දේශපාලන කැළඹීම් උද්ගගත වන්නේ නම් එය බරපතළ ප්‍රශ්නයකි. දේශපාලනය බලය උදෙසා කෙරෙන අශිෂ්ට සටනක් බවට පත්ව තිබෙන ශ්‍රී ලංකාව වැනි රටක ඒ වෙනුවෙන් ජාතිය පමණක් නොව ආගම ගිනිබෝම්බ බවට පත්වෙමින් තිබෙන ආකාරය ද කුරින්දි විහාරය හා බොරළුකන්ද පුදබිම විසින් යළිත් පෙන්වා දෙනු ලැබ ඇත. රටක පොදු ජාතික සංස්කෘතික උරුමයන්ට ඔප්පු තිරප්පු සකසා ගැනීමට මාන බලන මුග්ධ දෙමළ නායකයන් මෙන්ම එබඳුම පටු මානසිකත්වයකින් ආවේෂ වන සිංහල නායකයෝ ද සිටිති. අදත් උතුර නැගෙනහිර මායිම් සොයන කව්රුත් කරන්නේ රට යළිත් විපතකට ඇද දැමීමකි. පරම්පරා හතරක් කොළඹ පදිංචිව සිටින පොන්නම්බලම්ගේ භූමිකාව මොනම ආකාරයකින්වත් දෙමළ ජනතාවගේ හිත සුව පිණිස යැයි කිව හැකිද? අනෙක් චරිතය විග්නේශ්වරන්ය. කුමක් වුවත් මහනුවර ඇසළ පෙරහැර සමයේ මල්වතු අස්ගිරි මහනාහිමිවරුන් බැහැ දුටු ජනාධිපති රනිල් ආගමික අවුල් හදන පිශාචයන්ට එරෙහිව ක්‍රියාකරන බවට ප්‍රතිඥාවක් ද දී තිබේ.\n\nමෙසේ ජනාධිපති රනිල් බුද්ධාගම රැකීමටත් ජාතික සමගිය තහවුරු කර ආර්ථිකය නැංවීමටත් කැපවන බව ප්‍රකාශ කරද්දී කොළඹට එක්වූ මෙරටේ නීති ක්‍ෂේත්‍රයේ ප්‍රාමාණික විද්වත්හු ඔහුට එරෙහිව අධිචෝදනා පත්‍රයක් ද ඉදිරිපත් කරති. විධායකය – අධිකරණය හා ප්‍රජාතන්ත්‍රවාදය යන තේමාව යටතේ මේ නීතිවේදීන් විසින් අවධාරණය කරනු ලබන්නේ විධායකය හැසිරෙන ආකාරය ප්‍රශ්නකාරී බවයි. එපමණක් නොව විධායකය විසින් කරනු ලබන ඇතැම් ප්‍රකාශවලින් ගම්‍ය වන්නේ ජනාධිපතිවරයා රටේ අධිකරණයට යම් යම් සංඥා නිකුත් කරමින් සිටින බව යැයි ද ඒ නීතිඥ හමුවේදී පවසා තිබේ. එදා ජනාධිපති රනිල් සමග එක්ව ප්‍රජාතන්ත්‍රවාදය සවිබල ගැන්වීමට ඉදිරිපත්වූ දේශපාලන චරිතයක් ද වූ ජනාධිපති නීතිඥ ආචාර්ය ජයම්පති වික්‍රමරත්න මෙන්ම නීතිඥ සංගමයේ හිටපු සභාපති ජනාධිපති නීතිඥ සාලිය පීරිස් ද ඒ නීති හමුවේ ඉදිරියෙන්ම සිටියහ. දෙමළ සන්ධානයේ ප්‍රමුඛයකු වන සුමන්තිරන් මන්ත්‍රීවරයා ද එයට එක්ව සිටියේය.\n\nජනාධිපති රනිල් එදා ප්‍රජාතන්ත්‍රවාදය ශක්තිමත් කිරීමට කැපවූ ආකාරය මෙන්ම අද ඔහු පෙනී සිටින මතභේදාත්මක දේශපාලන අරමුණු පිළිබඳව ද මෙයට පෙර ද අප විසින් යම් යම් කරුණු සඳහන් කර ඇත්තෙමු. ඒවා පුනරුච්චාරණය කළ යුතු නැත. අපේ විවේචනයන්හි හරය වූයේ ද මෙම නීති වෘත්තිකයන් විසින් සඳහන් කරනු ලබන පරිදිම ප්‍රජාතන්ත්‍රවාදී අවකාශයට සීමා පනවමින් එහි මූලික ලක්‍ෂණ නොතකා ආණ්ඩුව ක්‍රියාකරන බවය. ජනාධිපති නීතිඥ සාලිය පීරිස් එහිදී ඉතා වැදගත් කරුණු ගණනාවක්ම මෙරටේ නීතිගරුක පුරවැසියන්ගේ අවධානයට යොමුකර තිබේ. විශේෂයෙන් පළාත් පාලන මැතිවරණය පැවැත්විය යුතු බවට අධිකරණය දුන් නියෝගය මේ ආණ්ඩුව නොතකා හැර තිබෙන බව ඔහු කීවේය. එසේම අධිකරණ ක්‍ෂෙත්‍රවල සිටින ගරු විනිසුරුවරුන්ට පුවත්පත් සාකච්ඡා පැවැත්වීමට හෝ “වොයිස් කට්” ලබාදීමට නොහැකි බවද ඔහු කළ ප්‍රබල අවධාරණයකි. එනිසා නීති වෘත්තිකයන්ටත් රටේ පුරවැසියන්ටත් අධිකරණයේ ස්වාධීනත්වය වෙනුවෙන් ඉදිරිපත් වීමට සිදුව තිබෙන බවද ඔහු කියා සිටියේය.\n\nඉකුත් 29 වැනිදා කොළඹදී පැවැත්වුණු මෙම අතිශය වැදගත් නීතිඥ හමුව සම්බන්ධයෙන් විද්‍යුත් හෝ මුද්‍රිත මාධ්‍යවල ප්‍රබල අවධානයක් යොමු වූ බවක් ද නොපෙනුණි. රූපවාහිනි නාලිකා එකක හෝ දෙකක මේ නීතිඥ හමුව ගැන සඳහන් වුවත් ඒ දිනවල රටේම අවධානය වඩාත් යොමුව තිබුණේ මහනුවර පෙරහැරත්, රෝහල්වල සිදුවන රෝගීන් සම්බන්ධ පුවත්වලටත් බව පෙනුණි. දේශපාලන පක්‍ෂවලට හා නායකයන්ට වුවද ආණ්ඩුවේ ප්‍රජාතන්ත්‍ර විරෝධී ක්‍රියාකාරකම් සම්බන්ධයෙන් ප්‍රබල ජනමතයක් ගොඩනැගීමට ද මෙතෙක් නොහැකි වී තිබේ. බැලූ බැල්මට දැන් ඒ බොහෝ දෙනකු බලා සිටින්නේ ජනාධිපතිවරණය දෙස බව පෙනී යයි. එහෙත් මේ ආණ්ඩුව තමන්ට අවාසිදායක පසුබිමක ඡන්ද කල් දැමීමට දරන උත්සාහය කෙබඳු දැයි ඔවුන්ට අමතක වී තිබෙන සෙයකි!\n\nපසුගිය දිනක (29) ජ.වි.පෙ. අනුර කුමාර හා එක්සත් ජාතීන්ගේ නිත්‍ය නේවාසික නියෝජිත මාක් ඇන්ඩේ‍ර ෆැන්චි අතර පැවති සාකච්ඡාවකදී රටේ වත්මන් ආර්ථිකය හා දේශපාලනය සම්බන්ධයෙන් අදහස් හුවමාරු වූ බවක් ද වාර්තා විය. ජා.ජ.බ. නායක අනුර කුමාර එහිදීත් ආණ්ඩුව ජනතාවගේ ප්‍රජාතන්ත්‍රවාදී අයිතීන් පැහැර ගන්නා බවට පැමිණිලි කළ බවද වාර්තා විය. ඇත්ත වශයෙන්ම අද මේ ආණ්ඩුව ක්‍රියාකරන අධිපතිවාදී දැඩි පිළිවෙත ගැන ජාත්‍යන්තරය නොදැන සිටින බවක් කිව නොහැක. විශේෂයෙන් අපට සහයෝගය දක්වන ඉන්දියාව හා චීනය අද ලංකාවේ දේශපාලන හැසිරීම් දෙස බලා සිටින ආකාරය ද රහසක් නොවේ. චීන පර්යේෂණ නෞකාව සම්බන්ධයෙන් අපට පෙනෙන සීතල යුද්ධය එහි නූතන ප්‍රතිචාරය වී තිබේ. කුමක් වුවත් අද ආණ්ඩුව එබඳු භූ දේශපාලන තෙරපීම්වලට ද මැදි වී සිටින බව පෙනේ. “දඩයම් බැරි බල්ලාට අඟ දුන්නත් කන දුන්නත් කෑ යුතු යැයි” සිංහල ජනවහරක් ද ඇත. එහෙත් අප අවධාරණය කරන්නේ ශ්‍රී ලංකාව ස්වාධීන හා ස්වෛරී රාජ්‍යයක් ලෙස සිය දේශපාලන ස්ථාවරය මත ඉන්ද්‍රඛීලයක් මෙන් සිටිය යුතු බවය. එසේම ඇමෙරිකානු තානාපතිනි ජුලි චන්ග්ගේ මැදිහත්වීම් සම්බන්ධයෙන් ද සිවිල් සංවිධාන ගණනාවක්ම අපේ විදේශ අමාත්‍යාංශයට පැමිණිලි කළ බවක් ද වාර්තා වේ. කොහොම උනත් ඇය හා ආණ්ඩුවේ නායකයා එක්ව සිටින බොහෝ අවස්ථා අපි ද දැක ඇත්තෙමු. වෛද්‍ය වසන්ත බණ්ඩාර ද වරක් සඳහන් කළේ තානාපතිනි ජුලි චන්ග් යටත් විජිත ලේකම් ලෙස ද ජනාධිපති රනිල් ආණ්ඩුකාරයා මෙන් ක්‍රියාකරන බවත්ය. කුමක් වුවත් මෙරටේ සිටින කිසිදු විදේශ තානාපතිවරයෙක් මෙසේ විවේචනයට ලක් නොවන බවද කිව යුතුය.\n\nදැන් අපි යළිත් මේ සටහන ආරම්භයේදී අවධානය යොමු කළ පරිදි විධායක, ව්‍යවස්ථාදායක, අධිකරණ යන ප්‍රජාතන්ත්‍රවාදී කුලුනු තුන සම්බන්ධයෙන් කෙරෙන ප්‍රාමාණිකයන්ගේ විවේචන වෙතට යොමු වෙමු. ජනාධිපති රනිල්ගේ දේශපාලන ප්‍රතිචාර ගැඹුරින් නිරීක්‍ෂණය කරන ප්‍රාමාණිකයන් නගන බොහෝ තර්ක විතර්ක ප්‍රබුද්ධ පුරවැසියන්ට ද දැනෙන දේවල්ය. 1978 කිසිවකුගේ අභිමතය නොවිමසා ක්‍රියාත්මක කළ ඒ විධායක ජනාධිපති ක්‍රමයෙන් ජයවර්ධන විසින් උඩු යටි කරන ලද රට අදත් ඒ උගුලෙන් මිදෙනු බැරිව දඟලමින් සිටියි. ජයවර්ධනගේ දේශපාලන විද්‍යාලයෙන් රටට ලබාදුන් ගාමිණි දිසානායක, ලලිත් ඇතුලත්මුදලි, රනිල් වික්‍රමසිංහ යන නිෂ්පාදන ත්‍රිත්වයෙන් ඉතිරිව සිටින එකම චරිතය ජනාධිපති රනිල් පමණි. ඔහුගේ දේශපාලන භූමිකාව තුළ ද්විත්ව රංගනයක් අපි දකිමු. එකක් ප්‍රජාතන්ත්‍රවාදය උදෙසා අභිනව සටන් කළ එදා ‘මිස්ට ක්ලීන්’ යන විශේෂණය ද ලත් රනිල්ය. අනෙක විධායකයේ අධිපතිවාදය යළිත් බලාත්මක කිරීම සඳහා ව්‍යවස්ථාදායකය මෙන්ම අධිකරණය ද හීලෑ කර ගැනීමට පෙළඹී සිටින දේශපාලන කෞටිල්‍යයකු ලෙසත් හැඳින්වෙන රනිල්ය.\n\n1977 දී හයෙන් පහක බලයක් හිමිකරගෙන රටේ මැතිවරණ සිතියම පමණක් නොව අධිකරණයට ද උඩින් සිටි ජේ. ආර්. ජයවර්ධන ලොව කිසිදු රටක නොවූ ප්‍රජාතන්ත්‍රවාදී සළු පැළඳ ගත් ඒකාධිපතියෙකි. එහෙත් මහජන ඡන්දයෙන් ප්‍රතික්‍ෂේප වී ජාතික ලැයිස්තුවෙන් පාර්ලිමේන්තුවට පැමිණ රාජපක්‍ෂලාගේ අනුග්‍රහයෙන් ජනාධිපති පුටුව අල්ලාගත් රනිල් අද ඒ ජයවර්ධන පන්නයේම පාලනයකට අර අදිමින් සිටියි. ජයවර්ධන තමන්ගේ බලය තහවුරු කර ගැනීමට දියත් කළ මර්දනයන් කිසිදු විවේචනයකට සවන් නොදීමත් ජනාධිපති රනිල්ගෙන් ද දැකගත හැකිය. ජයවර්ධන මැතිවරණය කල් දැමීම සඳහා නීතිය උරගා බැලුවේය. ඔහුගේ කුප්‍රකට ජනමත විචාරණය මෙරටේ ප්‍රජාතන්ත්‍රවාදයේ මළගම විය. අද ජනාධිපති රනිල් ද මැතිවරණ සිතියම හකුලා තිබේ. පළාත් පාලන මැතිවරණය සම්බන්ධයෙන් ලබා දුන් අධිකරණ තීරණ ඔහු විසින් නොතකා හරින ලද බව කොළඹ නීති හමුවේදී සාලිය පීරිස් ඍජුවම පැවසීය.\n\nඅද පළාත් සභා හෝ ප්‍රාදේශීය සභා කිසිවක් නැත. ඇතැම් පළාත් සභාවලට ජනාධිපති අභිමතය පරිදි ආණ්ඩුකාරවරුන් ද පත් කරනු ලැබ ඇත. මහජන නියෝජිතයන් සිටින පාර්ලිමේන්තුවේ ඒ ජනවරම ගැන ද ප්‍රශ්න කරන අය සිටිති. ගෝඨාභය රටට පොරොන්දු වූ අලුත් ව්‍යවස්ථාව ගැන අද ‘හ්ම්’ හඬක් නොඇසෙයි. ඒ වෙනුවට 13 වැනි සංශෝධනය කරළියට රැගෙන විත් තිබේ. එහෙත් එය බලාත්මක කිරීමට හැකිවේද යන්න ප්‍රශ්නයකි. ඔහුට බලය දුන් පොහොට්ටුව ද එතැනදී ඔහු සමග නැත. ජනතාව තුළ ද එයට ප්‍රසාදයක් හෝ අනුමැතියක් ලැබේද යන්නත් අවිනිශ්චිතය. එසේම ජයවර්ධන කළ ආකාරයට හදිසි නීතිය දමා මන්ත්‍රීවරුන් හෝටල්වල නවත්වා 13 සම්බන්ධයෙන් පියවරක් ගැනීමට ද රනිල්ට බැරිය. ජයවර්ධන විසින් මන්ත්‍රීවරුන්ගෙන් දින රහිත ලිපි ඉල්ලා ගන්නා ලද ආකාරයට, තමන් නායකත්වය දෙන මන්ත්‍රීවරුන්ගෙන් එබඳු ලිපි ලබා ගැනීමට ද රනිල්ට බැරිය.\n\nජයවර්ධන අධිකරණයට දැක්වූ ප්‍රතිචාර පමණක් නොව විනිසුරුවරුන්ට ලබාදුන් සංඥාවන් ද යහපත් නොවීය. විනිසුරුවරුන්ගේ නිවෙස් ඉදිරිපිට හූ කීම ප්‍රජාතන්ත්‍රවාදය බව ඔහු නිහඬව අනුමත කළේය. ජනාධිපති රනිල් ද විනිසුරුවරුන් වරප්‍රසාද කමිටුවකට කැඳවීමට කළ යෝජනාවට එරෙහි වූයේ නැත. එසේම ඔහු වටින් ගොඩින් කීවේ තම කටයුතුවලට කිසිවෙක් බාධා නොකළ යුතු බවය. එය අධිකරණය ඉලක්ක කරගත්තක් බව නීතිවේදීහු කියති. ණය ප්‍රතිව්‍යුහගතකරණය සමාලෝචනය කිරීමට අධිකරණයට බලයක් නැති බව ඔහුගේ ආස්ථනය බව පෙනේ. ජනාධිපති නීතිඥ ආචාර්ය ජයම්පති වික්‍රමරත්න ඍජුවම පවසා තිබුණේ ජනාධිපතිවරයා විසින් ඒ සම්බන්ධයෙන් කරන ලද ප්‍රකාශය අධිකරණය හෑල්ලු කිරීමක් බවය. කථානායක මහින්ද යාපාට දී තිබෙන නීති උපදෙස් වලින් ද ඇඟවෙන්නේ පාර්ලිමේන්තු බලය ඉක්මවා කිසිදු ආයතනයකට ක්‍රියාකළ නොහැකි බවය.\n\nකොළඹ රැස්වූ නීතිඥ සමුළුව ආයාචනා කළේත් මේ අධිපතිවාදී තීන්දු වලින් රටේ ප්‍රජාතන්ත්‍රවාදය විනාශ වීමට ඉඩ නොදී ඒ වෙනුවෙන් සියලුම පාර්ශ්ව එක්විය යුතු බවටය. ලංකාවට උචිතම ක්‍රමය දැඩි තීරණ ගත හැකි විධායක බලය සහිත පාලනයක් බව ජයවර්ධන දැඩිව විශ්වාස කළේය. මුලදී ඔහු ‘ප්‍රිය කළ ආමන්ත්‍රණය වූයේ ද ‘උතුමාණන්’ යන්නයි. ඔහුගේ අන්තවාදී අනුගාමිකයෝ ජයවර්ධනට ඔටුණු පැළඳවීමට ද යෝජනා කළහ. ජයවර්ධනට ද යම් ප්‍රමාණයක රජ පිස්සුවක් තිබුණි. පැරණි රජ දවස සිහිපත් කරමින් වප් මඟුලක් ද පැවැත්වූ ඔහුට ලැබුණු සරදම් අවමාන මතක තිබෙන උදවිය අදත් සිටිති. ජයවර්ධනගේ සිට ගෝඨාභය දක්වාම සිටි හැම ජනාධිපතිවරයකුම ක්‍රියාකර ඇත්තේ ඒ අධිපතිවාදී මානසිකත්වයෙනි. මහින්ද ජනාධිපතිවරයාත් රජෙකුට ඇන්දවීමට සමහරු දත කෑහ. ‘මහරජාණෝ’ ගීතය ඒ කාලයේ රාජ්‍ය නිලධාරීන්ගේ සෙලියුලර් දුරකථනවලින්ද ඇසුණි. අදත් රාජපක්‍ෂ වහලුන් ලෙස සිටීමට කැමති දේශපාලන වෘෂභයෝද සිටිති.\n\nකෙසේ හෝ මෙම දේශපාලන වහලුන් විසින් නඩත්තු කරන ලද ප්‍රභූ දේශපාලනයේ ඉරණම තීන්දු කළ නිශ්චිත ප්‍රකාශනය වූයේ පසුගිය වසරේ ගාලුමුවදොර අරගලයට එක්වූ ජනතාවය. ගෝඨාභය ධුරය හැර රටින් ද පැන ගියේය. මහින්දට අගමැති ධුරය ද අහිමි වී සාටක නඩයම නිකම්ම මන්ත්‍රීවරුන් බවට පත්වූ ඒ දැවැන්ත පෙරළිය පොහොට්ටුවද කෑලි කීපයකට කඩා දැමීමට ද සමත් විය. එහෙත් 69 ලක්‍ෂයේ ජන වරමේ ඉතිරි කොටස ගෙවීමට වරම් ලැබූ රනිල් විධායක පුටුවට පත්වීම ඔහුගේ විවේචකයන් තුළ ද කිසියම් වෙනසක් ගැන පුංචි බලාපොරොත්තුවක් ද ඇති කිරීමට හේතු විය. ජනතාව පීඩාවට පත් කළ පෝලිම් යුගය ද අවසන් විය. ජාත්‍යන්තර මූල්‍ය අරමුදලේ වාරුවෙන් රටට යාන්තමින් නැගී සිටීමට ද හැකි විය. එහෙත් ඒ සියලු සාධනීය තත්ත්වයන් වර්ධනය කිරීමට ජනාධිපති රනිල්ට සැලසුමක් නොවීය. ණය ප්‍රතිව්‍යුහගත කරණය, අධික බදු පැනවීම, ආදියෙන් ඇතිවූ සමාජ කැළඹීම තවමත් සමනය වී නැත.\n\nඅද ජනාධිපතිවරයා ලෙස රනිල්ගේ භූමිකාව විවාදයට ලක්ව තිබේ. ඔහු මේ වනවිට ගාලුමුවදොර අරගලය සමතලා කිරීමට පමණක් නොව ජනතා අප්‍රසාදයට ලක් වූ ගර්හිත වැඩවසම් ප්‍රභූ දේශපාලනය ස්ථාපිත කිරීමට සියලු පසුබිම ද සකස් කර තිබේ. දූෂණය සුළඟ වගේය. ගොවීන්, සරසවි ආචාර්යවරුන්, වෛද්‍යවරුන් ප්‍රමුඛ බොහෝ ක්‍ෂෙත්‍රවල අවුල්ය. මර්දනය, බොරු පුවත් නිර්මාණය ඉහවහා ගොසින්ය. ජනාධිපති රනිල් ඒ කිසිවකට සංවේදී නැත. ඔහුගේ අභිරුචිය වන්නේ බලය, අධිකාරිත්වය මත යන තනි ගමනකි. මොනවා වුවත් ඔහු තවමත් ජයවර්ධන මෙන් නැක්සලයිට් චෝදනා නගමින් දේශපාලන ප්‍රතිවාදීන් හිර කිරීමට නම් පියවරගෙන නැත. එහෙත් ඔහු අධිපතිවාදී පාලන ක්‍රමයක් සඳහා විධායක ධුරය අභ්‍යාස කරමින් සිටියි. අධිකරණය ඒ අභිමතානුකූල ගමනට එරෙහි වන බව ඔහු දනී. විධායකයට බාධා නොකරනු යැයි ඔහු කරන සරල ප්‍රකාශය තුළ නිනාද වන්නේ අධිපතිවාදී මානසිකත්වයක විකෘතිය හැර අන් දෙයක් නොවේ. මෙතෙක් ඔහු ජයවර්ධන ක්‍රමයේ අධිකරණ විරෝධයකට තල්ලු වී නැත. ඔහු කිසියම් ‘ස්මාර්ට්’ ආකාරයකට ප්‍රතිචාර දක්වන බවද පෙනේ.\n\nජයවර්ධන එදා රටට ප්‍රකාශ කළේ ඔහුට රකින්නට පරපුරක් හෝ ඔටුනු පළඳවන්නට කුමාරයෙක් හෝ නොමැති බවය. රනිල් තවම එබඳු ප්‍රකාශයක් කර නැත. එහෙත් ඔහු රකින්නේ ප්‍රභූ දේශපාලනයත්, ජනතා පිළිකුලට හා විරෝධයට ලක්වූ වැඩවසම් ක්‍රමයක් බව ඔහු දෙස බලා සිටින විට හැඟේ. අප ඔහුට යෝජනා කරන්නේ ඒ ගර්හිත දේශපාලන ප්‍රභූ තන්ත්‍රය ප්‍රතිෂ්ඨාපනය කරමින් ඉතිහාසයේ කුණු බක්කියට නොවැටී මෙරටේ දේශපාලන දිශානතිය නව මානයකට යොමු කළ දේශපාලන විශිෂ්ටයන්ගේ පරපුරට එක්වන්නටය. එසේම පසුගිය දිනක කතෝලික රදගුරු සම්මේලනය නිවේදනයක් නිකුත් කරමින් ප්‍රකාශ කළ පරිදිම ජනතාවගේ මූලික අවශ්‍යතාවන් පිරිමැහීමට සමත් ඔවුන්ගේ මනුෂ්‍යත්වයට වටිනාකමක් ලැබෙන දේශපාලන ක්‍රමයක් ස්ථාපිත කර නීතියේ පැවැත්ම, අධිකරණයේ ස්වාධීනත්වය තහවුරු කෙරෙන ප්‍රජාතන්ත්‍රවාදී රටක් යළි ස්ථාපනය කරන ලෙසය. කළ යෝජනාවට ද අපි එකඟ වන්නෙමු.\n\nගාමිණි සුමනසේකර",
       "URL": "https://divaina.lk/%e0%b6%91%e0%b6%b1%e0%b7%8a%e0%b6%b1%e0%b7%9a-%e0%b6%9a%e0%b7%9c%e0%b6%a7%e0%b6%b1%e0%b7%8a%e0%b6%a7%e0%b6%af-%e0%b6%b1%e0%b7%92%e0%b6%af%e0%b7%84%e0%b7%83%e0%b6%a7%e0%b6%ad%e0%b7%8a-%e0%b6%85/",
       "Category": "visheshanga",
       "Parent URL": "https://divaina.lk/category/visheshanga//page/27/"
}