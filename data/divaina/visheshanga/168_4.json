{
       "Source": "divaina",
       "Timestamp": "February 4, 2023",
       "Headline": "දිවයිනට 41 යි නොසැලී – නොබියව ක්‍රියා කළ හැටි….",
       "News Content": "දිවයින ආරම්භ කර අද ට (පෙබරවාරි 4) වසර 41 කි. මෙම කාලය තුළ දිවයිනට එල්ල වූ තර්ජන රැසකි. එම තර්ජන අතර ලලිත් ඇතුලත්මුදලි මහතා සම්න්ධ වූ ජනමාධ්‍ය කපන යෝජනාව දැක්විය හැකිය. එම යේජනාව දිවයින පුවත්පතේ පළවීමෙන් ඇතැම් දේශපාලකයන් විමතියට පත්වූහ. රිචඩ් සොයිසා මාධ්‍යවේදියාගේ මළ සිරුර කොරළවැල්ල මුහුදේ තිබී හමුවූ පුවත ප්‍රධාන පුවතකින් හෙළිකළේ ද දිවයිනයි. කොටින්ට නැඟෙනහිර මුහුදු කලාපයක් දීමට හිටපු ආරක්‍ෂක ලේකමවරයකු යෝජනා කළ බව හිටපු නාවික හමුදාපතිවරයකු හෙළි කිරීමේ පුවත ද 2002 දී සටන් විරාම ගිවිසුම පිටපත අත්සන් කර ගැනීමට හිටපු නෝර්වේ අමාත්‍ය එරික් සෝල්හයිම් කිළිනොච්චියට එය රැගෙන ගිය හැටි අනාවරණ කිරීමට ද දිවයිනට හැකි විය.\n\nමේ හැර කොටි සංවිධානය යුදමය ලෙස පරාජය කළ හැකි බව පැවසූ එකම පුවත්පත ද දිවයිනයි. ප්‍රභාකරන් උතුරු නැඟෙනහිර මායිම් ගම්මානවලට කඩාවැදී ළඳරුවන්, කාන්තාවන් ද ඇතුළු ගැමියන් ඝාතනය කරද්දී ඊට එකම ප්‍රතිචාරය ප්‍රභාකරන් විනාශ කර දැමීම බව පැවසුවේ අප පුවත්පතයි. ප්‍රභාකරන්ට එරෙහි වන්නි මෙහෙයුම නතර කිරීමට මෙරට නෝර්වේ තානාපති හැන්ස් බ්‍රට්ස්කාර් ඇමරිකානු තානාපති රොබට් බ්ලේක් දැරූ උත්සාහය මුලින්ම හෙළිකිරීමට දිවයිනට හැකි විය.\n\nප්‍රභාකරන් පරාජය කිරීමට බලගතු බෙන් මල්ටි බැරල් යන්ත්‍ර සහ ග්‍රාඩ් රොකට් ගෙන්වන ලෙස ආරක්‍ෂක රාජ්‍ය ඇමැති අනුරුද්ධ රත්වත්තේ වෙත පැවසුවේද දිවයින බව අමතක නොවේ.\n\nහමුදා ප්‍රධානියකු ඇතුළු උසස් හමුදා නිලධාරීන් රැසක් ප්‍රභාකරන් පැරදවිය නොහැකි බව රජයට පවසද්දී ප්‍රභාකරන් බොරුවක් කරන බව දිවයින ඍජුව කියා සිටියේය.\n\nමේ හැර මහ බැංකු බෝම්බ පිපිරීමට ප්‍රභාකරන් අසුවූ ත්‍රස්ත මර්දන පොලිස් පරීක්‍ෂක නිලබ්දීන් දිවි නොතකා මුතූර්වලට ගොස් සොයාගත් තෑගි පෙට්ටිය නිසා බවත් එහි ප්‍රභාකරන්ගේ ඇඟිලි සලකුණු හතරක් තිබූ බව විශේෂයෙන් හෙළිකිරීමට දිවයිනට හැකි විය. මෙරට කිසිදු පුවත්පතක් එම තොරතුරු හෙළිකළේ නැත. පිටකොටුවේ බෝගහ යටදී බස් බෝම්බ පිපිරීම මුලින්ම හෙළිදරව් කිරීමට දිවයින ක්‍රියාකරනු ලැබීය. මෙය වාර්තා කිරීමට ගිය මා කාර්යාලයට පැමිණියේ මුළු ඇඳුම ම රුධිරයෙන් බරිත වී තිබිය දීය. මා නිවසට පැමිණීම ප්‍රමාදවීම නිසා මගේ බිරිය වූ දිස්නා භීතියට පත්ව සිටියාය.\n\nමාරි කොල්වින් නමැති ඇමරිකානු මාධ්‍යවේදිනිය හොර රහසේ වන්නියට ගොස් ආපසු එන අවස්ථාවේ හමුදා වෙඩි පහරකට ලක්වීම ද කොටි සංවිධානය චෙක් රාජ්‍යය නිපදවූ ස්ලින් ගුවන් යානා බංග්ලාදේශය හරහා මිලයට ගත් බවද වන්නි මෙහෙයුමින් පසු කොටි සංවිධානය සතුව ඩොලර්මිලියන 8600ක අවි ආයුධ සොයාගැනීම ගැන ද අපට අනාවරණය කළ හැකි විය. මේ හැර ඩෙන්සිල් කොබ්බෑකඩුව ප්‍රමුඛ හමුදා කණ්ඩායම ගමන් ගත් ජීප් රියේ බෝම්බය අටවා තිබූ බව බි්‍රතාන්‍ය එස් ඒ එම් බළකායේ හිටපු පුපුරණ ද්‍රව්‍ය විශේෂඥයකු සනාථ කළ බව හෙළිකිරීමට දිවයින ක්‍රියා කරනු ලැබීය. ආරක්‍ෂක අංශ විවිධ දේශපාලකයන් වෙතින් ද රාජ්‍ය නොවන සංවිධාන ක්‍රියාකාරීන්ද දිවයිනට තර්ජනය කළ අවස්ථා එමටය. එසේම කීප වතාවක්ම දිවයිනෙන් ප්‍රශ්න කිරීමට රහස් පොලිසිය අප කාර්යාලයට පැමිණියහ.\n\nහිටපු කොටි නායකයකු වූ යෝගිට මුදල් රැගත් අබිරහස් පෙට්ටි සමග යාපනයට යැවීමට ඉඩ දුන් අයුරු ද කොටි න්‍යායාචාර්ය ඇන්ටන් ස්ටානිස්ලාවුස් ගලදාරි හෝටලයේ නතරවී සිටින අයුරුත් හෙළිකිරීමට දිවයින සමත් විය.\n\nවන්නි මෙහෙයුමෙන් පසු සොයාගත් අධිබලැති කොටි පණිවුඩ යන්ත්‍ර ජපන්, ඇමරිකානු, නෝර්වේ, බි්‍රතාන්‍ය යන රටවල නිෂ්පාදන බව අවානරණය කිරීමට දිවයිනට හැකි විය. එදා සැල්ඩින් යුද රථවලින් සමන්විත ශ්‍රී ලංකා හමුදාවට ඊශ්‍රායල් කෆීර්, එම්. අයි. 24 ප්‍රහාරක හෙලිකොප්ටර්, ටී. 72 යුද ටැංකි එක්වූයේ දිවයින කළ යෝජනා නිසාය.\n\nමේ හැර මල්ටි බැරල් යන්ත්‍ර මෙරටට ගෙන්වන අවස්ථාවේ අසර්බයිජානයේදී එම යන්ත්‍ර රැගත් යානාව ගොඩබස්සා පරීක්‍ෂා කර රඳවා තබාගත් බව හෙළිකිරීමට ද අපට හැකි විය.\n\nඑක් නාවික නිලධාරියකු චලෙහි මුහුදු වෙරළේ සිටි මීහරක් විශාල රංචුවක් කොටි යැයි සිතා නාවික හමුදා මූලස්ථානය රැවටූ අයුරුත් කොටි ගුවන් යානා නාශක මිසයිල ලබාගෙන ඇති බවත් මුලින්ම අනාවරණය කළේ දිවයින පුවත්පතයි.\n\nදිවයිනේ 41 වසරක අතීතය හෙළිදරව් කරද්දී මේජර් ජෙනරාල්වරු රැසක් ඇතුළු හමුදා නිලධාරීන් විශාල සංඛ්‍යාවකට යුද අපරාධ චෝදනා එල්ල වී ඇති බව ජිනීවා සිට දිවයිනට තොරතුරු එවීමට අපට හැකිවිය.\n\nකීර්ති වර්ණකුලසූරිය",
       "URL": "https://divaina.lk/%e0%b6%af%e0%b7%92%e0%b7%80%e0%b6%ba%e0%b7%92%e0%b6%b1%e0%b6%a7-41-%e0%b6%ba%e0%b7%92-%e0%b6%b1%e0%b7%9c%e0%b7%83%e0%b7%90%e0%b6%bd%e0%b7%93-%e0%b6%b1%e0%b7%9c%e0%b6%b6%e0%b7%92%e0%b6%ba%e0%b7%80/",
       "Category": "visheshanga",
       "Parent URL": "https://divaina.lk/category/visheshanga//page/168/"
}