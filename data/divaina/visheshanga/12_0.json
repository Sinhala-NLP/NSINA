{
       "Source": "divaina",
       "Timestamp": "September 25, 2023",
       "Headline": "රෝ මෙහෙයුම් සගවන කැනඩා ඉන්දියා ගැටුම",
       "News Content": "පසුගිය ජුනි මාසයේ දී හිටපු ඉන්දීය අගමැතිනි ඉන්දිරා ගාන්ධි ඝාතනය කළ සීක් ආරක්ෂකයන් දෙදෙනා සැමරීමේ උත්සවයක් කැනඩාවේ බ්‍රැට්ස්ටන් නගරයේ පැවැත්වීම ගැන ඉන්දීය රජය බලවත් කෝපයට පත්ව තිබිණි.\n\nපලිගැනීම යනුවෙන් දක්වමින් මෙම සමරුම පවත්වා තිබුණු අතර සීක් බෙදුම්වාදීන්ට සහය වන බ්‍රැට්ස්ටන් නගරාධිපති පැට්රික් බ්‍රවුන් මේ සඳහා අනුමැතිය ලබා දී තිබිණි. ඇත්තෙන්ම කැනඩාවේ සිටින පන්ජාබයේ වෙනම රාජ්‍යයක් එනම් කාලිස්තානය වෙනුවෙන් පෙනී සිටින බෙදුම්වාදීන් එම සැමරුම මෙහෙයවා තිබේ. 1984 ඔක්තෝබර් 11 දා සීක් ආරක්ෂකයන් දෙදෙනකු විසින් ඉන්දිරා ගාන්ධි ඝාතනය කරන ලදී. මෙයට හේතුව වූයේ සීක් බෙදුම්වාදීන්ට එරෙහිව අම්රික්සාර්හි රන්දෙවොලට ඉන්දීය හමුදා මෙහෙයුමක් දියත් කිරීමයි. එහිදී සිවිල් වැසියන් සහ කාලිස්තාන් ත්‍රස්තයන් 492 ක්ද හමුදා භටයන් 83 ක්ද මරුමුවට පත්විය. වෙඩි ප්‍රහාරයට ලක්වී මරණයට පත්වන විට ඉන්දීය අගමැතිනිය 67 වැනි වියේ පසු වූවාය. නවදිල්ලියේ ඇගේ නිවෙසේ සිට නිවෙස ආසන්න කාර්යාලය වෙත ගමන් ගනිමින් සිටියදී ඇයට වෙඩි තබනු ලැබීය. වෙඩි ප්‍රහාරයෙන් සිහිසුන්වූ ඇයට ශල්‍යකර්මයක් සිදු කළ නමුත් දෙපැයක් ඇතුළත ඇගේ මරණය සිදුවිය. සිය මරණයට පැය 24කට පෙර ඉන්දියාවේ ඔරිස්සා ප්‍රාන්තයේ පැවති රැස්වීමකදී ඇය කළ ප්‍රකාශය අතිශය පුදුම උපදවන සුළුවිය. එම රැස්වීමේදී ඇය ප්‍රකාශ කළේ ඇගේ සිරුරින් පිටවන හැම ලේ බිඳුවක්ම ජාතියේ බලයක් බවට පත්වන බවය. එම ප්‍රකාශය ඇය විසින් සිදුකරනු ලැබුවේ දැඩි ලෙස හැඟුම්බරවය.\n\nදැන් කැනඩාව හා ඉන්දියාව අතර බරපතළ ආරෝවක් ඇතිව තිබේ. ඒ රෝ මෙහෙයුමක් නිසාය. දැන් තියෙන්නේ එදා ඉන්දියාව නොවේ. රෝ මෙහෙයුම් ලොව පුරාම ක්‍රියාත්මකය. සීක් අන්තවාදීන් පිටරටක සිටියද ඔවුන් සොයා ගොස් විනාශ කිරීමට ඉන්දීය ඔත්තුසේවා කටයුතු කරයි. හර්දීප් සිං නිජ්ජර් ප්‍රමුඛ පෙළේ සීක් බෙදුම්වාදියකු විය. ඉන්දියාවේ පන්ජාබ් ප්‍රාන්තය අවට වෙසෙන ඔහුගේ ආගමික සුළුතරය සඳහා ස්වාධීන නිජබිමක් ලබාගැනීම ඔහුට අවශ්‍ය විය. හතළිස් පස් හැවිරිදි ඔහු බි්‍රටිෂ් කොලම්බියා ප්‍රාන්තයේ, සරේ නගරයේ දී වෙඩි තබා ඝාතනය කෙරිණි. පන්ජාබ් ප්‍රාන්තයේ බර්සිංපූර් ගම්මානයේ උපත ලැබූ නිජ්ජර් 1997 වසරේ දී කැනඩාවේ පදිංචියට ගියේ ය. පළමුව ජල නළ කාර්මිකයකු ලෙස රැකියාව කළ ඔහු පසුව බ්‍රිටිෂ් කොලම්බියාවේ ප්‍රමුඛ පෙළේ සීක් නායකයකු බවට පත්විය. පන්ජාබය තුළ පිහිටි ස්වාධීන සීක් රාජ්‍යයක් සඳහා ව්‍යාපාර සිදුකළ කණ්ඩායමක් වන කාලිස්ථාන් ටයිගර් ෆෝස් සමග ඔහු සම්බන්ධතා පවත්වන බව කියමින් ඉන්දියාව 2020 දී ඔහු ත්‍රස්තවාදියකු ලෙස නම් කළේ ය. ඉන්දියාව ඔහුට එල්ල කළ චෝදනා අතර දේශද්‍රෝහීත්වය හා ත්‍රස්තවාදය දිරිමත් කිරීම ද, රට තුළ “විවිධ ප්‍රජාවන් අතර අසමගිය ඇති කිරීමට උත්සහ කිරීම” ද විය. පසුගිය ජූනි 18 පස්වරුවේ දී වෙඩි ප්‍රහාරයක් ගැන ලැබුණු ඇමතුමකට ප්‍රතිචාර දැක්වීමට ගිය කැනේඩියානු පොලිස් නිලධාරීන් විසින්, බි්‍රටිෂ් කොලොම්බියාවේ සරේ නගරයේ ගුරු නානක් සීක් ගුරුද්වාර දේවස්ථානයේ රථගාලේ ඔහුගේ පික්-අප් ට්‍රක් රථය තුළ වෙඩි වැදීමෙන් සිදුවූ තුවාල කිහිපයක් සහිතව මියගොස් සිටි නිජ්ජර් සොයාගැණුනි. මේ ප්‍රහාරය සඳහා තිදෙනකු සහභාගිව සිටි අතර මුහුණු ආවරණ පැළඳී දෙදෙනෙක් නිජ්ජර් ට වෙඩි තබා තිබිණි. අනෙක් තැනැත්තා මේ ප්‍රහාරකයන් රැගෙන පැමිණි වාහනයේ රියැදුරාය. ඇත්තෙන්ම සීක් නායකයා ජීවිත අවදානමට ලක්ව ඇති බව කැනේඩියානු ආරක්ෂක බුද්ධි සේවය විසින් ඔහුට පෞද්ගලිකවම අනතුරු අඟවා තිබිණි.\n\nපසුගිය සඳුදා එනම් සැප්. 18 වැනිදා කැනඩා අග්‍රාමාත්‍ය ජස්ටින් ටෲඩෝ ජූනි මාසයේ දී සිදුවූ මාරාන්තික වෙඩි තැබීම පසුපස ඉන්දීය රජය සිටින බවට “විශ්වසනීය චෝදනා” ඇතැයි පාර්ලිමේන්තුව හමුවේ පැවසීම නිසා දිල්ලියේ බ්‍රාහ්මණයෝ බෙහෙවින් කැළඹීමකට පත්විය. කැනඩාව ඉන්දීය තානාපති නිලධාරියෙක් පිටුවහල් කළ අතරම ඉන්දීය විදේශ කටයුතු අමාත්‍යාංශය වහාම දිල්ලියේ සිටින කැනඩා මහ කොමසාරිස්වරයාට එරටින් පිටව යන ලෙස නියෝග කළේය. දැන් දිල්ලිය කැනඩා පුරවැසියන්ට වීසා ලබා දීමද අත්හිටුවා තිබේ. කැනඩාවේ ජාතික ආරක්ෂාව සහ බුද්ධි උපදේශක ජෝඩි තෝමස් අගෝස්තු මස මැද භාගයේ දින හතරක් ඉන්දියාවේ සිටි අතර පසුව නැවතත් ජී 20 සමුළුව සඳහා පැමිණ දින පහක් ඉන්දියාවේ සිටියේය. එම අවසන් සංචාරයේදී අගමැති ජස්ටින් ටෲඩෝ සහ ඉන්දීය අග්‍රාමාත්‍ය නරේන්ද්‍ර මෝදි අතර පැවති හමුව සුහදශීලී නොවීය. එයට හේතුවූයේ මේ ඝාතනය ගැන විස්තර පැවසීමයි. කැනේඩියානු ආරංචි මාර්ග පවසන්නේ රහසිගත හමුවීම්වලදී මේ ඝාතනය ගැන ඇති චෝදනාව කිසිදු ඉන්දියානු නිලධාරියකු ප්‍රතික්ෂේප කර නොමැති බවයි. කැනේඩියානු භූමියේදී කැනේඩියානු පුරවැසියකු ඝාතනය කිරීමට ඉන්දීය රජය සම්බන්ධ බවට යෝජනා කිරීමට සාක්ෂි ඇති බව කැනේඩියානු රජය තරයේ පවසයි.\n\nසීක් කැනේඩියානු ජාතිකයකු ඝාතනය කිරීම සම්බන්ධයෙන් ඉන්දියාවේ සම්බන්ධය පිළිබඳ චෝදනාව පදනම් වී ඇත්තේ තම ප්‍රධාන මිතුරකු වන බලවත් රාජ්‍යයක් විසින් සපයන ලද බුද්ධි තොරතුරු හා කැනඩාවේ ඉන්දියානු රාජ්‍ය තාන්ත්‍රිකයන්ගේ හැසිරීම් පිළිබඳ නිරීක්ෂණ මත බව එරට රජයේ නිලධාරියෙක් මාධ්‍ය හමුවේ පවසා තිබිණි. ඇමෙරිකාව බි්‍රතාන්‍යය, ඔස්ටේ්‍රලියාව සහ නවසීලන්තය ඇතුළත් “පංච ඇස්” බුද්ධි බෙදාගැනීමේ සන්ධානයේ සාමාජිකයකු විසින් බුද්ධි තොරතුරු ලබා දී තිබේ. එම නිලධාරියා බුද්ධි තොරතුරු සැපයූ රට හෝ සන්නිවේදනයේ අඩංගු දේ හෝ ඒවා ලබා ගත් ආකාරය පිළිබඳ විස්තර ලබා දුන්නේ නැත. එම නිලධාරියා නිර්නාමික කොන්දේසියක් මත කතා කළේ ඔවුන්ට කාරණය ප්‍රසිද්ධියේ සාකච්ඡා කිරීමට බලය නොතිබූ බැවිනි. කවරක් නමුත් කැනේඩියානු භූමියේදී සිදු වූ ඝාතනයට ඉන්දීය මැදිහත්වීම පිළිබඳ “විශ්වසනීය චෝදනා” පවතින බව ටෲඩෝ සඳුදා පාර්ලිමේන්තුවට ප්‍රකාශ කිරීමෙන් පසු ඉන්දීය කැනඩා සබඳතා පහළම තත්ත්වයට ඇද වැටී ඇත. ඉන්දියාවේ ආගමන කාර්යාංශයට අනුව 2022 දී කැනේඩියානු සංචාරකයන් 277,000 ක් ඉන්දියාවට පැමිණෙන ඉහළම සංචාරකයන් අතර කැනේඩියානුවන් වේ. නමුත් දැන් සියල්ලම කණපිට පෙරළී ඇත.\n\nසීක් ජාතිකයන් 770,000කට ආසන්න සංඛ්‍යාවකට නිවහන වන කැනඩාව, ඉන්දියාවෙන් පිටත විශාලතම සීක් ජනගහණයක් වෙසෙන රට යි. එරට සීක් සටන්කාමීත්වය හසුරවන ආකාරය ඉන්දියාවට ප්‍රධාන ගැටලුවක්ව පවතියි. සීක් ඩයස්පෝරාවේ ඇතැම් සාමාජිකයන් ඉන්දියානු ඉලක්කවලට එල්ලවූ ප්‍රචණ්ඩකාරී ප්‍රහාර පිටුපස සිටින බව ඉන්දීය බලධාරීන් පවසයි. මින් දරුණුතම සිද්ධිය වූයේ 1985 ජූනි මාසයේ දී කැනඩාවේ සිට ඉන්දියාවට පියාසර කරමින් තිබූ එයාර් ඉන්දියා බෝයිං 747 යානයට බෝම්බ ප්‍රහාරයක් එල්ල කිරීම ය. මින් එහි ගමන් කළ පුද්ගලයෝ 329 දෙනාම ජීවිතක්ෂයට පත්විය. 1984 වසරේ රන් දෙවොල අත්පත් කරගෙන සිටි සටන්කාමීන්ට එරෙහිව හමුදා මෙහෙයුමට නායකත්වය දුන් විශ්‍රාමික හමුදා ජෙනරල්වරයා ඝාතනය කිරීමට 2012 වසරේ දී සීක් කණ්ඩායමක් උත්සහ දැරීය. ලුතිනන් ජෙනරල් කුල්දීප් සිං බ්‍රාර්ගේ ගේ දිවි ගැලවුණු අතර, ඔහුට බරපතළ ශාරීරික හානි කිරීමට උත්සහ දරමින් තුවාල සිදුකළ බවට සීක්වරු සිව් දෙනෙක් වරදකරුවන් වූහ. දිල්ලි ආණ්ඩුවට අවශ්‍යවී ඇත්තේ බටහිර රටවල් බෙදුම්වාදීන් මර්දනය කරනු දැකීම වුව ද, කැනඩාවේ පාර්ලිමේන්තු මන්ත්‍රීවරුන් බොහෝවිට සීක් බෙදුම්වාදී කණ්ඩායම් සංවිධානය කරන රැස්වීම්වලට සහභාගි වන අතර, කාලිස්ථාන් ව්‍යාපාරයට සම්බන්ධ සීක්වරුන් එරට පාර්ලිමේන්තුවට තේරී පත්ව තිබේ. ටෲඩෝ කැබිනට්ටුවේ සීක් ඇමැතිවරු සිව් දෙනෙක් සිටින අතර මෙය ඉන්දියාව කිසි ලෙසකින් සතුටුකරන දෙයක් නම් නොවේ.\n\nකැනේඩියානු අගමැති ජස්ටින් ටෲඩෝ ඉන්දියාවට චෝදනා කිරීමෙන් පසු කැනඩාවේ ඉන්දීය බුද්ධි අංශ ප්‍රධානී පවන් කුමාර් රායි නම් තානාපති නිලධාරියා එම තනතුරෙන් ඉවත් කර තිබේ. ඔහු කැනඩාවේ සිට නැවත ඉන්දියාවට පැමිණ ඇති අතර ඉන්දියාව කැනේඩියානු රජය විසින් එල්ල කරන ලද චෝදනා තරයේ ප්‍රතික්ෂේප කරන අතර ඒවා “විකාර” ලෙස නම් කර ඇත. 1997 කණ්ඩායමේ පන්ජාබ් කේඩරයේ නිලධාරියකු වන පවන් කුමාර් රායි ඉන්දීය විදේශ කටයුතු අමාත්‍යාංශයේ සේවය කළ අතර කැබිනට් ලේකම් කාර්යාලයේ අධ්‍යක්ෂ ලෙසද කටයුතු කර තිබේ. විදේශ සේවයට එක්වීමට පෙර ඔහු පන්ජාබ් ජලන්දර්හි ජ්‍යෙෂ්ඨ පොලිස් අධිකාරී ලෙස සේවය කර තිබේ. කැනඩාව ලංකාවේ බෙදුම්වාදීන්ටද බෙහෙවින් සහය දක්වන බව අමුතුවෙන් කිව යුතු නැත. එය ලෝකයේ බොහෝ රටවල බෙදුම්වාදීන්ට පාරාදීසයකි. නමුත් ඉන්දියාව හා කැනඩාව අතර අර්බුදයේදී ලෝක බලවතුන් ගන්නේ කාගේ පැත්තද යන්න විමසිය යුතුය. ඉන්දියාව සහ කැනඩාව අතර ඇතිව තිබෙන අර්බුදය හමුවේ ඇමෙරිකානු රාජ්‍ය දෙපාර්තමේන්තුවේ ප්‍රකාශිකා මාග්‍රට් මැක්ලියෝඩ් අවධාරණය කළේ දෙරටම තමන්ට වැදගත්වන බවයි. “කැනේඩියානු අගමැති ජස්ටින් ටෲඩෝ විසින් එල්ල කරන ලද චෝදනා ඉතා වැදගත් ය. අපි අපගේ කැනේඩියානු මිත්‍ර පාක්ෂිකයන් සමඟ සම්බන්ධකම් පවත්වමින් සිටිමු. මෙම පරීක්ෂණයට සහය වන ලෙස අපි ඉන්දීය රජයෙන් ඉල්ලා සිටිමු,” ඇය වැඩිදුරටත් පැවසුවාය.● චතුර පමුණුව",
       "URL": "https://divaina.lk/%e0%b6%bb%e0%b7%9d-%e0%b6%b8%e0%b7%99%e0%b7%84%e0%b7%99%e0%b6%ba%e0%b7%94%e0%b6%b8%e0%b7%8a-%e0%b7%83%e0%b6%9c%e0%b7%80%e0%b6%b1-%e0%b6%9a%e0%b7%90%e0%b6%b1%e0%b6%a9%e0%b7%8f-%e0%b6%89%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/12/"
}