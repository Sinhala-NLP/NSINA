{
       "Source": "divaina",
       "Timestamp": "December 18, 2022",
       "Headline": "දිනේෂ් ශාෆ්ටර් ඝාතනය පිටුපස ජාත්‍යන්තර ක්‍රිකට් විචාරකයෙක්?",
       "News Content": "චන්ද්‍රා ශාෆ්ටර් ශ්‍රී ලංකා ක්‍රිකට් පාලක මණ්ඩලයේ හිටපු සභාපතිවරයෙකි. ඔහුගේ පුත්‍රයා දිනේෂ් ශාෆ්ටර්ය. පනස් එක් හැවිරිදි දිනේෂ් ශාෆ්ටර් පිළිබඳ දැන සිටින බව ඇත්තකි. ඔහු ඝාතනයට ලක්වූ සිද්ධිය සිකුරාදා (16දා) උදෑසන රටපුරා පැතිර ගියේ මියගිය පුද්ගලයා ජනශක්ති රක්‍ෂණ සමාගමේ සභාපතිවරයාවීමත් ඔහු ක්‍රිකට් පාලක මණඩලයේ හිටපු සභාපතිවරයකුගේ පුතෙකු වීමත්, ප්‍රකට කෝටිපති ව්‍යාපාරිකයකු වීමත් කියන කාරණාද නිසාය.\n\nදිනෙෂ් ශාෆ්ටර් පනස් එක් හැවිරිදි වියේ පසුවිය. ඔහු පදිංචිව සිටියේ කොළඹ 07, මල් පාරේ සුවිසල් නිවසකය. පාසල් යන කාලයේ සිට පාසල් ක්‍රිකට් ක්‍රීඩකයෙක් ලෙස කටයුතු කළ ඔහු දෙස් විදෙස් අධ්‍යාපනය ලබා ඉහළටම ගියේ ව්‍යාපාරික ක්‍ෂෙත්‍රයට පිවිසෙමිනි. ආයතන ගණනාවකම ඉහළ තනතුරු රැසක් දරා ඇති මොහු නීතීඥයෙකි. විවාහ වී කොළඹ 07 මල්පාරේ නිවසක ජීවත් වෙමින් සිටි ඔහු ඉකුත් 15 වැනිදා බ්‍රහස්පතින්දා සවස 3.00ට පමණ නිවසින් පිටවී ගොස් ඇත්තේ රුපියල් කෝටි ගණනක මුදල් ගනුදෙනුවක් සඳහා යමෙකු මුණ ගැසීමටය. බිරිඳට ඒ බැව් දැනුම් දී ඔහු සිය මෝටර් රථයේ නැගී පිටවගොස් ඇත්තේ තනිවමය. මදවේලාවකට පසුව දිනේෂ්ගේ බිරිඳ දුරකථන ඇමතුමක් ගත්තේ සැමියාගෙන් ඇමතුමක් ලැබීම පමාවු නිසාය. “ස්විච් ඕෆ් ප්ලීස් කෝල් එගේන්” කියා රෙකෝඩින් එක ඇසුනු පසු ඇය බොහෝ සේ කලබලයට පත්වූයේ අනතුරක සේයාවක් එමගින් ලබුණ නිසාය.\n\nඇය සැනින් ජනශක්ති රක්‍ෂණ සමාගමට කතා කොට කාර්යාලයට ආවාදැයි කියා සොයා බැලුවේ ඒ අනුවය. පොඩ්ඩක් බලන්න, සර් ෆෝන් එක ඕෆ් කරගෙන. කවදාවත් ෆෝන් එක ඕෆ් කරන්නේ නැහැ. ඒ අනුව දුරකථනය තිබෙන තැන සොයාගැනීමට නවීන තාක්‍ෂණ පහසුකම පිහිට පැතූ රක්ෂණ සමාගමේ නිලධාරියෙක් වහාම දුරකථනය ඇති ස්ථානයට පිටත්ව ගියේ දිනේෂ් ශාෆ්ටර් මහතාගේ බිරිඳගේ උපදෙස් මතය.\n\nබොරැල්ල කනත්තේ පාළු තැනක ශාෆ්ටර් මහතාගේ මෝටර් රථය නවතා තිබෙන අයුරු දුටු සමාගමේ නිලධාරියා හනි හනික එතැනට ලං වූයේ ගැහෙන හදවතිනි.\n\nමයි ගෝඩ් ඔහු කෑ ගසා උදව් ඉල්ලන්නට වූයේ ඒ වනවිට කාරයේ ආසනය මත අතපය ගැට ගසා සිටි සර් දුටු විටය.\n\nබොරැල්ල කනත්තේ ආදාහනාගාර 01 සහ 02 අතර ගුවන්හමුදා ස්මාරකයක් අසල පාළු තැනක එම මෝටර් රථයේ සිටි ශාෆ්ටර් මහතා එළියට ගත්තේ කනත්තේ සේවකයන් කිහිපදෙනෙකු ගේ සහාය ලබාගනිමිනි. ඒ වනවිට ශාෆ්ටර් මහතා නිවසින් පිටවී ගොස් ගතව තිබුණේ පැයක පමණ කාලයකි.\n\nබොරැල්ල කනත්ත අසල සිට කොළඹ ජාතික රෝහල වෙත ඔහු රැගෙන ගියේ මොහොතක් හෝ පමා නොකරය. අත පය පමණක් නොව වයරයකින් ඔහුගේ ගෙල සිරකර තිබිණි. කොළඹ ජාතික රෝහලේ දැඩි සත්කාර ඒකකයට ඇතුළත් කළ දිනේෂ් ශාෆ්ටර් මහතාට කළ හැකි සෑම ප්‍රතිකාරයක්ම කරන්නට රෝහල් කාර්ය මණ්ඩලය කටයුතු කළේ මොහුගේ වටිනා ජීවිතය කෙලෙස හෝ ආරක්‍ෂා කරදෙන දැඩි අදිටනිනි. නමුත් මාරයා මේ කෝටිපති ව්‍යාපාරිකයාගේ ජීවිතයම ඉල්ලා පොර බඳින බව වෛද්‍යවරුන්ට පෙනී ගියේ ඔය අතරය. බ්‍රහස්පතින්දා සවස 3.00 ට නිවසින් පිටත්වී ගිය ඔහු සඳහටම දෙනෙත් පියා ගත්තේ විශාල අභිරහසක් ඉතිරි කරමිනි. එදින රාත්‍රි 11.30 වනවිට දිනේෂ් යළි නොඑන ගමන් ගිය බව වෛද්‍යවරු නිල වශයෙන් තීන්දු කළහ.\n\nමෙරට ප්‍රකට ව්‍යාපාරිකයෙක් මෙන්ම ක්‍රිකට් පාලක මණ්ඩලයේ හිටපු සභාපතිවරයාගේ පුත්‍රයකුගේ අභිරහස් මරණය පිළිබඳ පොලිසියට සතර අතින් දුරකථන ඇමතුම් ගලා ආවේ ඔය අතරය. පොලිස්පති සී. ඩී. වික්‍රමරත්න මහතා මේ සිද්ධිය පිළිබඳ පරීක්‍ෂණ කටයුතු අපරාධ පරීක්‍ෂණ දෙපාර්තමේන්තුවට භාර කළේ පැය විසිහතරක් යන්නට මත්තෙන් අපරාධකරුවන් නීතියේ රැහැනට කොටුකරගත යුතු නිසාය.\n\nසිදුකර තිබෙන මූලික විමර්ශනවලදී හෙළි වී තිබුණේ මෙරට ප්‍රධාන පෙළේ ඉංග්‍රීසි ක්‍රිකට් විස්තර විචාරකයෙක් ශාෆ්ටර් මහතාගේ ඝාතනයට සම්බන්ධ බවට තොරතුරු ලැබී තිබෙන බවයි. නමුත් ඒ පිළිබඳ පුළුල් විමර්ශන සිදුවන බවද වාර්තා වී තිබිණි.\n\nමෙම ඉංග්‍රීසි ක්‍රිකට් විස්තර විචාරකයා ඝාතනයට ලක්වූ දිනේෂ් ශාෆ්ටර් මහතාගෙන් රුපියල් කෝටි 400 ක මුදලක් ණයට ලබාගෙන ඇතැයි ද හෙළි වී ඇත. ඒ ලබාගත් මුදල ආපසු නොගෙවීම සම්බන්ධයෙන් ශාෆ්ටර් මහතා කිහිපවරක්ම අපරාධ පරීක්‍ෂණ දෙපාර්තමේන්තුවට පැමිණිලි කර ඇත. අධිකරණය මගින් නියෝගයක් නිකුත් කර ඇත්තේ ලබාගත් රුපියල් කෝටි 400 න් කෝටි 180 ක් ගෙවන ලෙසය. මෙම සිද්ධිය වූ දින ශාෆ්ටර් මහතා නිවසින් පිටවී යන්නට මත්තෙන් බිරිඳට කියා ඇත්තේ රුපියල් කෝටි ගණනක ගනුදෙනුවකට යන බවය.\n\nමෙම ඝාතන සිද්ධිය සම්බන්ධයෙන් පොලිසිය පුද්ගලයන් දස දෙනකුගෙන් පමණ ප්‍රශ්න කර කටඋත්තර ලබාගෙන තිබිණි. මෙම මෝටර් රථය නවතා තිබූ ස්ථානය හා අවට සීසීටීවී කැමරා නොමැති බවද පොලිසිය සොයාගෙන තිබිණි. කෙසේ වෙතත් ශාෆ්ටර් මහතාගේ මෝටර් රථය ගමන් කළ මාර්ගය අවට සීසීටීවී දර්ශන ඔස්සේද පරීක්‍ෂණ සිදුවන අතර මීට අමතරව නිවසින් පිටත්වීමට පෙර ලැබුණු දුරකථන ඇමතුම් ඊට පසුව ලද දුරකථන ඇමතුම් ඔස්සේ ද වෙනම පරික්‍ෂණ සිදු කෙරේ.\n\nමොහුගේ අතපය ගැට ගැසීමේ සිට වයරයකින් ගෙල සිරකර දැමීම සඳහා දෙදෙනෙක් හෝ තිදෙනෙක් සම්බන්ධ වී ඇතැයි පොලිසිය සැක පළ කරයි.\n\nමෝටර් රථයේ තිබූ ඇඟිලි සලකුණුද ලබාගෙන ඇත. එසේ ලබාගත් ඇඟිලි සලකුණු ප්‍රමාණය දාහතරකි.\n\nදිනේෂ් ශාෆ්ටර් යනු තරුණ දක්‍ෂ ව්‍යාපාරිකයෙකි. මිල මුදල් පමණක් නොව අනෙකුත් සියලු පහසුකම්වලට හිමිකම් කී මොහුට තව සෑහෙන කාලයක් ජීවත්වීමටද හැකියාව තිබිණි. දෙස් විදෙස් හි අධ්‍යාපනය ලබා රට වෙනුවෙන් යමක් කිරීමට හැකියාව හා සුදුසුකම් සපුරා සිටි මොහු මෙලෙස මරා දැමීම ජාතික අපරාධයකි. රුපියල් කෝටි 400ක ණය පළහිලව්වකට මෙම අපරාධය කළේද නැද්ද යන්න පොලිස් විමර්ශනවලින් හෙළි වන බව සිකුරුය. නමුත් මෙවැනි මිලේච්ඡ අපරාධයක් සිදුකර සැඟවී පලායෑමට ඝාතකයින්ට නොහැකිය. මේ සටහන කියවන විටත් අපරාධකරුවන් නීතියේ රැහැනට හසුවී සිටීමට පුළුවන. රුපියල් සතවලට මිනීමරණ රටක හෙට දවස මහ අඳුරකය. මෙය ඉන්න හිතෙන රටක් නොව යළි නොම එන්නම යන්න හිතෙන රටක් යැයි බොහෝ අය කියන්නේ බැලු බැලු අත වංචාව, දූෂණය හා අපරාධ සිදුවන නිසාය.\n\nශිරාන් රණසිංහහේමන්ත රන්දුණු",
       "URL": "https://divaina.lk/%e0%b6%af%e0%b7%92%e0%b6%b1%e0%b7%9a%e0%b7%82%e0%b7%8a-%e0%b7%86%e0%b7%8f%e0%b7%86%e0%b7%8a%e0%b6%a7%e0%b6%bb%e0%b7%8a-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%b4%e0%b7%92%e0%b6%a7/",
       "Category": "visheshanga",
       "Parent URL": "https://divaina.lk/category/visheshanga//page/204/"
}