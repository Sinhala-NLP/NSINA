{
       "Source": "divaina",
       "Timestamp": "August 20, 2023",
       "Headline": "2024 ඉන්දියාවේ මැතිවරණය කච්චතිව් සමග 13 ඉල්ලීම",
       "News Content": "1987 ජූලි මස 29 වැනිදා කොළඹට පැමිණි ඉන්දීය අගමැති රාජිව් ගාන්ධි එදිනම ජනාධිපති ජේ. ආර්. ජයවර්ධන සමඟ ඉන්දු ලංකා ගිවිසුම අත්සන් කළේය. ජේ. ආර්. ජයවර්ධනට ඉන්දු ලංකා ගිවිසුම අත්සන් කිරීමට සිදු වූයේ දැවැන්ත ජනතා විරෝධයක් මධ්‍යයේය. ජනතා විරෝධය සංවිධානය කිරීමේ පෙරමුණ ගනු ලැබූවේ ජනතා විමුක්ති පෙරමුණය. ඉන්දු ලංකා ගිවිසුම පාවා දීමේ ගිවිසුමක් ලෙසත්, ජයවර්ධන ජනාධිපතිවරයා මව්බිමට ද්‍රෝහී වූවකු ලෙසත්, ඉන්දියානු හමුදාව ආක්‍රමණික හමුදාවක් ලෙසත් හැඳින්වූ ජනතා විමුක්ති පෙරමුණ ඊට එරෙහිව දැවැන්ත ජනමතයක් නිර්මාණය කර තිබිණි. ගිවිසුම අත්සන් කළ දින ජයවර්ධන ජනාධිපතිවරයා රට පුරා ඇඳිරි නීතිය පැනවීමට කටයුතු කළ ද එය නොසලකමින් දස ලක්ෂයක් පමණ වූ ජනයා රට පුරාම පෙළපාලි පවත්වමින් තම විරෝධය පළ කළහ. මෙම සාමකාමී විරෝධතාවලට ආරක්ෂක අංශ වෙඩි තැබීමට කටයුතු කළ අතර විරෝධතාකරුවන් 147 දෙනකු පමණ මරණයට පත්විය. ගිවිසුම අත්සන් කර පැය 24ක් ගත වීමටත් පෙර ජූලි 30 වැනිදා යුදමය මැදිහත්වීම සඳහා ඉන්දීය සාම සාධක හමුදාව යාපනයට ගොඩ බැස තිබිණි. එවක පවතින රජයට එරෙහිව ආයුධ සන්නද්ධ කැරැල්ලක යෙදී සිටි ජනතා විමුක්ති පෙරමුණ ඉන්දියානු හමුදාව හැඳින්වූයේ ‘ශ්‍රී ලංකාව යටත් කර ගැනීමට හදිසියේ ආ පරසතුරු හමුදාවක්’ ලෙසය. ජනතා විමුක්ති පෙරමුණේ නායක රෝහණ විජේවීර විසින් පටිගත කරනු ලැබ බෙදාහැර තිබූ කැසට් පටයක ඒ පිළිබඳව ඔහු වැඩිදුරටත් සඳහන් කර තිබුණේ මෙසේය. “ප්‍රථමයෙන් ඉන්දියාව ඔවුනට අවශ්‍ය ලෙස ශ්‍රී ලංකාවේ විදේශ සබඳතා පාලනය කරනු ඇත. දෙවනුව ඉන්දියාව ශ්‍රී ලංකාවේ හමුදා ශක්තිය යටත් කරනු ඇත. තෙවනුව ඔවුන් ශ්‍රී ලංකා ආර්ථිකය තම වුවමනාවන්ට අනුව හසුරුවා ගන්නවා ඇත. සිව්වනුව උතුරු නැගෙනහිර පළාත් ඉන්දියාවේ ප්‍රාන්ත බවට පත්කර ගන්නවා ඇත. පස්වනුව උතුරු නැගෙනහිර දෙමළ ජන වර්ගයට පමණක් සීමා වූ ප්‍රදේශ බවට නිර්මාණය කරනු ඇත. හයවනුව ඔවුන් ශ්‍රී ලංකාව තමන්ගේ තවත් ප්‍රාන්තයක් බවට පත්කර ගන්නවා ඇත.”\n\nජනාධිපති ප්‍රේමදාස විසින් ඉන්දියානු හමුදාව 1990 වසරේදී ආපසු එරටට යවන ලදි. මෙරටින් ඉවත් වන විට සාම සාධක සෙබළු 1300 ක් පමණ ලංකා භූමියේදී ඝාතනය වී තිබිණි. අනතුරුව කොටි සංවිධානය උතුරු නැගෙනහිර බලය අල්ලා ගත්තේය. බලහත්කාරයෙන් ශ්‍රී ලංකාව මත පැටවූ ඉන්දු ලංකා ගිවිසුම නිසා ඉන්දිරා ගාන්ධිගේ පුත් රජිව් ගාන්ධිටත් 1991 මැයි 21 වැනිදා තමිල්නාඩුවේ පෙරුම්බුර් හිදී ධනු නමැති කොටි බෝම්බකාරියට බිලිවන්නට සිදු විය. එය සැබවින්ම දෛවයේ සරදමකි. ප්‍රභාකරන් සිය පළිය ගෙන තිබිණි. මේ සියල්ල යළි සිහි කරන්නේ කුමක් සඳහාද? නැවත 13 වැනි සංශෝධනය ක්‍රියාත්මක කර උතුරට පූර්ණ බලතල ලබා දීමට සූදානම් වන නිසාය. මෙය සිදුවිය යුත්තක් නොවේ. එය සැබවින්ම ඉන්දියාවේ වුවමනාව මත සිදුවන්නකි. බ්‍රාහ්මණ මතය වෙනුවෙන් ක්‍රියාත්මක වන ඉන්දීය අගමැති මෝදි 2024 මැතිවරණයේ ජයග්‍රහණ වෙනුවෙන් උතුරට බලය බෙදන ලෙස ජනපති වික්‍රමසිංහට බල කරයි. එය කුමක් සඳහා ද 2024 දී තමිල්නාඩුවද තමන්ගේ ග්‍රහණයට ලබා ගැනීම සඳහාය. හින්දි කතා නොකරන ප්‍රාන්තවල විශේෂයෙන්ම දකුණු ඉන්දීය ප්‍රාන්තවල හින්දු ජාතිකවාදී භාරතීය ජනතා පක්ෂයට ප්‍රසාදයක් නොමැතිය. මීට මාස කිහිපයකට පෙර කර්ණාටක ප්‍රාන්තයේ පැවති මැතිවරණයේදී මෝදි ගේ පක්ෂය බරපතළ පරාජයකට පත්විය. මේ නිසා ඉන්දීය දෙමළ ජනයා වඩා සතුටු කිරීම පිණිස ඉන්දීය අගමැතිවරයා ලංකා ආණ්ඩුවට 13 වැනි සංශෝධනය ක්‍රියාත්මක කරන ලෙස බල කරයි. එහෙත් බහුතර සිංහලයන් එයට කැමති නැත. පසුගිය සතියේ ඉන්දීය පාර්ලිමේන්තුවේ විශ්වාසභංග යෝජනාව පිළිබඳව පැවති විවාදයේදී ඉන්දීය අගමැති නරේන්ද්‍ර මෝදි ප්‍රකාශ කර සිටියේ ඉන්දිරා ගාන්ධි මහත්මියගේ රජය 1974 වසරේ දී ඉන්දු ශ්‍රී ලංකා සමුද්‍රීය ගිවිසුම යටතේ කච්චතිව් දූපත ශ්‍රී ලංකාවට පවරා දුන් බවයි. මෙයින්ම භාරතීය ජනතා පක්ෂයේ අභිලාශය පැහැදිලිවේ. සැබවින්ම 2024 මැතිවරණයේදී මෝදි ආණ්ඩුව පරාජය වන්නේ නම් යහපතකි. ලංකාවේ පල්ලිය මහමොළකරු නිරන්තරයෙන් සොයන නමුත් 2019 පාස්කු ප්‍රහාරය හා ඉන්දියාවේ මැතිවරණය අතර ද සම්බන්ධයක් පැවතිනි. කච්චතිව් දූපත ශ්‍රී ලංකාව සහ ඉන්දියාවේ රාමේශ්වරම් අතර පැවති දූපතක් බවත් සම්ප්‍රදායිකව දෙරටේ ධීවරයන් මෙම දූපත මසුන් ඇල්ලීම සඳහා භාවිත කළත් 1974 දී ඉන්දු ශ්‍රී ලංකා සමුද්‍රීය ගිවිසුම යටතේ කච්චතිව් දූපත ශ්‍රී ලංකාවට අයත් භූමියක් ලෙස එවකට අග්‍රාමාත්‍ය ඉන්දිරා ගාන්ධි මහත්මිය හඳුනාගත් බවත් අගමැති මෝදි මහතා සඳහන් කර තිබිණි. එසේම දේශපාලනය වෙනුවෙන් කොංග්‍රස් පක්ෂය ඉන්දියාව කොටස් තුනකට බෙදා වෙන්කළ බව මෝදි මහතා එහිදී පවසා තිබිණි. මෙය බරපතළ ප්‍රකාශයකි. ඉදිරියේදී දෙමළ ඡන්ද වෙනුවෙන් කච්චතිව් පවරා ගැනීමට දිල්ලි ආණ්ඩුව කටයුතු කරයිද?\n\nහින්දු ජාතිකවාදී අගමැතිවරයාගේ අන්ත ජාතිකවාදී සංකල්පයක් වන අඛණ්ඩ භාරතය ගැන යළි සිහිවන්නේ කච්චතිව් ගැන ප්‍රකාශය යළි මෙනෙහි කරන විටය. පසුගියදා විවෘත කරනු ලැබූ ඉන්දීය පාර්ලිමේන්තුවේ ද අඛණ්ඩ භාරතය පිළිබඳව සිතියමක් තැන්පත් කර ඇත. කවරක් නමුත් මේ නව පාර්ලිමේන්තු ගොඩනැඟිල්ලේ සවිකර ඇති සිතියමක් හේතුවෙන් දකුණු ආසියාව පුරාම යම් ආන්දෝලනයක් ඇතිව තිබිණි. මේ සිතියම ස්ථාපනය කිරීම බංග්ලාදේශය, නේපාලය සහ පකිස්තානය ඇතුළු දකුණු ආසියානු අසල්වැසියන් කෝපයට පත් කර තිබේ. සිතියමට ඇෆ්ගනිස්ථානයේ කොටස් සහ සමස්ත පාකිස්තානය, නේපාලය, බංග්ලාදේශය, ශ්‍රී ලංකාව සහ මියන්මාරය ඇතුළත් වේ. එසේනම් කච්චතිව් ගැන කවර කතාද? එහෙත් අප ඉන්දියානු ව්‍යාප්තවාදයට එරෙහිව නැගී සිටිය යුතුව ඇත. බ්‍රාහ්මණයින්ගේ කැමැත්ත මේ දූපත යටත් කර ගැනීමටය. කච්චතිව් ගැන ඉන්දීය අගමැති කම්පාවන්නේ එනිසාය.\n\nත්‍රිකුණාමලය නිලාවේලි පාරේ පෙරියකුලම් පිහිටි බොරලුකන්ද රජමහා විහාරයේ දැනට සිදු කරන ඉදිකිරීම් හා සුද්ධ පවිත්‍ර කිරීම් තාවකාලිකව නවත්වන ලෙස නැගෙනහිර ආණ්ඩුකාර සෙන්දිල් තොණ්ඩමන් මහතා නියෝගයක් කර තිබුණේ පසුගිය සතියේය. මෙයට විරෝධයපාමින් ප්‍රදේශයේ මහා සංඝරත්නය බොරලුකන්ද රජමහා විහාරය ඉදිරිපිට විරෝධයක්ද සිදු කර තිබිණි. ත්‍රිකුණාමලය නගරය කේන්ද්‍ර කරගෙන හින්දු කෝවිල් 53ක් ඉදිවන බවත් එයට බෞද්ධ ජනතාව කිසිදු විරෝධයක් එල්ල කර නැති බවත් එහෙත් මෙලෙස බෞද්ධ විහාරස්ථානයක් සම්බන්ධව ප්‍රශ්නයක් පැන නගින්නේ කෙලින්ම ජාතිවාදී ඉල්ලීම් මත බවත් උන්වහන්සේලා ප්‍රකාශ කරති. ඉදිරියේදී 13 ලබා දුනහොත් පන්සලට මලක් පූජා කරන්නටත් අවසර ලබා ගැනීමට සිදුවනු ඇති බව නම් නොරහසකි. මීට මාස කිහිපයකට පෙර පත්කරන ලද නැගෙනහිර ආණ්ඩුකාර සෙන්දිල් තොණ්ඩමන් ද ඉන්දියාවේ තේරීමක් බව නොරහසකි. ඔහු පත්වීම ලබා කෙලින්ම ගියේ ඉන්දීය මහකොමසාරිස් හමුවීමටය. නැගෙනහිර බෞද්ධ උරුමය රැකීමට කටයුතු කළ අනුරාධා යහම්පත් මහත්මිය එළියට දමා පත්කරනු ලැබුවේ ඉන්දීය දෙමළ සෙන්දිල් තොණ්ඩමන් වේ. ඔහුට නැගෙනහිර සමග කිසිම සම්බන්ධයක් නැත. නමුත් බ්‍රාහ්මණයින් මේ පත්වීම ගැන සතුටුය.\n\nඇත්තෙන්ම 13 වන ව්‍යවස්ථා සංශෝධනය කුමක්ද? 1978 ආණ්ඩුක්‍රම ව්‍යවස්ථාවට සිදු කළ 13 වන සංශෝධනය ගෙන එන ලද්දේ, 1987 වසරේදීය.\n\nශ්‍රී ලංකාවේ ජනවාර්ගික ප්‍රශ්නයට විසඳුමක් ලෙස දෙමළ ජනතාවගේ ඉල්ලීම් දෙකක් වූ, සමාන භාෂා අයිතිවාසිකම් සහතික කිරීම පුළුල් ලෙස බලය බෙදා හැරීම ක්‍රියාත්මක කිරීම යන කරුණුවලට 13 වන ව්‍යවස්ථා සංශෝධනය මගින් විසඳුම් අපේක්ෂා කෙරිණි. ඒ අනුව, “දෙමළ භාෂාව ද රාජ්‍ය භාෂාවක් වන,” බවත්, “ඉංග්‍රීසි භාෂාව සන්ධාන භාෂාව වන,” බවත් 13 වන ව්‍යවස්ථා සංශෝධනයෙන් යෝජනා කර තිබේ. ඊට අමතරව, පොලිස් බලතල සහ ඉඩම් බලතල පළාත් සභා වෙත පැවරීම ද යෝජිතය. එහෙත් කවරදාවත් ලංකාවේ ජනවාර්ගික ප්‍රශ්නයක් තිබුණේ නැත. එය ත්‍රස්තවාදී ප්‍රශ්නයකි. 13 වන ව්‍යවස්ථා සංශෝධනය කිසිසේත් බලාත්මක නොකළ යුතු බව ත්‍රෛනිකායික මහ නාහිමිවරුන්ගේ අත්සන් සහිත ලිපියකින් පසුගිය පෙබරවාරි 01 වැනිදා ජනාධිපතිවරයාට දැනුම් දී තිබිණි. එහි සඳහන් වූයේ, අදාළ ව්‍යවස්ථා සංශෝධනය ක්‍රියාත්මක කිරීමෙන් රටේ ස්වාධීනත්වය, භෞමික අඛණ්ඩතාව හා ජාතික ආරක්ෂාව පිළිබඳ බරපතළ ගැටලු නිර්මාණය කරන බවය. දහතුන් වන ව්‍යවස්ථා සංශෝධනය බලාත්මක කර ඉඩම් හා පොලිස් බලතල ඇතුළු බලතල පළාත් සභා වෙත ලබාදීම රාජ්‍යයේ පාලනය ව්‍යාකූල කිරීමට හේතු වන බව ද එහි සඳහන් කර තිබිණි. එහෙත් භාරත මාතාව කියන්නේ සැමවිටම දහතුන් වැනි ව්‍යවස්ථා සංශෝධනය ක්‍රියාත්මක කළ යුතු බවයි. නමුත් ඔවුන් කාශ්මීරයට සුවිශේෂ බලතල ලබා දුන් 370 වගන්තියද ඉවත් කර තිබේ. ඉන්දීය ආණ්ඩුක්‍රම ව්‍යවස්ථාවේ 370 වෙනි වගන්තිය මගින් මුස්ලිම් බහුතරයක් වෙසෙන ජම්මු – කාශ්මීර ප්‍රාන්තයට සුවිශේෂී ස්වයං පාලන බලයක් දී තිබිණි. මෙම නීති ප්‍රතිපාදනය ව්‍යවස්ථාවෙන් ඉවත් කරන බවට පාලක භාරතීය ජනතා පක්ෂය නියෝජනය කරන නරේන්ද්‍ර මෝදි 2019 මහමැතිවරණ ප්‍රචාරක ව්‍යාපාරය අතරතුර ප්‍රතිඥා දී තිබිණි.\n\nචතුර පමුණුව",
       "URL": "https://divaina.lk/2024-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba-%e0%b6%9a%e0%b6%a0%e0%b7%8a%e0%b6%a0/",
       "Category": "visheshanga",
       "Parent URL": "https://divaina.lk/category/visheshanga//page/37/"
}