{
       "Source": "divaina",
       "Timestamp": "June 1, 2023",
       "Headline": "රුපියලේ වාසිය පාරිභෝගිකයාට ලැබෙන්නේ කවදාද?",
       "News Content": "ගිය වසරේ (2022) ඇමෙරිකානු ඩොලරයට සාපේක්ෂව මස්ත බාල්දු වූ රුපියල පසුගිය කාලයේ සැලකිය යුතු ලෙස නැවත ශක්තිමත් වී තිබේ. ගිය වසරේ රු.203 ක ස්ථාවර අගයේ දිගු කලක් තියාගෙන සිට, තවදුරටත් එසේ තියා ගැනීමට අපහසු වීම නිසා අප්‍රේල් මස මුලදී රුපියල පා කිරීමට පසුගිය මහ බැංකු පරිපාලනය ක්‍රියා කළේය. ඉන් පසු රුපියල නූල කැඩුණු සරුංගලයක් මෙන් පාවී ගියේය. ඇමෙරිකානු ඩොලරය දිනපතාම පාහේ විශාල වශයෙන් ශක්තිමත් වී රුපියල පිරිහීමට ලක් විය. මේ තත්ත්වය ප්‍රධාන වශයෙන් අපගේ භාණ්ඩ හා සේවා මිල ගණන් විශාල වශයෙන් වැඩි වීමට හේතුවක් විය. තෙල් මිල ගණන් විශාල අගයන්ගෙන් කිහිප විටකම වැඩි විය. එවිට ප්‍රවාහන ගාස්තු ඇතුළු සියලු භාණ්ඩවල මිල ගණන් ද දිනෙන් දිනම විශාල ලෙස වැඩිවීමට පටන් ගත්තේය. මේ නිසා එවකට රුපියල පමණක් නොව වැඩිවෙන බඩු මිල ද පාලනය කර ගැනීමට ආණ්ඩුවට නොහැකි විය. උද්ධමනය සියයට 70 ක් දක්වා ඉහළ ගියේය. මේ සියල්ලම අපි දනිමු. එහෙත් ඇමෙරිකානු ඩොලරයට සාපේක්ෂව රුපියල ශක්තිමත් වෙමින් තිබේ. එසේ වීමේ වාසිය අපේ පාරිභෝගිකයන්ට ලැබෙන්නේ කවදාද ? මේ ප්‍රශ්නය ගැන මේ ලිපියෙන් අපගේ අවධානය යොමු කරමු.\n\n●රුපියල ශක්තිමත් වීම\n\nමේ වසරේ (2023) මුල සිට ඉකුත් මැයි 26 වන දින දක්වා කාලය තුළදී ශ්‍රී ලංකා රුපියල ඇමෙරිකානු ඩොලරයට සාපේක්ෂව සියයට 19.8 කින් ශක්තිමත් වී ඇත. ශ්‍රී ලංකා මහ බැංකුව විසින් නිකුත් කරන ලද නවතම වාර්තාවක මේ බව දැක්වෙන අතර එහි සඳහන් වන පරිදි මෙම වකවානුව තුළ දී අනෙකුත් ප්‍රධාන විදේශ ව්‍යවහාර මුදල් ඒකක කිහිපයකටම සාපේක්ෂව ද ශ්‍රී ලංකා රුපියල අතිප්‍රමාණය වී ඇත. ඒ අනුව 2023 වසරේ මැයි 26 දක්වා කාලය තුළදී ජපානයෙන් මුදල් ඒකකයට සාපේක්ෂව සියයට 26.4 කින්, ස්ටර්ලිං පවුමට සාපේක්ෂව සියයට 17.0 කින්, යුරෝ මුදල් ඒකකයට සාපේක්ෂව සියයට 18.9 කින් සහ ඉන්දියානු රුපියලට සාපේක්ෂව සියයට 19.7 කින් ශ්‍රී ලංකා රුපියල ශක්තිමත් වී තිබේ. 2022 වසරේ දී ශ්‍රී ලංකා රුපියල ඇමෙරිකානු ඩොලරයට සාපේක්ෂව සියයට 44.8 කින් අවප්‍රමාණය වී තිබුණි.\n\nඅමෙරිකානු ඩොලරයට සාපේක්ෂව රුපියල තවදුරටත් සැලකිය යුතු ලෙස ශක්තිමත් වෙමින් ඉකුත් මැයි 29 දිනයේ ඇමෙරිකානු ඩොලරයක ගැනුම් මිල රු.290 ටත් වඩා පහළ අගයක් දක්වා පිරිහීමට ලක් විය. මහ බැංකුව නිකුත් කළ විනිමය අනුපාත අගයන් අනුව එදින (29) ඇමෙරිකානු ඩොලරයේ ගැනුම් මිල රුපියල් 289.89ක් දක්වා රු.5.73 කින් පිරිහීමට ලක්ව ඇත. ඇමෙරිකානු ඩොලරයේ ගැනුම් මිල ඉකුත් මැයි 26 සිකුරාදා වාර්තා වූයේ රු.295.62ක් ලෙසය. මේ අතර ඇමෙරිකානු ඩොලරයේ විකිණුම් මිල ඉකුත් මැයි 26 සිකුරාදා වාර්තා වූ රු.308.54 සිට මැයි 29 දිනයේ දී රු.303.26 ක් දක්වා රු.5.28 කින් පිරිහීමට ලක් විය.\n\nමේ අනුව පැහැදිලි වන්නේ 2022 වසරේ සියයට 44.8 ක රුපියලේ දැවැන්ත පිරිහීමට සාපේක්ෂව මේ වසරේ (2023) ගෙවී ගිය කාලයේදී රුපියල නැවත ඒ මට්ටමින් ම නොවුණද සියයට 20 කින් පමණ සැලකිය යුතු ලෙස ශක්තිමත් වී ඇති බවයි. සියයට 44.8 කින් රුපියල පිරිහෙන විට වැඩි වූ භාණ්ඩ මිල ගණන් මේ වසරේ (2023 ) මේ දක්වා රුපියල ශක්තිමත් වීමේදී තවමත් හරිහැටි අඩු වී නැත. ඒ වාසිය පාරිභෝගික ජනයාට නොදී කර්මාන්තකරුවන් සහ වෙළෙන්දන් භුක්ති විඳිමින් සිටී. මෙය අසාධාරණ තත්ත්වයකි. පාරිභෝගික ජනයාගේ පැත්තෙන් මේ සඳහා සාධාරණය ඉටු වෙමින් සාධාරණ පරිදි භාණ්ඩ මිල ගණන් තවදුරටත් අඩු විය යුතුව ඇති බව අපගේ අදහසයි.\n\n●ආනයන පිරිවැය අඩුවීම\n\nවැඩි වූ අගයන්ගෙන්ම නොවුණ ද තෙල් මිල ගණන් කිහිප විටක්ම අඩු විය. මේ නිසා ප්‍රවාහන ගාස්තු අඩුවීම හරහා බඩු මිල ගණන් අඩුවීමට එම තත්ත්වය හේතු විය යුතුව තිබේ. රුපියල ශක්තිමත් වීම හරහා ආනයනික නිමි භාණ්ඩවල මිල ගණන් මෙන්ම ආනයනික අමුද්‍රව්‍ය මිල ගණන් ද අඩු වී ඇත. එම තත්ත්වය අපගේ කර්මාන්තවල නිෂ්පාදන පිරිවැය අඩුවීමට හේතු වන්නකි. එහෙත් මේ වාසිය තවමත් අපගේ පාරිභෝගිකයන්ට හරිහැටි ලැබී නැත. ඇතැම් භාණ්ඩ සමබන්ධයෙන් යම් යම් මිල අඩුවීම් සිදුව තිබුණත් ඒවා ද ප්‍රමාණවත් මට්ටමින් සිදුව නැත. ඒ නිසා මේ මිල ගණන් අඩුවීම ඉබේම සිදුවනු ඇතැයි ද අපට සිතිය නොහැකිය. මේ සඳහා රජයේ ද කිසියම් මැදිහත් වීමක් සහ නියාමනයක් අවශ්‍ය වේ. මේ සඳහා රජයේ කිසියම් මැදිහත් වීමක් සිදුව ඇති බව පසුගියදා අපට දක්නට ලැබුණි. එය සතුටට කරුණකි. එනම් රුපියලේ අගය සියයට 20 කින් පමණ අධිප්‍රමාණය වී ඇති පසුබිම තුළ ගොඩනැගිලි ද්‍රව්‍ය මිල පහළ ගොස් ඇති ආකාරය සොයා බැලීම සම්බන්ධයෙන් වන විශේෂ සාකච්ඡාවක් මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතාගේ ප්‍රධානත්වයෙන් පසුගියදා (මැයි 30) මුදල් අමාත්‍යංශයේදී පැවැත්විණි.\n\nමෙහිදී විශේෂයෙන් ම ඉදිකිරීම් ක්ෂේත්‍රය යළි බලගැන්වීම සඳහා වන යෝජනා රැසක් සම්බන්ධයෙන් සාකච්ඡා කෙරිණි. ලෝක වෙළෙඳපොළේ සිමෙන්ති, යකඩ සහ ඇලුමිනියම් ඇතුළු භාණ්ඩ රැසක මිල පහත බැස ඇති බවත්, ඊට ඩොලරය අවප්‍රමාණය වීමේ වාසිය මෙරට ඉදිකිරීම් ක්ෂේත්‍රය බලගැන්වීම සඳහා යොදා ගත යුතු බව රාජ්‍ය අමාත්‍යවරයා මෙහිදී කියා සිටියේය. විවෘත ආර්ථිකය යටතේ මිල අඩුවීම ඉබේ සිදුවීමට ඉඩ නොතබා අවශ්‍ය මැදිහත්වීම් සිදු කළ යුතු බව ද අමාත්‍යවරයා සඳහන් කළේය. මිල වැඩිවීමේ වේගයට සාපේක්ෂව මිල අඩුවීම සිදු වන්නේ ඉතා මන්දගාමී ආකාරයෙන් බව සඳහන් කළ සියඹලාපිටිය මහතා කියා සිටියේ ඒ සඳහා අවශ්‍ය සහය ලබාදීමට රජය සූදානම් බවයි. රජය මගින් විවිධ කොන්ත්‍රාත්කරුවන් සඳහා ගෙවා දැමීමට තිබුණ රුපියල් බිලියන 360ක බිල්පත් ගෙවා දමමින් සිටින බව ද සියඹලාපිටිය සඳහන් කර ඇත. ඔවුන්ට තවත් ගෙවීමට ඇත්තේ රුපියල් බිලියන 135ක බිල්පත් පමණක් බව ද ඔහු කියා තිබේ. ඉදිරි කාලය තුළ ගොඩනැගිලි ද්‍රව්‍ය මිල පහත යන ආකාරය නිරීක්ෂණය කරමින් මසකින් රැස්වී අදාළ මිල ගණන් පහත දමන ප්‍රතිශතය නිශ්චිතව දැනුම් දීමට කටයුතු කරන බව අමාත්‍යවරයා මෙහිදී වැඩිදුරටත් සඳහන් කළේ ය. පසුගියදා සියඹලාපිටිය අමාත්‍යවරයා දේශීය සපත්තු සහ බෑග් නිෂ්පාදකයන් සමග පැවැති මෙවැනි සාකච්ඡාවකින් අනතුරුව පාසල් බෑග් සහ සපත්තු මිල ගණන් පහත හෙළීමට ද තීරණය කරනු ලැබිණි. වෙළෙඳ හා ආයෝජන ප්‍රතිපත්ති දෙපාර්තමේන්තුව, කර්මාන්ත අමාත්‍යාංශය, පාරිභෝගික සේවා අධිකාරිය වැනි ආයතන නියෝජනය කරමින් මෙම අවස්ථාවට නියෝජිතයෝ රැසක් සහභාගි වී සිටියහ.\n\n●සමාජ අස්ථාවරත්වය\n\nඉතිහාසයේ දරුණුතම ආර්ථික ප්‍රපාතයට ඇද වැටී තවමත් ඉන් ගොඩ ඒමට අපි ප්‍රයත්න දරමින් සිටිමු. එවැනි මොහොතක රටේ දේශපාලන හෝ සමාජ අස්ථාවරත්වයන් ඇතිවීම එම ප්‍රයත්නයට බාධාවකි. ඒ නිසා නොයෙකුත් අන්තවාදී ආගමික අදහස් පතුරවන්නන්ගෙන් ප්‍රවේසම් වීමට සහ ඒවාට හසු නොවී සිටීමට සියලුම ආගම් අදහන ජනයා වගබලා ගැනීම ඉතා වැදගත්ය. මුදලට යටවූ ශ්‍රී ලාංකිකයන් පිරිසක් හරහා සංවිධානාත්මක කණ්ඩායමක් විසින් රට තුළ නැවතත් ගැටුම් ඇති කිරීමට උත්සාහ ගන්නා බවට මාධ්‍ය වාර්තා පළවී ඇත. බුදු දහමට මෙන්ම අනෙකුත් ආගම්වලට අපහාසාත්මක ප්‍රකාශ නිකුත් කරමින් ලොවම පිළිගත් ආගම් ශාස්තෘවරුන් තම ප්‍රහසන වැඩසටහන් හරහා අපහාසයට ලක් කරන ප්‍රකාශ මඟින් ජනයා තුළ කිසියම් කැළඹීමක් ඇතිව තිබෙන බව අද පෙනෙන්නට තිබේ. මේවාට සම්බන්ධ එක්තරා කාන්තාවක් මේ වන විට රක්ෂිත\n\nබන්ධනාගාරගතව සිටී. එසේම අසභ්‍ය වචනයෙන් බැණවදිමින් සමාජ මාධ්‍යයට වීඩියෝ නිකුත් කරන එක්තරා භික්ෂූන් වහන්සේ නමක් ද මේ වන විට රක්ෂිත බන්ධනාගාරගතව සිටී. අප සිතන්නේ නීතිය අසමාන අයුරින් ක්‍රියාත්මක නොවන්නේ නම් තවත් අත්අඩංගුවට පත්ව නීතිය ක්‍රියාත්මක විය යුතු පිරිස් බොහොමයක් සිටින බවයි. මේ සඳහා නීතිය ක්‍රියාත්මක කිරීමට පොලිසියට පැමිණිලි ලැබෙන තෙක්ම සිටිය යුතු ද ? එසේ නොවේ. මේ කියන වීඩියෝ සහ ප්‍රකාශ කලක් තිස්සේ ප්‍රසිද්ධියේ සමාජ මාධ්‍යයට නිකුත් කරන තත්ත්වයක් තිබෙනවා නම් පොලිසියේ පරිගණක අපරාධ අංශයට පැමිණිලි ලැබෙන තෙක් නොසිට මේවා ගැන විමර්ශනය කර නීතිය ක්‍රියාත්මක කිරීමට බැරි ඇයි? එසේ කළා නම් මේවා මේ තරම් වර්ධනය වී සමාජ ප්‍රශ්නයක් වන තැනට පත් වන්නේ නැත.\n\nමේ ගැන අධිකරණ අමාත්‍ය ආචාර්ය විජයදාස රාජපක්ෂ මහතා ද පසුගියදා පැවති මාධ්‍ය හමුවකට එක්වෙමින් මෙසේ අදහස් පළ කර තිබුණි.\n\n“ආගමික අන්තවාදය පැතිරවීම පසුගිය කාලයේ ක්‍රිකට් මණ්ඩලය සම්බන්ධව කරපු වාර්තාවලිනුත් අපිට කරුණු තහවුරු වෙලා තියෙනවා. තවත් සමහර අය තමන්ගේ ඒ ආගමික මතවාද වෙනුවෙන් අනිකුත් ආගම්වලට අගෞරව කරමින් ඒවා විනාශ කිරීම සඳහා කටයුතු කරමින් ඉන්නවා. මේ සම්බන්ධයෙන් විදේශීය බලපෑම් විදේශීය වියදම් කිරීම් ඇති කියලා අපි විශ්වාස කරනවා. ඒ වෙනුවෙන් කටයුතු කරන්න මුදලට යටවෙච්ච ශ්‍රී ලාංකිකයෝ කණ්ඩායමක් සිටින බවත් අපි දන්නවා. දැන ගන්න තියෙන විදියට මෙය සංවිධානාත්මකව කලක් තිස්සේ ක්‍රියාත්මක වෙමින් ආපු දෙයක් බවට තොරතුරු තියෙනවා. එතකොට ඒ ඒ කණ්ඩායම්වලට දැනට යම් යම් තොරතුරු තියෙනවා විදේශ සංවිධානවලින් විශාල වශයෙන් මුදල් ලැබිලා කියලා තොරතුරු ලැබිලා තියෙනවා. අපේ සමහර භික්ෂුන් වහන්සේලාටත් මුදල් ගෙවලා බුදු දහම අපකීර්තියට පත්කරන්න කටයුතු කරන්න වියදම් කරලා කියලා තොරතුරු ලැබිලා තියෙනවා. මේ රට විනාශ කිරීමට පහසුම ක්‍රමය තමයි බෞද්ධ ආගමට අපහාස කරලා භික්ෂූන් වහන්සේලාගේ ගෞරවය නැති කරලා මේ රට අස්ථාවර කිරීම.”\n\nඅප රට අද තිබෙන ආර්ථිකමය අසීරු තත්ත්වය සලකා බලන විට පසුගිය කාලයේ සිදු කළ ආර්ථික ප්‍රතිසංස්කරණ හරහා රටේ ආර්ථිකයේ කිසියම් ස්ථාවර බවක් ඇතිව තිබේ. එහෙත් ආර්ථිකය යථා තත්ත්වයට පත් කර ගැනීමේ ක්‍රියාවලියට අවදානම් බොහොමයක් තිබේ. මෙවැනි පසුබිමක් තුළ අධිකරණ ඇමැතිවරයාම කියන පරිදි මේ ආගමික අපහාසයන් සංවිධානාත්මකව කලක් තිස්සේ ක්‍රියාත්මක වෙමින් පවතින දෙයක් බවට තොරතුරු තිබේ නම් ඒවාට දැඩිව නීතිය ක්‍රියාත්මක කර ඒ\n\nතත්ත්වයන්ගෙන් ඇතිවිය හැකි අහිතකර තත්ත්වයන් වළක්වා ගත යුතුව තිබේ. මේ නිසා කිසියම් ප්‍රමාදයකින් පසුව හෝ මේ සඳහා නීතිය ක්‍රියාත්මක කිරීමට පියවර ගැනීම ගැන ආරක්ෂක අංශවලට ස්තුතිවන්ත වන නමුත් නීතිය අසමාන ලෙස ක්‍රියාත්මක නොවන්නේ නම් මේ සම්බන්ධයෙන් නීතිය ක්‍රියාත්මක විය යුතු තවත් පුද්ගලයින් සිටින බවද අමුතුවෙන් කිව යුතු නොවේ. එසේ හරිහැටි අප්‍රමාදව නීතිය ක්‍රියාත්මක වනවා නම් මේවා මේ තත්ත්වයට වැඩි වර්ධනය වීමට ඉඩ නොලැබෙන බව ද කිව යුතුය.\n\n●ආහාර අනාරක්ෂිතතාව අඩුවෙලා\n\nපසුගිය කාලයේදී මෙරට ආහාර අනාරක්ෂිතතාවයේ අඩුවීමක් සිදුව ඇත. එසේම 2022 වර්ෂයට සාපේක්ෂව, ශ්‍රී ලංකාවේ ජනගහණයෙන් සියයට 17 ක් තවමත් මධ්‍යස්ථ උග්‍ර ආහාර අනාරක්ෂිතතාවයෙන් පීඩා විඳිමින් ද සිටිති. විශේෂයෙන් ම මෙය උතුරු, නැගෙනහිර සහ මධ්‍යම පළාත්වල පවතී. එක්සත් ජාතීන්ගේ ආහාර හා කෘෂිකර්ම සංවිධානය සහ ලෝක ආහාර වැඩපිළිවෙළ ඒකාබද්ධව සිදුකරන ලද ආහාර භෝග සහ ආහාර සුරක්ෂිතතාව පිළිබඳ තක්සේරු මෙහෙයුම් වාර්තාවට අනුව මෙම කරුණු අනාවරණය වී තිබේ. එම වාර්තාවට අනුව ජනගහණයෙන් සියයට 17 ක් එනම් පුරවැසියන් මිලියන 3.9ක් මධ්‍යස්ථ උග්‍ර ආහාර අනාරක්ෂිතතාවට මුහුණපාන අතර එය පසුගිය වර්ෂයේ ජූනි/ජූලි සමඟ සැසඳීමේදී ආසන්න වශයෙන් 40 ක අඩුවීමක් ද වේ. පසුගිය වසරේ දැඩි ආහාර අනාරක්ෂිතතාවයෙන් පෙළුණු 66,000ක පුද්ගල සංඛ්‍යාව මේ වසර වන විට ආසන්න වශයෙන් 10,000ක් දක්වා අඩුවී ඇති බව එම වාර්තාවේ සඳහන් වේ. ආහාර මිල යම්තාක් අඩුවීම සහ මෙම වාර්තාවට කරුණු අධ්‍යයනය කරන කාලය තුළදී අස්වනු නෙලීම හේතුවෙන් ආදායම් මට්ටම් වර්ධනයවීම තුළින් ආහාර පරිභෝජන රටාවල වෙනසක් සිදුවීම වැනි කරුණු ඊට බලපා ඇත.\n\nකෙසේ වෙතත් කිලිනොච්චිය, නුවරඑළිය, මන්නාරම, මඩකලපුව, වව්නියාව සහ යාපනය වැනි ඇතැම් දිස්ත්‍රික්කවල තවමත් ආහාර අනාරක්ෂිතතාව ඉහළ මට්ටමක පවතින බවද එම වාර්තාව පෙන්වා දී තිබේ. ඒ අනුව උග්‍ර ආහාර අනාරක්ෂිතතාව වාර්තා වන්නේ, වතුකරයේ තේ වගාකරුවන්ගේ ප්‍රජාවන් අතරින්, සහ සිය ප්‍රධාන ආදායම් මාර්ගය වශයෙන් සමෘද්ධි වැනි සමාජ ආධාර වැඩසටහන් මත යැපෙන දෛනික වැටුප් ලබාගන්නා කම්කරුවන් සහ කුටුම්භ අතරින් බවද එම වාර්තාවේ වැඩිදුරටත් සඳහන්ව ඇත.\n\nශ්‍යාම් නුවන් ගනේවත්ත",
       "URL": "https://divaina.lk/%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%9a-%e0%b7%80%e0%b7%8f%e0%b7%83%e0%b7%92%e0%b6%ba-%e0%b6%b4%e0%b7%8f%e0%b6%bb%e0%b7%92%e0%b6%b7%e0%b7%9d%e0%b6%9c%e0%b7%92%e0%b6%9a%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/89/"
}