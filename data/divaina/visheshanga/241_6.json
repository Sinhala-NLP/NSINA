{
       "Source": "divaina",
       "Timestamp": "October 30, 2022",
       "Headline": "රට බංකොලොත් කළ කණ්ඩායම නීතිය ඉදිරියේ හෙළිදරව් කරමු",
       "News Content": "රංජිත් සියඹලාපිටිය රාජ්‍ය මුදල් අමාත්‍යවරයා විධායකයේ, ව්‍යවස්ථාදායකයේ සහ අධිකරණයේ වගකීම සහ වගවීම පිළිබඳව ආන්දෝලනාත්මක ප්‍රකාශයක් කළේය. රට බංකොලොත් වී ඇති මේ අවස්ථාවේ කළ යුතු වන්නේ එම තත්ත්වයෙන් ජනතාව මුදා ගැනීම මිස චූදිතයන් සෙවීම නොවන බව රාජ්‍ය අමාත්‍යවරයා අවධාරණය කළේය. ඒ එතුමා නව අමාත්‍යධුරයට පත්වීමෙන් පසුව සැප්තැම්බර් 16 ශ්‍රී ලංකා රේගු මූලස්ථානයේ කළ ප්‍රථම සංචාරයේදීය.\n\nමුදල් අමාත්‍ය ධුරයද හොබවන රනිල් වික්‍රමසිංහ ජනාධිපතිවරයා සැප්තැම්බර් 09 වන දින මුදල් රාජ්‍ය අමාත්‍යවරුන් ලෙස රංජිත් සියඹලාපිටිය (ශ්‍රීලනිප) සහ ෂෙහාන් සේමසිංහ (ශ්‍රී ලංකා පොදුජන පෙරමුණ) පත් කළේය. සියඹලාපිටිය අමාත්‍යවරයාට පවරා තිබෙන ප්‍රධානතම වගකීම රාජ්‍ය ආදායම ශක්තිමත් කිරීමයි. එතුමාට එවැනි භාරධූර වගකීමක් පවරා ඇති අවස්ථාවක රේගු මූලස්ථානයේ කළ එම ප්‍රකාශය කිසිසේත් පිළිගත නොහැක.\n\nරට විනාශයට පත්වීමට හේතුවූ තීන්දු තීරණ පිළිබඳව අධිකරණය ඉදිරියේ මහජන නියෝජිතයන්ට (ගෝඨාභය රාජපක්ෂ ජනාධිපතිවරයාගේ කැබිනට් මණ්ඩලයේ සාමාජිකයන්ට) සහ නිලධාරීන්ට නඩු පවරා ඇති පෙත්සම්කරුවන්ගේ අවධානය මුදල් රාජ්‍ය අමාත්‍යවරයාගේ ප්‍රකාශය වෙත යොමුවිය යුතුමය.\n\nජිනීවා මානව හිමිකම් කොමිසම ශ්‍රී ලංකාවේ ආර්ථික අපරාධ සිදුවූ බවට මෑතකදී කළ ප්‍රකාශය නොසලකා කටයුතු කිරීමට මුදල් අමාත්‍ය වික්‍රමසිංහට සහ මුදල් රාජ්‍ය අමාත්‍යවරුන්ට නොහැකිය.\n\nතව දුරටත් තිව්‍ර වෙමින් පවතින ආර්ථික-දේශපාලනික-සමාජීය ව්‍යසනයට වගකිව යුතු සහ වගවිය යුතු පුද්ගලයන් නිවැරදිව හඳුනාගත යුතුය. සියඹලාපිටිය මන්ත්‍රීවරයා 2006-2010 කාලය තුළ මුදල් සහ රාජ්‍ය ආදායම් අමාත්‍යවරයා ලෙස මෙන්ම මුදල් නියෝජ්‍ය අමාත්‍යවරයා ලෙසද කටයුතු කළේය. එබැවින් වර්තමාන තත්ත්වයට මුදල් අමාත්‍යාංශය කොපමණ දුරට වගකිව යුතුද යන ප්‍රශ්නය එම අමාත්‍යාංශය විමසා බැලිය යුතුව ඇත. මුදල් අමාත්‍යාංශයේ කෙරුවාව මහ බැංකු අධිපති ආචාර්ය නන්දලාල් වීරසිංහ රාජ්‍ය මුදල් කාරක සභාව ඉදිරියේ අවධාරණය කර ඇත.\n\nසමස්ත රාජ්‍ය ව්‍යුහයම, විශේෂයෙන්ම මැති සබය මූල්‍ය කඩාවැටීමට වගකිවයුතු චුදිතයන් හඳුනා ගැනීමට උත්සුක විය යුතුය. එය වික්‍රමසිංහ – රාජපක්ෂ ආණ්ඩුවේ ප්‍රධානතම වගකීමක් විය යුතුය. ජනාධිපති නීතිඥ අලි සබ්රි මුදල් අමාත්‍යවරයා ලෙස ජුනි සහ ඔක්තෝබර් පිළිවෙළින් ස්වර්ණවාහිනී සහ හිරු නාලිකාව සමඟ පැවති සජීවී සාකච්ඡාවලදී ආර්ථික ව්‍යසනයට වගකිවයුතු පාර්ශ්ව තනතුරුවලින් නම් කළේය. ආර්ථිකය වළ පල්ලට යැවූ කණ්ඩායම ගෝඨාභය රාජපක්ෂ ජනාධිපතිවරයාට සහ අමාත්‍ය මණ්ඩලයට උපදෙස් දුන් කණ්ඩායම බව සබ්රි අවධාරණය කර ඇත. සියඹලාපිටිය රාජ්‍ය අමාත්‍යවරයාද හිරු නාලිකාව සමඟ ඔක්තෝබර් කළ සාකච්ඡාවකදී හිටපු මුදල් ලේකම් ආචාර්ය පී.බී. ජයසුන්දර ගෝඨාභය රාජපක්ෂ ජනාධිපතිවරයාගේ ලේකම් ලෙස සමස්ත ආර්ථිකයටම අදාළව තීන්දු තීරණ ගත් පුද්ගලයා බව පිළිගත්තේය. ඒ ඔහු රේගු මූලස්ථානයේ කළ ආන්දෝලනාත්මක ප්‍රකාශයෙන් සති කීපයකට පසුවය. ආචාර්ය වීරසිංහ ද ආචාර්ය ජයසුන්දරගේ වගකීම සහ වගවීම සම්බන්ධයෙන් කෝප් කමිටුව ඉදිරියේ අදහස් ප්‍රකාශ කර ඇත.\n\nරේගු මූලස්ථානයේ සියඹලාපිටිය අමාත්‍යවරයා කළ සංචාරයෙන් දින කීපයකට පසුව හිටපු අමාත්‍යවරයකු වන මහින්දානන්ද අලුත්ගමගේ රාජ්‍ය ආදායම අවම තත්ත්වයට පත්වීම සම්බන්ධයෙන් කළ ප්‍රකාශයට නිසි අවධානයක් යොමු වූවාද? බදු වංචාකරුවන්ට වරලත් ගණකාධිකාරී ආයතන උපරිමයෙන් සහය වන බවට චෝදනා කළ මන්ත්‍රීවරයා එවැනි ආයතන වහාම නියාමනය කළ යුතු නොවේදැයි ප්‍රශ්න කළේය. රුපියල් බිලියන 35 ක මුදලක් අත තිබෙන ව්‍යාපාරිකයකුගේ අවශ්‍යතාවය මත එම මුදල රුපියල් බිලියන 5 ක් ලෙස පෙන්වීම ද අවධාරණය කළේය. මහින්දානන්ද අලුත්ගමගේට එරෙහිවද නොයෙකුත් චෝදනා ඇත. නමුත් ඔහු සැප්තැම්බර් 20 දින වරලත් ගණකාධිකාරී ආයතනවලට එරෙහිව නැඟූ චෝදනා සම්බන්ධයෙන් පූර්ණ විමර්ශනයක් කළ යුතු නොවේද?\n\nඅලුත්ගමගේ කළ අතිශය බරපතළ චෝදනා සම්බන්ධයෙන් සියඹලාපිටිය අමාත්‍යවරයා මාසයක් තුළ පාර්ලිමේන්තුවට වාර්තා කරන බවට සැප්තැම්බර් 26 දින පොරොන්දු විය. මුදල් අමාත්‍යාංශය මාධ්‍ය නිවේදනයක් මගින් දුන් එම පොරොන්දුව ඉටු කළේ නැත. මහින්දානන්ද අලුත්ගමගේ මෙම ලියුම්කරු සමඟ පසුගියදා පැවසුවේ මුදල් අමාත්‍යාංශය තමන්ගෙන් කළ චෝදනා සම්බන්ධයෙන් අවම වශයෙන් විමසීමක්වත් නොකළ බවයි. වරලත් ගණකාධිකාරීන්ද, ඔවුන් නියෝජනය කරන කිසිදු ආයතනයක්ද අලුත්ගමගේ මන්ත්‍රීවරයා කළ ප්‍රකාශයට තවමත් එරෙහි වී නැත. සියඹලාපිටිය රාජ්‍ය අමාත්‍යවරයා සැප්තැම්බර් 26 ජනතාවට දුන් පොරොන්දුව 2023 වසර සඳහා අයවැය ප්‍රකාශය නොවැම්බර් 14 කියවීමට පෙර ඉටු කළ යුතු නොවේද?\n\nලබන වසර සඳහා අයවැය පාර්ලිමේන්තුවට ඉදිරිපත් කිරීමට සැරසෙන මොහොතේ ආචාර්ය නන්දලාල් වීරසිංහ එම ක්‍රියාදාමය සම්බන්ධයෙන් පාර්ලිමේන්තු සංකීරණයේදීම මෑතකදී කළ ප්‍රකාශයක් අවධාරණය කළ යුතුමය. ඇත්ත වශයෙන්ම එම ප්‍රකාශයට නිසි පරිදි මාධ්‍ය අවධානය යොමු වූයේ නැත. වීරසිංහ මහතා රට බංකොළොත් වීමට පාර්ලිමේන්තු ක්‍රියාදාමය කොපමණ දුරට දායක වූවාදැයි සියලු පක්ෂ නියෝජනය වන මුදල් කාරක සභාවේ මැයි 24, 2022 වන දින කළ ප්‍රකාශය සම්බන්ධයෙන් පාර්ලිමේන්තුව සහ විශේෂයෙන්ම මුදල් අමාත්‍ය ධුරය සහ රාජ්‍ය මුදල් අමාත්‍ය ධුරය හෙබවූ සියලුම අය ලැජ්ජා විය යුතුය. එතුමාගේ ප්‍රකාශය ජනතාව කම්පාවට පත් කළ බව අමුතුවෙන් කිව යුතු නැත. ඉතාමත් අමිහිරි සත්‍යය එයයි.\n\nවර්තමාන තත්ත්වය සම්බන්ධයෙන් මුදල් අමාත්‍යාංශයේ වගකීම සහ වගවීම විමසා බැලිය යුතු වන්නේ ආචාර්ය වීරසිංහ අගෝස්තු 31 දින පාර්ලිමේන්තුවේදී පක්ෂ – විපක්ෂ දේශපාලන ව්‍යාපාරය රට නැත්තටම නැති කළ ආකාරය කථානායක මහින්ද යාපා අබේවර්ධන පසෙකින් තබාගෙන කළ විග්‍රහයද සැලකිල්ලට ගැනීමෙනි.\n\nපසුගිය කාලය තුළ අයවැය සැකසීමේදී ඇස්තමේන්තුගත රාජ්‍ය ආදායම සැබෑ තත්ත්වයට එහා ගිය යථාර්ථවාදී නොවන ආදායමක් ලෙස ඉදිරිපත් කිරීම නිසා පාර්ලිමේන්තුව නොමඟ යැවූ බව මහ බැංකු අධිපතිවරයා අවධාරණය කළේය. කිසිදු පදනමකින් තොරව නැති රාජ්‍ය ආදායම් මත අමාත්‍යාංශ සහ අනෙකුත් වියදම් වෙන් කිරීම හේතුවෙන් අවසානයේදී එම වියදම් පියවා ගැනීමට ඉහළ අයවැය පරතරයක් දිගින් දිගටම ඇතිවීම රට ණය උගුලක හිරවීමට හේතුවූ ආකාරය එතුමා පැහැදිලි කළේය. මහ බැංකු අධිපතිවරයා එවකට පොහොට්ටු මන්ත්‍රී අනුර ප්‍රියදර්ශන යාපාගේ නායකත්වයෙන් ක්‍රියාත්මක වූ මුදල් කාරක සභාව ඉදිරියේ පාර්ලිමේන්තුව නියෝජනය කරන සියලුම පක්ෂවලින් ඉල්ලීමක් කළේය.\n\nදීර්ඝකාලීන ආර්ථික ස්ථාවරත්වයක අවශ්‍යතාවය අවධාරණය කළ මහ බැංකු අධිපතිවරයා දේශපාලන පක්ෂවලට රට වෙනුවෙන් ඉටු විය යුතු යුතුකම් සහ වගකීම් තදින් මතක් කර දීමට සිදුවීම ඇත්ත වශයෙන්ම අවාසනාවන්ත තත්ත්වයකි. ජනතාවට ඇත්ත පවසන ලෙසත් ප්‍රතිපත්තිමය තීන්දු තීරණ ගැනීමේදී පටු දේශපාලන වාසි ලබා ගැනීම නොකළ යුතු බවත් එලෙසම පක්ෂ භේදයකින් තොරව කටයුතු කිරීම අවශ්‍ය බවත් පැවසීය. මුදල් ලේකම් මහින්ද සිරිවර්ධන ද මෙම සාකච්ඡාවට සහාභාගි විය. අනුර ප්‍රියදර්ශන මන්ත්‍රීවරයාට අමතරව අමාත්‍ය විදුර වික්‍රමනායක, මුජිබර් රහුමාන්, ආචාර්ය නාලක ගොඩහේවා, අනුප පැස්කුවල්, ආචාර්ය සුරේන් රාඝවන්, මහාචාර්ය රංජිත් බණ්ඩාර (කෝප් කමිටුවේ වර්තමාන සභාපති) සහ රාජ්‍ය ආදායම් එකතු කිරීමට වගකියන රේගුව සහ දේශීය අදායම් දෙපාර්තමේන්තුව ද මෙහිදී නියෝජනය විය.\n\nපාර්ලිමේන්තුව වර්තමාන අර්බුදය සම්බන්ධයෙන් දැනුවත්ය. මහ බැංකු අධිපතිවරයාම භූමියේ තත්ත්වය පාර්ලිමේන්තුවට අවධාරණය කර ඇත. පාර්ලිමේන්තුව, ජනාධිපතිවරයාගේ නායකත්වයෙන් ක්‍රියාත්මක අමාත්‍ය මණ්ඩලය සහ පස් දෙනකුගෙන් සමන්විත මූල්‍ය මණ්ඩලය වර්තමාන තත්ත්වය සම්බන්ධයෙන් අවධානයෙන් කටයුතු කළ යුතුය. එවකට කෝප් කමිටුවේ සභාපති වූ මහාචාර්ය චරිත හේරත්ගේ නායකත්වයෙන් පාර්ලිමේන්තුව මූල්‍ය මණ්ඩලය කැඳවූ අවස්ථාවේදී අවධාරණය වූයේ වගකිවයුතු රාජ්‍ය නිලධාරීන් සහ අමාත්‍ය මණ්ඩලය ක්‍රියාකර ඇති වගකීම් විරහිත ආකාරයයි. ඒ ආචාර්ය ඩබ්ලිව්. ඩී. ලක්ෂ්මන් මහ බැංකු ධුරය හෙබවූ කාලයයි (2019 දෙසැම්බර් – 2020 සැප්තැම්බර්).\n\nඑවකට මූල්‍ය මණ්ඩලය නියෝජනය කළ ආචාර්ය රානි ජයමහ සහ ජනාධිපති නීතිඥ සංජීව ජයවර්ධන සම්පූර්ණ වරද මහ බැංකු අධිපතිවරයා මත පැටවීය. පාර්ලිමේන්තු කමිටුවේ සාමාජික චම්පික රණවක අවධාරණ කළේ මූල්‍ය මණ්ඩලයේ ක්‍රියාකලාපය සම්බන්ධයෙන් පත්කරන ලද එම සාමාජිකයන් දෙදෙනාද වගකිව යුතු බවයි. එවකට මූල්‍ය මණ්ඩලයේ අනෙකුත් සාමාජිකයන් වූයේ මුදල් ලේකම් එස්. ආර්. ආටිගල සහ සමන්ත කුමාරසිංහ, හිටපු අමාත්‍ය රණවක පෙන්වා දුන්නේ මූල්‍ය මණ්ඩලයේ කිසිවෙකුටත් සාමුහික වගකීමෙන් මිදිය නොහැකි බවයි. අදටත් රානි ජයමහ සහ සංජීව ජයවර්ධන මූල්‍ය මණ්ඩලය නියෝජනය කරයි. එදා කෝප් කමිටුව ඉදිරියේ ඔවුන් දෙදෙනා කළ ප්‍රකාශ අදවන තුරු තහවුරු කර ගැනීමට අදාළ පාර්ලිමේන්තු කාරක සභාව කටයුතු කළේ නැත. කිසිදු පසු විපරමක් නැත.\n\nමහාචාර්ය ලක්ෂ්මන්ගේ අනුප්‍රාප්තිකයා වූ අජිත් නිවාඩ් කබ්රාල් (2021 සැප්තැම්බර් – 2022 මාර්තු) අධිකරණය ඉදිරියට පමුණුවා ඇත. ආර්ථිකය ඉතාමත් අනතුරුදායක තත්ත්වයකට පත්වී ඇති අවස්ථාවක ඇමෙරිකානු ඩොලර් මිලියන 500 ක ජාත්‍යන්තර ස්වෛරී බැඳුම්කර පියවීම සහ අනෙකුත් කරුණු කාරණා හේතුවෙන් රට බංකොලොත් කළ බවට පළාත් තුනක හිටපු ආණ්ඩුකාර ධුරය දැරූ කීර්ති තෙන්නකෝන් ඔහුට එරෙහිව නඩු පවරා ඇති බැවිනි. කබ්රාල්ට නොවැම්බර් 24 දින දක්වා විදේශ ගමන් තහනමක් ද පනවා ඇත.\n\nකබ්රාල් මහ බැංකු අධිපතිධුරය භාර ගැනීමට පෙර රාජ්‍ය මුදල් අමාත්‍යවරයා ලෙස (2020 අගෝස්තු -2021 සැප්තැම්බර්) කටයුතු කළේය. ශ්‍රී ලංකා පොදුජන පෙරමුණේ ජාතික ලැයිස්තුව නියෝජනය කළ කබ්රාල් ගෝඨාභය රාජපක්ෂ මෙහෙයවූ වියත්මග සංවිධානයේ ප්‍රබලයෙකි. මෙහිදී අවධාරණය කළ යුතු වන්නේ කබ්රාල් මුදල් අමාත්‍ය මහින්ද රාජපක්ෂ පාර්ලිමේන්තුවේදී නියෝජනය කළ බවයි. මහින්ද රාජපක්ෂ මුදල් අමාත්‍ය ධුරය 2021 ජුනි මාසයේදී බැසිල් රාජපක්ෂට භාර දීමෙන් පසුව තත්ත්වය සම්පූර්ණයෙන්ම වෙනස් විය. කබ්රාල් මහ බැංකු අධිපති වීමෙන් පසුව ආර්ථිකය ස්ථාවර කිරීමට යෝජනා කළ හය මසක සැලසුම (2021 සැප්තැම්බර් – 2022 මාර්තු) බැසිල් රාජපක්ෂ නොසලකා හැරිය බවට ඔහු චෝදනා කර ඇත.\n\nපාර්ලිමේන්තුව තුළ විධායකය නියෝජනය කරන අමාත්‍යවරු රට බංකොළොත් කිරීමේ අපරාධයට සාමූහිකව වගකිව යුතු නොවේද? වගකීම සහ වගවීම විමසීමේදී (ආර්ථික කරුණු කාරණා සම්බන්ධයෙන් පමණක් නොවේ) ද්‍රවිඩ ජාතික සංධානයේ මන්ත්‍රී එම්. ඒ. සුමන්තිරන් රටේ ඉහළම අධිකරණය පිළිබඳව පාර්ලිමේන්තුව තුළ ඔක්තෝබර් 20 දින පළ කළ ආන්දෝලනාත්මක අදහස් දැක්වීම සාධාරණද?\n\nඅධිකරණ අමාත්‍ය ආචාර්ය, ජනාධිපති නීතිඥ විජයදාස රාජපක්ෂ යාපනය දිස්ත්‍රික් මන්ත්‍රී සුමන්තිරන් විශේෂ පාර්ලිමේන්තු කාරක සභාවක් ඉදිරියට කැඳවිය යුතු බවට යෝජනා කර ඇත. ජනාධිපති නීතිඥයකු වන සුමන්තිරන් මන්ත්‍රීවරයා ඔක්තෝබර් 20 වන දින අදහස් දැක්වීම 21 වැනි ව්‍යවස්ථා සංශෝධනය සම්බන්ධයෙන් පමණක් වුවත්, අධිකරණ අමාත්‍යවරයා අවධාරණය කළේ එවැනි ප්‍රකාශ මගින් සමස්ත අධිකරණ පද්ධතිය ජනතාව ඉදිරියේ අපහාසයට ලක්වන බවයි. අධිකරණය පිළිබඳව ජනතා විශ්වාසය සහ ගෞරවය නැතිවන බවයි. සුමන්තිරන් මන්ත්‍රීවරයා විජයදාස රාජපක්ෂ අමාත්‍යවරයා කථානායකවරයාට කළ යෝජනාව සම්බන්ධයෙන් මෙම ලියුම්කරු සමඟ අදහස් දැක්වීම ප්‍රතික්ෂේප කළේය. කථානායකවරයා මෙම ලියුම්කරුට අවධාරණය කළේ අධිකරණ අමාත්‍යවරයාගේ යෝජනාව සම්බන්ධයෙන් තීරණයක් ගැනීම පක්ෂ නායකයන් කළ යුතු බවයි.\n\nසුමන්තිරන් මන්ත්‍රීවරයා පාර්ලිමේන්තු වරප්‍රසාදවලට මුවාවී අධිකරණයට අපහස කිරීම විජයදාස රාජපක්ෂ හෙළා දැකීම විමසා බැලිය යුතුවන්නේ වර්තමාන අර්බුදයට විධායකය, ව්‍යවස්ථාදායකය සහ අධිකරණය මුහුණ දෙන ආකාරය ද අවධානයට ලක් කිරීමෙනි. අර්බුදය උග්‍රය. වර්තමාන තත්ත්වය නිසියාකාරව වටහා නොගෙන රට මුහුණ දෙන අර්බුද විසඳිය නොහැක. මුදල් රාජ්‍ය අමාත්‍යවරයා පැවසූ ආකාරයට චුදිතයන් අමතක කළ නොහැක.\n\nපෙර වැරදි අමතක කර ආර්ථිකය යථා තත්ත්වයට පත් කළ නොහැක. ආර්ථිකය නැවත ගොඩනැඟීම මෙන්ම රට වළ පල්ලට යැවූ කණ්ඩායම ජනතාව ඉදිරියේ හෙළිදරව් විය යුතුය. නැතහොත් නැවතත් කෙසේ හෝ බලයට ඒමට තටමන කණ්ඩායමේ ඉදිරි පෙළට ආර්ථික ඝාතකයන් එකතු වනු ඇත. පාර්ලිමේන්තුව නියෝජනය කරන කිසිදු පක්ෂයකට අබමල් රේණුවක තරමකවත් ලැජ්ජාවක් නැත. නොයෙකුත් හේතුවලට බෙදී වෙන්වුණු කණ්ඩායම් තමන්ට ගැළපෙන පරිදි නැවතත් සන්ධානගත වී පාර්ලිමේන්තු බලය ලබා ගැනීමට මාරාන්තික සටනක නියැලෙනු ඇත.\n\nශමින්ද්‍ර ෆර්ඩිනැන්ඩු",
       "URL": "https://divaina.lk/%e0%b6%bb%e0%b6%a7-%e0%b6%b6%e0%b6%82%e0%b6%9a%e0%b7%9c%e0%b6%bd%e0%b7%9c%e0%b6%ad%e0%b7%8a-%e0%b6%9a%e0%b7%85-%e0%b6%9a%e0%b6%ab%e0%b7%8a%e0%b6%a9%e0%b7%8f%e0%b6%ba%e0%b6%b8-%e0%b6%b1%e0%b7%93/",
       "Category": "visheshanga",
       "Parent URL": "https://divaina.lk/category/visheshanga//page/241/"
}