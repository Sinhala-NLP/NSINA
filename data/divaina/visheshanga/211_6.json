{
       "Source": "divaina",
       "Timestamp": "December 10, 2022",
       "Headline": "යුක්රේන යුද්ධය ශ්‍රී ලංකාවට බලපෑ අයුරු",
       "News Content": "සමාගම් 100 කට යුරෝපා සම්බාධකරුසියාවද සමාගම් 74 කට සම්බාධක පනවයි\n\nගුවන් හමුදාවේ එම් අයි 17 හෙලිකොප්ටර් අලුත්වැඩියා කළ ලිතුවේනියාවේ හෙලිසෝටා කම්හලට ද රුසියාව තහනමක් පනවා ඇත.\n\nරුසියානු රජය මෙරට ගුවන් හමුදාවට එම් අයි 17 ප්‍රවාහන හෙලිකොප්ටර් රැසක් සපයනු ලැබීය. එහෙත් යුක්රේන යුද්ධය නිසා එම හෙලිකොප්ටර් අලුත්වැඩියාව තහනම් විය. යුරෝපා සංගමය රුසියානු හෙලිකොප්ටර් නේටෝ රටවල අලුත්වැඩියා කිරීමද තහනම් කරනු ලැබීය. රුසියාව ද නේටෝ රටවල එම් අයි 17 හෙලිකොප්ටර් අලුත්වැඩියා කරන සමාගම් 74කට උපාංග ලබාදීම නතර කළේය.\n\nමේ පසුබිම මැද ගුවන් හමුදාවේ එම් අයි 17 හෙලිකොප්ටර් අලුත්වැඩියාවට බාධා පැමිණියේය.\n\nයුක්රේන යුද්ධය ආරම්භ වීමට නුදුරුව තිබියදී ගුවන් හමුදාවේ එම් අයි 17 ප්‍රවාහන හෙලිකොප්ටරයක් රොටර්ඩෑම් වරාය හරහා රුසියාවේ අලුත්වැඩියා කිරීමට යැවූ නමුත් රොටර්ඩෑම් වරායේදී එම යානාව අත්අඩංගුවට ගැනුණි. ඊට පසු එම් අයි 17 හෙලිකොප්ටර් අටක් අලුත්වැඩියා කිරීම නතර විය. පසුගිය කාලයේ ලිතුවේනියාවේ හෙලිසෝටා සහ එිවියා යන සමාගම් ගුවන් හමුදා එම් අයි 17 හෙලිකොප්ටර් අලුත්වැඩියා කළ නමුත් දැන් එම රට නේටෝ රටක් නිසා රුසියානු රජය එම රටට කිසිදු එම් අයි 17 අමතර කොටස් ලබාදෙන්නේ නැත. එසේම ලිතුවේනියානු සමාගම් දෙකකට මින් මතු එම් අයි 17 හෙලිකොප්ටර් අලුත්වැඩියාව ද තහනම් කර තිබේ. යුක්රේන යුද්ධය ආරම්භ වීමට සමීපව තිබියදී ගුවන් හමුදාව ඇන්ටනෝව් 32 යානා හතරක් යුක්රේනයේ කිවු නුවර ඇන්ටනෝව් කම්හලට යවා විගස මෙරටට ගෙන්වා ගනු ලැබීය. යම් ලෙසකින් එම යානා කිවු අගනුවර තිබුණේ නම් අනිවාර්යයෙන්ම රුසියානු ප්‍රහාර එල්ල වනු නියතය.\n\nමේ පසුබිම මැද ඉන්දියාවට ද එම් අයි 17 ප්‍රවාහන හෙලිකොප්ටර් විශාල සංඛ්‍යාවක් ඇතත් කාන්පුර්හි අලුත්වැඩියා කිරීමේ කම්හලක් ඇති නිසා යුකරේන ගැටුම බලපාන්නේ නැත. එහෙත් යුක්රේන යුද්ධය ඍජුවම බලපාන්නේ ශ්‍රී ලංකා ගුවන් හමුදාවටය. එහි ප්‍රතිඵලය නම් ජීවිතාරක්‍ෂක කටයුතු හා භාණ්ඩ ප්‍රවාහනය ඇතුළු වෙනත් ප්‍රවාහන සේවා සපයන එම් අයි 17 යානාවල සේවය නතර වීමයි. මේ වනවිට ශ්‍රී ලංකා ගුවන් හමුදාවට එම් අයි 17 හෙලිකොප්ටර් 20ක් ඇත. මෙම යානා විවිධ සේවාවන් සඳහා භාවිතා කෙරේ. එහෙත් යුක්රේන යුද්ධය නිසා එම යානා අලුත්වැඩියාව නතර වී තිබේ. මෙතෙක් එම් අයි 17 යානා අලුත්වැඩියාව නතරවීම හෝ සම්බාධක පැනවීම් ගැන අනාවරණය වී නොතිබූ අතර මේ වනවිට එම තොරතුරු හෙළිවී ඇත.\n\nමෙම පසුබිම මැද එම අලුත්වැඩියාව සිදුවන්නේ යුක්රේන යුද්ධය නතර වුවොත් පමණකි. එහෙත් කිවු අගනුවර ඇන්ටනෝව් කම්හල රුසියානු ප්‍රහාරවලින් මුළුමනින්ම වැනසී ඇත. එසේම නේටෝ රටවලදී එම් අයි 17 අලුත්වැඩියා කළ හැකිවන්නේ රුසියානු රජය කැමති වුවොත් පමණකි.\n\nශ්‍රී ලංකා රජය එක්සත් ජාතීන්ගේ සාමසාධක බළකාය සඳහා ද එම් අයි 17 හෙලිකොප්ටර් කීපයක් සපයා තිබේ.\n\nඑම යානා ද මුහුණපා ඇත්තේ ඉහත කී තත්ත්වයටය. 2022 දෙසැම්බර් මස අවසන් වීමට තව ඇත්තේ සුළු කාලයකි. යුක්රේන යුද්ධය අවසන් වන පාටක් පෙනෙන්නට නැත. යුක්රේනයේ ඇන්ටනොව් කම්හල දැන් ලිප්සිග් නුවර ස්ථානගත කර ඇතැයි වාර්තාවේ.\n\nපැරණි සෝවියට් ප්‍රාන්ත වූ ලිතුවේනියාව, ලැට්වියාව, උස්බෙකිස්තානය, බෙලාරුස්, ටජිකිස්තානය, එස්ටෝනියාව, අසර්බයිජානය, ආර්මේනියාව ඇතුළු රටවල එම් අයි 17 හෙලිකොප්ටර් කම්හල් ඇතත් එම රටවල් අද බටහිර රටවල් සමග සබඳකම් පවත්වන නිසා රුසියානු රජය එම රටවල ඇති අලුත්වැඩියා කිරීමේ කම්හල්වලට ද සම්බාධක පනවා තිබේ.\n\n1993 දී ශ්‍රී ලංකා ගුවන් හමුදාවට එක්වූ මෙම එම් අයි 17 ප්‍රවාහන හෙලිකොප්ටරයක මගීන් 30කට ගමන් කළ හැකිය. එසේම ටොන් 4ක භාණ්ඩ ප්‍රවාහනය කළ හැකිය. වන්නි මෙහෙයුමේදී සෙබලුන් ප්‍රවාහනය සඳහා මෙම හෙලිකොප්ටර් දායක විය. කොටි ත්‍රස්තයන් සමග පැවති සටනේදී එම් අයි 17 රුසියානු හෙලිකොප්ටර් මෙරට ගුවන් හමුදාව මිලයට ගනු ලැබුවේ බටහිර රටවල් ශ්‍රී ලංකාවට ප්‍රවාහන හෙලිකොප්ටර් සැපයීම ප්‍රතික්‍ෂේප කර තිබියදීය.\n\n● කීර්ති වර්ණකුලසූරිය",
       "URL": "https://divaina.lk/%e0%b6%ba%e0%b7%94%e0%b6%9a%e0%b7%8a%e0%b6%bb%e0%b7%9a%e0%b6%b1-%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/211/"
}