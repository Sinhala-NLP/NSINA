{
       "Source": "divaina",
       "Timestamp": "July 28, 2023",
       "Headline": "බලශක්ති අර්බුදයට ඉන්දියාවෙන් විදුලිය…!",
       "News Content": "පවතින ආර්ථික අර්බුදය හේතුවෙන් ශ්‍රී ලංකාව තුළ අඛණ්ඩව විදුලි සැපයුමක් පවත්වාගෙන යෑම අනෙක් සියලු කාරණා මෙන්ම, දැඩි අභියෝගයක්ව පවතී. මීට මාස කිහිපයකට පෙර දෛනික විදුලි කප්පාදුවක් සිදු කිරීමට ලංකා විදුලි බල මණ්ඩලයට සිදු වූයේ බලශක්ති අර්බුදයේ බැරෑරුම්කම හා දෛනික කටයුතු කර ගැනීමේ අපහසුතා පොදු මහජනතාවට දැනෙන්න ඉඩ හරිමිනි. පසුගිය වසරේ ඇතැම් දින වල පැය 12 ක් (13) ක් දක්වා විදුලිය විසන්ධි කිරීමට විදුලි බල මණ්ඩලයට සිදු විය. කෙසේවෙතත් මේ වන විට විදුලිය අඛණ්ඩව ලබා දුන්නත් ජනතාවට ඒ වෙනුවෙන් දරාගත නොහැකි පිරිවැයක් දැරීමට සිදු වී ඇත. විදුලි ගාස්තු සංශෝධනයට පෙර රුපියල් 3000 ක මාසික විදුලි බිලක් ගෙවූ අයෙකුට වර්තමානයේ රුපියල් 10,000 ක විදුලි බිලක් ගෙවීමට සිදුව ඇත.\n\nමෙරට බලශක්ති අර්බුදයට ප්‍රධානතම හේතුව වී ඇත්තේ ශ්‍රී ලංකාව විදුලිය නිපදවීම සඳහා බොහෝ දුරට ආනයනික ඉන්ධන හා බලශක්ති ප්‍රභවයන් මත දිගින් දිගටම යැපීමට සිදු වීමයි.\n\nවර්තමානයේ ශ්‍රී ලංකාව විදුලිය ජනනය සඳහා වැඩිපුරම ගල් අඟුරු සහ ෆොසිල ඉන්ධන දහනය කිරීම සිදු කරයි. ජල විදුලිය, සූර්ය බලය සහ සුළං බලය වැනි පුනර්ජනනීය බලශක්ති ප්‍රභවයන් මගින් විදුලි බලය නිෂ්පාදනය කිරීම ඉතා අවම මට්ටමක පවතී.\n\nමහවැලි සංවර්ධන බහු යෝජනා ක්‍රමය වසර 30කින් අවසන් කරද්දී ඉන්දියාවට ද විදුලිය අපනයනය කිරීමේ හැකියාව ඇති බවට එවකට විදුලිබල හා වාරිමාර්ග ඇමැති මෛත්‍රීපාල සේනානායක මහතා 1976 දී අදහස් ප්‍රකාශ කළත් ඒ සියල්ල අද වන විට වචනවලට පමණක් සීමා වී තිබීම කනගාටුවට කරුණකි. මහවැලි ව්‍යාපෘතිය අවසන් වූ නමුත් ශ්‍රී ලංකාවට කිසිදු රටකට විදුලිය අපනයනය කරනවා තියා තම රටේ දෛනික විදුලි පාරිභෝජන අවශ්‍යතාවත් සපුරා ගැනීමටවත් නොහැකි තත්ත්වයට පත් වී ඇත. වර්තමානයේ ශ්‍රී ලංකාවේ ඇති වී ඇති ආර්ථික අර්බුදයත් සමග බලශක්ති අර්බුදයට විසඳුමක් ලෙසට ඉන්දියාවෙන් මෙරටට විදුලි ජාල සම්ප්‍රේෂණය කිරීමෙන් විදුලිය ලබා ගැනීමේ සැලසුමක් පිළිබඳ කරුණු යෝජනා වී ඇත.\n\nජනාධිපති රනිල් වික්‍රමසිංහ මහතාගේ ඉන්දීය සංචාරයේදී බලශක්ති ව්‍යාපෘති පිළිබඳව සාකච්ඡාවට ලක් වන බව විදේශ කටයුතු අමාත්‍ය අලි සබී්‍ර මහතා පවසා සිටියේය. මෙරට විදුලි ඉල්ලුම සපුරාලීම සඳහා ඉන්දියාවේ සිට රැහැන් මගින් මෙගාවොට් 1000 ක් ලබා ගන්නා විදුලි ව්‍යාපෘතිය මෙම වසරේම ආරම්භ කර, ලබන 2027 වසරේදී එය නිම කිරීමට නියමිතව ඇතැයි ලංකා විදුලි බල මණ්ඩලයේ ජ්‍යෙෂ්ඨ ඉංජිනේරු සංගමයේ මාධ්‍ය ප්‍රකාශක නන්දික පතිරගේ මහතා පසුගිය දින මාධ්‍යට පවසා තිබුණි.\n\nමෙම විදුලි ව්‍යාපෘතිය සම්බන්ධව අවසන් ශක්‍යතා වාර්තා මේ වන විට සකසමින් තිබෙන අතර එම ව්‍යාපෘතිය සඳහා ඇමරිකානු ඩොලර් මිලියන 400 ක් වැය වන බවට ගණන් බලා ඇත. තලෙයිමන්නාරමේ සිට තමිල්නාඩුව දක්වා මුහුදේ සවි කරන කණු මතින් විදුලි රැහැන් මගින් මෙරටට විදුලිය ලබා ගන්නා අතර පළමු අදියරේ දී මෙගා වොට් 500 ක් ද දෙවන අදියරෙන් ඉතිරි මෙගාවොට් 500 ලබා ගැනීමට ද සැලසුම් කර ඇත.\n\nමෙම විදුලි ව්‍යාපෘතිය සඳහා වැය වන මුදල ඉන්දියාව විසින් දැරීම හෝ තුන්වැනි පාර්ශ්වයක සහාය ගැනීම පිළිබඳ සාකච්ඡා සිදුවන බව ද නන්දික පතිරගේ මහතා පැවසීය. යුරෝපය සහ මැදපෙරදිග රටවල් අතර මෙලෙස විදුලිය හුවමාරු කර ගන්නා බවත් ඉන්දියාව හා ශ්‍රී ලංකාව අතර විදුලි සම්ප්‍රේෂණ මාර්ගයක් ඇති කිරීම කලක සිට අවධානය යොමු වී තිබූ දෙයක් බවත් ඒ මහතා පැවසීය.\n\nමෙම විදුලි ව්‍යාපෘතිය රැහැන් දෙකක් මගින් ඉදිකිරීමට නියමිතය. යම් හෙයකින් ශ්‍රී ලංකාවට අතිරික්ත විදුලි ධාරිතාවක් පවතින කාලයේ ඉන්දියාවට එම විදුලිය ලබා දීමටත්, ශ්‍රී ලංකාවට විදුලි අවශ්‍යතාව වැඩිවන වකවානුවේ ඉන්දියාවෙන් විදුලිය මිල දී ගැනීමත් මේ ව්‍යාපෘතිය මගින් සිදු කෙරේ.\n\n2030 වන විට ශ්‍රී ලංකාව සහ ඉන්දියාව අතර රැහැන් මගින් කලාපීය බලශක්ති ඒකාබද්ධ කිරීම ක්‍රියාත්මක කිරීමට ශ්‍රී ලංකා රජය ප්‍රමුඛත්වය දී ඇති බව විදුලිබල හා බලශක්ති අමාත්‍ය කංචන විජේසේකර මහතා පසුගිය දින පැවසීය.\n\nබලශක්ති අර්බුදයට විසඳුම් සෙවීමට ඉන්දියාව, බංග්ලාදේශය සහ නේපාලය අතර ත්‍රෛපාර්ශ්වික ගිවිසුමක ඇති කර ගෙන ඇති අතර එය අධ්‍යයනය කර ඒ හා සමාන ගිවිසුම්වලට එළඹීමට කටයුතු කිරීම බොහෝ සෙයින් ශ්‍රී ලංකාවට මේ අවස්ථාවේ වාසි සහගත වනු ඇත.\n\nලොව ඉතා වැදගත්ම සහ කැපීපෙනන ආර්ථික කලාපයක් බවට පත්වෙමින් පවතින දකුණු ආසියාවේ, සිය බලශක්ති වෙළෙඳ පොළ ඉදිරියේදී නවතම දිශානතියකට යොමුවීමට නියමිතයි. කලාපයේ බලවතා වන ඉන්දියාව කේන්ද්‍ර කර ගෙන තිරසාර සංවර්ධන අරමුණු සපුරා ගැනීම පෙරදැරි කරගෙන බලශක්ති අර්බුදයට විසඳුම් සෙවීමට ඉන්දියාව මේ වන විට මූලිකත්වය ගෙන ඇත. මේ වන විට ඉන්දියාව G20 සංවිධානයේ සභාපති ධුරය හෙබවීමද කලාපීය බලශක්ති ව්‍යාපෘතිය සාර්ථකව ඉදිරියට පවත්වාගෙන යෑමට මහත් රුකුලක් වී ඇත. මෙම වැඩසහන යටතේ බංගලාදේශය, නේපාලය, එක්වීමට නියමිය. එහිදී ඉන්දීය විදුලි රැහන් ඔස්සේ නේපාලයෙන් ජල විදුලිය ආනනය කිරීමටත් එම සැපයුම මගින්ම බංගලදේශයටද සිය විදුලි අවශ්‍යතා සපුරා ගැනීමට අවශ්‍ය කරන්නා වූ අවකාශය සලසා දීමට අපේක්ෂිතය.\n\nලලිත් ගුණසේකර",
       "URL": "https://divaina.lk/%e0%b6%b6%e0%b6%bd%e0%b7%81%e0%b6%9a%e0%b7%8a%e0%b6%ad%e0%b7%92-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/54/"
}