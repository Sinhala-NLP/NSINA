{
       "Source": "divaina",
       "Timestamp": "January 22, 2023",
       "Headline": "ව්‍යවස්ථාදායකය විධායකයේ අතකොළුවක් බවට චෝදනාවක්!… පුංචි ඡන්දය ඈවරයිද?",
       "News Content": "පළාත් පාලන මැතිවරණය එම ආඥා පනතේ දැක්වෙන විධිවිධාන, නීතිරීති අනුව පවත්වන බව මැතිවරණ කොමිසම ශ්‍රේෂ්ඨාධිකරණයේදී ප්‍රතිඥාවක් ලබා දී තිබුණත් ඒ පිළිබඳව පාර්ලිමේන්තුවේ විපක්‍ෂ කණ්ඩායම් මෙන්ම ඉන් පිටත සිවිල් ක්‍රියාකාරීන් තුළ පවා ඇත්තේ කිසියම් අවිනිශ්චිත බවකි. මේ අවිනිශ්චිත භාවය පදනම් විරහිත හෝ තලියෙහි පැන්වල කිඹුලන් දැකීමක් හෝ නොවන බව ආණ්ඩුවේ බොහෝ ප්‍රතිචාරවලින් ද පැහැදිලි වනු ඇත. මෙම පළාත් පාලන මැතිවරණයෙන් ආණ්ඩුවට අත්විය හැකි ඛේදනීය ප්‍රතිඵලය ගැන දේශපාලනයෙන් ම තෙම්පරාදු වී සිටින එහි නායකයෝ ඉඳුරා දනිති. මේ ආණ්ඩුව පමණක් නොව බලයේ සිටින ඕනෑම කණ්ඩායමක් තමන්ට අවාසිදායක දේශපාලන වාතාවරණයකදී ඡන්ද පැවැත්වීමට කිසිසේත් එකඟ නොවන බව බොහෝ දෙනෙක් දන්නා කරුණකි.\n\nකෙසේ හෝ ආණ්ඩුවේ නායකයන්ට අවශ්‍ය වූයේ මොන ක්‍රමයකින් හෝ මෙම මැතිවරණය කල්දමා ගැනීමට ය. ඔව්හු එහිදී නීතිමය හෝ දේශපාලන වශයෙන් ඒ සඳහා අවකාශයක් සකසා ගැනීමට ද උනන්දු වූහ. රට මුහුණ දී සිටින ආර්ථික දුෂ්කරතා හා මූල්‍යමය අර්බුදය නිසා පළාත් පාලන මැතිවරණය වෙනුවෙන් මුදල් වැය කළ නොහැකි බව ආණ්ඩුව ජනතාවට ප්‍රකාශ කළේ ඒ අනුවය. ඒ සමගම ශ්‍රේෂ්ඨාධිකරණයෙන් නියෝගයක් ලබා ගැනීම කෙරෙහි ද ආණ්ඩුවේ අවධානය යොමු විය. එහෙත් මෙම උපාය මාර්ග දෙකටම විපක්‍ෂයේ මෙන්ම මැතිවරණ නිරීක්‍ෂණ කණ්ඩායම් හා සිවිල් සංවිධාන එරෙහි වීම ආණ්ඩුව දුර්මුඛ කරන්නක් විය. ජනාධිපතිවරයා ප්‍රමුඛ ආණ්ඩුවට අවශ්‍ය වී ඇත්තේ ජනතාවගේ ප්‍රජාතන්ත්‍රවාදී අයිතියක් වන ඡන්දය උදුරා ගැනීම බව ඒ සියලු කොටස්වල චෝදනාව විය. ඒ සමඟම ශ්‍රේෂ්ඨාධිකරණයට ගිය විපක්‍ෂ කණ්ඩායම් මැතිවරණය පැවැත්වීමට නියෝගයක් ද ඉල්ලා සිටියහ.\n\nමේ අතර පාර්ලිමේන්තුවට ඉදිරිපත් කරනු ලබන පනතකින් හෝ මැතිවරණ කොමිසමෙහි එකඟතාවකින් හෝ ඡන්දය කල්දමා ගැනීම කෙරෙහි ද ආණ්ඩුව සැලකිලිමත් විය. මැතිවරණ කොමිසම තුළ බෙදීමක් තිබෙන බවට රාවයක් පැතිර ගියේද ඒ සමගය. එහෙත් කොමිසම ප්‍රකාශ කළේ තමන් අතර කිසිදු භේදයක් නොමැති බවත් නිසි අයුරින් මැතිවරණය පැවැත්වීමට ක්‍රියාකරන බවත් ය. මෙහිදී ජනාධිපතිවරයා ද මැතිවරණ කොමිසමේ සාමාජිකයන් කැඳවීමට ද පියවර ගෙන තිබුණි. එහෙත් එය සදාචාරාත්මක නොවන ප්‍රතිචාරයක් බව මැතිවරණය වෙනුවෙන් පෙනී සිටින සියල්ලන්ගේම අදහස විය. 21 වැනි ආණ්ඩුක්‍රම ව්‍යවස්ථා සංශෝධනයෙන් ද මැතිවරණ කොමිසමේ ස්වාධීනත්වය තහවුරු කර ඇති පසුබිමක් තුළ ජනාධිපතිවරයාට හෝ ඔවුන්ගේ ක්‍රියාකාරකම් කෙරෙහි මැදිහත් වීමට ඉඩක් නොමැති බව දේශපාලනය පිළිබඳ සාමාන්‍ය අවබෝධයක් තිබෙන අය වුවද හොඳින් දනිති. ඇත්ත වශයෙන් ම මෙම මැතිවරණයට බාධා කිරීමේ යටි අරමුණ ආණ්ඩුවේ හැම ක්‍රියාදාමයකින්ම දැකගත හැකි විය.\n\nමැතිවරණ කොමිසමට බලපෑම් කිරීමට අමතරව ආණ්ඩුව විසින් හදිසියේ පත්කරන ලද සීමා නිර්ණය කොමිසම සම්බන්ධයෙන් වුවද එල්ල වූ විවේචනයෙන් ප්‍රකාශ වූයේ එම කොමිසම ඡන්දය කල්දැමීමේ ගුණ්ඩුවක් බවය. ඉනික්බිතිව සිදුවූයේ බරපතළ ක්‍රියාවකි. එය හැඳින්වුණේ ‘හපුහින්න මෙහෙයුම’ ලෙසය. රාජ්‍ය පරිපාලන අමාත්‍යාංශයේ ලේකම් ලෙස ඔහු දිස්ත්‍රික් මැතිවරණ නිලධාරීන්ට චක්‍රලේඛයක් නිකුත් කර දන්වා සිටියේ එම මැතිවරණ සඳහා ඇප මුදල් භාර ගැනීම වහාම නවත්වන ලෙසය. එහෙත් ඒ නියෝගය ඉක්මනින් ම ආපසු කැඳවීමට ද ඔහුට සිදුවිය. මේ සම්බන්ධයෙන් පාර්ලිමේන්තුවේදී දැඩි විවේචනද එල්ල විය. ආණ්ඩුව වෙනුවෙන් එයට පිළිතුරු දුන් දිනේෂ් ගුණවර්ධන අගමැතිවරයා ප්‍රකාශ කළේ හපුහින්නගේ චක්‍රලේඛය සඳහා කැබිනට් අනුමැතියක් නොවූ බව ය. එය සරල පිළිතුරක් වුවත් බරපතළ ආන්දෝලනයකට තුඩු දුන් රාජ්‍ය නිලධාරියකුගේ ප්‍රතිචාරයක් බව නිසැකය.\n\nඇත්ත වශයෙන් ම මුළු රටම අවධානය යොමු කර තිබෙන ඡන්දයක් සම්බන්ධයෙන් රජයේ නිලධාරියකු තම තනි මතයට එබඳු දෙයක් කරනු ඇතැයි සිතිය හැකිද? පාර්ලිමේන්තුවේදී නිර්දය ලෙස එල්ල වූ විවේචනවලින් ආණ්ඩුවට හිස සඟවා ගත හැකි වුවද, ඒ සම්බන්ධයෙන් වූ සැකය දුරු නොවීය. විපක්‍ෂය ජනාධිපතිවරයාට හා ඔහුගේ පක්‍ෂයේ මන්ත්‍රීවරයකුට සෘජුවම චෝදනා කරමින් සඳහන් කළේ සියලු පව් නිලධාරියකු මත පටවා ආණ්ඩුව අතහෝදා ගත් නමුත් එය ලජ්ජා සහගත ක්‍රියාවක් බවය. තම ක්‍රියාවේ වරද පිළිගත් හපුහින්න මැතිවරණ කොමිසමෙන් සමාව ගත් බව ද වාර්තා විය. මෙහිදී නැගිය හැකි ප්‍රශ්නයක් ද ඇත. ආණ්ඩුව නොදැන, කැබිනට් නියෝගයක් ලෙස ඇඟවෙන චක්‍රලේඛයක් යැවූ ඔහුට තවදුරටත් එම ධුරය ඉසිලීමට බාධාවක් නොවීමය.\n\nකුමක් වුවත් හපුහින්නගේ ධුරය පමණක් නොව වෘත්තීය අභිමානය ද දේශපාලනය වෙනුවෙන් බාල්දු වී තිබේ. ඒ සිදුවීමේ සත්‍ය අදටත් වැළලී ඇත. පාර්ලිමේන්තුවේ ඒ පිළිබඳ විපක්‍ෂය දැක්වූ කරුණු ප්‍රතික්‍ෂේප වුවත් එය මේ ආණ්ඩුවේ අදූරදර්ශී ක්‍රියාවක් බව සැඟවිය නොහැකිය. එය එකක් කඩතොලු වසා ගන්නට ගොස් දහක් කඩතොලු හදා ගත් බව කියන ආචාරියාගේ ප්‍රවාදය සිහියට නඟන්නකි. මේ විවාද සංවාද දෙස බලා සිටින ඒවාට සවන් දෙන ප්‍රබුද්ධ පුරවැසියකු තුළ ඇතිවන්නේ පිළිකුලකි. තම දේශපාලන පටු අරමුණු වෙනුවෙන් සත්‍යය අඳුරේ තැබීම තරම් නිවටකමක් තවත් තිබේද? රුසියානු ජාතික නාට්‍යකරුවකු වූ සෙව්ගිනි ස්වාත්සේ ඔහුගේ ‘මකරා’ (Dragan) නමැති නාට්‍ය නිෂ්පාදනය කරමින් එහි ලියා තිබුණේ සත්‍යවාදී මිනිසුන් නොවන සමාජයක ව්‍යාජ ජීවිත ගෙවන තක්කඩියන් නිසා උපන් කලකිරීමෙන් එම නාට්‍ය නිර්මාණය කළ බවය.\n\nදැන් අපි ඉකුත් 19 වැනිදා පාර්ලිමේන්තුව විසින් බහුතර ඡන්දයෙන් සම්මත කරන ලද මැතිවරණ වියදම් නියාමන පනත් කෙටුම්පත සම්බන්ධයෙන් උද්ගත වූ ආන්දෝලනය වෙත යොමුවෙමු. මෙම පනතට විපක්‍ෂය විරෝධය දැක්වූයේ එය සද්භාවයෙන් ඉදිරිපත් නොකරන ලද්දක් බව සඳහන් කරමින් ය. ඔව්හු මේ පනත විශිෂ්ට එකකැයි පිළිගත්හ. එහි එන විධිවිධාන යහපත් හා අත්‍යාවශ්‍ය ඒවා බව ද විපක්‍ෂ නායක සජිත් මෙන්ම ජවිපෙ නායක අනුර කුමාර හා ඒ පිළිබඳව අදහස් දැක්වූ මහාචාර්ය ජී. එල්. ද පැවසූහ. විපක්‍ෂ නායක සජිත් ප්‍රකාශ කළේ මෙය මැතිවරණය කල් දමා ගැනීමේ යටිකූට්ටු වැඩපිළිවෙළේ අවසන් ප්‍රයත්නය බව ය. ඔහු එය හැඳින්වූයේ කූඨ උපක්‍රමයක් ලෙසය. ඒ පිළිබඳව අගමැති දිනේෂ්ට ප්‍රශ්නයක් යොමු කළ සජිත් විමසා සිටියේ මෙම පනත දැනට නාමයෝජනා කැඳවා පැවැත්වීමට නියමිත මැතිවරණයට අදාළ නොවන බවට වැකියක් තහවුරුවක් ඇතුළත් කළ හැකිද යන්නයි. මහාචාර්ය ජී. එල්. මෙන්ම ජවිපෙ අනුර කුමාරත් පැහැදිලිව ප්‍රකාශ කළේ එබඳු අදාළ නොවේ යන වැකිය සංශෝධනයට ඇතුළත් කළ හැකි නම් විපක්‍ෂයම පනතට පක්‍ෂ වන බවත්, ඒ පිළිබඳ විවාදය පවා අනවශ්‍ය බවත් ය. එහෙත් ආණ්ඩුව එයට සාධනීය ප්‍රතිචාරයක් නොදැක්වූ බව අපට ද පෙනුණි. (මෙම විවාදය සජීවී ලෙස විකාශය කළ අයුරු දුටු අය අයට සාක්‍ෂි දරති.)\n\nරටේ මැතිවරණ ක්‍රමය සම්බන්ධයෙන් අදාළ වූ ඒකමතිකව හොඳ යැයි ආණ්ඩුවත්, විපක්‍ෂයත් පිළිගත් පනතක් සම්බන්ධයෙන් එබඳු අවිශ්වාසයක් උද්ගත වූයේ ඇයි දැයි ආණ්ඩුව මෙන්ම ජනතාව ද දනිති. මේ රටේ දේශපාලනය යනු බලයත්, යම් යම් අයගේ ගර්හිත අරමුණුත් වෙනුවෙන් භාවිත වූ ආකාරය ගැන දැඩි විවේචන තිබේ. එය දූෂිත ඉතිහාසයකි. රටේ ආණ්ඩුක්‍රම ව්‍යවස්ථාව පවා ස්වාර්ථය උදෙසා සංශෝධනය කරන ලද පසුගාමී දේශපාලන සංස්කෘතියක් අපට නොවී යැයි කිව හැකිද? බලය සඳහා නීතිය වුවද නැමීමට තරම් අවර ගණයේ මෙහෙයුම් කළ අවස්ථා නැතැයි අපට කිව හැකිද? පක්‍ෂය, පාට, පවුල සහ සියලු සාරධර්ම පවා බලය වෙනුවෙන් උකසට තැබීමට දෙවරක් නොසිතන දේශපාලන සංස්කෘතියක් අපට නැතැයි කිව හැකිද?\n\nඇත්ත වශයෙන් ම විපක්‍ෂය පුනපුනා ආයාචනා කළ සංශෝධන වාක්‍ය පනතට ඇතුළත් කිරීමට ආණ්ඩුව නම්‍යශිලී වූයේ නම් මොනතරම් ශ්‍රේෂ්ඨ දැයි එම පනත සම්බන්ධයෙන් පාර්ලිමේන්තුවේ පැවති විවාදය (සජීව) බලා සිටි විවිධ වෘත්තිකයන් කීපදෙනෙක් මෙම ලියුම්කරුගෙන් ද විමසූහ. මෙම පනත කූඨ අරමුණකින් ලහි ලහියේ රැගෙන එන ලද්දකැයි අපට කිව නොහැක. එහෙත් මේ මැතිවරණය සම්බන්ධයෙන් මේ වන තුරුම ආණ්ඩුව විසින් දක්වන ලද බොහෝ ප්‍රතිචාර අපගේ ද කුතුහලයට ලක්විය. බලය යනු දේශපාලනයේ අපේක්‍ෂාව වුවද ඒ බලය ලබාගත යුත්තේ ප්‍රජාතන්ත්‍රවාදී ආකාරයෙන් පමණි.\n\nමහාචාර්ය ජී. එල්. මෙම විවාදයේදී පළ කළ අදහස් අතිශය බැරෑරුම් ය. ඔහු සඳහන් කළේ අද පාර්ලිමේන්තුව අදෘශ්‍යමාන හස්තයකට හසුව තිබෙන බවය. එහි අභිමානය, ස්වාධීනත්වය විනාශ වී ඇති බවය. 1931 සිට ආරක්‍ෂා කරන ලද ව්‍යවස්ථාදායක සම්ප්‍රදාය බිඳවැටී තිබෙන බව නීතිය පිළිබඳ මහාචාර්යවරයකු පැවසීම සුළුවෙන් තැකිය හැකිද? ඔහුගේ චෝදනාව වූයේ එය විධායකයේ අතකොළුවක් බවට පත්ව තිබෙන බවය. ජවිපෙ අනුර කුමාරගේ චෝදනාව වූයේ ද පාර්ලිමේන්තු න්‍යාය පත්‍රය වෙනස් කරමින් ජනාධිපතිවරයා රැස්වීම් කැඳවන්නේ නම් එහි තිබෙන ස්වාධීනත්වය කුමක්ද යන්නයි. ආණ්ඩුවේ කිසිවකුට මේ විවේචනවලට චෝදනාවලට දීමට පිළිතුරක් නොවූ බව ද පෙනුණි. ජනාධිපතිවරයා විසින් කැඳවන ලද සාකච්ඡාව විපක්‍ෂය වර්ජනය කළ බව ද කව්රුත් දනිති. එයට සහභාගි වූයේ මෛත්‍රී හා රවුෆ් හකීම් පමණි.\n\nමේ අතර මැතිවරණ කොමිසමෙහි සාමාජිකයන් දෙදෙනෙකුට මරණ තර්ජන එල්ල වී තිබීම ද බරපතළ සිද්ධියකි. පැෆරල් සංවිධානයේ අධ්‍යක්‍ෂවරයා කියා සිටියේ එයත් මෙම ඡන්දය කඩාකප්පල් කිරීමේ ක්‍රියාන්විතයේ ම කොටසක් බව ය. එසේම නාමයෝජනා භාරදුන් අපේක්‍ෂිකාවක් ඝාතනය කළ පුවතක් ද වාර්තා වී ඇත. මිනුවන්ගොඩ ප්‍රදේශයේ පදිංචිව සිටි එම අපේක්‍ෂිකාවගේ නිවස ද ගිනිතබා ඇතැයි සඳහන් විය. මේ ප්‍රචණ්ඩ ක්‍රියාකාරකම් නිසැකයෙන් ම මැතිවරණය කඩාකප්පල් කිරීමේ දුෂ්ට අරමුණින් සිදුකරන ලද ඒවාය. කුමක් වුවත් දේශපාලන ප්‍රචණ්ඩත්වය පිළිබඳ අමිහිරි අත්දැකීම්වලින් වින්දිතයන් බවට පත් වූ ජනතාව තුළ මේවායින් ඇතිවන තිගැස්ම, කම්පනය සුළුපටු නැත.\n\nමෙතෙක් සිදු වී ඇති බොහෝ ක්‍රියාකාරකම් – ආණ්ඩුවේ ඇතැම් ප්‍රතිචාර නිසා ජනතාව තුළ මෙම මැතිවරණය සම්බන්ධයෙන් පැහැදිලි හා සුබවාදී චිත්‍රයක් ද නැත. හිටපු මැතිවරණ කොමසාරිස් මහින්ද දේශප්‍රිය පවසන පරිදි නාමයෝජනා ලබා ගැනීමෙන් පසුව වුවද ඡන්දය කල්තැබිය හැකිය යන නිගමනය ද ජනතාවගේ සැකය තවත් වර්ධනය කරන්නකි. එසේම මැතිවරණය කල්දැමීමට ආණ්ඩුව ගන්නා පියවරට එරෙහිව ජාත්‍යන්තරයට පවා කරුණු කීමට තම කණ්ඩායම් ක්‍රියාකරන බව ද දැනටමත් මහාචාර්ය ජී.එල්. ප්‍රකාශ කර තිබේ. එනිසා මැතිවරණ කොමිසම කෙබඳු ස්ථාවරයක සිටියත් ආණ්ඩුව මේ සම්බන්ධයෙන් ඉදිරියේදී ගනු ලබන තීන්දු තීරණ අනුව එම ඡන්දයේ ඉරණම විසඳෙන බව අපට කිව හැකිය. ප්‍රජාතන්ත්‍රවාදය යනු දේශපාලන බලය නෙළාගන්නා මෙවලමක් හෝ උපකරණයක් නොවන බව ලිබරල් ප්‍රජාතන්ත්‍රවාදී නැඹුරුවක් සහිත නායකයෙක් වන ජනාධිපති රනිල් වික්‍රමසිංහට අප සිහිපත් කළ යුතු නැත. එහෙත් දේශපාලන කෞටිල්‍යයකු ලෙස සමහරුන් විසින් හඳුන්වනු ලබන ජයවර්ධනගේ දේශපාලන භාවිතය, ක්‍රමවේද මෙන්ම නූල් සූත්තර නූතන ප්‍රජාතන්ත්‍රවාදයට පටහැනි බව ද සිහිපත් කිරීම වටී.\n\nගාමිණි සුමනසේකර",
       "URL": "https://divaina.lk/%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f%e0%b6%af%e0%b7%8f%e0%b6%ba%e0%b6%9a%e0%b6%ba-%e0%b7%80%e0%b7%92%e0%b6%b0%e0%b7%8f%e0%b6%ba%e0%b6%9a%e0%b6%ba%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/177/"
}