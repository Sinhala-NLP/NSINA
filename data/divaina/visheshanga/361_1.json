{
       "Source": "divaina",
       "Timestamp": "April 17, 2022",
       "Headline": "රට දුවන ගමන නතර කළ තෙල්-විදුලි අර්බුදය",
       "News Content": "ශ්‍රී ලංකාව අරාජික රටක් බවට පත්ව තිබේද? තාමත් අරාජිකවී නැත්නම් මේ අප ගමන් කරමින් සිටින්නේ ඒ අරාජිකත්වය කරාද? දැන් මාසයකට එකහමාරකට වඩා මේ රටේ මිනිසුන් සිටින්නේ පෝලිම්වලය. ගෑස් මිලදී ගන්නට පෝලිමකි. පෙට්‍රල්, ඩීසල්, භූමිතෙල් පෝලිම්ය. කිරි පිටි ගන්නටත් පෝලිමේය. කොටින්ම මත්පැන් මිලදී ගන්නටත් හිටි හැටියේ පෝලිම් ගැසෙන්නේ හදිසියේම රටපුරා දමන ඇදිරි නීතිය ආදී කාරණා නිසාය.\n\nඉංග්‍රීසීන්ගෙන් රට නිදහස් වී ගතවී ඇත්තේ වසර හැත්තාහතරකි. 1948 න් පසු රට පාලනය කළ මේ රටේ දේශපාලනඥයන් රටත්, රටේ ජනතාවත් ඇද දමා ඇත්තේ නන්නත්තාර තැනකටය.\n\nමේ රටේ ආහාර නොමැතිව තාමත් කිසිවකු මියගිය බවට වාර්තා නැති බව ඇත්තය. නමුත් අද වනවිට මිනිසුන් තුන්වේල කෙසේ වෙතත් වේලක් දෙකක් කුස පුරවා ගන්නට මහා සටනක් කළයුතු බව නම් ඉතා පැහැදිලිය.\n\nමේ සියල්ල නිර්මාණය වූයේ ඩොලර් හිඟය නිසාද? නැත. පාලකයන්ට හා රාජ්‍ය නිලධාරීන්ට රටේ හෙට දවස පිළිබඳ සැලසුමක් නොමැතිවීම මේ වත්මන් ප්‍රශ්න වලට මූලිකම හේතුවය. විදුලි අර්බුදයක් එන බව ලංකා විදුලිබල මණ්ඩල ඉංජිනේරුවන්ම හෙළි කළේ ඉකුත් වසරේ අවසන් කාර්තුවේය. නමුත් විදුලිබල ඇමැති, අමාත්‍යාංශ ලේකම් මෙන්ම ශ්‍රී ලංකා මහජන උපයෝගීතා කොමිසම ඒ පිළිබඳ තැකීමක් කළේ නැත. අවසානයේදී මාර්තු මස වනවිට නියඟය දැඩි වෙන්නටත් පෙර ඉල්ලුම සපුරාලීමට තරම් විදුලි බලයක් නොමැති වූ නිසා ජල විදුලි නිෂ්පාදනය උපරිම මට්ටමට ගෙන ඒමෙන් තාප බලාගාර (ඩීසල්, දැවිතෙල්, නැප්තා) සියල්ල ක්‍රියාත්මක කිරීමටත් විදුලිබල මණ්ඩලයට සිදුවිය. එහි ප්‍රතිඵලය වූයේ ඉන්ධන ආනයනයට විශාල ඩොලර් ප්‍රමාණයක් අවශ්‍යවීමය. ලිට්‍රෝ ගෑස් සමාගම, ගෑස්වල සංයුතිය වෙනස් කළේ ඉකුත් වසරේ අග භාගයේය. අන්තිමේදී ගෑස් සිලින්ඩර් පිපිරී ළිප් ගිනි ගත්තේ මේ රටේ අහිංසක ජීවිත කිහිපයක්ද බිලි ගනිමිනි. ගෑස්, ඉන්ධන අර්බුදය මතු වූයේ ඒ අල්ලපනල්ලේය. රාජ්‍ය පාලකයා වෙත උපදෙස් දෙන උදවිය ලබාදුන් වැරදි උපදෙස් නිසා ගොවිතැන විනාශ වී ගියේ වත්මන් අර්බුදවල පළමු වැරදි තීරණය බවට පත් කරමිනි. පොහොර දියව් පොහොර දියව් කියා ගොවීන් මහමගට බැස්සත් පාලකයන් මෙන්ම රජයේ අදාල අංශ භාර නිලධාරීන් රසායනික පොහොර වෙනුවට කාබනික පොහොර භාවිතා කරන ලෙසට ගොවීන්ට බල කරන්නට වූහ. අවසානයේදී රසායනික පොහොරත් කාබනික පොහොරත් නොමැතිව වී වගාව විනාශ වී ගිය හැටි ගොවීහු හැඬූ කඳුළින් කීහ. නමුත් මහින්දානන්ද අලුත්ගමගේ හිටපු කෘෂිකර්ම ඇමැති කීවේ හාල් මිල ඉහළ නොදමන බවය. කාබනික ගොවි තැන සාර්ථක බවත් අස්වැන්න වැඩිබව පුරාජේරු කීවේය. අන්තිමේදී හාල් කිලෝවක මිල රුපියල් 200 ඉක්මවා ගොස් ඇත. දැන් ඒ තත්ත්වයට වගකීමට වගවීමට නොහැකි ඇමැතිවරු ඇමැතිධුර ඉවතදමා පළාගොස් සිටිති. ජනතාව කබලෙන් ළිපට වැටී සිටිති.\n\nඉන්දීය රජය ඉන්ධන ලබාදීමට අමරිකානු ඩොලර් මිලියන 500ක් මේ රටට ණයට දී ඇත. සාමානයෙන් මෙරටට ගෙන එන මෙටි්‍රක් ටොන් 37,500 අඩංගු එක් ඉන්ධන නෞකාවකට ඩොලර් මිලියන 35ක් 40ක් ගෙවිය යුතුය. ඒ අනුව ඉන්දීය ණය මත මෙරටට ගෙන්වාගත හැකි පෙට්‍රල්, ඩීසල් හා දැවිතෙල් නෞකා ගණන දොළහ, දහතුනකට සීමාවන බව තෙල් සංස්ථාව කියා සිටී. ඊට පසුව ඉන්ධන ආනයනයට ඩොලර් සොයා ගන්නේ කෙලෙසද? ලෝක මූල්‍ය අරමුදල (IMF) ගියත් ඒ ලබාදෙන කොන්දේසි මත රට තවත් වළපල්ලට වැටෙන බව ආර්ථික විශේෂඥයන්ගේ මතයයි.\n\nමේ වනවිටත් විදුලි, ඉන්ධන හා ගෑස් ප්‍රශ්නය නොනිමි අරගලයක් බවට පත්ව ඇත.\n\nමෙම මස අගවන විට තවත් ප්‍රශ්නයක් මතුවීමට පටන්ගෙන ඇත. ඒ නොරොච්චෝල ගල් අඟුරු බලාගාරයට අවශ්‍ය ගල් අඟුරු මිලදී ගෙන ගොඩබා ගබඩාකර ගැනීමට තිබෙන කාලය අවසන්වන බැවිනි. අපේ රටේ සමස්ත දෛනික විදුලි ඉල්ලුම මෙගාවොට් 2850ක් පමණකි. මින් වැඩිම විදුලි සැපයුමක් ලැබෙන්නේ නොරොච්චෝල ගල් අඟුරු බලාගාරයෙනි. එමගින් නිපදවන සමස්ත විදුලිය මෙගාවොට් 900 කි. ලබන ජූලි, අගෝස්තු දක්වා ගල් අඟුරු බලාගාරයෙන් විදුලිය උත්පාදනයට ගල් අඟුරු සංචිත තිබුණත් ඉන් පසුව එමගින් විදුලිය ජනනය කිරීමට නම් අප්‍රේල් මස අගභාගයේදී වාරකන් පැමිණීමට පෙරාතුව ගල්අඟුරු මෙරටට ගෙනැවිත් ඒවා ගොඩබෑ යුතුය. වාරකන් කාලයේ දී ගල්අඟුරු ගොඩබෑම කළ නොහැකිය. ඒ කියන්නේ නොවැම්බර් මාසය තෙල්, ගල්අඟුරු ගොඩබෑ නොහැකි බවය. නමුත් වගකිවයුතු නිලධාරීන්ට ගල්අඟුරු මිලදී ගැනීමට හෝ වාරකන් කාලයට පෙර ගල්අඟුරු ගොඩබෑමට වැඩපිළිවෙළක් සකසා ගැනීමට නොහැකිව ඇත. ඩොලර් හිඟය නිසා ගල්අඟුරු සැපයීමේ කටයුතුවල නිරතව සිටි විදේශ සමාගම් එම ටෙන්ඩර් අවලංගු කර ඇත. විකල්ප ක්‍රම හරහා බලාගාරයට අවශ්‍ය ගල්අඟුරු මිලදී ගන්නට උත්සාහ කළත් ඩොලර් අර්බුදය ඊට හරස්වී ඇත. ජල විදුලිබලාගාර ආශ්‍රිත ප්‍රදේශවලට තදවැසි වැටී නියගය අවසන් වුවත් විදුලි අර්බුදය යළි මතුවීමේ අවදානමක් ඇත්තේ නොරොච්චෝල බලාගාරයට ගල් අඟුරු මිලදී ගැනීමේදී මතුව තිබෙන මෙකී ගැටලුව නිසා යැයි ඉංජිනේරුවෝ පවසති.\n\nමේ වනවිටත් අත්‍යවශ්‍ය පාරිභෝගික ද්‍රව්‍ය අඩංගු කන්ටේනර් 1500ක් පමණ වරායේ සිරවී ඇත. විවිධක්‍රම හරහා එම කන්ටේනර් නිදහස් කරගත්තත් ඩොලර් හිඟය නිසා දෛනිකව වරායේ සිරවන කන්ටේනර් ප්‍රමාණයේ වෙනසක් දක්නට නැතැයි අත්‍යවශ්‍ය පාරිභෝගික ද්‍රව්‍ය ආනයනකරුවන්ගේ සංගමය කියා සිටී.\n\nසපුගස්කන්ද තෙල් පිරිපහදුව මේ වනවිටත් සම්පූර්ණයෙන්ම නතර කර ඇත. එමගින් නිපදවූ පෙට්‍රල්, ඩීසල්, භූමිතෙල්, ගුවන්යානා තෙල්, නැප්තා දැන් රටට ලැබෙන්නේ නැත. එම පිරිපහදුව මගින් නිපදවූ දැවිතෙල්ද දැන් ලැබෙන්නේ නැත. පිරිපහදුවෙන් නිපදවු ඩීසල්, දැවිතෙල්, නැප්තා මගින් තාප බලාගාරවලට අවශ්‍ය ඉන්ධන ලබාදුන් අතර එය නතරවීම නිසා තාප බලාගාරවලට අවශ්‍ය පෙරකී ඉන්ධන වර්ගද ආනයනය කිරීමට සිදුව ඇත.\n\nඒ කියන්නේ මේ සියලු දේවල් ආනයනයට අලුතින් ඩොලර් සෙවිය යුතු බවය.\n\nඇපල්, මිදි ආදිය මෙන්ම රසකැවිලි වර්ග ඇතුළු අත්‍යවශය නොවන භාණ්ඩ තොගයක් ආනයනය නතර කිරීමට පාලකයන් තීරණය කළේ අර්බුදය උග්‍ර වු පසුවය. නහයටත් උඩින් වතුර ගලාගිය පසු ගත් ඒ තීරණය ගත යුතුව තිබුණේ මීට වසරකට එකහමාරකට පෙරාතුවය. මේ වනවිට හාල්, අර්තාපල්, පරිප්පු, වේලිච්ච මිරිස්, හාල් මැස්සන්, බීලූණු, කිරිපිටි ආදී අත්‍යවශ්‍ය පාරිභෝගික ද්‍රව්‍ය ආනයනයට ඩොලර් අවශ්‍යය. ලෝක මූල්‍ය අරමුදලින් (IMF) මගින් යම් ඩොලර් ප්‍රමාණයක් ලබාගත්තත් ප්‍රශ්නය එතැනින් හමාර වන්නේ නැත.\n\nඉන්දියාව මේ මොහොතේදී ශ්‍රී ලංකාවට යම් පමණක සහන සලසාදීමට පියවර ගෙන ඇත. නමුත් අප මේ වැටී සිටින්නේ උගුලක දැයි යන්න සැක සිතෙන බව ඇතැම් ආර්ථික විශේෂඥයන්ගේ මතයයි.\n\n2002 වසරේ දී ඉන්දීය තෙල් සමාගම මේ රටට පැමිණ ඉන්ධන ව්‍යාපාරයට අත තැබීය. එතැන් පටන් මේ රටේ ආර්ථික වශයෙන් ඉතා ලාභදායි ඉන්ධන පිරවුම්හල් සියයට අධික ප්‍රමාණයක් හිමිකර ගනිමින් ලංකා ඛනිජ තෙල් සංස්ථාවේ ඒකාධිකාරියට අභියෝග කරන්නට විය. නමුත් මේ වනවිට රටතුළ බරපතළ ඉන්ධන අර්බුදයක් තිබුණත් මෙරට ඉන්ධන ව්‍යාපාරයට අතගසා සිටින ඉන්දියාව, ඔවුනට අයත් ත්‍රිකුණාමලයේ පිහිටි තෙල් ගබඩාවලට ඉන්ධන ගෙනැවිත් රටේ ඉන්ධන අර්බුදය සමනය කළ හැකිව තිබියදී ඉන්දියාව එය ඉටු නොකරනනේ මන්ද? තෙල් සංස්ථාව අලෙවි කරන මිලට වඩා වැඩි මිල ගණන්වලට අයි.ඕ.සී. ය ඉන්ධන මිල නියමකර තිබුණත් ඔවුන් මෙරටට ඒ මිලට හෝ ඉන්ධන ගෙනැවිත් විකුණන්නේ නම් මෙරට ජනතාවගෙන් කොටසක් හෝ වැඩි මිලට හෝ ඉන්ධන මිලදී ගන්නා බව පැහැදිලිය. ඉන්දියාව රුපියල් මිලියන 500ක ණය පදනමකට යටත්ව මෙරටට පිරිපහදු කළ පෙට්‍රල් හා ඩීසල් ලබාදීමට තීරණය කර ඇත්තේ රට තව තවත් අර්බුදයකට යන්නට ඉඩ හැරීමේ උපක්‍රමයක් ලෙසද යන්න සැකයට තුඩුදෙන කාරණයක් බවට පත්ව ඇත.\n\nපවතින තත්ත්වය හමුවේ ඩොලරයට සාපේක්‍ෂව රුපියල බරපතළ ලෙස අවපාත වෙමින් ඇත. සටහන තබන විට ඩොලරය රුපියල් 320 ට නැග තිබිණි. රට වළපල්ලටය. බඩුමිල අහස උසට ගොසිනි. මේ සිංහල, හින්දු අවුරුදු දින කිහිපයේ මිනිසුන් සිටින්නේ නිවාස තුළ සැඟවිලාය. දරුවන්ට ඇඳුම් කඩ මල්ලක් අරන් දෙන්නට අතේ සතේ නැති මිනිසුන්ට කන්න බොන්න දෙයක් ගන්නටද නොහැකි තැනට පත්ව ඇත. වසර හැත්තෑහතරක නිදහස් ශ්‍රී ලංකාවේ ජනතාව මේ තරම් පීඩනයකට, ආර්ථික බංකොලොත් භාවයට පත්වු යුගයක් තිබුණේ නැත. අවුරුදු සමයේ කොහාගේ හඬත් ඇසෙන්නේ නැත. මෙවර අවුරුදු සමරනවා නම් එය සමරන්නට හැක්කේ රටේ සම්පත් කොල්ලකෑ දේශපාලනඥයන්ට, ඔවුන්ගේ නෑ හිතමිතුරන්ට, කොන්ත්‍රාත්කරුවන්ට හා රාජ්‍ය දේපළ අවභාවිතා කළ රජයේ නිලධාරීන් හා ඔවුනගේ නෑ හිතමිතුරන්ට පමණකි. ඒ අතර මත්කුඩු හා අනෙකුත් ජාවාරම් හරහා මුදල් උපයන පිරිසද සිටින වග කිව යුතුය. නමුත් රටේ සාමාන්‍ය පොදු ජනතාවට කැවුමක් කොකිසක්, කෙසෙල් ඇවිරියක්, කිරිබතක් උයා තේ මේසයක්වත් සකසා ගැනීම සිහිනයක් බවට පත්ව ඇත. පොල්තෙල් වල මිල ගණන් හා අනෙකුත් කී නොකී පාරිභෝගික ද්‍රව්‍ය මිල යටතේ අවුරුදු දින දෙකේදී වේල් තුනෙන් දෙකක්වත් කා කුසගින්න නිවාගන්නට හැකිවේවා යැයි ප්‍රාර්ථනා කරනවා හැරෙන්නට අනෙක් මිනිසා වෙනුවෙන් පිහිටවෙන්නට අනෙකාට නොහැකි තත්ත්වයක් නිර්මාණය වී ඇත.\n\nඅවුැදු දින දෙකේදිත් ගෑස් දියව්! තෙල් දියව්, පලයව් කියමින් ජනතාව වීදි බැස්සත් කිසිවකු ඒ පිළිබඳව පුදුම විය යුත නැත. තාමත් මේ රටේ දේශපාලනඥයන්ට ජනතාවගේ සැබෑ ප්‍රශ්න පිළිබඳ වගේ වගක් නැත. පලයව් කියන්නේ ඊළඟ විකල්පය වෙනුවෙන් නොව කඩා හැලෙන ජනජීවිතය බොරාගනු පිණිස යැයි මේ අයට අවබෝධයක්ද නැත.\n\nඑනිසා මේ සිංහල හින්දු අලුත් අවුරුදු සතියේ අප එකක් සිහිකරනු කැමැත්තෙමු.\n\nවිදුලි, තෙල්, ගෑස්, කිරිපිටි, හාල්, ඖෂධ අර්බුදය නොනිමි අර්බුදයකි. ඒ අර්බුදයට විසඳුම් සොයනු වෙනුවට මර්දනය පිළිතුරක්ද නොවේ. ජනතාව සිටින්නේ දැඩි පීඩනයකිනි. කුසගින්න බුර බුරා නැගෙමින් ඇත. දුවා දරුවන්ගේ හෙට දවස අඳුරුය. මේ බරපතළ අර්බුදය දේශපාලන පාපන්දුවක් කරගත යුතු නැත. ඉදිරි දින කිහිපයේදී වත් මේ ජීවන බර සැහැල්ලු නොකළහොත් රට විනාශ කළ දේශපාලකයන්ට ගම හැරදා යෑමට සිදුවුවහොත් එයද පුදුමයට කරුණක් නොවනු ඇතැයි අපගේ වැටහීමය.\n\nශිරාන් රණසිංහ",
       "URL": "https://divaina.lk/%e0%b6%bb%e0%b6%a7-%e0%b6%af%e0%b7%94%e0%b7%80%e0%b6%b1-%e0%b6%9c%e0%b6%b8%e0%b6%b1-%e0%b6%b1%e0%b6%ad%e0%b6%bb-%e0%b6%9a%e0%b7%85-%e0%b6%ad%e0%b7%99%e0%b6%bd%e0%b7%8a-%e0%b7%80%e0%b7%92%e0%b6%af/",
       "Category": "visheshanga",
       "Parent URL": "https://divaina.lk/category/visheshanga//page/361/"
}