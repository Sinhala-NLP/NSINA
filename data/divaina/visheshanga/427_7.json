{
       "Source": "divaina",
       "Timestamp": "January 23, 2022",
       "Headline": "විදුලි අර්බුදයෙන් කලුවරේ ඉන්න වෙයිද… ගමන් බිමන් නවතියිද?",
       "News Content": "ගෝඨාභය රාජපක්‍ෂ රජය මෙන් බලයට පත්වූ දා සිට දරාගත නොහැකි තරමේ අභියෝගයන්ට මුහුණ දුන් ආණ්ඩුවක් මෙරට ඉතිහාසයේද නොතිබෙන්නට ඇත. ආණ්ඩුව ඉදිරියට පැමිණි අභියෝග ඒ තරමටම ප‍්‍රබල විය.\n\nමේ අතරිනුත් කොරෝනා වසංගත තත්ත්වය යනු මුළු රටම එකතැන නතරවන තන දක්වාම ඇදී ගිය එකකි. මුළු ලෝකයේම තත්ත්වය එසේ විය. එහෙත් කොරෝනා හමුවේ රටේ ජනතාවගේ ජීවිත සුරක්‍ෂිත කරනු පිණිස නම් වත්මන් ආණ්ඩුව රජයකට කළ හැකි උපරිමය කළේය.\n\nඅප කවුරුත් ඒ සත්‍යය පිළිගත යුතුය. මේ රටේ ජනතාවට කඩිනමින් එන්නත් ලබා දෙමින් ආණ්ඩුව එසේ කොරෝනා සමඟ කළ සටනේදී වැයවන ඩොලර් පිළිබඳවවත් කල්පනා කළේ නැත. එකම අරමුණ වූයේ ජනතාවගේ ජීවත් වීමේ අයිතිය සුරක්‍ෂිත කිරීමය.\n\nඅද දවසේ ආර්ථීකය කඩා වැටීම හේතුවෙන් විවිධ ශ්‍රේණිගත කිරීම්වලදී ශී‍්‍ර ලංකාව ඍණාත්මක තැනකට ඇද දමා තිබුණද කොරෝනා වසංගතය හමුවේ මෙරට තුළ කි‍්‍රයාත්මක වූ එන්නත්කරණ වැඩපිළිවෙළ ලෝකයේම ප‍්‍රශංසාවට ලක්විය. එය අවිවාදිත කරුණකි. එහෙත් මේ මොහොතේ රජය මුහුණ දී සිටින යම් යම් ගැටලූවලට ලෝක වසංගතයක් වූ කොරෝනා ප‍්‍රබලම සාධකය වුවද සියලූ ප‍්‍රශ්නවලට හේතුව වූයේ එයමද?\n\nඑය පැහැදිලි ගැටලූවක් බවට පත්ව තිබෙන්නකි. අද රට ඉදිරියේ පවතින ඇතැම් ගැටලූවලට ආණ්ඩුවේ හිතුවක්කාරී සහ ඇතැම් අවස්ථාවල සිදුවන ඇල්මැරුණු කොඳු බිඳගත් ප‍්‍රතිපත්තීන් හේතු වී නොතිබේද?\n\nවත්මන් රජය බලයට පත්වීමෙන් පසු ඇතිවූ කොරෝනා වසංගත තත්ත්වයත් සමඟ රටක් වශයෙන් ශී‍්‍ර ලංකාව මුහුණ දුන් අර්බුද අතරින් මේ මොහොතේ තිබෙන බරපතළම ඒවා බවට පත්ව තිබෙන්නේ තෙල් සහ විදුලි අර්බුදයන්ය. සංචාරක කර්මාන්තය යළි ආරම්භ වීම ඇතුළු කරුණු කිහිපයක් හේතුවෙන් මේ වන විට රට පවතින්නේ කොරෝනා නිසා කඩා වැටුණු අර්ථිකය යළි ක‍්‍රමයෙන් හිස එසවීමේ ආරම්භක අවස්ථාවකය.\n\nඑම තත්ත්වය තුළ මේ වන විට පවතින ඉන්ධන සහ විදුලි අර්බුදය රටටම දැනෙන තැනකට ඇදී ගියහොත් යළිත් ආර්ථික වශයෙන් කඩාවැටීමක් සිදුවීම කිසිවකුටත් වැළැක්විය නොහැකි එකක්ම වනු ඇත.\n\nමෙහිදී ඉන්ධන අර්බුදය යන්න පිළිබඳ කතා කිරීමේදී එයට ප‍්‍රධාන වශයෙන්ම හේතු වී තිබෙන්නේ කොරෝනා නිසා ආර්ථිකය කඩා වැටීමෙන් ඇතිවූ ඩොලර් හඟය බව කියන්නට තිබෙන සත්‍යය වේ. එක් වරකට ඉන්ධන ආනයනය සඳහා වැය වන මුදල ඇමෙරිකානු ඩොලර් මිලියන තුන්සිය පනහත් හාරසියයත් අතර මුදලකි.\n\nඩොලර් හඟයකට රට මුහුණ දී සිටියදීත් එතරම් විශාල ඩොලර් ප‍්‍රමණයක් වැය වුවද මේ දක්වාම රටේ ඉන්ධන හඟයක් ඇති නොවන පරිදි තත්ත්වය කළමනාකරණය කර ගැනීමට රජය පියවර ගෙන ඇත.\n\nඑසේ වුවද සියල්ල අඩාල වී රට තුළ ඉන්ධන හඟයක් ඇතිවීමේ නියත අර්බුදයක පෙරනිමිති නම් මේ වන විට පහළ වී අවසන්ය. එය කොයි මොහොතේ සිදුවේදැයි නිශ්චිත නැති වුවද රට තවමත් එකී අර්බුදකාරී තත්ත්වයෙන් නම් ගැළවී ගොස් නැත.\n\nමෙය මේ මොහොතේ රට තුළ පවතින ඉන්ධන අර්බුදයේ සැබෑ කතාව වී ඇත. එහෙත් රටේ ඉන්ධන කතාව එසේ වුවද දෛනිකව විදුලිය කපා දමමින් රටම පීඩාවට පත් කරන විදුලි අර්බුදයේ කතාව තිබෙන්නේ එයට හාත්පසින්ම වෙනස් වූ තැනකය. මේ වන විට රටපුරා විදුලි කප්පාදුවක් සිදුවන්නේ ඇයි? ඉන්ධන අර්බුදයට මෙන් එයට කොරෝනා වසංගතය හේතු වූවේද?\n\nනැත. එයට එකම හේතුව වූයේ ලංකා විදුලිබල මණ්ඩලය සිය මව්පිය උරුමයෙන් ලද බූදලයක් යැයි සිතා කි‍්‍රයාත්මක විදුලි ඉංජිනේරු ත‍්‍රස්තවාදය යැයි අපි නොබියව කියන්නෙමු. වත්මන් විදුලි අර්බුදය මෙවර ආරම්භ වූයේ ඉකුත් දෙසැම්බර් තුන්වැනිදා රට පුරා එකවරම හදිසියේ සිදුවූ විදුලිය බිඳ වැටීමත් සමගිනි.\n\nඑකී විදුලිය බඳ වැටීම හිතාමතා සිදු කෙරුණු කඩාප්පල්කාරී කි‍්‍රයාවක් බවට සිදුකරන ලද පරීක්‍ෂණ මගින් මේ වන විට තහවුරු වී ඇතැයි විදුලිබල මණ්ඩලයේ ඇතැම්හු පවසන්නාහ. ඒ පිටුපස සිටියේ හැමදාමත් පැවති රජයන්ට සහ රටේ ජනතාවට කරන්ට් වද්දවමින් කාලකණ්ණි හැසිරීමක යෙදුණු විදුලි ඉංජිනේරු ත‍්‍රස්තවාදය බවද ඔවුහු කියන්නාහ.\n\nඑහෙත් සියල්ල මෙසේ අනාවරණය වී තිබුණද එම විදුලිය බිඳ වැට්ටවීම සිදු කරමින් රට අගාදයට ඇද දැමූ ත‍්‍රස්තවාදීහු තවමත් නිදැල්ලේ සිටිති. වත්මන් ආණ්ඩුව ඇතැම් තැන්වලදී ඇල් මැරුණු සහ කොඳු බිඳගත් අකාරයෙන් කටයුතු කරන බවට අප චෝදනා කරන්නේද මෙවැනි දේ නිසාය.\n\nමෙකී ත‍්‍රස්තවාදීන් නිසා ඇතිවූ වත්මන් විදුල අර්බුදය හමුවේ දේශපාලනික වශයෙන් පවා ආණ්ඩුවට අවාසිසහගත තත්ත්වයක් නිර්මාණය වී තිබුණද තවමත් රජය සිටින්නේ නිහ`ඩවය. එයට එරෙහිව කිසිදු කි‍්‍රයාමාර්ගයක් ගන්නා බවක් පෙනෙන තෙක් මානයකවත් නැත.\n\nඉකුත් දෙසැම්බර් 03 වැනිදා විදුලි ඉංජිනේරු ත‍්‍රස්තවාදය විසින් සිදු කළ හදසි විදුලිය බිඳ වැට්ටවීමත් සමඟ රට තුළ මෙවැනි විදුලිය අර්බුදයක් නිර්මාණය වූයේ කෙසේද?\n\nඑයට එක් ප‍්‍රධානම හේතුවක් වූයේ අදාළ විදුලිය බිඳ වැටීමත් සමඟ මෙගාවොට් 900 ක ධාරිතාවක්් ජාතික පද්ධතියට එක්කෙරෙන නොරොච්චෝලේ බලාගාරයේ තිබූ අති නවීන තාක්‍ෂණයෙන් යුතු තුන්වැනි ජනන යන්ත‍්‍රය අකී‍්‍රව වීමය. එසේ අකී‍්‍රය වූයේ අවසානයට ස්ථාපිත කරන ලද නොරොච්චෝලේ බලාගාරයේ ජනන යන්ත‍්‍රය ය.\n\nමෙකී ජනන යන්ත‍්‍රය අකී‍්‍රය වූයේ හදිසි විදුලිය බිඳවැටීමත් සමඟ ඇති වූ තත්ත්වයක් හේතුවෙන් බව මුලදී සඳහන් විය. එහෙත් එයට අදාළ සත්‍ය කතාව ඉකුත් සතියේදී අනාවරණය විය. එම බලාගාරයේ සේවකයන් පවසන පරිදි එහිදී සිදුව ඇත්තේ එම ජනන යන්ත‍්‍රයේ අභ්‍යන්තරයේ වූ සාෆ්ටරය නමැත උපාංගයකට හානි සිදුවීමය.\n\nඑය සිදුවූයේ විදුලිය බිඳ වැටීම හේතුවෙන් නොව ජනන යන්ත‍්‍රයේ ලිහිසි තෙල් කි‍්‍රයාත්මක නොකර ධාවනය කිරීමෙන් බවද ඔවුහු සඳහන් කරන්නාහ. එසේම සිදුවූ විදුලිය බිඳ වැටීමත් සමඟ කැලණිතිස්ස බලාගාරයේ ජනන යන්ත‍්‍රවලටද උපක‍්‍රමශීලීව හානි සිදු කිරීම වත්මන විදුලි අර්බුදයට තවත් හේතුවක් බවද සඳහන් වන්නේය.\n\nතත්ත්වය මෙසේ වෙද්දී අද ආණ්ඩුවට සිදුව ඇත්තේ පවතින විදුලි අර්බුදයට විසඳුමක් ලෙස කැලණිතිස්ස සහ සපුගස්කන්ද බලාගාරවල උත්පාදන කටයුතු සඳහා කඩිනම් ඉන්ධන සැපයීමක් සිදු කිරීමටය. එම තත්ත්වය ඇතිවී තිබෙන්නේ ඉනධන අර්බුදයක අභිමුවේ රටම සිටියදීය.\n\nඇතැම් අවස්ථාවල මෙහිදී ජනන යන්ත‍්‍ර කි‍්‍රයාත්මක කිරීමට හැකියාව තිබියදී රජයට බර පටවනු පිණිස නැති ඉන්ධන හඟයක් මවාපෑමේ වැඩපිළිවෙළක්ද කි‍්‍රයාත්මක බව කැලණිතිස්ස බලාගාරයේ සේවකයෝම පවසන්නාහ.\n\nමේ අන්දමින් සිදුකෙරෙමින් තිබෙන්නේ ඉහත කී පරිදි ඉන්ධන අර්බුදයක් වෙත රට තල්ලූ කිරීමේ කුමන්ත‍්‍රණයක්ද විය හැකිය. මේ වන විට රට පුරා ජලාශ පවතින්නේ ඒකක මිලියන හත්සියයක පමණ ජලවිදුලි උත්පාදනයක් සිදු කළ හැකි ජල ධාරිතාවකි.\n\nඑම ප‍්‍රමාණය සෑහෙන්නේ මාස දෙකක් වැනි කාලයකටය. එසේම දැනට ජලවිදුලිය මගින් ජාතික පද්ධතියට සියයට විස්සක පමණ විදුලිය ප‍්‍රමාණයක් එක් කෙරෙන්නේය. ඒ අනුව පවතින නියං තත්ත්වය හේතුවෙන් තවත් මාස දෙක තුනකදී ජලාශ සි`දී යෑමේ අවදානමක්ද මතුව ඇත.\n\nමෙරට කාලගුණයට අනුව එළැඹෙන මැයි මාසය දක්වා වර්ෂාව ලැබීමක් නොමැතිව නියං තත්ත්වය පැවතීමට ඉඩ තිබීම එවන් අවදානමක් ඇතිවීමට හේතුවී ඇත. එවැන්නක් සිදුවුවහොත් තව තවත් ඉන්ධන ම`ගින් විදුලිය නිපදවීමට සිදුවීම හමුවේ රට පත්වන තත්ත්වය කුමක් වනු ඇතිද?\n\nමේ වන විට විදුලිබල මණ්ඩලය තුළ කි‍්‍රයාත්මක ත‍්‍රස්තවාදය ඇත්තේ වෘත්තීය කි‍්‍රයාමාර්ගයකට අවතීර්ණවය. එහිදී ඔවුන්ගේ එක් ප‍්‍රබල ඉල්ලීමක් වී තිබෙන්නේ අලූතින් පත් කළ සාමාන්‍යාධිකාරිවරයා ඉවත් කළ යුතුයි යන්නය.\n\nනියම කට්ටඩියා දුටු කල පෙරේතයන් කුම්භාණ්යන් වෙව්ලා යන්නේය. නව සාමාන්‍යාධිකාරීවරයා යනු විදුලිබල මණ්ඩලය තුළ කි‍්‍රයාත්මක ඉංජිනේරු ත‍්‍රස්තවාදයට එරෙහිව තදින් කි‍්‍රයාත්මක වන්නෙකි. ඒ අනුව අදාළ වෘත්තීය කි‍්‍රයාමාර්ගයේ යටි අරමුණ කුමක්දැයි දැන් කාටත් වටහාගත හැකිය.\n\nසියල්ල මෙසේ වෙද්දී තවදුරටත් ආණ්ඩුව බකන්නිලාගෙන සිටියහොත් රටට සිදුවන විපත ඉතාම බරපතළ විය හැකිය. එනිසා වහාම කි‍්‍රයාත්මක වී මේ ත‍්‍රස්තවාදය අතුගා දමා විදුලිබල මණ්ඩලය සුද්ධ කිරීමේ වගකීම මේ මොහොතේ පැවරී තිබෙන්නේ වත්මන් ආණ්ඩුවටය.\n\nඅප බලා සිටින්නේ ගෝඨාභය රාජපක්‍ෂ රජය රට වෙනුවෙන් ඒ ඓතිහාසික පියවර ගන්නාතුරුය.\n\nසමන් ගමගේ",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b6%bd%e0%b7%94%e0%b7%80%e0%b6%bb%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/427/"
}