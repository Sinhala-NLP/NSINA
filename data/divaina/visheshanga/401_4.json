{
       "Source": "divaina",
       "Timestamp": "February 20, 2022",
       "Headline": "වර්ජන මර්දනය ගැන ජනපති හා පොලිස් ඇමැති වාදයක පැටලිලා…",
       "News Content": "චමුදිත සමරවික‍්‍රම තවත් වරක් ලංකාවේ වඩාත්ම කතාබහට ලක්වූ පුද්ගලයා බවට පත්විය.\n\nමීට පෙරත් එක්තරා වතාවක් ඔහු අපේ රටේ වඩාත් කතාබහට ලක්වූ පුද්ගලයා බවට පත්වූයේ සුප‍්‍රකට නිරූපිකාවක් වූ පියුමි හංසමාලි නමැත්තිය සමග ඇතිකර ගන්නා ලද සුප‍්‍රකට ආරවුලක් නිසා ය. ඒ එදාය.\n\nඒත් මෙදා ඔහු රටේම මාතෘකාව වූයේ පිළියන්දල ප‍්‍රදේශයේ පිහිටි ඔහුගේ නිවසට එක්තරා නන්නාඳුනන පිරිසක් විසින් එල්ල කරන ලද ලජ්ජා සහගත ප‍්‍රහාරයක් නිසාය.\n\nචමුදිතගේ නිවසට එල්ල වූ ප‍්‍රහාරය කවරෙක් විසින් එල්ල කරන ලද්දක් වුවත් විපක්ෂය විසින් එහි වගකීම කෙළින්ම භාර කරනු ලැබුවේ වත්මන් ආණ්ඩුව වෙතය. චමුදිත සමග අරියාදුව ඇත්තේ රජයට මිස වෙන කාටවත් නො වන බව ඔවුන්ගේ හැඟීම වූහ.\n\nචමුදිතගේ නිවසට එල්ල වූ ප‍්‍රහාරය ගැන ආරංචිය ලැබුණු වහාම අග‍්‍රාමාත්‍ය මහින්ද රාජපක්ෂ ඒ පිළිබඳ සංවේදී වී නිලධාරීන්ට කතා කළේය. එය කාගේ නිර්ලජ්ජිත ප‍්‍රහාරයක් දැයි සොයා බලා ඒ වගකිය යුත්තන් කෙරෙහි දැඩිව කටයුතු කරන්නට අග‍්‍රාමාත්‍යවරයා ආරක්ෂක අංශවලට උපදෙස් දුන්නේය. ඒ අතර ජනමාධ්‍ය අමාත්‍ය ඩලස් අලහප්පෙරුමට කතා කළ අගමැතිවරයා සෘජුව මැදිහත් වී මේ ගැන සොයා බලන ලෙස ද ඔහුගෙන් ඉල්ලා සිටියේය. ඒ අතර අගමැති මහින්ද රාජපක්ෂ ද චමුදිතට පුද්ගලිකව කථාකොට සිය කනගාටුව ප‍්‍රකාශ කර සිටියේය.\n\nමේ අතරතුර චමුදිතගේ දුරකථනවලට කිසිදු විවේකයක් නොවීය. විපක්ෂ නායක සජිත් පේ‍්‍රමදාසගේ පටන් සියලූම විපක්ෂයේ දේශපාලනඥයෝ චමුදිතට කතා කරමින් විස්තර විමසන්නට වූහ.\n\nඒ අතර ඔහුගේ එම සිද්ධියට සමාජ මාධ්‍ය තුළින්ද පුළුල් ප‍්‍රසිද්ධියක් ලැබීම තුළ රටේ අවධානය ඔහු කෙරේ තව තවත් වැඩි වන්නට විය.\n\nචමුදිතගේ සිද්ධිය සම්බන්ධයෙන් යම් යම් පාර්ශ්වයන් ආණ්ඩුව දෙසට ඇඟිල්ල දිගු කර සිටියදී තවත් පැත්තකින් කතෝලික සභාවෙන් ද ආණ්ඩුවට ප‍්‍රබල චෝදනාවක් එල්ල වන්නට විය. පාස්කු ප‍්‍රහාරය සම්බන්ධයෙන් වන පරීක්ෂණ කෙරෙහි රජය දක්වන අවධානය හා සැලකිල්ල සතුටුදායක නැතැ’යි කියමින් කතෝලික සභාවේ පියතුමන්ලා නගන චෝදනාව සුළුපටු නොවීය. ඒ අතරතුර පාස්කු ප‍්‍රහාරය වළක්වා ගත හැකිව තිබියදී ඒ සම්බන්ධයෙන් කිසිදු පියවරක් නොගෙන සිටියා යයි චෝදනා ලැබ මෙතෙක් දිනක් අධිකරණ ක‍්‍රියාමාර්ගයකට යටත් ව සිටි එවකට රජයේ වගකිවයුත්තන් එක්කෙනා දෙන්නා නිදොස්කොට නිදහස් වී යෑම සම්බන්ධයෙන්ද කතෝලික සභාවේ පියතුමන්ලාට හා කාදිනල්තුමාට ගැටලූ රාශියක් වූහ. උන්වහන්සේලා මේ ප‍්‍රශ්න සියල්ල රැගෙන ජාත්‍යන්තරය ඉදිරියේ පෙනී සිටීමට වතිකානුව බලා පිටත්ව යෑමට සූදානම් වන බවට ද කතාවක් පැතිර ගියේ පසුගිය සතියේය.\n\nතත්ත්වය මෙසේ තිබියදී රට තුළ දේශපාලන කරළියේ තත්ත්වය ද එතරම් සතුටුදායක නොවීය.\n\nපැරණි ප‍්‍රශ්නවලට විසඳුම් ලැබුණු, අලූතින් තව තවත් අලූත් ප‍්‍රශ්න නිර්මාණය වූ සතියක් ලෙස පසුගිය සතිය ආරම්භ විය. ජනාධිපති ගෝඨාභය රාජපක්ෂට ප‍්‍රශ්න ගැටලූ හා අර්බුද අලූත් දේවල් නොවීය. ඔහු ඒ සෑම තැනකදීම ඒ සඳහා අනුගමනය කළේ සුපුරුදු ඉවසීම හා කල්පනාකාරී විලාසයයි.\n\nගුරුවරුන්ගේ අර්බුදයෙන් පසුව සෞඛ්‍ය අංශය තුළින් ද එබඳුම අර්බුදයක් පැමිණෙන බව බොහෝ දේශපාලන නිරීක්ෂකයින් ජනාධිපතිවරයාට අනතුරු අඟවා තිබිණි. කෙසේ වුවත් කොවිඞ් අර්බුදය නිසා සෞඛ්‍ය සේවයේ ඇතැම් වෘත්තිය සමිති ඉවක් බවක් නොමැතිව පටන් ගන්නට සැලසුම් කළ වෘත්තීය අරගලවලට මුවා වූ කුමන්ත‍්‍රණ පරාජය විය. එසේ වූයේ ජනතාවාදී වෘත්තිය සමිති කුමන්ත‍්‍රණකාරීන්ට ඒ සඳහා සහාය නොදැක්වූ නිසාය. කෙසේ වෙතත් අන්තිමේ වැටුප් විෂමතා ප‍්‍රශ්නයක් මත සෞඛ්‍ය ක්ෂේත‍්‍රය අර්බුදයක් ඇති කරන්නට දේශපාලන බළල් අත් කිහිපයකට හැකි විය. පසුගිය දිනවල සෞඛ්‍ය සේවය අකර්මණ්‍ය කළේ එම අර්බුදයයි. එවන් වෘත්තිය අරගලයක් පැවතුණත් ජනතාව ඉන් අසහනයට පත් නොකරන්නට මේ වෙලාවේ රජයට උදව් කළ ජනතාවාදී වෘත්තීය සමිති ද නොසිටියාමත් නොවේ. එහෙත් පසුගිය සතිය වන විට වැඩ වර්ජනයේ නිරතවූ සමිති ඔවුන්ගේ දේශපාලන හාම්පුතුන්ගේ ඕනෑ එපාකම් ඉටු කරමින් පාරට බැස මහ ජනතාවගේ එදිනෙදා ජීවන කටයුතු අවහිර වන සේ වෘත්තීය සමිති ක‍්‍රියාමාර්ග සංවිධානය කරන්නට වූහ. මෙමගින් පසුගිය සතියේ කොළඹ පාරතොටේ ඇතිවූ වාහන තදබදය නිසා පොදු ජනතාව ද සිටියේ වර්ජිත සෞඛ්‍ය වෘත්තීය සමිතීන් සමඟ දැඩි කේන්තියකය.\n\nඔවුන් එළිපිටම මාධ්‍යවලට කතා කරමින් මෙවන් මහජන විරෝධී රැලි පෙළපාලි හා උද්ඝෝෂණ මර්දනය නොකිරීම ගැන රජයට දොස් නගන්නට වූහ. මෙහිදී ජනාධිපති ගෝඨාභයටත් වඩා වැඩියෙන් ජනතාව ගෙන් බැණුම් ඇසූ පුද්ගලයා වූයේ නීතිය හා සාමය භාර අමාත්‍යවරයකු වූ සරත් වීරසේකරයි.\n\nමෙවන් මහජන විරෝධී කඩාකප්පල්කාරී උද්ඝෝෂණවලට පහර නොදෙන්නේ මන්දැයි ඔවුන් සරත් වීරසේකරට විරෝධය පළ කර සිටියහ.\n\nඅමාත්‍ය සරත් වීරසේකර පසුගිය සඳුදා මෙම ප‍්‍රශ්නය කැබිනට් මණ්ඩල සාකච්ඡාවට ගෙන ආවේය.\n\nකැබිනට් සාකච්ඡාවේදී මුලින්ම කැබිනට් අමාත්‍යාංශ හා ඊට අදාළ රාජ්‍ය අමාත්‍යාංශ අතර මේ දිනවල ඇවිළෙන ප‍්‍රශ්නයක් කතාබහට ලක්විය. මේ ගැන මුලින්ම සාකච්ඡාව මතු කළේ අමාත්‍ය සී. බී. රත්නායක ය.\n\n”මම මේ උඩ බලාගෙන කෙළ ගහගන්න බැරි නිසා මෙච්චර කලක් නිහඬව සිටියා. නමුත් මේ ප‍්‍රශ්නය ගැන නොකිය බැහැ. කැබිනට් අමාත්‍යාංශයටත් රාජ්‍ය අමාත්‍යාංශයටත් මේ විදියට දිගින් දිගටම වැඩ කරන්න බැහැ. අපි රැස්වීමක් කැඳෙව්වාම රාජ්‍ය අමාත්‍යාංශයේ නිලධාරීන්ට එන්නවත් ඒ අමාත්‍යාංශයේ ලේකම්වරයා ඉඩදෙන්නේ නෑ. මොකක්ද මේකෙ තේරුම.\n\n”එහෙම වෙන්න බැහැ. විෂය රාජ්‍ය අමාත්‍යවරයාට පවරා තිබුණට ඒ අදාළ රාජ්‍ය අමාත්‍යාංශයේ කැබිනට් ඇමැතිවරයා තමයි අවසන් බලධාරියා. මම මේ ගැන මීට පෙරත් කියලා තියෙනවා.\n\n”ඒක නම් එහෙම තමයි ජනාධිපතිතුමනි. නමුත් දැන් වැඩ කෙරෙන විදියයි අපි කිව්වේ. සී. බී. තවදුරටත් කීවේය.\n\n”හරි හරි මම ඒ ප‍්‍රශ්නය ගැන බලාගන්නම්… ජනාධිපති කීවේය.\n\nඑතනදී එම ගැටලූව මඳක් යටපත් වුවත් යළි එම ප‍්‍රශ්නය එළියට ආවේ බන්දුල ගුණවර්ධන ගෙනවිත් තිබූ අත්‍යවශ්‍ය ද්‍රව්‍ය බෙදා හැරීම පිළිබඳ ගැසට්ටුව සාකච්ඡාවට ගැනීමේදීය.\n\n”අපි ඉල්ලලා තියනවා මේ අමාත්‍යාංශ දෙක අතර තියන ප‍්‍රශ්න ගැන නීතිපතිගෙන් නිර්වචනයක්. බන්දුල කීවේය.\n\n”ඒ මොකටද නීතිපතිගෙන්… මමනේ ගැසට් එක ගැහුවේ. මගෙන් ඇහුවා නම් මම කියනවානේ…’’ ජනාධිපති කිවේය.\n\n‘‘නැහැ ජනාධිපතිතුමනි මෙතන ප‍්‍රශ්නයක් තියෙනවා….’ බන්දුල යළි කීවේය.\n\n‘කිසි ප‍්‍රශ්නයක් නැහැ. කලින් කතාවක් තිබුණා. කැබිනට් ඇමැතිවරය රාජ්‍ය ඇමැතිලාටයි නියෝජ්‍ය ඇමැතිලාටයි වැඩ කරන්න දෙන්නේ නැහැ කියලා. අන්න ඒක නිසා තමයි රාජ්‍ය ඇමැතිට අයිති විෂය පථ වෙනම ගැසට් කරලා දුන්නේ. හැබැයි විෂයක් පැවරුවාට එහි ඉතා පැහැදිලිව කියනවා ඒ විෂය පිළිබඳ බලධාරියා කැබිනට් ඇමැති කියලා. ඒ ගැන ප‍්‍රශ්න නෑ…..’\n\n‘එහෙම නම් සර් අඩුම තරමින් රාජ්‍ය අමාත්‍යාංශවල ලේකම්වරුන්ට මේ ගැන දැනුම් දෙන්න වෙයි…’’ බන්දුල කීවේය.\n\n”මට නම් මේ ප‍්‍රශ්නයක් නැහැ. හැබැයි ගොඩක් අයට අද මේ ප‍්‍රශ්නය තියෙනවා. ඒ නිසා ජනාධිපති ලේකම්වරයා හරහා අමාත්‍යාංශ ලේකම්වරුන්ට මේ ගැන දැනුම් දුන්නා නම් හරි….’’ විමල් වීරවංශ කීවේය.\n\n”ලේකම් මොකටද…. මමම එයාලා ගෙන්නලා මේ ගැන පැහැදිලි කරලා දෙන්නම්කෝ…’ ජනාධිපති කීවේ තරමක් කේන්තියෙනි.\n\nමේ අතර අධිභාර බද්ද පැනවීමේ ප‍්‍රශ්නය ගැන ද කතාබහක් විය. ඒ ප‍්‍රශ්නය කතා කළේද බන්දුල ගුණවර්ධන ය. පසුගිය ආණ්ඩුව දේශීය ආදායම් පනතේ වගන්ති වෙනස් කරලා. ඊට පෙර නිදහස් කරලා තිබූ ආයතන කීපයක් සමාගම් යටතට දාලා ලොකු වරදක් කළා. එහි අර්ථ නිරූපණය නිසා තමයි ඊ. ටී. එෆ්., ඊ. පී. එෆ්. විශ‍්‍රාම වැටුප්, ක‍්‍රීඩා සංගම් වගේ දේවල් සමාගම් ලෙස සලකලා අධිභාර බදු පනතට අයිති වුණේ…’’ බන්දුල විස්තර කළේය.\n\nමේ පනත 2017 අංක 24 දරන දේශීය ආදායම් පනත, අධිභාර පනතට මේක යටත් කරගෙන තියෙන්නේ අංක 24 දරන පනතට අනුව කියලා කියනවා.’’ විමල් පෙන්වා දුන්නේය.\n\n”මහින්ද මහත්තයා දුන්න බදු සහන ඔක්කොම පසුගිය රජය අහෝසි කළා. එයාලා අයි. එම්. එෆ්. වැඩසටහනට අනුව 2017 අංක 24 දරන පනත ගෙනාවෙත්. අයි. එම්. එෆ්. යෝජනාවලට අනුව එයා වැඩ කරලා අද ඒ පව් ටික අපේ ඇෙඟ් ගාන්න හදනවා. අපි ඔය පනතේ යෝජනාව ඉවත් කළා නම් ඉවරයි… විමල් කීවේය.\n\n‘‘හරි… අපි දැන්ම ම රටට කියමු විශ‍්‍රාම වැටුප්, ඊටීඑෆ්, ඊපීඑෆ් වගේ දේවල් මේ අධිභාර පනතට අයත් නැහැ කියලා… ඉවරනේ…’’\n\nජනාධිපතිවරයා ඒ පිළිබඳ කැබිනට් ප‍්‍රකාශකවරුන්ට හා මුදල් ඇමැති බැසිල්ට උපදෙස් දුන්නේය.\n\n‘‘සාමාන්‍යයෙන් ඊ.පී.එෆ්., ඊ.ටී.එෆ්. විශ‍්‍රාම වැටුප් වැනි අරමුදල්… කොම්පැනි අරමුදල් ගණයට වැටෙන්නේ නැහැ. පසුගිය ආණ්ඩුව ඒකත් කළා…’ දිනේෂ් පෙන්වා දුන්නේය.\n\n”අපි සමාගම් 69 කින් තමයි අධිභාර බදු ගන්නේ. මම මේ කෑ ගහන වෙලාවේත් ඔය විශ‍්‍රාම වැටුප්, ඊපීඑෆ්. ඊටීඑෆ්, අයින් කරලා තමයි ඒක හැදුවේ. බැසිල් පෙන්වා දුන්නේය.\n\n”අපි අධිභාර පනතට විරුද්ධ නෑ. අපි කියන්නේ පසුගිය ආණ්ඩුව ඇති කරපු මේ අවුල විසඳන්න කියලා විතරයි… බන්දුල තවත් පැහැදිලි කළේය.\n\nමෙහිදී උදය, විමල්, වාසු, බන්දුල, කෙහෙළිය, අමරවීර ඇතුළු ඇමැතිවරු ගණනාවක්ම මේ ගැන කතා කළහ.\n\n”මම කිව්වානේ… අපි මේ අරමුදල් අධිභාරයෙන් අයින් කරලා තමයි අය ඇස්තමේන්තු හැදුවේ’ බැසිල් කීවේය.\n\n”එහෙම නම් අපි ඒක රටට පැහැදිලි කරමු. මේ කුණුගොඩ නැත්නම් අපේ ආණ්ඩුවටයි වැටෙන්නේ.\n\n‘‘කොහොමත් අධිභාර පනත ගැන අපට දැනුවත් වෙන්න වෙලාවක් තිබුණේ නැහැ. අන්තිම මොහොතේ කැබිනට් එකට ආවෙත්. නිමල් සිරිපාල එය කීවේ අවනඩුවක් කියන්නා සේය…. බැසිල්ට එය ඇල්ලූවේ නැත.\n\n”ඔය පනත ඩ‍්‍රාෆ්ට් කරලා කැබිනට් එකට දෙපාරක් ගෙනාවා. සතියක් කල් දුන්නා. අයවැයට ගේනවිට තුන්පාරක් දැනුවත් වුණා… ඔබතුමා විතරක් දැනුවත් නෑ කියන එකට නම් මම එකඟ නැහැ.\n\n”කොහොමවත් නිමල් සිරිපාල ඇමැතිතුමාත් හිටපු හිටපු යහපාලන කැබිනට් එකට තමයි ඔය ආයතන ඔක්කොම කොම්පැනි බවට පත්කරන ගැසට් එකට අනුමැතිය දුන්නේ….’’ බැසිල් හොඳ ෂොට් එකක් දුන්නේ එසේය.\n\n”අද මේ ප‍්‍රශ්න ඔක්කොම ඒ පනත නිසා… ගිය ආණ්ඩුව ගෙනාපු මේ පනත අපි ඉවත් කරලා දාමු’’ ජනාධිපති යෝජනා කළේය.\n\n”මේ ගැන ඔයාලා රටට විශේෂ ප‍්‍රකාශයක් කරන්න…. ජනාධිපති දැනුම් දුන්නේය. මේ කතාබහ යන අතර සරත් වීරසේකර ඇමැති කුමක්දෝ කියන්නට තෙපරබාන අයුරු ජනාධිපතිවරයාගේ නිරීක්‍ෂණයට ලක්විය.\n\n‘‘මොකක්ද ඇමැතිතුමාට කතා කරන්න තියෙන්නේ…..’’\n\n”අද හැම තැනම උද්ඝෝෂණ, සෞඛ්‍ය වර්ජකයෝ දෙපාරක්ම සෞඛ්‍ය අමාත්‍යාංශය වැටලූවා. ජනතාවට හිරිහැර කරදර වෙන විදිහට පාරවල් අවහිර කරනවා. ආයතනවල වැඩ කඩාකප්පල් කරනවා. අපි කිසි දෙයක් කරන්නේ නැහැ. පොලිසියට සිදුවෙලා තියෙනවා. නිවට ලෙස බලාගෙන ඉන්න. ඔබතුමා කියපු නිසා අපි මැදිහත් වුණේ නැහැ. කඳුළු ගෑස් ගැහුවේ නැහැ. වතුර ප‍්‍රහාර\n\nගැහුවේ නැහැ. නමුත් හොඳක් වුණාද?\n\n”හොඳක් වුණා… ජනාධිපති කිවේය.\n\n”අපි වර්ජකයන්ට කඳුළු ගෑස් ගහල, බැටන් ප‍්‍රහාර එල්ල කරලා, වතුර ගහලා වර්ජකයෝ මර්දනය කළා නම් ඔයාට ඔතන ඉන්නත් බැහැ. මට මෙතැන ඉන්නත් බැහැ.\n\n”මතක තියා ගන්න. අපි බලය පාවිච්චි කරලා වර්ජකයන්ට පහර දෙන එක මේ ප‍්‍රශ්නවලට උත්තර නොවෙයි.\n\n‘‘ඒක ඇත්ත සර්… ඒත් ජනතාව අපිට බණිනවා…. සර් දන්නවද යහපාලන කාලේ… ඔහු කියන්නට ආ දේ අවසන් කරගන්න නොහැකි විය.\n\n”ඔව්. ඔව් මම දන්නවා මම නම් ගහන්න දෙන්නේ නැහැ. පොලිසියට වචනේ දුන්න ගමන් පොලිසිය ගහයි. නමුත් ඊට පස්සේ රටම බණින්නේ මට.’’\n\n”ගුරුවරු උද්ඝෝෂණය කළා. අපි ඉඩදී බලා හිටියා. අන්තිමේ ස්ටාලින් ලා මහින්ද ජයසිංහලා වීරයෝ වුණා. අන්තිමේ බැසිල් ඇමැතිතුමා පරාජය භාර අරන් සල්ලි දීලා දැම්මා. ඒ පඩි වැඩි කිරීම බැසිල් ඇමැතිතුමා කරපු නිසා නේද අද මේ දේවල් ප‍්‍රශ්නයක් ආවේ. මේක ඉවරයක් නැති ප‍්‍රශ්නයක්…. සරත් වීරසේකර අත ඇරියේම නැත.\n\n”මෝඩ කතා කියන්න එපා. රටේ මිනිස්සු දන්නවා. අපි ඒ මුදල ගෙව්වේ අපේ ප‍්‍රතිපත්තිමය තීන්දුවක් නිසා කියලා අපි පරාජය බාර අරන් ගෙව්වා නොවෙයි….’’ ජනාධිපති තරමක් වේගයෙන් කිව්වේය.\n\n”අනිත් එක ඔයා කඳුළු ගෑස් ගැහුවා නම් ඔය උද්ඝෝෂකයෝ ඔයිට වඩා වීරයන් වෙලා. අද ජනතාව ඒ අයට බණින්නේ නැද්ද? බැරි වෙලාවත් ගැහුවා නම් ජනතාව බණින්නේ අපට..’’\n\n”නැහැ සර්… මම කියන්නේ ඒ අයට කඳුළු ගෑස්, වතුර, බැටන් ප‍්‍රහාර එල්ල කරන්න කියලා නෙවෙයි. මම කියන්නේ නීතිය ක‍්‍රියාත්මක කරමු කියලයි. අපි මේ රටේ ජනතාවට තියන නීතිය ක‍්‍රියාත්මක කරමු.\n\n”බැටන් චාර්ජ් කරන්න, කඳුළු ගෑස් ගහන්න, වතුර ගහන්න කියලා නීතියක් කොතැනකවත් නැහැ. බලන්න අද ආවේ මෙයාලා ජනාධිපති කාර්යාලය වටලන්න. අපි ගණන් ගත්තේවත් නැහැ.\n\n”අන්තිමේ එයාලටම වෙහෙසයි. මම බලාගෙන… සමහරු ඒ අවස්ථාවේ වැල්ල පාගන්න පවා ගියා. බැරි වෙලාවත් වතුර හරි කඳුළු ගෑස් හරි ගැහුවා නම් මොකද වෙන්නේ. නිකන් අනවශ්‍ය ප‍්‍රශ්න ඇති කරගෙන එයාලට වීරත්වයක් ලබාදෙන එක විතරනේ… ජනාධිපති කීවේය.\n\n” ඕකට හොඳම උදාහරණ තියෙන්නේ අපි ළඟමයි. මීට කලකට පෙර සර් අපිනේ උද්ඝෝෂණ කළේ. අපිනේ පෙළපාලි ගියේ. එදා අපි පාරට බහින්නේ අනේ අපිට කඳුළු ගෑස් ගසත්වා කියලා හිතාන. අපට බැටන් ප‍්‍රහාර ගහන්න කියලා හිතාන. එහෙම ගැසුවාම තමයි අපේ සටන්වලට වීරත්වයක් ආරෝපණය වෙන්නේ කියලා අපි දන්නවා. උද්ඝෝෂණවලට ගැහුවොත් තමයි වටිනාකම…. විමල් කීවේය.\n\n‘ඒ වුණාම මේ ටෙ‍්‍රන්ඞ් එක නතර නොකර බැහැ සර්…. මම කියන්නේ ඒකයි…..’ සරත් ඇරියේම නැත.\n\n”හරි… ඉතින් ඔයා ගිහින් එළියේ මෙහෙම කියන්නකෝ. ඔන්න මම කැබිනට් එකේදී ජනාධිපතිතුමාගෙන් අවසර ඉල්ලූවා උද්ඝෝෂකයන්ට කඳුළු ගෑස් ගහන්න. උද්ඝෝෂකයන්ට බැටන් ප‍්‍රහාරවලට කියලා.\n\nහැබැයි එතකොට මම කියනවා මම අවසර දුන්නේ නැහැ. දෙන්නෙත් නැහැ කියලා…’’ ජනාධිපති කීවේය.\n\nඑනපොට හරි නැති බව දැනගත් සරත් වීරසේකර නිහඬ වී වාඩිවූයේ ඒ අනුවය.\n\nකැබිනට් රැස්වීම ඉවර වූ පසුව බොහෝ දෙනෙක් සරත් වීරසේකර සමග කතා බහ කළේය.\n\n”ඔබතුමා වැරදි නැහැ. ඒත් ඉතින් ජනාධිපතිතුමාගේ සංකල්පය නිවැරදියි. දැන් මේ වේලාවේ ජනතාව ඉන්නේ අපේ පැත්තේ. ඒ අය බණින්නේ අපට නොවෙයි. උද්ඝෝෂකයන්ට. බැරි වෙලාවක් අපි කවුරු හරි ගලකින්වත් උද්ඝෝෂකයන්ට ගැහුවොත් ඉතින් ජනතාව උන්ගේ පිලට හැරෙනවා. ඒකයි ඇත්ත.\n\n”නැහැ. මමත්…. මම කිව්වේ මුන් නිකන් වීරයෝ වෙලා අපිට බණිනවා. අපිට කියලා කොන්දක් නැද්ද? මෙහෙම බලා ඉඳලා බැහැ. මට නම් දැන් මේවා තිත්තයි. සරත් තම අවංක හැඟීම ප‍්‍රකාශ කළේ එසේය.\n\nමේ අතර පසුගිය බ‍්‍රහස්පතින්දා උදේ ජනාධිපතිවරයාගේ ප‍්‍රධානත්වයෙන් ලේකම් කාර්යාලයේ දී සෞඛ්‍ය වෘත්තීය සමිති සමඟ සාකච්ඡාවක් පැවැත්වුණේ ද මේ සඳහා අවසන් තීන්දුවක් ගැනීමට ය.\n\nමෙම සාකච්ඡාවට සහභාගී වීමෙන් අනතුරුව ජනාධිපතිවරයා ගාල්ල බලා පිටත්ව ගියේ තවත් උත්සව කීපයකට සහභාගි වීම සඳහා ය. ඒ වන විට වැවිලි කර්මාන්ත රාජ්‍ය අමාත්‍යාංශය විසින් ගාල්ල අක්මීමන හියාරේ ප‍්‍රදේශයේ අපූරු උත්සවයක් සංවිධානය කර තිබිණි.\n\nලංකාවේ කිතුල් ගස ආශ‍්‍රිත පැණි හකුරු කර්මාන්තය අතීතයේ පටන් ගැමි ජනතාවට බොහෝ වාසි ප‍්‍රයෝජන අත්පත් කර දුන් කර්මාන්තයක් වුවත් පසුගිය මෑත කාලයේ නීතියේ යම් යම් සීමාවන්ට හසුවී පසුබෑමට ලක්වූ කර්මාන්තයක් විය. අවසානයේ ගමක කිතුල් මල් මදින්නෙක් හොයාගන්නට බැරි තත්ත්වයකට පත්වූයේ පොලිසිය සොය සොයා ගොස් මල් මදින්නන් නීතියේ රැහැනට හසු කර ගත් නිසාය.\n\nඑහෙත් කිතුල් කර්මාන්තය විදේශීය විනිමය පවා රටට අත්පත් කරගත හැකි ශක්‍යතා ඇති කර්මාන්තයක් යැයි හඳුනා ගැනීමෙන් පසුව 2021 මාර්තු 17 වැනිදා කිතුල් නිෂ්පාදන සඳහා කිතුල් සංවර්ධන අධිකාරියක් ද පිහිටුවනු ලැබුවේ මෙම කර්මාන්තය නඟා සිට වන්නටයි.\n\nඑදින හියාරේ ප‍්‍රදේශයේ පවත්වනු ලැබුවේ කිතුල් කර්මාන්තය සඳහා ශිල්පීන් පුහුණු කිරීමට සංවිධානය කරන ලද වැඩමුළුවක ආරම්භක උත්සවයයි. හියාරේ ප‍්‍රදේශයේ පිහිටි වන කොට්ටව රක්ෂිතයේ කිතුල් ගස් බොහෝ ඇති බැවින් එහි මෙම උත්සවය සංවිධානය කර තිබුණේ වැවිලි කර්මාන්ත ඇමැති රමේෂ් පතිරණ ය.\n\nපහුගිය දිනවල සිය රාජ්‍ය අමාත්‍ය ධුරයෙන් ඉවත් වූ අරුන්දික ප‍්‍රනාන්දු ගේ අමාත්‍යාංශයට මෙම විෂය භාරව තිබූ බැවින් ඔහු ද මෙම උත්සවයට සහභාගී වන්නට පැමිණ සිටියේය.\n\nජනාධිපතිවරයාට අධ්‍යයනය කරන්නට කිතුල් කර්මාන්තය සිදු කරන ආකාරය නිරූපණය වන සේ සියලූ වැඩකටයුතු සංවිධානය වී තිබිණි. කිතුල් ගස් නැගීම, මල් තැලීම, තෙලිජ්ජ එකතු කිරීම, පැණි උණුකිරීම, හකුරු සෑදීම හා වෙනත් රස කැවිලි සෑදීම ආදී කටයුතු ජනාධිපතිවරයාගේ නිරීක්ෂණයට ලක් විය.\n\nකිතුල් කර්මාන්තය සඳහා තෝරා ගත් ශිල්පීන් 340ට ආරක්ෂිත උපකරණ ප‍්‍රදානයක් ද ජනාධිපතිවරයා අතින් මෙහිදී සිදුවිය.\n\nමෙම අවස්ථාවට දකුණු පළාත් ආණ්ඩුකාර විලී ගමගේ, රාජ්‍ය අමාත්‍ය මොහාන් පීරිස්, සම්පත් අතුකෝරාල ඇතුළු පිරිසක් පැමිණ සිටියහ.\n\nමෙහිදී ජනාධිපතිතුමා එක් පුද්ගලයෙක් ළඟට ගොස් ඔහුගෙන් කිතුල් කර්මාන්තය හා ඒවායින් ලබාගත හැකි ආදායම ගැන තොරතුරු විමසා සිටියේ තනිවමය.\n\n”බොරු කියන්නේ මොකටද මහත්තයෝ… කෙනෙක් කිතුල් ගස් තුනක් මැද ගත්තොත් මාසෙකට රුපියල් ලක්ෂෙ පැනල ආදායමක් ගන්න පුළුවන්…” ඔහු දුන් උත්තරයට ජනාධිපතිතුමාගේ ද ඇස් දෙක උඩ ගියේය.\n\nමේ සංචාරයේදී ජනාධිපතිවරයා හිනිදුම ප‍්‍රදේශයේ ඉදිකරන අලූත් තාක්ෂණ පුහුණු ආයතනයක් නරඹන්නට ගියේය. ඒත් සමගම ඔහුට අවශ්‍ය වූ තවත් කාරණාවක් වූයේ ගාල්ල ප‍්‍රදේශයේ කාබනික ගොවිතැන කරනු ලැබූ කුඹුරුවල අස්වනුවල තරාතිරම දැක බලා ගැනීමයි. අස්වනු නෙළන කුඹුරු යායක් ඉදිරියේ නතර වූ ජනාධිපතිවරයා ඒ පිළිබඳව විමසා බැලීය.\n\n”අපි මුලින් මේ තරම් බලාපොරොත්තු වුණේ නෑ… ඒ උනාට ජනාධිපතිතුමා අර ගෙනත් දීපු දියර පෝර එක ප‍්‍රතිඵලදායකයි. ගොයම හොඳට බණ්ඩි ගැහුණා. කෘමි සතුන්ගේ උවදුරු අඩු වුණා. කරල්වල බොල් නෑ. අස්වැන්න හිතුවට වඩා සරුයි. අක්කරයට බුසල් 80 පැනලා අපි ගත්තා. කිලෝව රුපියල් 90 ට ගන්න නිසා පාඩුවක් නෑ…” ගොවියන්ගේ මේ කතාව අසා ජනාධිපතිවරයා අප‍්‍රමාණ ලෙස සතුටට පත්වී සිටියේය.\n\nකර්මාන්ත අමාත්‍යාංශය විසින් පවත්වනු ලැබූ, ලංකාවේ සියලූම හස්ත කර්මාන්ත ශිල්පීන්ගේ නිර්මාණ ඇතුළත් ප‍්‍රදර්ශනයෙන් පසු එහි සම්මාන ප‍්‍රදානෝත්සවය ජනාධිපති ගෝඨාභය රාජපක්ෂගේ ප‍්‍රධානත්වයෙන් වෝටර්ස් එජ් හෝටල් පරිශ‍්‍රයේදී පැවැත්විණි.\n\nපසුගිය අඟහරුවාදා පැවති මෙම කටයුත්තට ජනාධිපතිවරයාට සම්බන්ධ වන්නට හැකි වූයේ තරමක් ප‍්‍රමාද වී ය.\n\n”විමල්ලා වැඬේ කරගෙන යන්න… ඒ අතරමගදී මම ඇවිල්ල සම්බන්ධ වෙන්නම්…” ජනාධිපති විමල් වීරවංශට උපදෙස් දුන්නේ එසේය.\n\nකෙසේ හෝ ලංකාවේ ප‍්‍රකටම අතිදක්ෂ හස්ත කර්මාන්ත ශිල්පීන්ට සම්මාන ලබාදීම සඳහා ජනාධිපතිවරයා සහභාගි විය.\n\nඋත්සවයේ ප‍්‍රධාන කතාව පැවැත්වූයේ විමල් ය. විමල් අපේ රටේ දේශීය කර්මාන්ත හා කර්මාන්තකරුවා නංවාලීම ගැන හොඳ කතාවක් කළේය.\n\n”දේශීය කර්මාන්ත නංවාලීම සම්බන්ධයෙන් පහුගිය අර්බුදකාරී සමය තුළ අපටත් විශාල ප‍්‍රශ්න ආවා. විශේෂයෙන්ම අමුද්‍රව්‍ය හිඟය. කර්මාන්තවලට විදේශ රටවලින් ගෙන්වන අමුද්‍රව්‍ය ලබා ගැනීම අද මුළුමහත් රටටම විශාල ප‍්‍රශ්නයක් වෙලා තියෙනවා. හැබැයි මේ අර්බුදය ම එක්තරා අන්දමකින් අපට ආශිර්වාදයක් වෙන්න පුළුවන්. ඒ මොකද විදේශ රටවලින් අමුද්‍රව්‍ය ගෙන්න ගන්නවා වෙනුවට ඒ වෙනුවට ඒ සඳහා විකල්ප අපේ රටෙන්ම හොයාගන්න දැන් අපිට පුළුවන්.\n\nහොඳ උදාහරණයක් තමයි ටයිල් වර්ග. ටයිල් නිපදවීම සඳහා සියලූ අමුද්‍රව්‍ය අපට අපේ රටින් සපයා ගන්න පුළුවන් වුණත් මෙච්චර කාලයක් අපි ඒක කළේ නෑ. නමුත් දැන් අපට ඒ සඳහා අවස්ථාවක් ලැබිලා තියෙනවා. අපේ අය දැන් අපේ රටේ අමුද්‍රව්‍යවලින් ඒ නිෂ්පාදනය කරන්න පෙළඹිලා…”\n\nවටිනා කරුණු රැසක් හෙළිදරවු වුණු විමල්ගේ කතාවෙන් පසුව සභාවේ වැඩකටයුතු අවසන් වූවත් ජනාධිපති ගෝඨාභයට ගැලවීමක් නැති වූයේ හස්ත කර්මාන්ත ශිල්පීන් ජනාධිපතිවරයා ළඟට පැමිණ සෙල්ෆි ඡායාරූප ගැනීමට පටන් ගත් නිසාය. එහෙත් එතැන සිටි සෙනග ඒ සඳහා දැක්වූ තරගකාරීත්වය ආරක්ෂක නිලධාරීන්ටත් ප‍්‍රශ්නයක් විය. අවසානයේ ජනාධිපතිවරයා වේදිකාවට නැග ඒ සඳහා ශිල්පීන්ට ඉඩකඩ ලබා දුන්නේය.\n\nඑහි හොඳ භෝජන සංග‍්‍රහයක් සූදානම් කර තිබිණි. ජනාධිපති ගෝඨාභය ඊට සහභාගි නොවූයේ ඔහුට වැඩ රාජකාරි එදින බහුලව තිබූ නිසාය.\n\n16 වැනි බදාදා පොහොය දිනයේ ද ජනාධිපතිවරයාට ආගමික වැඩ රාජකාරි බහුල විය. ඒ අතරින් ගංගාරාමයේ නවම් මහා පෙරහැරේ හස්තිරාජයාගේ පිට මත කරඬුව තැන්පත් කිරීමට එක තිබූ ආරාධනාව ප‍්‍රමුඛ විය. සියලූ වැඩ රාජකාරි අවසානයේ ජනාධිපතිවරයා ඊට සැදී පැහැදී සිටියේය.\n\nනිසි වේලාවට ඔහු ගංගාරාමයට යන විට ආණ්ඩු පක්ෂයේත් විපක්ෂයේත් දේශපාලනඥයෝ ගණනාවක්ම කල්වේලා ඇතිව එහි පැමිණ සිටියහ.\n\nජනාධිපති පළමුවෙන්ම ගංගාරාමය විහාර ගෙය ඇතුළට ගොස් විහාරාධිකාරී අස්සජි හිමියන් හමුවී කතාබස් කොට පළමුවෙන්ම කළ රාජකාරිය වූයේ ගංගාරාමයේ බෝධිය වටකොට අලූතෙන් තනා තිබූ රන්වැට විවෘත කිරීමයි.\n\nපෙරහැර සම්බන්ධයෙන් මෙවර අලූත් ත්‍යාග ප‍්‍රදානයක් ද සංවිධානය කර තිබිණි. පෙරහැරට සම්බන්ධ වන සියලූම ඇත්ගොව්වන් සඳහා බයිසිකලයක් බැගින් ප‍්‍රදානය කිරීමට සූදානම් කර තිබූ අතර එම බයිසිකල් ඇත්ගොව්වන් වෙත ලබා දීමේ කටයුත්ත ජනාධිපතිවරයා අතින් සිදු විය. නොසිතූ නොපැතූ මොහොතක සිදුවූ මෙම ත්‍යාග ප‍්‍රදානය නිසා ඇත් ගොව්වන්ට අදහාගත නොහැකි විය. ඒවා සියල්ලම නවීන පන්නයේ රෝද ලොකු අලූත් බයිසිකල් විශේෂයක් වීම විශේෂත්වයකි.\n\nපෙරහැර සඳහා ආරාධනා ලැබ පැමිණ සිටි ජනාධිපතිවරයා ඇතුළු සියලූම අමුත්තන් පිළිගනු ලැබුවේ මල්වතු විහාරයේ අනුනායක නියංගොඩ විජිතසිරි හිමිපාණන්ය.\n\nඅනතුරුව පෙරහැර තිබෙන තැනට ගිය ආරාධිතයින් හස්ත රාජයන් මත ධාතු කරඬු තැන්පත් කිරීමේ කටයුත්ත ආරම්භ කළහ. ප‍්‍රධාන කරඬුව කණ්ඩුල හස්තිරාජයා මත තැන්පත් කිරීමේ දී ජනාධිපතිවරයා එක් පැත්තකින් පැමිණෙන විට අනිත් පසින් පැමිණ ඊට සහාය වූයේ රංජිත් විජේවර්ධන මහතාය.\n\nහස්තිරාජයා මත කරඬුව තැන්පත් කිරීමෙන් අනතුරුව මල්පූජා කිරීම ආරම්භ විය. ඒ සඳහා ආරක්ෂක ලේකම් කමල් ගුණරත්න, ඇමැතිනී සීතා අරඹේපොල, හමුදාපතිවරු ඇතුළු පිරිසක් සහභාගී වූ අතර විපක්ෂය වෙනුවෙන් පැමිණ සිටි හර්ෂ ද සිල්වා, තිස්ස අත්තනායක,\n\nගයන්ත කරුණාතිලක වැන්නන් දැන් මදක් පස්සට වී සිටියහ. එය දුටු ජනාධිපති ගෝඨාභය හර්ෂ ගේ අතින් ම අල්ලා මල් පූජා කිරීමේ කටයුත්තට කැඳවා ගත්තේ මෙසේ කියමිනි.\n\n”ඔයගොල්ලො මොකද මේ පස්සට වෙලා ඉන්නේ. විපක්ෂයේ කියලා හැමදේටම විරුද්ධ වෙන්න එපා. මේ වගේ හොඳ වැඩවලටවත් එකතු වෙන්න…”\n\nඒ මොහොතේ ඔවුන් ද මල් පූජා කිරීමේ කටයුත්තට සම්බන්ධ වූහ. හර්ෂ ජනාධිපතිවරයාගේ කනටම කිට්ටු කර මොනවාද කීවේය. ගයන්තත් තිස්සත් ඒ දෙස පුදුමයෙන් මෙන් බලා සිටියහ. හර්ෂ කී කතාවට ජනාධිපතිවරයා හයියෙන් සිනාසෙනවා දැකගත හැකි විය.\n\nනිසි සංඥාව ලැබුණු පසුව නවම් මහා පෙරහැර පටන් ගත්තේය. ජනාධිපති ප‍්‍රමුඛ පිරිස පෙරහැර බැලූවේ ඒ සඳහා තනා තිබූ විශේෂ පීඨිකාව මත සිටය.\n\nබදාදා දවල් ජනාධිපතිවරයාට කොළඹ නෙළුම්පොකුණ රඟහලේ පැවැති විශේෂ සම්මේලනයක් සඳහා ආරාධනයක් ලැබී තිබිණි. එදා එහි පැවැත්වුණේ සමස්ත ලංකා වෘත්තීය දේශකවරුන්ගේ සංගමයේ වාර්ෂික මහා සම්මේලනයයි. ලංකාවේ සුප‍්‍රසිද්ධම උපකාරක පන්ති ගුරුවරුන් විශාල පිරිසක් මෙම සංගමයේ සාමාජිකයෝ වූහ.\n\nමෙම වාර්ෂික සම්මේලනයට ජනාධිපතිවරයාට පමණක් නොව, විපක්ෂ නායක සජිත් පේ‍්‍රමදාසටත් ජවිපෙ නායක අනුර කුමාර දිසානායකටත් සෙසු ජනප‍්‍රිය පක්ෂ නායකයින් සියලූම දෙනාටත් ආරාධනය කර තිබුනි.\n\nඑදා දහවල් සිට මෙම උත්සවය නෙළුම් පොකුණ රඟහල පරිශ‍්‍රයේ පැවැත්වුණත් ජනාධිපතිවරයා ඒ සඳහා සහභාගී වූයේ හවස 3.00 ටය.\n\nජනාධිපති පැමිණි පසු සංගමයේ වත්මන් සභාපති අමිත් පුස්සැල්ල කතා කළේය.\n\n”අපි දිහා ටියුෂන් ගුරුවරුන් කියලා වැරදි කෝණයකින් බලන්න නරකයි. පාසල් අධ්‍යාපනය නොමැති පහුගිය කොවිඞ් කාලය පුරාම අපි තමයි මේ රටේ දරුවන්ට අධ්‍යාපනය දුන්නේ. අපි තමයි මේ රටේ දරුවන්ව විභාගවලට හුරු පුරුදු කළේ. අපි විශාල කැපකිරීමක් කරලයි ඒ සත්කාරය සඳහා ඇප කැප වුණේ. එහිදී විෂය විතරක් නෙවෙයි. දරුවන්ට අපි අපේ සමාජය, සංස්කෘතිය, සාරධර්ම හා ජීවත්වීමේ කලාව ගැනත් උගන්නනවා.\n\nජනාධිපතිතුමාගේ සෞභාග්‍යයේ දැක්ම තුළ එන හරිත ගොවිතැන කියන්නේ මේ රටට අවශ්‍යම දෙයක් බව දරුවන් හරහා අපියි ජනතාවට කිව්වේ. එතනදි අපි හරිත ගුරුවරයාගේ කාර්යභාරය කළා. සමහර අය කිසිදු පදනමක් නැතිව මේක විවේචනය කරනවා. නමුත් මොනව උනත් හොඳ වැඩවලට අපි සහයෝගය දෙනවා. ජනාධිපති තුමනි ඒ වෙනුවෙන් අපි පෙනී ඉන්නවා. ඒකයි අපේ විශේෂත්වය…”\n\nඅමිත් පුස්සැල්ල මෙහිදී කළේ තරමක් දිගු කතාවකි. එහෙත් එහි අඩංගු සියලූ කාරණා ජනාධිපතිවරයාට ද සංවේදී ඒවා විය. ඔහුගේ හොඳින් අසා සිටියේය.\n\nඑක්සත් ජාතික පක්ෂයේ නායක රනිල් වික‍්‍රමසිංහටත් පසුගිය සතිය කාර්යබහුල විය. පක්ෂයේ ප‍්‍රති සංවිධාන කටයුතු හා ඉදිරි වැඩ පිළිබඳව සාකච්ඡා කර සැලසුම් කිරීමේ වැඩ කටයුතු රාශියක්ම රනිල් සිය වගකීම් යටතට ගෙන තිබීම හේතුවෙන් ඔහුට විවේකයක් වූයේම නැත.\n\nසිරිකොත පක්ෂ නිලධාරීන්ගේ හමුවට අමතරව ව්‍යාපාරික හමු මෙන්ම රාජ්‍යතාන්ත‍්‍රිකයන් කිහිප දෙනෙකුගේ හමුවීම් ද යොදා ගෙන තිබිණි. එම හමුවීම් සියල්ල පැවැත්වුණේ කලින් වෙන් කර ගත් විශේෂිත ස්ථානවලදීය.\n\nපසුගිය 17 වැනිදා උදෙන්ම ඔහුට චීන තානාපති කාර්යාලයෙන් දුරකථන ඇමතුමක් ලැබිණි. ඒ චීනය හා ශ‍්‍රී ලංකාව අතර ඇති කරගත් රබර් – සහල් ගිවිසුමට වසර 70 ක් සපිරීම නිමිත්තෙන් 17 වැනි දින සවස නෙලූම් පොකුණ රඟහලේ පැවැත්වෙන උත්සවයට සහභාගීවීම තහවුරු කර ගැනීම උදෙසාය.\n\nනායකයා හා තානාපති කාර්යාල නිලධාරියා අතර දුරකථන ඇමතුම පැවැත්වෙද්දී නායකයාගේ නිවසේ මාධ්‍යවේදීන් දෙදෙනකු ද සිටියහ. දුරකථන සංවාදය අවසන් කළ නායකයා මාධ්‍යවේදීන් දෙස හැරී ”එක්සත් ජාතික පක්ෂය සහ චීන කොමියුනිස්ට් පක්ෂය අතර පැවැති සම්බන්ධය වැදගත් කියලා තමයි කියන්නේ.” යැයි කීවේ මඳ සිනහවක් ද සමගිනි.\n\nඑක්සත් ජාතික පක්ෂය හා චීන කොමියුනිස්ට් පක්ෂය අතර ඉතිහාසයේ සිට මේ දක්වා පැවැත්වෙන සම්බන්ධය සිහිපත් කරමින් නායකයා එහිදී කතාවක් කළේය. එය චීන තානාපති කාර්යාල නිලධාරීන් චීන බසට පරිවර්තනය කළ අතර ඔහුගේ කතාව සැමගේ ප‍්‍රශංසාවට හේතු විය.\n\nමේ අතර කොළඹ ගංගාරාමයේ නවම් මහ පෙරහැර නරඹන්නට ද රනිල් පසුගිය සතියේ සහභාගි විය. ඒ අනුව රනිල් නැරඹුවේ නවම් පෙරහැරේ පළමු රන්දෝලි පෙරහැරයි. එම අවස්ථාවට අගමැති මහින්ද රාජපක්ෂ සමග ඇමැති නාමල් රාජපක්ෂ ද එකතුව සිටියහ. නාමල් රාජපක්ෂ ඇමැතිවරයා හා නායකයා බොහෝ වේලාවක් කතා බස් කරමින් සිටින ආකාරයක් එහි සිටි සැමට දැකගත හැකි වූහ. රට තුළ මේ දිනවල සාකච්ඡා වෙමින් පවතින බඩු මිල, ඩොලර් අර්බුදය, සෞඛ්‍ය වර්ජනය ආදී බොහෝ කරුණු මොවුන් අතර කතාබහට ලක්වූ මාතෘකා අතර වූහ.\n\nනායකයා සිරිකොත පක්ෂ මූලස්ථානය වෙත ගියේ ඉකුත් බදාදාය. නිවාඩු දිනයක් වුවත් බොහෝ දෙනෙකු එහි පැමිණ සිටියේ පක්ෂ ප‍්‍රතිසංවිධාන වැඩපිළිවෙළ සම්බන්ධයෙන් සාකච්ඡා කිරීමට ය. ගමින් ගමට ගොස් පක්ෂ සාමාජික ප‍්‍රවර්ධන වැඩසටහන් සම්බන්ධයෙන් නායකයා මෙහිදී පිරිසගෙන් විමසීය.\n\n”ආසන මට්ටමින්, ගම්මට්ටමින් ගොස් සාමාජික ප‍්‍රවර්ධන වැඩසටහන් ආරම්භ කිරීමට සියලූ සැලසුම් සකස් කරලා තියෙන්නේ. මාර්තු මුල සතියේ සිට මෙය ආරම්භ කරනවා.” මහලේකම් රංගේ කීවේය.\n\n”කොවිඞ් තත්ත්වය ගැනත් සැලකිලිමත්ව එය කරන්න. රටේ ආර්ථික ප‍්‍රශ්නය ජයගැනීම වෙනුවෙන් අපට තිබෙන දැක්ම ගැන ජනතාව දැනුවත් කරන්න.” නායකයා පිරිසට උපදෙස් දුන්නේය.\n\n”කොහොම වුණත් ආර්ථිකය දිනෙන් දිනම කඩා වැටෙනවා. 2002 රට තිබුණේ සෘණ ආර්ථිකයක. නමුත් අද රට තියෙන්නේ බංකොලොත් වෙන තැනක.” වජිර කීවේය.\n\n”රටවල් ආර්ථික අර්බුද හමුවේ සෘණ ආර්ථිකයකට වැටෙනවා කියන්නේ නැවත හිස ඔසවන්න පුළුවන් කියන එකයි. නමුත් රට බංකොලොත් වෙන්න යනවා කියන්නේ වෙනම තත්ත්වයක්. මහ බැංකුව ඩොලරය රුපියල් 204 ට හිරකරගෙන හිටියාට වෙළෙඳ පොළේ එය යන්නේ රුපියල් 260 ට. ඉදිරියේදී එය 275 දක්වා වැඩි වෙන්න පුළුවන්. මේ විදියට දිගටම ගියොත් මේ වසර අවසානය වෙන කොට ඩොලරය රුපියල් 300 ට වත් යාවි.” නායකයා කීවේ කනගාටුවෙනි.\n\n”රටේ තිබෙන ආර්ථික ප‍්‍රශ්නය ගැන ජනතාව දැනුම්වත් කළොත් හොඳයි නේද? නියෝජ්‍ය නායක රුවන් විමසද්දී නායකයා හිස සැලීය.\n\nඒ අනුව රටේ පවතින ආර්ථික අර්බුදය සම්බන්ධයෙන් ද, එය විසඳා ගැනීම උදෙසා ජාත්‍යන්තර මූල්‍ය අරමුදලට යෑම සම්බන්ධයෙන් ද නායකයා එදින සවස ජනමාධ්‍යයට විශේෂ ප‍්‍රකාශයක් කළේය. පක්ෂ නිලධාරී හමුවේ දී සුමන්තිරන් මන්ත‍්‍රීවරයා රටේ ආර්ථිකය සම්බන්ධයෙන් කැඳවා තිබූ පක්ෂ නායක හමුවීම් ගැන ද අදහස් හුවමාරු විණි. එහිදී හෙළිදරව් වූවේ නායකයා සම්බන්ධ වූවේ එක් රැස්වීමකට පමණක් බවය.\n\nමෙයද එබඳුම කතාවකි. එහෙත් මෙහි තිබුණේ ඉහත කතාවේ අනික් පැත්තය. එනම් රාජ්‍ය අමාත්‍යාංශයේ බලය අබිබවා කැබිනට් ඇමැති වැඩ කිරීම ගැනය.\n\nඑයද එක්තරා අන්දමක අසාධාරණයක් විය.\n\nනිමල් ලන්සා සාමාන්‍යයෙන් හිත හොඳ ඇමැතිවරයෙකි. ආසනය තුළ නොව, දිස්ති‍්‍රක්කය පුරාම ඔහු නමක් දිනාගෙන සිටියේ යමෙක් යම් උදව්වක් ඉල්ලූවහොත් එය කෙසේ හෝ ඉටුකරන ඇමැතිවරයකු ලෙසය. එහෙත් මේ අවුරුද්ද ලැබුවාට පසු ඔහු එක්තරා අන්දමක කලකිරීමකට පත්ව සිටියේ කිසිවකුටත් එවන් උදව්පදව් තබා රාජකාරියක් වත් ඉටුකිරීමට නොහැකි බල රහිත තත්ත්වයකට ඔහු පත්වීම නිසාය.\n\nඅයවැය තුළින් යම් යම් මාර්ග ව්‍යාපෘති ඉටුකිරීම සඳහා රාජ්‍ය අමාත්‍යාංශයට වෙන් කළ අරමුදලේ කිසිවක් භාවිත කළ නොහැකි තත්ත්වයකට ඔහු පසුගියදා පත්වූයේ එම මුදල් කැබිනට් අමාත්‍යාංශය මගින් අනුමත නොවීම නිසාය.\n\nඒ අතර කැබිනට් ඇමැති ජොන්ස්ටන් ද ඔහුගෙන් ඉල්ලීමක් කරමින් කියා තිබුණේ මාර්ග ව්‍යාපෘති කිසිවකට මුදල් වියදම් නොකරන ලෙසය. මේ තත්ත්වය සාමාන්‍යයෙන් ලන්සා වැන්නකුට නුහුරු නුපුරුදු එකක් විය. එම නිසා පසුගිය දිනවල ඔහු දැඩි කලකිරීමකට පත්ව සිටියේ අමාත්‍යාංශයක් තිබුණත් ඇමැති නිලතල තිබුණත් කිසිවක් කරකියා ගැනීමට බලයක් නැති තත්ත්වයකට ඔහු පත්ව සිටීම නිසාය.\n\nගිය සඳුදා උදේ ඔහු අමාත්‍යාංශයට ගොස් හරි අපූරු වැඩක් කළේය. ඔහු සිය කාර්ය මණඩලයට කතා කළේය.\n\n‘‘අපි ඉන්නේ ජනතාවට වැඩ කරන්න. වැඩ කරන්න ඇමැතිකමක් අමාත්‍යාංශයක් දීල තිබුණට අපිට වැඩ කරන්න විදියක් නැත්නම් මේ ඇමැතිකමෙන් වත් අමාත්‍යාංශයෙන්වත් වැඩක් නැහැ. පාරවල් හදන්න ව්‍යාපෘති තියනවා. හදන්න පාරවලූත් තියනවා. නමුත් මුදල් නැහැ. ව්‍යාපෘති පටන්ගන්න විදියක් නැහැ. එහෙම නම් ඉතින් මම ඇමැතිවරයා හැටියට මේ අමාත්‍යාංශයේ පුටු රත් කර කර ඉඳල වැඩක් නෑ. මම අද ඉඳල මේ අමාත්‍යාංශයට එන්නේ නැහැ. ඔයාලත් ඔයාල කැමති වැඩක් බලාගන්න. ඇවිත් වැඩක් නැහැනේ.\n\nමෙසේ කියා සේවක මඬුල්ලෙන් සමුගත් ලන්සා අමාත්‍යාංශයේ තම කාර්යාලවලට ඉබි යතුරු දමා වසන්නට නියෝග කර ගෙදර ගියේය.\n\nමේ ආරංචිය ජනාධිපති ලේකම් ගාමිණී සෙනරත් කරා යන්නට වැඩි වේලාවක් ගතවන්නේ නැත. ගාමිණී සෙනරත් ඒ මොහොතේම දුරකථනයෙන් නිමල් ලන්සාට කතා කළේය.\n\n‘‘ඇමැතිතුමා මොකක්ද මේ කලබලේ…’’\n\n‘වැඩක් නැහැනේ සර් අපි මෙහෙම ඉඳලා. ඇමැති කෙනෙක්වෙලා අමාත්‍යාංශයක වරප‍්‍රසාද භුක්ති විඳ විඳ නිකන් ඉඳල මොකටද මම ඔන්න ඔය කාර්යාලය වහල දාල ගෙදර යනවා.\n\n‘‘නෑ නෑ මේ වෙලාවේ ජනාධිපතිතුමා ඉන්නේත් ඔය ගැන ලොකු අවධානයක. අමාත්‍යාංශවල කැබිනට් හා රාජ්‍ය අමාත්‍යාංශ ලේකම්ලා ගෙන්නලා ජනාධිපතිතුමා මේ ප‍්‍රශ්නය කතා කරන්න ඉන්නේ. ඔබතුමා ඉස්සෙල්ලා ජනාධිපතිතුමා හම්බවෙලා කරුණු එතුමට කියන්න. ඉක්මන් තීන්දු ගන්න එපා…’’ ජනාධිපති ලේකම් ගාමිණී සෙනරත් හිතවත්කමින් යුතුව එසේ අවවාද කළේය.\n\n‘‘හරි සර්… අපි ජනාධිපතිතුමාටත් මේක කියමුකෝ. ලන්සා කීවේය.’’\n\nමේ අතර සිද්ධ වුණ දේ ගැන ගම්පහ දිස්ති‍්‍රක් නායකයා වන ප‍්‍රසන්න රණතුංගට ආරංචි විය. ප‍්‍රසන්න වහාම දුරකථනයෙන් ලන්සාට කතා කළේය.\n\n‘‘මොකක්ද මල්ලි කලබලේ.’’\n\nවැඩක් නෑ ඇමැතිතුමා. අපි මහජන නියෝජිතයෝ. ජනතාව අපිව පත් කරලා තියෙන්නේ ජනතාවට වැඩ කරන්න. මට තියෙන්නේ පාරවල් හදන්න. පාරවල් හදන්න ආපු යෝජනා කි‍්‍රයාත්මක කරන්න දෙන්නේ නැහැ. සල්ලි නැහැ කියනවා. කරන්න එපා කියනවා. එතකොට අපි මොනවද කරන්න ඕන. නිමල් ලන්සා සුපුරුදු පරිදි ප‍්‍රශ්න කර සිටියේය. කලබල නැතුව ඉමු මලයා. අපි සර්ලත් එක්ක කතා කරල බලමු. එහෙම නැතුව ඔයා අයින් වෙන එක නම් මේ වෙලාවේ ඕකට උත්තරයක් නොවෙයි. මං එනතුරු ඔහොම ඉන්න. අද හරි හෙට හරි මම එනවා හමුවෙන්න.’’ ප‍්‍රසන්න කීවේය.\n\nඔය සිදුවීම වූයේ සඳුදාය. අඟහරුවාදා උදේ ප‍්‍රසන්න රණතුංග කටුනායක ගුවන්තොටුපළට ගියේ විශේෂ කටයුතු කිහිපයක්ම බලාගන්නටය.\n\nමේ දිනවල නැවතත් සංචාරකයන්ගේ පැමිණීම වැඩි වී තිබේ. පසුගිය කාලයේ ලංකාවට සංචාරකයන් ආවේ සීමිතවය. ආවේ තරුණ හෝ වියපත් ජෝඩු පමණි. එහෙත් පසුගිය දිනවල සිට මේ තත්ත්වයේ වෙනසක් ඇතිවිය. දැන් සංචාරකයන් කණ්ඩායම් පිටින් ලංකාවට එන්නට පටන් ගැනීම තුළ ලොකු ප‍්‍රගතියක් ඇතිවිය. මේ මාසය වනවිට සංචාරකයන්ගේ පැමිණීම මසකට ලක්‍ෂය ද ඉක්මවා ගියේය. ලබන මාසය වනවිට සංචාරකයන් ලක්‍ෂ 2ක් වත් පැමිණෙනු ඇතැයි අමාත්‍යාංශය අපේක්‍ෂා කරයි.\n\nඇමැති ප‍්‍රසන්න එදා කටුනායකට ගොස් එහි සභාපතිවරයා ඇතුළු නිලධාරීන් සමග මේ තත්ත්වය ගැන කතාබහ කළේය. ඔහු කීවේ ලංකාවට එන සංචාරකයන්ට පළමු සුබ දසුන හා පළමු ආගන්තුක සත්කාරය ගුවන්තොටුපළේදී සිදුවිය යුතු බවය.\n\nඋදේ ගුවන්තොටුපළ පුරා ඇවිද ගිය ප‍්‍රසන්න එහි ඇති අඩුපාඩු ගණනාවක් නිරීක්‍ෂණය කර ඒවා සකස් කරන්නට උපදෙස් දුන්නේය.\n\n‘‘සංචාරකයෙක් ඇවිත් විනාඩි 15ක් 20ක් ඇතුළත ඔහුගේ ගුවන්තොටුපළේ කටයුතු සියල්ල අවසන් කර දෙන්න අපි වගබලා ගන්න ඕන. ඇමැති නිලධාරීන්ට උපදෙස් දුන්නේය.\n\n‘‘ලබන අපේ‍්‍රල් වනවිට මාසෙකට ලක්‍ෂ 2ක් විතර සංචාරකයෝ ලංකාවට එන්න ඉඩ තියෙනවා.’’ ඇමැති නිලධාරීන්ට කීවේය.\n\nඉන් පසුව ප‍්‍රසන්න කෙළින්ම ගියේ නිමල් ලන්සා හමුවීමටය. මුලින් නිමල් ලස්සාගේ කතාව සම්පූර්ණයෙන්ම අසා සිටියා හැර ප‍්‍රසන්න කතා කරන්නට ගියේ නැත. අවසානයේ ඔහු කතා කළේය.\n\nනැහැ මල්ලි ඔය කලකිරීම් අපි කාටත් තියෙනවා. අපි ඔය ප‍්‍රශ්න සර්ලා එක්ක කතා කරල විසඳගමු.\n\nපාර්ලිමේන්තු සතියක් වුවද සජිත් සිටියේ හසලක, හිරියාල ඇතුළු ප‍්‍රදේශ රැසක ජනහමු කිහිපයකට සහභාගි වෙමිනි. ඒවාට ඒ තැන්වලදී ඉහළ ජනතා ප‍්‍රතිචාර ලැබිණ. එක් අවස්ථාවක උඩුදුම්බර එජාප සංවිධායක සජබ හා එක්විය. විශේෂත්වය වූයේ ඔහු එජාප හිටපු සභාපති හා එජාප නායකයාගේ සමීපතමයකු වූ සෙනරත් කපුකොටුවගේ සොයුරා ය.\n\n”සජිත් ආවාම ලෝකයම ලංකාවට උදව් කරනවා. ලෝක ආර්ථික ආධාරත්, මැදපෙරදිගින් තෙලූත් ලැබෙනවා. මේ ආණ්ඩුව ලෝක ගලේ ඔළුව ගහගනිද්දී අපි ලෝකය එක්ක ඉදිරියට යෑම ඊට හේතුවයි” වෛද්‍ය රාජිත හිරියාලේ දී කීවේය.\n\n”තවත් අය ජනපතිකමට ඇඳුම් මහලා. එයාලට උදව් දෙන්නේ බංකොලොත් කියුබාව හා උ/කොරියාවද. මමත් ජනතාව එක්ක දුක්විඳිනවලූ. එහෙම ජනපති කෙනෙක් මොන මඟුලකට ද? මෙලෝ දෙයක් නොදත් ජනපති කෙනෙක් ගෙනැත් කෙළවගත්ත වගේ තවත් කෙළව ගන්නද කියන්නේ” රාජිත ඇසුවේ ජනතා ප‍්‍රතිචාර මැදය.\n\nඊපීඑෆ් හා ඊටීඑෆ් ජනතා අරමුදල්වලින් ඉහළ බද්දක් ගැනීමට ආණ්ඩුව සූදානම් වූ අතර සජබ ආචාර්ය හර්ෂ එය රටට එළිකරමින් ඇරඹූ අරගලයට ජවිපෙ හා රටේ සෙසු සියලූ කොටස් පෙළගැසීම තුළ එය අකුලා ගන්නට ආණ්ඩුවට සිදු විය.\n\n”මේ පහත් වැඬේ කරන්න හදන්න එපා. 2/3 ක් නෙවෙයි 5/6 ක් තිබුණත් පාර්ලිමේන්තුවේ සම්මත කළත් මහ පොළොවේ ක‍්‍රියාත්මක කරන්න දෙන්නෙ නෑ. ජනතාව ලක්ෂ ගණන් පාරට ගේනවා” විපක්ෂය කීය. ආණ්ඩුව අකුලා ගන්නා බව ඇඟවූයේ ඉන් පසුවය.\n\nලංකාවට තෙල් නැවක් ආවිට එය පිළිගැනීමට ඇමැතිවරු වරායට යෑම පසුගියදා මුල් වරට සිදුවීම මවිතයට හේතුවිය. එය ද ණයට ගත් තෙල් නැවක් වීම ද විශේෂත්වයකි. තවද රටම ඉන්ධන හා විදුලි අර්බුදයක පැටලී සිටියදී ඇමැති ගම්මන්පිලට ශබ්දය පිට නොවන ලක්ෂ 19 ක ජෙනරේටරයක් රජයේ අරමුදලින් ලබා ගැනීම ගැන දැඩි විරෝධයක් එල්ල විය.\n\n”ජෙනරේටර් ගත්ත ලියකියවිලි අප සතුයි. ඛනිජ තෙල් තොග සංස්ථාවේ අරමුදල් ඊට පාවිච්චි කරලා. මීට කලින් ඔය ඇමැතිගෙ නිල නිවස රෙපෙයාර් කරන්න ලක්ෂ 250 ක මුදල් වැය කළෙත් ඔය ආයතනයමයි” වෘත්තීය සමිති චෝදනා කළහ.\n\n”අධිකරණ ඇමැති රාජ්‍ය මාධ්‍යකදී ගිය රජය ගැන පුදුම කතා කියල තිබුණා. අධිකරණයේ ප‍්‍රගතියට කිසි දෙයක් කළේ නෑලූ. එතුමා මැරිල ඉපදිලද” අශෝක් අබේසිංහ කීවේ විපක්ෂ නායක කාර්යාලයේදීය.\n\n”මහාධිකරණ විනිසුරුවරු 35 කින් වැඩි කළා. දූෂණ විරෝධී මහාධිකරණ ගෙනාවා. රජයේ නීතිඥයන් 118 සිට 218 ට නැග්ගුවා. 50 ක් අලූතින් ගත්තා. නීතිපති දෙපාර්තමේන්තුව, නීති කෙටුම්පත් එකේ හා විනිසුරු පඩි වැඩි කළා. අපි ඇරඔූ ඩිජිටල්කරණයයි දැනුත් යන්නේ. තව කොච්චර වැඩ අපි අධිකරණයේ දියුණුවට කළා ද” අජිත් පී. පෙරේරා පිළිතුරු දුන්නේය.\n\nබුලිත ප‍්‍රදීප් කුමාර",
       "URL": "https://divaina.lk/%e0%b7%80%e0%b6%bb%e0%b7%8a%e0%b6%a2%e0%b6%b1-%e0%b6%b8%e0%b6%bb%e0%b7%8a%e0%b6%af%e0%b6%b1%e0%b6%ba-%e0%b6%9c%e0%b7%90%e0%b6%b1-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b7%84%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/401/"
}