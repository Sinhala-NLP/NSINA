{
       "Source": "divaina",
       "Timestamp": "September 21, 2023",
       "Headline": "තනතුරු පසුපස හඹා නොගිය දිවංගත ජනපති විජේතුංග",
       "News Content": "ශ්‍රී ලංකාවේ ශ්‍රේෂ්ඨ ජනනායකයකු ලෙස සිටි තෙවන විධායක ජනාධිපති ධුරය දැරූ ඩී. බී. විජේතුංග මැතිඳුන්ගේ 15 වන ගුණ සමරුව 2023.09.21 වන දිනට යෙදී ඇත.\n\nකලාත්මක හා ආගමික අතින් වැදගත් ගැමි සුවඳ වහනය වන උඩුනුවර පොල්ගහඅංග නම් සුන්දර ගම්මානයේ 1916-02-15 වන දින ජන්ම දායාදය ලැබූ විජේතුංග මැතිතුමා ගම්පොල ශාන්ත ඇන්ඩෲස් විද්‍යාලයෙන් අධ්‍යාපනය නිමකර රාජ්‍ය සේවයට පිවිසුණි.\n\nමුලින්ම පොලිස් නිලධාරිවරයකු ලෙසත් පසුව සමුපකාර සමිති පරීක්ෂකවරයකු ලෙසත් සේවය කළ එතුමා ඒ තුළින් ලැබූ විනයගරුක භාවය හා ප්‍රජා සමුපකාරික දැනුම තම පාලන තන්ත්‍රය සඳහා උපයෝගි කර ගත්තේය. රැකියාවේ නිරත වී සිටියදී උඩරට කීර්තිමත් ඇමැතිවරයකු වූ ඒ. රත්නායක මැතිඳුනගේ පෞද්ගලික ලේකම් ධුරයට පත්වූ විජේතුංග මැතිතුමා ඒ තුළින් දේශපාලනය පිළිබඳව පන්නරය ලැබීය.\n\n1965 හා 1977 වර්ෂවල පැවැති පාර්ලිමේන්තු මැතිවරණවලදී උඩුනුවර පාර්ලිමේන්තු මන්ත්‍රී ධුරයට පත්වූ විජේතුංග මැතිතුමා ප්‍රථම වතාවට අමාත්‍ය ධුරයකට පත්වූයේ 1977 පාර්ලිමේන්තු මැතිවරණයෙන් පසුවය. ඒ අනුව එතුමා ගුවන්විදුලි හා ප්‍රවෘත්ති, විදුලිබල හා බලශක්ති, තැපැල් හා විදුලි සංදේශ, කෘෂිකර්ම හා පර්යේෂණ, ආහාර ආදී අමාත්‍යාංශ රැසක අමාත්‍ය ධුර දරමින් රටට මහඟු සේවයක් කළේය.\n\nඑකල ජනාධිපති වූ ජේ. ආර්. ජයවර්ධන මැතිතුමා විසින් විජේතුංග මැතිතුමා 1988 මැයි මස වයඹ පළාත් ආණ්ඩුකාර ධුරයට පත්කරන ලදී. ඒ නිසා විජේතුංග මැතිතුමාට උඩුනුවර මන්ත්‍රී ධුරයෙන් හා ඇමැති ධුරවලින් අස්වීමට සිදුවිය.\n\nඑහෙත් 1989 ජනවාරි මස එවකට ජනපති වූ රණසිංහ ප්‍රේමදාස මැතිඳුන්ගේ ඉල්ලීම පරිදි එතුමා වයඹ පළාතේ ආණ්ඩුකාර ධුරයෙන් ඉවත් වී නැවත පාර්ලිමේන්තු දේශපාලනයට ප්‍රවිශ්ට විණි. ඒ අනුව විජේතුංග මැතිතුමා 1989 පෙබරවාරි පාර්ලිමේන්තු මැතිවරණයේදී එ. ජා. පක්ෂයෙන් මහනුවර දිස්ත්‍රික්කයට තරග කර වැඩිම මනාප ඡන්ද සංඛ්‍යාව ලබා මන්ත්‍රී ධුරයට පත් විය. පසුව එතුමා ප්‍රේමදාස රජයේ මුදල් අමාත්‍ය ධුරයට ද ශ්‍රී ලංකාවේ අග්‍රාමාත්‍ය ධුරයට ද, අනතුරුව රජ්‍යාරක්ෂක රාජ්‍ය අමත්‍ය ධුරයට ද පත් වූයේය.\n\n1993 මැයි 1 වැනිදා ජනපති රණසිංහ ප්‍රේමදාස මැතිතුමා ඝාතනය වීමත් සමග ශ්‍රී ලංකාවේ වැඩබලන ජනපති ලෙස පත් වූ විජේතුංග මැතිතුමා සති දෙකකට පසු පාර්ලිමේන්තුවේ ආණ්ඩු පක්ෂයේ හා විපක්ෂයේ මන්ත්‍රීවරුන්ගේ ඒකමතික තීරණය අනුව ස්ථිරවම ශ්‍රී ලකාවේ ජනාධිපති ලෙස පත් විය.\n\nකාල කළමනාකරණය ගැන සලකා බලන විට එතුමාගේ පිළිවෙත අගය කළ යුතුය. රාජකාරි කළ කාලය තුළ පිළිමතලාවේ තම නිවසේදී අලුයම අවදි වන එතුමා උදේ ආහාරය පවා ගන්නේ හෝරා කීපයක් ජනතා සේවයට කැප කිරීමෙන් පසුවය. තමා සහභාගි වන නිල උත්සවයකට හෝ රැස්වීමකට හෝ ආරාධනාවකට හෝ වේලාව නොවරදවා සහභාගිවීම එතුමාගේ උතුම් පිළිවෙතක් විය.\n\nජනාධිපති ධුරය දරන කාලය තුළ අවස්ථානුකූලව නිවැරදි තීරණ ගැනීමේ හැකියාව එතුමාට තිබිණි. එ. ජා. පක්ෂය තුළ විජේපල මැන්දිස්, පෙස්ටස් පෙරේරා වැනි ජ්‍යෙෂ්ඨයින් සිටියදී රනිල් වික්‍රමසිංහ මහතා අග්‍රාමාත්‍ය ධුරයට පත් කිරීම, 1994 ජනපතිවරණයේදී එ. ජා. ප. ජනාධිපති අපේක්ෂක ධුරය ගාමිණී දිසානායක මහතාට ලබාදීම, 1994 පාර්ලිමේන්තු මැතිවරණයෙන් පසු චන්ද්‍රිකා බණ්ඩාරනායක කුමාරතුංග මැතිනියට අග්‍රාමාත්‍ය ධුරය ලබාදීම යන තීරණ තුළින් එතුමාගේ ස්ථානෝචිත ප්‍රඥාව තහවුරු වේ.\n\nවිශ්‍රාමික අධ්‍යාපන අධ්‍යක්ෂනන්දලාල් වාකිස්ට",
       "URL": "https://divaina.lk/%e0%b6%ad%e0%b6%b1%e0%b6%ad%e0%b7%94%e0%b6%bb%e0%b7%94-%e0%b6%b4%e0%b7%83%e0%b7%94%e0%b6%b4%e0%b7%83-%e0%b7%84%e0%b6%b9%e0%b7%8f-%e0%b6%b1%e0%b7%9c%e0%b6%9c%e0%b7%92%e0%b6%ba-%e0%b6%af%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/15/"
}