{
       "Source": "divaina",
       "Timestamp": "June 11, 2023",
       "Headline": "පොලිසිය “පච” කරන්න ගිහින් විහින් “කිච” වුණු ගජේන්ද්‍රන්…",
       "News Content": "රට තවමත් සිරවී තිබෙන්නේ අර්බුදය තුළය. පවතින ගැටලු මේ දක්වා මුළුමනින් විසඳී ගොස් නැත. ජනතාව විඳින දුක් අනන්ත අප්‍රමාණය. ඒ අතරේ වරින් වර සමස්ත සමාජයම හොල්මන් කරමින් මතුවන ගොන් ආතල්වලද අවසානයක් නැත. ජනතා අවධානය වෙනතක හැරවීමේ උපක්‍රමයක් ලෙස සියල්ල සිදුවන්නේ දැයි යන්නද සැකසහිත වී ඇත.\n\nමීට සති දෙක තුනකට ඉහතදී නතාෂා නංගී එවැනි ගොන් ආතල් එකක් රටට සපයනු ලැබීය. අන්තර් ජාලයේ ඇති ඇතැම් වීඩියෝවලදී සිය සිරුරේ නව දොර ගැනම විවිධ දේ කියන නතාෂා නංගී එහිදී එකී නව දොර එකවර මුඛයට ගෙන කී දෙයක් නිසා එල්ල වූ චෝදනාවක් හමුවේ දැන් සිටිනුයේ සිරගතවය.\n\nකුඩා කාලයේ නින්දට පෙර ඉතිපිසෝ ගාථාව තෙවරක් කියා නිදා ගන්නැයි අපේ වැඩිහිටියෝ අපට පැවසූහ. නින්දේදී නපුරු සිහින පෙනීම වැළැක්වීමට එසේ බුදුගුණ සිහිකර නින්දට යෑම පිටිවහලක් වනු ඇතැයිද ඔවුහු කියා දුන්හ. අනන්ත වූ බුදුගුණ බලය කෙරෙහි වූ මහත් ගෞරවයෙන් යුතුව කුඩා අපි එසේ කළෙමු.\n\nඇතැම් විට බන්ධනාගාරගතව සිටින නතාෂා නංගීද දැන් නින්දට පෙර ඉතිපිසෝ භගවා අරහං ලෙසින් බුදුගුණ සිහිකරනවාද විය හැකිය. එහෙත් බන්ධනාගාරයේදී ඇයට නින්දේ දී පෙනෙන්නට තරම් නපුරු සිහින නම් තිබිය නොහැකිය. මන්ද වැලිකඩ බන්ධනාගාරයේ කාන්තා අංශයේ රඳවා සිටින ඇයට නිදන්නට පෙර සියලු නපුරු සිහින සජීවීව දැකබලා ගැනීමේ අවස්ථාව එහිදී හිමිවන නිසාය.\n\nඑය කෙසේ වෙතත් දැන් නතාෂා නංගීගේ ලෙංචි කතාව යල්පැන ගිය එකක් බවට පත්ව ඇත. ඉකුත් සතියේ නතාෂාව එතැනට ඇද දැමුවේ පාර්ලිමේන්තු මන්ත්‍රී ගජේන්ද්‍රකුමාර් පොන්නම්බලම්ය.\n\nමේ ගජේන්ද්‍රකුමාර් පොන්නම්බලම් යනු කවරෙක්ද? උතුරේ දේශපාලන පක්‍ෂයක් ලෙස ඉකුත් 2010 වසරේදී ලියාපදිංචි කෙරුණු දෙමළ ජාතික ජනතා පෙරමුණ පක්‍ෂයේ නායකයා වන්නේ ඔහුය.\n\nඑසේම මෙරට තුළ ක්‍රියාත්මක වූ අධිරාජ්‍ය විරෝධී සටනටද දායකත්වය ලබා දෙමින් අනතුරුව උග්‍ර දෙමළ ජාතිකවාදී දේශපාලනඥයකු ලෙස ක්‍රියාත්මක වන අතරේ පනහට පනහේ දේශපාලන මතවාදය දැඩිව දරමින් එස්ඩබ්ආර්ඩී බණ්ඩාරනායක මහතා සමඟ මතාවදීව ගැටුණු ජී. ජී. පොන්නම්බලම් මහතා ගජේන්ද්‍රකුමාර් පොන්නම්බලම්ගේ සීයා ය.\n\n1956 දී බලයට පත් එස්. ඩබ්. ආර්. ඩී. බණ්ඩාරනායක මහතා අගමැති ධුරයට පත්වීමෙන් පසු සිංහල භාෂාව රාජ්‍ය භාෂාව බවට පත් කිරීමේදී මෙරට දෙමළ ජනතාවටද සම තැන හිමිවිය යුතු බව පවසමින් පනහට පනහේ දේශපාලනය තුළින් ජී. ජී. පොන්නම්බලම් මහතා එවකට රජයට ගෙනදුන් පීඩනය සුළුපටු නොවීය.\n\nජී. ජී. පොන්නම්බලම් පුත්‍රයා වූයේ මෙරට නීති ක්‍ෂේත්‍රය බැබලවූ කෘතහස්ත නීතිඥයකු ලෙස කටයුතු කළ කුමාර් පොන්නම්බලම් මහතාය. මානව අයිතීන් සහ සමානත්වය වෙනුවෙන් පෙනී සිටි කුමාර් පොන්නම්බලම් මහතා දකුණේ සිංහල දේශපාලනඥයන් සමඟ කලක් ඉතා සහයෝගයෙන් කටයුතු කෙරූවෙකි.\n\nවර්ෂ 1971 කැරැල්ලේදී මෙන්ම 89-89 යුගයේදීද රාජ්‍ය මර්දනයට ගොදුරු වූ විශ්වවිද්‍යාල තරුණ තරුණියන් වෙනුවෙන් නොමිලේම නීතිඥ සහාය ලබා දෙමින් මානුෂීයත්වය වෙනුවෙන් නොබියව පෙනී සිට හේ එවකට මෙරට වාමාංශික දේශපාලනයේ නිරත වූ තරුණ තරුණියන්ගේ මෙන්ම ශිෂ්‍ය ව්‍යාපාරයේ සිටි විශ්වවිද්‍යාල සිසුන්ගේද අතිශය හිතෛෂී විද්වතකු විය.\n\nගැටුම්කාරීත්වය මුළුමනින්ම ප්‍රතික්‍ෂේප කළ දේශපාලනඥයකු වූ කුමාර් පොන්නම්බලම් මහතා දකුණ සමඟ සහයෝගීව කටයුතු කරන අතරේ මෙරට දෙමළ ජනතාවගේ ගැටලුවලට සැමවිටම සාධාරණ විසඳුමක් ලබා ගැනීමට බලාපොරොත්තු වූ අයකුද විය.\n\nඑහෙත් අවසානයේ දකුණේ දේශපාලනය විසින්ම දෙමළ ජාතිකවාදය තල්ලු කර දැමූ කුමාර් පොන්නම්බලම් මහතා පසුව දෙමළ ජාතිකවාදය වෙනුවෙන් දැඩිව පෙනී සිටි බව මෑත ඉතිහාසයේ සඳහන්ය. එවකට පැවති සමස්ත ලංකා දෙමළ කොංග්‍රසයේ නායකයා ලෙස කටයුතු කරමින් ඒ අන්දමට දෙමළ ජාතිකවාදය වෙනුවෙන් පෙනී සිටි කුමාර් පොන්නම්බලම් මහතා ඉකුත් 2000 වසරේ ජනවාරි 05 වැනිදා කොළඹ වැල්ලවත්ත රාමක්‍රිෂ්ණා මාවතේදී එල්ලවූ වෙඩි ප්‍රහාරයකින් ඝාතනයට ලක්විය.\n\nනතාෂා පැරදූ අපේ කතා නායකයා වන ගජේන්ද්‍ර කුමාර් පොන්නම්බලම් මහතා සිය දේශපාලන ගමන අරඹන්නේ ඒ අන්දමට සිදුවූ සිය පියාගේ ඝාතනයෙන් පසුවය. එසේ දේශපාලන ගමන ආරම්භ කරන ගජේන්ද්‍ර කුමාර් පොන්නම්බලම් මුලින්ම මැතිවරණයකට ඉදිරිපත් වන්නේ ඉකුත් 2010 වසරේදීය.\n\nඑහිදී පරාජයට පත්වන හේ එයින් පසුබට නොවී සෙල්වරාජා ගජේන්ද්‍රන් නමැත්තකු ඇතුළු පිරිසක් සමඟ එක්ව උතුරේ දෙමළ ජනතාව මුහුණ දෙන ගැටලු සහ ඔවුන්ගේ දුක්ගැනවිලි සොයා බලා ඒවාට විසඳුම් ලබා දීමට කටයුතු කරන්නේය. මේ සඳහා විදේශගත දෙමළ ධනවතුන්ගේ ආධාර උපකාර ලබා ගන්නා හේ ඇතැම් අවස්ථාවල එකී ධනවතුන් මෙරටට ගෙන්වා උතුරේ ආබාධිත හා දුප්පත් ජනතාව වෙනුවෙන් පිහිටුවීමට කටයුතු කළේය.\n\nඑසේ දෙමළ ජනතාව වෙනුවෙන් පිහිට වෙන අවස්ථාවන්හි එම සිදුවීම් ඡායාරූප හා වීඩියෝගත කර උතුරේ පුවත්පත්වලට සහ අන්තර්ජාලයේද පළ කිරීමට කටයුතු කළ ගජේන්ද්‍රකුමාර් පොන්නම්බලම් තම නායකත්වයෙන් යුතු දෙමළ ජාතික ජනතා පෙරමුණ පක්‍ෂයක් ලෙස දෙමළ ජනතාව වෙනුවෙන් පෙනී සිටින්නේ යැයි උතුරේ ජනතාවට ඒත්තු ගන්වා දේශපාලන වශයෙන් එහි වාසිය ගැනීමට අමතක නොකළේය.\n\nඑහි ප්‍රතිඵලය වූයේ කුමක්ද? ගජේන්ද්‍රකුමාර් පොන්නම්බලම් ඇතුළු පිරිස ඒ ආකාරයට ක්‍රියාත්මක වෙද්දී උතුරේ දෙමළ ජනතාව අතර පමණක් නොව විදේශගත දෙමළ ජනතාවගේ සහ විදේශගත කොටි හිතවාදී දෙමළ ඩයස්පෝරාවේ ඇතැම් පාර්ශ්වල පාවා විශ්වාසය දිනා ගැනීමට ඔවුහු සමත් වූහ.\n\nඅනතුරුව විදේශීය වශයෙන් ඔවුන් වෙත ලැබෙන ආධාර දිනෙන් දින ඉහළ ගිය අතර දෙමළ ඩයස්පෝරාවේ සාමාජිකයන්ද එසේ ආධාර කරන්නන් අතර විය. අවසානයේ මේ තුළින් සිදුවූයේ වේලුපිල්ලේ ප්‍රභාකරන්ගේ දේශපාලන යුනිට් එක ලෙස උතුරේ ක්‍රියාත්මක වෙමින් දෙමළ ජනතාවගේ ආශීර්වාදය හිමිවී සිටි දෙමළ ජාතික සන්ධානයේ පදනම ඉරිතලා යෑමය.\n\nසමස්ත ලංකා දෙමළ කොන්ග්‍රසයේ නායක අභාවප්‍රප්ත කුමාර් පොන්නම්බලම් මහතාගේ දේශපාලනය තුළ වූයේ දෙමළ ජාතිකවාදය වුවද ගජේන්ද්‍ර කුමාර් පොන්නම්බලම්ගේ දේශපාලනය තුළ එවැන්නක් නොවීය. හේ ඍජුවම පෙනී සිටියේ දෙමළ ජාතිවාදය සහ බෙදුම්වාදය වෙනුවෙනි.\n\nඑහෙත් එසේ පෙනී සිටියද උතුරට වෙනම රාජ්‍යයක් ඉල්ලා සිටි වේලුපිල්ලේ ප්‍රභාකරන්ගේ දේශපාලන යුනිට් එක හෙවත් දෙමළ ජාතික සන්ධානයට උතුරේ දෙමළ ජනතාව අතර තිබූ ජනප්‍රියත්වය ක්‍රමයෙන් අහිමි කරවන්නට ඔහුගේ දේශපාලන භාවිතාවට හැකි විය.\n\nමේ තත්ත්වය තුළ ගජේන්ද්‍රකුමාර් පොන්නම්බලම් ඇතුළු කණ්ඩායම කරනු ලැබුවේ හැකිතාක් උතුරේ දෙමළ ජනතාවගේ විශ්වාසය දිනා ගනිමින් දෙමළ ජාතිකයන්ගේ ගැටලු විසඳීමට උපරිම ශක්තිය යෙදවීමය.\n\nමෙරට තුළ පැවති පාර්ලිමේන්තු මැතිවරණ පහකට ඉදිරිපත් වී දෙකකින් පරාජයට පත්වූ ගජේන්ද්‍රකුමාර් පොන්නම්බලම් ඉකුත් 2020 මැතිවරණයේදී දෙමළ ජනතාවගේ ඡන්ද 31658 ක් ලබා ගනිමින් පාර්ලිමේන්තුවට පිවිසෙන්නේ එසේ උතුරේ දෙමළ ජනතාවගේ විශ්වාසය දිනාගත් දේශපාලනය හමුවේය.\n\nඑහෙත් එසේ ජනතාවාදී දේශපාලනයක නිරත වුවද බෙදුම්වාදී දෙමළ දේශපාලනයට අයත් සෑම දේශපාලනඥයකු සේම ගජේන්ද්‍රකුමාර් පොන්නම්බලම් ද ඒ අන්දමට උතුරේ ජනතාවට පිහිට වන අතරේ සිය දේශපාලන පැවැත්ම වෙනුවෙන්සිටගැනීමට අමතක නොකළේය.\n\nඉකුත් සතියේ යාපනය නැගෙනහිර වඩමාරච්චිහි මරදන්කේනි ප්‍රදේශයේ පිහිටි විභාග මධ්‍යස්ථානයක් අසල පැවති රැස්වීමකට පැමිණි පොලිස් බුද්ධි අංශ නිලධාරීන්ට පහර දීමට උත්සාහ ගනිමින් විභාග මධ්‍යස්ථානයේ සිටි පොලිස් සැරයන්වරයකු සමඟ ගැටුමට යමින් තප්පුලනු ලැබුවේ මේ ගජේන්ද්‍රකුමාර් පොන්නම්බලම්ය.\n\nසිය පියා ගිය මග අමතක කරමින් දේශපාලන බලය වෙනුවෙන් ජාතිවාදී සහ බෙදුම්වාදී මතවාදයක සිටිමින් කටයුතු කළ හේ එහිදී හැසිරුණු ආකාරය නම් සිය පියාගේ සහ මුත්තණුවන්ගේ අහලකටවත් තැබිය නොහැකි බව මෙහිදී නොකියාම බැරිය.\n\n‘ඒයි මෙහෙවරෙන්… .. මම පාර්ලිමේන්තු මන්ත්‍රී.. උඹ දන්නේ නැද්ද.. උඹ නීතිය දන්නේ නැද්ද.. උඹ කටවහපන්..’\n\nමට කට වහන්න කියන්න උඹ කවුද? උඹ කට වහපං..’\n\n‘හරි බලාගමු.. මම මන්ත්‍රී.. උඹ කටවහපං.’\n\n‘උඹ කට වහපං.. මන්ත්‍රී කෙනෙක් නම් ඉස්සරවෙලා කතා කරන්න ඉගෙන ගනින්’\n\nහොඳ දෙකේ හතරේ චරිතයක් වූ ගජේන්ද්‍රකුමාර් පොන්නම්බලම් පෙරහැරේ ගිය අලියකුට ගිනි අඟුරු පෑගුණාක් මෙන් හතර අතේ යමින් පොලිස් නිලධාරියාට බැණ වදිද්දී පොලිස් සැරයන්වරයා ගජේන්ද්‍රකුමාර්ට වැපිරූ දෙයෙහි අස්වැන්න නෙළා දුන්නේ එසේය.\n\nඅප ඒ පොලිස් සැරයන්වරයාට අපේ ආචාරය පුදන්නෙමු. එසේ කරන්නේ ගජේන්ද්‍රකුමාර් පොන්නම්බලම් මන්ත්‍රීවරයා කෙරෙහි වූ ආරෝවකින් නොවන බවද කිව යුතුය. අප ඒ පොලිස් නිලධාරියාට ආචාර කරනුයේ පාර්ලිමේන්තු මන්ත්‍රීවරයකු වීත් සිය ගෞරවයට හානි වන පරිදි හැසිරෙමින් නොහික්මුණු දඩබ්බරයකු සේ කටයුතු කළ මන්ත්‍රීවරයාට පාඩමක් කියා දීම නිසාය.\n\nමේ පොලිස් නිලධාරියාද එසේ මෙසේ චරිතයන් නොවන්නෙකි. හේ නමින් සාන්තය. වරක් යුද සමයේ ඔහු යුද බිමේදී එල්ටීටීඊයේ ග්‍රහණයට අසුවිය. එසේ හසුවීමෙන් පසු හෙතෙම වසර ගණනාවක් එල්ටීටීඊ වධබන්ධනයන්ට ලක්ව අවසානයේ පෙර පිනකට නිදහස ලැබීය. ගජේන්ද්‍රකුමාර් පොන්නම්බලම් මේ අන්දමට හැසිරෙද්දී ඔහුට ඒ අතීතය සිහි වූවාද විය හැකිය.\n\nගිනි පෙල්ලේ තරම දන්නේ පිළිස්සුණු එකාය. එසේම වරක් අත්අඩංගුවට ගත් වැලි ලොරියක් පොලිසියේ ඕඅයිසී මුදා හැරීම හමුවේ ටී 56 අතට ගෙන ඕඅයිසීට විරුද්ධව කෑගසමින් සිදුවූ අසාධාරණයට එරෙහිව නැගී සිටියේද මේ පොලිස් සැරයන්වරයාය. ඒ අතින් බලන කල එවන් නිලධාරියකුට ගජේන්ද්‍රකුමාර් පොන්නම්බලම් යනු මොන කජ්ජක්දැයි රටේ ජනතාවට නිකමට මෙන් නොසිතෙනු ඇතිද?\n\nමේ සිද්ධියෙන් අනතුරුව කොළඹ පිහිටි නිවසේදී ගජේන්ද්‍රකුමාර් පොන්නම්බලම්ව අත්අඩංගුවට ගැනීමට මරදන්කර්නි පොලිසියේ ස්ථානාධිපතිවරයා ඇතුළු නිලධාරීන් කණ්ඩායමක් එහි ගියේය. එය පෙර දිනයේ දැනුම්දීමක් භාර දීමට පොලිසිය නිවසට පැමිණි මොහොතේ තමන් සිංහල නොදන්නේ යැයි කියමින් එය ප්‍රතික්‍ෂේප කළ ගජේන්ද්‍රකුමාර් අත්අඩංගුවට ගැනීමට පොලිසිය පැමිණි මොහොතේ හොඳට සිංහල කතා කරන්නට විය.\n\nඑහිදීත් සිංහල දෙමළ වර්ග බේදය පිළිබඳ කතාවක් කී ඔහු අවසානයටම කීවේ මේවට වගකියන්න ඕනේ ජනතාව කියාය. මොන දේ නැතත් ඒ කතාව නම් සම්පූර්ණයෙන්ම ඇත්තකි. ඔහු වැනි නොහික්මුණු ලෙසින් හැසිරෙන්නන් පාර්ලිමේන්තුවට පත් කර යැවීම පිළිබඳ වගකිව යුත්තේ ජනතාවමය.\n\nඑසේ පොලිස් අත්අඩංගුවට ගනු ලැබූ ගජේන්ද්‍රකුමාර් පොන්නම්බලම් මන්ත්‍රීවරයා පසුව පොලිස් රාජකාරියට බාධා කිරීමේ චෝදනා යටතේ කිලිනොච්චිය මහෙස්ත්‍රාත්වරයා වෙත ඉදිරිපත් කිරීමෙන් පසු රුපියල් ලක්‍ෂ පහක ඇපයක් මත මුදා හරිනු ලැබීය.\n\nඒ අනුව අදාළ නඩුව ඉදිරියේදී විභාග වනු ඇත. එහෙත් ගජේන්ද්‍රකුමාර් පොන්නම්බලම් රඟ දැක්වූ මේ නාටකයේ අවසාන ප්‍රතිඵලය වන්නේ කුමක්ද? දැන් ගජේන්ද්‍රකුමාර් යනු බෙදුම්වාදී අදහස් දරන උතුරේ දෙමළ ජනතාවට මෙන්ම විදේශගත කොටි ඩයස්පෝරාවටද වීරයෙකි. මන්ද හේ පොලිසිය සමඟ ගේම ඉල්ලා අත්අඩංගුවට පත්වූ මන්ත්‍රීවරයෙකි.\n\nඑම තත්ත්වය තුළ විදේශගත දෙමළ ජනතාවට එම රටවල රැඳී සිටීමේදී යම් බාධාවක් ඇති වුවහොත් තවමත් අපට සිංහලයන්ගෙන් කරදර යැයි පෙන්වීමට ඉදිරියේදී ගජේන්ද්‍රකුමාර් සිද්ධියද යොදා ගනු ඇත. එසේම යුද්ධය නිමවීත් ආරක්‍ෂක අංශ නිලධාරීන් උතුරේ සිටිමින් දෙමළ මන්ත්‍රීවරුන්ට පවා හිරිහැර කරන්නේ යැයි වශයෙන් තවත් කතාවක් නිර්මාණය කර ගැනීමේ හැකියාවද ඔවුන්ට ලැබෙන්නේය.\n\nගජේන්ද්‍රකුමාර් පොන්නම්බලම් යනු නීතිඥයෙකි. එනිසා එම තත්ත්වයද ව්‍යාජය පැතිරවීමේදී විදේශගත බෙදුම්වාදයට හිතවත් දෙමළ ජනතාවට යොදා ගත හැකිය. එක් පැත්තකින් එසේ කටයුතු සිදු වෙද්දී අනෙක් අතට සිදු වන්නේ කුමක්ද?\n\nගජේන්ද්‍රකුමාර් පොන්නම්බලම් කෙරෙහි තව තවත් පැහැදෙන බෙදුම්වාදයට හිතවාදී විදේශගත දෙමළ ඩයස්පෝරාව තව තවත් ඔහුගේ ගිණුම නොමසුරුව පුරවනු ඇත. එහිදී උතුරේ දෙමළ ජනතාවට තවත් ආධාර උපකාර කරන ගජේන්ද්‍රකුමාර්ගේ නායකත්වයෙන් යුතු දෙමළ ජාතික ජනතා පෙරමුණ තවදුරටත් උතුරේ දෙමළ ජනතාව අතර බැබළෙනු ඇත.\n\nඑසේ බැබළෙද්දී දිනෙන් දින පුරුක් ගැලවී යමින් අවදානමට ලක්වන්නේ දෙමළ ජාතික සන්ධානය ය. සුපිරි කතාව ඇත්තේ එතැනය. එය කෙසේ වෙතත් උතුර නැගෙනහිරට ඉඩම් සහ පොලිස් බලතල දෙන්නේ යැයි යනුවෙන් පුවතක් පසුගිය දිනවල වාර්තා විය.\n\nඑහෙත් උතුරේ පවතින බෙදුම්වාදී දේශපාලනය තිබෙන්නේ මෙවන් නොහික්මුණු තැනක නම් ඉඩම් සහ පොලිස් බලතලත් ඔවුන්ට හිමිවූ කල්හි කුමකින් කුමක් සිදුවනු ඇතිද? එදාට ගජේන්ද්‍රකුමාර් වැන්නන් ඇතැම්විට මෙවැනි සිදුවීමකදී ඉනේ තිබෙන මන්ත්‍රී පිස්තෝලය ගෙන පොලිසියට වෙඩි නොතබනු ඇතිද?\n\nසමන් ගමගේ",
       "URL": "https://divaina.lk/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba-%e0%b6%b4%e0%b6%a0-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a-%e0%b7%80/",
       "Category": "visheshanga",
       "Parent URL": "https://divaina.lk/category/visheshanga//page/82/"
}