{
       "Source": "divaina",
       "Timestamp": "May 8, 2023",
       "Headline": "අදට යෙදෙන ලෝක තැලසීමියා දිනය",
       "News Content": "තැලසීමියා රෝගය යනු ප්‍රවේණි රෝග අතුරෙන් ලෝකයේ බහුල ලෙස පවතින බෝවන රෝගයකි. අවබෝධයෙන් යුතුව කටයුතු කිරීමෙන් මෙම රෝගය වැළඳීම වළක්වා ගත හැකි අතර, එම අවබෝධය ලෝකවාසීන්ට ලබාදීම සඳහා ලෝක සෞඛ්‍ය සංවිධානය විසින් විශේෂ දිනයක් ලෝක තැලසීමියා දිනය නමින් නම්කර ඇත. එම දිනය වන්නේ මැයි 8 දිනයි. මැයි මස 8 වැනි දිනට යෙදෙන ලෝක තැලසීමියා දිනය වෙනුවෙන් මෙම ලිපිය පළවෙයි.\n\nතැලසීමියා යනු රුධිරයේ රතු රුධිරාණුවල අඩංගු හිමොග්ලොබීන් අණුවේ ව්‍යුහයේ ඇති අසාමාන්‍යතාවක් හේතුවෙන් ඇතිවන බෝ නොවන රෝගයකි.\n\nතැලසීමියා රෝගය හා ශ්‍රී ලංකාව දෙස බලන විට ශ්‍රී ලංකාවේ තැලසීමියා රෝගීන් ලංකාවේ සෑම ප්‍රදේශයකින්ම පාහේ වාර්තා වී ඇති අතර වැඩි වශයෙන් ම රෝගීන් වාර්තා වන්නේ උතුරුමැද, මධ්‍යම, ඌව හා වයඹ යන පළාත්වලිනි. මේ වන විට නිරන්තරයෙන් රෝහල්වලින් ප්‍රතිකාර ලබන ප්‍රමාණය 1500 – 2000 ත් අතර බව වාර්තා වේ. ලංකාවේ ජනගහනයෙන් සියයට 4ක ප්‍රමාණයක් තැලසීමියා රෝග වාහකයන් වශයෙන් අනුමාන කරන බව සෞඛ්‍ය අංශ වාර්තා කරයි.\n\nතැලසීමියා රෝගී තත්ත්වය සමාජයේ පවුල් ඒකකවල ආර්ථික තත්ත්වයට සෘජුවම බලපාන අතර, සමාජ මත හා පුද්ගලයන් මත යැපෙන රෝගය වැළඳුන දරුවන් ඉතා අඩු ආයුෂ කාලයකදී මරණයට පත් වේ. එසේම මෙම රෝගී තත්ත්වයනට ප්‍රතිකාර කිරීම සඳහා රජයට විශාල පිරිවැයක් යෙදීමට සිදු වේ. එක් රෝගියෙක් වෙනුවෙන් රජය රුපියල් මිලියන 10 ක් පමණ වැය කරන බවත් වාර්ෂිකව සෞඛ්‍ය දෙපාර්තමේන්තුව සියයට 5 ප්‍රමාණයක් තැලසීමියා රෝගීන් සඳහා වැය කරන බව ද වාර්තා වේ.\n\nලෝකයේ තිබෙන බහුලම ප්‍රවේණී රෝගය වන මෙය සුවකළ නොහැකි රෝගයකි. සමහර අවස්ථාවල ඇටමිදුළු බද්ධ කළ ද එය සාර්ථක වන්නේ සියයට 30 පමණි. ලංකාවේ මෙම රෝගය මුල්වරට සොයාගනු ලැබුවේ 1945 දී ය.\n\nතැලසීමියා රෝගය මුලින්ම ව්‍යාප්ත වන්නේ මධ්‍යධරණී මුහුද ආශ්‍රිත රටවල් හරහා ය. එහෙත් ලෝකයේ දැනට ලක්‍ෂ 2 කට ආසන්න ප්‍රමාණයක් තැලසීමියා රෝගීන් සිටියි. රෝග වාහකයන් දෙදෙනෙකු අතර විවාහයෙන් ලැබෙන දරුවන්ගෙන් සියයට 25 ක් ම රෝගය වැළඳීමේ අවදානමට ලක්වේ. රෝගය වළක්වා ගැනීමට නම් තැලසීමියා වාහකයන් අතර විවාහ වීම නවතා දැමීම අනිවාර්යය වේ.\n\nමෙම රෝගයේ රෝග ලක්‍ෂණ පිළිබඳව සලකා බලන විට තදබල ලෙස රක්තහීනතා ලක්‍ෂණ පෙන්වයි. ඇස් කහපාට වීම, ප්ලීහාව හා අක්මාව ඉදිමීම නිසා උදරය ඉදිරියට නෙරා ඒම, ශරීරය නිසි පරිදි වර්ධනය නොවීම, ප්‍රතිශක්තිය හීනවීම හේතුවෙන් නිරන්තරයෙන් අසාධ්‍ය රෝගී තත්ත්වයන්ට ලක්වීම සිදුවේ. ඉපදී පළමු මාස 04 – 08 තුළ මෙම රෝගී ලක්‍ෂණ මතු වේ. පිටතින් රුධිරය ලබාදීම ප්‍රධාන ප්‍රතිකාරය වන අතර මෙය මාසයකට වරක් ජීවිත කාලය පුරාම ලබාදීම කළ යුතුය. රුධිරය ලබාදීම නිසා ශරීරයේ යකඩ එකතුවීම ඇතුළුව මෙම රෝගයේ සංකූලතා නිසා මෙවැනි රෝගී දරුවන් රැකබලා ගැනීමේදී ආර්ථික සමාජීය සහ මානසික ගැටලු\n\nරැසකට මුහුණ දීමට දෙමව්පියනට සිදුවේ. ඒ හේතුවෙන් තැලසීමියා රෝගී දරුවෙකු ඇතිවීම වැළැක්වීම ඉතා වැදගත් වේ.\n\nතැලසීමියා වාහක තත්ත්ව යනු දෙමව්පියන්ගෙන් එක් තැලසීමියා ජානයක් පමණක් උරුම වූ විට එය තැලසීමියා වාහක තත්ත්වය ලෙස හඳුන්වයි. එවිට රුධිරයේ හිමොග්ලොබින් මට්ටම තරමක් අඩුවිය හැකි නමුදු එය රෝගී තත්ත්වයක් ලෙස නොසැලකේ. විශේෂයෙන් රුධිර පරීක්‍ෂණයකින් පමණක් වාහක තත්ත්වය තහවුරු කරගත හැක. තැලසීමියා වාහකයන් දෙදෙනෙකු අතර සිදුවන විවාහයකදී මහා තැලසීමියා රෝගී දරුවෙකු ඉපදීමට හැකි බැවින් විවාහයට පෙර වාහකයෙක් ද නැද්ද යන්න සෑම අයෙකුම නිශ්චය කර\n\nගැනීම ඉතා වැදගත් වේ. එක් අයෙකු වාහකයෙකු වුවත් විවාහක සහකරු හෝ සහකාරිය වාහක අයෙකු නොවේ නම් බියවීමට කිසිදු කාරණාවක් නොමැති අතර, එමගින් බිහිවන දරුවන් වාහකද නොමැතිද යන්න තීරණය කිරීම අපහසුය. එසේ සිදුවීමක් සිදුවුවහොත් උපන් දරුවාගේ වයස අවුරුදු එක සම්පූර්ණ වූ විට තැලසීමියා රුධිර පරීක්‍ෂණයක් කරගත යුතු බව සෞඛ්‍ය බලධාරීහු පවසති.\n\nරංජිත් සිසිර කුමාර සූරියආරච්චි",
       "URL": "https://divaina.lk/%e0%b6%85%e0%b6%af%e0%b6%a7-%e0%b6%ba%e0%b7%99%e0%b6%af%e0%b7%99%e0%b6%b1-%e0%b6%bd%e0%b7%9d%e0%b6%9a-%e0%b6%ad%e0%b7%90%e0%b6%bd%e0%b7%83%e0%b7%93%e0%b6%b8%e0%b7%92%e0%b6%ba%e0%b7%8f-%e0%b6%af/",
       "Category": "visheshanga",
       "Parent URL": "https://divaina.lk/category/visheshanga//page/105/"
}