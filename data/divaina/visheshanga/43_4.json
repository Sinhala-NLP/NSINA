{
       "Source": "divaina",
       "Timestamp": "August 13, 2023",
       "Headline": "මේ කුමන්ත්‍රණය අරගලයේම කොටසක්…ප්‍රධාන දේශපාලන පක්‍ෂයක් මරණවලට වගකිව යුතුයි!",
       "News Content": "ප්‍රශ්නය – ඖෂධ හිඟය, බාල ඖෂධ, හදිසි මිලදී ගැනීම්, රෝහල් ගතවන රෝගීන් මිය යෑම, විශේෂඥ වෛද්‍යවරුන් ඇතුළු වෛද්‍යවරුන් රට හැර යෑම වැනි ප්‍රශ්න ගණනාවකින්ම අද වෙද්දි අපේ සෞඛ්‍ය ක්ෂේත්‍රය හෙම්බත් වෙලා තියෙන්නෙ. මේ හැම දේටම ජනතාව උත්තර බලාපොරොත්තු වෙන්නෙ ඔබගෙන්. ඒ ඔබ විෂයබාර ඇමැතිවරයා වන නිසා. මේ අර්බුද විසඳෙන නිශ්චිත දිනයක් ඔබට කියන්න පුළුවන් ද?\n\nපිළිතුර – සෞඛ්‍යය ක්ෂේත්‍රයේ තියෙන ප්‍රශ්න කවදාවත් විසඳෙන්නෙ නෑ. හේතුව සෞඛ්‍ය ප්‍රශ්න කියන්නෙ එදිනෙදා ගොඩනැගෙන ප්‍රශ්න. ඒ වගේම සියයට සීයක් සෞඛ්‍යයේ ප්‍රශ්න විසඳුනු ඉතිහාසයක් අපට නෑ. ලෝකයේ දියුණු රටවල තත්ත්වය වුණත් එහෙමයි. අපිට තිබෙන ප්‍රශ්නය තමයි තියෙන අවශ්‍යතාවන් පාලනය කරන්න පුළුවන් තැනක තියාගන්න එක. එය තමයි අපේ ප්‍රධාන ඉලක්කය.\n\nප්‍රශ්නය – මිනිස්සු ආර්ථික අර්බුදය නිසා අන්තයටම පීඩාවට පත්වෙලා ඉන්නෙ. ඒ අතරේ රෝහල්වලට යන මිනිස්සු මැරෙනව. නොමිලේ බෙහෙත් ටිකක් ගන්න තිබුණු විශ්වාසවන්ත තැන තමයි රජයේ රෝහල. දැන් ඒ විශ්වාසය පලුදුවෙලා. ඇයි මෙහෙම වෙන්නේ…? ඖෂධවල ප්‍රමිතිය බාල නිසා නෙමෙයි ද එහෙම වුණේ….\n\nපිළිතුර – නැහැ . රෝගී ජනතාව ජීවත්වුණේ ඖෂධ නිසා. ජීවිතක්ෂයට පත්වෙන එක ගැන කතා කළොත්, රෝහල්වලට එන අය ජීවිතක්ෂයට පත්වෙනව. කුඩා දරුවගෙ ඉඳල මහලු පුද්ගලයා දක්වා අය රෝහලට එන්නෙ සෞඛ්‍ය ප්‍රශ්නයක් නිසා. ඉතින් එහෙම සෞඛ්‍ය ප්‍රශ්න තියෙන අය ජීවිතක්ෂයට පත්වෙන එක සාමාන්‍ය දෙයක්. නමුත් ප්‍රශ්නය තියෙන්නෙ මේ හැම දේම වෛද්‍ය ක්ෂේත්‍රයේ අඩුවක්, බෙහෙත්වල අඩුවක් කියල මේ රටේ සිදුවෙන ස්වභාවික මරණත් මේකට බැර කළොත් මොකද වෙන්නේ… ඒකනෙ මේ වෙන්නෙ.\n\nප්‍රශ්නය – ඒත් පසුගිය දිනවල සමාජ කළඹන මරණයන් කිහිපයක් රෝහල් තුළ සිදුවුණා. එහෙම වුණෙ කොහොමද කියල හොයන්නත් කමිටුවක් පත් කළා. ඒ කමිටු වාර්තාවල තිබෙන්නෙ මොනව ද?\n\nපිළිතුර – පේරාදෙණිය සිදුවීම සම්බන්ධ වාර්තාව ඇවිත් තිබෙනව. ඒකෙ බොහොම පැහැදිලිව කියල තිබෙන්නෙ ඒ අවස්ථාවෙ තිබෙන හොඳම ප්‍රතිකර්මය කළ බව. නමුත් ඒක ලක්ෂයකට එක්කෙනක්ට වගේ ඇතිවෙන්න පුළුවන් සංකූලතාවක් නිසා එහෙම වුණ බව සඳහන්. ඖෂධවල ගුණාත්මකභාවයේ අඩුවක් තියෙනවද කියන එකත් දැන් සෝදිසි කරගෙන යනව. හැබැයි පේරාදෙණිය වුණු සිදුවීමට තුඩුදීපු එන්නත ඊට පෙර ලක්ෂයට වඩා ලබාදීල තිබෙනව. පේරාදෙණිය රෝහලට පමණක් 22000ක් නිදහස් කරල තියෙනව. ඒකෙන් 14500ක් විතර පාවිච්චි කරල තිබුණ දැන් මාසෙකට, එකහමාරකට පෙර. මේ මියගිය තරුණිය මියගිය දවසෙ, ඒ වාට්ටුවෙම ඒ බෙහෙතම එන්නත් කරපු තව දොළොස් දෙනෙක් හිටිය. මීට වඩා දෙයක් මට ඉතුරුවෙලා නෑ ඔය සම්බන්ධව කියන්න.\n\nප්‍රශ්නය – ඔබට හිතෙන්නෙ නැද්ද සෞඛ්‍ය අමාත්‍යාංශයේ නිලධාරීන්ගේ ක්‍රියාකලාපයන් ඔබටත් යම් බලපෑමක් වෙලා තිබෙන බව…\n\nපිළිතුර – මට දැනුවත්ව නෑ. ඔබ කියන හින්ද හොයා බලන්න ඕන.\n\nප්‍රශ්නය – හදිසි මිලදී ගැනීම්. මේ දවස්වල සෞඛ්‍ය සම්බන්ධව එල්ලවන ප්‍රධාන චෝදනාවක්. ඇයි මේ විදිහට බෙහෙත් හදිසියෙ මිලදී ගන්නේ ?\n\nපිළිතුර – හදිසි මිලදී ගැනීම් කරන්නෙ ඊළඟ මාසෙ යම් ඖෂධ තොගයක් අවසන් වෙනව නම් මම මොකද කරන්නේ…? සාමාන්‍ය ප්‍රසම්පාදන ක්‍රමයට ගියොත් මාස 9ක් යනව. උපරිම ශක්තිය යෙදුවොත් මාස 6, 7කින් පුළුවන්. හිතන්නකො ලබන මාසයෙ යම් බෙහෙතක් අවසන් වෙනව කියල. ඒක අත්‍යවශ්‍ය බෙහෙතක්. එතකොට මම මොකද කරන්නෙ, හදිසි මිලදී ගැනීමක් කරන්නෙ නැතිව. හදිසි මිලදී ගැනීම් නරක වචනයක් විදිහට තමයි ව්‍යවහාරයේ තියෙන්නෙ. අනපේක්ෂිත දේවල් වෙනවනෙ.\n\nප්‍රශ්නය – හදිස්සි මිලදී ගැනීම් සිදුකිරීම වෙනකම් කල් මැරීම සිදු වන්නේ ඇයි ?\n\nපිළිතුර – මම කාටවත් දෝෂාරෝපණය කරනවා නෙවෙයි. මට බැටන් එක ගන්න තියෙන්නේ දුන්න තැන ඉඳන්. මට වැඩිය කිලෝමීටර ගානක් දුරින් කවුරුහරි දුවලා තියෙනවා නම් මටත් මහන්සි වෙලා දුවන්න වෙනවා. මම මේ කරන්නේ ඒ දේ. ඒ සඳහා විවිධ ක්‍රමවේද තියෙනවා. හදිසි මිලදී ගැනීම් ගැනීම කියන්නේ එයින් එක් ක්‍රමවේදයක්. ඉදිරියේදී මෙම හදිසි මිලදී ගැනීම් නතර කරනවා.\n\nප්‍රශ්නය – හදිසි මිලදී ගැනීම් කියන වර්ගීකරණය යටතේ අනුමත ආයතනවලින් පරිබාහිරව බෙහෙත් මේ රටට ගෙන්වල තියෙනව ද? මම එහෙම අහන්නෙ ඔබතුමත් ඉන්දියාවෙ ගියා. ඒ අතරේ අසාදු ලේඛනගතවෙලා තියෙන ඉන්දීය සමාගමකින් බෙහෙත් ගෙන්වල තියෙන බවට චෝදනා තියෙනවා\n\nපිළිතුර – නෑ, එහෙම ගෙන්වල නෑ. මම ඉන්දියාවෙ යන එක ප්‍රශ්න කරන්නෙ කොහොම ද? මම සෞඛ්‍ය ඇමැතිවරයා. අපි සියයට අසූවක් බෙහෙත් ගේන්නෙ ඉන්දියාවෙන්. මට තිබුණ සැකයක් ඒ ගෙන්වන බෙහෙත් ගැන. මොකද සමාජයේ කතාබහක් තිබුණ ඒ බෙහෙත් ගෙවල්වල හදන ඒව කියල. මම ඒ ගැන සෝදිසියෙන් හිටිය. මම කියන්න කැමැතියි ඉන්දියාව ඖෂධ නිෂ්පාදනයෙදි වෙනම මට්ටමක අද ඉන්නෙ. ඔය කතා කියන්නෙ මීට අවුරුදු දහයකට විතර ඉස්සර ඉන්දියාව ගැන. අද ඉන්දියාව ඇමරිකාවට, එංගලන්තයට, කැනඩාවට බෙහෙත් සපයන මූලික රටක් බවට පත්වෙලා. ඉන්දියාව අද ඉන්න තත්ත්වය දැක්කම ඇත්තටම අපිට දුක හිතෙනව.\n\nප්‍රශ්නය – ඔබතුමා ඔය හෙළන්නෙ කිඹුල් කඳුළු නේද? මොකද ඔබතුමත් මේ රටේ වගකිව යුතු ඇමැති තනතුරු හැම විටම දරපු කෙනෙක්. ඉතින් ඔබතුමන්ලට බැරිවුණේ ඇයි ඉන්දියාව තියෙන තත්ත්වයට අපේ රට ගෙන්න. අද අපි ඉන්න තත්ත්වයට ඔබතුමන්ලත් සෘජුවම වගකියන්න ඕන නේද?\n\nපිළිතුර – ඔව්, අපි හැමෝම සාමූහිකව වගකියන්න ඕන. ගෙවුණු අවුරුදු 75 ගැන හැමෝම කතා කරනවනෙ, මොනවද කළේ හෙණ ගහන්න ඕන කියල සාප කරනවනෙ. ඒ අවුරුදු 75න් අවුරුදු 30ක් මේ රටේ යුද්ධයක් තිබුණ. 71 මේ රටේ විනාශයක් ඇති කළා. 88/89 හැමෝටම මතකයිනෙ. රජයේ දේපළ ගිනි තිබ්බ. ඒවට වුණු අලාභය බිලියන 200කට වැඩියි කියල ජ්‍යෙෂ්ඨ මාධ්‍යවේදී වික්ටර් අයිවස් මහත්තය ලියල තිබුණ. අපේ ණය සියල්ල බිලියන 70ක් විතර තියෙනව. මේවත් එක්ක බලද්දි අපි අවාසනාවන්ත තත්ත්වයට පත්වෙලා තියෙනව.\n\nප්‍රශ්නය – ඔබ පිළිගන්නවද මේ වෙද්දි රටේ ජනතාව රජයේ රෝහලකට යන්න බියෙන් ඉන්නෙ කියල.?\n\nපිළිතුර – මේ කරන්නේ එක කණ්ඩායම් නිදහස් සෞඛ්‍යයට දැවැන්ත පහරක් එල්ල කරන එක. පෞද්ගලිකව කෙහෙලිය රඹුක්වැල්ලටවත්, සෞඛ්‍ය අමාත්‍යාංශයේ නිලධාරියෙක්ටවත් ගහන එකක් නෙමෙයි. මේක ඉතාම පහත් මට්ටමේ නින්දිත ක්‍රියාවලියක්. නිදහස් සෞඛයට ගහන එකත් පටන් අරන්.\n\nප්‍රශ්නය – නිදහස් සෞඛ්‍යට ගහන්නෙ සෞඛ්‍ය පෞද්ගලීකරණය කිරීමේ අරමුණින් ද?\n\nපිළිතුර – ඔබ දකිනවා ඇති දැන් තියෙනව අරගලයෙන් තොර ගමනක් නැත කියල. අරගලයක් කරනව නම් හොඳම තැන මොකක් ද? ගිය සැරේ මොකක්ද වුණේ…? පෙට්‍රල් ටික නැති වුණා. පෝලිම් ඇතිවුණ, විදුලියත් නෑ ගෑසුත් නෑ, බඩු මිල පාලනයකින් තොරව ඉහළ ගියා. මේව තමයි හේතුවුණේ ඔය කියන අරගලයට.\n\nප්‍රශ්නය – ඔබ මේ කියන්න හදන්නෙ, මිනිස්සු මරණව, මේ මරණ සිද්ධ කරන්නෙ නැවත අරගලයක් ඇතිකිරීමේ වුවමනාවෙන් කියල ?\n\nපිළිතුර – පැහැදිලිවම, ඉතාම සංවේදීම කරුණක්නෙ සෞඛ්‍යය. පසුගිය කාලෙ උත්සාහ කළා අස්වැසුම පාවිච්චි කරල ඒ අරගලය පටන් ගන්න. ඒක පාලනය වුණා. ඊට පස්සෙ ගොවි ජනතාවගේ වතුර ප්‍රශ්නය. ඒක සැබෑවට හදවතටම දැනෙන ප්‍රශනයක්. මේ රටේ සියයට තිහක් විතර ඉන්න ගොවි ජනතාවට වතුර නැතිවෙනව කියන එක. හැබැයි ඒ ප්‍රශ්නයත් අපි විසඳගත්ත. හැබැයි සෞඛ්‍ය ප්‍රශ්නයත් ඉතාම සංවේදී ප්‍රශ්නයක්. සෞඛ්‍ය නිසා අපි හඬන හඬ ලෝකයට ඇහෙනව. ඒ හඬන හඬත් එක්ක සැකයේ බීජයක් ඇතිකරනව. හැබැයි මේ විදිහට රට ගිනි තියන්න ඉඩ දෙන්න බෑ. ඒකයි වෛද්‍යවරුන්ට, සෞඛ්‍ය සේවකයන්ට අවසරයකින් තොරව මාධ්‍යයට අදහස් ප්‍රකාශ කිරීම වැළැක්වීමට නීතියක් ගෙනාවෙ. ව්‍යවස්ථාව රකින්න දිවුරා පොරොන්දු වුණු නරුමයො කියනව නම් පාර්ලිමේන්තුව ගිනි තියපල්ල කියල බලය පාවිච්චි කළ යුතු නැද්ද? ව්‍යවස්ථාවේ තියෙන බලය පාවිච්චි කරල ඒ නරුමයන් පාලනය කළ යුතු නැද්ද?\n\nප්‍රශ්නය – ඔබට එරෙහිව විශ්වාසභංගයක් සජබ ගේන්න හදනව නේ ද?\n\nපිළිතුර – ඕක හැකි ඉක්මනින් ගෙන්න කියල මම ඉල්ලනව. සජබ බලාපොරොත්තු වුණේ මිනී දෙක තුනක් මරල, ඒ අපේ පිටින් දාන්න. අමරකීර්ති මන්ත්‍රීතුමා මරපු එක සාමාන්‍ය සිදුවීමක් නෙමෙයිනෙ. ඒක ඝාතනයක්නෙ. ඒ ඝාතනය ඇතිවුණේ මේ රටේ මාධ්‍ය, සමාජ මාධ්‍යය ඇතිකරපු තත්ත්වයක් එක්කනෙ.\n\nප්‍රශ්නය – ඔබ කියන්නෙ සජබ මිනී මරනවා කියල ද?\n\nපිළිතුර – සජබ නෙමෙයි මම කියන්නෙ. සමස්තයක් විදිහට ගත්තාම, මේකෙ ප්‍රා කල්ලිය හිටිය, ඒකෙ හිටියෙ මිනීමරපු අයනෙ. එහෙම අය මේ සමාජයේ, දේශපාලන ක්ෂේත්‍රයේ තාමත් ඉන්නවනෙ. ඒ අයට මොනවද කරන්න බැරි. තමන්ට පුළුවන් නම් තමන්ගෙ පැවැත්ම වෙනුවෙන් තම මිනිහෙක්ගෙ ජීවිතය විනාශ කරල සතුටුවෙන්න පුළුවන් තැනකට රට ගේන්න පුළුවන් නම්, ඇත්තටම රට ඒ තත්ත්වයට ගෙනාවා. රට ගිනි තිබ්බා. වත්මන් ජනාධිපතිතුමාගෙ ගේ ගිනි තිබ්බෙ කවුද? ඒ ගේ ගිනිගනිද්දි එහා පැත්තෙ ඉඳන් අත්පුඩි ගැහුවෙ කවු ද? වැටෙන් උඩට පැනල ගහපු, ඊට පස්සෙ දවසෙ සිංගප්පූරු ගිය පුද්ගලය කාගෙ කවු ද? මේ අහඹු නෙමෙයි. ඒ නිසා මේව කොහෙන් හරි පාලනය කරන්න ඕන. නැත්නම් අතහැරල දාන්න ඕන. ඒ අත්හැරල දාන්න ඕන තැනට තමයි මේ ගේන්න හදන්නෙ.\n\nප්‍රශ්නය – ඒ කියන්නෙ මේක ඔබතුමන්ල දැන් අත්හැරල දානව ද?\n\nපිළිතුර – මම නම් අතහරින්නෙ නෑ. කවුරු හරි මේක වැරැදි විදිහට අර්ථගන්වන්න පුළුවන් ඇමැතිකම අතහරින්නෙ නෑ කියල. නෑ, ඒවා අතහරින්න පුළුවන්. රටේ සමාජයේ සිදුවෙන මේ අසාධාරණයට විරුද්ධව හයිය තියෙන තාක්කල් සටන් කරනවා.\n\nප්‍රශ්නය – මේ රටේ ජනතාවට රජයේ රෝහල් පද්ධතිය ගැන ඔබට දෙන්න පුළුවන් සහතිකය මොකක්ද?\n\nපිළිතුර – මම පැහැදිලිවම කියනව දේශපාලන වුවමනා, එපාකම් වෙනුවෙන් මේ ගෙනියන පහත් පෙළේ ප්‍රචාරයන් කරුණාකරල නතර කරන්න. මේ රටේ ජනතාවට කියනව අපේ නිදහස් සෞඛ්‍ය ඉතාම ශක්තිමත්ව ඉතාමත්ව වුවමනාවෙන් වගකීමක් කරන බව. මේ රෝහල්වල ඉන්න විශේෂඥ වෛද්‍යවරයගෙ ඉඳන් පහළ කම්කරුවා දක්වා සීයට අනූපහක්ම තමන්ගෙන් මේ රටේ ජනතාව වෙනුවෙන් කරන්න ඕන උපරිම කැපකිරීම් කරන බව. ඒ නිසා මේ සෞඛ්‍ය සේවය ගැන විශ්වාසය තියන්න. ඒකෙ අඩුවක් තියෙනව ඒක පළමුවෙන්ම කියන පුද්ගලයා මමයි. ඒ නිසා මේ සෞඛ්‍ය සේවය විශ්වාස කරල තමන්ගෙ අවශ්‍යතාවන්, තමන්ගෙ නිරෝගී බව රැකගන්න කියල මේ රටේ සමස්ත ජනතාවගෙන් ඉල්ලා සිටිනව.\n\nප්‍රශ්නය – ක්‍ෂේත්‍රයේ තවත් එක් බරපතළ ගැටලුවක් තමයි වෛද්‍යවරුන් රට හැර යෑම. මේ වන විට විශේෂඥ වෛද්‍යවරුන් ඇතුළු වෛද්‍යවරුන් විශාල ප්‍රමාණයක් ලංකාව හැර ගොස් තිබෙනවා. ලංකාවට අවශ්‍ය වූ වෛද්‍යවරුන් නොමැති තත්ත්වයක් තුළ සිටින වෛද්‍යවරුන් පවා රට හැර යෑම ක්ෂේත්‍රයේ මහා කඩාවැටීමකට පාර කැපීමක් නොවේද ?\n\nපිළිතුර – ඇත්තටම වෛද්‍යවරු රට හැර යෑම ප්‍රශ්නයක්. එම ප්‍රශ්නය අප සුළුකොට තකන්නේ නැහැ. වෛද්‍යවරුන්ගේ ගැටලුවලට මෙවර අයවැයෙන් සුබවාදී පිළිතුරු ලැබේවි.\n\nවෛද්‍යවරුන්ගේ ප්‍රශ්නය විසඳිය යුත්තක්. වෛද්‍යවරුන්ගේ ගැටලු ගණනාවක් තිබෙනවා. මේ වන විට වන විට කාන්තා වෛද්‍යවරුන්ගේ වැඩිවීමක් දක්නට තිබෙනවා. ඔවුන් පිට පළාත්වල රාජකාරි කිරීමේ දී නවාතැන් පහසුකම් ඇතුළුව නොයෙක් දුෂ්කරතාවන්වලට මුහුණ දීමට සිදුවනවා. ඇත්තටම වෛද්‍යවරුන් විශාල කැපකිරීම් ගණනාවක් සිදුකරන උදවිය. ඒක අපි දන්නවා. ඒක කාටවත් නැහැයි කියන්න බැහැ. ඔවුන්ට පහසුකම් ලබාදීමේ වගකීමෙන් මිදෙන්න අපට බැහැ.\n\nප්‍රශ්නය – නමුත් ඔවුන්ගේ ප්‍රශ්නවලින් මිදෙන්න බැහැයි කියල කිව්වට ආණ්ඩුව බදු සංශෝධනය කළ වෙලාවේ දී වෛද්‍යවරුන් ඉදිරිපත් කළ බදු සංශෝධනය පිළිගන්න ආණ්ඩුව කැමති වුණේ නැහැ. ඒවාට ඇහුම්කන් දුන්නා නම් වෛද්‍යවරුන් රඳවා ගන්න පුළුවන්කමක් තිබුණා.\n\nපිළිතුර – ඇහුම්කන් නොදී ඉන්නවා නෙවෙයි. ඇත්තටම ආණ්ඩුව ඒවා පිළිබඳ සමාලෝචනය කරනවා. මෙවර අය – වැය තුළින් ඒ සම්බන්ධව කටයුතු කෙරේවි. රට ආර්ථික අර්බුදයකට නතුව ඇති බව අපි පිළිගන්න ඕන කාරණයක්. එතනදී මගේ පුද්ගලික මතය තමයි ජාත්‍යන්තර මූල්‍ය අරමුදලේ විසඳුමෙන් තොර විසඳුමක් නෑ කියන කාරණය. මෙය විවාද සම්පන්න තමයි. එම නිසා අපි හැම පැත්තක්ම බලන්න ඕන. ඉරාකය, ඉරානය, ලිබියාව, සිරියාව අද නැත්තටම නැතිවෙලා. හැබැයි අපි පාලනය කරගන්න පුළුවන් මට්ටමට දැන් ඇවිල්ලා තිබෙන්නේ. මේ වෙලාවේ හැමෝම එකතු වෙලා රට ගොඩ ගන්න අවශ්‍යයි.\n\nප්‍රශ්නය – මේ වසරේ මැයි මාසයෙන් අවසන් වන වසරේදී වෛද්‍යවරුන් අටසිය පනස් දෙනකු රට හැර ගොස් ඇති බව රජයේ වෛද්‍ය නිලධාරීන්ගේ සංගමය පසුගියදා අනාවරණය කළා.\n\nපිළිතුර – මම මීට පෙර කිව්වා වගේ ඇත්තටම මෙය ප්‍රශ්නයක්. ඔවුන්ට ඔවුන්ගේ සීමාවල් තියෙනවා. ඔවුන්ගේ පවුල්, ඔවුන්ගේ දරුවෝ ආදී වශයෙන් නොයෙක් කරුණු කාරණා තිබෙනවා. මෙහි දෙපැත්තක් තිබෙනවා.\n\nවෛද්‍යවරු වූ ගමන් ඔවුන්ට සමාජයේ නඩත්තු කරන්න තත්ත්වයක් තිබෙනවා. ඔවුන්ට එතැනින් පහළ යන්න බැහැ. රට තියෙන්නෙ අමාරු කාලයක. හැබැයි බිංගේ යටින් ඇවිත් දැන් එළියක් පෙනෙන කාලයකට රට ඇවිත්. මේ කාලේ සාමූහිකව හිටියොත් අපට දෙයක් කරන්න පුළුවන්. ඒ නිසා මගේ ඉල්ලීම වන්නේ එකමුතුව තත්ත්වය තේරුම් ගෙන වැඩ කටයුතු කරමු යන්නයි.\n\nප්‍රශ්නය – සීමාවාසික වෛද්‍යවරයෙකුට රෝගියෙකු බැලීම සඳහා රුපියල් 68 ක් වැනි මුදලක් රජයෙන් හිමි වද්දී පෞද්ගලික අංශයෙන් රුපියල් දහසක් වැනි මුදලක් හිමි වන බව රජයේ වෛද්‍ය නිලධාරීන්ගේ සංගමය පසුගියදා සඳහන් කළා. ඒ වගේම සායනික ලෙඩෙක් බලන්න හිමිවන්නේ රුපියල් තිස් හයක් වැනි මුදලක් බවත් ඔවුන් අනාවරණය කළා. එවන් තත්ත්වයක් තුළ රාජ්‍ය අංශයේ සෞඛ්‍ය සේවාව තුළ වෛද්‍යවරුන් රඳවා ගැනීම බරපතළ ගැටලුවක් නේද ?\n\nපිළිතුර – පුද්ගලික අංශයේ රු. 1000 නෙවෙයි ඊටත් වඩා වැඩිය ගෙවනවා. ඔවුන්ට රුපියල් 65 නෙවෙයි රුපියල් හයසිය පනහක් දුන්නත් මදි. ජීවිතය බේරා දීම රුපියල් ශත වලින් මිල කරන්න බැහැ. ඒක අමිල මෙහෙවරක්. ඔවුන් මීට පෙර මිල මුදල් ගැන ඇත්තටම කතා කළේ නැහැ. රටේ තියෙන ආර්ථික ප්‍රශ්න නිසාම තමයි ඔවුනුත් මේ කතා කරන්නේ. රාජ්‍ය සේවය තුළ සේවා කිරීමේ වාසි තිබෙන්නේ විශ්‍රාම වැටුපක් ලැබීමයි. වෛද්‍යවරුන් කරන මෙහෙවර නිසයි අපි ඔවුන් දෙවිවරුන් ලෙස සලකන්නේ. මෙහි විසඳීමට ගැටලු රැසක් තිබෙන බව මම පිළි ගන්නවා.\n\nප්‍රශ්නය – ඔබගේ ඇමැතිකමට හිටපු සෞඛ්‍ය ඇමැති රාජිත සේනාරත්න මහතා ඉව අල්ලමින් ඉන්න බව පේන්න තියෙනවා..\n\nපිළිතුර – එහෙමද? මම නම් දන්නේ නැහැ.\n\nප්‍රශ්නය – අපිටනම් වාර්තා වෙන්නේ එහෙමයි. ඇමැතිකම ළඟදිම දාලා යන්න වේවිද දන්නේ නෑ.\n\nපිළිතුර – මම ඇමැතිකම් දාලා ගිය මිනිහෙක්. ආපහු බාර ගත්ත මිනිහෙක්. මගේ වගකීම දුන්න දේ හරියට කිරීම. ඇමැතිකම තියාගන්නවද නැද්ද කියන එක ජනාධිපතිතුමාට භාර දෙයක්. අපි අපේ යුතුකම සහ වගකීම හැකි උපරිමයෙන් කරනවා.\n\nප්‍රශ්නය – ඔබව බොහෝ දෙනා දන්නේ දේශපාලඥයෙක් විදිහට. නමුත් ඔබ සිනමාවටත් සම්බන්ධ පුද්ගලයෙක්. හිතෙන්නැද්ද ඒ කර්මාන්තයේ නියැළී හිටියනම් හොඳයි කියලා.\n\nපිළිතුර – පවුලේ උදවිය නම් කියන්නේ ඒක තමයි. මම ලංකාවේ ළාබාලතම සිනමා නිෂ්පාදකවරයා. ඒ වගේම මම මැණික් ව්‍යාපාරිකයෙක්. මම මැණික් අපනයනය කළේ. මම හිටියේ පළමු 24 ඇතුළත. ඒක වෙනම කතාවක්. මම ජීවිතේ ආපහු හැරිලා බලලා කිසි දේකට කනගාටු වන්නේ නැහැ. වැටුණු කිරිවලට අඬන්න එපා කියලා මට අප්පච්චි කියාදුන්නෙ.\n\nසිරිමන්ත රත්නසේකරඡායාරූප – බුද්ධික දිනුරංග රණසිංහ",
       "URL": "https://divaina.lk/%e0%b6%b8%e0%b7%9a-%e0%b6%9a%e0%b7%94%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b6%ab%e0%b6%ba-%e0%b6%85%e0%b6%bb%e0%b6%9c%e0%b6%bd%e0%b6%ba%e0%b7%9a%e0%b6%b8-%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/43/"
}