{
       "Source": "divaina",
       "Timestamp": "February 26, 2023",
       "Headline": "දකුණු ආසියාවේ විශිෂ්ටතම අතුරු හමුදාව STF",
       "News Content": "1970 දශකයේ මුල් භාගයේ ශ්‍රී ලංකාවේ දකුණු ප්‍රදේශයේ සිදු වූ කැරලිකාර තත්ත්වයන් හේතුකොට ගෙන පොලිස් ස්ථාන විනාශ වීම හා කැරලිකරුවන් විසින් අත්පත් කර ගැනීම තුළින් නීතිය බලාත්මක කිරීම අභියෝගයට ලක්විය. එමෙන්ම එම දශකයේ අගභාගය වන විට උතුරු පළාතේ බෙදුම්වාදී කැරලිකරුවන් විසින් පොලිස් ස්ථානවලට පහර දීම සහ පොලිස් නිලධාරීන් ඝාතනය කිරීම ක්‍රමයෙන් වැඩි වූ අතර එම තත්ත්වය පාලනය කිරීම සඳහා ගතයුතු පියවර සම්බන්ධයෙන් රජය විසින් හිටපු අමාත්‍යවරයෙකු වූ ජේ. ඩබ්. සුභසිංහ මහතාගේ ප්‍රධානත්වයෙන් යුතුව කමිටුවක් 1978 දී පත් කරන ලදී. ඒ අනුව පවතින තත්ත්වය පාලනය කිරීම සඳහා පොලිස් දෙපාර්තමේන්තුව තුළ හමුදා පුහුණුව ලත් පොලිස් ඒකකයක් ස්ථාපිත කිරීමට තීරණය වූ අතර එහි ප්‍රතිඵලයක් ලෙස 1983.03.01 වන දින විශේෂ කාර්ය බළකාය නිල වශයෙන් ස්ථාපිත කරන ලදී.\n\nප්‍රථමයෙන්ම පොලිස් දෙපාර්තමේන්තුවේ සේවය කළ සුදුසුකම් ලත් ස්වෙච්ඡාවෙන් ඉදිරිපත් වන ලද නිලධාරීන් 60 දෙනකුගෙන් යුත් කණ්ඩායමක් තෝරා කළුතර පොලිස් විද්‍යාලය වෙත මූලික පුහුණුව සඳහා කැඳවන ලද අතර වැඩිදුර පුහුණුව අම්පාර යුද හමුදා සටන් පුහුණු පාසලේ දී ලබා දෙන ලදී. පුහුණු කටයුතු භාරව යුද හමුදාවේ එවකට මේජර් ආනන්ද වීරසේකර හා ලුතිනන් සුමිත් මානවඩු යන මහත්වරු කටයුතු කරන ලදි. මෙම ඒකකය ආරම්භයේ දී එහි අණදෙන නිලධාරී වශයෙන් සහකාර පොලිස් අධිකාරී බෝධි ලියනගේ මහතා කටයුතු කර ඇත.\n\nවිශේෂ කාර්ය බළකායේ ප්‍රධාන අරමුණ වූයේ පොලිස් ස්ථානවල ආරක්ෂාව හා ත්‍රස්තවාදී ක්‍රියාකාරකම් ඇති පෙදෙස්වලදී පොලිසියට සහාය වීමයි. ඒ අනුව යුද හමුදා පුහුණුව ලත් එක් කණ්ඩායමක් 1983 ජූලි මාසයේ ඇති වූ වර්ගවාදී කෝලහල මර්දනය කිරීම සඳහා වැල්ලවත්ත ප්‍රදේශයේ ද අනෙක් කණ්ඩායම යාපනය ප්‍රදේශයේ පොලිස් ස්ථානවල ආරක්ෂාව සඳහා ද යොදවන ලදී. මෙම නිලධාරීන් විසින් රාජකාරී සිදුකිරීමේ දී දක්වන ලද කාර්යක්ෂමතාව හා අපක්ෂපාතීත්වය ගැන පැහැදුනු එවකට පැවති රජය විසින් ඔවුන් හිටපු ජනාධිපති ජේ. ආර්. ජයවර්ධන මහතාගේ නිවසේ ආරක්ෂාව සඳහා යොදවා ඇත. එවකට විශේෂ කාර්ය බළකායේ මූලස්ථානය කොළඹ 07, වෝඩ් පෙදෙසෙහි පිහිටුවා තිබූ අතර ජනාධිපති ජේ. ආර්. ජයවර්ධන මහතාගේ ජාතික ආරක්ෂක උපදේශක ලෙස කටයුතු කළ ඒ මහතාගේ පුත්‍රයා වන රවී ජයවර්ධන මහතා විශේෂ කාර්ය බළකාය වැඩි දියුණු කිරීමට අවශ්‍ය පියවර ගත් අතර බි්‍රතාන්‍ය යුධ හමුදාවේ SAS (Special Air Service Regiment) බළකායේ විශ්‍රාමික සාමාජිකයන්ගෙන් සැදුම්ලත් කණ්ඩායමක් දිවයිනට පැමිණ විශේෂ කාර්ය බළකාය සඳහා වැඩිදුර පුහුණුව කටුකුරුන්ද පුහුණු පාසලේ දී 1984.02.18 වන දින ආරම්භ කරන ලදී.\n\nඑලෙස රාජකාරියට එක් වූ මුල්ම කණ්ඩායම රාජකාරියේ දී දක්වන ලද විශිෂ්ට කාර්යශූරත්වය මත නැගෙනහිර ප්‍රදේශයේ කල්ලඩි, කලවංචිකුඩි, කරදියනාරු ප්‍රදේශ වල මුල්ම කඳවුරු පිහිටුවා එම ප්‍රදේශයේ විශිෂ්ට මෙහෙවරක ආරම්භය සනිටුහන් කරන ලදි. අනතුරුව විශේෂ කාර්ය බළකායට නව බඳවාගැනීම් ආරම්භ කර නැගෙනහිර ප්‍රදේශය ආවරණය වන ලෙස කඳවුරු ස්ථාපිත කිරීම මගින් එම ප්‍රදේශවල ත්‍රස්තවාදී ක්‍රියාකාරකම් අඩපණ කිරීමට තම දායකත්වය ලබා දෙන ලදි.\n\nමෙයට අමතරව ප්‍රභූ ආරක්ෂක රාජකාරී, සෝදිසි හා බෝම්බ නිශ්කශ්‍රීය රාජකාරි, එවකට රටේ පැවති තත්ත්වය අනුව කැරලි මර්දනය, මහජන සාමය ආරක්ෂා කිරීම සඳහා නිරන්තරයෙන් ශ්‍රී ලංකා පොලිසියට සහය වීම පොලිස් විශේෂ කාර්ය බළකායට පැවරුණු මූලික කාර්යයන් වේ.\n\nමෙතෙක් විශේෂ කාර්ය බළකාය ආ ගමන් මගේ එහි මුල්ම අණදෙන නිලධාරී පොලිස් අධිකාරි බෝධි ලියනගේ මහතාද ඉන් අනතුරුව පොලිස් අධිකාරී ඩී. වීරකෝන් මහතා, ජ්‍යෙෂ්ඨ පොලිස් අධිකාරී ෂර්නි විජේසූරිය මහතා, නියෝජ්‍ය පොලිස්පති ලයනල් කරුණාසේන මහතා නියෝජ්‍ය පොලිස්පති ඩී. වීරකෝන් මහතා නියෝජ්‍ය පොලිස්පති නිමල් ගුණතිලක මහතා, නියෝජ්‍ය පොලිස්පති නිමල් ලෙව්කේ මහතා, නියෝජ්‍ය පොලිස්පති කේ. එම්. එල්. සරත්චන්ද්‍ර මහතා, නියෝජ්‍ය පොලිස්පති ආර්. ඩබ්. එම්. සී. රණවන මහතා, නියෝජ්‍ය පොලිස්පති ජේ. කේ. ආර්. ඒ. පෙරේරා මහතා, ජ්‍යෙෂ්ඨ නියෝජ්‍ය පොලිස්පති එම්. ආර්. ලතීෆ් මහතා, නියෝජ්‍ය පොලිස්පති ලයනල් ගුණතිලක මහතා ද අතීත අණදෙන නිලධාරීන් ලෙස කටයුතු කළ අතර නියෝජ්‍ය පොලිස්පති නීතිඥ වරුණ ජයසුන්දර මහතා වර්තමානයේ විශේෂ කාර්ය බළකායේ අණදෙන නිලධාරී ලෙස අද්විතීය නායකත්වයක් ලබා දෙනු ලබයි.\n\nශ්‍රී ලංකා පොලිසියේ විශිෂ්ටම නිලධාරීන්ගෙන් සමන්විත දෙස් විදෙස් ගෞරවාදරයට පත්වූ කොළ පැහැති හිස්වැසුම (Green Beret) පලඳින දකුණු ආසියාවේ විශිෂ්ටම අතුරු හමුදාවයි. ප්‍රභූ ආරක්ෂාව සම්බන්ධයෙන් විශේෂඥයන් වන පොලිස් විශේෂ කාර්ය බළකාය දෙස් විදෙස් කීර්තියට පත් අතුරු හමුදාවක් ලෙස මාලදිවයින, ඉන්දියාව, පකිස්තානය වැනි රටවල් සහ ත්‍රිවිධ හමුදාවන්ට අයත් නිලධාරීන් විශේෂ කාර්ය බළකාය වෙතින් ප්‍රභූ ආරක්ෂාව සම්බන්ධව පුහුණුව ලැබීමම ඔවුන්ගේ විශිෂ්ටත්වයට සාක්ෂි දරයි.\n\nමීට අමතරව අධිවේගී මාර්ගවල ගිනි නිවීම් හා ජීවිත ගලවාගැනීම්, අධි ආරක්ෂිත බන්ධානාගාර වල සෝදිසි හා ආරක්ෂක රාජකාරිවලට අමතරව නවීන තාක්ෂණය මුසු ඩ්‍රෝන මෙහෙයුම් ඒකකයක්ද, ශ්‍රී ලංකාවේ අභ්‍යන්තර ජල තීරයන් හී සිදුවන නීති විරෝධී ක්‍රියාවන් මැඬලීම සඳහා දියමත මෙහෙයුම් ඒකකයක්ද, හදිසි අවස්ථාවක දී වහාම ක්‍රියාත්මක වන විශේෂ අවි හා උපක්‍රම කණ්ඩායමක් ද, ඇසුරු සැණින් අරමුණට ළංවන සංග්‍රාමික යතුරුපැදි කණ්ඩායමක් ද, ශ්‍රී ලංකාවේ උත්තරීතර පාර්ලිමේන්තුව ආරක්ෂාව සම්බන්ධයෙන් සම්මත කරන ලද එකම හා පළමු සෝදිසි කණ්ඩායමද, විකිරණශීලී ප්‍රභවයන් ආරක්ෂා කිරීමේ විශේෂ ඒකකයක් ද ලෙස ක්‍රියාත්මක වෙමින් සෑම විටම මහජනතාවට අවශ්‍ය සේවය සහ ආරක්ෂාව සපයමින් රට තුළ ජාතික ආරක්ෂාව සුරක්ෂිත කරමින් ප්‍රජාතන්ත්‍රවාදය ආරක්ෂා කිරීමේ විශාල කාර්යභාරයක් ඉටුකරමින් සිටී.\n\nදශක 03 ක් පුරා මාතෘ භූමිය වෙලාගත් යුද සාපයෙන් මව්බිම බේරාගැනීම සඳහා විශේෂ කාර්ය බළකාය නිලධාරීන් 464 දෙනකු සහ සුළු සේවක මහතුන් 06 දෙනකු මව්බිමේ භෞමික අඛණ්ඩතාව සහ ස්වෛරීභාවය වෙනුවෙන් වීරෝදාර ලෙස තම අවසන් සුසුම් පොද වා තලයට මුසු කරමින් සහ නිලධාරීන් 774 දෙනකු තුවාල ලබමින් මාතෘ භූමිය වෙනුවෙන් තම පරම වගකීම දිවි හිමියෙන් ඉටු කරන ලදි.\n\nවත්මන් අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ විශිෂ්ට නායකත්වය යටතේ මුළු දිවයිනම ආවරණය වන පරිදි පිහිටුවා ඇති කඳවුරු 74 ක් මගින් ජාතික ආරක්ෂාව සුරක්ෂිත කිරීමට ප්‍රමුඛව ක්‍රියා කරමින් සංවිධානාත්මක අපරාධ මර්දනය කිරීම, නීති විරෝධී ගිනි අවි අත්අඩංගුවට ගැනීම, ජාත්‍යන්තරය දක්වා දිව යන මහා පරිමාණ මත්ද්‍රව්‍ය ජාවාරම අඩපණ කරමින් මත්ද්‍රව්‍ය අත්අඩංගුවට ගැනීම, ස්වභාවික පරිසර සම්පත් ආරක්ෂා කරමින් අනාගත දායාදයන් සුරැකීම, ස්වභාවික විපත්වලදී අභීතව ක්‍රියා කිරීම, ප්‍රභූ ආරක්ෂාව සම්බන්ධයෙන් දකුණු ආසියාවේ විශේෂඥයන් ලෙස ක්‍රියා කරමින් ජාතික ආරක්ෂාව සම්බන්ධයෙන් ශ්‍රී ලංකා පොලිසියට නිරන්තර සහයෝගය ලබා දෙමින් මහජන ජීවිත හා දේපළ ආරක්ෂාව වෙනුවෙන් වගවීමෙන් හා වගකීමෙන් ක්‍රියා කරන ශ්‍රී ලංකා පොලිසියේ සාඩම්බර අභිමානය විශේෂ කාර්ය බළකායයි.\n\nසංවිධානාත්මක අපරාධකරුවන්ට, පාතාල සාමාජිකයින්ට, මත්ද්‍රව්‍ය ජාවාරම් කරුවන්ට, ස්වභාවික සම්පත් විනාශ කරන්නවුන්ට, ත්‍රස්තවාදය හා අන්තවාදී ක්‍රියාකාරකම් වල නිරතවන්නන්ට එරෙහිව පොලිස් විශේෂ කාර්ය බළකාය නීතිය ක්‍රියාත්මක කිරීමට නිරතුරුවම විමසිලිමත් දෑසින් යුතුව අදත්, හෙටත්, මතුවටත් රට තුළ ජාතික ආරක්ෂාව සුරක්ෂිත කිරීමට පියවර ගනු ඇත. එසේම ස්වකීය නෛසර්ග හැකියාවෙන් සහ අද්විතීය පුහුණුවෙන් ලද ශික්ෂණය සහ අධිෂ්ඨානයත් අප්‍රතිහත ධෛර්යයත් ඔවුන්ගෙ පාඨය වන “නියත ජයක්” කරා රැගෙන යනු ඇත.\n\nගාමිණී පිටගම්පලජාතික කලාකරුඋප පොලිස් පරීක්‍ෂක ස්ථානාධිපති මාධ්‍යපොලිස් විශේෂ කාර්ය බළකාය",
       "URL": "https://divaina.lk/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%86%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b7%80%e0%b7%92%e0%b7%81%e0%b7%92%e0%b7%82%e0%b7%8a%e0%b6%a7%e0%b6%ad%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/150/"
}