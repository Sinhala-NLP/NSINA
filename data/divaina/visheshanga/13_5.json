{
       "Source": "divaina",
       "Timestamp": "September 24, 2023",
       "Headline": "ජනපති විශේෂ මෙහෙයුමක",
       "News Content": "පසුගිය සතිය වාර්තා වූයේ ජනාධිපතිවරයා රටේ නොසිටි සතියක් ලෙසය. “ජී 77 සහ චීනය” නමින් පැවැත්වුණු රාජ්‍ය නායක සමුළුවට සහභාගි වන්නට කියුබානු ජනාධිපති වරයාගේ ආරාධනයෙන් හවානා නුවරට ගොස් සිටි ජනාධිපති රනිල් වික්‍රමසිංහ එය අවසන් වූ සැණින් පසුගිය ඉරිදා ඇමරිකාව බලා පිටත්ව ගියේය. ඒ ඇමෙරිකාවේ නිව්යෝර්ක් නුවර පැවැත්වෙන එක්සත් ජාතීන්ගේ මහා මණ්ඩලයේ 78 වන සැසිවාරයට සහභාගි වීම සඳහාය.\n\nජනාධිපති වරයා ලංකාවේ නොසිටි පසුගිය සතිය තුළ රජයේ සමහර කටයුතු සිදු වූයේ අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙනි. තවත් බොහෝ වැඩකටයුතු සාගල රත්නායකගේ අධීක්ෂණයෙන් සිදුකෙරුණු අතර ජනාධිපතිවරයා යටතේ තිබෙන අමාත්‍යාංශවල රාජ්‍ය ඇමැතිවරු අමාත්‍යාංශවල වගකීම් භාරව කටයුතු කළහ.\n\nකෙසේවෙතත් පසුගිය සතිය අර්බුදකාරී කලබලකාරී සතියක් නොවීය. පාර්ලිමේන්තුව පැවති සතියක් වුවත් අර්බුදකාරී දේශපාලන මාතෘකා කිසිවක් සාකච්ඡාවට ගැනුණේ නැත. එහෙත් පාස්කු ප්‍රහාරය සම්බන්ධයෙන් පාර්ලිමේන්තුවේ පැවැති විවාදය නම් දැඩි උණුසුම් ස්වභාවයක් ගත්තේය. කෙසේ වෙතත් එහිදී විපක්ෂයේම සිටි ඇතැම් බලවේග එකිනෙක ඇවිලුනා මිස ඒ කිසිවෙකුටත් ආණ්ඩුව සමග ගැටුමක් නොවීය. මේ නිසා රටේ බහුතර ජනතාවගේ අවධානය පසුගිය සතියේ නම් තිබුණේ වෙන වෙනත් පැතිවලය.\n\nරටේ ජනතාවගේ අවධානය දිනා තිබූ මාතෘකා අතර ක්‍රිකට් ඉදිරියෙන්ම විය. ජනතාව බලා සිටියේ ශ්‍රී ලංකා කණ්ඩායම පකිස්තානය පරාජය කිරීමෙන් අනතුරුව ඉන්දියාවද පරාජය කර ආසියානු කුසලානය ජය ගන්නා තුරුය. එහෙත් ඉන් ලැබුණු අමිහිරි පරාජයෙන් පසුව අපේක්ෂා භංගත්වයට පොදු ජනතාව ක්‍රිකට් පිළිබඳ දැඩි විවේචනයක පසුවූහ. ඒත් සමගම ඔස්ට්‍රේලියාවේ අධිකරණයක විමර්ශනයට ලක් වූ ධනුෂ්ක ගුණතිලක සම්බන්ධ සිද්ධියට වැඩි අවධානයක් යොමු විය. ධනුෂ්ක ගුණතිලක සම්බන්ධ නඩු විභාගය මේ රටේ ඇතැම් මාධ්‍ය උත්කර්ෂයට නගමින් වාර්තා කළේ අසභ්‍ය දර්ශන බහුල නිල් චිත්‍රපටයක පිටපතක් ලියන්නාක් සේ නිසා මේ රටේ රූපවාහිනි නරඹන බහුතර පොදු ජනතාව තුෂ්නිම්භූතව සිටියහ.\n\n● ක්‍රිකට් පරාජය ගැන නාමල්ගේ විග්‍රහය…!\n\nඒ අතරතුර පසුගියදා පාර්ලිමේන්තුවේ ක්‍රිකට් පිළිබඳවද විවිධ මට්ටමේ වාද විවාද හා සාකච්ඡා ඇති විය. පසුගිය ක්‍රිකට් පරාජයයෙන් පසු විපක්ෂයේ ඇතැම් බලවේග ඒ පරාජයේ වගකීම ආණ්ඩුවට එල්ල කරන්නට පසුබට නොවීය. ඒ අතර දිනක් එවන් කතාබහකට මැදිවූ පොහොට්ටුවේ තරුණ මන්ත්‍රීවරු පිරිසක් නාමල් රාජපක්ෂට වහාම පාර්ලිමේන්තු භෝජනාගාරයට පැමිණෙන්නැයි දුරකථන ඇමතුමක් දුන්හ.\n\nඒ අනුව නාමල් භොජනාගාරයට ඇතුල් වන විටත් එහි උණුසුම් සංවාදයකි. නාමල් එතෙන්ට එන විට භෝජනාගාරයේ සේවකයන් කිහිප දෙනෙක්….\n\n“ඔබතුමා තමයි හිටපු ක්‍රීඩා ඇමැති. ඔබතුමා සූරියවැව ක්‍රීඩාංගණය හැදෙව්වේත් කොළඹට නුවරට වහින කාලෙදි මැච් ගහන්න. මේ පාර ආසියානු කුසලානය කොළඹ ගහන්න තීරණය කරනකොටත් වැස්ස. මේක පරාද වෙන්න බලාගෙනම ගහපු මැච් එකක් නෙවෙයිද ඇමැතිතුමා” ආදී නොයෙකුත් ප්‍රශ්න විමසන්නට වූහ. නාමල් ඒවාට මැදිහත් නොවී මිතුරන් පිරිස අතරට ගියේ ය. එහෙත් සේවකයන්ගේ ප්‍රශ්නවලට පිළිතුරු නොදී බැරි විය.\n\n“ඔහොම තමයි ක්‍රිකට්. එකපාරටම ලෝක ශූරයෝ වෙන්න බැහැනේ. ඉස්සෙල්ලාම ආසියාවෙ ඉලක්කයට ආවා. ටී ටුවෙන්ටි ආසියානු සූරයො වුණා. ඊළඟට ෆිෆ්ටි ඔවර්ස් අනුශූරතාව ගත්තා. මේ යන්නේ අපේ සැලැස්ම කරුණ තමයි…”\n\n“එතකොට අඩුම ගානට ටීම් එකම අවුට් වෙන එකත් සැලැස්මේ ම කොටසක් ද…” සේවකයෝ අහන්නට වුණා.\n\n“ක්‍රිකට් වල හැටි ඔහොම තමයි අනේ… ඇයි අර සංගලා, ඇන්ජලෝ, මහේල උපුල් තරංග, ඩිල්ෂාන් වගේ ඔක්කොම ඉද්දිත් අපේ ටීම් එක ම ගියේ නැද්ද 43කට දකුණු අප්‍රිකාවට. ඉන්දියාව වුණත් ඔස්ට්‍රේලියාව එක්ක ගහලා එක වතාවක් ටෙස්ට් තරගයකදී ලකුණු 36කට දැවී ගියා. හැබැයි ඒකෙ සීරිස් එකම දිනන්න ඉන්දියාව සමත්වුණා.\n\nඒ උත්තරයෙන් පාර්ලිමේන්තුවේ සේවකයෝ නම් මඳක් සංසුන් වූ බව පැහැදිලි විය. එහෙත් විපක්ෂයේ හිතවත් මන්ත්‍රීවරු පිරිස බලා සිටියේ වෙන මඩක් ගහන්නටය…\n\n“ආතල් එකේ විවේකීව මැච් එක බලන්න වාඩි වුණා. පුංචි බයිට් එකකුත් උණු උණුවේ ගෙන්න ගත්තා. මෙන්න ඒ අස්සෙ පොහොට්ටුවේ ඇඩ් එකක් ගියා කියපන්කො. බැලින්නම් හත් දෙයියනේ බයිට් එක නිවෙන්නත් කලින් ටීම් එක all out……”\n\n“පොහොට්ටුවේ ඇඩ් එක දැම්ම විතරයි… මැච් එක පරාදයි…” තවත් මන්ත්‍රීවරයෙක් කීවේය…\n\n“පරාද හින්දා දැන් කියනවා පොහොට්ටුවේ ඇඩ් එකක් ගිය නිසා කියලා. බැරිවෙලාවත් ඒ මැච් එක දිනුවා නම් කවුරුවත් කියනවද පොහොට්ටුවේ ඇඩ් එක නිසා දිනුවා කියලා… නෑනේ.. ඔය ගොන් කතා අපි කියා ගත්තට කමක් නෑ. හැබැයි ජනතාව ඉස්සරහට ගිහිල්ලා කියන එකෙන් මොරාල් වැටෙන්නේ ලෝක කුසලානේ ට සෙල්ලම් කරන්න යන්න ඉන්න අපේ කොල්ලන්ගේ…” නාමල් මිත්‍රයන්ට කීවේ අවවාදාත්මක ස්වරයෙනි. මැච් ගැන තර්ක විතර්ක එතනින්ම අවසන් විය.\n\n● අනුරගේ බලකොටුවට චරිත ඩලස්ව ගෙනයයි\n\nනව සන්ධානය නමින් හඳුන්වන නිමල් ලන්සලාගේ කණ්ඩායමේ කුරුණෑගල දිස්ත්‍රික් නියෝජිත හමුව පසුගිය සෙනසුරාදා අනුර ප්‍රියදර්ශන යාපාට අයත් කුලියාපිටිය ඊරියගොල්ල නිවසේ පැවැත්විණි. අමාත්‍ය නලින් ප්‍රනාන්දු, නිමල් ලන්සා, තාරානාත් බස්නායක නිලන්ත රාජපක්‍ෂ, සුමිත් රාජපක්ෂ චන්දන යාපා ඇතුළු ජාතික තලයේ හා ප්‍රාදේශීය දේශපාලනඥයන් රැසක් සහභාගි වූ මෙම අවස්ථාවට වයඹ හිටපු මහ ඇමැති ධර්මසිරි දසනායක ද සහභාගි විය.\n\nනියෝජිත හමුව පක්ෂයේ ඉදිරි වැඩ කටයුතු ගැන දීර්ඝ සාකච්ඡාවකින් පසු අවසන් විය. සියල්ලට පසුව දිවා ආහාරය අනුර යාපා විසින් තම නිවසේම සූදානම් කර තිබිණි. ආරාධිතයන් දේශපාලන කතාබහකින් යුතුවම ඊට සහභාගි වී සිටියහ. මෙහිදී දේශපාලන කතාබහ ආරම්භ කළේ හිටපු මහ ඇමැති ධර්මසිරිය.\n\n“මේ වගේ බලවේගයක් හදපු එක හොඳයි ඇමැතිතුමා. අද අපේ ගම්වල මේ ගැන කතා වෙනවා. පොහොට්ටුවෙන් රාජපක්ෂලා ගැන කලකිරීච්ච මිනිස්සුන්ට යන්න එන්න තැනක් තිබුණේ නෑ. සජිත් ළඟට යන්නත් බෑ. බොරු අරගලකාරයෝ ගැන විශ්වාසයකුත් නෑ. ඔබතුමාලා මේ වැඩේට නායකත්වය ගත්තු එකෙන් ඒ මිනිස්සුන්ට රැඳී ඉන්න තැනක් ලැබුණා.”\n\n“හුඟක් මිනිස්සුන්ට අද වෙලා තියෙන්නේ හරි නායකත්වයක් නැතිකම. අනුර යාපා මැතිතුමා වගේ කෙනෙක් මේ වගේ වැඩකට නායකත්වය දෙන එක ලොකු හයියක්” නිලන්ත රාජපක්‍ෂ කීවේය.\n\n“මේ වැඩේ නවත්තන්න පොහොට්ටුවෙන් නම් ලොකු ගේමක් දෙනවා කියලයි ආරංචි…” ධර්මසිරි කීවේය.\n\n“අනේ ඇමැතිතුමා … අනවශ්‍ය මිනිස්සු නම් මෙතනට එකතු කරගන්න එපා…” සුමිත් රාජපක්ෂට එසේ කියා කට ගන්නට ලැබුණේ නැත. එතැන සිටි ප්‍රාදේශීය සභා සභාපතිවරයෙක් ආගන්තුක සත්කාර නිසා වඩාත් සංවේදී වී මෙසේ කියන්නට ගත්තේය…\n\n“අනේ ඔව් ඇමැතිතුමා… ගංජා ගහන ලේකම් කෙනෙක්ව නම් මේ පක්ෂෙට පත් කරගන්න එපා..” ඔහු ඒ චෝදනාව කීවේ කාටදැයි පැහැදිලි නැතත් නලින් ප්‍රනාන්දු උත්තර දුන්නේය.\n\n“නෑ නෑ බය වෙන්න එපා. එහෙම අය මෙතන නෑ. මෙතන ඉන්නේ ඔක්කොම දේශපාලනේ නොකැලැල් මිනිස්සු..” මේ සංවාදය හා සංග්‍රහය මඳක් හවස් වන තුරුම පැවැත්විණි.\n\nකුරුණෑගල දිස්ත්‍රික්කයේ මෙම දේශපාලන හමුව තිබුණේ සෙනසුරාදා ය. පහුවදා ඒ නම් ඉරිදා දිනයේ තවත් දේශපාලනඥයන් පිරිසක් අනුර යාපාගේ කටුගම්පල ආසනයේදී ඔවුන්ගේ දිස්ත්‍රික් සමුළුව පවත්වන්නට එක්ව සිටියහ. ඒ වූ කලී නිදහස ජනතා සභාවේ ඩලස් අලහප්පෙරුම ප්‍රමුඛ නායකයන් පිරිසයි.\n\nනිදහස් ජනතා සභාව දිස්ත්‍රික්කයෙන් දිස්ත්‍රික්කයට යමින් සිය දිස්ත්‍රික් බල මණ්ඩල සංවිධාන කටයුතු අරඹා දැන් ටිකක් කල් ය. ඒ වැඩපිළිවෙළ අනුව කටුගම්පොල ආසනයේදී කුරුණෑගල බල මණ්ඩල රැස්වීම පවත්වන්නට පක්ෂ නායකත්වය තීරණය කළේ විශේෂ හේතු කීපයක් නිසා ය. එකක් එය ඉතිහාසය පුරාම වම් කඳවුරේ බලවත් දේශපාලන බලකොටුවකි. ශ්‍රී ලංකා නිදහස් පක්ෂයේ පැත්තෙන් ගත්විට එහි කීර්තිමත් මහ ලේකම්වරු දෙදෙනකු බිහි කළ ආසනයකි. පළමුවැන්නා වන්නේ ටී. බී. සුබසිංහයි. දෙවැන්නා අනුර යාපා යි. අනුර යාපාගේ දේශපාලන මග පෙන්වීම ඔස්සේ දේශපාලන කරළියට පැමිණි මහාචාර්ය චරිත හේරත් නිදහස ජනතා සභාවේ මෙම රැස්වීම සංවිධානය කර තිබීම විශේෂත්වයකි.\n\nඒ අනුව ඩලස් අලහප්පෙරුම, ඩිලාන් පෙරේරා, නාලක ගොඩහේවා, ලලිත් එල්ලාවල, ගුණපාල රත්නසේකර, වසන්ත යාපා, කුමාරසිරි ඇතුළු පිරිසක් පැමිණ සිටියහ.\n\nකුරුණෑගල දිස්ත්‍රික්කයේ ජනතාවගේ දේශපාලන උනන්දුව වඩාත් තීව්‍ර කරමින් සුවිශේෂී දේශපාලන කතා කීපයක්ම එහිදී සිදුවිය. උදේ 10:30 සිට හවස 1.30 දක්වා පුරා පැය තුනක් පැවති එම බලමණ්ඩල රැස්වීම ද ඉතා සාර්ථක දේශපාලන රැස්වීමක් ලෙස වාර්තා විය.\n\n● අනාගතය වෙනුවෙන් ජනාධිපති සටනක\n\nඉතිහාසය පිළිබඳව ජාත්‍යන්තරය හමුවේ තිබූ වැරදි මත හා අඳුරු සිතුවම් දුරුකිරීමේ බරපතළ උත්සාහයක නිරතව සිටිමින් ජනාධිපතිවරයා ඇමරිකාවේ නිව්යෝක් නුවරදී රාජ්‍ය නායක සමුළු කීපයකටම සහභාගි වූයේ ය. ඒ අතර ද්විපාර්ශ්වික හමුවීම් රැසක් ද වූහ.\n\nමේ මෙහෙවරේ කැපී පෙනෙන හමුවීම් ලෙස ලෝක බැංකුවේ සභාපති අජේ බංගා හමුව, එක්සත් ජාතීන්ගේ ආධාර වැඩසටහනේ ප්‍රධානී සමන්තා පවර් හමුව, මීටා සමාගමේ ගෝලීය සම්බන්ධතා අංශයේ සභාපති ශ්‍රීමත් නික් ක්ලේග් හමුව, ඉරාන ජනාධිපති හමුව, බංග්ලාදේශ අගමැති හමුව, නේපාල අගමැති හමුව, මැලේසියානු අගමැති හමුව, ජාත්‍යන්තර මූල්‍ය අරමුදලේ අධ්‍යක්ෂිකා ක්‍රිස්ටිනා ජෝර්ජියේවා හමුව පොදු රාජ්‍ය මණ්ඩලයේ මහ ලේකම්වරිය හමුව ආදී සුවිශේෂී හමුවීම් අප රට සම්බන්ධයෙන් කැපී පෙනෙන ඒවා වූහ. එක්සත් ජාතීන්ගේ මූලස්ථානය මහා මණ්ඩලයේ අනුග්‍රහය යටතේ පවතින “තිරසාර සංවර්ධන ඉලක්ක පිළිබඳ සමුළුව 2023” ට ජනාධිපති රනිල් සහභාගි වූයේ ඉකුත් සඳුදාය. ශ්‍රී ලංකාව වෙනුවෙන් සහාය පළ කරන ව්‍යාපාරික හමුවක් ද එහි දී පැවැත්විණි. පැසිපික් කලාපය වෙනුවෙන් ශ්‍රී ලංකාවේ දැක්ම ජනාධිපති ඉදිරිපත් කළේ අමුතුම ආකාරයේ ප්‍රවේශයක් ගනිමිනි…\n\n“කෙනෙක් මගෙන් ඇහුවා ඔබ ඉන්දියාවට පක්ෂපාතී ද කියලා. මම නැහැ කිව්වා. ඊළඟට ඔහු මගෙන් අහනවා ඔබ චීනයට පක්ෂපාතී ද කියලා. මම ඒකටත් නැහැ කියලා කිව්වා. ඒත් එක්කම මම කිව්වා.. මම පක්ෂපාතී ශ්‍රී ලංකාවට පමණයි කියලා.” ජනාධිපතිවරයාගේ එම ස්ථාවරය එම සාකච්ඡාවේදී ඔහු කෙරෙහි වැඩි අවධානයක් යොමුවන්නට කාරණාවක් විය. ඒ අතරතුර පසුගිය බ්‍රහස්පතින්දා\n\nශ්‍රී ලංකාවේ වේලාවෙන් රාත්‍රී 10.00ට ජනාධිපති රනිල් වික්‍රමසිංහ එක්සත් ජාතීන්ගේ මහා මණ්ඩලය අමතන ලැබුවේය. කෙසේ වෙතත් ශ්‍රී ලංකාව වෙනුවෙන් ජාත්‍යන්තරයේ තිබුණු බරපතළ ස්ථාවරයන් හා අඳුරු මත රැසක් රටට වාසිදායක අන්දමින් වෙනස් කරගන්නට මෙම සංචාරයේ දී ජනාධිපතිවරයා සමත්ව සිටීම විශේෂත්වයක් විය.\n\nජනාධිපති ලංකාවේ නොසිටි එම සතිය තුළ ජනාධිපති කාර්ය මණ්ඩල ප්‍රධානී සාගල රත්නායකගේ දුරකථනයට කිසිදු විවේකයක් ලැබුණේ නැත. ඊට හේතුව ජනාධිපති රනිල් සෑම විටම එයට කතා කරමින් ශ්‍රී ලංකාවේ තත්ත්වය ගැන නිරතුරු විමසිල්ලෙන් සිටි නිසාය. ඊට අමතරව මේ දිනවල ලංකාවට පැමිණ සිටින ජාත්‍යන්තර මූල්‍ය අරමුදලේ නියෝජිත කණ්ඩායම් මැදිහත්කරුවා ලෙස කටයුතු කරන්නට සිදුවූයේ ද සාගල රත්නායකට ය.\n\n● දෙවියන්ට පින්දෙන්න අලුත් ක්‍රමය මෙන්න\n\nපසුගිය බ්‍රහස්පතින්දා සාගල රත්නායක ජනාධිපතිවරයා නියෝජනය කරමින් මහරගම අපේක්ෂා රෝහල වෙත ගියේය. ඒත් සමගම පසුගියදා විශ්වාසභංගයෙන් ජයගෙන යළිත් සෞඛ්‍ය අමාත්‍යාංශයේ වැඩ කටයුතු ආරම්භ කර සිටි සෞඛ්‍ය අමාත්‍ය කෙහෙළිය රඹුක්වැල්ල ද, හිටපු ජනාධිපති ලේකම් වරයෙකු වූ ගාමිණී සෙනරත් ද රුහුණු කතරගම මහ දේවාලයේ බස්නායක නිලමේ තැන්පත් ඩිෂාන් ගුණසේකර ද මෙම අවස්ථාවට පැමිණ සිටියහ. ඔවුන් මෙසේ එක් වූයේ මහරගම අපේක්ෂා රෝහලට මෙතෙක් අඩුපාඩුවක්ව පැවති තුන්මහල් ළමා වාට්ටු සංකීර්ණයක් ඉදිකිරීම සඳහා මුල්ගල් තැබීමට ය. කලක පටන් ජනාධිපතිවරයා තුළ තිබූ මෙම අදහස මල්ඵල ගැන්වීමට මූල්‍ය දායකත්වය වූ රුපියල් මිලියන 150 ක මුදල ලබා දෙන්නට රුහුණු කතරගම මහා දේවාලයේ බස්නායක නිලමේ කැමැත්ත පළ කර තිබිණි. ඒ සඳහා සම්පූර්ණ සමදායකත්වය ගුවන් හමුදාව විසින් බාරගෙන තිබුණු නිසා ගුවන් හමුදාපතිවරයා ද මේ උත්සවයේ ප්‍රධාන අමුත්තෙකු වූයේය.\n\nඋත්සවයට පැමිණි ප්‍රධාන අමුත්තන්ගේ දෑස් කෙළවරට කඳුළු බිඳු පුරවමින් මෙම රෝහලේ ළමා වාට්ටුව සම්බන්ධයෙන් තිබූ අවශ්‍යතාවන් හෙළි කළේ රෝහලේ ළමා වාට්ටුව භාර වෛද්‍ය වසන්ත රත්නායක ය.\n\n“සාමාන්‍යයෙන් ලංකාවේ අවුරුද්දකට පුංචි ළමයින් අටසීයක් විතර පිළිකා රෝගීන් ලෙස හඳුනා ගන්නවා. ඒ ඔක්කොටම මූලික වශයෙන් ප්‍රතිකාර කරන්නේ මෙතනින්. දැනට නේවාසිකව ළමුන් සීයක් විතර ඉන්නවා. ඒ අයගේ අම්මලත් ඉන්නෙ මේ වාට්ටුවේ ම තමයි. අඩි\n\n15 x 15 කාමරයක ළමුන් හතර දෙනෙක් තියාගෙන අම්මලා හතර දෙනෙක් ඉන්නවා කියන්නේ මොන තරම් අසීරු වැඩක් ද. මේ ඉදිකරන අලුත් වාට්ටු සංකීර්ණය තුළින් අපිට ඒ දුෂ්කරතාව ජය ගන්න ඉඩ ලැබේවි.” වෛද්‍ය වසන්ත එසේ කියද්දී එතන සිටි අයෙක් විමසුවේ රුහුණු කතරගම දේවාලය විසින් ඉටුකරන මේ මේ මහගු පිංකමට දායක වන්නට අවස්ථාවක් ගැනය.\n\n“මේ වාට්ටුවේ වර්ග අඩියක් හදන්න රුපියල් 8000 වියදම් වෙන බව ගණන් බලලා තියෙනවා. පින් කැමති ඕනම කෙනෙකුට පුළුවන් ඒ මුදල ගෙවලා වර්ග අඩියක ඉදිකිරීම සඳහා දායකත්වය දක්වන්න. කතරගම ගිහින් පූජා වට්ටිවලට පන්දාහෙ කොළ දෙක තුන තියලා කතරගම දෙවියන්ගේ පිහිට බලාපොරොත්තු වෙනවට වඩා හොඳ නැද්ද මේ වාට්ටුවේ වර්ග අඩියකට දායක වෙලා ඒ ලැබෙන පින කතරගම දෙවියන්ට අනුමෝදන් කරලා උන්නාන්සෙගෙ පිහිට පතන එක …”\n\nකතරගම දෙවියන්ගේ පිහිට ලබාගත හැකි අලුත් ක්‍රමයක් ගැන එහිදී කීවේ බස්නායක නිලමේ ඩිෂාන් ගුණසේකර ය. ඇමැති කෙහෙළිය, සාගල රත්නායක, ගාමිණී සෙනරත්, ඩිෂාන් ගුණසේකර, ගුවන් හමුදාපති ඇතුළු පිරිස ළමා වාට්ටුවේ මඳ වේලාවක් සංචාරය කිරීමෙන් අනතුරුව, සාගල රත්නායක අපේක්ෂා රෝහලේ තවත් අඩුපාඩුවක් සපුරා දෙන්නට එකඟ විය… ඒ රුපියල් මිලියන 500 ක වියදමින් අලුත් එම් ආර් අයි ස්කෑන් යන්ත්‍රයක් ලබා දීමටය. සෞඛ්‍ය අමාත්‍ය මාධ්‍ය ලේකම් ඉන්දික පොල්කොටුව මේ සියලු තොරතුරු ලහිලහියේ සටහන් කරගත්තේ එදාම තම මිතුරු මාධ්‍ය සගයින් වෙත උණු උණුවේ ලබාදීම සඳහාය.\n\n● ෆොන්සේකා පිළිබඳ මෛත්‍රීගේ හෙළිදරව්ව\n\nමේ දිනවල චැනල් ෆෝ නාලිකාවේ චිත්‍රපටය ගැන මතවාද බොහෝය. රාජපක්ෂවරු හා ඔවුන්ට හිතවත් දේශපාලනඥයෝ එය සැලකුවේ රාජපක්ෂ භීතිකාවේ එක්තරා පැතිකඩක් කියාය. යුද සමයේ සිට පැවත එන රාජපක්ෂ විරෝධයේ තවත් එක් මෙහෙයුමක් කියාය. කවුරු මොනවා කීවත් චැනල් ෆෝ නාලිකාවේ චිත්‍රපටය ගැන විශ්වාස කරන පිරිසක් ද මේ රටේ සිටිති. එම පිරිස පාස්කු ප්‍රහාරය ද හෙළා දකිමින් මේ දිනවල ප්‍රසිද්ධියේ යම් යම් විරෝධතා ව්‍යාපාරවල යෙදී සිටිති. කොළඹ තැන් තැන්වල හා කතෝලික ජනතාව වැඩිපුර වෙසෙන කලාපවල මෙවන් විරෝධතාව රැසක් මේ සතියේ පවත්වන්නට හේතු දෙකක් තිබිණි.\n\nඑකක් ජනාධිපතිවරයා සහභාගි වී සිටින එක්සත් ජාතීන්ගේ සමුළුවයි. අනෙක මේ දිනවල පාර්ලිමේන්තුවේ පැවැත්වෙන පාස්කු ප්‍රහාරය පිළිබඳ විවාදය යි. පාස්කු ප්‍රහාරය පිළිබඳ විවාදයේදී ෆොන්සේකා හා හිටපු ජනාධිපති මෛත්‍රීපාල සිරිසේන අතර ඇති වූ ගැටුම පසුගිය සතියේ කාගේත් අවධානයට ලක් වූයේ විපක්ෂයේ ම සිටින දෙදෙනෙක් අතර ඇති වූ ගැටුමක් නිසා ය. සරත් ෆොන්සේකා මෙහිදී කතා කළේ හිටපු ආරක්ෂක ප්‍රධානියකු ලෙස ය. මෛත්‍රීපාල සිරිසේන මන්ත්‍රීවරයා කතා කළේ හිටපු ජනාධිපතිවරයා ලෙසය. ඒ නිසා දෙදෙනාටම මේ ගැන කතා කරන්නට බොහෝ කරුණු තිබිණි. එහෙත් දෙදෙනා අතර හුවමාරු වූයේ කරුණුවලට වඩා දරුණු වචන මාලාවකි. අවසානයේ මෙම සංවාදය දෙදෙනා දෙදෙනාට කරගත් චෝදනාවලින් අවසන් විය. ෆොන්සේකාගේ වචනවලින් කිවහොත් පාස්කු ප්‍රහාරයේ මහ මොළකරු අන් කවරෙකුවත් නොව හිටපු ජනාධිපතිවරයාය. හිටපු ජනාධිපතිවරයා ඊට ලබා දුන් පිළිතුර ද ඊටත් වඩා දරුණු අපහාස උපහාස වලින් හෙබියා වූ එකක් වූහ.\n\nපාර්ලිමේන්තුවේ සිටින, ඉතිහාසය දන්නා මධ්‍යස්ථ මතධාරී මන්ත්‍රීවරු පවසන පරිදි සරත් ෆොන්සේකා නම් ඕනෑම අවස්ථාවක ඕනෑම මොහොතක කුපිත වී ප්‍රතිවාදියාට අමානුෂික ලෙස වචනවලින් පහර දෙන්නට යුද්ධයටත් වඩා දක්ෂය. එහෙත් මෛත්‍රිපාල සිරිසේනට එබඳු අපහාස උපහාස පිරි බැණ අඬගසා ගැනීම්වල කුප්‍රකට ඉතිහාසයක් නොමැති තරම්ය. මේ නිසා මෛත්‍රීපාල හිටපු ජනාධිපතිවරයා ගේ හැසිරීම ගැන පාර්ලිමේන්තුවේ බොහෝ දෙනෙක් පුදුමයට පත්ව සිටියහ.\n\n“සර්ට මොකද ඔච්චර තරහ ගියේ… ඔච්චර නරක වචන වලින් බනින්න තරම්…” හිතවත් මන්ත්‍රීවරු එසේ විමසා සිටියත් හිටපු ජනාධිපතිවරයා නිහඬ වූවා හැර වෙනත් උත්තරයක් දෙන්නට ගියේ නැත.\n\nඑහෙත් පසුගිය සිකුරාදා තම හිතවතුන් පිරිසක් සමඟ හිටපු ජනාධිපතිවරයා මේ පිළිබඳ අදහස් දැක්වීමක් කළේය.\n\nසිකුරාදා උදේ කැනේඩියානු තානාපතිවරයා සහ එක්සත් ජාතීන්ගේ මහා මණ්ඩලයේ නියෝජිතයෙක් හිටපු ජනාධිපති මෛත්‍රීපාල සිරිසේන මහතා හමුවන්නට පැමිණ සිටියහ. චැනල් ෆෝ නාලිකාවේ ප්‍රකාශය, පාස්කු ප්‍රහාරය ආදී කරුණු රැසක් එම හමුවීම් වල දී සාකච්ඡා වීමට නියමිතව තිබිණි. හිටපු ජනාධිපතිවරයා එම හමුවීම්වලට සහභාගි වන අතර වාරයේ තම හිතවතුන් සමගද සුහදව කතාබස් කරනු දක්නට ලැබුණි.\n\nහෙක්ටර් බෙත්මගේ, දුශ්‍යන්ත මිත්‍රපාල ඇතුළු දේශපාලන හිතවතුන් කිහිප දෙනෙක් ද නිලධාරීන් කීපදෙනෙක්ද දහම් සිරිසේන ඇතුළු පවුලේ කීප දෙනෙක් ද එතැන සිටියහ. එහිදී එම ගැටුම ගැන කතාබහක් ඇති විය.\n\n“සර් ඔය වගේ කලබල වෙලා ඔය වගේ වචන පාවිච්චි කරලා බනිනවා නම් අපි මීට ඉස්සර අහල නෑ…”\n\n“ඒ වගේ මනුස්සයෙක්ගේ කතාවකට ඒ වගේ උත්තරයක් හැරෙන්න දෙන්න දෙයක් නෑ… හැබැයි මටත් පස්සේ තේරුණා මම මගේ තත්ත්වෙ තියාගන්න ඕන කියලා. මොකද මම හිටපු ජනාධිපතිවරයෙක්. එයා හිටපු සෙබළෙක්. අපි දෙන්නගෙ පරතරය තියාගන්න ඕන…”\n\n“හැබැයි ඉතින් එයාගේ ප්‍රකාශ වලින් ප්‍රකාශවලින් නම් අපට තේරුනේ සර් එක්ක මීට කලින් ඉඳලා ලොකු තරහක් තියෙනවා කියලයි..” හිතවතෙක් කීවේය.\n\n“ඔව් ඉතින් ඒකට හේතුවක් තියෙනවා. මම ජනාධිපති වෙලා ඉද්දී ඒ මනුස්සයා මගෙන් ඇවිල්ලා ඉල්ලුවා මහජන ආරක්ෂක ඇමැතිකම. මමත් ටිකක් ඒ ගැන අනිත් අයත් එක්ක සාකච්ඡා කළා. අනිත් ප්‍රධාන අයගේ කිසිම කැමැත්තක් තිබුණේ නෑ ඒකට. ඉතින් මං එයාට කිව්වා තමුන්ට ඒ තනතුර දෙනවට අනිත් අය එකඟ නෑ කියලා…”\n\n“ඔය කතාව දැන් සර් කියලා තියෙනවනේ”…\n\n“තව කතාවක් තියෙනවා. පහුගිය අරගලය වෙලාවේ\n\nගෝඨාභය රාජපක්ෂ ජනාධිපතිතුමා මගෙන් ඇහුවා අගමැතිකම බාර ගන්නවා ද කියලා. මම ඒ වෙලාවේ ඒක ප්‍රතික්ෂේප කරලා කිව්වා ඉන්න හොඳම කෙනෙකුට දෙමු කියලා. එතුමා ඇහුවා සරත් ෆොන්සේකාට දුන්නොත් කොහොමද කියලා… මම කිව්වා බුදු අම්මෝ ඒ වැරැද්ද නම් කරන්න එපා කියලා. මහා විනාසයක් රටට වෙයි කියලා. කවුරුහරි ඔය කතාවත් ෆොන්සේකා උන්නැහැට කියලා තියෙනවා… ඔන්න ඔය තරහවල් ඔක්කොම එකතුවෙලා තමයි අර විදිහේ හැසිරීමක් එලියට ආවේ…”\n\nමේ අතර දයාසිරි ජයසේකර ගියේ ඉරණම ගැන ද එහිදී කරුණු රැසක් සාකච්ඡාවට ලක්විය.\n\n● මෛත්‍රී සී සී එකට ෆෝන් තහනම් කරයි\n\nදයාසිරි ජයසේකර සම්බන්ධයෙන් ශ්‍රී ලංකා නිදහස් පක්ෂය අනුගමනය කළ ක්‍රියා පිළිවෙත ගැන මධ්‍යම කාරක සභාව සමඟ සාකච්ඡා කරන්නට පසුගිය බදාදා හවස පක්ෂ මූලස්ථානයේ විශේෂ රැස්වීමක් පැවැත්විණි.\n\nහිටපු ජනාධිපති මෛත්‍රිපාල සිරිසේන එම රැස්වීමට පැමිණ තිබුණේම දැඩි ක්‍රියාමාර්ග අනුගමනය කරමිනි…\n\n“කිසිම කෙනෙක් රැස්වීමට ෆෝන් ගේන්න එපා. කරුණාකරලා ඇතුළට යන අය ෆෝන් එළියෙ තියලා එන්න…”\n\nමෛත්‍රී මොනව කිව්වත් සමහරු එය ගණන් ගෙන නොමැත. කිහිප දෙනෙක් ෆෝන් ඇතැතිව රැස්වීමට පැමිණ සිටියහ. ඒත් මෛත්‍රීගේ අණ පරිදි ආරක්ෂක නිලධාරීන් කිහිපදෙනෙක් පැමිණ සියලු දුරකථන රැගෙන ගියහ.\n\nමෛත්‍රී මුලින්ම කරුණු පැහැදිලි කළේ දයාසිරි සම්බන්ධයෙන් ගනු ලැබූ පියවර ගැනය. ඔහුගේ පක්ෂ තහනම හා ලේකම් තනතුරෙන් ඉවත් කිරීම සාධාරණීකරණය කරමින් ඔහු කතා කළේය.\n\nඒ වන විට දයාසිරි අධිකරණය හමුවේ නඩුවක් ද පවරා තිබිණි. ඒ සම්බන්ධයෙන් 22 වැනිදාට පෙර කරුණු දක්වන්නට කියා පක්ෂයට දන්වා තිබූ නිසා දයාසිරිට එරෙහිව චෝදනා පත්‍රයක් සාදන්නට ද මෙහිදී කතාබහ වූහ.\n\nපක්ෂයේ වගකිවයුතු පුද්ගලයන් කීප දෙනකුට බැන තර්ජනය කිරීම, පක්ෂයේ භාණ්ඩ හා දේපළ අවභාවිත කිරීම ආදී චෝදනා රැසක් එහිදී මධ්‍යම කාරක සභාව එක්ව ගොනු කරනු ලැබූහ. මෙම සාකච්ඡාවට තිලංග, නිමල් සිරිපාල, දුමින්ද දිසානායක, අලගියවන්න, අමරවීර, ගාමිණී තිලකසිරි, බෙත්මගේ, ඇතුළු මධ්‍යම කාරක සභිකයෝ සැලකිය යුතු පිරිසක් පැමිණ සිටියහ. එහෙත් එහිදී දයාසිරි වෙනුවෙන් කතා කරන්නට කිසිදු අයකු නොමැති වීම කැපී පෙනෙන විශේෂත්වයක් විය.\n\n● ඇමැතිකම් ගැන කතා කළේ නැතිලු\n\nපසුගිය සතියේ ශ්‍රී ලංකා පොදුජන පෙරමුණේ නියෝජිතයෝ රැසක් එහි ජාතික සංවිධායක බැසිල් රාජපක්ෂ හමුවන්නට ගියේ ඔහු කරන ලද විශේෂ කැඳවීමකට අනුවය. ජනාධිපතිවරයාත් බැසිල් මහතාත් අතර පසුගිය දිනවල ඇති වූයේ යැයි කියන සාකච්ඡාව ගැන විමසන්නට කරුණු රැසක් ඔවුන්ට තිබිණි. ඒත් සමගම ඉදිරියේදී පොහොට්ටුව ආණ්ඩුවක් සමග කටයුතු කරන්නේ කෙසේදැයි කියා සාකච්ඡා කරන්නට ද අවශ්‍ය විය.\n\nමෙහිදී කරුණු සාකච්ඡා කරන අතර වාරයේ බැසිල් මහතා ජනාධිපතිවරයාගෙන් ඉල්ලා සිටියේ කවරක්දැයි මන්ත්‍රීවරු විමසන්නට වූහ.\n\n“ඇත්තටම අපි මේ සාකච්ඡාව ඉල්ලුවේ අපේ පාක්ෂිකයන්ට සිද්ධ වෙච්ච අසාධාරණකම් රාශියක් ගැන කතා කරන්න. අපේ වෘත්තීය සමිති වල අයගෙන් පලිගන්න අරන් තියෙනවා. ඒ වගේම සමෘද්ධිය ඉවත් කරලා අලුත් අස්වැසුම දෙනකොට අපේ සාමාජිකයෝ ඉලක්ක කරගෙන විශාල වශයෙන් කපාහැරීම් කරල තියනවා. ගමේ මිනිස්සුන්ගෙන් මේ ගැන පැමිණිලි වැඩියි. අන්න ඒ වගේ අපේ ආණ්ඩුවක් යටතේ අපෙන්ම යැපෙමින් අපිට කරන අසාධාරණකම් ගැන කතා කරන්නයි අපි ඒ සාකච්ඡාව ගත්තේ…”\n\n“එතකොට ඔබතුමා ඇමැතිකම් ගැන සාකච්චා කළේ නැද්ද… ඇමැතිකම් ඉල්ලලා ඒවා ලැබුණේ නැහැ කියලයි මාධ්‍ය වල පළ වෙලා තිබුණේ..”\n\n“ජනාධිපති වටේ ඉන්නවනේ ප්ලාන්ට් කරන කට්ටියක්. අන්න ඒගොල්ලන්ගෙ වැඩ තමයි ඔය. එයාලට ඕන අපිට අවාසිදායක නිව්ස් හදලා මාධ්‍ය වල ගහන්න. ඒ සාකච්ඡාවේ කිසිම තැනක අපි ඇමැතිකම් ඉල්ලුවේ නෑ. ඒ මොකද අපි මීට කලින් ඇමැතිකම් කීපයක් ඉල්ලලා තියෙනවා. ඒවා අපිට දුන්නේ නැති නිසා අපි ඒ ගැන කතා කරන එක අතෑරලා ගොඩක් කල්.” බැසිල් කීවේය.\n\nඒ අයුරින් ප්‍රශ්න කීපයක් ඇසූ මන්ත්‍රීවරු ඉතා ඉක්මනින් ඒ සාකච්ඡාව අවසන්ව ආපසු ගියේ ඔවුන් තුළ මෙතෙක් දිනක් තිබූ සැක සංකාවන් ගණනාවක් දුරු කරගෙනය.\n\nබුලිත ප්‍රදීප් කුමාර",
       "URL": "https://divaina.lk/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b7%80%e0%b7%92%e0%b7%81%e0%b7%9a%e0%b7%82-%e0%b6%b8%e0%b7%99%e0%b7%84%e0%b7%99%e0%b6%ba%e0%b7%94%e0%b6%b8%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/13/"
}