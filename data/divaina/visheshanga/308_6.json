{
       "Source": "divaina",
       "Timestamp": "July 13, 2022",
       "Headline": "අන්තර්කාලීන පාලනයකට විමල්ගෙන් යෝජනාවලියක්!",
       "News Content": "ඉදිරියේදී පිහිටුවීමට නියමිත සර්වපාක්‍ෂික අන්තර්කාලීන පාලනය සඳහා යෝජනාවලියක් රට හමුවේ ඉදිරිපත් කරන බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පැවසීය.\n\nජනාධිපති ගෝඨාභය රාජපක්‍ෂ සහ අගමැති රනිල් වික්‍රමසිංහ යන මහත්වරුන් ඉවත් වීමෙන් පසු නව අන්තර්කාලීන සර්වපාක්‍ෂික පාලනයක් පිහිටුවාගත යුතු බවත් ඒක කරන්න ඕන කොහොමද කියලා අපි මේ යෝජනාවලියෙන් ඉදිරිපත් කර තිබෙන බවත් වීරවංශ මහතා කියා සිටියේය.\n\nවිමල් වීරවංශ මහතා මේ බව කියා සිටියේ ඊයේ (12 වැනිදා) පස්වරුවේ පිටකෝට්ටේ පිහිටි ජාතික නිදහස් පෙරමුණේ ප්‍රධාන කාර්යාලයේ පැවැත්වූ ප්‍රවෘත්ති සාකච්ඡාවකදීය.\n\nමෙහිදී වැඩිදුරටත් අදහස් දැක්වූ විමල් වීරවංශ මහතා,\n\nඒ පාලනය මගින් මුලින්ම ජනාධිපතිවරයා හා අගමැතිවරයා තෝරාපත් කරගත යුතුයි. ඒ ජනාධිපතිවරයාත් අගමැතිවරයාත් පත්වුණු වහාම සර්වපක්‍ෂික සමුළුවක් පැවැත්විය යුතුයි. ඒ සඳහා විවිධ සිවිල් සංවිධාන, ජාතික සංවිධාන, යම් යම් අදහස් ඉදිරිපත් කරලා තියෙන සිවිල් සංවිධානත් ඇතුළත් කරගත යුතුයි. ඒ සර්වපක්‍ෂික සමුළුවේදී නව ජනාධිපතිවරයා තමන්ගේ වැඩපිළිවෙළ විවෘතව සහ විනිවිදව රටට ඉදිරිපත් කළ යුතුයි. මේ තීරණාත්මක දැවෙන ප්‍රශ්නවලට ඔහු දෙන විසඳුම මොකක්ද කියල රටට හා ජාතියට ඉදිරිපත් කළ යුතුයි. ඒ වගේම ඒ වැඩපිළිවෙළට අනුව එය ක්‍රියාත්මක වෙනවද බලන්න මහජන වගවීම සඳහා පාර්ලිමේන්තුවේ සියලු මන්ත්‍රීවරු සහභාගිකර ගන්නා ආකාරයට (අනිත් හැම පාර්ශ්වයක්ම නියෝජනය වන ආකාරයට) ජාතික මහජන සභාවක් පිහිටුවිය යුතුයි. එම මහජන සභාව සහ ජාතික විධායක සභාව එක්ව ජාතික ආවේක්ෂණ සභාවක් ක්‍රියාත්මක කළ යුතුයි. ආවේක්ෂණ සභාවක් කියන්නේ ඒ දීල තියෙන වැඩපිළිවෙළ ක්‍රියාත්මක වෙනවාද නැද්ද කියලා විපරම් කරමින් විමසමින් ඒ පිළිබඳව රටට වාර්තා කරන ආවේක්ෂණ සභාවක්. මෙන්න මේ ආකාරයේ යෝජනාවලියක් අපි අද ජනගත කරනවා. මේ ආකාරයට සිදුකළොත් අපි විශ්වාස කරනවා මේ තියෙන අරාජිකත්වයෙන් රට බේරගෙන මහ මැතිවරණයක් තියන්න සුදුසු වාතාවරණයක් ඇති කරන්න පුළුවන් වෙයි කියලා.\n\nජාතික නිදහස් පෙරමුණ විසින් පිහිටුවීමට නියත සර්වපාක්‍ෂික අන්තර්කාලීන පාලනය සඳහා ඉදිරිපත් කර ඇති යෝජනා මෙසේය.\n\nප්‍රභාත් විතාන",
       "URL": "https://divaina.lk/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%9a%e0%b7%8f%e0%b6%bd%e0%b7%93%e0%b6%b1-%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b6%9a%e0%b6%a7-%e0%b7%80%e0%b7%92%e0%b6%b8%e0%b6%bd/",
       "Category": "visheshanga",
       "Parent URL": "https://divaina.lk/category/visheshanga//page/308/"
}