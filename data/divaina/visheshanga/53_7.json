{
       "Source": "divaina",
       "Timestamp": "July 28, 2023",
       "Headline": "ආයුර්වේද පනත පත අට එකට සිඳවමු",
       "News Content": "1961 අංක 31 දරන ආයුර්වේද පනත 1978 දී යම් යම් සංශෝධනවලට යටත් වී ඇති නමුත් ප්‍රමාණාත්මක සංශෝධනයන් එළිදැක්වීමට සැරසෙන්නේ 2023 දී බව මේ වනවිට වීදි බට උද්ඝෝෂණයන්, මාධ්‍ය රැස්වීම් සහ සමාජ මාධ්‍ය පහරදීම් තීව්‍ර වීම හරහා පැහැදිලි වෙමින් පවතී. ඒ අවුරුදු 46කට පසුව වීම විශේෂිතය. පාරම්පරික සිංහල හෙළ වෙදකමට මෙමගින් ප්‍රහාරයක් එල්ල වන බවටත්, ආයුර්වේද උපාධිධාරී වෛද්‍යවරුනට තම නිසි තැන නොලැබෙන බවටත්, සිද්ධ යුනානි වැනි ආංශික නැතහොත් සාම්ප්‍රදායික හෝ අනුපූරක වෛද්‍ය ක්‍රම නොසලකා හැර ඇති බවත් මෙසේ වීදි බටවුන් ඉදිරිපත් කරන චෝදනා වේ.\n\nමෙසේ චෝදනා ඉදිරිපත් කරන්නන් තම පැරණි පනත එනම් 1961 අංක 31 දරන ප්‍රධාන ප්‍රඥප්තිය පෙර කී සංශෝධන පනත සමග සහ සම්බන්ධව හොඳින් කියවා විරෝධතා ගොනු කරන්නේද? නැතහොත් හුදෙක් අප රටේ පැතිරී තිබෙන “ලෝකය පෙරළෙන බව කියමින් දිවූ හාවාගේ” න්‍යාය භාවිත කරන්නේ ද යන්න විමසා බැලිය යුතුය.\n\n1961 අංක 31 දරන ආයුර්වේද පනතේ ආයුර්වේදය යන්නට “ආයුර්වේද වෛද්‍ය ක්‍රමය හැර” සිද්ධ, යුනානි දේශීය චිකිත්සා යනුවෙන් අර්ථකථනය කර ඇති අතර ආයුර්වේදය ගිලිහී ඇත. පනත සංශෝධනයේදී එය අන්තර්ගත කිරීම කළ යුත්තක්ම වේ. මීට අමතරව සංශෝධනය තුළ “යෝග” යන්න අර්ථ කථනය තුළට ඇතුළත් කර ඇත. එය සාධනීය ඇතුළත් කිරීමක් වනුයේ බෞද්ධ ආගම නිරන්තරයෙන් යෝග ක්‍රම තුළ ගැබ්ව පවතින බැවිනි.\n\nආයුර්වේද වෛද්‍ය කර්මය තම වෛද්‍ය කර්මයෙන් වෙන් වූ වෛද්‍ය ක්‍රමයක් බව පාරම්පරික, සාම්ප්‍රදායික වෛද්‍යවරු පවසති. ඒ නිසාම විවිධ වූ රජයන්ට විවිධ ප්‍රමාණයේ බලපෑමක් ඔවුන් නිරන්තරයෙන් සිදු කරමින් තමන් වෙනුවෙන් වෙන පාරම්පරික වෛද්‍ය සභාවක් ඉල්ලමින් සිටී. එසේ වුවද පාරම්පරික වෛද්‍යවරුන් බොහෝමයක් ආයුර්වේද වෛද්‍ය සභාවේ ලියාපදිංචිය මේ වන විට ලබා ඇති බව දත්තවලින් පැහැදිලි වේ. ආයුර්වේද වෛද්‍ය සභාවේ ලියාපදිංචි ආයුර්වේද වෛද්‍යවරුන් 28,000කින් විශ්වවිද්‍යාලවලින් උපාධිය හදාරා උපාධිධාරී වෛද්‍යවරුන් ලියාපදිංචි වී ඇත්තේ 4,000කට ආසන්න ප්‍රමාණයක් වීම මගින් මෙම ආයුර්වේද වෛද්‍ය සභාව “උපාධිධාරී ආයුර්වේද වෛද්‍ය සභාව” යන මතය බැහැර කළ යුතු නොවේද? නමුත් එකී වෛද්‍ය සභාවේ පූර්ණ බලය ඉහත කී උපාධිධාරීන් සහ උසස් අධ්‍යාපන වෘත්තිකයන්ට තල්ලු වී ඇත. ඒ හේතුවෙන්ම යම් ප්‍රමාණාත්මක අසාධාරණකම් පාරම්පරික වෛද්‍ය වරයාට ඇති වීම නොවැළැක්විය හැකි වුවත් ඔවුන් සංවිධානගත වී මෙකී ආයුර්වේද වෛද්‍ය සභාවේ බලය ඇල්ලීමට ක්‍රියා කළ යුතුය. ඒ තාක් මේ ප්‍රශ්නය එලෙසට පවතිනු ඇත.\n\nජයකොඩි අමාත්‍යවරයාට තම අමාත්‍යාංශය භාරගැනීම තුළ ඔහුට සියලු පාර්ශ්වයන් සමනය කළ යුතුව තිබූ බව පැහැදිලිය. අතෙකින් උපාධිධාරී ආයුර්වේද වෛද්‍යවරයා, අනෙක් අතට පාරම්පරික, හෙළ වෙද මහතා, වෘත්තීය සමිති සහ අමාත්‍යාංශ නිලධාරීන් යන කණ්ඩායම් සාධාරණියව සමනය කිරීම හිතන තරම් ලෙහෙසි කාර්යයක් නොවේ යැයි සිතිය හැක. සියලු පාර්ශ්වයන් එක්ව සහ වෙන්ව ගත්කල ඔවුන්ට දේශීය වෛද්‍ය ක්‍රම පිළිබඳ ජාතික ප්‍රතිපත්තියක් අවශ්‍ය විය.\n\nදිගු කාලයක් තිස්සේ සංශෝධනය නොවූ ආයුර්වේද පනත සංශෝධනය විය යුතු විය. ආයුර්වේද නීති සංග්‍රහය අවශ්‍ය විය. ආයුර්වේදය තුළ දේශීය ඖෂධ පැළ කිරීමටත්, නිෂ්පාදනය ක්‍රමවත් කිරීමටත්, පාරම්පරික වෛද්‍ය වෘත්තිකයන් උපාධිධාරී ආයුර්වේද වෘත්තිකයන්ගේ ග්‍රහණයෙන් මුදා ගැනීමටත්, ආයුර්වේද දෙපාර්තමේන්තුව ව්‍යුහාත්මක වෙනස්කම් සිදු කිරීමටත් අවශ්‍ය විය. පවත්නා නීති යටතේ පාරම්පරික සිංහල වෛද්‍යවරයා රැකගනිමින් ආයුර්වේද සිංහල වෛද්‍ය ක්‍රමයේ ප්‍රගමනය ඇති කිරීම දැලි පිහියෙන් කිරි කනවා වගේ කාර්යයක් වන්නේය.\n\n“සුවධරණි” නමින් කොවිඩ් වකවානුව තුළ ජනගත කරන ලද ආයුර්වේද ඖෂධ ආශ්‍රයෙන් ශ්‍රී ලාංකීය ජන සමාජය ආයුර්වේදයට නැවත නැඹුරු වූ බව අප සැවොම දන්නා කරුණකි. මීට අමතරව “සුවධරණි” මුළු ලොව පුරාම ප්‍රචලිත කිරීමට එහි නිෂ්පාදන හා වෙළෙඳපොළ යාන්ත්‍රණය සමත් වූ බව අප සැවොම දන්නා කාරණයකි. මෙල්බර්න්, ඇඩිලේඩ්, ලන්ඩන්, කැලිෆෝනියා ආදී නගර ද රටවල් ද ස්කැන්ඩිනේවියානු රටවල් හා යුරෝපීය ද “සුවධරණි” ප්‍රතිශක්ති කාරක ගුණය අධික ආහාර අතිරේකයක් ලෙස භාවිත කරනු ලැබේ.\n\nශ්‍රී ලාංකික දේශීය ඖෂධ නිෂ්පාදනය ජාත්‍යන්තර තලයට රැගෙන ඒමට දේශීය වෛද්‍ය අමාත්‍යතුමා ගත් උත්සාහය සාර්ථක වී ඇති බව කිව යුතුය. ආයුර්වේද කොමසාරිස්වරයාට අනුව පනතට ප්‍රධාන අංශ හයක් ඔස්සේ සංශෝධනය ගෙන විත් ඇත.\n\nයන ප්‍රධාන අංශ ආවරණය වන පරිදි සංශෝධනය ගෙන විත් ඇත. මෙහිදී පනතේ සංශෝධනවලට බෙරිහන් දෙන්නවුන් පවසන්නේ කුමක්ද යන්න සිහියෙන් විමසා බැලිය යුතුය. ඔවුන් කෑමොරගසන්නේ කුමක් අරබයා ද යන්න විමර්ශනය කළ යුතුය. මේ වන විට නීති කටයුතු දහයක් පමණ මෙකී සංශෝධනයන්ට විරුද්ධව විභාග වීමට නියමිතය. එහිදී ආණ්ඩු ක්‍රම ව්‍යවස්ථාව උල්ලංඝනය වන බවට යැයි පවසමින් විශේෂයෙන් බෞද්ධාගමට ආණ්ඩුක්‍රම ව්‍යවස්ථාව ලබා දී ඇති අයිතියට හානි වන බව දක්වමින් පවා නඩු ගොනු වී ඇත.\n\nඑකී කරුණට පාදක වන්නේ පනතේ සංශෝධනය යටතේ “භෛසජ්ජ” යන වචනය යෙදීම. ඉංග්‍රීසියෙන් “pharmacist” යන්න මෙහිදී අර්ථ ගැන්නුවද ගිරිය පුප්පා කෑ ගහන්නවුන් එය බුදු දහමේ විනය පිටකයේ භෛසජ්ජ බන්ධකය අවදානමට ලක් වන්නේ යැයි පවසයි. භෛසජ්ජ බන්ධකය තුළ භික්ෂුන් අරභයා බුදුරදුන් දේශනා කරන ලද යම් යම් ඖෂධ ප්‍රතිකාර ක්‍රම තිබුණද එය අංග සම්පූර්ණ වෛද්‍ය ක්‍රමයක් නොවන්නේ අප තථාගතයානන් වහන්සේ “සත් හට වන බව දුකට වෙදාණන්” වන බැවිනි. උන්වහන්සේ සසර දුකට සත්වයන්ට වෛද්‍යවරයෙක් විනා සියලු රෝග විෂයන්හි ලෞකික වෛද්‍ය කර්මයක් ලෙස බෞද්ධ දේශනාව ඉදිරිපත් නොකරන ලද්දාහුය. එබැවින් බුදුදහම විෂයයෙහි යම් හීනරුවක් ඔය කියන පරිදි සිදු වී ඇත්ද?\n\nනඩු කටයුත්තක් මේ වන විට ගොනු වී ඇති බැවින් මේ පිළිබඳව ඉදිරියට කරුණු දැක්වීම නොකළ යුත්තකි.\n\nමේ වන විට සම්බාහන ක්‍රියාවලියේ යෙදෙන 20000 ක පමණ පිරිසක් ලංකාව පුරා විසිරී ඇති ඇති බව සත්‍යයකි. එවැන්නෙකුට පවා ආයුර්වේදය තුළ සම්බාහන පාඨමාලාවක් සිදුකොට සහතික ලබා දී නිවැරදි මාර්ගය පෙන්වාදීම කළ යුත්තේ නොවේද? මෙම පනතේ සංශෝධනය අරබයා බොරදියේ මාළු බාන්නට සැරසෙන තවත් කණ්ඩායමක් සෘජුව නැතත් වක්‍රව මෙය කංසා පනතක් යැයි අර්ථ දක්වයි. කංසා නීතිගත කිරීම සඳහා උපයෝගි වන බව හුවා දක්වමින් ලාංකික ජන සමාජය මත්ද්‍රව්‍ය විෂයට ඈඳා දමන මහා විෂ බයංකාර රකුසකු නිර්මාණය කරමින් පවතී. ඔවුනටද පැවසිය යුත්තේ අනීතික වෙළෙඳපලේ ඔබට ඕනෑ තරම් කංසා ලබා ගැනීමේ හැකියාව පවතින බවය. පනතේ සංශෝධනය යටතේ කංසා සම්බන්ධයෙන් එකදු වචනයක්වත් දක්වා නොතිබියදී මේ සැරසෙන්නේ කංසා වවන්නට යැයි කීම ජුගුප්සාජනකය. මෙසේ කරනුයේ දේශපාලන ක්‍රියාකාරකමක් හේතුවෙන් මිස වෙන අන් කරුණකටද….?\n\nමෙකී කාරණා තුනට අතිරේකව තවත් එක් කාරණාවක් මතුව ඇත. එනම්, මෙහි දණ්ඩනීය වගකීම් ඇතුළත් කර ඇත යන්නයි. පනතක් බොහෝවිට දණ්ඩනීය වගකීම් සහිත විය යුතුය. විශේෂයෙන් වෛද්‍ය කර්මය යනු ජන ජීවිතයට සෘජුව බලපාන කර්මයකි. එය වෘත්තියකි. එයින් හානියට පත්වන්නන් විෂයෙහි නීති තිබිය යුතුය. අප ජීවත් වන්නේ 21වන සියවසේය. සමහරුන් පවසන ආකාරයට පනත් නොතිබිය යුතුය. නීතිමය නීති සැදිය නොහැක. විශේෂයෙන් දේශීය වෛද්‍ය විෂය ඒ තරම්ම සුවිශේෂිය. හැබැයි ඔවුනට මතක නැත්තේ ඔවුන්ට වාහන පැදවීම සඳහා බලපත්‍රයක් තිබිය යුතු බවය. එබැවින් මෙම පනත සංශෝධනයට දණ්ඩනීය වගකීම් යෙදීමද කාලෝචිතය. මූලික ප්‍රඥප්තියට අනුව වැරදි කරන්නවුන්ට දඬුවම රුපියල් 500කි. එය 1961දීය එදා රුපියල් 500ක් යනු අද රුපියල් ලක්ෂ 50කට ගැළපිය හැක. නමුත් යොදා ඇත්තේ රුපියල් 100,000ක දඩයක් සහ සිරගත කිරීමකි. හොර වෙද්දුන්ට මේ නිසා පහර වදින බව සැබෑය. අවුරුදු 46 කට පසුව වුවද ආයුර්වේද පනතේ සාධනීය සංශෝධනයකට ලක්වීම අගය කළ යුත්තකි.\n\nසුනිල් සපරමාදු",
       "URL": "https://divaina.lk/%e0%b6%86%e0%b6%ba%e0%b7%94%e0%b6%bb%e0%b7%8a%e0%b7%80%e0%b7%9a%e0%b6%af-%e0%b6%b4%e0%b6%b1%e0%b6%ad-%e0%b6%b4%e0%b6%ad-%e0%b6%85%e0%b6%a7-%e0%b6%91%e0%b6%9a%e0%b6%a7-%e0%b7%83%e0%b7%92%e0%b6%b3/",
       "Category": "visheshanga",
       "Parent URL": "https://divaina.lk/category/visheshanga//page/53/"
}