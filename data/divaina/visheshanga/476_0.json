{
       "Source": "divaina",
       "Timestamp": "November 28, 2021",
       "Headline": "ශ්‍රී ලංකාවේ දේශීය කෘෂිකර්මය හා දේශිය වෛද්‍ය ක්‍රමය",
       "News Content": "මේ ලිපිය පූජ්‍ය බෙංගමුවේ නාලක නාහිමියන්ගේ ප‍්‍රධානත්වයෙන් කැලණිය දුම්රියපළ පාරට සම්බන්ධ ගැමුණු මාවතේ පිහිටි පඤ්ඤානන්ද ධර්මායතනයේ පැවැති දේශීය වෛද්‍ය සභා සාකච්ඡාවකට සහභාගී වූ ප‍්‍රධාන පෙළේ දේශීය වෛද්‍යවරයෙක් මෙන්ම ලංකාවේ දේශීය සටන් ක‍්‍රමය වූ අංගම්පොර ශිල්පයේ විශිෂ්ටතමයාවන යූ. පී. උක්වත්ත මහතා සමග කළ සාකච්ඡාවකට මුල් වූ පෙරවදන හා ධම්මවිජය හිමියන්වන ම විසින් අසන ලද ප‍්‍රශ්න මත පදනම්වූවකි.\n\nවසර දෙදහස් පන්සියයක් ඉක්මවා ඇති ශ‍්‍රී ලංකා ඉතිහාසය දීපවංශ, මහාවංශාදී වංශකතාකරුවන් විසින් ලේඛනගත කරන ලද්දකි. ඉන්දියාවේ බුද්ධ කාලයේ පටන් අශෝක අධිරාජයා දක්වා ඉතිහාසය ඉන්දියානු ජනතාවට ලැබුණේ මහාවංශය කියවූ ඇලෙක්සැන්ඩර් කණිංහැම් හා එක්ව ඊට අදාළ සෙල්ලිපි කියවූ ජේම්ස් ප‍්‍රින්සෙප් නිසාවෙනි. ඇලෙක්සැන්ඩර් කණිංහැම්ගේ මුණුබුරෙකු වූ මහාචාර්ය රොබින් කණිංහැම් මහතා ලූම්බිණි සල්උයනේ තිබී පසින් වැසීගිය සුවිශේෂ සල්ගසේ අවශේෂයන් සොයාගෙන සිදුහත් උපත පිළිබඳ මහාවංශයේ එන පුවත විද්‍යාත්මක ලෙස තහවුරු කරන තුරු යුරෝපීය ඉතිහාසඥයන් විශ්වාස කළේ ඇරිස්ටෝටල්, ප්ලේටෝ, සොක‍්‍රටීස්, පයිතරගස් හා පොටගෝරස් ආදි ගී‍්‍රක්වරුන් බුදු හිමියන්ට වඩා පැරණි අය ලෙසයි. එහෙත් ලංකාවේ වංශකථා ගත සත්‍යය මහාචාර්ය රොබින් කණිංහැම්ගේ විද්‍යාත්මක සොයාගැනීමත් සමග එතෙක් ග‍්‍රීක ඉතිහාසය ඉහළින් තැබූ ඉතිහාසඥයන් ද පිළිගෙන තිබේ. ලංකා ඉතිහාසය ඉංග‍්‍රීසියට නැඟූ ඉංග‍්‍රීසි ජාතික කොඞ්රින්ටන් හා ජර්මන් ජාතික විල්හෙල්ම් ගයිගර් ලංකා ඉතිහාසය යුරෝපීයයන් හමුවේ ගෙනහැර දක්වා තිබේ. මහාවංශයට අනුව ගෞතම බුදු හිමියන් පිරිනිවන් පෑ දිනයේ ලංකාවට ගොඩබට විජය කුමාරු ඇතුළු පිරිස ලක්වැසි යක්‍ෂ, නාග, දේව ආදී දේශීය ජනතාවන් මත පදනම් වී සිංහල ජාතිය ගොඩනැඟු බව ප‍්‍රකාශ වී තිබේ. වසර දෙදහස් හයසියයක් තරම් පැරණි වූ සිංහලේ උදාර ඉතිහාසය තුළ ලංකා භූමියෙන් තුනෙන් දෙකක් තරම් වූ වියළි කලාපයේ ගොඩනැඟුණු තිස්දාහක් පමණවන ලොකු, කුඩා හා මධ්‍යම ප‍්‍රමාණ වැව් සහ හැටදාහක් පමණවන ඇළවේලි මත පදනම් වී පෙරදිග ධාන්‍යාගාරය ලෙසින් විරුදාවලිය ලැබූ සෞභාග්‍යවත් සමාජය ගොඩනැඟුණු බව ලොවම පිළිගන්නා සත්‍යයක් වී තිබේ. මිගාර සෙන්පතියාගේ කතාවට මුලා වී තම පියාගේ වස්තුව ඉල්ලූ කාශ්‍යපගෙන් එල්ල වූ මරණ තර්ජනය හමුවේ පවා තමාසතු එකම වස්තුව කලාවැවේ රැස්කළ ජලය යැයි ප‍්‍රකාශ කළ ධාතුසේන රජතුමා විසින් කරවන ලද යෝධ ඇළ ( ජයගඟ) ලෝක උරුමයක් ලෙස යුනෙස්කෝව මගින් තහවුරුකර ඇත.\n\nමේ ලිපිය ලියන ම විසින් අසන ලද ප‍්‍රශ්න\n\nපූජ්‍ය මාලේවන ධම්මවිජය හිමි(පෙර අනගාරික ධර්මසේකරතුමා)",
       "URL": "https://divaina.lk/%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%9a%e0%b7%98%e0%b7%82%e0%b7%92%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/476/"
}