{
       "Source": "divaina",
       "Timestamp": "August 18, 2023",
       "Headline": "අද දිනයේ අනූ වියට පාතබන ජෙනරාල් හැමිල්ටන් වනසිංහ",
       "News Content": "මෙරට බිහිකළ ශ්‍රේෂ්ඨතම සොල්දාදුවෙකු ලෙසින් හඳුන්වනු ලබන ශ්‍රී ලංකාවේ 11 වැනි යුද හමුදාපති ජෙනරාල් හැමිල්ටන් වනසිංහ මහතා පැරණි කතාවක් සිහිපත් කරයි. “ඒ කාලයේ දේශපාලන ඇඟිලි ගැසීම් තිබුණේ නැහැ. ඒත් එක පාරක් මිනිහෙක් මට කතා කරලා ආමි එකේ මොනවා හරි කරන්න ඕන කියලා. මම ඔහුට කිව්වා මම හමුදාපති කියලා – ඔයා නෙවෙයි, දුරකථනය තියන්න” ඔහු සිහිපත් කරයි. “මෙහෙයුම් ප්‍රදේශවලින් පුද්ගලයන් මාරු කරන්න කියලා කවුරුවත් මට බලපෑම් කළේ නැහැ. අනිත් හැම සොල්දාදුවෙක්ම වගේ මගේ පවුලේ අයත් මෙහෙයුම්වල සිටියා. එතන සටන් කළා, ඒ නිසා කාටවත් මට ඇඟිල්ල දික් කරන්න බැරි වුණා” ඔහු පවසා තිබිණි. අද දිනයේ එනම් අගෝස්තු 18 වැනි දිනට 90 වැනි වියට පා තබන මේ සුවිශේෂී දේශප්‍රේමියා හමුදාපති ධුරයට පත්වූයේ 1988 අගෝස්තු 16 වැනි දිනයේදීය. එතුමන් මෙරට ප්‍රථම ජෙනරාල් වරයාද වේ. කොළඹ ආනන්ද විද්‍යාලයෙන් පත්වූ පළමු හමුදාපතිවරයා වන්නේද ඔහුය. 1954 ලංකා යුද හමුදාවට කෙඩෙට් නිලධාරියෙකු ලෙස බැඳුණු අතර පුහුණුව එංගලන්තයේ සැන්ඩ්හර්ස්ට් හමුදා විද්‍යාපීඨය තුළින් සාර්ථකව පාඨමාලාව සමත්වී 2 ලුතිතන් වරයෙකු ලෙස ලංකා කාලතුවක්කු හමුදාවට අනුයුක්ත කර ඇත. එතැන් පටන් යුද හමුදාවේ විවිධ ක්ෂේත්‍රයන්හි රාජකාරි සහ නිලතල දරා ඇත. යුද හමුදාවේ ස්නයිපර් ඒකකය සහ විශේෂ බළකා ඒකකය යන දෙකම පිහිටුවන ලද්දේ ජෙනරාල් වනසිංහගේ නායකත්වය යටතේය. එය හමුදා ඉතිහාසය වෙනස් කළ ඒකක දෙකකි. ඒකාබද්ධ මෙහෙයුම් අණදෙන නිලධාරියා ලෙසත් පසුව ආරක්ෂක ලේකම්වරයා ලෙසත් කටයුතු කළ ජෙනරාල් වනසිංහ දිනක් හිටපු ජනපති ඩී. බී. විජේතුංග මහතාගෙන් ලැබුණු දුරකථන ඇමතුමක් සිහිපත් කරයි.” දවසක් ජනාධිපති ඩී. බී. විජේතුංග මට කතා කරලා ඇහුවා පහුවදා හවස හම්බවෙන්න පුළුවන්ද කියලා එතුමා හම්බුවෙන්න ගියාම මට කිව්වා ඊළඟ දවසේ ආරක්ෂක ලේකම් ධුරය භාරගන්න කියලා.\n\nමට මගේ කාලය තිබුණා, මම මේ රට වෙනුවෙන් කළ හැකි උපරිමය කළා, නියම වේලාවට ගියා ඔහු පවසයි. වඩමාරච්චි මෙහෙයුම, අලිමංකඩ එල්ටීටීඊය පරාජය කිරීම සහ යාපනය යළි අත්පත් කර ගැනීම ඇතුළු තීරණාත්මක සටන් රැසකට ඔහු ලබා දුන් නායකත්වය අද ද ඉහළින් පිළිගනු ලබයි. එක පැත්තකින් දකුණ ජවිපෙ කැරැල්ල උග්‍රව පවතින අතර උතුරේ ඉන්දියානු සාම සාධක හමුදාව මෙරට සිටි සමයේ ඔහු හමුදාපති විය. අනෙක් පැත්තෙන් කොටි සංවිධානයද මාරකයක්ම විය. India’s Lanka Odyssey Indian Peace Keeping Force in Sri Lanka මැයෙන් මීට වසර කිහිපයකට පෙර ලිපියක් ලියන ඉන්දීය හමුදාවේ හිටපු ලුතිනන් ජෙනරාල් ඒ. එස්. කල්කට් මහතා හිටපු හමුදාපති ජෙනරාල් වනසිංහගේ නායකත්වය මෙන්ම රාජතාන්ත්‍රිකභාවය බෙහෙවින් අගය කර .ඇත. ලුතිනන් ජෙනරාල් ඒ. එස්. කල්කට් මහතා සඳහන් කරන අන්දමට ජෙනරාල් වනසිංහ ක්‍රියාකළ බුද්ධිමත් භාවය නොවන්නට ඉන්දියානු හමුදා සිය මෙහෙයුම් අනුරාධපුරය අල්ල ගැනීම දක්වා දියත්කරන්නට නියමිත විය. 2019 දී මල්වාන දොම්පේ මාර්ගය ජෙනරාල් හැමිල්ටන් වනසිංහ මාවත නමින් නම් කරමින් එවක රාජ්‍ය ආරක්ෂක ඇමැති රුවන් විජයවර්ධන මහතා පවසා සිටියේ හිටපු යුද හමුදාපති හැමිල්ටන් වනසිංහ රටට අතිවිශිෂ්ට සේවාවක් ඉටුකළ බවයි. එදා කොටි ත්‍රස්තවාදී කුරිරු යුද සමයේ එවකට සිටි යුද හමුදාපති හැමිල්ටන් වනසිංහ මහතා කොළඹට වී ඉන්නේ නැතිව සටන් බිමට ගොස් එලිෆන්ට්පාස්, යාපනය කොටුව හා පුනරින්වල වටකරගෙන සිටි රණවිරුවන් ආරක්ෂා කරගෙන රටක් රැකගත්තේ යැයි ද ඒ නිසා 2009 වසරේදී මෙරටින් කුරිරු යුද්ධය අවසන් කිරීමට එවකට පැවැති රජයට හැකිවුණේ යැයි ද ආරක්ෂක රාජ්‍ය ඇමැති රුවන් විජයවර්ධන මහතා වැඩිදුරටත් පවසා තිබිණි.\n\n1988 – 1991 වසර දක්වා ශ්‍රී ලංකා යුද හමුදාවේ 11 වන හමුදාපතිවරයා වශයෙන් කටයුතු කළ ජෙනරාල් හැමිල්ටන් වනසිංහ මහතාගේ පුත්‍රයා වන මේජර් ජෙනරාල් සංජය වනසිංහ මහතා සිය පියා යුද හමුදාපති ධුරය දරන වකවානුවේදී කැඩෙට් නිලධාරියකු වශයෙන්ද හමුදාවට එක් වී පියා අතින් ම අධිකාරියට පත් වෙමින් යුද හමුදා ඉතිහාස පොත වර්ණවත් කළේය. මේජර් ජෙනරාල් සංජය වනසිංහ මහතා වන්නි මානුෂීය මෙහෙයුමේ දී සුවිශේෂී කාර්යභාරයක් ඉටු කරමින් ජයග්‍රහණ රැසක් අත්පත් කර ගත් දක්ෂ නිලධාරියෙක් විය. සංජය වනසිංහ මහතා කොළඹ ආනන්ද විද්‍යාලයේ ආදි සිසුවෙකි.\n\nයුද හමුදා මාණ්ඩලික ප්‍රධානි වශයෙන් කටයුතු කළ මේජර් ජෙනරාල් සී. ඩී. වීරසූරිය මහතා වසර 36 ක සේවා කාලයක් නිමා කරමින් විශ්‍රාම ගැනීම නිසා නව තනතුරට සංජය වනසිංහ මහතා පත් කර තිබේ. එය ජෙනරාල් හැමිල්ටන් වනසිංහ මහතාටද ආඩම්බරයකි. ඔහු පසුගිය ජුලි 15 වැනිදා සිට යුද හමුදා මාණ්ඩලික ප්‍රධානි වශයෙන් කටයුතු කරයි. යුද්ධ හමුදා විදේශ මෙහෙයුම් අධ්‍යක්ෂ ධුරයට පත්වීමට පෙර, මේජර් ජෙනරාල් සංජය වනසිංහ 59 වන සේනාංකයේ කර්නල් ප්‍රධාන මාණ්ඩලික නිලධාරී තනතුර, 682 සහ 144 වන බලසේනාවේ බලසේනාධිපති ඇතුළු යුද්ධ හමුදාවේ විවිධ තනතුරු රැසක් හොබවනු ලැබූ අතර, තවද, IV වන ඊළාම් යුද්ධ සමයේ ඔහු ප්‍රගුණ හා සැඟවුණු වෙඩික්කරු පුහුණු පාසලේ අණදෙන නිලධාරි ලෙසද රාජකාරී කළ ජ්‍යෙෂ්ඨ නිලධාරීයෙකි. හමුදා ඉතිහාසයේ හිටපු යුද හමුදාපතිවරයකුගේ පුතකු මේජර් ජෙනරාල් ධූරය දක්වා උසස්වීම ලැබූ පළමු අවස්ථාව මෙය ලෙස සැලකේ.\n\n● චතුර පමුණුව",
       "URL": "https://divaina.lk/%e0%b6%85%e0%b6%af-%e0%b6%af%e0%b7%92%e0%b6%b1%e0%b6%ba%e0%b7%9a-%e0%b6%85%e0%b6%b1%e0%b7%96-%e0%b7%80%e0%b7%92%e0%b6%ba%e0%b6%a7-%e0%b6%b4%e0%b7%8f%e0%b6%ad%e0%b6%b6%e0%b6%b1-%e0%b6%a2%e0%b7%99/",
       "Category": "visheshanga",
       "Parent URL": "https://divaina.lk/category/visheshanga//page/39/"
}