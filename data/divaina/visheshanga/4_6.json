{
       "Source": "divaina",
       "Timestamp": "October 5, 2023",
       "Headline": "2025 දී රට මුහුණ දෙන බලවත් අවදානම…",
       "News Content": "මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ නියෝජිතයින් සහ මූල්‍ය බුද්ධි ඒකකයේ නිලධාරීන් ජනපති සමග…\n\nශ්‍රී ලංකාවේ මුදල් විශුද්ධිකරණය වැළැක්වීම සහ ත්‍රස්තවාදයට මුදල් සැපයීම මැඬපැවැත්වීමේ රාමුව සම්බන්ධයෙන් ඉදිරියේදී අන්‍යොන්‍ය ඇගයීමක් පැවැත්වීමට නියමිතය. ශ්‍රී ලංකාවේ මුදල් විශුද්ධිකරණය වැළැක්වීම සහ ත්‍රස්තවාදයට මුදල් සැපයීම මැඬපැවැත්වීමේ රාමුව සම්බන්ධයෙන් ඉදිරියේදී පැවැත්වීමට නියමිත අන්‍යොන්‍ය ඇගයීම පිළිබඳව මෙරට දේශීය බලධාරීන් තවදුරටත් දැනුවත් කිරීමේ අරමුණින් ශ්‍රී ලංකා මූල්‍ය බුද්ධි ඒකකයේ ආරාධනයකට අනුව, මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ ඉහළ පෙළේ නියෝජිත පිරිසක් පසුගියදා ශ්‍රී ලංකාවේ සංචාරයක නිරත වූහ. මෙම අන්‍යොන්‍ය ඇගයීම සඳහා සූදානම් වීම පිළිබඳ දැනුවත් කිරීමේ වැඩසටහන සහ වැඩමුළුව 2023 සැප්තැම්බර් 6 සිට 8 දක්වා පැවැත්වුණි. මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ සම සභාපති සහ කැනඩාවේ ඔටාවා හි මුදල් දෙපාර්තමේන්තුවේ මූල්‍ය ප්‍රතිපත්ති අංශයේ සහකාර නියෝජ්‍ය අමාත්‍ය ජූලියන් බ්‍රාසෝ, මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ විධායක ලේකම් ආචාර්ය ගෝර්ඩන් හුක් සහ මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ අන්‍යොන්‍ය ඇගයීම් තත්ත්ව සහ අනුකූලතාව පිළිබඳ අධ්‍යක්ෂ ඩේවිඩ් ෂැනන් යන මහත්වරු මෙම ජාත්‍යන්තර නියෝජිත පිරිසට ඇතුළත් වී ඇත.\n\nමුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායම යනු මූල්‍ය කාර්ය සාධක බලකායේ ප්‍රධාන කලාපීය අධීක්ෂණ ආයතනයක් වන අතර, මුදල් විශුද්ධිකරණය, ත්‍රස්තවාදයට මුදල් සැපයීම සහ සමූල ඝාතක අවි ව්‍යාප්තිය සඳහා වන මූල්‍යනය වැළැක්වීම සඳහා වන ජාත්‍යන්තර ප්‍රමිතීන් ඵලදායී ලෙස ක්‍රියාත්මක කිරීම සම්බන්ධයෙන් සාමාජික රටවල් අධීක්ෂණය කිරීමට සහ මග පෙන්වීමට එම ආයතනය කැපවී සිටී. ආසන්න වශයෙන් රටවල් 200 ක් පමණ මූල්‍ය කාර්යසාධක බලකායේ විෂය පථය යටතේ ඇති කලාපීය ආයතන නවය හා අනුබද්ධව ක්‍රියා කරයි. ශ්‍රී ලංකාව, මුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ ආරම්භක සාමාජික රටවල් 13 න් එකක් ලෙස 1997 වසරේ සිට කටයුතු කරයි.\n\nමූල්‍ය කාර්යසාධක බලකාය, මුදල් විශුද්ධිකරණය සහ ත්‍රස්තවාදයට මුදල් සැපයීමට එරෙහි ගෝලීය මුරකරු ලෙස ක්‍රියා කරයි. එසේම එම නීතිවිරෝධී ක්‍රියාකාරකම් සහ එමගින් සමාජයට සිදුවන හානි වැළැක්වීමේ අරමුණින් එම ආයතනය විසින් ජාත්‍යන්තරව පිළිගත් ප්‍රමිතීන් සකස් කරයි. සාමාජික රටවල් විසින් මෙම ප්‍රමිතීන් පිළිපැදීම අපේක්ෂා කෙරෙයි. මෙකී මූල්‍ය කාර්යසාධක බලකාය විසින් පහත සඳහන් ප්‍රධාන මානයන් දෙක ආවරණය වන ලෙස විස්තීර්ණ ඇගයීම් ක්‍රමවේදයක් මත පදනම්ව සාමාජික රටවල කාර්යසාධනය තක්සේරු කරන බව ශ්‍රී ලංකා මහ බැංකුව පවසයි.\n\nඅප මේ වන විටත් වර්ෂ 2011 සහ වර්ෂ 2017 දී මූල්‍ය කාර්යසාධක බලකාය විසින් මුදල් විශුද්ධිකරණය වැළැක්වීමේ හා ත්‍රස්තවාදයට මුදල් සැපයීම මැඬපැවැත්වීමේ රාමුවේ උපායමාර්ගික දුර්වලතා සහිත රටක් ලෙස දෙවරක් “අළු ලේඛනගත” කර ඇත. එසේම 2017 වසරේ අළු ලේඛනගත කිරීමත් සමග, මෙම ජාත්‍යන්තර ප්‍රමිතීන්ට අනුකූල නොවීම හේතුවෙන් යුරෝපා සංගමය විසින් ශ්‍රී ලංකාව ‘කළු ලේඛනගත’ කිරීම ද සිදුකරන ලදී. පසුව දුෂ්කර වසර දෙකකින් පසු 2019 වසරේදී අපට අළු ලේඛනයෙන් ඉවත් වීමට හැකිව තිබේ. ඒ නෛතික සහ ආයතනික රාමුවේ ඇති දුර්වලතා මගහරවා ගැනීමට ශ්‍රී ලංකාව විසින් කටයුතු කිරීමෙන් පසුවය. එසේ නම් දැන් අප මුහුණ දෙන අවදානම කුමක් ද? එනම් මේ සම්බන්ධයෙන් වන ශ්‍රී ලංකාවේ තෙවන අන්‍යොන්‍ය ඇගයීම තවත් සති 73 කින් එනම් ලබන වසරේ (2025) මාර්තු මස පැවැත්වීමට නියමිතව තිබීමයි. මේ ඇගයීම ශ්‍රී ලංකාව සම්බන්ධයෙන් දැන් කළහොත් අප සිටින්නේ අළු ලැයිස්තුවේ බවට ද ප්‍රකාශ වී ඇත. එසේ නම් අපට දැඩි අවදානමක් තිබේ. සාමාජික රටක් වශයෙන්, ශ්‍රී ලංකාව මූල්‍ය කාර්යසාධක බලකායේ නිර්දේශ 40 සඳහා තාක්ෂණික අනුකූලතාවක් ලබා ගැනීම සහ අපගේ මුදල් විශුද්ධිකරණය වැළැක්වීමේ හා ත්‍රස්තවාදයට මුදල් සැපයීම මැඬපැවැත්වීමේ රාමුව මූල්‍ය කාර්යසාධක බලකායේ අපේක්ෂිත ප්‍රතිඵල 11 ලබා දෙන බවට සහතික වීම අත්‍යවශ්‍ය වේ. මේ සඳහා, රට තුළ මුදල් විශුද්ධිකරණය හා ත්‍රස්තවාදයට මුදල් සැපයීම මැඬපැවැත්වීමේ කටයුතුවල සක්‍රීයව නියැළී සිටින පාර්ශ්වකරුවෝ 24 දෙනෙක් සිටින අතර මේ ආශ්‍රිත සම්බන්ධීකරණ කේන්ද්‍රස්ථානය ලෙස මහ බැංකුව යටතේ ඇති මූල්‍ය බුද්ධි ඒකකය කටයුතු කරයි. මුදල් විශුද්ධිකරණය වැළැක්වීමේ හා ත්‍රස්තවාදයට මුදල් සැපයීම මැඬපැවැත්වීමේ රාමුවේ හඳුනාගත් දුර්වලතාවලට විසඳුම් සෙවීම අරමුණු කරගත් පාර්ශ්වකරුවන් විසින් ක්‍රියාත්මක කළ යුතු ක්‍රියාකාරී සැලසුම් සඳහා මේ වන විට අමාත්‍ය මණ්ඩලයේ අනුමැතිය ලබාගෙන ඇත.\n\nමුදල් විශුද්ධිකරණය පිළිබඳ ආසියා ශාන්තිකර කලාපීය කණ්ඩායමේ ඉහළ පෙළේ නියෝජිත පිරිස පසුගිය දා මෙරට සිදුකළ තෙදින සංචාරයේදී එම දූත පිරිස ජනාධිපතිතුමා, අග්‍ර විනිශ්චයකාරතුමා හා ශ්‍රේෂ්ඨාධිකරණයේ ජ්‍යෙෂ්ඨ විනිසුරුවරුන්, විදේශ අමාත්‍යවරයා, නීතිපතිවරයා සහ ශ්‍රී ලංකා මහ බැංකුවේ අධිපති සහ මුදල් විශුද්ධිකරණය වැළැක්වීම හා ත්‍රස්තවාදයට මුදල් සැපයීම මැඬපැවැත්වීම පිළිබඳ ජාතික සම්බන්ධීකරණ කමිටුවේ සභාපති, නීතිය ක්‍රියාත්මක කිරීමේ ආයතනවල ජ්‍යෙෂ්ඨ නිලධාරීන් ඇතුළු ඉහළ පෙළේ නිලධාරීන් මෙන්ම, පුද්ගලික අංශය සහ අනෙකුත් ප්‍රධාන පාර්ශ්වකරුවන් හමු වී ඇත.\n\nමේ නිසා 2025 වසරේ අප මුහුණ දෙන අන්‍යොන්‍ය ඇගයීමේ වැදගත්කම පිළිබඳව ශ්‍රී ලංකාවේ ඉහළම නායකත්වයට ඉහළ අවබෝධයක් පවතින බවත්, මුදල් විශුද්ධිකරණය වැළැක්වීමේ සහ ත්‍රස්තවාදයට මුදල් සැපයීම මැඬපැවැත්වීමේ පද්ධතියේ ස්ථාවරභාවය පිළිබිඹු කරන ඵලදායී ප්‍රතිඵල අත්කර ගැනීම සඳහා සියලු පාර්ශ්වකරුවන්ගේ කැපවීම අත්‍යවශ්‍ය බවත් එම නියෝජිත පිරිස නිරීක්ෂණය කර ඇත. ලාභය මත පදනම් වූ අපරාධ, ත්‍රස්තවාදය සහ සමූල ඝාතක අවි සඳහා මූල්‍යනය යන කරුණුවලින් අපගේ ආර්ථිකය සහ සමාජය ආරක්ෂා කිරීම සඳහා මූල්‍ය කාර්යසාධක බලකායේ ප්‍රමිතීන් ඉහළ සඵලතාවයකින් යුතුව ක්‍රියාත්මක කිරීම වැදගත් වනු ඇත.\n\nත්‍රස්තවාදය, ත්‍රස්තවාදයට මුදල් සැපයීම, මත්ද්‍රව්‍ය ජාවාරම, දූෂණය, වෙළඳාම ආශ්‍රිත අපරාධ, සහ මුදල් විශුද්ධිකරණය ඇතුළු ලාභය මත පදනම් වූ අපරාධමය ක්‍රියාකාරකම් හේතුවෙන් මෙරට මුහුණපාන දැඩි බලපෑම් පිළිබඳව ශ්‍රී ලංකාව මේ වන විට ඉතා හොඳින් දැනුවත් ය. මේ නිසා දැන් අප කළ යුත්තේ කුමක් ද ? මෙම අන්‍යොන්‍ය ඇගයීම සඳහා සාර්ථකව සූදානම් වීමයි. එසේ කිරීමෙන් මූල්‍ය කාර්යසාධක බලකාය විසින් අළු ලේඛනගත කිරීම හේතුවෙන් අපේ රටට සහ ඒ නිසාම අපේ ජනයාට ඇති විය හැකි අහිතකර ආර්ථික ප්‍රතිවිපාක වළක්වා ගැනීමයි. ඒ සඳහා පහත දැක්වෙන ක්‍රියාකාරකම් සඳහා ප්‍රමුඛත්වය දීම අතිශයින් වැදගත් වන බව මහ බැංකුව කියයි.\n\nමුල්‍ය බුද්ධි ඒකකය පවසන පරිදි මෙම ප්‍රමුඛතා ක්‍රියාමාර්ගවලට කාර්යක්ෂමව අනුගත විය යුතුය. එමගින් ශ්‍රී ලංකාවට සිය අන්‍යොන්‍ය ඇගයීමේදී හිතකර ප්‍රතිඵලයක් ලබා ගත හැකි වනු ඇත. එසේම මූල්‍ය කාර්ය සාධකබලකාය විසින් අළු ලේඛනගත කිරීම නිසා රටට සහ මහජනයාට ඇතිවෙන අහිතකර ආර්ථික හා මූල්‍ය ප්‍රතිවිපාක වළක්වා ගැනීමට ද හැකි වනු ඇත. එබැවින්, මෙරට තෙවන අන්‍යොන්‍ය ඇගයීමට මුහුණ දීම සඳහා මුදල් විශුද්ධිකරණය වැළැක්වීම සහ ත්‍රස්තවාදයට මුදල් සැපයීම මැඬ පැවැත්වීමේ රාමුවේ ඇති දුර්වලතා අප්‍රමාදව ආමන්ත්‍රණය කිරීම සඳහා අදාළ පාර්ශ්වකරුවන් 24 විසින්ම ඔවුන්ගේ ධාරිතාව තුළ හැකි සෑම උත්සාහයක්ම ගත යුතුව තිබේ.\n\nශ්‍රී ලංකාවේ මුදල් විශුද්ධිකරණය වැළැක්වීම සහ ත්‍රස්තවාදයට මුදල් සැපයීම මැඬපැවැත්වීමේ රාමුව සම්බන්ධයෙන් ඉදිරියේදී පැවැත්වීමට නියමිත මෙම අන්‍යොන්‍ය ඇගයීම ගැන ජනමාධ්‍යවේදීන් දැනුම්වත් කිරීමේ වැඩමුළුවක් පෙරේදා (03) ශ්‍රී ලංකා මහ බැංකුවේ මූල්‍ය බුද්ධි ඒකකය විසින් සංවිධානය කර තිබුණි. මහ බැංකුවේ දැනුම් දීමෙන් මේ ලියුම්කරු ද එම වැඩමුළුවට සහභාගි වූ අතර එය ඉතා ප්‍රයෝජනවත් එකක් විය. එහිදී ප්‍රධාන ඉදිරිපත් කිරීම් සහිත දේශන දෙකක් පැවැති අතර එමගින් ඉතා වැදගත් තොරතුරු රැසක් ගැන අනාවරණය විය. ඒ ගැන මහජනයා මෙන්ම බලධාරීන් දැනුම්වත් කරන ලෙස ඔවුන් අපගෙන් ඉල්ලා සිටියේය. අප ඉතා කැමැත්තෙන් ඒ දෙය කිරීමට සූදානමින් සිටියත් ඔවුන්ගේ ඉදිරිපත් කිරීම (ස්ලයිඩ්ස්) ඔවුන් අප වෙත ලබා දුන්නේ නැත. ඒ නිසා ඒවා ලබාදෙන ලෙස ඉල්ලා සිටීමට අපට සිදු විය. එහෙත් මේ ලිපිය ලියමින් සිටින මොහොත වනතුරුත් අපට ඒවා නොලැබුණි. මේ අයගේ මෙම ඉදිරිපත් කිරීම් මහ බැංකු අධිපති ආචාර්ය නන්දලාල් වීරසිංහ මහතාගේ ද අවසරය ඇතිව ප්‍රසිද්ධියේ මාධ්‍යවේදීන් වෙත ඉදිරිපත් කළ ඒවා යැයි අප සිතමු. මේ විෂය ඉතා තාක්ෂණික එකකි. මහජනයාට ඒවා නිවැරදිව ඉදිරිපත් කිරීමට නම් අප ද ඒවා නිවැරදිව ග්‍රහණය කරගත යුතු වේ. ඔවුන් අපගෙන් ඉල්ලා සිටි 2025 වසරේ රට අළු ලැයිස්තුගත වීමට ඇති ඉඩකඩ ගැන තිබෙන මෙම බලවත් අවදානම ගැන රට දැනුවත් කිරීමේ කාර්යය සිදු කිරීමට එය අත්‍යවශ්‍ය වේ. එහෙත් මූල්‍ය බුද්ධි ඒකකයේ බලධාරීන් එසේ සැබෑ සහයෝගයක් අප වෙත නොදැක්වූයේ ඇයි? ඒ නිසා මේ ගැන මහ බැංකුව නිකුත් කර තිබූ වෙනත් මාධ්‍ය නිවේදන සොයාගෙන ඒවා අධ්‍යනය කර මේ ලිපිය ලිවීමට සිදු විය. (පසුව එක් ඉදිරිපත් කිරීමක් ලැබිණි.) එසේම පුවත්පත් මාධ්‍යවේදීන්ට ද ආරාධනා කර තිබූ මේ වැඩමුළුවේ අවසානයට කතා කළ තේජා සමරසිංහ නමැත්තියක් කියා සිටියේ දැන් වැඩි දෙනෙක් පත්තර නොබලන බව සහ දිග ලිපි නොකියවන බවයි. ඒ බව ඇය කියන්නේ කුමන අධ්‍යයනයක් හෝ පර්යේෂණයක් මත පදනම්ව ද යන්න විමසා සිටි විට ඇය කියා සිටියේ “එහෙම රිසර්ච් එකක් ඇකඩමිකලි සහ සයන්ටිෆිකලි කෙරිලා නෑ. හැබැයි ඒක තමයි මහජන මතය” යන්නයි. ඇය මේ බව කියන්නේ, මේ රටේ මහජනයාගෙන් කී දෙනෙක්ගේ මතය විමසාද යන්න අපි ශ්‍රී ලංකා මහ බැංකුවෙන් ප්‍රශ්න කර සිටිමු. මෙය ඇයගේ පුද්ගලික කතාවක් නොව මහ බැංකුවේ මූල්‍ය බුද්ධි ඒකකය වෙනුවෙන් කළ කතාවකි. එසේම මහ බැංකුවේ දැනුම් දීම මත මෙයට අප පුවත්පත වෙනුවෙන් ගිය මේ ලියුම්කරුට මේ තැනැත්තිය තවත් අපූරු කතාවක් ද කීවාය. එනම් “එහෙනම් ඔයා ෂෝෂල් මීඩියාවලට ලියන්න” යන්නයි. මේ වැඩමුළුවේ දී මාධ්‍යවේදීන්ට ලියන හැටි උගන්වන්න මේ තැනැත්තියට මහ බැංකුවේ අවසර දුන්නේ කවුද යන්න අපට මතුවන ප්‍රශ්නයකි.\n\nශ්‍යාම් නුවන් ගනේවත්ත[email protected]",
       "URL": "https://divaina.lk/2025-%e0%b6%af%e0%b7%93-%e0%b6%bb%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab-%e0%b6%af%e0%b7%99%e0%b6%b1-%e0%b6%b6%e0%b6%bd%e0%b7%80%e0%b6%ad%e0%b7%8a-%e0%b6%85%e0%b7%80%e0%b6%af%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/4/"
}