{
       "Source": "divaina",
       "Timestamp": "August 20, 2023",
       "Headline": "විගණනයටත් හංගපු බිලියන 66ක ගනුදෙනුවක්",
       "News Content": "කොවිඩ් වසංගතයෙන් මෙරට ආර්ථිකයට සහ රට්ටුන්ට ඇතිවූ බලපෑම පිළිබඳ අමුතුවෙන් කිවයුතු නැත. කොවිඩ් වසංගතය නිසාවෙන් විශාල පිරිසකට සිය ජීවන මාර්ග අහිමිවූ අතර ඉන් වැඩිම බලපෑමක් එල්ලවූයේ මෙරට සංචාරක කර්මාන්තයටය. මෙරට පළමු වරට කොවිඩ් ආසාදිත රෝගියකු වාර්තා වන්නේ 2020 වර්ෂයේ පෙබරවාරි මාසයේ දීය. චීනයෙන් මෙරටට පැමිණි සංචාරකයකුට කොවිඩ් නය වී තිබුණි. මෙරට පළමු කොවිඩ් ආසාදිත දේශීය රෝගියකු වාර්තා වන්නේ 2020 වර්ෂයේ මාර්තු මස 11 වැනි දිනය. එතැන් සිට 2022 වර්ෂයේ සැප්තැම්බර් මස 22 වනවිට කොවිඩ් ආසාදිත රෝගීන් 670,668 දෙනකු මෙරටින් වාර්තා වී තිබුණි.\n\nකොවිඩ් වසංගතය ව්‍යාප්ත වීමත් සමග සෞඛ්‍ය අමාත්‍යාංශය විසින් කොවිඩ් වසංගතයට මුහුණදීම සඳහා උපායමාර්ගික සැලැස්මක් සකස්කොට තිබුණි. විශේෂයෙන් මෙම සෞඛ්‍ය අර්බුදය විසඳීම සඳහා කොවිඩ් 19 ව්‍යාප්තිය වැළැක්වීමට ජනාධිපති කාර්යසාධක බළකායක් ස්ථාපිත කිරීමට ද කටයුතු කරනු ලැබීය. කොවිඩ් වසංගතය හමුවේ රටක් වශයෙන් අප ඒ සඳහා සාර්ථකව මුහුණ දුන්හ. ඒ ගැන තර්කයක් විවාදයක් නැත. එහෙත් සෞඛ්‍ය අමාත්‍යාංශයේ ඇතැම් නිලධාරීන් කොවිඩ් වසංගතය තම මඩි තරකර ගැනීම සඳහා යොදා ගනු ලැබීය. මෙවැනි හදිසි ආපදාවකදී තම මඩි තරකර ගැනීමට කටයුතු කිරීම හිරිකිතය, ලැජ්ජාසහගතය. කොවිඩ් වසංගත සමයේ දී දෙස් විදෙස් රටවලින් සෞඛ්‍ය අමාත්‍යාංශය සඳහා ලැබුණු කෝටි ප්‍රකෝටි ගණන් වටිනා භාණ්ඩ ඇතුළු උපකරණ ගිණුම්ගත කිරීමට පවා කටයුතු කර නොතිබුණි. ඒ විතරක් නොව කොවිඩ් එන්නත් මිලදී ගැනීමේ කටයුතු විනිවිදභාවයකින් තොරව සිදුකොට තිබුණි. රාජ්‍ය ඖෂධ නීතිගත සංස්ථාවේ තොරතුරුවලට අනුව 2022 වර්ෂයේ ඔක්තෝබර් මස 31 දින වන විට ශ්‍රී ලංකාව විවිධ වර්ගයේ කොවිඩ් එන්නත් මාත්‍රා හාරකෝටි, විසිඅටලක්ෂ, විසිනමදහස් හයසිය තිහක (42,829,630) එන්නත් මිලදී ගෙන තිබුණි.\n\nකෙසේ වුවද ශ්‍රී ලාංකිකයන් විසින් කොවිඩ් මර්දන සිවුවැනි එන්නත් මාත්‍රාව නොගැනීම නිසා ෆයිසර් එන්නත් ලක්ෂ 60 ක් පමණ කල්ඉකුත් වූ බවත් එම එන්නත් ප්‍රමාණය වෙනත් රටකට දීමේ උත්සහය ද අසාර්ථක වූ බව සෞඛ්‍ය අමාත්‍ය කෙහෙලිය රඹුක්වැල්ල මහතා ප්‍රකාශකොට තිබුණි. වයස අවුරුදු 20 ට වැඩි ශ්‍රී ලාංකිකයන් මිලියන 14.5 කට ලබාදීමට එම ෆයිසර් එන්නත් ඇනවුම් කර ලබා ගෙන තිබූ අතර ජනතාව කිසියම් හේතුවක් මත සිවුවැනි මාත්‍රාව ලබාගැනීමට මැලිවීම නිසා එම තත්ත්වය ඇති වූ බව ද සෞඛ්‍ය අමාත්‍යවරයා සඳහන්කොට තිබුණි.\n\nකොවිඩ් එන්නත් මිලදී ගැනීමේදී සයිනොපාම් එන්නත් දෙකෝටි තිස් ලක්ෂයක් මිලදී ගෙන ඇති අතර (23,000,000) එක් එන්නතක් මිලදීගෙන ඇත්තේ ඇමෙරිකානු ඩොලර් 15 හා ඩොලර් 07 යන මුදලකටය. මෙකී එන්නත් මිලදී ගැනීම සහ ප්‍රවාහනය කිරීම සඳහා රුපියල් බිලියන 39.503ක මුදලක් වැය වී ඇත. ඇස්ට්‍රා එන්නත් පන්ලක්ෂයක් මිලදී ගෙන ඇති අතර එක් එන්නතක් මිලදී ගැනීම සඳහා ඩොලර් 5ක මුදලක් වැයකොට ඇත. මේ සඳහා වැයකොට ඇති මුදල රුපියල් බිලියන 5.34කි. මිලදී ගෙන ඇති ෆයිසර් එන්නත් සංඛ්‍යාව 18,999,630කි. එක් එන්නතක් ඩොලර් 07ක මුදලකට මිලදී ගෙන ඇති අතර ඒ සඳහා වැයකොට ඇති මුදල රුපියල් බිලියන 26.034කි.\n\nස්පුට්නික් එන්නත් 330,000ක් මිලදී ගෙන ඇති අතර එක් එන්නතක් මිලදීගෙන ඇත්තේ ඩොලර් 10ක මුදලකට වන අතර ඒ සඳහා වැයකොට ඇති මුදල රුපියල් බිලියන 7.02කි. මොඩර්නා එන්නත් ද මිලදීගෙන ඇති අතර එහෙත් මිලදී ගැනීම ගැන කිසිදු තොරතුරක් විගණනයට ඉදිරිපත් කොට නොතිබුණි. මේ අනුව රුපියල් බිලියන 66.773ක මුදලක් වියදම්කොට කොවිඩ් එන්නත් හාරකෝටි, විසිඅටලක්ෂ, විසිනමදහස් හයසිය තිහක් (42,829,630) මිලදී ගෙන තිබුණි. එහෙත් මෙකී එන්නත් මිලදී ගැනීම පිළිබඳ ඇතැම් තොරතුරු විගණනය සඳහා ලබාදී නොතිබුණි. ඒ අනුව කොවිඩ් එන්නත් මිලදී ගැනීමේ ක්‍රියාවලිය කිසිදු විනිවිදභාවයකින් සිදුකොට නොමැති බව ඉතා පැහැදිලිය. ඇස්කාච, ඖෂධ, වෛද්‍ය උපකරණ, මිලදී ගැනීමේදී වූ ජිල්මාට් කොවිඩ් එන්නත් මිලදී ගැනීමේදී සිදුවී ඇති බව නම් ඉතා පැහැදිලිය.. කොවිඩ් වසංගතය අස්සේ කොවිඩ් එන්නතින් පවා ගසාකෑමට සෞඛ්‍ය අමාත්‍යාංශයේ ඇතැම් නිලධාරීන් කටයුතු කර තිබුණි.\n\nසෞඛ්‍ය අමාත්‍යාංශය විසින් රුපියල් බිලියන 66ක මුදලක් වියදම්කොට කොවිඩ් 19 එන්නත් මිලියන 42ක් මිලදී ගැනීමේදී එකී එන්නත් මිලදී ගෙන ඇති අවස්ථා ගණන, ප්‍රසම්පාදන ලබාදුන් ආකාරය, ලංසුකරුවන් සංඛ්‍යාව, ලංසුකරුවන් තෝරාගැනීමේ පදනම ආදි තොරතුරු විගණනය සඳහා ඉල්ලා සිටියද එම තොරතුරු රාජ්‍ය ඖෂධ නීතිගත සංස්ථාව විසින් ලබාදී නොමැති ජාතික විගණන කාර්යාලය මගින් නිකුත්කොට ඇති නවතම විගණන වාර්තාවක සඳහන් වන්නේය. කොවිඩ් එන්නත් මිලදී ගැනීමේදී ප්‍රසම්පාදන මාර්ගගෝපදේශ පිළිපැදීම පිළිබඳ සෑහීමකට පත්විය නොහැකි බවත් එන්නත් මිලදී ගැනීම සම්බන්ධයෙන් ඇතැම් තොරතුරු විගණනය සඳහා ලබාදී නොතිබූ බව ද විගණනය මගින් අනාවරණය කොට ඇත. එන්නත් ඇතුළු සෑම මිලදී ගැනීමක් සඳහාම ප්‍රසම්පාදන, මාර්ගෝපදේශ අනුගමනය කළයුතු අතර ඖෂධ සඳහා කාර්යක්ෂම බඩු තොග පාලන ක්‍රමයක් හඳුන්වා දිය යුතු බවද විගණනය මගින් නිර්දේශ කොට ඇත.\n\nකොවිඩ් එන්නත් මිලදී ගැනීමේදී විගණනය මගින් ඉල්ලූ තොරතුරු රාජ්‍ය ඖෂධ නීතිගත සංස්ථාව මගින් ලබා නුදුන්නේ ඇයි. ලංසුකරුවන් සංඛ්‍යාව, ලංසුකරුවන් තෝරාගැනීමේ පදනම, ආදි තොරතුරු විගණනයට ලබා නොදීම ගැටලුසහගතය. ඒ තුළින්ගම්‍ය වන්නේ එන්නත් මිලදී ගැනීම තුළ කුමන හෝ වංචනික ගනුදෙනුවක් සිදුවී ඇති බව සක්සදුක් සේ පැහැදිලිය.\n\nජනාධිපති ලේකම් කාර්යාලයේ එන්නත් කිරීමේ විස්තර දත්ත පුවරුවට අනුව 2022 වර්ෂයේ සැප්තැම්බර් 20 වන දිනට මුළු එන්නත් කළ යුතු ජනගහනයෙන් එක්කෝටි හැත්තෑ හයලක්ෂ, පනස්පන්දහස්, තුන්සිය අනූවක් (17,655,390) සඳහා (අවුරුදු 12ට වැඩි) කොවිඩ් එන්නත් ලබාදී තිබුණි. මෙරට අවුරුදු 12ට වැඩි ජනගහනයෙන් සියයට 97කට පළමු එන්නත් මාත්‍රාව ලබා දී තිබුණි. පළමු මාත්‍රාව ලබාදුන් පුද්ගලයන් සංඛ්‍යාව 17,128,086කි. දෙවැනි මාත්‍රාව ලබා දුන් සංඛ්‍යාව 14,675,454කි. එය අවුරුදු 12ට වැඩි\n\nජනගහනයෙන් සියයට 83කි. බූස්ටර් මාත්‍රාව එන්නත් කොට ඇති සංඛ්‍යාව 8,172,153කි. එය අවුරුදු 12ට වැඩි ජනගහනයෙන් සියයට 56කි. මොඩර්නා එන්නත් මිලදීගත් ප්‍රමාණය හා ඒ පිළිබඳ තොරතුරු විගණනයට ලබා දී නොතිබුණද මොඩර්නා එන්නතේ පළමු මාත්‍රාව 804,801ක් සඳහා ලබා දී තිබුණි. දෙවැනි මාත්‍රාව ලබා දුන් සංඛ්‍යාව 787,361කි. මෙරට අවුරුදු 12ට වැඩි ජනගහනයෙන් වැඩිම සංඛ්‍යාවකට ලබාදී ඇත්තේ සයිනෝපාම් එන්නත වන අතර එහි පළමු මාත්‍රාව 12,054,658කට ලබා දී තිබුණි. දෙවැනි මාත්‍රාව 11,221,406 දෙනකුට ලබාදී ඇත. වයස අවුරුදු 12ට වැඩි ජනගහනයෙන් අඩුම සංඛ්‍යාවකට ලබා දී ඇත්තේ ස්පුට්නික් එන්නත වන අතර එහි පළමු මාත්‍රාව 159,110 දෙනකුට ලබාදී තිබුණි.\n\nඑමෙන්ම මෙරට සෞඛ්‍ය ආශ්‍රිත ක්‍රියාකාරකම්වලට සම්බන්ධවන ජාත්‍යන්තර රාජ්‍ය නොවන සංවිධාන සහ රාජ්‍ය නොවන සංවිධාන විවිධ ක්‍රියාකාරකම් සඳහා 2019 වර්ෂයේ සිට 2021 වර්ෂය දක්වා කාලය තුළ රුපියල් බිලියන 23ක වියදමක් දරා තිබුණි. මින් වැඩිම මුදලක් වියදම්කොට තිබුණේ කොවිඩ් වසංගතය ව්‍යාප්තවීම වැළැක්වීමේ කටයුතු සඳහාය. කොවිඩ් වසංගත සමයේ පීඩාවට පත්වූ ප්‍රජාවන්ට හා රාජ්‍ය අංශයේ සේවා සපයන්නන්ට සහායවීම සඳහා අවශ්‍ය උපකරණ පරිත්‍යාග කිරීම සඳහා කඩිනම් සෞඛ්‍ය පහසුකම් ලබාදී තිබුණි. ඒ විතරක් නොව මෙකී මුදල් යොදවා කොවිඩ් සෞඛ්‍ය පහසුකම් සඳහා පුද්ගලික ආරක්ෂණ උපකරණ සැපයීම, සෞඛ්‍ය වෛද්‍ය නිලධාරි කාර්යාල සඳහා පරිගණක දත්ත පද්ධති ස්ථාපිත කිරීම, අනාථ නිවාස පවත්වාගෙන යෑම, ජලය හා සනීපාරක්ෂාව, කොවිඩ් වසංගතය නිසා පීඩාවට ලක්වූ ප්‍රජාවට වියළි ආහාර ලබාදීම ආදි කටයුතු සිදුකරනු ලැබීය.\n\nකොවිඩ් වසංගතය ආරම්භවූ 2020 වර්යේදී ජාත්‍යන්තර රාජ්‍ය නොවන සංවිධාන සහ රාජ්‍ය නොවන සංවිධාන 117ක් සෞඛ්‍ය ආශ්‍රිත ක්‍රියාකාරකම් ක්‍රියාත්මක කිරීම සඳහා දායකත්වය ලබා දී තිබුණි. ඒ සඳහා වැයකොට ඇති මුදල රුපියල් මිලියන 12,571කි. 2021 වර්ෂයේ දී මෙකී කටයුතු සඳහා දායකත්වය ලබා දුන් රාජ්‍ය නොවන සංවිධන සංඛ්‍යාව 62කි. සෞඛ්‍ය ආශ්‍රිත ක්‍රියාකාරකම් ක්‍රියාත්මක කිරීම සඳහා වැයකළ මුදල රුපියල් මිලියන 8,358කි.\n\nමේ වනවිට කොවිඩ් වසංගත වැනි ආපදාවන්ට මුහුණදීම සඳහා අප රට තුළද සෞඛ්‍ය ආරක්ෂාව සඳහා වූ ජාතික ක්‍රියාකාරී සැලැස්මක් සකස්කොට ඇත. මෙකී සැලැස්මට අනුව තිරසර සංවර්ධන අරමුණුවල ඉලක්ක ආවරණය කරනු ලබන සෞඛ්‍ය ව්‍යාපෘති සඳහා 2021 හා 2022 යන වර්ෂවලදී වාර්ෂික අයවැය මගින් වෙන්කරනු ලැබූ මූල්‍ය සම්පත් අනුපිළිවෙළින් රුපියල් මිලියන 2,443.2කින් හා රුපියල් මිලියන 10,156.2කින් අඩුවී ඇත. සෞඛ්‍ය පහසුකම් වැඩිදියුණු කිරීම සඳහා සෑම වසරකට පළාත් සභා සඳහා නිර්දේශිත මූල්‍ය ප්‍රතිපාදන හා අයවැය ප්‍රතිපාදන අතර විශාල පරතරයක් පවතී. මේ නිසා සෞඛ්‍ය පහසුකම් වැඩිදියුණු කිරීම හා නඩත්තු කිරීමට ලබාදෙන මූල්‍ය සම්පත් ප්‍රමාණවත් නැත. 2021 වර්ෂයේ දී ග්‍රාමීය රෝහල් සංවර්ධනය සඳහා මුළු මූල්‍ය ප්‍රතිපාදන රුපියල් මිලියන 5000ක් වුවද රුපියල් මිලියන 3,350ක අග්‍රිම මුදල් පමණක් ඒ සඳහා නිකුත්කොට තිබුණි.\n\nමෙරට ජාතික සෞඛ්‍ය සංවර්ධන ජාලයේ ප්‍රමුඛතම ආයතනය වන්නේ ජාතික සෞඛ්‍ය සභාවයි. 1980 නොවැම්බර් මාසයේ දී මෙකී සෞඛ්‍ය සභාව අගමැතිවරයාගේ සභාපතිත්වය යටතේ ස්ථාපනය කරනු ලැබීය. ජාතික සෞඛ්‍ය සභාව වූ කලී සෞඛ්‍ය ගැටලු ඉහළ මට්ටමින් සාකච්ඡා කිරීම සඳහා වැදගත් වේදිකාවකි. එහෙත් ජාතික සෞඛ්‍ය සභාව 2004 වර්ෂයේ සිට රැස්වී නොතිබුණි. මේ සඳහා විධිමත් යාන්ත්‍රණයක් නොමැතිවීම ඒ සඳහා හේතුවී තිබුණි. ජාතික සෞඛ්‍ය සභාව වැනි ඉහළ මට්ටමේ සෞඛ්‍ය සංවර්ධන ආයතනයක් නොමැතිවීම හේතුවෙන් විවිධ ජාතික මෙහෙයුම් කමිටු සහ ජාතික කාර්යසාධන බළකා කලින් කලට පිහිටුවා තිබුණි. උදාහරණයක් වශයෙන් කොවිඩ් කාර්යසාධක බළකාය හා එන්නත් කාර්යසාධක බළකාය හඳුන්වා දිය හැක.\n\nසෞඛ්‍ය ආරක්ෂාව සඳහා වූ ජාතික ක්‍රියාකාරි සැලැස්මට අනුව ජාතික හා ප්‍රාදේශීය ඖෂධ ගබඩාවලට බලපාන අභ්‍යන්තර ආපදා සහ බාහිර ආපදා සහ ඒ සඳහා දැක්විය යුතු ප්‍රතිචාර සඳහා අවදානම් තක්සේරුවක් හඳුනා ගැනීමේ වගකීම වෛද්‍ය සැපයුම් අංශය සතුය. එහෙත් වෛද්‍ය සැපයුම් අංශය විසින් ඒ සඳහා අවශ්‍ය කිසිදු ක්‍රියාකාරකමක් ආරම්භ කිරීමට කටයුතු කර නොතිබුණි. ඖෂධ සැපයුම් අංශයේ ඖෂධ ඇනවුම් කිරීම සම්බන්ධව විගණනයට ලද තොරතුරු අනුව ඖෂධ තොගයේ අවම මට්ටම, අවදානම් මට්ටම, නැවත ඇණවුම් මට්ටම, උපරිම මට්ටම හා සාමාන්‍ය මට්ටම පවත්වාගෙන ගොස් නොතිබුණි.\n\nඑමෙන්ම කොවිඩ් වසංගතය වැනි ඕනෑම වසංගත තත්ත්වයකට මුහුණදීම සඳහා ප්‍රමාණවත් මානව සම්පත් සෞඛ්‍ය ආයතනවලට බඳවාගත යුතුය. ජනගහනයේ ව්‍යාප්තිය අනුව ප්‍රමාණවත් වෛද්‍ය නිලධාරීන් සහ විශේෂඥ වෛද්‍යවරුන් පත්කිරීම සෞඛ්‍ය බලධාරීන්ගේ වගකීමකි. මෙරට සියලුම සෞඛ්‍ය සේවා අධ්‍යක්ෂක කාර්යාලවල මානව සම්පතේ හිඟයන් පැවතුණි. විශේෂයෙන්ම ප්‍රාථමික සෞඛ්‍ය සේවය සඳහා බිම් මට්ටමේ වෛද්‍ය කාර්යමණ්ඩලය අත්‍යවශ්‍ය කරුණකි. එහෙත් මෙරට බිම් මට්ටමේ වෛද්‍ය කාර්යමණ්ඩල ඉතා අඩු මට්ටමක පැවතුණි. කොළඹ, ගම්පහ, කළුතර, රත්නපුර, කුරුණෑගල මෙරට ඉහළ ජනාකීර්ණ දිස්ත්‍රික්කයන්ය. එහෙත් මෙකී දිස්ත්‍රික්ක සඳහා අධීක්ෂණ මහජන සෞඛ්‍ය පරීක්ෂකවරුන්, අධීක්ෂණ මහජන සෞඛ්‍ය වින්නඹු මාතාවන්, මහජන සෞඛ්‍ය පරීක්ෂකවරුන්, මහජන සෞඛ්‍ය ක්ෂේත්‍ර නිලධාරීන් සහ ආහාර හා ඖෂධ පරීක්ෂකවරුන්ගේ ප්‍රමාණවත් කාර්යමණ්ඩලයක් මෙකී දිස්ත්‍රික්ක සඳහා අනුයුක්තකොට නොතිබුණි. බිම් මට්ටමේ වෛද්‍ය කාර්යමණ්ඩලය ප්‍රමාණවත් නොවීම, එම කාර්යමණ්ඩල නිසි ලෙස බෙදානොහැරීම නිසා වසංගත ව්‍යාප්තියකදී සෞඛ්‍ය සුරක්ෂිතතාවය පත්වාගෙන යෑම ඉතා අපහසු කටයුත්තක් බවට පත්ව තිබුණි.\n\nසෞඛ්‍ය අංශයට භෞතික සම්පත් පැවතීම අත්‍යවශ්‍ය කරුණකි. රෝහල් පහසුකම් ඖෂධ ප්‍රමාණවත් ලෙස තිබිය යුතුය. එහෙත් මෙරට ළමා ජනගහනයට අනුව එක් ළමා රෝග ඇඳකට ළමුන් 724 දෙනකු සිටින බැව් ජාතික විගණන කාර්යාලය මගින් නිකුත්කොට ඇති වාර්තාවක සඳහන් වේ. වයස අවුරුදු 15ට අඩු ළමුන් සංඛ්‍යාව 8,466,465කි. මේ වනවිට ඇති ළමා ඇඳන් සංඛ්‍යාව 11,693කි. ළමා වාට්ටුවලට ඇතුළත් කොට ඇත්තේ අවුරුදු 12ට අඩු ළමුන් බැවින් ඒ අනුව එක් ළමා ඇඳකට ළමුන් 724 දෙනකු සිටින බව විගණනය මගින් අනාවරණය කොට ඇත. දිස්ත්‍රික්ක අතර ළමා ජනගහන ව්‍යාප්තියට සමගාමීව ළමා ඇඳන් බේදා හැරීම සිදුකළ යුතුය. එහෙත් රත්නපුර, කෑගල්ල, ත්‍රිකුණාමලය, කුරුණෑගල, අනුරාධපුරය, පොළොන්නරුව, වවුනියාව, මාතලේ යන ප්‍රාදේශීය සෞඛ්‍ය සේවා අධ්‍යක්ෂක කාර්යාලවලට අයත් රෝහල් සඳහා ළමා රෝග ඇඳන් ප්‍රමාණවත් නොමැති බවද විගණනය මගින් අනාවරණය කොට ඇත.\n\nගම්පහ, කළුතර, නුවරඑළිය සහ පුත්තලම යන දිස්ත්‍රික්කවල ප්‍රාදේශීය සෞඛ්‍ය සේවා අධ්‍යක්ෂක කාර්යාලවලට අයත් රෝහල්වල ළමා ඇඳන් ප්‍රමාණවත් නොවීම බරපතළ ගැටලුකාරී තත්ත්වයක් බවද විගණන වාර්තාවේ වැඩිදුරටත් සඳහන් වේ. ඒ විතරක් නොව මෙරට ඇති මුළු ප්‍රසව හා නාරිවේද ඇඳන් සංඛ්‍යාව 14,572කි. වයස අවුරුදු 15ට වැඩි මුළු කාන්තාවන් සංඛ්‍යාව 14,342,549කි. ඒ අනුව මෙරට ප්‍රසව හා නාරිවේද ඇඳකට සිටින කාන්තාවන් සංඛ්‍යාව 984කි. මෙකී ඇඳන් බෙදාහැරීම දිස්ත්‍රික්ක අතර ව්‍යාප්ත කාන්තා ජනගහනයට සමාන්තරව සිදුකළ යුතුය. එහෙත් ප්‍රසව හා නාරිවේද ඇඳන් සංඛ්‍යාව ප්‍රාදේශීය සෞඛ්‍ය සේවා අධ්‍යක්ෂක කාර්යාල 11ක් සඳහා ප්‍රමාණවත් වී නොතිබුණි. ගම්පහ හා කළුතර දිස්ත්‍රික්කවල ප්‍රමාණවත් තරම් ප්‍රසව හා නාරිවේද ඇඳන් නොමැතිවීම බරපතළ ගැටලුකාරී තත්ත්වයකි.\n\nලලිත් චාමින්ද",
       "URL": "https://divaina.lk/%e0%b7%80%e0%b7%92%e0%b6%9c%e0%b6%ab%e0%b6%b1%e0%b6%ba%e0%b6%a7%e0%b6%ad%e0%b7%8a-%e0%b7%84%e0%b6%82%e0%b6%9c%e0%b6%b4%e0%b7%94-%e0%b6%b6%e0%b7%92%e0%b6%bd%e0%b7%92%e0%b6%ba%e0%b6%b1-66%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/37/"
}