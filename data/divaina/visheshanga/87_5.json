{
       "Source": "divaina",
       "Timestamp": "June 4, 2023",
       "Headline": "ආහාර ආරක්ෂිතතාවය තහවුරු කිරීම සඳහා දේශීය ආහාර කර්මාන්තයේ කාර්යභාරය",
       "News Content": "2023 වර්ෂයේ ජුනි මස 7 වන දිනට යෙදී ඇති ලෝක ආහාර ආරක්ෂිතතා දිනයේ තේමාව “Food standards save lives” යන්නයි. ලංකාවේ ආහාර ආරක්ෂිතතා රාමුවට අනුකූලව මෙය “ආහාර රෙගුලාසි ජීවිත රැක ගනියි” ලෙස අර්ථකථනය වීම වඩාත් සුදුසුය. ආහාර ආරක්ෂිතතාවය තහවුරු කිරීම, රටක ජනතාවගේ සෞඛ්‍ය සම්පන්න හා නිරෝගී දිවිපැවැත්මට කෙතරම් වැදගත් ද යන්න, ආහාර ආරක්ෂිතතාවය සඳහා ලෝක සෞඛ්‍ය සංවිධානය දිනයක් නම් කිරීමෙන්ම පැහැදිලි වෙයි.\n\nආහාර ආනයනය කිරීම, නිෂ්පාදනය හා සැකසීම, බෙදා හැරීම, අලෙවි කිරීම ආදී කටයුතුවල යෙදී සිටින සියලුම කර්මාන්ත, ආහාර ආරක්ෂිතතාවය ගැන වගවීමට හා ඒ ආශ්‍රිත වගකීම ඉටු කිරීමට යොමු විය යුතු ආකාරය ගැන කරුණු කිහිපයක් ඉදිරිපත් කිරීම, කාලෝචිත ය. ආහාර පිළිබඳ නීති රෙගුලාසි, ප්‍රමිති දැන සිටීම, ආහාර කර්මාන්තයේ නිරත වන සැමගේම සමාජ වගකීම මෙන්ම නීතිමය අවශ්‍යතාවකි. එමගින් එදිනෙදා ජීවිතයේදී මෙන්ම, තම ආදායම් මාර්ගය සලසා ගැනීමේදී ද උපකාරී වේ. එම දැනුම තම ජීවිත පැවැත්මේ කොටසක් කරගැනීම ආහාර කර්මාන්තයේ යෙදෙන්නන්ට සාර්ථකත්වය ලබා දෙන මගක් වේ.\n\nවිවිධ රටවලින් ආනයනය කරන ලද ඇසුරුම් කළ ආහාර වර්ග අප වෙළඳපොළෙහි බහුලව ඇත. වෙනත් රටවල ආහාර ඇසුරුම් මගින් ඉදිරිපත් කරන තොරතුරු, ශ්‍රී ලංකික පාරිභෝගිකයා දැනුවත් කිරීමට ප්‍රමාණවත් නොවේ. ආහාර ආරක්ෂිතතාව පෙරදැරි කොටගත් ජාතික නීති සෞඛ්‍ය අමාත්‍යාංශය මගින් ගැසට් කොට ඇත. එම නීති අතර, ඇසුරුම් හා ලේබල පිළිබඳ නීතියට අනුකූල නොවන ඇසුරුම් සහිත ආහාර අලෙවිය තුළින්, පාරිභෝගික අවශ්‍යතාව ඉටු නොවීම ආහාර ආරක්ෂිතතාවය පළුදුවීම නිසා ද, නීතිමය ගැටලුවලට මුහුණපෑම නිසා ද, තම වෙළෙඳ ව්‍යාපාරයේ කීර්තිනාමය බිඳවැටීමත් ආර්ථික පාඩුවලට මුහුණදීමටත් අනිවාර්යයෙන්ම සිදු වේ. අවම වශයෙන් ආහාර සැකසුම් ලේබලයක පෙන්වන කරුණු රටෙහි නීතියට එකඟ නොවන්නේනම්, එම ඇසුරුම තුළ ඇති ආහාරය කෙතරම් විශ්වාසනීයත්වයකින් යුතුව පිළිගත හැකිද යන්න පාරිභෝගිකයාට නැගෙන ප්‍රශ්නයකි. උගත් පාරිභෝගික සමාජයක, නිවැරදි තොරතුරු රහිත ලේබල ආහාර ව්‍යාපාරයේ අනාගත අභිවෘද්ධියට හානිකර වේ.\n\nසමස්තයක් ලෙස ගත්කල, ලංකාවේ වෙළෙඳ පොළෙහි ඇති යම් ආහාර (ඇසුරුම් සහිත), මෙරට රෙගුලාසි දැනගෙන සැලසුම් කළේ ද යන්න සැකසහිත ය. ශ්‍රී ලංකික රෙගුලාසීන්ට අනුමත නොවන ලේබල විටෙක දැකගත හැකිය. එම භාණ්ඩ අලෙවි වන්නේ ශ්‍රී ලංකාව තරම්වත් ප්‍රබල නීති නොමැති රටවල ලේබල පෙන්නුම් කරමිනි. එක්තරා උදෑසන ධාන්‍ය ආහාරයක ඇසුරුමෙහි, වර්ණ සංකේත වැරදියට ඉදිරිපත් කර තිබිණි. කහ පාටින් දැක්විය යුතු, සෞඛ්‍යමය වශයෙන් ආරක්ෂිත සීමාවේ පවතින සම්පූර්ණ සීනි ප්‍රමාණය, ඔවුන් දක්වා තිබුණේ කොළ පාටින්ය. තවත් ලේබල් වල පෙන්නුම් කරන අඩංගු ද්‍රව්‍ය ලැයිස්තුවල සිංහලෙන් හා ඉංග්‍රීසියෙන් දක්වා තිබූ විස්තර එකිනෙක ට සමාන නොවිණි. ඉන් කුමන ලැයිස්තුව නිවැරදි ද යන්න පාරිභෝගිකයන් පිළිගන්නේ කුමන ආකාරයකින් ද යනු සැකයෙකි.\n\nආහාරයක ඇසුරුම පමණක් නීති හා රෙගුලාසිවලට අනුකූල වීමෙන්, ආහාර ආරක්ෂිතතාවය තහවුරු කරගත නොහැක. ගොවිපොළෙහි සිට කෑම මේසය දක්වාම ආහාර ආරක්ෂිතතාව තහවුරු වීමට වගවන ආහාර කර්මාන්තයක් මෙරට බිහිවිය යුතුය. මේ සඳහා විවිධ සැලසුම් සහිතව නිමකළ ගොවිපොළ හා කර්මාන්තශාලා, නිසි පුහුණුව ලැබූ සේවකයන්, ආහාර ආරක්ෂිතතාවය ඉහලින්ම අගයන කළමනාකාරිත්වයක්, නිසි ප්‍රවාහන හා ගබඩා ජාලයක් ඇති කළ යුතුය. මගේ රැකියාවට අවශ්‍ය කරුණු රැස්කරන අවස්ථාවලදී දුටු විෂමතාවයන් තුළින් ආහාර ආරක්ෂිතතාව හමුවේ අප සිටින්නේ සතුටු විය හැකි තත්වයක නොවන බව පැහැදිලි ය.\n\nතවත් අවස්ථාවකදී, ගුවන්තොටුපළ අසල ආපන ශාලාවක අතුගෑමට උපකාර කරගත් දුවිලි රඳවනය (dust pan) පාරිභෝගිකයන් ආහාර ගනිමින් සිටි මේසය මත තබා යනු දුටිමි. සුපිරි වෙළෙඳ සලෙක විකිණීමට තිබූ කිරි හට්ටි යටපැත්තේ දිලීර ඇති බව පෙන්වූ විට, වහාම රෙදි කැබැල්ලක් ගෙන දිලීර පිසදා, ඒවායේ ජීවාණු අනෙකුත් ආහාර මත වැටෙන බව තැකීමක් නොකළ බව දුටිමි. අපනයන ආහාර කර්මාන්තය හා විදේශික සංචාරකයන්ගෙන් රට සමෘද්ධිමත් කිරීමට උත්සාහ කරන අප, මෙවැනි දුර්වල ආහාර ආරක්ෂිතතා ක්‍රියාවන් හමුවේ කොතෙක් දුර යාහැකි දැයි සිතා බැලීමට කාලය පැමිණ ඇත. ශ්‍රී ලංකාවේ සිංගප්පූරු සිහිනය සාර්ථක කර ගත හැක්කේ සැම දෙනාම සිතා බලා කටයුතු කිරීම මගින් පමණි. එහි මුල් පියවර ගත යුත්තේ ආයතන තුළ සේවය කරන ආහාර සම්බන්ධ වගකීම දරන කළමනාකරුවන් විසිනි.\n\nආහාර පිළියෙල කිරීමට හා පිළියෙල කළ ආහාර තබාගැනීමට, විශේෂිත ආහාර ගණයට සුදුසු ප්ලාස්ටික් භාජන භාවිත කළ යුතු බව නීතියකි. බොහෝ ආපනශාලා තුළ මුළුතැන්ගෙයෙහි භාවිත වන්නේ ආහාර වලට විෂ එකතු කළ හැකි, බේසම් හා පනිට්ටු ය. ඉඳහිට හෝ පරීක්ෂණයට භාජන වන මෙම ස්ථාන තවදුරටත් වැරදි දේ වෙත යොමුවන්නේ කාගේ වරදින්ද යන්න පැනයකි. පවතින නීතියට අනුගතවීම හා නීති ක්‍රියාත්මක කිරීම පොදු වගකීමකි. ඒ සඳහා යොමුවන ආකල්පයන්ගෙන් තොරව ආහාර ආරක්ෂිතතාව නීති මගින් පමණක් බලාපොරොත්තු විය නොහැක.\n\nආහාර රෙගුලාසි බලගැන්වීමේදී හා ක්‍රියාත්මක කිරීමේදී ගැටලු පවතින බව පැහැදිලි ය. මහජන සෞඛ්‍ය පරීක්ෂක නිලධාරීනට ඩෙංගු මර්දන, කොවිඩ් මර්දන ක්‍රියාවන්ගෙන් ඔබ්බට යෑමට තරම් කාලයක් ඉතිරිවී නැත.\n\nපාරිභෝගික අධිකාරියේ අධීක්ෂණයට වෙළඳ භාණ්ඩයන්ගේ මිල ගැන සෙවීමෙන් ඔබ්බට යෑමට, තාක්ෂණික ශක්තිය ගොඩ නැගීමට කාලය පැමිණ ඇත.\n\nනීතිමය අවසරය නොමැති ආහාර, ආනයන මාර්ග හරහා ගමන් මලු තුළ බහා ගෙනවිත් වෙළෙඳපොළට නිකුත් වන බව පැහැදිලි ය. මග දෙපස පෙට්ටිකඩ හා වාහන වල අලෙවිකරණ ආහාර ලංකාවේ අවසරලත් වර්ණක හා රසායන යොදාගනිමින් සැකසී ඇතිද යන්න ද සැකයකි. ආහාර ලේබල් වෙනස්කොට කල් ඉකුත්වීමේ දින වෙනස් කරන බවට නිතර අසන්නට ලැබේ. නීතිගරුක වීම සෑම පුරවැසියකුගේම වගකීමක් බව, විශේෂයෙන්ම මෙය වෙළෙඳ කටයුතු වලදී ක්‍රියාත්මක කළයුතු බව තේරුම් ගැනීම ආහාර ආරක්ෂිතතාව වෙත යොමු වන සැමගේ වගකීමකි. ආහාර ආරක්ෂිතතාවයේ මූලික කාර්යභාරය රැඳී පවතින්නේ දේශීය ආහාර කර්මාන්තය අත ය. ආහාරයක් තම වෙළෙඳ නාමයට හානි වන අයුරින්, වෙළෙඳ නාමයත් සමග වෙළඳපොළෙන් ආපසු කැඳවන තත්ත්වයට පත් නොවීම සඳහා, ආහාර කර්මාන්තය කල්පනාකාරී වීමට කාලය පැමිණ ඇත.\n\n2023 වසරේ ලෝක ආහාර ආරක්ෂිතතා දිනය සමරන අවස්ථාවේ, ශ්‍රී ලංකාවේ ආහාර ආරක්ෂිතතාව වඩාත් ඉහළ මට්ටමකට ගෙනයෑමට හැකි වෙතැයි අපේක්ෂා කරමි.\n\nනියාමන උපදේශක සේවාවේ ප්‍රධානි ආචාර්ය සුජීවා ගුණරත්න",
       "URL": "https://divaina.lk/%e0%b6%86%e0%b7%84%e0%b7%8f%e0%b6%bb-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ad%e0%b7%8f%e0%b7%80%e0%b6%ba-%e0%b6%ad%e0%b7%84%e0%b7%80%e0%b7%94%e0%b6%bb%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/87/"
}