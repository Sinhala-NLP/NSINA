{
       "Source": "divaina",
       "Timestamp": "February 18, 2023",
       "Headline": "G20 සභාපතිත්වය සහ ගෝලීය සංවර්ධනය",
       "News Content": "ඉන්දියාවට 2023 වර්ෂය සඳහා G20 සංවිධානයේ සභාපතිත්වය නැතිනම් එහි වර්තමාන සත්කාරකයා වීමට අවස්ථාව ලැබී ඇත. ලෝකයේ වේගයෙන්ම වර්ධනය වන ආර්ථිකයකට හිමිකම් කියන ඉන්දියාවට මේ වන විට ගෝලීය ඉදිරි දැක්ම සහ එහි ප්‍රධාන උපාය මාර්ග ක්‍රියාත්මක කරන අවස්ථාව හිමි කර ගෙන ඇත. ඒ G20 සංවිධානයේ සභාපති ධුරය 2023 වර්ෂය සඳහා ඉන්දියාවට හිමි වීමත් සමගය.\n\nජාත්‍යන්තර බලශක්ති නියෝජිතායතනයේ විධායක අධ්‍යක්ෂවරයා පසුගිය සතියේ ඉන්දියාවේ අගමැති නරේන්ද්‍ර මෝදි හමුවී බලශක්ති ප්‍රතිපත්ති ගැටලු, පුනර්ජනනීය බලශක්ති ව්‍යාපෘති පිළිබඳ සහ මේ වසරේ G20 සංවිධානයේ ඉන්දියාවේ සභාපතිත්වය පිළිබඳ පුළුල් ලෙසට සාකච්ඡා කරන ලදී.\n\nඅග්‍රාමාත්‍ය මෝදි සහ ඉන්දියාවේ පෙට්‍රෝලියම් සහ ස්වාභාවික වායු අමාත්‍ය හර්දීප් සිං පූරි විසින් විවෘත කරන ලද ඉන්දීය බලශක්ති සතිය වෙනුවෙන් ද්විපාර්ශ්වික හමුව පසුගිය පෙබරවාරි මස 6 දා ඉන්දියාවේ බැංගාලෝර්හිදී පැවැත්විණි.\n\nපසුව පැවති ද්විපාර්ශ්වික සාකච්ඡාවලදී, ජාත්‍යන්තර බලශක්ති නියෝජිතායතනයේ විධායක අධ්‍යක්ෂවරයා විසින් එම නියෝජිතායතනයෙහි නව වාර්තාවේ පිටපතක් අග්‍රාමාත්‍යවරයා වෙත පිළිගන්වන ලද අතර, පරිසරය හිතකාමී බලශක්ති ව්‍යාපෘති සඳහා වූ ඉන්දියාවේ මුලපිරීම් එහිදී සාකච්ඡාවට බඳුන් වී ඇත.\n\n2023 වර්ෂයේදී ඉන්දියාවේ ජනගහනය චීනයයේ ජනගහනය අභිබවා යනු ඇතැයි අපේක්ෂා කරන අතර, එය බිලියන 1.4 ක් වන ලෝකයේ වඩාත්ම ජනාකීර්ණ රට බවට පත් වීමට නියමිතය.\n\nආරක්ෂක වියදම් සම්බන්ධයෙන් ගත් කල, ඉන්දියාව දැනටමත් ඇමරිකා එක්සත් ජනපදයට සහ චීනයට පසු ලෝකයේ තුන්වන විශාලතම රට බවට පත්ව ඇත. ඉන්දියාවේ දළ දේශීය නිෂ්පාදිතය ඉදිරි වසර 10 තුළ ජපානය අභිබවා ගොස් ලෝකයේ තුන්වන විශාලතම ආර්ථිකය බවට පත්වීමට නියමිත බවට ආර්ථික විශ්ලේෂකයන් මත පළ කර ඇත. එවැනි ඉහළ ආර්ථික වර්ධන වේගයක් පවත්වාගෙන යන ඉන්දියාවට G20 වැනි ප්‍රබල සංවිධානයක සභාපතිත්වය හිමි වීම මගින් ලෝක දේශපාලනයේ කැපී පෙනෙන කාර්යභාරයක් ඉෂ්ට කිරීමට අවස්ථාව උදාවී ඇත.\n\nමෙම කාල සීමාව තුළ ඉන්දියාව තම ප්‍රධාන න්‍යාය පත්‍රය ලෙසට තිරසාර සංවර්ධනය, ස්ථායි මූල්‍ය කළමනාකරණය මගින් ගෝලීය ආර්ථිකය දියුණු කිරීම අරමුණු කර ගෙන ඇත.\n\nදැනටමත් ලෝකයේ දළ දේශීය නිෂ්පාදිතයෙන් 80% ක් සහ ලෝක ජනගහනයෙන් තුනෙන් දෙකක් නියෝජනය කරනුයේ G20 සංවිධානයට අයත් රටවල් මගිනි. එවැනි ආර්ථිකයකට හිමිකම් කියන සංවිධානයක නායකත්වය හෙබවීමට ඉන්දියාවට හැකි වීම සුවිශේෂී ජයග්‍රහණයකි. නැගී එන ආර්ථිකයන් අතර නායකත්වයේ භූමිකාවක් ඉටු කිරීම සඳහා ඉන්දියාවේ සභාපති ධුරය හුදු නාමික කාර්යභාරයකින් එහා ගිය සක්‍රීය කාර්යභාරයක් ඉටු කරනු ඇති බවට විස්වාස කෙරේ.\n\nවිසඳිය යුතු අභියෝග\n\nආර්ථික ස්ථාවරත්වය, දේශගුණික විපර්යාසවලට මුහුණ දීම, බලශක්ති අර්බුදය විසඳීම, සෞඛ්‍ය ආරක්ෂණය, ආහාර සුරක්ෂිතතාවය, තිරසාර සංවර්ධන අරමුණු 2030 වර්ෂයේ දී සපුරා ගැනීම දකුණු ආසියානු කලාපය ප්‍රමුඛ G20 සංවිධානයේ රටවල් මුහුණ දෙන අභියෝග ලෙසට හඳුනාගෙන ඇත.\n\nලෝක ඉන්ධන මිල ඉහළ යෑම සහ ඩොලර් සැපයුම හිඟ වීම නිසා බලශක්ති නිෂ්පාදනය අද බොහෝ රටවලට අභියෝගයක්ව පවතී. බලශක්ති අර්බුදය නිසා මේ වන විටත් ශ්‍රී ලංකාවේ දෛනිකව විදුලි කප්පාදුවක් සිදු කරමින් පවතී.\n\nබලශක්ති සුරක්ෂිතතාවය අද ශ්‍රී ලංකාවට බරපතළම අභියෝගයක් වී ඇති බවත් එයට විසඳුම් සෙවීමේදී පුළුල් පරාසයක් ආවරණය කරන පුනර්ජනනීය බලශක්ති ප්‍රභවයන් කෙරෙහි අවධානය යොමු විය යුතු බවට ඉන්දීය විදේශ කටයුතු අමාත්‍ය ජයශංකර් මහතා පවසා විසින් ජනවාරි මස ශ්‍රී ලංකාවේ සිදු කළ සංචාරයේදී පවසා සිටියේය. තිරසාර ආදායම් මාර්ගයක් බවට පත් කළ හැකි දැවැන්ත පුනර්ජනනීය බලශක්ති විභවයක් මේ රට සතුව ඇති බවත් එහිදී බලශක්ති කේන්ද්‍රස්ථානයක් ලෙසට ත්‍රිකුණාමලය දියුණු කළ හැකි බවට ජයශංකර් මහතා පැවසීය.\n\nශ්‍රී ලංකාවට සහය දක්වමින් එවැනි ව්‍යාපෘති සඳහා විශ්වාසනීය හවුල්කරුවෙකු ලෙසට මුලපිරීමට ඉන්දියාව සූදානම් බව හෙතෙම වැඩිදුරටත් පැවසීය. ඒ අනුව දෙරට අතර සහයෝගීතාව ඉදිරියට රැගෙන යමින් පුනර්ජනනීය බලශක්ති රාමුවක් ඇති කර ගැනීම පිළිබඳව රටවල් දෙක වර්තමානයේ දී ප්‍රතිපත්තිමය එකඟතාවකට පැමිණ ඇති බව ජයශංකර් මහතා වැඩිදුරටත් පැවසීය.\n\nඉන්දියාව G20 සංවිධානයෙහි ප්‍රධානියා වීමත් සමඟ පුනර්ජනනීය බලශක්තිය සඳහා කලාපීය රටවල් යොමු වීමේ අවශ්‍යතාව අවධාරණය කර සිටියි. සුළං සහ සූර්ය බලශක්තිය කලාපයේ ඉරණම වෙනස් කරන සාධකය බවට පත් කිරීම ඉන්දීය අගමැති නරේන්ද්‍ර මෝදී මහතාගේ\n\nඅරමුණයි. ජාත්‍යන්තර සූර්ය සන්ධානය තුළ දකුණු ආසියානු රටවල් රැසක් නියෝජනය කරයි. දේශගුණික විපර්යාස සම්බන්ධ ගැටලු ද සැලකිල්ලට ගනිමින් තිරසාර සංවර්ධන වැඩපිළිවෙළක් ඉදිරියට ගෙන යෑම සඳහා හරිත බලශක්ති සංක්‍රාන්තිය සඳහා සූර්ය බලශක්තිය මහඟු ලෙස උපකාරී වනු ඇත.\n\nආහාර සුරක්ෂිතතාවට අවධානය\n\nගෝලීය උණුසුම ඉහළ යෑම නිසා සිදු වන දේශගුණික විපර්යාස හේතුවෙන් 2040 වර්ෂය වන විට දකුණු ආසියානු කලාපය තුළ ආහාර නිෂ්පාදනය අර්බුදකාරී තත්ත්වයට පත් විය හැකි බවට ලෝක බැංකු වාර්තා පුරෝකතනය කර සිටියි.\n\nමෝසම් වැසි ආශ්‍රිත කරගෙන කෘෂි කර්මාන්තයේ යෙදෙන මෙම කලාපය තුළ 2040 වර්ෂය වන විට කෘෂි නිෂ්පාදන අස්වැන්න සැලකිය යුතු ලෙස පහත වැටෙනු ඇතැයි අපේක්ෂා කෙරේ. ඒ තුළින් එම ක්ෂේත්‍රවල නියැළෙන පුද්ගලයන්ගේ ආදායම් සහ ගෝලීය ආහාර සුරක්ෂිතතාවට සැලකිය යුතු ලෙස බලපෑම් ඇති විය හැකි බවට විද්වතුන් මේ වන විටත් අනාවැකි පළ කර ඇත.\n\nඒ අනුව, දේශගුණ විපර්යාස වලට අනුගත වන භෝග වර්ග හඳුන්වා දීම සහ කාබනික ගොවිතැන් ක්‍රම හඳුන්වා දීම, නියඟයට ඔරොත්තු දෙන භෝග හඳුන්වා දීම, ගොවීන්ට විද්‍යාත්මක සහ නවීන කෘෂිකාර්මික පර්යේෂණ ක්‍රම හඳුන්වා දීම යුගයේ ප්‍රමුඛ අවශ්‍යතාවන් බවට ඉන්දියාව හඳුනා ගෙන ඇත.\n\nහරිත බලශක්ති කලාපයක් ඇති කිරීම\n\nදකුණු ආසියාතික රටවල් විශේෂයෙන් නේපාලය, භූතානය සහ ඉන්දියාව ජලවිදුලි බලයෙන් ද බලශක්ති අවශ්‍යතා සපුරා ගනියි. පසුගිය වසර කිහිපය තුළ ඉන්දියාව, බංග්ලාදේශ, භූතානය, ඉන්දියාව සහ නේපාල උප කලාපීය සහයෝගීතාවයේ රාමුව තුළ දේශසීමා අතර විදුලි ජාල සම්බන්ධ කිරීම සහ නව සම්ප්‍රේෂණ මාර්ග ගොඩනැගීම කෙරෙහි අවධානය යොමු කර ඇත.\n\nසිලිගුරි-පර්බතිපූර් සහ මෝතිහාරි-අම්ලෙක්ගුන්ජ් නළ මාර්ග හරහා බලශක්ති සහයෝගීතාව වැඩි දියුණු කිරීම සඳහා ක්‍රියාත්මක කර ඇති ව්‍යාපෘති කිහිපයකි. භූතානය ජලවිදුලිය භාවිතයෙන් මෙගාවොට් 10,000කට ආසන්න ප්‍රමාණයක් නිෂ්පාදනය කිරීමට සූදානමින් සිටියි. ඉන්දියාව සමග 50% බැගින් වූ හවුල් ව්‍යාපෘතියට මේ වන විටත් අත්සන් තබා ඇත. නේපාලයට දැනට මෙගාවොට් 2,190ක විදුලි උත්පාදන ධාරිතාවක් ඇති අතර එය ඉන්දියානු බලශක්ති හුවමාරුවේ එක් කොටස්කරුවකු බවට පත් කර ගැනීමට නියමිතය.\n\nජාත්‍යන්තර සූර්ය සන්ධානය සමග එක් වී ඉන්දියාවේ මුලපිරීම යටතේ ගෝලීය හරිත බලශක්ති ජාලයක් ගොඩනැගීම අගමැති නරේන්ද්‍රමෝදීගේ අභිලාෂයයි.\n\nඩිජිටල් තාක්‍ෂණයේ භාවිතය දියුණු කිරීම\n\nලෝකයේ ප්‍රධාන ආර්ථික බලවතෙකු වන ඉන්දියාවේ මීළඟ උපායමාර්ග බවට ඩිජිටල් තාක්ෂණික විප්ලවයක් සඳහා මෙහෙයුම ප්‍රධාන වන බව ඉන්දියාව G20 සංවිධානයේ සභාපති ධුරය හෙබවීමත් සමග ප්‍රකාශයට පත් කර ඇත.\n\nඒ අනුව සාමාජික රටවල් ඩිජිටල් වෙළෙඳාම සඳහා වන සහයෝගීතා වැඩපිළිවෙළකට ගෙන යෑම, ඩිජිටල් යටිතල පහසුකම් පුළුල් කිරීම, දේශසීමා දත්ත ප්‍රවාහයන් සක්‍රීය කිරීම සහ ඩිජිටල් කුසලතා සහ සාක්ෂරතාව වර්ධනය කිරීමේ වැදගත්කම හඳුනා මෙම G20 සංවිධානය හඳුනා ගෙන ඇත.\n\nබාලි සමුළුවේදී, ඉන්දීය අගමැති නරේන්ද්‍ර මෝඩි ඩිජිටල් පොදු යටිතල පහසුකම් දියත් කිරීම විස්තර කළේ “අපගේ යුගයේ වඩාත්ම කැපී පෙනෙන වෙනස” ඩිජිටල් තාක්ෂණික ලෙසට හඳුනා දෙමිනි.\n\nG20 සංවිධානය හරහා ගෝලීය දකුණ සඳහා නැඹුරු වූ න්‍යාය පත්‍රයක් ක්‍රියාවට නැංවීමට ඉන්දියාවට අවස්ථාව උදාවී ඇත. අගමැති නරේන්ද්‍ර මෝදි අවධාරණය කරන්නේ G20 සභාපති ධුර කාලය අතරතුර ඉන්දියාව තම අත්දැකීම්, උගත් දෑ මොඩලයක් ලෙසට විශේෂයෙන්ම සංවර්ධනය වන ලෝකයට සහ අනෙකුත් රටවලට භාවිත කළ හැකි ආකෘතීන් ලෙස ඉදිරිපත් කිරීමට අපේක්ෂා කරන බවයි. ඒ අනුව ගෝලීය අභියෝග වලට මුහුණ දීමට G20 සංවිධානය ගෙන ඇති පියවරයන් ප්‍රබල බටහිර රාජ්‍යන් නියෝජනය කරන අනිකුත් කලාපීය සංවිධානවලටද ආදර්ශයක් සපයනු නොඅනුමානය.\n\nනීතිඥ ලලිත් ගුණසේකර",
       "URL": "https://divaina.lk/g20-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92%e0%b6%ad%e0%b7%8a%e0%b7%80%e0%b6%ba-%e0%b7%83%e0%b7%84-%e0%b6%9c%e0%b7%9d%e0%b6%bd%e0%b7%93%e0%b6%ba-%e0%b7%83%e0%b6%82%e0%b7%80%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/158/"
}