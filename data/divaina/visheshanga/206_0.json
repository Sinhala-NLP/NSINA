{
       "Source": "divaina",
       "Timestamp": "December 17, 2022",
       "Headline": "රට හමුවේ ඇති ෆෙඩරල් අභියෝගය",
       "News Content": "ෆෙඩරල් ක්‍රමයට අප සම්පූර්ණයෙන්ම විරුද්ධයි. එය ඊළමට පාර කපනවා යයි ප්ලොට් ජාත්‍යන්තර නායක රාජන් සිවරාජන් සඳහන් කළේය.\n\nනෝර්වේහි ඔස්ලෝ සිට පසුගිය සතියේ ශ්‍රී ලංකාවට පැමිණි සිවරාජන් ද්‍රවිඩ සන්ධානයේ යටි අරමුණු හෙළි කළේය.\n\nඔවුන් ඉතා සූක්‍ෂමව රට දෙකඩ කිරීමට සැලසුම්කරනවා දිස්ත්‍රික්ක කීපයකට ෆෙඩරල් පාලනයකුත් අනිත් දිස්ත්‍රික්කවලට තවත් පාලනයකුත් කුමකටදැ යැයි හෙතෙම ප්‍රශ්න කළේය.\n\nෆෙඩරල් පාලනය රජයට යෝජනා කරන්නේ ඇමරිකානු හිතවාදීන් යැයි ද සිවරාජන් තවදුරටත් පළ කළේය. රටකට කොටස් දෙකක් අවශ්‍ය නැතැයි ද හෙතෙම කීවේය.\n\nඑසේම ද්‍රවිඩ සන්ධානය ෆෙඩරල් ඉල්ලීමෙන් නතර වී නැත. ඔවුන් පලාත් සභා පනත මුළුමනින්ම ක්‍රියාත්මක කරන ලෙසද ඉල්ලයි. ඒ අනුව ඉඩම් බලතල සහ පොලිස් බලතලද ලබාදිය යුතුයි.\n\nපොලිස් බලතල දුන්නොත් මුළු පොලිස් දෙපාර්තමේන්තුව කැබලි රැසකට කැඩෙනු ඇත.\n\nඑසේම මහ ඇමැතිගේ අවසරය නැතිව රහස් පොලිසියට උතුරට යෑමට නොහැක. ඊට හොඳම නිදසුන ඉන්දියාවේ සිදුවූ දෙයයි. ඒ කාශ්මීරයේ ශ්‍රීනගර් ගුවන්තොටුපළින් එළියට යෑමට කොංග්‍රස් නායිකා සෝනියා ගාන්ධිට අවසර නොලැබීමයි.\n\nමේ හැර මුම්බායි ප්‍රහාරයේ දී කොමාන්ඩෝ භටපිරිස් නවදිල්ලියේ සිට මුම්බායි වෙත එවීමට ද මහාරාෂ්ට්‍ර මහා ඇමැතිගේ අවසරය අවශ්‍ය විය. ඉන් සිදුවූයේ කොමාන්ඩෝ භට පිරිස මුම්බායි වෙත පැමිණීම ප්‍රමාදවීමෙන් ත්‍රස්තවාදීන්ට මුම්බායි ටජ් හෝටලය තුළ ඝාතන රැසක් සිදුකිරීමට ඉඩ ලැබීමයි. මෙවන් පසුබිමක් මැද උතුරු නැඟෙනහිර ෆෙඩරල් පාලන ක්‍රමයක් ආරම්භ කිරීමේ මෙහෙයුම පසුගිය රාජපක්‍ෂ රජය සමයේදී සිදුවිය. එහෙත් එවකට රජය ඒ ගැන අවධානය යොමු කළේ නැත.\n\nඋතුරු මහඇමැතිව සිටි සී විග්නේශ්වරන් මෙරට ස්විස් තානාපති බලධාරීන් අමතා ස්විට්සර්ලන්තයේ ප්‍රිබුක් නගරයේ ෆෙඩරල් පාලන අංශයේ විශේෂඥයන් තිදෙනකු උතුරට කැඳවා ද්‍රවිඩ මන්ත්‍රීවරුන්ට ෆෙඩරල් පාලනය ගැන දේශනයක් පවත්වන අවස්ථාවේ එවකට රජය බලා සිටියේය.\n\nමේ ගැන එදා රජය ස්විස් තානාපතිට අවවාද කිරීමට ක්‍රියාකළේද නැත. එසේම රජයේ අවසරය නැතිව ස්විස් ෆෙඩරල් ක්‍රියාකාරීන් ශ්‍රී ලංකාවට කැඳවන්නේ කෙසේදැයි උතුරු මහ ඇමැතිගෙන් විමසුවේද නැත.\n\nඅද එහි ප්‍රතිඵලය තහවුරුවී ඇත. සුමන්තිරන් ඍජුව ම ෆෙඩරල් පාලනයක් ඉල්ලා සිටී. ඊට අමතරව පොලිස් බලතල ලබාදුන්නොත් උතුරු නැඟෙනහිර වෙනම රටක් වනු නියතය.\n\nවිශ්‍රාමික පොලිස්පතිවරු රජයට සංදේශයක් යවමින් උතුරට පොලිස් බලය ලබානොදෙන ලෙස ඉල්ලා තිබේ.\n\nමෑතකදී විකල්ප ප්‍රතිපත්ති කේන්ද්‍රය සංවිධානයේ නායක පී. සරා හෙවත් පාක්‍යසෝනි සරවනමුත්තු නැමැත්තා උතුරට මුදල් බලතල දිය යුතු බව පවසා තිබේ.\n\nඑහෙත් රජය එම ඉල්ලීම්වලට රැවටිය යුතුද?\n\nප්ලොට් සංවිධානයේ පැරණිම ක්‍රියාකාරිකයකුවූ නෝර්වේ සිටින රාජ්‍ය සිවරාජන් හෙළි කළේ ෆෙඩරල් දුන්නොත් ශ්‍රී ලංකාව ක්‍රමක්යෙන් දෙකඩවන බවයි. බරපතළ අනතුරක් ඉදිරියේ ඇත. එය රජයට තේරෙන්නේ නැත. එක් පැත්තකින් විග්නේශ්වරන් – අනිත් පැත්තෙන් ටී එන් ඒ සංවිධානය, මේ දෙකම එකතුවී රට කඩනවා යැයි ඔහු හෙළි කළේය.\n\nඑක රටකට කොටස් 2 ක් කුමකටද? යන ප්‍රශ්නය යුරෝපයේ සිටින මධ්‍යස්ථ ද්‍රවිඩ ජනතාව ප්‍රහ්න කරනවා යයි රාජන් සිවරාජන් පළ කළේය.\n\nමේ පසුබිම මැද ප්ලොට් නායක ධර්මලිංගම් සිද්ධාර්ථන්ද අද ද්‍රවිඩ සන්ධානයට එකතුවී ඇත.\n\nඑහෙත් ෆෙඩරල් පාලනය අවශ්‍ය බව ප්‍රසිද්ධියේ පවසා නැති මේ අතර ෆෙඩරල් ගැන උතුරු නැඟෙනහිර ජනතාවගේ අදහස් විමසීමටද රජය තීරණය කර ඇත.\n\nඒ සඳහා වව්නියාවේ කාර්යාලයක් ස්ථාපිත කිරීමටද රජය තීරණය කර තිබේ.\n\nකෙසේ වෙතත් 75 වැනි නිදහස් සමරුවට පෙර 13 වැනි සංසෝධනය දිය යුතු යැයි ද්‍රවිඩ සන්ධානය රජයෙන් ඉල්ලා තිබේ. සුමන් තිරන් පවසා ඇත්තේ රජය සමග පැවැත්වූ සාකච්ඡා සාර්ථක බවයි. එසේම කඳුකරයේ දේශපාලකයකු වූ පලනි දිගාම්බරම් උතුරු නැඟෙන හිරට පොලිස් බලතල දියයුතු යැයි ප්‍රකාශ කර තිබේ.\n\nඑලෙස පොලිස් බලතල දුන්නොත් මුලතිවු, මන්නාරම, වව්නියාව, ත්‍රිකුණාමලය, මඩකළපුව, අම්පාර සහ කිළිනොච්චි යන ප්‍රදේශවල මධ්‍යම රජය සතු පොලිස් බලතල බිඳ වැටෙනු ඇත. එසේම ත්‍රස්ත මර්දන ඒකකය සහ රහස් පොලිසියට සහ මත්ද්‍රව්‍ය නාශක ඒජන්සියට ද උතුරු නැඟෙනහිරට අඩිය තැබීමට ද නොහැකි වේ.\n\nකීර්ති වර්ණකුලසූරිය",
       "URL": "https://divaina.lk/%e0%b6%bb%e0%b6%a7-%e0%b7%84%e0%b6%b8%e0%b7%94%e0%b7%80%e0%b7%9a-%e0%b6%87%e0%b6%ad%e0%b7%92-%e0%b7%86%e0%b7%99%e0%b6%a9%e0%b6%bb%e0%b6%bd%e0%b7%8a-%e0%b6%85%e0%b6%b7%e0%b7%92%e0%b6%ba%e0%b7%9d/",
       "Category": "visheshanga",
       "Parent URL": "https://divaina.lk/category/visheshanga//page/206/"
}