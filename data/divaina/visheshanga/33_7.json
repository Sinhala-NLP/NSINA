{
       "Source": "divaina",
       "Timestamp": "August 25, 2023",
       "Headline": "දළදා සාහිත්‍යය දළදා පෙරහැර",
       "News Content": "රජසතතසහසෙසහි කාරෙත්‍වාන කරණඩකංදනතධාතුං පවඩෙඪත්‍වා පූජෙනෙතා සතතාදරො\n\nඑසේම හය වැනි පැරකුම් රාජ්‍ය කාලයේ දී දළදා වහන්සේ උදෙසා සිදුකළ පුදසත්කාර ආදිය ද මෙහි ලා ඉතා වැදගත් වේ. සූර්ය වංශයෙහි උපන්නා වූ ඒ පරාක්‍රමබාහු රජු ජයවර්ධන නම් වූ රම්‍ය වූ පුරවරයෙහි රාජ්‍යත්වයට පැමිණ බුදුරජාණන් වහන්සේගේ දළදාව උදෙසා තුන්මහල් මනරම් වූ රුචිර දර්ශන ඇති ප්‍රාසාදයක් කරවා ඇති බව මහාවංසයෙහි සඳහන් වේ.\n\nමුනින්‍දදාඨාමුදදිසස තිභූමකමනොහරංචාරුදසසනපාසාදං කාරෙත්‍වා සො මහීපතී\n\nකෝට්ටේ යුගයෙහි දළදා සාහිත්‍යය පිළිබඳ කරුණු රාශියක් එම යුගයෙහි රචිත සිංහල සන්දේශ සම්ප්‍රදායයෙන් ප්‍රකට වේ. කෝට්ටේ යුගයේ සිටි සුවිශේෂී යති රුවනක් වශයෙන් රාජගුරු ශ්‍රී සංඝබෝධි ශ්‍රී විජයබාහු ෂඩ්භාෂා පරමේශ්වර ත්‍රිපිටක වාගීශ්වර විජයබා පිරුවන්පති තොටගමුවේ ශ්‍රී රාහුල සංඝරාජ හිමියන් අවිවාදයෙන් සැලකේ. උන්වහන්සේගේ කාව්‍යකරණයෙහි සුවිශේෂීත්වය ප්‍රකට කරන අද්විතීය නිර්මාණයක් වශයෙන් සැළලිහිණි සන්දේශය හැඳින්වේ.\n\nලොව විහිදා සුදුපැහැ සඳ රැසෙව් සැදිදෙන නොමදා සිරි සඟමොක් සැප නිසැඳිලද මුනිඳා දම්කඳ පහස මන බැඳිවඳු දළඳා හිමි තෙමහල් පහය රැඳී\n\nඉහත කවිය සැළලිහිණියාට දළදා සමිඳුන් වඳින්නට පවසන අවස්ථාව යි. එකල දළදා වහන්සේ වැඩ සිට ඇත්තේ තුන් මහල් ප්‍රාසාදයක ය. දළදා සමිඳුන්ගේ කාන්තිය සුදු සඳ රැස් මෙන් ලොව පුරා පැතිරී ගොස් ඇත්තේ ය. ඒ මඟින් නිතර ම ස්වර්ග මෝක්‍ෂ සම්පත්තිය බහුලව වහනය කෙරෙයි. බුදුන්ගේ සිත්හි ඇති මහාධර්මස්ඛන්ධයේ ස්පර්ශ ලැබුයේ ද දත්ත ධාතූන් වහන්සේ ය. සැළලිහිණියෙහි එම කවියෙන් දැක්වෙන්නේ ද ඉහත පාලි මහාවංසයෙහි සඳහන් තුන් මහල් දළදා මන්දිරය යි.\n\nහයවන පරාක්‍රමබාහු රජු ඊට අමතරව නවරත්නයෙන් මනාකොට බඳනා ලද රන් කරඬුවක් ද එය වසා නානාප්‍රකාර කාන්ති බබලන්නා වූ උතුම් මැණික් බඳනා ලද අන්‍ය වූ කරඬුවක් ද භේද ඇතුළු කොට රන් කරඬුවක් ද දළදා වහන්සේ උදෙසා කළේය. අතුල්‍ය වූ මහත් උතුම් කරඬුවක් ද කොට උතුම් කාන්තිමත් වර්ණයෙන් ආලේප කොට භව සුව හා නිවන් සුව පතන්නා වූ ඒ රජ තෙමේ උතුම් වූ කරඬු සතරෙහි දළදාව වැඩ වූ බව පහත පරිදි මහාවංසයෙහි දැක්වේ.\n\nනවරතනසුබදධං සොණණචඞෙගාටකං චවිවිධජුතිජලනතං තමපි ඡාදෙත්‍ව මඤඤංපවරමණිසුබදධං කමබුචඞගාටකඤචඅකරි තමපි අනෙතාකත්‍ව හෙමං කරණඩං\n\nපරෙවි සන්දේශය යනු පැරකුම්බා රජු ප්‍රමුඛ රජය ආරක්‍ෂා කරන ලෙස දෙවිනුවර උපුල්වන් දෙවියන් වෙත පරවියෙකු මගින් හසුනක් යැවීමයි. බුදුන් වහන්සේ අතීතයෙහි තමන්ට කළා වූ උතුම් ගුණය සිහි කොට සක් රජු පූජා කළ කිරුළ වැනි ස්ථීරසාර උස් වූ විචිත්‍ර ප්‍රාසාදය ඇතුළෙහි බබළන්නා වූ රශ්මි සමූහය සහිත ස්වර්ණ මාණික්‍යමය කරඬුව තුළට පැමිණියා වූ ධවල වර්ණ කාන්තිය පතුරුවා ලෝක සත්වයාගේ නේත්‍ර (නමැති) තරංග මනාව අලංකාර කොට ලංකා ද්වීපය නමැති ආකාශයෙහි ළපටි සඳ මෙන් බබළන සියලු කල්හි දිව්‍ය මනුෂ්‍ය නාගයන්ගේ මනස සතුටු කළ දළදා ස්වාමින් වැඳ දිව්‍ය මෝක්ෂ ප්‍රතිඵල ලබන්න. යනුවෙන් පරෙවි සන්දේශයෙහි දළදාව පිළිබඳ පහත අයුරින් කරුණු දක්වයි.\n\nවිහිදා කැලුම් සිත ලෙව්සත නෙත තරඟසුසදා රඳන හෙළ දිව’ඹර ළසඳ රඟඇමදා සතන් නඳ කළ සුරනර උරඟදළදා හිමිඳු වැඳ පල ලබ සග’පවග\n\nකර්තෘවරයා අඥාත යැයි සැලකෙන ගිරා සන්දේශය ද කොට්ටේ යුගයෙහි දළදා වහන්සේ පිළිබඳ ඇති සාහිත්‍ය මූලාශ්‍රයකි. හය වැනි පරාක්‍රමබාහු රජතුමා, සම්බුද්ධ ශාසනය, රටවැසියන් රෝග බියෙන් මුදා ආරක්‍ෂා කර දෙන ලෙස නාථ දෙවියන්ට කියා සිටීම සඳහා තොටගමුවේ විජයබා පිරුවන්පති තොටගමුවේ ශ්‍රී රාහුල හිමියන් වෙත ගිරවෙකු මගින් කවි 254 ක හසුනක් යැවීම මෙහි අරමුණ යි.\n\nපෙර උවිඳා ගෙන ගිරිඳා කිරි සයුරකළඹනදා නැඟි නොමඳා ගොස අයුරතුරු සමුදා නද ඇමදා දෙන නොහැරවැද දළදා ගෙට දළදා වඳු මිතුර\n\nඅතීතයේදී විෂ්ණු මන්දාර පර්වතය ගෙන, එය වාසුකී නාග රාජයාගේ දරණින් වෙලා කිරිසයුර කැළඹූහ. ඒ සිද්ධිය මෙහි දී කවියා සිහි කෙරේ. කිරි මුහුද කැලඹීමෙන් එදා නැගුණා වූ විශාල ශබ්දයේ ස්වභාවයම මේ ජයවර්ධනපුර නුවරින් නැගෙයි. මන්ද දළදා මැඳුරෙහි පූජාවට නගන තූර්ය නාදයෙනි. විෂ්ණු දෙවියන් කිරි මුහුද කැලඹීමෙන් නැගෙන ශබ්ද හා ශබ්දයක් එකල දළදා මැඳුරෙහි ශබ්ද පූජාව පැවැත්වීම තුළින් නැඟුන බව මෙයින් ප්‍රකට වේ.\n\nකෝට්ටේ යුගයේ දී කෑරගල පත්මාවතී පිරිවෙනෙහි වැඩ සිටි වනරතන සංඝරාජ මාහිමියන් වෙත හංසයකු මගින් යවන ලද කවි 204 න් සමන්විත හසුන හංස සන්දේශය නම් වෙයි.\n\nමුනිදා පින්පිඬුව පෙනුණා මෙන් ලොවටවිහිදා රන් රුවන් රැස් දිගත එළිකොටඇමදා දිළි සතුන් නෙත් සිත් සතුටු කොටදළදා මැඳුරතට වැද නැමැද පුද කොට\n\nජයවර්ධනපුරයෙහි දළදා මැඳුර බුදුරදුන්ගේ පින් පිඬුවක් වී පවත්නා අයුරින් දිස් විණි. බුදුරදුගේ පින් මෙපමණැයි කිව නොහැකියි. එවන් පින් පිඬු වූ තැන පින්බිමක් වශයෙන් කොතරම් විශිෂ්ට වන්නේ ද යන්න සිතිය නොහැකිය. කවිසමය අනුව පින සුදු ය. ඒ අනුව මේ කියන දළදා මැඳුර ද සුදෙන් බැබළුණු බව ද හැඟැවෙයි. එහි රන් රුවනින් කළ විසිතුරු කර්මාන්තයන්හි ආලෝකය දිශා කෙළවර තෙක් පැතිරෙයි. මෙසේ හැමදා දිලෙන දළදා මැඳුර දුටුවන්ගේ නෙත් සිත් සතුටු කරවයි. එවන් දළදා මැඳුරට පිවිස වැඳ නමස්කාර කරන්න යැයි ඉහත හංස සන්දේශ කවියෙන් පැවසේ.\n\nඅතීතයේ සෑම රාජධානියකම පාහේ දළදා වහන්සේට වැඩ සිටීම සඳහා රාජරාජමහාමාත්‍යවරු තුන් මහල් ප්‍රාසාද ගොඩනඟා ඇති බව ප්‍රකට කරුණක් වුවත් වර්තමානයේ මහනුවර දළදා මාලිගාවේ ඇත්තේ උඩ මාලය සහ පාත මාලය යනුවෙන් මහල් දෙකක් පමණි. මහනුවර මුල් ම දළදා මාලිගාවෙහි මහල් තුනක් තිබුණත් පසුකාලීන පරසතුරු උවදුරු හමුවේ එය විනාශ වීම නිසා වර්තමානයේ මහල් දෙකකින් යුක්තව මහනුවර දළදා මාලිගාව ඉදි වී ඇත. කෙසේවෙතත් හය වැනි පැරකුම්බා රජතුමා දළදා වහන්සේ උදෙසා ඉදි කළ තුන්මහල් දළදා මැඳුර පිළිබඳ මහාවංසයෙහි සහ සැළලිහිණි සන්දේශයෙහි එක සමාන ව සඳහන් වේ.\n\n● තාවකාලික කථිකාචාර්යපූජ්‍ය ඇහැලේපොල මහින්ද හිමිශ්‍රී ලංකා භික්‍ෂු විශ්වවිද්‍යාලය – අනුරාධපුරය",
       "URL": "https://divaina.lk/%e0%b6%af%e0%b7%85%e0%b6%af%e0%b7%8f-%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba%e0%b6%ba-%e0%b6%af%e0%b7%85%e0%b6%af%e0%b7%8f-%e0%b6%b4%e0%b7%99%e0%b6%bb%e0%b7%84/",
       "Category": "visheshanga",
       "Parent URL": "https://divaina.lk/category/visheshanga//page/33/"
}