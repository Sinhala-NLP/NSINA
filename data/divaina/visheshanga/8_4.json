{
       "Source": "divaina",
       "Timestamp": "October 1, 2023",
       "Headline": "පත්තර රස්සවේ නොව “පත්තර කලාවේ” නියමුවා එඩ්මන්ඩ් රණසිංහ",
       "News Content": "ශ්‍රී ලාංකේය පත්තර කලාවේ එඩ්මන්ඩ් රණසිංහ සලකුණ ගැන කතා කරන අය නම් බොහෝය. මේ දිනවල එම කථිකාව කරළියට පැමිණ ඇත්තේ එඩ්මන්ඩ් රණසිංහ නම් පුවත්පත් කලාවේ නියමුවාණන් ඉටුකළ යුග මෙහෙවර අගයමින් “එඩ්මන්ගේ පත්තර විප්ලවය” නමින් ලහිලහියේ කෘතියක් සම්පාදනය වෙමින් තිබෙන නිසාය. එඩ්මන්ඩ් රණසිංහ නම් පත්තර කලාවේ “වනස්පතිය” සෙවණේ හැදුණු වැඩුණු පත්තර කලාවේ තවත් ප්‍රවීණයන් පිරිසක් මේ දිනවල එම අභිමානවත් පුස්තකයේ වැඩකටයුතු නිමවමින් සිටිති.\n\nඑම සුවිශේෂී පුස්තකය ජනගත කිරීමේ උළෙල ඔක්තෝබර් මස 3 වැනිදා හවස 3.00ට ජනාධිපති රනිල් වික්‍රමසිංහගේ ප්‍රධානත්වයෙන් ජනාධිපති ලේකම් කාර්යාලයේ පැවැත්වීමට දැන් සියලු කටයුතු සූදානම් ය. ඒ මාහැඟි කාර්යභාරය මුල්කරගෙන මෙවන් ලිපියක් සකසන ලෙස මට ආරාධනා කළ දීප්ති ප්‍රමිතා අධිකාරි ප්‍රවීණ මාධ්‍යවේදිනියට ස්තුති කරමින්ම මා මේ අකුරු වියමන අරඹන්නට කල්පනා කළෙමි.\n\nඑඩ්මන්ඩ් රණසිංහ නම්වූ අසමසම පුවත්පත් කලාවේදියා මේ රටට සුවිශේෂී වන්නේ ඔහු අතීතයේ යම් යම් යුගවල මේ රටේ ප්‍රකට පුවත්පත් ගණනාවක වැඩිම තනතුරු සංඛ්‍යාවක් හෙබවූ පුද්ගලයා නිසා නම් නොවේ. දිනමිණ ප්‍රවෘත්ති කර්තෘ, සියරට කර්තෘ, සිළුමිණ කර්තෘ, දිවයින ප්‍රධාන කර්තෘ, අයිලන්ඩ් හා දිවයින කර්තෘ, දිවයින කර්තෘ මණ්ඩල අධ්‍යක්ෂ ආදී වශයෙන් වසර හතළිහකට ආසන්න කාලයක් ඔහු දැරූ තනතුරු බොහෝ බව සැබෑය. ඒ ගැන උවමනාවටත් වඩා මේ රටේ ප්‍රකට මාධ්‍යවේදීන් කතා කර ඇති බව, ලිපි පළකර ඇති බව මම දනිමි. නමුත් එඩ්මන්ඩ් රණසිංහයෝ රටට සුවිශේෂී වන්නේ මේ රටට ජාතික පුවත්පත් සංස්කෘතියක් හා පුවත්පත් චින්තන ධාරාවක් නිර්මාණය කළ පත්තර චින්තකයා හැටියටය. මම අද කතා කරන්නේ එඩ්මන්ඩ් රණසිංහ නම් වූ අසමසම පුවත්පත් කලාවේදියා ජාතික පුවත්පත් සම්ප්‍රදාය තුළින් හෙළි පෙහෙළි කළ එඩ්මන්ඩ් රණසිංහ පත්තර කලා චින්තන දහරාව ගැනයි.\n\nමීට අවුරුදු 42 කට පෙර ලේක්හවුසියෙන් හා මේ රටේ පුවත්පත් ක්ෂේත්‍රයෙන් හොඳම මාධ්‍යවේදීන් කණ්ඩායමක් තෝරා ගෙන දිවංගත උපාලි විජේවර්ධනයන්ගේ ඉල්ලීමකට අනුව එඩ්මන්ඩ් රණසිංහයෝ මේ රටට “දිවයින සම්ප්‍රදාය” නමින් අලුත් සම්ප්‍රදායක් හඳුන්වා දෙන්නට සමත් විය. වැඩි දිනක් ගත වූයේ නැත. ඒ දිවයින සම්ප්‍රදාය තුළින් එතෙක් මේ රටේ තිබූ සාම්ප්‍රදායික පත්තර රටාව හා සංස්කෘතිය උඩු යටිකුරු කර දමනු ලැබීය.\n\nශ්‍රී ලංකාවේ ජාතික පුවත්පත් සම්ප්‍රදාය තුළ “පුවත්පතේ දැක්ම හා මතය” ඉතාමත්ම තීරණාත්මක කාරණාවක් විය. පුවත්පතක දැක්ම හා මතවාදය එම පුවත්පතේ හිමිකාරීත්වයේ හෝ අර්ථපතිත්වයේ සමාජ දේශපාලන අවශ්‍යතාව අනුව තීන්දු විය. සාමාන්‍යයෙන් ලොව කවර තැනක වුව පුවත්පතක දැක්ම සම්බන්ධයෙන් ගත්කල එය පොදු ධර්මතාවයකි.\n\n1981 ‘දිවයින’ පටන් ගනිද්දී උපාලි විජේවර්ධනයන්ට අවශ්‍ය වූයේ තම අවශ්‍යතාව අනුව පුවත්පතේ දැක්ම හා මතවාදය තීන්දු කිරීමට නොව, රටේ පුවත්පත් කියවන පාඨක ජනතාවගේ අවශ්‍යතාවය හා රසවින්දනය තේරුම්ගෙන නිදහසේ වැඩ කරන කර්තෘ මණ්ඩලයක දැක්ම මත නිමවන පත්තර සම්ප්‍රදායකට නායකත්වය දෙන්නටය.\n\nඑඩ්මන්ඩ් රණසිංහයෝ ඒ සඳහා ලංකාවේ එවකට සිටි සුදුසුම හා හොඳම කණ්ඩායම තෝරා ගත්තේය. ඔවුන්ට අන් ආයතන කිසිවකින් නොලැබෙන අන්දමේ වැටුපක් ලබා දෙන්නට හිමිකාරීත්වය සමග එකඟතාවයකට පැමිණියේය. ඒ ඒ අයගේ දක්ෂතාව හා නිර්මාණශීලීත්වය තේරුම්ගෙන පුවත්පතේ වගකීම් බෙදා හදා දුන්නේය. ඔවුන්ට වැඩ කරන්නට නිදහස ලබා දුන්නේය. ඒ සඳහා පහසුකම් හා පරිසරය සකසා දුන්නේය. කිසිදු දේශපාලන පක්ෂපාතීත්වයකින් තොර නිදහස් නිවහල් නිර්මාණශීලී අදීන අලුත් පත්තර සම්ප්‍රදායක් ‘දිවයින’ තුළින් සමාජගත වන්නට පටන් ගන්නේ ඉන් පසුවය.\n\nඒ අයුරින් රටට දායාද වූ කොළ පාටත් නොවන නිලුත් නොවන රතුත් නොවන කහත් නොවන නිර්මාණශීලී වෛවර්ණ අලුත් පත්තර සම්ප්‍රදාය මේ රටේ ජනතාව ආදරයෙන් වැළඳ ගන්නට වැඩි කලක් ගත වූයේ නැත. ‘දිවයින’ ඒ තරම් ඉක්මනින් ජනතාව අතර ප්‍රචලිත වන්නට ඉවහල් වූයේ එඩ්මන්ඩ් රණසිංහයෝ ප්‍රකට කළ නිදහස් නිවහල් නැවුම් චින්තනය නොවේ යැයි කිව හැක්කේ කාටද.\n\nඑඩ්මන්ඩ් රණසිංහයන්ගේ නායකත්වයෙන් එදා එසේ බිහිවූයේ මැද මාවතේ පත්තර සම්ප්‍රදායකි. එපමනක් නොව, නිදහස් මතවලට සටන්කාමී මතවලට සාම්ප්‍රදායික මතවාදයන්ට මෙන්ම විවිධ දෘෂ්ටිවාදයන්ට එකට එකතු වී සටන් වදින්නට හා වාද විවාද කරන්නට අවශ්‍ය සමාජ දේශපාලන සංස්කෘතික වේදිකාවක්ද ‘දිවයින’ තුළ නිර්මාණය විය. සියලු මතවාදයන්ට එකිනෙක හා සටන් වදින්නට වේදිකාවක් තනා දුන්නත් රණසිංහ මහතාගේ මඟපෙන්වීම උඩ ‘දිවයින’ටද දැක්මක් තිබුණි. ‘දිවයින’ට පැහැදිලි මතවාදයක් තිබිණි. එය තීරණය වූයේ මේ පොළොවේ පය ගසාගෙන ජීවත්වන බහුතරයක් වූ ශ්‍රී ලාංකික ජනතාවගේ හෘද ස්පන්දනය අනුවය.\n\n‘දිවයින’ දේශීය චින්තනය මත පදනම් වූ ස්වදේශිකයන්ගේ කාහලනාදය බවට පත් වන්නට වැඩි කලක් ගියේ නැත. ඇතැමෙක් මෙය අර්ථ දක්වන්නට වූයේ සිංහල බෞද්ධ ජාතිවාදී මාධ්‍ය භාවිතාව කියාය. එහෙත් එඩ්මන්ඩ් රණසිංහ මහතාගේ නායකත්වයෙන් පෙනී සිටි ‘දිවයින’ නියෝජනය කළේ ශ්‍රී ලාංකික ජාතියක් මිස සිංහල බෞද්ධ ජාතියක් නොවීය. ‘දිවයින’ නියෝජනය කළ ශ්‍රී ලාංකික ජාතියේ බහුතරය සිංහල බෞද්ධයෝ වීමය. සුළුතරයක් දෙනා ඒ සත්‍යය තේරුම් ගන්නට මැළි වූහ.\n\nඑතෙක් පැවැති ශ්‍රී ලාංකීය ජාතික පත්තර සම්ප්‍රදාය තුළ විකල්ප මතවාදයන්ට ඉඩක් නොවීය. ‘දිවයින’ නැමැති වේදිකාව තුළ විකල්ප මතවාදයන්ට ද කතා කරන්නට ඉඩකඩක් නිර්මාණය විය.\n\nජන සන්නිවේදනයේ පුළුල් අරමුණු හතරක් ඇති බව අපි දනිමු. ජනතාවට තොරතුරු ලබා දීම, ජනතාවට දැනුම ලබා දීම, ජනතාවට රසාස්වාදය ලබාදීම හා ජනතාවට මඟ පෙන්වීම අරමුණු හතරයි. මේ අරමුණු හතර ඉටුකර ගැනීමට ‘දිවයින’ මුල්තැන දුන්නා මිස කිසිවිටකත් පටු ආස්ථානවල සිරකරුවකු නොවීය.\n\n‘දිවයින’ ජනතාවට සත්‍ය තොරතුරු කියාදීමේ කාර්යභාරයේ ප්‍රමුඛයා වී ය. ලංකාවේ හොඳම හොඳ ප්‍රවෘත්ති කර්තෘවරයා ලෙස එඩ්මන්ඩ් රණසිංහයෝ ලබා තිබූ පරිචය තුළ ‘දිවයින’ ප්‍රවෘත්ති වාර්තාකරණයේ විශ්වවිද්‍යාලයක් බවට පත් විය. පත්තර කරුවකුට එහා ගිය පුවත්පත් කලාවේදියකු වන අන්දම එඩ්මන්ඩ් රණසිංහයන්ගේ විශ්වවිද්‍යාලයේදී උගන්වනු ලැබීය.\n\nඑඩ්මන්ඩ් රණසිංහ මහතා ‘දිවයින’ තුළින් බිහි කළ සිය ගණනක් මාධ්‍යවේදීන්ට කියා දුන්නේ හොඳ පත්තරකාරයකු වන හැටිය. හොඳ පත්තරකාරයා හොඳ කියවන්නෙකි. ඔහු පොත පත කියවිය යුතුය. ඔහු සමාජය කියවිය යුතුය. ඔහු මනුෂ්‍යත්වය කිව යුතුය. හොඳ පත්තරකාරයකු බිහිවන්නේ නිරතුරු කියැවීමෙන් ගවේෂණයෙන් නිරීක්ෂණයෙන් හා නිවැරදි නිගමනයෙන් ලබන පරිචය හා පන්නරය තුළින් බව රණසිංහයෝ පත්තර කලාවේ දුහුනන්ට කියා දුන්හ.\n\nඑඩ්මන්ඩ් රණසිංහයෝ අතීතයේ දිනමිණ පුවත්පතින් අරඹා සිළුමිණ හරහා ‘දිවයින’ දක්වාම පැමිණි අසිරිමත් පත්තර චාරිකාවේ අභිප්‍රාය වූයේ රටට ජාතියට ආගමට සංස්කෘතියට හා මනුෂ්‍යත්වයට ගරුකරන පුවත්පත් කලාවක් බිහි කිරීමය. 1981 වසරේ ආරම්භ කළ “දිවයින” සන්නාමය තුළින් රණසිංහයෝ ඒ අභිප්‍රාය කූටප්‍රාප්ත කරනු ලැබීය. හොඳ පත්තරකාරයින් පරපුරක් තුළින් රටට යහපත් වැඩදායී පත්තර කලාවක් බිහිකරන්නට ඔහුට හැකිවිය.\n\nඑඩ්මන්ඩ් රණසිංහයෝ ශ්‍රී ලාංකීය පත්තර කලාවේ යුගයක්, යුග පුරුෂයෙක්, පුරාවෘත්තයක් වන්නේ ඒ අනුවය. ඒ පුරාවෘත්තය තුළින් බිහිවූ පුවත්පත් කලාවේදියෝ අද මේ රටේ පත්තර ක්ෂේත්‍රයේ අගතැන්පත් තනතුරු හොබවමින් සිටිති. ඔවුන් අද තම පත්තර කලාවේ ගුරු එඩ්මන්ඩ් රණසිංහයෝ බව පවසන්නේ අභිමානයෙනි. ඔවුන් පමණක්ද… නැත. එඩ්මන්ඩ් රණසිංහ යුග වෘක්ෂය සෙවනේ පත්තර කලාව අකුරු කළ වෘත්තීය පත්‍රකලාවේදියෝ සිය ගණනක් තමන් එඩ්මන්ඩ් රණසිංහයන්ගේ ගෝලයෝ බව මහත් අභිමානයෙන් යුතුව සිහිපත් කරති. 93 දී පත්තර කලාවට පිවිසි මේ ලියන මා හටද එම දුලබ අභිමානය හිමි කරගන්නට වරම් ලැබිණි.\n\nඅද පත්තර නම් ලංකාවේ බොහෝ ය. එහෙත් ඒවා “පත්තර කලාව”ට අනුගත පත්තර දැයි කියා ලොකු විමතියක් සමාජයේ පවතී. අද පත්තර ඕනෑ තරම්ය. නමුත් ඒවායෙන් “කලාව” සමුගෙන බොහෝ කල් ය. පත්තර කලාවේදියෝ හිඟය. පත්තර රස්සාව කරන ලියන මහත්තුරු පමණක් ඉතිරිව ඇත.\n\nවරෙක මේ රටේ ජීවත් වූ විශිෂ්ටතම සිනමාවේදියකුගෙන් මාධ්‍යවේදියෙක් ප්‍රශ්නයක් ඇසීය….\n\n“ඔබ වඩාත් සතුටු අපි ඔබව කොහොම අමතනවා ටද…? අහන්න කැමති මිහිරිම ඇමතුම…?”\n\n“මට පත්තරකාරයා කියා අමතන්න. මා අදටත් කැමති, මා ගරු කරන්නේ මා කරපු මුල්ම රැකියාවට…”\n\nශ්‍රී ලංකාවේ බිහිවූ අග්‍රගණ්‍යම සිනමා අධ්‍යක්ෂවරයා, චිත්‍රපට තිර පිටපත් රචකයා වූ තිස්ස අබේසේකරයෝ තම පත්තර රස්සාව අභිමානයෙන් සිහිපත් කර ඇත්තේ එසේය.\n\nපත්‍රකලාවේදය “කලාවක්” වුවද එය මේ රටේ සිනමාව, සංගීතය, වේදිකාව, සාහිත්‍යය තරම් සම්භාවනාවට ලක් වී නැති බව සැබෑය. එහෙත් එය අනාගතයේ දී වත් සම්භාවනාවට ලක් විය යුතුය. මේ රටේ විශ්වවිද්‍යාල ප්‍රමුඛ ශාස්ත්‍රීය ආයතන විවිධ කලාවන් හි අගතැන්පත් විශිෂ්ටයෝ වෙනුවෙන් සම්මාන ආචාර්ය මහාචාර්ය පදවි තානාන්තර පුදනු ලබති. එහෙත් පුවත්පත් කලාවේ විශිෂ්ටයකු කවදාවත් ඒ ශාස්ත්‍රාලීය ආයතනවල මිනුම් දඬුවලට හසු නොවීම කනගාටුවට කාරණාවකි.\n\nශ්‍රී ලාංකීය පත්‍ර කලාවේ, එය වෙනුවෙන් පුරෝගාමී මෙහෙවරක් ඉටුකළ විශිෂ්ටයෝ දෑතේ ඇඟිලි ගාණටත් වඩා අඩු ය. ඒ අතරින් අද ජීවතුන් අතර සිටින්නේ ද කිහිප දෙනෙකි. අපිරිමිත සමාජ මෙහෙවරකින් අනතුරුව ජීවිතයේ සැඳෑ සමය ගතකරන 93 වන වියේ පසුවන එඩ්මන්ඩ් රණසිංහයෝ ඒ අතරින් ප්‍රමුඛයාය.\n\nඅද මේ රටේ ජනමාධ්‍ය ක්ෂේත්‍රයේ සුවහසක් විද්‍යාර්ථීන්ට උපාධි පිරිනමන විශ්වවිද්‍යාල කිහිපයකි. උපාධි හා ඩිප්ලෝමා පිරිනමන ශාස්ත්‍රාලීය ආයතන ද ගණනාවකි. අප බලා සිටින්නේ ඒ ආයතන අතරෙන් කුමක් ඉස්සර වේද කියාය. පුවත්පත් කලා ක්ෂේත්‍රයේ සම්මාන ආචාර්ය පදවියක් එඩ්මන්ඩ් රණසිංහ යන නාමයට පූර්වයේ ලියා තබා පුවත්පත් කලාව වෙනුවෙන් සම්මාන ආචාර්ය පදවියක් පිරිනමන්නට විශ්වවිද්‍යාල ප්‍රමුඛ මේ ශාස්ත්‍රාලීය ආයතන තවමත් ප්‍රමාද නැත.\n\nබුලිත ප්‍රදීප් කුමාර",
       "URL": "https://divaina.lk/%e0%b6%b4%e0%b6%ad%e0%b7%8a%e0%b6%ad%e0%b6%bb-%e0%b6%bb%e0%b7%83%e0%b7%8a%e0%b7%83%e0%b7%80%e0%b7%9a-%e0%b6%b1%e0%b7%9c%e0%b7%80-%e0%b6%b4%e0%b6%ad%e0%b7%8a%e0%b6%ad%e0%b6%bb-%e0%b6%9a%e0%b6%bd/",
       "Category": "visheshanga",
       "Parent URL": "https://divaina.lk/category/visheshanga//page/8/"
}