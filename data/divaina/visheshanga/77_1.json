{
       "Source": "divaina",
       "Timestamp": "June 18, 2023",
       "Headline": "වීරසේකරගේ ටෙලිකොම් වාර්තාවට ‘පැති බෝම්බ’ ප්‍රහාරයක්",
       "News Content": "ඉන්දියාවේ අගමැති නරේන්ද්‍ර මෝඩිගේ ආශීර්වාදය නොඅඩුව ලබන අදානි සමාගමට මන්නාරමේ සහ පුනරින් බලශක්ති ව්‍යාපෘති ක්‍රියාත්මක කිරීමට අවස්ථාව ලබා දීමට ඉන්දීය නායකයා හිටපු ජනාධිපති ගෝඨාභය රාජපක්ෂ හරහා කළ මැදිහත්වීම සම්බන්ධයෙන් එවකට ලංකා විදුලි බලමණ්ඩලයේ සභාපති එම්. එම්. සී. ෆර්දිනාන්දු ‘කෝප්’ කමිටුව ඉදිරියේ ‘අරගලය’ සමයේ කළ ආන්දෝලනාත්මක හෙළිදරව්ව පසුව ඉල්ලා අස්කර ගන්නා ලදී. නමුත් සමස්ත පුද්ගලීකරණ ක්‍රියාදාමය සහ විදේශීය ආයෝජන ක්‍රියාවලිය සැක සංකා උපදවන බව අමුතුවෙන් කිව යුතු නැත. ගෝඨාභය රාජපක්ෂ ජනාධිපතිවරයා 2021 සැප්තැම්බර් 17 මධ්‍යම රාත්‍රියේ ඇමෙරිකානු සමාගමක් සමඟ අත්සන් කළ යුගදනවි ගිවිසුමට එරෙහිව අධිකරණ ක්‍රියාමාර්ග ගත් විමල් වීරවංශ සහ උදය ගම්මන්පිල අමාත්‍යවරුන් 2022 මාර්තු 3 කැබිනට් මණ්ඩලයෙන් ඉවත් කිරීම අවධාරණය කළේ ඒ ‘ඩීල්’ එක ආණ්ඩුවේ පැවැත්මට වඩා වටිනා බවයි. ‘ඩීල්’ එකක් නොවන ගිවිසුමක් සොයාගැනීමට නොහැකි තරමට තත්ත්වය ව්‍යකූලය.\n\nපාර්ලිමේන්තු ඉතිහාසයේ පළමුවන වරට ආංශික අධීක්ෂණ කාරක සභාවක් සභාගත කළ වාර්තාවක් ජාතික ආරක්ෂක කවුන්සිලය සම්පූර්ණයෙන්ම ප්‍රතික්ෂේප කර ඇත.\n\nරනිල් වික්‍රමසිංහ ජනාධිපතිවරයාගේ නායකත්වයෙන් ක්‍රියාත්මක ජාතික ආරක්ෂක කවුන්සිලය ජාතික ආරක්ෂාව පිළිබඳ ආංශික අධීක්ෂණ කාරක සභාව ජුනි 9 වන දින පාර්ලිමේන්තුවට ඉදිරිපත් කළ ආන්දෝලණාත්මක වාර්තාව අභියෝගයට ලක් කළේය.\n\nඒ ජාතික ආරක්ෂාව පිළිබඳ ආංශික අධීක්ෂණ කාරක සභාව ශ්‍රී ලංකා ටෙලිකොම් ආයතනය සම්පූර්ණයෙන්ම විකුණා දැමීම ජාතික ආරක්ෂාවට තර්ජනයක් බවට ප්‍රකාශයට පත්කර ඇති වාර්තාව සකස් කිරීමේදී ජාතික ආරක්ෂාව භාර කිසිදු පුද්ගලයකුගෙන් /ආයතනයකින් / අංශයකින් කිසිදු විමසීමක් කර නොමැති බවට චෝදනා කරමිනි. එය බරපතළ චෝදනාවකි. එසේනම් අදාළ විමසීම් කළ යුතු බවට ආණ්ඩුව තීරණය කර ඇති පුද්ගලයන්/ ආයතන/ අංශවලින් ශ්‍රී ලංකා ටෙලිකොම් සම්පූර්ණයෙන්ම පෞද්ගලීකරණය කිරීම සම්බන්ධයෙන් වාර්තාවක් කැඳවිය යුතුය.\n\nආරක්ෂක අමාත්‍ය සහ සන්නද්ධ හමුදා ප්‍රධානි ද වන රනිල් වික්‍රමසිංහ ජනාධිපතිවරයා ටෙලිකොම් ආයතනය සම්පූර්ණයෙන්ම විකුණා දැමිය යුතු යැයි යන තම ආණ්ඩුවේ ස්ථාවරය නැවතත් අවධාරණය කර ඇත. ජාතික ආරක්ෂක කවුන්සිලය ආංශික අධීක්ෂණ කාරක සභාවක් හෝ වෙනයම් පාර්ලිමේන්තු කාරක සභාවක් ඉදිරිපත් කළ වාර්තාවක් සම්බන්ධයෙන් මෙවැනි ස්ථාවරයක් මීට පෙර ගත් බවක් වාර්තාවී නැත.\n\nමෙම ආයතනය සම්පූර්ණයෙන්ම පෞද්ගලීකරණය කළ යුතු බවට යෝජනා වූයේ රනිල් වික්‍රමසිංහ 2020 ජනාධිපති වූ පසුවයි. ඒ රට බංකොළොත් බවට මහා බැංකු අධිපති ආචාර්ය නන්දලාල් වීරසිංහ ප්‍රකාශ කර ඇති පසුබිමකදීය.\n\nජාතික ආරක්ෂාව පිළිබඳ ආංශික අධීක්ෂණ කාරක සභාව ඉදිරිපත් කළ වාර්තාවට ප්‍රබල ප්‍රහාරයක් එල්ල කිරීම විධායකය සහ ව්‍යවස්ථාදායකය අතර ගැටුමක් ලෙසද අර්ථකථනය කළ හැකිය. ‘ශ්‍රී ලංකා ටෙලිකොම් ආයතනය පෞද්ගලීකරණය කිරීමෙන් ජාතික ආරක්ෂාවට වන බලපෑම්’ වාර්තාව අදාළ ආංශික අධීක්ෂණ කාරක සභාවේ සභාපති විශ්‍රාමික රියර් අද්මිරාල් සරත් වීරසේකරගේ පෞද්ගලික වාර්තාවක් නොවේ. එය පාර්ලිමේන්තු වාර්තාවකි. පාර්ලිමේන්තුවට එම වාර්තාව කිසිසේත් ප්‍රතික්ෂේප කළ නොහැක.\n\nහිටපු අමාත්‍යවරයකු වූ වීරසේකර පාර්ලිමේන්තුවේ ස්ථාවර නියෝග 111 යටතේ පිහිටුවූ එම ආංශික අධීක්ෂණ කාරක සභාවට තමන්ම කළ යෝජනාවක් අනුව කළ විමර්ශනය මත එළිදැක්වූ වාර්තාවට විධායකයේ, ව්‍යවස්ථාදායකයේ සහ අධිකරණයේ ද දැඩි අවධානය යොමු විය යුතුය.\n\nඒ අන් කිසිවක් නිසා නොව ශ්‍රී ලංකාවේ ක්‍රියාත්මක පෞද්ගලීකරණ ක්‍රියාවලිය අතිශය ප්‍රශ්න සහගත නිසාය. හම්බන්තොට වරාය 2017 දී වසර 99 කට චීනයට ඇමෙරිකානු ඩොලර් බිලියන 1.2 කට බද්දට දීම සහ ශ්‍රේෂ්ඨාධිකරණය 2008 ජුලි 21වන දින විශාල ලාභ ලබන ආයතනයක් වූ ලංකා මැරයින් සර්විසස් (Lanka Marine Services) ජෝන් කීල්ස් සමාගමට විකිණීම සම්බන්ධයෙන් වාසුදේව නානායක්කාර මන්ත්‍රීවරයා එවකට මුදල් අමාත්‍ය නැසීගිය කේ. එන්. චොක්සිට එරෙහිව පවරා තිබූ නඩුවේ තීන්දුව හෙළිදරව් කළේ සමස්ත පෞද්ගලීකරණ ක්‍රියාවලිය අතිශය දූෂිත බවයි.\n\nඑවකට අගවිනිසුරු සරත් නන්ද සිල්වා, ආර්. ඒ. එන්. ජී. අමරතුංග සහ ඩී. ජේ. දී එස්. බාලපටබැඳි අදාළ රාජ්‍ය සමාගම රුපියල් බිලියන 1.2 කට විකිණීමට එරෙහිව දුන් තීන්දුව ඉතිහාසගත විය. අවශ්‍ය නම් වර්තමාන කැබිනට් මණ්ඩලයට එම නඩු තීන්දුව අධ්‍යයනය කළ හැකිය. මූලික ගනුදෙනුවෙන් වසර 2 1/2 පසුව කොළඹ වරාය භූමියෙන් අක්කර 8, රූඩ් 2 සහ පර්චස් 21.44 ඉඩමක් නීතියට පිටින් එවකට ජනාධිපති චන්ද්‍රිකා බණ්ඩාරනායක කුමාරතුංග ජෝන් කීල්ස් සමාගමට පැවරීම නීති විරෝධී බවද තීන්දු කළේය. එම පැවරීම රුපියල් බිලියන 1.2 ආණ්ඩුවට ගෙවීම මත කළ බවට උසාවිය ඉදිරියේ කළ ප්‍රකාශය පදනම් විරහිත බවද ඔප්පු විය.\n\nඑවකට රාජ්‍ය ව්‍යවසාය ප්‍රතිසංස්කරණ කොමිසමේ ප්‍රධානියා වූ ආචාර්ය පී. බී. ජයසුන්දර (වාසුදේව නානායක්කාර පැවරූ නඩුවේ අටවන වගඋත්තරකරු) ජෝන් කීල්ස් මෙහෙයුම එදා අමාත්‍ය මණ්ඩලයේ අවසරය පවා නොමැතිව ක්‍රියාත්මක කළ බව හෙළිදරව් විය. නඩුවේ තුන්වැනි වගඋත්තරකරු එවකට අගමැති රනිල් වික්‍රමසිංහ විය. හතරවැනි වගඋත්තකරුවූයේ එවකට ජනාධිපති චන්ද්‍රිකා බණ්ඩාරනායක කුමාරතුංගයි. නමුත් නඩු තීන්දුව දෙන අවස්ථාවේ ආචාර්ය ජයසුන්දර මුදල් අමාත්‍යාංශයේ ලේකම් විය. ඔහු එම තනතුර 2015 ජනාධිපතිවරණය වනතුරුම දැරුවේය. වසර පහක පමණ නිහැඬියාවකින් පසුව ආචාර්ය ජයසුන්දර නැවත කරළියට පැමිණෙන්නේ ගෝඨාභය රාජපක්ෂ ජනාධිපතිවරයාගේ ලේකම්වරයා ලෙසය.\n\nනැවතත් ශ්‍රී ලංකා ටෙලිකොම් පෞද්ගලීකරණය කිරීම සම්බන්ධයෙන් අවධානය කරමු. ජාතික ආරක්ෂාව භාර කිසිදු පුද්ගලයකුගෙන් /ආයතනයකින් / අංශයකින් කිසිදු විමසීමක් කර නොමැති බවට චෝදනා කරමින් එම වාර්තාව ජාතික ආරක්ෂක කවුන්සිලය හරහා ප්‍රතික්ෂේප කිරීම ඇත්ත වශයෙන්ම ප්‍රශ්නකාරීය. මීට පෙර මෙවැනි තත්ත්වයක් විධායකය සහ ව්‍යවස්ථාදායකය අතර ඇතිවී නැත. ජාතික ආරක්ෂක කවුන්සිලය විධායකය සමඟ එකට ගැට ගැසී ඇති යාන්ත්‍රණයකි. නමුත් රට බංකොළොත්වී බාහිර බලපෑම් සහ විදේශීය අතපෙවීම් ශීඝ්‍රයෙන් වැඩි වී ඇති තත්ත්වයක් තුළ ශ්‍රී ලංකා ටෙලිකොම් ආයතනය ද විකුණා දැමීම වඩාත් සංවේදීව විමසා බැලිය යුතු කාරණාවක් නොවේද? එය ජාතික ආරක්ෂාව සම්බන්ධයෙන් පමණක් ප්‍රශ්නයක් නොවේ. ශ්‍රී ලංකා ටෙලිකොම් ආයතනය ද විකුණා දැමීම පිළිබඳව විමසා බැලිය යුතු වන්නේ සමස්ත ආර්ථික – දේශපාලනික -සමාජීය තත්ත්වයද සැලකිල්ලට ගැනීමෙනි.\n\nජාතික ආරක්ෂාවට තර්ජනයක්\n\nශ්‍රී ලංකා පොදුජන පෙරමුණේ නැතහොත් පොහොට්ටු පක්ෂයේ සරත් වීරසේකර මන්ත්‍රීවරයාගේ සභාපතිත්වයෙන් යුතුව ක්‍රියාත්මක 11 දෙනකුගෙන් සමන්විත වූ ජාතික ආරක්ෂාව පිළිබඳ ආංශික අධීක්ෂණ කාරක සභාවේ ජුනි 9 වන දින වාර්තාව ඉදිරිපත් කළ අවස්ථාවේ දී අනෙකුත් සාමාජිකයන් වූයේ චමල් රාජපක්ෂ (පොහොට්ටු පක්ෂය), චන්දිම වීරක්කොඩි (එම), ෆීල්ඩ් මාෂල් සරත් ෆොන්සේකා (සජබ), මහාචාර්ය චන්න ජයසුමන (පොහොට්ටු පක්ෂය), චාල්ස් නිර්මලනාදන් මහතා (ද්‍රවිඩ ජාතික සන්ධානය), සම්පත් අතුකෝරළ (පොහොට්ටු පක්ෂය), යූ. කේ. සුමිත් උඩුකුඹුර (එම), මේජර් ප්‍රදීප් උඳුගොඩ (එම), සුදර්ශන දෙනිපිටිය (එම) නිමල් පියතිස්ස (ජාතික නිදහස් පෙරමුණ). සෑම ආංශික අධීක්ෂණ කාරක සභාවක්ම 12 දෙනකුගෙන් සමන්විත අතර යම් අවස්ථාවක ක්‍රියාත්මක විය හැක්කේ ආංශික අධීක්ෂණ කාරක සභා 20 පමණි.\n\nනමුත් මේ වනවිට ෆීල්ඩ් මාර්ෂල්වරයා එම කාරක සභාවෙන් ඉවත් වී ඇති අතර එම පුරප්පාඩුව ශ්‍රී ලංකා මුස්ලිම් කොන්ග්‍රසයේ රවුෆ් හකීම් විසින් පුරවා ඇත. ඊට අමතරව එහි දොළොස් වැනි සාමාජිකයා ලෙස පොහොට්ටු පක්ෂයේ ජොන්ස්ටන් ප්‍රනාන්දු පත්කර ඇත. ඔහුද පොහොට්ටු පක්ෂයේ ප්‍රබලයෙකි. අදාළ ආංශික අධීක්ෂණ කාරක සභාවේ සංයුතිය 111 වැනි ස්ථාවර නියෝගයට අනුකූල බවට සැකයක් නැත. නමුත් 12 දෙනකුගෙන් සමන්විත මෙම කාරක සභාවේ නම දෙනකුම එක පක්ෂයක් නියෝජනය කිරීම සාධාරණද?\n\nවීරසේකර මන්ත්‍රීවරයා අදාළ වාර්තාව නිකුත් කළ දිනයේදීම ජනාධිපති මාධ්‍ය අංශය එක අභියෝගයට ලක් කළේය. නමුත් ජාතික ආරක්ෂක කවුන්සිලය හරහා එම වාර්තාව ජුනි 13 වැනි දින ප්‍රතික්ෂේප කරන බවට කිසිවකු සිතුවේ නැත. ඇත්ත වශයෙන්ම ජනාධිපතිවරයා ශ්‍රී ලංකා ටෙලිකොම් විකිණීමට එරෙහිව පාර්ලිමේන්තුවට ඉදිරිපත් කළ වාර්තාවට එල්ල කළේ ‘පැති බෝම්බයකි’ නැතහොත් වැඩි දෙනකු දන්නා පරිදි ක්ලේමෝ බෝම්බයකි.\n\nආණ්ඩුවේ ක්‍රියා පිළිවෙත සමඟ එකඟ නොවෙන ඕනෑම ආයතනයක හෝ ව්‍යුහයක ප්‍රධානීන් කල්පනාකාරී විය යුතුය. මහජන උපයෝගිතා කොමිසමේ සභාපති ජනක නානායක්කාර පාර්ලිමේන්තු ක්‍රියාමාර්ගයකින් ඉවත් කිරීමට වික්‍රමසිංහ – රාජපක්ෂ ආණ්ඩුව පසුබට නොවීය. මැතිවරණ කොමිසමට සහ මානව හිමිකම් කොමිසමටද ‘ප්‍රහාර’ එල්ල විය. ආණ්ඩුවේ ක්‍රියා කලාපය අමුතුවෙන් පැහැදිලි කළ යුතු නැත. නමුත් වීරසේකර මන්ත්‍රීවරයා සභාපතිත්වය දරන ආංශික අධීක්ෂණ කාරක සභාව ඇති කළ තත්ත්වය ආණ්ඩුව ඉමහත් අපහසුතාවයට ලක් කර ඇත.\n\nචන්ද්‍රිකා බණ්ඩාරනායක කුමාරතුංග ජනාධිපතිවරියගේ අනුමැතිය යටතේ 1994 දී ශ්‍රී ලංකා ටෙලිකොම් ආයතනය අර්ධ වශයෙන් පෞද්ගලීකරණය කරන ලදී. ඒ 35% ක කොටස් ප්‍රමාණයක් ජපාන විදුලි සංදේශ සහ දුරකථන සමාගමක් වන නිපොන් ටෙලිග්‍රාෆ් සහ ටෙලිෆෝන් සමාගම වෙත අලෙවි කිරීමෙනි. නමුත් 2008 දී නිපොන් ටෙලිග්‍රාෆ් සහ ටෙලිෆෝන් සමාගම තම කොටස් ප්‍රමාණය ග්ලෝබල් ටෙලිකොමියුනිකේෂන් හෝල්ඩින්ග්ස් නැමැති නෙදර්ලන්ත සමාගමකට අලෙවි කරන ලද අතර එය ඹි්ය් ඔැට්ි ීාබ ඊයා නැමැති මැලේසියන් සමාගමට සම්පූර්ණයෙන් අයත් අනුබද්ධිත සමාගමකි. අද වන විට මැලේසියානු සමාගමට කොටස් 44.98% ක් සහ ආණ්ඩුවට 49. 50% ක් අයත් වේ. වර්තමාන රජයේ වුවමනාව ඉතිරි 49.50% විකුණා දැමීමයි.\n\nරජය සහ අදාළ ආංශික අධීක්ෂණ කාරක සභාව අතර ශ්‍රී ලංකා ටෙලිකොම් ආයතනය සම්බන්ධයෙන් එකඟතාවයක් කිසිසේත් ඇතිවිය නොහැක. එම පාර්ලිමේන්තු වාර්තාව ප්‍රතික්ෂේප කිරීම තුළ ඇතිවී තිබෙන අර්බුදකාරී තත්ත්වය නිරාකරණය වීම තීරණය වන්නේ ශ්‍රී ලංකා ටෙලිකොම් විකිණීම සම්බන්ධයෙන් පොහොට්ටු පක්ෂය ගනු ලබන ස්ථාවරය මතය. එම තත්ත්වය සම්බන්ධයෙන් කිසිවකු සැකයක් ඇතිකර ගත යුතු නැත. ජනාධිපතිවරයාට පොහොට්ටු පක්ෂය නැතහොත් පාර්ලිමේන්තුවේ බහුතරය නොමැතිව කටයුතු කළ නොහැක. පොහොට්ටුවටත් එසේමය.\n\nමෑතකදී පාර්ලිමේන්තුවේ සිටින එකම එජාප මන්ත්‍රී වජිර අබේවර්ධන පොහොට්ටු පක්ෂය ‘අරගලය’ හමුවේ සැඟවුණු ආකාරය අපූරුවට අවධාරණය කළේය. පොහොට්ටු පක්ෂය සරත් වීරසේකර ප්‍රමුඛ ජාතික ආරක්ෂාව පිළිබඳ ආංශික අධීක්ෂණ කාරක සභාව සමඟ සිට ගනීවිද? නැතහොත් තම කණ්ඩායම අතරමං කර දමාවිද?\n\nපාර්ලිමේන්තුවේ යෝජනා අවුල්ද?\n\nජාතික ආරක්ෂාව පිළිබඳ ආංශික අධීක්ෂණ සභාව පාර්ලිමේන්තුව හරහා ආණ්ඩුවට කළ යෝජනා පහත සඳහන්වේ: (1) ශ්‍රී ලංකා ටෙලිකොම් ආයතනය දැනටමත් අර්ධ වශයෙන් පෞද්ගලීකරණය කර ඇති අතර ජාත්‍යන්තර සමාගම් සතුව කොටස්වලින් 44.98% ක් ද රජයට කොටස් 49.5% ක් ද ඇත. තවදුරටත් පුද්ගලීකරණය කිරීම මගින් රටෙහි තීරණාත්මක සන්නිවේදන යටිතල පහසුකම්/ සංවේදී තොරතුරු, ලාභය ඉලක්ක කරගත් අභිලාෂයන් සහිත ජාතික ආරක්ෂාවට තර්ජනයක් විය හැකි පුද්ගලික ආයතන වෙත නිරාවරණය කරනු ඇත. එබැවින් ටෙලිකොම් ආයතනය පෞද්ගලීකරණය නිර්දේශ නොකරයි.\n\n(2) ත්‍රස්තවාදීන්ට/අන්තවාදීන්ට කුමන ආකාරයකින් හෝ /උපකාර කළ කිසිවකුට/ අසාදු ලේඛනගත කර සංවිධානයකට කිසිදු කොටසක් මිලදී ගැනීමට සහ අපගේ ජාතික වත්කම් පාලනය කිරීමට ඉඩ නොදිය යුතුය.\n\n(3) ගිවිසුමේ විධිවිධාන සලසා ඇති පරිදි රජයට ටෙලිකොම් හි අනෙකුත් විශාල කොටස් හිමියා සතු කොටස් ආපසු මිලදීගත හැකි අතර, එම කොටස් සංවේදී සහ අවදානමට ලක්විය හැකි, අතිරික්ත ඉඩම් සහ ගොඩනැඟිලි, තීරණාත්මක යටිතල පහසුකම් සහ ව්‍යාපාර ලෙස බෙදා දැක්විය හැකිය. ජාතික ආරක්ෂාවට බලපාන පළමු කොටස් රඳවා තබා ගනිමින්, තීරණාත්මක යටිතල පහසුකම් ආරක්ෂා කිරීම සහ සියලුම රජයේ රෙගුලාසි පිළිපැදීම සහතික කිරීම සඳහා, පුද්ගලික රාජ්‍ය හවුල්කාරීත්වය හරහා ප්‍රධාන කොටස් හිමියන්ගේ අනෙකුත් කොටස් රජයට ඉවත් කළ හැකිය. මේ ආකාරයෙන් රජය ලාභ ලබන අතර ජාතික ආරක්ෂාව සහතික කරමින් ව්‍යාපාර කිරීමෙන් ඉවත් විය හැකිය.\n\nසමරජීව මහාචාර්යවරයාගෙන් අභියෝගයක්\n\nවික්‍රමසිංහ ජනාධිපතිවරයාගේ අභිලාෂයන් සමඟ වීරසේකර මන්ත්‍රීවරයාගේ යෝජනා කිසිසේත් නොගැළපෙන බව අමුතුවෙන් කීමට අවශ්‍ය නැත. පාර්ලිමේන්තුව නියෝජනය කරන පක්ෂ ශ්‍රී ලංකා ටෙලිකොම් විකිණීම සම්බන්ධයෙන් තම ස්ථාවරය ජනතාව ඉදිරියේ තැබිය යුතුය.\n\nමෙහිදී හිටපු විදුලි සංදේශ අධ්‍යක්ෂක ජෙනරාල්වරයකු මහාචාර්ය රොහාන් සමරජීව ශ්‍රී ලංකා ටෙලිකොම් ආයතනය සම්පූර්ණයෙන්ම පෞද්ගලීකරණය කිරීම සම්බන්ධයෙන් කර ඇති අදහස් දැක්වීමට අවධානය යොමු කළ යුතුය. මෙම තත්ත්වය සම්බන්ධයෙන් මෙම ලියුම්කරු කළ විමසීමකදී මහාචාර්යවරයා අවධාරණය කළේ අදාළ ආංශික අධීක්ෂණ කාරක සභාව ඉදිරිපත් කළ වාර්තාවට කිසිදු පදනමක් නොමැති බවයි.\n\nපාර්ලිමේන්තු වාර්තාව ශ්‍රී ලංකා ටෙලිකොම් පෞද්ගලීකරණය කිරීමෙන් රාජ්‍ය තාන්ත්‍රික දූත මණ්ඩල, ඉහළ මට්ටමේ රාජ්‍ය අංශය, පුද්ගලික අංශයේ සහයෝගිතා ව්‍යාපාර, ආරක්ෂක සේවා, පොලිසිය වැනි ග්‍රාහකයන්ගේ තොරතුරු කාන්දු වීමේ හෝ හොර රහසේ තොරතුරු සොයන්නන් ඒවා ලබා ගැනීමේ ඉහළ අවදානමක් ඇතිවන බවත් එලෙසෙම හඬ සහ දත්ත දේශීයව සහ විදේශීය යන දෙආකාරයෙන්ම තෙවන පාර්ශ්වයක් වෙත යවනු ලැබීමට අවස්ථාව උදවිය හැකි බව පෙන්වා දුන්නත්, මහාචාර්ය සමරජීව අවධාරණය කළේ දැන හෝ නොදැන භූමියේ තත්ත්වය නොසලකා අදාළ පාර්ලිමේන්තු කාරක සභාව කරුණු දක්වා ඇති බවයි. ජාතික ආරක්ෂාව සම්බන්ධයෙන් උනන්දුවක් දක්වන සියලුම පාර්ශ්ව සැලකිය යුතු ඉතාමත් වැදගත් කරුණක් වන්නේ 1994 ශ්‍රී ලංකා ටෙලිකොම් කොටස් 100 ට තුනෙන් එකක් පෞද්ගලීකරණය කළත් කිසිදු අවස්ථාවක උතුරු – නැගෙනහිර යුද තර්ජනය මැඬපැවැත්වීමේ /මුහුණ දීමේ රජයේ ආරක්ෂක හමුදා වැඩපිළිවෙළට කිසිදු බාධාවක් සිදු නොවූ බවයි.\n\nකලකට පෙර මාර්ක්ස්වාදියකු වූ මහාචාර්යවරයා අවධාරණය කරන්නේ පදනමක් නොමැති දේශපාලනික විරෝධතා හේතුවෙන් අත්‍යවශ්‍ය ආර්ථික ප්‍රතිසංස්කරණ කිසිසේත් අත්හිටුවිය යුතු නැති බවයි. එය වික්‍රමසිංහ ජනාධිපතිවරයාගේ ද ස්ථාවරය බව පැහැදිලිය. කැබිනට් මණ්ඩලයද සිටින්නේ එතැනය. රාජ්‍ය මාධ්‍ය හරහා නැවත නැවතත් ජනතාවට අවධාරණය කරන්නේ රජය කිසිසේත් ව්‍යාපාරවල යෙදිය යුතු නැති බවයි.\n\nමහාචාර්යවරයා ශ්‍රී ලංකා ටෙලිකොම් පෞද්ගලීකරණය කිරීමට එරෙහිව පාර්ලිමේන්තු වාර්තාව සම්බන්ධයෙන් ඉදිරිපත් කළ කරුණු කාරණා පිළිගැනීමට සිදුවේ. පෞද්ගලීකරණය ජාතික ආරක්ෂාවට තර්ජනයක් නොවන බවට ආණ්ඩුවෙන් දෙන සහතිකය පිළිගනිමු. නමුත් රජය ලාභ ලබන ව්‍යාපාරවලින් ඉවත් වීම සාධාරණීකරණය කළ හැකිද? ඇත්තවශයෙන්ම පාර්ලිමේන්තුව නියෝජනය කරන සියලුම පක්ෂ බංකොළොත් රටේ ආර්ථිකය නැවත යථා තත්ත්වයට පත් කිරීම සම්බන්ධයෙන් සැබෑ සාකච්ඡාවකට අවතීර්ණ විය යුතුය. ලාභ ලබන රාජ්‍ය ආයතන පෞද්ගලීකරණය කිරීම සම්බන්ධයෙන් නැවත විමසා බැලිය යුතුය.\n\nශමින්ද්‍ර ෆර්ඩිනැන්ඩු",
       "URL": "https://divaina.lk/%e0%b7%80%e0%b7%93%e0%b6%bb%e0%b7%83%e0%b7%9a%e0%b6%9a%e0%b6%bb%e0%b6%9c%e0%b7%9a-%e0%b6%a7%e0%b7%99%e0%b6%bd%e0%b7%92%e0%b6%9a%e0%b7%9c%e0%b6%b8%e0%b7%8a-%e0%b7%80%e0%b7%8f%e0%b6%bb%e0%b7%8a%e0%b6%ad/",
       "Category": "visheshanga",
       "Parent URL": "https://divaina.lk/category/visheshanga//page/77/"
}