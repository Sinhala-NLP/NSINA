{
       "Source": "divaina",
       "Timestamp": "July 10, 2023",
       "Headline": "ජැක් මා පාකිස්තානයට යද්දී චීන තානාපති ඌව වෙල්ලස්සට",
       "News Content": "ජැක් මා ගේ පාකිස්තාන ගමන මෙන්ම මෙරට කොළඹ චීන තානාපති කී. සෙන්හොංග් ඌව වෙල්ලස්සට ගිය ගමන ගැනද විශේෂ අවධානයක් යොමු කළ යුතුය. එහිදී ඔහු කැප්පිටිපොල දිසාවේගේ පිළිරුවට විශේෂ උපහාරයක් පිරිනැමීම අවධානයට ලක්විය යුතු කරුණකි. තානාපතිවරයා විසින් එතැන තබන මල් කළඹේ රතු පැහැති රිබන් පටියක චීන අකුරින් සටහන්ව තිබුණේ “යටත් විජිතකරණයට හා ආක්‍රමණයට එරෙහිව නිදහස වෙනුවෙන් අභීතව සටන් කළ විරුවන්ට උපහාරය” යනුවෙනි. ඉංග්‍රීසි ආක්‍රමණිකයින්ට එරෙහිව සටන් කළ අභීත සිංහල විරුවන්ට චීන තානාපති උපහාර දැක්වීමෙන් කියන පණිවුඩය වැදගත්ය. එය කිසිදිනක ඇමරිකානු හෝ බටහිර රටක නොව ඉන්දීය තානාපති අතින් හෝ සිදුවන්නේ නැත. මේ උපහාරය හරහා චීන තානාපතිවරයා ඉන්දියාවට මෙන්ම බටහිර ලෝකයටත් විශේෂ පණිවුඩයක් ලබා දෙයි.\n\nචීනයේ හැන්ග්ෂු නගරයේ අඩු ආදායම්ලාභී පවුලක උපත ලද ජැක් මා, ස්වෝත්සාහයෙන් දියුණු වී ඊ-වාණිජ වෙළෙඳපොළෙහි දැවැන්තයෙකු බවට පත්වීමට පෙර, ඉංග්‍රීසි ගුරුවරයෙකු ලෙස සේවය කර තිබේ. පාසලේ දී බොහෝ දුෂ්කරතාවලට මුහුණ දුන් ඔහු කේඑෆ්සී ආයතනය ඇතුළු විවිධ රැකියා තිහකින් ප්‍රතික්ෂේප වී ඇත. ජැක් මා සිය ප්‍රථම පරිගණකය මිලදීගෙන ඇත්තේ වයස 33දීය. ඔහු ප්‍රථමයෙන් ”beer˜ ලෙස ගූගල් සෙවීම් කළ විට චීන බීර එම සෙවුම්වල නොමැති බව දැක පුදුමයට පත් වී තිබේ. පරිගණක දැනුමක් නොවූ ජැක් මා, මින් වසර විස්සකට පෙර සිය කුඩා නිවසේ සිට අලිබාබා සමාගම ආරම්භ කරන ලදී. ඔහුගේ ඉල්ලීම පරිදි අන්තර්ජාල වෙළෙඳාමට මුදල් යොදවා ඇත්තේ මිතුරන් පිරිසකි. “මට තිබුණේ දඩබ්බර ගති. මම හිතපු, කරපු කියපු දේවල්වලට කවුරුවත් කැමති වුණේ නැහැ. සමහරු මට පිස්සු කියල කිව්වා. මම අසාර්ථක මිනිහෙක් කියලා කිව්වා. හැමෝම මාව ප්‍රතික්ෂේප කළා. එහෙත් මට ඕන වුණේ කාටවත් අත දිගඇරලා අල්ලන්න බැරි තරම් දුරක් යන්න. මම හිතනවා අද මම මගේ ගමන ඇවිත් කියලා.” කලකට පෙර ජැක් මා මෙලෙස ප්‍රකාශ කර තිබිණි. 2019 වර්ෂයේ මාර්තු මාසය අවසන් වන විට ඇමෙරිකානු ඩොලර් බිලියන 39.9ක වත්කමකට ඔහු හිමිකම් කිවේය. කවරක් නමුත් අපට හදිසියේ ජැක් මා මතක්වූයේ පසුගිය 29 වැනිදා ඔහු හදිසියේම පාකිස්තානයට පැමිණි නිසාය. මේ ගමන බොහෝ දෙනාගේ විමතියට හේතුවී තිබුණු බව ජාත්‍යන්තර මාධ්‍ය වාර්තා කර තිබිණි. චීන ප්‍රකෝටිපතියා ජුනි 29 දින ලාහෝරයට පැමිණ දිනක් පමණ එහි රැඳී සිටි බව එක්ස්ප්‍රස් ටි්‍රබියුන් වාර්තා කර තිබිණි. ඔහුගේ සංචාරයේදී ජැක් මා රජයේ නිලධාරීන් සහ මාධ්‍යවේදීන් සමඟ සාකච්ඡා කිරීමෙන් වැළකී සිටියේය. ඔහු පෞද්ගලික ස්ථානයක රැඳී සිටි අතර ජෙට් ඒවියේෂන් සමාගමට අයත් වීපී-සීඑම්ඒ නමින් ලියාපදිංචි පෞද්ගලික ජෙට් යානයක් හරහා ජුනි 30 වැනිදා පාකිස්තානයෙන් පිටත්ව ගියේය.\n\nපාකිස්තාන ආයෝජන මණ්ඩලයේ හිටපු සභාපති මුහම්මද් අස්ෆර් අහ්සාන් ප්‍රකාශ කර සිටියේ මා ගේ සංචාරයේ අරමුණ මේ මොහොතේ රහසිගතව පවතින බවත් එය ඉදිරියේ දී පාකිස්තානයට ධනාත්මක ප්‍රතිඵල ලබා දෙනු ඇතැයි බලාපොරොත්තුවක් ඇති බවත්ය. චීන ප්‍රකෝටිපතියා සමඟ තවත් චීන ජාතිකයන් පස් දෙනකු, ඩෙන්මාර්ක් ජාතිකයෙකු සහ එක්සත් ජනපද පුරවැසියෙකුගෙන් සමන්විත ව්‍යාපාරිකයන් හත් දෙනකුගෙන් යුත් නියෝජිත පිරිසක් ලාහෝර් වෙත පැමිණ සිටියහ. ඔවුන් හොංකොං හි ලියාපදිංචි ගුවන් යානයකින් නේපාලයේ සිට පාකිස්තානයට පැමිණ තිබේ. අලිබබා නිර්මාතෘවරයා 2020 දී හදිසියේ අතුරුදන් වූයේ චීන රජය විවේචනය කිරීමෙන් පසුවය. මේ නිසා උරණ වූ චීන ආණ්ඩුව ඔහුගේ ව්‍යාපාර අඩපණ කිරීමටද කටයුතු කර තිබිණි. එහෙත් මේ ධනපතියා ටෝකියෝ හි පුද්ගලික සමාජ ශාලා, තායිලන්තය සහ තවත් ස්ථාන කිහිපයක කිහිප වතාවක්ම දැකගත හැකි විය. මේ වසර මුලදී මා නැවත චීනයට ගිය නමුත් ගුරුවරයෙකු ලෙස මිස ව්‍යාපාරිකයෙකු ලෙස නොවේ. නමුත් ඔහුගේ ව්‍යාපාරික අභිලාෂයන් අත්හැර නැති බව පෙනෙන්නේ මේ පාකිස්තාන සංචාරය ගැන විමසීමේදීය.\n\nජැක් මා ගේ පාකිස්තාන ගමන මෙන්ම මෙරට කොළඹ චීන තානාපති කී. සෙන්හොංග් ඌව වෙල්ලස්සට ගිය ගමන ගැනද විශේෂ අවධානයක් යොමු කළ යුතුය. එහිදී ඔහු කැප්පිටිපොල දිසාවේගේ පිළිරුවට විශේෂ උපහාරයක් පිරිනැමීම අවධානයට ලක්විය යුතු කරුණකි. තානාපතිවරයා විසින් එතැන තබන මල් කළඹේ රතු පැහැති රිබන් පටියක චීන අකුරින් සටහන්ව තිබුණේ “යටත් විජිතකරණයට හා ආක්‍රමණයට එරෙහිව නිදහස වෙනුවෙන් අභීතව සටන් කළ විරුවන්ට උපහාරය” යනුවෙනි. ඉංග්‍රීසි ආක්‍රමණිකයින්ට එරෙහිව සටන් කළ අභීත සිංහල විරුවන්ට චීන තානාපති උපහාර දැක්වීමෙන් කියන පණිවුඩය වැදගත්ය. එය කිසිදිනක ඇමරිකානු හෝ බටහිර රටක නොව ඉන්දීය තානාපති අතින් හෝ සිදුවන්නේ නැත. මේ උපහාරය හරහා චීන තානාපතිවරයා ඉන්දියාවට මෙන්ම බටහිර ලෝකයටත් විශේෂ පණිවුඩයක් ලබා දෙයි. 2021 දෙසැම්බර් මාසයේදී ඉන්දියාව සහ චීනය රාජ්‍යතාන්ත්‍රික බල අරගලයක නිතර වෙමින් පවතින පසුබිමක කොළඹ චීන තානාපති කී. සෙන්හොංග් උතුරේ සංචාරයක නිරතවීමද දිල්ලි ආණ්ඩුවේ විශේෂ අවධානයට යොමුවිය. මෙරට ඉතාහාසයේ පළමුවරට චීන තානාපතිවරයෙකු වේට්ටියකින් සැරසී, නල්ලූර් කෝවිල වැඳ පුදා ගැනීමට ගොස් තිබීමද සුවිශේෂී අවස්ථාවක් විය.\n\nමේ කැප්පිටිපොල උපහාරයට එක්වෙමින් චීන තානාපතිවරයා පැවසුවේ ශ්‍රී ලංකාවේ ජනතාව අසහාය වීර ජනතාවක් බවත් වසර 200 කට පමණ පෙර බි්‍රතාන්‍ය යටත් විජිතවාදීන්ගේ කුරිරු පාලනයට එරෙහිව ප්‍රථම මහා කැරැල්ල ඇති වූ ඌව පළාතට පැමිණීම සුවිශේෂ වන බවත්ය. යටත් විජිතකරණයට හා ආක්‍රමණයට එරෙහිව නිදහස වෙනුවෙන් මෙම කැරැල්ල මෙහෙයවූ කැප්පෙටිපොළ දිසාව ඇතුළු පිරිසට අපගේ ප්‍රණාමය පුදකර බවත් කී. සෙන්හොංග් මහතා සඳහන් කර තිබිණි. එහිදී වැඩිදුරටත් අදහස් දැක්වූ චීන තානාපතිවරයා මෙසේද පැවසීය. චීනය සහ ශ්‍රී ලංකාව අතර සබඳතා සහ බෞද්ධ මිත්‍රත්වයට වසර දෙදහසකට වැඩි ඉතිහාසයක් තිබෙනවා කොරොනා වසංගතය පැතිර යෑමෙන් පසු, විශේෂයෙන්ම ශ්‍රී ලංකාව පසුගිය වසරේ නිදහසින් පසු දරුණුතම ආර්ථික අර්බුදයට මුහුණ දුන් පසු, චීනය ශ්‍රී ලාංකික සහෝදර සහෝදරියන්ට මුහුණ දුන් දුෂ්කරතා බෙදාහදා හදා ගත්තා. උපරිම උපකාර සිදු කළා ඒවා කොරෝනා එන්නත්වල සිට බෙහෙත් දක්වා, සහල් සිට ඉන්ධන දක්වා, පාසල් නිල ඇඳුමේ සිට පාසල් බෑග් දක්වා සියලු ආකාරයේ ආධාර සපයමින්, උපකාර හස්තය දිගු කළා ශ්‍රී ලංකාවේ හොඳ සහෝදරයෙක්, හොඳ මිතුරෙක් සහ හොඳ සහකරුවෙක් ලෙස, අතීතය, වර්තමානය හෝ අනාගතය කුමක් වුවත්, ඔබට කුමන දුෂ්කරතා සහ අභියෝගවලට මුහුණ දීමට සිදු වුවද, චීන ජනතාව සැමවිටම ඔබ සමඟ සිටි බව කියන්න අවශ්‍යයි.\n\nඇත්තෙන්ම මේ අවස්ථාවේ ඉතිහාසයද සිහි කළ යුතුය. වීර කැප්පෙටිපොළ අදිකාරම් ගැන තෙන්නකෝන් විමලානන්ද මහතා විසින් රචිත උඩරට මහ කැරැල්ල කෘතියේ මෙසේ සඳහන් කර තිබේ. “දහඅටවැනි සියවසේ මුල හරියේ දී බත් වඩන නිලමේ, දියවඩන නිලමේ යන නිල සහ මාතලේ, තමන්කඩුව හා සත් කෝරළේ දිසාවේ පදවි දැරූ රාජපක්ෂ වික්‍රමසේකර (පසුව වික්‍රමසිංහ බණ්ඩාරනායක) මුදියන්සේ රාළහාමි තම නිජ භූමිය වූ සතර කෝරළේ සිට පැමිණ, උතුරු මාතලේ උඩුගොඩ උඩසිය පත්තුවේ මොනරවිල තම වාස භූමිය කර ගත්තේය. මේ පරපුරට අයත් කැප්පෙටිපොළ හෙවත් ගොලහැල, රාජාධිරාජසිංහ සමයේ දී දිව නිලමේ පදවිය දැරීය. ඔහු මොනරවිල කුමාරිහාමි සරණ පාවා ගත්තේය. ඔවුන්ට දුවක් ද, පුතුන් දෙදෙනෙක් ද වූහ. දියණිය ඇහැලේපොළ අදිකාරමගේ බිරිඳ වූවාය. වැඩිමහල් පුත් කැප්පෙටිපොළ, උඩරට රාජ්‍ය ඉංග්‍රීසින් සතු වූ අවධියේ දී ඌවේ දිසාපති පදවිය ඉසිලීය. ඔහු සිය මව් පරපුරේ නාමය වන මොනරවිල යන්න ද භාවිත කළ බව ක්‍රි.ව 1815 මාර්තු මස 2වැනි දින දරණ සුප්‍රකට උඩරට ගිවිසුමට “මොනරවිල” යනුවෙන් අත්සන් කිරීමෙන් ඔප්පු වෙයි. ඔහු 1817-1818 කැරැල්ලේ අසහාය නායකයා විය. 1818 ඔක්තෝබර් මස 30වැනි දින නුවරකලාවියේ පරවහගම දී ඉංග්‍රීසි බලඇණියකට සිය කැමැත්තෙන් භාර වූ මොහු යුද්ධාධිකරණ මණ්ඩලයකින් වරදකරු කරනු ලැබ ඒ වර්ෂයේ නොවැම්බර් මස 18 වැනි දින හිස ගසා මරන ලදී. ”\n\nඌව වෙල්ලස්ස කැරැල්ල මෙහෙයවූ මොනරවිල කැප්පෙටිපොල දිසාවේ ඇතුළු සිංහල නායකයන් දහනව දෙනකු රාජ්‍ය ද්‍රෝහීන් ලෙස නම් කරමින් ඉංග්‍රීසින් නිකුත් කර තිබූ ප්‍රකාශය 2016 වසරේදී හිටපු ජනපති මෛත්‍රිපාල සිරිසේන ජනාධිපතිවරයා විසින් නිල වශයෙන් අවලංගු කරනු කරනු ලැබීය. එවකදී ජනාධිපති මෛත්‍රිපාල සිරිසේන නිකුත් කළ ට්විටර් පණිවිඩයක සඳහන් වන්නේ වසර 198කට පසු වෙල්ලස්සේ වීරයන්ගේ නම් ද්‍රෝහී ලැයිස්තුවෙන් ඉවත් කළ බවය. කැප්පෙටිපොල අදිකාරම්, ගොඩගෙදර රටේ අදිකාරම්, කැටකාල මොහොට්ටාලේ, මහා බෙත්මරාලේ, කුඩා බෙත්මරාලේ, පොල්ගොල්ල මොහොට්ටාලේ, වත්තේ කැලේ මොහොට්ටාලේ, පොල්ගහගෙදර රෙහෙනරාලේ, පොසේරෙවත්තෙ විදානේ,\n\nකිව්ලේගෙදර මොහොට්ටාලේ, යාලගොම්මේ මොහොට්ටාලේ, උඩමාදුරේ මොහොට්ටාලේ, කොහුකුඹුරේ රටේරාලේ, කොහුකුඹුරේ වලව්වේ මොහොට්ටාලේ, බූටෑවේ රටේරාලේ, බගිනිගහවෙල රටේරාළ, මහාබදුල්ලේ ගම්මානේ රටේරාලේ, බුළුපිටියේ මොහොට්ටාලේ හා පල්ලේ මල්හෙයායේ ගමැතිරාලේ යන සිංහල නායකයන් ඉංග්‍රීසින් විසින් ද්‍රෝහීන් ලෙස ප්‍රකාශයට පත්කර තිබුණි. 1815 ඉංග්‍රීසීන්ට උඩරට යටත් වීමත් එක්ක ඒ සඳහා පිළියෙල කෙරුණු උඩරට ගිවිසුමේ සිංහලෙන් අත්සන් කරන රදළයන් කීප දෙනාගෙන් එක් කෙනෙක් වෙන්නේ මොනරවිල කැප්පෙටිපොළ නිලමේතුමාය. ඌවේ දිසාවේ විදිහට තමා එතුමා කළ අතර මේ අතරවාරයේදී 1818 මහ කැරැල්ල ආරම්භ වෙයි.\n\nචතුර පමුණුව",
       "URL": "https://divaina.lk/%e0%b6%a2%e0%b7%90%e0%b6%9a%e0%b7%8a-%e0%b6%b8%e0%b7%8f-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b6%a7-%e0%b6%ba%e0%b6%af%e0%b7%8a%e0%b6%af/",
       "Category": "visheshanga",
       "Parent URL": "https://divaina.lk/category/visheshanga//page/64/"
}