{
       "Source": "divaina",
       "Timestamp": "April 3, 2023",
       "Headline": "නාවික බෞද්ධයන්ගේ ශ්‍රද්ධාව සුරකිමු",
       "News Content": "“මම පෙර මහ වනයෙහි මුව වැද්දෙක් වීමි. නිල්වන් වූ පළොල් බෝධිය දැක මල් තුනක් පිදුවෙමි. එකල්හි මම වැටී තුබූ බෝපත් සතක් ගෙන ඉවත ලීමි. ඇතුළ ශුද්ධ වූ පිටත ශුද්ධ වූ කෙලෙසුන් ගෙන් මැනවින් මිදුණා වූ ආශ්‍රව රහිත වූ සම්‍යක් සම්බුද්ධ වූ විපස්සි නම් ලෝකනායකයන් වහන්සේට ඉදිරියේ වඳින්නාක් මෙන් පළොල් බෝ රුකට වැඳ මම එහි ම කලුරිය කෙළෙමි. මෙයින් එක් අනූවන කපෙහි මම යම් බෝධි පූජාවක් කෙළෙම් ද ඉන් පසු දුර්ගතියකට නො ගියෙමි. මේ බෝධි පූජාවේ ඵලය ය.\n\nඅපේ රටට අයත් දුරින්ම පිහිටි දූපත කච්චතිව් වේ. කන්කසන්තුර වරායේ සිට කිලෝමීටර් 90ක් දුරින් මේ දූපත පිහිටා ඇති අතර ජන ශූන්‍ය දූපතක්ව පවතින මෙයට ජනතාවට යන්න අවසර ලැබෙන්නේ වසරකට එක් වරක් පමණයි. ඒ කච්චතිව් වාර්ෂික මංගල්‍යයට පමණි. 30 වසරක කුරිරු යුද්ධයේ සාපය නිසා 1982 වසරේ සිට වසර 27 ක් පුරා කච්චතිව් දූපත තහනම් ප්‍රදේශයක් විය. ලංකා මුහුදු සීමාවේ පිහිටි කච්චතිව් දූපතට වඩාත් සමීප වන්නේ ඊට කිලෝමීටර් 14 ක් දුරින් පිහිටි ඉන්දියාවේ රාමේශ්වරම් ප්‍රදේශයටයි. කච්චතිව් අයිතිය ගැන 1947 සිට පැවැති ජාත්‍යන්තර අර්බුදයට තිත තැබුවේ සිරිමාවෝ බණ්ඩාරනායක අගමැතිනිය හා ඉන්දිරා ගාන්ධි අගමැතිනිය අතර 1974 ජූනි 26 දා අත්සන් කළ ගිවිසුම තුළිනි. “කච්චතිව් දූපතේ අයිතිය ශ්‍රී ලංකාවට” මවු බිමේ අයිතිය මැතිනිය දිනාගනී, ඉන්දියන් යෝධයෝ දණ ගසති. මැයෙන් ඒ දිනවල මෙරට පුවත්පත්වල මුල් පිටු අලංකාර වී තිබිණ. ශ්‍රී ලංකාවේ සැබෑ උරුමය පිළිගෙන කච්චතිව් දූපත ඉන්දියානු ග්‍රහණයෙන් මුදාගත් අගමැතිනි සිරිමාවෝ බණ්ඩාරනායක මැතිනියට සියලු ශ්‍රී ලාංකිකයන් එදා මෙන්ම අදත් අනාගතයේත් උපහාර දැක්විය යුතුය. ලොව ප්‍රථම අගමැතිනියගේ සමීපතම යෙහෙළිය වූ ඉන්දීය අගමැතිනි ඉන්දිරා ගාන්ධි සමග පැවැති සුහද එමෙන්ම රාජ්‍ය තාන්ත්‍රික සාකච්ඡාවල ප්‍රතිඵලය ලෙස කච්චතිව්හි අයිතිය මෙරටට දිනාගත හැකිවිය. කෙසේ නමුත් අක්කර 705 කින් පමණ සමන්විත මෙම දූපත ශ්‍රී ලංකාවට අයත් වුණත් ඉන්දීය පුරවැසියන්ට දූපතට පැමිණීමේ දී ගමන් බලපත් සහ වීසා ලබා ගැනීමට අවශ්‍ය නැත. ඒ මේ ආගමික උත්සවය නිසාය. කච්චතිව් ඉතිහාසය පිළිබඳවත් මේ අවස්ථාවේ සිහි කළ යුතුය. ක්‍රි. ව. 1800 දී ලන්දේසි යුගයේ ඇඳි සිතියමක් ඇතුළත් කරමින් ක්‍රි. ව. 1950දී ආර්. එල්. බ්‍රෝහියර් සම්පාදනය කළ කෘතියක ද කච්චතිව් දූපත උතුරට අයිති බව දැක්වේ. ඒ නිසා පැරණිකම අනුව එහි ලංකාවට ඇති අයිතිය තහවුරු වේ. ඉංග්‍රීසි ජාතික සිවිල් නිලධාරියකු වූ සර් ජේම්ස් එමර්සන් ටෙනස්ට් ක්‍රි. ව. 1860දී “සිලෝන්” නමින් කළ ග්‍රන්ථයේ මෙම දූපතේ සිතියමක් අමුණා ඇත. ක්‍රි. ව. 1857 ජනවාරි 15 වැනිදා ජෝන් ඇරෝස්මිත් ලන්ඩනයේ දී අඳින ලද යාපන අර්ධද්වීපයට අයත් දූපතක් ලෙස නම් කෙරිණි.\n\nඑහෙත් අප අද කතා කරන්නේ කච්චතිව් දූපතේ ඇති බුදුපිළිමය සම්බන්ධව උතුරේ දෙමළ ජාතිවාදී පක්ෂ යම් ආගමික ප්‍රශ්නයක් ඇති කර තිබෙන නිසාය. එහෙත් නාවික බෞද්ධයන්ට වන්දනාමාන කිරීම වෙනුවෙන් බුදුපිළිමයක් තබා ගැනීමට උතුරේ පල්ලියෙන් අවසර ගත යුතුද? කිසිසෙත් නැත. මෙය ආගමික අයිතිය ගැන ප්‍රශ්නයකි. කච්චතිව් දූපතේ පෙර පරිදි ශාන්ත අන්තෝනි මුනිතුමන්ගේ මංගල්‍යය පැවැත්වීම මෙන්ම පල්ලිය ඉදිකිරීමට හා එය පවත්වාගෙන යෑම සිදු කරන්නේද නාවික බෞද්ධයන්ගේ දාඩිය මහන්සියෙනි. පල්ලියේ ඉටිපන්දම් දල්වන්නේද ඔවුන්මය. කවරක් නමුත් ඔවුන්ට කච්චතිව් දූපතේදී ආගම වෙනස් කළ නොහැකිය. බෞද්ධයන්ට බුදුන් වන්දනා කිරීමට ඇති අයිතිය කිසිවකු විසින් වාරණය කළ නොහැකිය. එය ශුද්ධවූ අයිතියකි. බුදු පිළිමය ගැන ආන්දෝලනයක් ඇති වූ විට නාවික හමුදාව නිකුත් කළ නිවේදනයේ මෙසේ සඳහන් විය.\n\nකච්චතිව් දූපත ගොඩබිමේ සිට නාවික සැතපුම් 50 කට ආසන්න දුරකින් පිහිටි මිනිස් වාසයකින් තොර දූපතකි. එම ප්‍රදේශය අවට ආරක්ෂාව සම්බන්ධයෙන් කටයුතු කිරීමට නාවික අනුඛණ්ඩයක් ස්ථාපිත කර ඇත. තවද, එම ආරක්ෂක රාජකාරීන්වලට අමතරව ශ්‍රී ලංකා නාවික හමුදා බෞද්ධ සංගමයේ පූර්ණ දායකත්වයෙන් ඉදි කර ඇති ශාන්ත අන්තෝනි මුනිඳුන්ගේ දේවස්ථානය රැකබලා ගැනීමද ඔවුන් විසින් සිදුකරනු ලබයි. ශාන්ත අන්තෝනි මුනිදුන්ගේ දේවස්ථානයේ වාර්ෂික මංගල්‍යය හැරුණු කොට වසරේ අනෙකුත් සෑම දිනකදීම මෙම දේවස්ථානය දෛනිකව පිරිසිදු කර, පහන් දල්වා ඉතා භක්තියෙන් අනුඛණ්ඩයේ සිටින නාවිකයන් විසින් රැකබලා ගනු ලබයි. මෙම අනුඛණ්ඩයේ රාජකාරි සිදුකරනු ලබන බහුතරයක් නාවිකයන් බෞද්ධාගමිකයන් වන බැවින්, ඔවුන්ගේ වන්දනාමාන කටයුතු සඳහා අනුඛණ්ඩයේ භට නිවස අසල කුඩා බුදු පිළිමයක් තැන්පත් කර ඔවුන් විසින් වන්දනාමාන කටයුතු සිදුකරනු ලබයි. එමෙන්ම, මෙම දේවස්ථානයට අමතරව වෙනත් කිසිදු ස්ථීර ඉදිකිරීමක් මෙම දූපතේ සිදුකළ නොහැකි අතර, නාවික භටයන් නවාතැන් ගෙන ඇත්තේද තාවකාලිකව ඉදිකර ඇති භට නිවාස වලය. තවද, ශාන්ත අන්තෝනි මුනිදුන්ගේ දේවස්ථානය හැරුණු කොට වෙනත් කිසිදු ආගමික සිද්ධස්ථානයක් මෙම කච්චතිව් දූපතේ නොමැති අතර, ඉදිරියේදීද කිසිදු සිද්ධස්ථානයක් ඉදි කිරීමට නාවික හමුදාව කටයුතු නොකරන බවටත් තරයේ අවධාරණය කරනු ලබයි. (උපුටනය අවසන්)\n\nසවුදි අරාබියට ගියත් රහසේ හෝ බුදුන් වැඳීම බෞද්ධයන්ගේ සිරිතය. එය මරණ දඬුවම ලැබිය හැකි වරදක් වුවත් රහසේ හෝ සිදු කරති. එම ආගමික හැඟීම කිසිවකුට වාරණය කළ නොහැකිය. ප්‍රීතිය ඇති කරන ප්‍රසාදය ශ්‍රද්ධාවයි. බුදු පිළිමය වන්දනා කරන්නේද ශ්‍රද්ධාව පෙරදැරිවය. බෞද්ධ මතය නම් ශ්‍රද්ධාව නිවන කරා මෙහෙයවන මාර්ගයේ මුල්ම පියවරයි. කච්චතිව් නාවික බෞද්ධයන්ට ශ්‍රද්ධාව අහිමි කළ නොහැකිය. ශ්‍රද්ධාවෙන්ම පමණක් විමුක්තිය ලබාගත නොහැකිය. එහෙත් විමුක්තිය ලබා ගැනීමට යා යුතු ගමන් මගෙහි මුල්ම පියවර වන්නේ ශ්‍රද්ධාවය. බෞද්ධ දර්ශනය තුළ ශ්‍රද්ධාවට හිමිවන්නේ ප්‍රධාන ස්ථානයකි. ආර්ය මාර්ගයෙහි අවංකව ගමන් කරන පුද්ගලයා ළඟ තිබිය යුතු වැදගත්ම අංගය ශ්‍රද්ධාවයි. ගෞතම බුදුරජාණන් වහන්සේ පිළිබඳවත්, දේශනා කරන ලද සාමයික, ආර්ථික, දේශපාලනික, හා සාමාජික දර්ශනය පිළිබඳව අවංකවූද අචල වූ ද විශ්වාසයක් ඇතිකර ගැනීම තුළින් භය හා වෛරය නැතිකොට සැපසේ ජීවත්විය හැකි බව දක්වයි. කවරක් නමුත් කච්චතිව් නාවික බෞද්ධයන්ගේ ආගමික අයිතිය වෙනුවෙන් සියලු දෙනාම පෙනී සිටිය යුතුය. පල්ලියේ හෝ ත්‍රස්ත බලවේගවලට ඒ අයිතියට කිසිවිටකවත් ඇත තැබීමට ඉඩදිය යුතු නැත.\n\nමීට වසර කිහිපයකට පෙර උතුරු පළාතේ ප්‍රධාන ඇමැති ලෙස කටයුතු කළ සී.වී. විග්නේශ්වරන් නාගදීපයේ බුදු පිළිමයක් සෑදීම තහනම් කිරීමට උත්සහ කළ බව අපට මතකය. ඒ 9 මාර්ගයේ කනගරායන්කුලම්හි බුදු පිළිමය කඩා බිඳ දැමුවේ 2016 වසරේ සැප්තැම්බර් මාසයේ විග්නේශ්වරන්ගේ අනුග්‍රහයෙනි. එසේම කිලිනොච්චියේ පෙළපාලියක් පැවැත්වූයේ උතුරේ තිබෙන බුදු පිළිමවලට එරෙහිවය. 2016 දී යාපනයේදී පැවැත්වුණු එළුග තමිල් විරෝධතාවයට එක්වන ලෙස දෙමළ ජනයාට ඇරයුම් කරමින් බෙදා හැර තිබුණු ලිපියේ මෙලෙස සඳහන්ව තිබිණි. “උතුරු පළාතේ සිංහල ජනතාව අලුතින් පදිංචි කිරීමට විරුද්ධව හා උතුරු පළාතේ බෞද්ධයන් නොමැති ස්ථානයන්හි බුදු පිළිම ස්ථාපිත කිරීම නවතා දැමීම ඇතුළු ඉල්ලීම් ගණනාවක් වෙනුවෙන් විරුද්ධත්වය පළ කිරීමට එළැඹෙන 24 වැනිදා පැවැත්වීමට නියමිත එළුග තමිල් විරෝධතා වැඩසටහන වෙනුවෙන් සහභාගි වන ලෙසට ඉල්ලා සිටිනවා” අද විග්නේශ්වරන් පාර්ලිමේන්තු මන්ත්‍රීවරයකු වුවද ඔහුගේ මතය කිසිලෙසකින් වෙනස්ව නැත. එදා උතුරේ බුදුපිළිම තැබීමට එරෙහි වූවෝ අද නාවික බෞද්ධයන්ගේ ආගම ඇදහීමේ අයිතියට ගල් පෙරළති. පසුගිය මාර්තු 18 වැනිදා යාපනය නාවක්කුලි ප්‍රදේශයේ සමිද්ධි සුමන විහාරයේ අභිනවයෙන් ඉදි කරන ලද චෛත්‍ය රාජයාණන් වහන්සේගේ කොත නිරාවරණය කිරීමේ උත්සවය භික්ෂූන් වහන්සේ 128 නමකගේ වැඩම කිරීමෙන් පැවැත්වුණු අවස්ථාවේදී පවා ඊට බාධා කරනු ලැබුවේ කච්චතිව් බුදු පිළිමය ගැන කලබල වී ඇති කණ්ඩායම බව රහසක් නොවේ. නාවක්කුලි ප්‍රදේශයේ වෙසෙන සිංහල ජනතාව ඉකුත් යුද සමයට පෙර සිට යාපනය ප්‍රදේශයේ ජීවත්වූවන් වන අතර අතර ඔවුන්ට ඇති ආගමික අයිතිය කිසිවකුට වාරණය කළ නොහැකිය.\n\nමේ ලිපිය අවසන් කිරීමට බෝධීන් වහන්සේට මල් තුනක් පිදූ තිපුප්ඵීය රහතන් වහන්සේගේ අපදානය උපුටා දක්වමි. එය ධර්ම සංවේගය පිණිසය. “මම පෙර මහ වනයෙහි මුව වැද්දෙක් වීමි. නිල්වන් වූ පළොල් බෝධිය දැක මල් තුනක් පිදුවෙමි. එකල්හි මම වැටී තුබූ බෝපත් සතක් ගෙන ඉවත ලීමි. ඇතුළ ශුද්ධ වූ පිටත ශුද්ධ වූ කෙලෙසුන් ගෙන් මැනවින් මිදුණා වූ ආශ්‍රව රහිත වූ සම්‍යක් සම්බුද්ධ වූ විපස්සි නම් ලෝකනායකයන් වහන්සේට ඉදිරියේ වඳින්නාක් මෙන් පළොල් බෝ රුකට වැඳ මම එහි ම කලුරිය කෙළෙමි. මෙයින් එක් අනූවන කපෙහි මම යම් බෝධි පූජාවක් කෙළෙම් ද ඉන් පසු දුර්ගතියකට නො ගියෙමි. මේ බෝධි පූජාවේ ඵලය ය. සමන්ත පාසාදික යන නමින් තෙළෙස් වරක් රජ වීමි. මෙයින් තෙතිස් වන කපෙහි මහ බලැති සක්විති රජෙක් වීමි.” කරන කුසල්වල සම්පූර්ණ ඵලය ලැබෙන්නේ අනාගත භවවල දී ය. වර්තමාන භවයේ ලැබෙන්නේ විපාකවලින් ඉතා සුළු කොටසක් පමණෙකි. එනිසා කිසිම විටක කච්චතිව් බුදු පිළිමය ඉවත් කළ යුතු නැත.චතුර පමුණුව",
       "URL": "https://divaina.lk/%e0%b6%b1%e0%b7%8f%e0%b7%80%e0%b7%92%e0%b6%9a-%e0%b6%b6%e0%b7%9e%e0%b6%af%e0%b7%8a%e0%b6%b0%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b7%81%e0%b7%8a%e0%b6%bb%e0%b6%af%e0%b7%8a%e0%b6%b0/",
       "Category": "visheshanga",
       "Parent URL": "https://divaina.lk/category/visheshanga//page/126/"
}