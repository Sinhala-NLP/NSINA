{
       "Source": "divaina",
       "Timestamp": "April 23, 2023",
       "Headline": "වෛද්‍යවරු ඉංජිනේරුවෝ විතරක් නෙමෙයි ධීවරයොත් රටින් ගිහින්",
       "News Content": "මේ දිනවල මාළු අස්වැන්න හොඳය. එහෙත් ජාත්‍යන්තර වෙළෙඳපොළේ ඉල්ලුම අඩුය. සිංහල අලුත් අවුරුද්දට පෙර සිට ජාත්‍යන්තර වෙළෙඳපොළට යවන කෙළවල්ලා කිලෝවක මිල රුපියල් දහසකට අඩු වී තිබිණි. තවම මිල වැඩි වී නැත. එහෙයින් දේශීය වෙළෙඳපොළේ ද මාළු මිල පහළ ගියේය. එහෙත් කළුකඩ වෙළෙන්දන් එම වාසිය පාරිභෝගික ජනතාවට ලබා නොදුන් බව උත්සව සමයේදී අපට පෙනිණි. කළුකඩකාරයන් වළ දුටු තැන ඉහගෙන කන බව සැබෑය. මාළුවලට පමණක් නොව ඕනෑම වෙළෙඳාමකට පොදුය. එක්දහස් එකසියයට, දෙසීයට තිබුණු කුකුළු මස් කිලෝව දින, තුන, හතරක් තුළ එක්දහස් පන්සීය පනහට, හයසියට වැඩි වූයේ කළුකඩ මාෆියාව නිසාය. මෙරට වෙළෙඳ මාෆියාව ගැන කතා කරනකොට ඇඟේ මාළු නටන නිසා මුහුදු මාළු මාතෘකාවට නැවත අපි ප්‍රවිෂ්ට වීමු.\n\n2015 වර්ෂයේදී දේශීය මත්ස්‍ය අපනයනය යුරෝපයේ තහනම් කිරීමට බලපෑ ප්‍රධාන හේතුව මෙරට ධජය සහිතව විදේශීය නැව්වලට ජාත්‍යන්තර මුහුදේ ධීවර කර්මාන්තයේ යෙදීමට අවසර දීමත් සමඟ එම නැව් තහනම් පන්න ක්‍රම භාවිතා කරමින් මුහුද කොල්ලකෑම ය. මෙරට බහුදින ධීවර යාත්‍රාවලට නිරීක්‍ෂණ පද්ධති (වෙසල් මොනිටරින් සිස්ටම්) සවි කිරීම ඇතුළු යුරෝපා කොමිසම විසින් ප්‍රධාන වශයෙන් ඉදිරිපත් කළ කොන්දේසි දොළහ මෙරට රජය විසින් ක්‍රියාත්මක නොකිරීම ය. ජාත්‍යන්තර නැව් සිදු කරගෙන ගිය මුහුදු කොල්ලයට විරුද්ධව මෙරට ධීවරයන් කොතරම් විරෝධතා පෑව ද එවකට එක්සත් ජාතික පක්‍ෂ රජයේ හිටපු ධීවර බලධාරීහු කනකට නොගත්තහ. අවසානයේ යුරෝපයේ අපේ මාළු තහනම් විය. මෙරට ධීවර කර්මාන්තය නන්නත්තාර විය. කෙසේ හෝ යුරෝපා තහනම ඉවත් විය. එහෙත් ‘පරණ සිස්ටම්’ එක වෙනස් වී නැත. දැන් අලුත්ම ‘ඩීල්’ එක මුහුදු කූඩැල්ලන් බෝ කිරීමට උතුරේ මුහුද චීනයට බදු දීමය. චීන්නු විසින් මුහුද කොටු කර කූඩැල්ලො වගා කිරීම සහ ඉන්දියන් ධීවර බෝට්ටු පට්ටි පිටින් උතුරු මුහුදට ඇතුළු වී තහනම් පන්න ක්‍රම භාවිත කරමින් මාළු කොල්ලකාගෙන ගිය ද අදාළ බලධාරීන්, ඊට පිළියම් නොයෙදීම තුළ උතුරේ ධීවරයන් අන්ත අසරණ වී සිටින බව වාර්තා වේ. එමෙන්ම ඩොලරයේ මිල ඉහළ යෑමත් සමඟ ධීවර බෝට්ටු ධාවනයට යොදාගන්නා ඉන්ධනවල සිට සියලුම අමුද්‍රව්‍ය මිල විශාල වශයෙන් ඉහළ යෑම තුළ බහුදින ධීවර යාත්‍රාවක් දියඹට පිටත් කර හැරීමට රුපියල් ලක්‍ෂ හැටත්, අසූවත් අතර මුදලක් වියදම් කිරීමට සිදු වන බව ද සමස්ත ලංකා බහුදින ධීවර යාත්‍රා හිමියන්ගේ සංගමයේ සභාපති ටිරෝන් ප්‍රනාන්දු අප සමඟ පැවසුවේය.\n\n“අපේ යාත්‍රා රස්සාව කරන්නේ නාවික සැතපුම් එක්දහස් පන්සියකට ඈත දියඹේ. මාස ගණන් මුහුදෙ ඉන්නවා. ඒ කාල සීමාවට සෑහෙන්න කෑම, බීම, තෙල්, තංගුස්, ඇම්, අයිස් ගෙනියන්න ඕනෑ. විවිධ ප්‍රමාණයේ බහුදින ධීවර යාත්‍රාවලට එක ගමන් වාරයකට තෙල් ලීටර් හාරදහසේ සිට පහළොස්දහස දක්වා අරගෙන යනවා. රුපියල් අටසිය ගාණට තිබුණු තංගුස් කිලෝව තුන්දහස් එකසීයට වැඩි වෙලා තියෙනවා. ඩොලරයේ අගය වැඩි වීමත් එක්ක මුහුදට අරගෙන යන හැම දේකම වියදම ටි්‍රබල් වුණා. වියදම වැඩි නිසා ඉස්සර ඇමට ගෙනිච්ච ආනයනික දැල්ලො, වෙක්කයො මාළු දැන් ගෙනියන්නෙ නෑ. ඒවා අධික මිලයි. දැන් ඇමට පාවිච්චි කරන රබර් දැල්ලව කන්නෙ කෙළවල්ලා මාළු විතරයි. කොප්පොරු, සප්පොරු කන්නෙ නෑ. ඒ නිසා වල් මාළු අස්වැන්න බින්දුවට අඩු වෙලා. දැන් සීසන් එක නිසා හොඳ මාළු අස්වැන්නක් ගෙනාවත් වියදම කවර් වෙනවා විතරයි. බෝට්ටුවේ නඩත්තු වියදමවත් කවර් වෙන්නෙ නෑ. පහුගිය කාලෙ බහුදින ධීවර යාත්‍රාවක් නිෂ්පාදනය කරන්න වියදම් වුණේ කෝටි දෙකක්, තුනක් අතර මුදලක්. දැන් බහුදින යාත්‍රාවක් නිෂ්පාදනය කරන්න කෝටි හයක්, හතක් වියදම් යනවා. බෝට්ටුවක් මුහුදට යැව්වා කියලා ඇති ලාභයක් නෑ. ඩොලරය අඩු වුණා, තෙල් මිල අඩු වුණා කියලා තවම ධීවර කර්මාන්තයට යොදාගන්න අමුද්‍රව්‍යවල මිල රුපියලකින්වත් අඩු වෙලා නෑ. සියලු බෝට්ටුකාරයො ණය වෙලා ඉන්නෙ. සමහර අය වතුපිටි, වාහන සියල්ල බැංකුවට උකස් කරලා. තව පිරිසක් මාලදිවයිනට, ඉන්දියාවට ගිහින් ධීවර කර්මාන්තය කරගෙන යනවා…”\n\n“මාලදිවයිනේ නොතිබුණු බහුදින ධීවර කර්මාන්තය දියුණු කළේ ලංකාවෙ ධීවරයො කිහිපදෙනෙක් ගිහින්. යුරෝපා මාළු තහනම පැමිණි අවස්ථාවේ අපේ මහා පරිමාණ ධීවරයෝ කිහිපදෙනෙක් මාලදිවයිනට ගිහින් ධීවර රස්සාව පටන්ගෙන ඒ රටට ධීවර රස්සාව පුරුදු කළා. පැවැති එක්සත් ජාතික පක්‍ෂ ආණ්ඩුවේ ධීවර ඇමැති ඩීල් දාගෙන අපේ කොඩිය ගහගෙන ජාත්‍යන්තර මුහුදෙ කර්මාන්තයේ යෙදුණු චීන සමාගම් කිහිපයත් මාලදිවයිනට ගියා. දැනට රටේ පවතින ආර්ථික යුද්ධයත් එක්ක තවත් මහා පරිමාණ ධීවරයන් කිහිපදෙනෙක් මාලදිවයිනට ගිහින් රස්සාව පටන් ගත්තා. මේ වෙනකොට එරට මහා පරිමාණ ව්‍යාපාරිකයන් විශාල පිරිසක් ධීවර කර්මාන්තයට ආයෝජනය කරලා තියෙනවා. එරට බලධාරීන් කර්මාන්තයේ ශීඝ්‍ර දියුණුව දැකලා උපරිම සහන ලබා දුන්නා. මේ වෙනකොට මාලදිවයිනේ ධීවරයන් මාළු අල්ලන්නෙ සුළු පිරිවැයකින්. ඒ නිසා අඩු මුදලකට විදේශීය වෙළෙඳපොළට මාළු ලබාදෙනවා. අපි මාළු අල්ලන්නෙ විශාල පිරිවැයක් දරාගෙන. මාලදිවයිනේ ගාණට අපිට මාළු දෙන්න බෑ. මේ වෙනකොට ජාත්‍යන්තර වෙළෙඳපොළට මුහුදු මසුන් අපනයනය කරන ප්‍රධාන රට මාලදිවයින. විදේශීය වෙළෙඳපොළේ සුළු හෝ ඉල්ලුමක් තියෙන්නෙ අපේ මාළුවල තියෙන කොලිටිය හොඳ නිසයි…” ටිරෝන් ප්‍රනාන්දු දිගු සුසුමක් පිට කර මීගමුව වරායේ නැංගුරම් ලා තිබෙන බහුදින යාත්‍රා දෙසට දෑස් පා කර හැරියේය. ජල කඳ නොපෙනෙන තරමට බෝට්ටුය. ඇතැම් බෝට්ටු නැංගූරම් ලා අවුරුද්දකට ආසන්න බව අපට පැවසුවේ නුවන්ය. හේ බහුදින යාත්‍රා හිමිකරුවෙකි. පරම්පරාවෙන් මුහුදු රස්සාවට උරුමකම් කියන තරුණ ධීවරයෙකි. ටිරෝන්ගේ කතාවට ඔහු ද එකතු විය. මේ ඔවුන්ගේ පොදු හඬය.\n\n“මේ වෙනකොට අපේ ධීවරයන් ගිහින් රස්සාව පුරුදු කරන ඉන්දියාවෙත් මහා පරිමාණයෙන් ධීවර කර්මාන්තය ව්‍යාප්ත වෙනවා. ඉන්දීය රජයත් හිටු කියලා සහන ලබාදෙනවා. ෂීසෙල්ස් රාජ්‍යයෙත් ධීවර රස්සාවෙ නියැළෙන බහුතරය අපේ ධීවරයෝ. මහ ලොකු පඩියක් ගෙවන්නෙත් නෑ. ඒත් අපේ ධීවරයො ඒ රටවලට යන්නෙ මෙරට ධීවර රස්සාව කරලා තුන්වේල කන්නවත් ආදායමක් නොලැබෙන නිසයි. ඒ වගේම මේ වෙනකොට නිසි කළමනාකරණයක් නොමැතිව, තහනම් පන්න ක්‍රම භාවිතය වැඩි නිසා අපේ මුහුදෙ මාළු බෝවීම විශාල වශයෙන් අඩු වෙලා. අවුරුදු අටකට, නවයකට පෙර තල්පිටිය පැත්තට ගිහාම ඇති වෙන්න ටූනා මාළු අහු වුණා. දැන් ඒ මාළු පේන මානයක නෑ. දැන් මාළු අල්ලන්න මුහුදු හැතැක්ම එක්දහස් පන්සීයක්, දෙදෙහක් ඈත දියඹට යන්න ඕනෑ. ඒ අල්ලපනල්ලෙ තහනම් පන්න ක්‍රම භාවිතය, මුහුදේ කෙරෙන නීති විරෝධී ක්‍රියා සම්බන්ධයෙන් පවතින නීති සංශෝධනය කරලා දඩ මුදල් වැඩි කරන්න රජයෙන් ගැසට් එකක් නිකුත් කරන්න යන සූදානමකුත් තියෙනවා. ඉස්සර නීතිය ක්‍රියාත්මක කළේ මුහුදට යන අයට විතරයි. අලුත් නීති මාලාවට අනුව ධීවර බෝට්ටු අයිතිකාරයන්ටත් නීති ක්‍රියාත්මක කරන්න යනවා. ඒක හරිම අසාධාරණයි. මේ කර්මාන්තය තවත් එපා කිරීමක්. මේ වෙනකොට මෙරට මාළු පිටරට යවපු කොම්පැණි දහයක් විතර වහලා තියෙනවා. මහා පරිමාණ කොම්පැණි තුනක් විතරයි ව්‍යාපාර කරගෙන යන්නෙ. ඒ සමාගම් වෙළෙඳපොළ ඒකාධිකාරියක් කරගෙන මාළු මිල පාලනය කරනවා. ඩොලරයේ අගය වැඩි වෙලා තියෙනකොට මාළු අපනයනයෙන් ලැබුණු අධික ලාභය ගෙඩිය පිටින් සමාගම් ගත්තා. ඩොලරයේ අගය සුළු වශයෙන් පහළ බැහැලා තියෙනකොට එයින් සිදුවන අවාසිය ධීවරයන් පිට පටවලා සමාගම් නිදහස් වුණා. සෙසු ව්‍යාපාරිකයන්, කර්මාන්තකරුවන් ඩොලරයේ අගය වැඩිවීම, ඉන්ධන මිල වැඩිවීම ජනතාව පිට පටවා පාඩුව පියවා ගත්තට අපිට ඒක කරන්න බෑ. මාළු මිල තීරණය වෙන්නෙ ඉල්ලුම සහ සැපයුම මතයි. ඒ නිසා මාළු මිල එක්ක අපිට හැප්පෙන්න බෑ. අපිට ඕන නිෂ්පාදන වියදම අඩු කරන්නයි…” අපි අසා සිටිමු. ගැටලු දැලක පැටලී සිටින ධීවරයන් හුස්මක් නොගෙන පීඩනය වචන කරති. ඒ අතරට එදින හිමිදිරියේ ගොඩබිමට පැමිණි වින් මැරීන් 10 යාත්‍රාව පදවන්නා ද කතාවට එකතු විය. හේ සමන්තය. මේ ඔහු කියන කතාවය.\n\n“ගොඩබිමට ආවේ මාස දෙකකට පස්සෙ. හොඳ මාළු අස්වැන්නක් නෙළාගෙන ආවා. ටූනා කූරි දෙසීයකට ආසන්නයි. මාළු කිලෝ හත්දහසකට වැඩියි. ඒත් වියදම පියවෙනවා විතරයි. ලාභයක් නෑ. මේ වළාල කාලය. හොඳට මාළු අහු වෙනවා. ලබන මාසය පැන්නට පස්සෙ වාරකං. මාළු අහු වෙනවා අඩුයි. එතකොට මුහුදු ගිහින් වැඩක් නෑ. අපිට වෙන්නෙ කුලී වැඩ කරන්න යන්න. පවතින ආර්ථික යුද්ධයෙන් වැඩියෙන්ම බැට කන්නෙ ධීවරයො. පහුගිය අවුරුද්දෙ අප්‍රේල් මාසෙ මාළු බෑවේ කිලෝව 1750 ට. එතකොට ඩීසල් ලීටරය 180 යි. එක මුහුදු ගමනකට වියදම් වුණේ රුපියල් ලක්‍ෂ 27 යි, 28 යි. මාළු කිලෝ පන් හයදහසක් ගෙනවාම මගෙ පංගුව විතරක් රුපියල් ලක්‍ෂ 7, 8 ක් ලැබුණා. අද ඩීසල් ලීටරයක මිල 325යි. බෝට්ටුව මුහුදට යන්න රුපියල් ලක්‍ෂ 60 ක්, 80 ක් වියදම් වෙනවා. මාළු කිලෝවක මිල රුපියල් 1000 යි. මේ පාර පංගුව අතට ලැබෙනකොට ඇඬෙනවා. ඉස්සර අපි මුහුදු ගිහින් ඇවිත් සුද්දො වගෙ හිටියේ. දැන් කඩවල ණය ගෙව්වට පස්සෙ දරුවන්ගේ පන්ති සල්ලි දෙන්න ලැබෙන පංගුව මදි…” හතළිස් හය හැවිරිදි සමන්ත තිදෙරු පියෙකි. බාල දියණිය තවම පාසල් අධ්‍යාපනය ලබන්නීය. වසර විස්සකට වැඩි කාලයක සිට ධීවර බෝට්ටු පදවන්නෙක් ලෙස ක්‍රියා කරන සමන්ත අඩුම පංගුව ලබා ගන්නේ මේ කාලයේ බව හේ අපට කීවේ දැඩි කම්පනයෙනි.\n\nමෙරට සමස්ත ධීවර ප්‍රජාව ලක්‍ෂ විස්සකට වැඩිය. සමස්ත ලංකා බහුදින ධීවර යාත්‍රා හිමියන්ගේ සංගමයේ පමණක් සාමාජිකයන් එක්දහස් ගාණකි. ලංකාව පුරාම බහුදින ධීවර යාත්‍රා පන්දහස් ගණනක් කර්මාන්තයේ නියැළෙන බව ද වාර්තා වේ. එකී බහුදින ධීවර කර්මාන්තයේ ප්‍රධාන ඉල්ලකය ටූනා මසුන් ඇල්ලීමය. එසේ නෙළා ගන්නා ටූනා මසුන් බහුලව අලෙවි කරනුයේ විදේශීය වෙළෙඳපොළටය. එහෙයින් බහුදින ධීවර කර්මාන්තය යනු කාලයක සිට මෙරට ආර්ථිකයට විශාල විදේශ විනිමයක් ලබාදෙන කර්මාන්තයකි. එමෙන්ම එක බහුදින ධීවර යාත්‍රාවකින් සෘජු, වක්‍ර රැකියා සියයක් පමණ බිහි වන බව ද සැබෑය. එක් යාත්‍රාවක් වරායේ ගාල් වීම තුළ රැකියා අවස්ථා සියයක් අහිමි වේ. එම ධීවරයන්ගේ ආර්ථිකය බින්දුවට වැටේ. දරු පවුල්වලට යන එන මං නැති වේ. මේ වන විට ධීවරයන්ට තඹ දොයිතුවක සහනයක් ලබා නොදෙන රජය කර්මාන්තය ආරක්‍ෂා කරගැනීමට සහන ලබාදෙනුයේ මසුන් පිටරට යවන සමාගම්වලටය. අපූරුය… සිස්ටම් එකේ කිසිදු වෙනසක් නැත. මහ මුහුද මැද මරු සමඟ සටන් වදින ධීවරයන්ට හම්බ කරගත්තොත් ජීවත් විය හැකිය.\n\nඑහෙත් ඔවුහු රජයෙන් බඩු මළු, සමෘද්ධි සහන නොඉල්ලති. එකම ඉල්ලීම ඉන්ධන සහනාධාරයකි. ධීවර වරායන් තුළ තිබෙන සියලුම ඉන්ධනහල් ඛනිජ තෙල් සංස්ථාවට අයිති ඒවාය. එම ඉන්ධනහල්වලින් තෙල් යොදනුයේ බහුදින ධීවර යාත්‍රාවලට පමණි. වෙනත් කිසිම කටයුත්තකට තෙල් ලබාදෙනු නොලැබේ. එහෙයින් ධීවරයන්ගේ සාධාරණ ඉල්ලීම ඉෂ්ට කිරීමට රජයට පහසුය. තෙල් සහනයක් ලබාදීමට නොහැකි නම් ධීවර බෝට්ටු පමණක් තෙල්වලට අය කරන බද්දෙන් නිදහස් කරගැනීම ද සමස්ත ධීවරයන්ගේ ඉල්ලීමකි. පීඩිත ධීවර හඬට සවන් නොදීම තව, තවත් බහුදින යාත්‍රා වරායන් තුළ ගාල්වීමකි. කාලයත් සමඟ ඒ බෝට්ටු දියබත්වීමකි. එවැනි පසුබිමක රටට ලැබෙමින් තිබෙන ඩොලර් ආදායම අහිමි වී යනු ඇත. මෙරට ධීවර කර්මාන්තය අතහැර පිටරටවලට යන බහුදින යාත්‍රාකරුවන් වැඩිවනු ඇත. එහෙත් මෙරට ධීවර කර්මාන්තයේ නියැළී සිටින බහුතරයකට පිටරටවලට යෑමට නොහැකි ය. ධීවර කර්මාන්තයේ නියැළෙන බහුතරය එදා වේල සොයාගෙන අමාරුවෙන් ජීවත්වන මිනිසුන්ය. රැකියා අහිමි වී යන ධීවර ප්‍රජාව රජයට බරක් වනු ඇත. එහෙයින් ධීවරයන්ගේ ඉල්ලීම සාධාරණය. චීන ධීවර සමාගම්වලට මුහුදු කූඩැල්ලෝ බෝ කිරීමට අවසර දෙන ‘ඩීල් දේශපාලනඥයන්ට’ ඉන්දීය ධීවරයන්ට අපේ මුහුද බද්දට දීමට ඇස කවන ‘ගෝත්‍රික දේශපාලුවන්’ රළ මත පෙරළෙන පීඩිත ධීවර හඬට සවන් දිය යුතුය.\n\nඑමෙන්ම මැයි මාසෙ 13 වැනිදා සිට හත්දින්න බිම් කන්න පටන් ගැනේ. නැවත හත්දින්න පායන්නේ ජුනි මාසෙ 13 වැනිදාය. ඔක්තෝම්බර් මාසෙ මැද භාගය වෙනකං නිරිතදිග මෝසම තදය. මේ කාලය ධීවරයන්ට අසුබය. මුහුදු යන ධීවරයන්ට බහුලව අනතුරුවලට මුහුණ පෑමට සිදුවනුයේ එම කාලය තුළය. වාරකං කාලය තුළ මාළු මිල ද අධික ලෙස ඉහළ යන බව සැබෑය. මෙවර නිරිතදිග මෝසම සක්‍රීයවීමටත් පෙර ධීවරයන්ට කෝඩේ වැදී ඇත. ලක්‍ෂ විස්සකට ආසන්න මෙරට ධීවර ප්‍රජාවගෙන් බහුතරයකට යන එන මං නැති වී ඇත.\n\nඅශ්වයො ගාල කඩාගෙන අවසානය. කිහිපදෙනෙක් පැන ගොස් ද අවසානය. ඉතිරි ටික ද පැන යෑමට පෙර ඉස්තාලය වසා දැමීම අදාළ බලධාරීන්ගේ වගකීමකි. එසේ නොවෙන්න මෙරට මුහුද ඉන්දීය ධීවරයන්ට බද්දට දී එරටින්, මෙරටට මාළු ආනයනය කිරීමට සිදුවන දිනය වැඩි ඈතක නොවන බව අපි මතක් කර සිටිමු.\n\nතරංග රත්නවීර",
       "URL": "https://divaina.lk/%e0%b7%80%e0%b7%9b%e0%b6%af%e0%b7%8a%e0%b6%ba%e0%b7%80%e0%b6%bb%e0%b7%94-%e0%b6%89%e0%b6%82%e0%b6%a2%e0%b7%92%e0%b6%b1%e0%b7%9a%e0%b6%bb%e0%b7%94%e0%b7%80%e0%b7%9d-%e0%b7%80%e0%b7%92%e0%b6%ad/",
       "Category": "visheshanga",
       "Parent URL": "https://divaina.lk/category/visheshanga//page/116/"
}