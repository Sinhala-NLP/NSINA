{
       "Source": "divaina",
       "Timestamp": "March 6, 2023",
       "Headline": "ලෝක සාමය වෙනුවෙන් බුදුන්ගේ ඉගැන්වීම",
       "News Content": "දිනූ පුද්ගලයා වෛර පුද්ගලයෙකු ලබයි. පරාජයට පත්වූ පුද්ගලයා දුකසේ වාසය කරයි. ජය පරාජය දෙකෙන්ම ඈත්ව ජීවත් වන්නා සුවසේ වාසය කරයි. මෙම ශ්‍රේෂ්ඨතම බුදු වදන අද යුද වැද සිටින රාජ්‍ය නායකයන්ට වඩා හොඳ පණිවුඩයක් ලබා දෙයි. එය කිසිවෙකුට ප්‍රතික්ෂේප කළ නොහැකිය. යුද වැද මිනිස් ජීවිත දස දහසක් විනාශකොට ලබන ජයග්‍රහණයට වඩා වැදගත් වන්නේ තමන් ජයග්‍රහණය කිරීම බව බව ධම්ම පදයෙහි සඳහන්ව තිබේ.\n\nබුදු දහමට අනුව යුද්ධයට හේතුම මිනිස් හිතේ පවත්නා අතෘප්තිකර ස්වභාවයයි.\n\nහත්වන ධර්ම – ධම්ම සමුළුව පැවැත්වෙන්නේ ඉන්දියාවේ බෝපාල් නුවරදීය. සාංචි විශ්වවිද්‍යාලය විසින් සංවිධානය කරන ලද ධර්ම-ධම්ම සමුළුවේ දෙවන දිනයේ ප්‍රධාන සැසි තුනකින් සහ සමාන්තර සැසිවාර 4කදී විද්වතුන් 40කට අධික පිරිසක් සිය හරබර දේශන පවත්වා තිබිණි. එහිදී වැදගත් අදහසක් රුසියානු මහාචාර්ය අන්ද්‍රේ ටෙරෙන්ටිව් ඉදිරිපත් කර තිබුණු අතර එය ඉන්දීය පුවත්පත් විසින් වඩා වැදගත් පුවතක් ලෙසින් වාර්තා කර තිබිණි. ඔහු පවසා තිබුණේ ප්‍රචණ්ඩත්වය මේ දිනවල මුළු ලෝකයේම ගැටලුවක් බවයි. අවිහිංසාවාදී මූලධර්මය ප්‍රවර්ධනය කිරීම සඳහා රුසියාව බුදුන් වහන්සේගේ ඉගැන්වීම් අනුගමනය කළ යුතු බවයි. මේ කරුණට අදාළ වූයේ වසරකට වඩා කාලයක් නොනැවතී ඇදී යන රුසියානු යුක්‍රේන ගැටුමයි. යුද ගැටුමට විසඳුමක් සොයාගත හැක්කේ සංවාදයෙන් හා අහිංසාවෙන් පමණක් බව එතුමා අවධාරණය කරයි. ගෝලීය ශුභසිද්ධිය සහතික කිරීම සඳහා ලෝකය බුදුන්ගේ ඉගැන්වීම් අනුගමනය කළ යුතු බව රුසියානු විද්වතාගේ දේශනයේ සාරය විය. ඇත්තෙන්ම සංයුක්ත නිකායෙහිම සුභාෂිත ජයතු සූත්‍රයේ දෙපාර්ශ්වයක් අතර ඇති වන ගැටුම සමථයකට පත් කිරීමට යුද්ධයෙන් පරිබාහිර අන් ක්‍රමයක් ඉදිරිපත් වේ. එනම් සාකච්ඡා මාර්ගයයි.\n\nයුද්ධය යන වදන කන වැකෙත්ම භයානක බව, දරුණු බව භීතිය, සංකාව ආදී විවිධ සිතිවිලි සිතට ගලා එනු ඇත. යුද්ධය වූ කලී අති බිහිසුණු ය. ම්ලේච්ඡ ය. විනාශකාරී ය. ශිෂ්ටසම්පන්න ලෝකයා මොන යම් ආකාරයක හෝ යුද්ධයක් අනුමත නොකරයි. පුරා වසරක් තිස්සේ ඇදෙන රුසියා යුක්‍රේන ගැටුම් ඉක්මනින් අවසන්වීම දැකීම ලෝවැසි සැමගේ ප්‍රාර්ථනයයි. එය රුසියාවට යුක්‍රේනයට නොව ලෝකයටම ප්‍රශ්නයක් වී ඇති නිසාය. දැන් මේ ප්‍රශ්නය හමුවේ ලෝකයේ පැහැදිලි කඳවුරු දෙකක් දක්නට ඇත. ඒ බටහිර ලෝකය මෙන්ම ඇමෙරිකාව එක්ව යුක්‍රේන පාර්ශ්වය ගැනීමත් චීනය හා රුසියාව අනෙක් පාර්ශ්වය වීමත්ය. 2022 පෙබරවාරි 24 දා යනු බොහෝ දෙනෙකුගේ මනසේ සදහටම රැඳී තිබෙනු ඇති දිනයකි. මීට වසරකට පමණ පෙර දිනයක ජාතිය අමතමින් රුසියානු ජනපති ව්ලැදිමීර් පුටින් යුක්‍රේනයේ ඩොන්බාස් කලාපයේ “විශේෂ හමුදා මෙහෙයුමක්” දියත් කරන බවට නිවේදනය කළේ ය. එවිට යුක්‍රේන ජනපති වොලොදිමීර් සෙලෙන්ස්කි මෙසේ අනතුරු ඇඟවීය: “යමෙකු අපේ භූමිය, අපේ නිදහස, අපේ ජීවිතය පැහැර ගැනීමට උත්සාහ කළොත්… අපි අපේ ආරක්ෂාව වෙනුවෙන් සටන් වදිනවා.” මේ ගැටුම් නිසා දෙවන ලෝක යුද්ධයෙන් පසු යුරෝපය මුහුණපෑ විශාලතම සරණාගත අර්බුදය බිහිව ඇත. රුසියාව ලොව දෙවන විශාලතම ආයුධ අපනයනකරු වන අතර, යුද්ධය ආරම්භයේ දී එහි හමුදාව සංඛ්‍යා ලේඛන අතින් යුක්‍රේනයට වඩා බලවත් බව දිස්විය. නමුත් ගෙවුණු වසර තුළ දී රටවල් 30කට වැඩි ගණනක් යුක්‍රේන රජය වෙත හමුදා උපකරණ සපයා ඇත. ලොව බලවත්ම යුද ටැංකිය පවා දැන් යුක්‍රේන හමුදාව වෙත ඒවා තිබේ. ජනපති ජෝ බයිඩන් රහසේම කිව් අගනුවර වෙත ගොස් ලබා දුන්නේ ඇමෙරිකාව සැමවිටම යුක්‍රේනය වෙනුවෙන් පෙනී සිටින බවය. එහෙත් මිනිස් ජීවිත විනාශ වන ගැටුමකින් අවසානයේ ඉතිරිවන්නේ කුමක්ද?\n\nමේ තෘෂ්ණාව මූලික කරගෙන එකිනෙකා පරයමින් යුද වැදීමට හේතු මොනවාදැයි බුදු දහම අපට උගන්වයි. තෘෂ්ණාව නිසා යමක් සොයයි. ඒ අනුව යම්කිසි දෙයක් ලබයි. ඒ අනුව ලැබුනු දෙයෙහි ගුණ අගුණ සොයයි. එය විමසා බැලීමකි. ඊට පසු දැඩි ආශාවක් ඇතිවෙයි. බුදු දහම වනාහී කවර තරාතිරකම වුවද හිංසාව පිටු දකින අවිහිංසාව අගය කරන දයාව, කරුණාව, මෛත්‍රිය ආදී අපරිමිත ගුණ දහම්වලින් සැදුම්ලත් උත්තරීතර දහමකි. මොනයම් උපක්‍රමයකින් හෝ වේවා පර පණ නැසීම, අන්සතු දේපළ විනාශ කිරීම, අනුන්ට හිංසා පීඩා කිරීම, මානව අයිතිවාසිකම් කඩ කිරීම බුදු දහම පිළිකුළෙන් යුතුව හෙළාදකී. මොනයම් අදහසක් හෝ ඉටුකර ගන්නට යම් කෙනෙක් ඝාතනයක් කරයි නම් එය එම පුද්ගලයාගේ මෙලොව විනාශයට පමණක් නොව පරලොව සතර අපාවල ඉපිද අනන්ත දුක් විඳීමටද හේතුවන බව බුදු දහම ඉතා මැනවින් අපට උගන්වයි.\n\n“ජයං වේරං පසචතී – දුක්ඛං සේති පරාජිතෝඋපසන්තෝ සුඛං සේති – හිත්වා ජය පරාජයං”\n\nදිනූ පුද්ගලයා වෛර පුද්ගලයෙකු ලබයි. පරාජයට පත්වූ පුද්ගලයා දුකසේ වාසය කරයි. ජය පරාජය දෙකෙන්ම ඈත්ව ජීවත් වන්නා සුවසේ වාසය කරයි. මෙම ශ්‍රේෂ්ඨතම බුදු වදන අද යුද වැද සිටින රාජ්‍ය නායකයන්ට වඩා හොඳ පණිවුඩයක් ලබා දෙයි. එය කිසිවෙකුට ප්‍රතික්ෂේප කළ නොහැකිය. යුද වැද මිනිස් ජීවිත දස දහසක් විනාශකොට ලබන ජයග්‍රහණයට වඩා වැදගත් වන්නේ තමන් ජයග්‍රහණය කිරීම බව බව ධම්ම පදයෙහි සඳහන්ව තිබේ. බුදු දහමට අනුව යුද්ධයට හේතුම මිනිස් හිතේ පවත්නා අතෘප්තිකර ස්වභාවයයි. බුදු දහම මෙම “කාමය” අර්ථයෙන් පෙන්වා දී ඇත. මහා දුක්ඛකන්ද සූත්‍රයේදී කාමයෙහි ආදීනව මෙසේ පෙන්වා දී ඇත. “නැවතද මහණෙනි, කාමයන් හේතුකොට ගෙන, කාමයන් නිදාන කොට ගෙන, කාමයන් කර ණකොට ගෙන, කාමයන්ගේ හේතුවෙන් රජවරු, රජවරු සමඟ විවාද කරති. ගෘහපතියෝද ගෘහපතියන් සමඟ විවාද කරයි. මවද පුතා සමඟ විවාද කරයි. පුතාද මව සමඟ විවාද කරයි. පියාද පුතා සමඟ විවාද කරයි. පුතාද පියා සමඟ විවාද කරයි. සහයකයාද සහයකයා සමඟ විවාද කරයි. ඔවුහු එහිදී කෝලාහල විරුද්ධ කම් හා විවාදවලට පැමිණ ඔවුනොවුන් අතින් ද පහර දෙති. කැට කැබලි වලින් ද පහරදෙති. පොලු වලින් ද පහරදෙති. ආයුධ වලින් ද පහරදෙති. ඔවුහු එහිදී මරණයට සමාන දුකකට හෝ පැමිණෙති. මහණෙනි, මේ කාමයේ ආදීනවයයි. සාමකාමී ලෝකයක් නිර්මාණය කිරීමට නම් පුද්ගලාභ්‍යන්තරයේ පවත්නා යුද්ධය නිමා කළ යුතු ය. ලෝකයේ සෑම දෙනාම පාහේ කළහකාරී ස්වභාවයක සිටිති. උදාහරණ ලෙස දක්වන්නේ නම් එය සිඳුණ දිය කඩිත්තක සිටින මාළුවන් මෙනි.\n\nවර්තමානයේ විද්‍යාව හා තාක්ෂණය කොතරම් දියුණු වුවත් ආර්ථිකය කොතරම් වේගයෙන් වර්ධනය වුවත් මිනිසුන්ගේ මනස් තුළ සාමය ගොඩනැගීමට ලෝකය අසමත්ව ඇති බව පැහැදිලිව පෙනෙන්නට තිබේ. සමාජගත සංත්‍රාසය හෙවත් බිය පුද්ගලයාට ඍජු ලෙසම බලපායි. යුද කෝලාහල, අවි ගැටුම් පවත්නා පරිසරයක සතුටින් හා නිර්භයව කිසිවෙකුත් ජීවත් නොවෙති. අවම වශයෙන් ගිනි අවි අත දරාගෙන සටනේ නියැළෙන්නෙක් තුළද පවත්නා එකම මනෝභාවය භීතියයි. සටන්කාමියෙකු, විමුක්ති භටයෙකු, ත්‍රස්තවාදියෙකු හෝ සාම හමුදා සෙබළෙකු ආදී වශයෙන් හඳුන්වනු ලබන හැම කෙනෙකු තුළම පවත්නා අනිවාර්ය පොදු ලක්ෂණය වන්නේ බිය ම මිස වෙන දෙයක් නොවේ. පුද්ගලයා තුළ බිය වැඩි වන්නට වැඩි වන්නට ඔහු තව තවත් ගිනි අවිය වෙතට නැඹුරු වෙයි. තව තවත් අවියේ පිහිට පතයි. අදට යෙදී ඇති මැදින් පොහොය දිනයේ ප්‍රාර්ථනා කළ යුත්තේ ලෝක සාමය ඉක්මනින් ඇතිවේවා යන්නයි.\n\nබුදුන්වහන්සේ විසිදහසක් පමණ ආර්ය මහා සංඝයා පිරිවරාගෙන සුද්ධෝදන පිය රජතුමාටත් ස්වකීය ඥාතීන් වූ ශාක්‍ය වංශිකයන්ටත් අමා මහ නිවන් සුව ලබා දෙනු වස් රජගහ නුවර වේළුවනාරාමයෙහි සිට කිඹුල්වත් පුරයට වැඩම වීමට ගමනාරම්භය සිදුවූයේ අද වැනි මැදින් පුන් පොහෝ දිනයකය.\n\nබුදුන් වහන්සේ කිඹුල්වත් පුරයට වැඩම වීමෙන් හත්වැනි දිනයේදී යසෝධරා දේවිය සත් හැවිරිදි රාහුල කුමරුන් හොදින් සරසා නරසීහ ගාථා කියා පියා ගැන හඳුන්වා පියා සතු ධනය ඉල්ලා ගන්ට යැයි පවසා වෙහෙර වෙත යැවුවාය. විහාරයට වැඩම කළ බුදුහු රහල් කුමරුන් පැවිදි කරන සේ සැරියුත් හිමියනට පැවරූ සේක. සැරියුත් හිමි රහල් කුමරා පැවිදි කළේ ය. රහල් කුමරුන් ගේ හිස කෙස් බා සිවුරු හැන්දවීම මුගලන් හිමියන් විසින් ද, අවවාද දීම මහකසුප් හිමියන් විසින් ද, උපාධ්‍යායවීම සැරියුත් හිමියන් විසින් ද සිදු කරන ලදී. රහල් කුමරුන් ගේ පැවිද්ද නිසා සුදොවුන් රජුට බලවත් ශෝකයක් හට ගත්තේ ය. එතුමා සොවින් යුතු ව බුදුරදුන් වෙත අවුත් වැඳ එකත් පසෙක්හි හිඳ මෙසේ කීයේ ය. “පුත්ත පෙමං භන්තෙ ඡවිං ඡින්දති, ඡවිං ඡෙත්වා චම්මං ඡින්දති, චම්මං ඡෙත්වා මංසං ඡින්දති, මංසං ඡෙත්වා නහාරුං ඡින්දති, නහාරුං ඡෙත්වා අට්ඨිං ඡින්දති, අට්ඨං ඡෙත්වා අට්ඨිම්ඤ්ජා ආගම්ම තිට්ඨති” යනුවෙන් “ස්වාමීනි, භාග්‍යවතුන් වහන්ස, දරු සෙනෙහස වනාහි සිවියත්, මසත්, නහරත්, ඇටත් විනිවිද ගොස් එයින් නො නැවතී ඇට මිදුලුවල හැපී පවතී යැ”යි කී ය. “ස්වාමීනි, මවුපියන් ගෙන් අවසර නො ලත් කුලදරුවන් පැවිදි නො කරන්නේ නම් මැනවැ”යි කී ය. සිය පියාණන්ගේ ඉල්ලීම පිළිගත් බුදුහු භික්ෂූන් වහන්සේලාට “මහණෙනි, මවුපියන් ගේ අවසරය නොලත් දරුවකු පැවිදි නො කරවු”යි වදාළ සේක.\n\nචතුර පමුණුව",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b7%83%e0%b7%8f%e0%b6%b8%e0%b6%ba-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%b6%e0%b7%94%e0%b6%af%e0%b7%94%e0%b6%b1%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/146/"
}