{
       "Source": "divaina",
       "Timestamp": "December 2, 2022",
       "Headline": "රයිගම් ටෙලීස් සම්මාන උළෙල සඳහා නිර්මාණ භාර ගැනේ",
       "News Content": "වසර දහඅටක් අඛණ්ඩව පැවැති රයිගම් ටෙලීස් සම්මාන උළෙලේ දහනව වැන්න 2023 මාර්තු 25 දා කොළඹ ෂැංග්‍රිල්ලා හෝටලයේ දී පැවැත්වේ. ඒ සඳහා අයැදුම්පත් භාර ගැනීම මේ වනවිට ආරම්භ කර තිබේ. ඒ අනුව 2022 වර්ෂය තුළ විකාශය වූ ටෙලි නිර්මාණ මෙවර රයිගම් ටෙලීස් සම්මාන සඳහා ඉදිරිපත් කිරීමට සුදුසුකම් ලබන අතර අයැදුම්පත් භාර ගැනීම 2023 ජනවාරී 15 දිනෙන් අවසන් වේ.\n\nමෙවර 19 වැනි රයිගම් ටෙලීස් සම්මාන උළෙලට පෙර පැවැති සම්මාන උළෙලයන් සේම ටෙලි නාට්‍ය කේෂත්‍රය සඳහා සම්මාන 20ක් ද රූපවාහිනි මධ්‍ය කේෂත්‍රය සඳහා සම්මාන 20ක් ද ඇතුළත්ය. වසරේ ජනප්‍රියතම ටෙලි නාට්‍යය, ටෙලිනාට්‍ය නළුවා සහ නිළිය, පාඨක මනාප අනුව තෝරා ගැනෙන අතර වඩාත් ජනගත ටෙලි නාට්‍ය, රූපවාහිනි වැඩසටහන, ජනගත ප්‍රවෘත්ති විකාශය යන සම්මාන තෝරා ගනු ලබන්නේ දීපව්‍යාප්තව සිදු කෙරෙන සමීක්ෂණයක් මගිනි. එම සම්මාන ත්‍රිත්වය සඳහා අයඳුම්පත් අදාළ නාලිකා විසින් පෙබරවාරී 23ට පෙර ඉදිරිපත් කළ යුතුය.\n\n19 වැනි රයිගම් ටෙලීස් සම්මාන උළෙලේ විනිශ්චය මණ්ඩලය දස දෙනකුගෙන් සමන්විත වන අතර ඉකුත් වසරේ එහි සභාපතීත්ව දැරූ බුද්ධදාස ගලප්පත්ති මහතා මෙවර ද විනිශ්චය මණ්ඩල සභාපතීත්වය දරනු ලබයි. මෙවර සම්මාන උළෙල සඳහා ද සම්පත් බැංකුව සහ ශ්‍රී ලංකා මොබිටෙල් ආයතනය සම අනුග්‍රාහකත්වය දරන අතර උළෙල පැවැත්වෙන්නෙ රුපියල් මිලියන හැටක වියදමිනි.\n\n● තිස්ස ගුණතිලක",
       "URL": "https://divaina.lk/%e0%b6%bb%e0%b6%ba%e0%b7%92%e0%b6%9c%e0%b6%b8%e0%b7%8a-%e0%b6%a7%e0%b7%99%e0%b6%bd%e0%b7%93%e0%b7%83%e0%b7%8a-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%8b%e0%b7%85%e0%b7%99-2/",
       "Category": "visheshanga",
       "Parent URL": "https://divaina.lk/category/visheshanga//page/218/"
}