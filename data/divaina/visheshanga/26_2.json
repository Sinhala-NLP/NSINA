{
       "Source": "divaina",
       "Timestamp": "September 5, 2023",
       "Headline": "අනාගත කෘෂිකර්මාන්තයේ පොහොර භාවිතය",
       "News Content": "1960 ගණන්වල හරිත විප්ලවයෙන් පසු, ශ්‍රී ලංකාවේ අප පමණක් නොව, මුළු ලෝකයම ප්‍රධාන වශයෙන් රසායනික පොහොර පමණක් වගා බිම් පස සඳහා පෝෂක යෙදවුම් ලෙස භාවිතා කර ඇත. දශක කිහිපයකට පසු, විද්‍යාඥයන් තේරුම් ගත්තේ රසායනික පොහොර පමණක් නොසැලකිලිමත් ලෙස භාවිතා කිරීම බෝග නිෂ්පාදනයේ සහ මිනිසාගේ සහ පාරිසරික සෞඛ්‍යයේ ගැටලු රාශියකට තුඩු දුන් බවයි. මෙම අවබෝධයත් සමඟ කාබනික සහ ස්වභාවික\n\nගොවිතැන වැනි සාම්ප්‍රදායික සංකල්ප නැවත මතුවිය. සාම්ප්‍රදායික කෘෂිකාර්මික ක්‍රම අවධාරණය කරන සංකල්පය වන්නේ විවිධ පාංශු ක්ෂුද්‍ර ජීවීන් සංරක්ෂණය කිරීම සහ පරිසර පද්ධතියේ ක්‍රියාකාරිත්වය සමතුලිත කිරීමට ඔවුන්ගේ දායකත්වය ලබා ගැනීම, තිරසාරත්වයට මග පාදයි යන්නයි. මෙම සාම්ප්‍රදායික සංකල්පය ජෛව පටල ජෛව පොහොර (Biofilm biofertilizers) වැනි නව්‍ය ක්ෂුද්‍ර ජීවී ජෛව පොහොර ජෛව තාක්ෂණ ක්‍රම මගින් ප්‍රායෝගිකව ගෙන ආ හැකිය.\n\nහායනය වූ වගා බිම්වල ජෛව විවිධත්වය ජෛව පොහොර මගින් ප්‍රතිෂ්ඨාපනය කරන අතර එමඟින් රසායනික හෝ කාබනික පොහොර පෝෂ්‍ය පදාර්ථ භාවිතයේ කාර්යක්ෂමතාව වැඩි කරයි. එමඟින් අනෙකුත් පොහොර ප්‍රභවයන්ගේ භාවිතය අඩු වන අතර බෝග අස්වැන්නේ ප්‍රමාණය හා ගුණාත්මකභාවය වැඩි කරන අතර පසෙහි ගුණාත්මකභාවය ද වැඩි වේ. දීර්ඝකාලීනව කුඹුරුවල අත්හදා බැලීම්වලදී මෙය ඔප්පු වී ඇති අතර එහිදී රසායනික හා කාබනික පොහොර 50% දක්වා අඩු කර ඇති අතර බෝග අස්වැන්න 25% දක්වා වැඩි කර ඇත. මෙය රසායනික පොහොර ආනයනයේදී රුපියල් බිලියන ගණනක විදේශ විනිමය ඉතිරි කර ගැනීමටත්, අස්වැන්න වැඩිවීමෙන් ගොවීන්ගේ ආදායම වැඩි කිරීමටත් දායක වී ඇත.\n\nකෘෂිකර්ම දෙපාර්තමේන්තුව විසින් පැවැත්වූ ස්වාධීන අත්හදා බැලීම්වලින් පසුව, අනාගත පොහොර ප්‍රතිපත්තිය වන රසායනික – කාබනික – ජෛව පොහොර භාවිතය සඳහා ජෛව කාබනික නිෂ්පාදන ගණනාවක් දෙපාර්තමේන්තුව විසින් නිර්දේශ කර ඇත. මෙය 70% රසායනික හා 30% කාබනික භාවිතය ලෙස හැඳින්වේ. මේ වන විට මෙය අක්කර ලක්ෂ ගණනක වී වගාවන්හි ක්‍රියාත්මක වන අතර, විශේෂයෙන්ම හරිත විප්ලවයෙන් වසර 60 කට පමණ පසු පොහොර භාවිතයේ ප්‍රධාන වෙනස් කිරීමකි. දැනට මෙම ක්‍රමය ක්‍රමක්‍රමයෙන් අනෙකුත් භෝගවලට ව්‍යාප්ත කරමින් පවතී.\n\nමහාචාර්ය – ගාමිණී සෙනෙවිරත්න,ක්ෂුද්‍ර ජීවී ජෛව තාක්ෂණය පිළිබඳ ජ්‍යෙෂ්ඨ පර්යේෂණ මහාචාර්ය,ජාතික මූලික අධ්‍යයනආයතනය, හන්තාන.",
       "URL": "https://divaina.lk/%e0%b6%85%e0%b6%b1%e0%b7%8f%e0%b6%9c%e0%b6%ad-%e0%b6%9a%e0%b7%98%e0%b7%82%e0%b7%92%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%b4%e0%b7%9c%e0%b7%84/",
       "Category": "visheshanga",
       "Parent URL": "https://divaina.lk/category/visheshanga//page/26/"
}