{
       "Source": "divaina",
       "Timestamp": "March 1, 2022",
       "Headline": "ආණ්ඩුව ආගාධය කරා අධිවේගී ගමනක",
       "News Content": "බැසිල් රාජපක්ෂ මහතා ග‍්‍රාමසේවක වසම් 14,000 ක වැඩ ලක්ෂයක් ආරම්භ කර ඇත. අය වැය අනුව මෙවර  ප‍්‍රාග්ධන වියදම ගිය වසරට (2021) වඩා දෙගුණයකි. ආසන්නයෙන් බිලියන 1000 කි! එය පාරවල් කිලෝමීටර් ලක්ෂයක් කාපට් කිරීම හා එයට වැඩ ලක්ෂය ද ඇතුළත්ව ඇත. ඒ අතරේ මහා මාර්ග ඇමැතිතුමා එක දිගට විවිධ වෙනස්කම් කරමින්, කැබිනට් පත‍්‍රිකා දමමින් අධිවේගී මාර්ග පද්ධතිය තව තවත් දිගු කිරීමට යෝජනා කරමින් ඇත. ඒ අනුව කුරුණෑගල, දඹුල්ල අධිවේගී මාර්ගයට බලාපොරොත්තු වූ එංගලන්න (රවුටන්) අරමුදල් නොලැබීම නිසා එය ගලේවෙලට සීමා කර, චීන සමාගම් හවුලකට පවරා ඇත. කෙසේ වෙතත් රඹුක්කන – ගලගෙදර අධිවේගී මාර්ගය සඳහා ඉදිරිපත් වූ චීන සමාගම ඉවතලා එය දේශීය කොන්ත‍්‍රාත්කරුවන්ට ලබාදී ඇත. මේ දේශපේ‍්‍රමී තීරණයට හේතුව අදාළ සමාගම ((MCC) කඩවත – මීරිගම අධිවේගී මාර්ගය ඉදිකිරීමේ උපකොන්ත‍්‍රාත්තු ඇමැතිවරයාට රුචි අයුරින් වෙනස් නොකිරීම දැයි සොයා බැලිය යුතුය.හිටපු මහ බැංකු නියෝජ්‍ය අධිපතිතුමාට (විජේවර්ධන මහතා) අනුව (Colombo Telegraph) මහ බැංකුවේ ශුද්ධ විදේශ වත්කම් ප‍්‍රමාණය ඩොලර් බිලියන 1.9 කට ආසන්න හිඟයකි. මහ බැංකුවේ ගනුදෙනු කළ හැකි විදේශ සංචිත ප‍්‍රමාණයද පවතින්නේ ඇ.ඩො.මි. 500 ආසන්නයේය. මහ බැංකුවද ඇතුළුව, සියලූම බැංකු පද්ධති ගත්කල මෙය ඩොලර් බිලියන 4.5 කට ආසන්න හිඟයකි. එනම්, සෘණ ශුද්ධ විදේශ වත්කම් ප‍්‍රමාණයකි. මහ බැංකුවේ දත්ත පද්ධතියට අනුව 2022 පෙබරවාරි 03 දාට මහ බැංකුවේ රුපියල් හිඟය, රුපියල් බිලියන 579 කි! මහ බැංකුවට අමතරව රාජ්‍ය බැංකු හා පුද්ගලික බැංකු වෙතින් ආණ්ඩුව හා ආණ්ඩුවේ ආයතන ලබාගෙන ඇති ණය හා ආයෝජන ප‍්‍රමාණය රුපියල් බිලියන 5,000 කට ආසන්නය. මෙය රාජ්‍ය හා රාජ්‍ය නොවන බැංකු දේශීය වශයෙන් ලබාදී ඇති ණය වලින් 52% කි.මහබැංකුව ඇතුළු රටේ බැංකු පද්ධතියට ඩොලරුත් නැත. රුපියලූත් නැත. ඒ අතරේ රටේ වාර්ෂික ආදායම මෙන් දෙගුණයකටත් අධික ප‍්‍රමාණයකින් ආණ්ඩුව බැංකු පද්ධතියට ණය වී ඇත.ඒ තත්ත්වය යටතේ අධිවේගී මාර්ග සඳහා තවත් බිලියන සිය ගණන් මුදල් සපයා ගන්නේ කෙසේද?මේ සඳහා එක්තරා පුද්ගලික ණයවර සමාගමක් යොදාගැනීමට ද, එකී සමාගමට රජය සතු ‘සෙලෙන්දිවා’ දේපළ ඇපයට තැබීමේ උත්සහයක් ද වාර්තා වී ඇත. එනම් විදේශ අමාත්‍යාංශය, ගුවන් හමුදා මූලස්ථානය, පොලිස් මූලස්ථානය, ලංකා බැංකු හා මහජන බැංකු මූලස්ථාන උගස් කර අධිවේගී මාර්ග සංවර්ධනයක් ද ආණ්ඩුව සිදු කිරීමට යන්නේ ? අධිවේගී මාර්ග වියදමෙන් 1/3 ක් පමණ විදේශවලින් ආනයනය කරනා, ඩොලර්වලින් ගෙවිය යුතු බිල් වන අතර ඒවාට කිසිදු බදු මුදලක් අය කරන්නේද නැත.අධිවේගී මාර්ග රටේ සංවර්ධනයට අවශ්‍ය වුවත් අද රට හා ආණ්ඩුව වැටී ඇත්තේ අධිවේගී මාර්ග තැනීම කිසිම අයුරකින් ප‍්‍රමුඛතාවයක් කොට සලකන තත්ත්වයක නොවේ.රටේ පැනඩෝල්, ඇන්ටිජන් කිට් ඇතුළු ඖෂධ 80 ක හි`ගයක් පවතී. තෙල් නැති නිසා විදුලි බලාගාර වැසී ඇත. තෙල් මිල සිතූ සේ ඉහළ දමනා අතර විදුලිය කපා හැරේ. රටේ කිරිපිටි නැත. ගොවියාට පොහොර නැත. බඩු මිල සිය ඉතිහාසයේ වාර්තාගත ලෙස වැඩිවීම (25%) ජනවාරියේ වාර්තා කළේය. අධිවේගී මාර්ග හැරුණු කොට රටේ අනෙක් ඉදිකිරීම් සඳහා සිමෙන්ති හෝ යකඩ නැත. එන්න එන්නම ඩොලර් හා රුපියල් අර්බුදය උග‍්‍රවෙද්දී, ජනතාවට තෙල් හිඟනම් බයිසිකල්වලින් යන්න යැයි උපදෙස් දී අධිවේගී මාර්ගවලට තව තවත් රට ණය කරන්නේ ඇයි? මේ කොමිස් සඳහා කරන සංවර්ධනයක් ද? එසේ නම් මේ කොල්ලය නතර කරන්නේ කවදාද?ජනතාව, නිදහස් දා සිදුකළ කෝටි සිය ගණනක් වැය වූ ගිනි අවි සැණකෙලියට ජාතික කොඩි ඔසවන්නේ නැතිව අහිංසක විරෝධයක් පළ කළේය. එය සිදුවූයේ සුදුසු දිනයක් නම් නොවේ. නමුත් ජනතාව වැඩ ලක්ෂය හරහා ගමේ පොඩි හොරු ලක්ෂයක් තැනීමේ හා අධිවේගී මාර්ග හරහා මෙගා හොරු තැනීමේ ක‍්‍රියාවලියට ඉක්මනින්ම රතු කොඩිය එසවිය යුතුව ඇත.\n\nපාඨලී චම්පික රණවකපාර්ලිමේන්තු මන්ත‍්‍රී",
       "URL": "https://divaina.lk/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80-%e0%b6%86%e0%b6%9c%e0%b7%8f%e0%b6%b0%e0%b6%ba-%e0%b6%9a%e0%b6%bb%e0%b7%8f-%e0%b6%85%e0%b6%b0%e0%b7%92%e0%b7%80%e0%b7%9a%e0%b6%9c%e0%b7%93/",
       "Category": "visheshanga",
       "Parent URL": "https://divaina.lk/category/visheshanga//page/393/"
}