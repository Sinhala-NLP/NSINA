{
       "Source": "divaina",
       "Timestamp": "October 2, 2022",
       "Headline": "වටකරගෙන පරණ නඩේ මොකක්ද මේ කරන වැඩේ!",
       "News Content": "සමාජ දේශපාලන මෙන්ම නීති ක්‍ෂෙත්‍රවලද ඉමහත් විරෝධයට හා විවේචනවලටද ලක්ව තිබෙන අධි ආරක්‍ෂිත කලාප ගැසට් නිවේදනය බලරහිත කිරීම පිළිබඳව ජනාධිපති රනිල් වික්‍රමසිංහගේ අවධානය යොමුව ඇතැයි මාධ්‍යවල සඳහන් විය. ජනාධිපතිවරයා ජපානය බලා පිටත්ව යෑමට පෙර ලහි ලහියේ අත්සන් කළ මෙම විශේෂ ගැසට් නිවේදනය ඔහු ආපසු දිවයිනට පැමිණීමටත් පෙර එසේ අවලංගු කිරීමට සිදුවීම එක් අතකින් දේශපාලන සරදමක් වැන්න. ඉකුත් 23 වනදා මෙම ගැසට්පත්‍රය නිකුත් කර තිබුණු අතර එයට අභියෝග කරමින් මේ වනවිට අධීකරණයටද ගොස් ඇත. ඒ හැර මෙම ගැසට් නිවේදනය රටේ ජනතාවගේ මූලික අයිතිය උල්ලංඝනය කරන්නක් බව මානව හිමිකම් කොමිසම හා නීතිඥ සංගමයද ප්‍රකාශ කර තිබේ. වෘත්තීය නීතිඥයන් කණ්ඩායමක් මෙම ගැසට් නිවේදනයට එරෙහිව අධිකරණ පරිශ්‍රය තුළම එයට ප්‍රබල විරෝධතාවක් දැක්වූහ. පොහොට්ටුවෙන් ඉවත්වී, නිදහස් ජනතා සභාව නියෝජනය කරන මහාචාර්ය ජී. එල්. පීරිස් මන්ත්‍රීවරයා සඳහන් කරන්නේ මෙවැනි දරුණු නීති දෙවන ලෝක සංග්‍රාමය පැවති කාලයේදීවත් නොතිබුණු බවය. නීතිය පිළිබඳ ප්‍රාමාණිකයකු වන මහාචාර්ය ජී. එල්ගේ විවේචනය ආණ්ඩුවේ බලධාරීන් නිරුත්තර කරන්නක් පමණක් නොව ඔවුන්ගේ ගමන් මග පිළිබඳවද තියුණු ඇඟවීම්වලින් පිරිපුන් එකක් බවද නිසැකය.\n\nජනාධිපති රනිල් එක් අතකින් ප්‍රජාතන්ත්‍රවාදය ශක්තිමත් කරමින් අනෙක් අතින් ඒ ජනතා නිදහසට බාධා පමුණුවන්නෙක් යැයි කීමට ඉක්මන් නොවුවත් මේ පනත ආණ්ඩුවේ ප්‍රතිරූපයට දැඩි හානියක් බව කිව යුතුය. ඇත්ත වසයෙන්ම අවුරුදු 64 ක් පැරණි පනතක් හමස් පෙට්ටියෙන් එළියට ගෙන එදා බි්‍රතාන්‍ය පාලන සමයෙහිදීවත් නොවූ විරූ මර්දනයකට ආණ්ඩුව පෙලඹී සිටින බව ජී. ඇල්. කරන චෝදනාවද ප්‍රතික්‍ෂේප කළ නොහැක. වැඩබලන රාජ්‍ය ඇමැතිවරයා තමන් අතට පත්වූ ලියැවිල්ල කියවා අධි ආරක්‍ෂිත කලාප නම් කිරීම අහිංසක ක්‍රියාවක් බව පෙන්වාදීමට ගත් බොළඳ උත්සාහය උත්ප්‍රාසනීය වන්නේ එය වහාම බල රහිත කිරීමට ජනාධිපතිවරයා ජපානයේ සිටම උපදෙස් ලබාදීම නිසාය. මහජන ආරක්‍ෂක අමාත්‍යාංශයේ ඉහළ නිලධාරීන් පිරිසකගේ කරුණු දැක්වීම් හා නිර්දේශ මත ජනාධිපතිවරයා ඉකුත් 23 වනදා මෙම පනත නිකුත් කළ බවද වාර්තාවක සඳහන් විය. ඇතැම්විට ඒ උපදෙස් දුන් අය තුළ වූ කිසියම් භීතියක් සැකසංකාවක් නිසා රටත් ජනතාවත් සුරැකීමට මෙම හදිසි ආරක්‍ෂා දැල එළීමට පෙලඹුණේද?\n\nජනාධිපතිවරයාට වහාම එම ගැසට් නිවේදනය බලරහිත කිරීමට හේතු වී ඇත්තේද අර්ථික විශේෂඥයන්ගෙන් සමන්විත වෙනත් කණ්ඩායමක් විසින් දීර්ඝ ලෙස කරුණු දැක්වීම නිසා බවද වාර්තාවක සඳහන් විය. කුමක් වුවත් ඒ හදිසි ගැසට්ටුව නිසා ආණ්ඩුවට සිදුවූ හානියද සුළුපටු නොවේ. ගෝඨාභයට එදා සිදු වූයේත් ඇතැම් අමනෝඥ උපදෙස් නිසා තමන් විසින් බලාත්මක කරන ලද බොහෝ ගැසට් අවලංගු කිරීමටය. ජනාධිපති රනිල් ඔහුට වඩා දේශපාලන වසයෙන් පරිණත නායකයෙකි. එහෙත් ජාතික වසයෙන් වැදගත් තීන්දු තීරණ ගැනීමේදී වඩාත් ප්‍රවේශම් විය යුතුය. සිංහල ජනවහරේ එන පරිදිම පනින්නට පෙර සිතා බැලීම යෙහෙකි.\n\nවිපක්‍ෂ නායක සජිත් මෙම අධි ආරක්‍ෂිත කලාප නම් කිරීමේ ගැසට්පත්‍රය දැඩි විවේචනයට ලක් කරයි. එය රාජපක්‍ෂලා වෙනුවෙන් ඔවුන්ගේ පැවැත්ම තහවුරු කිරීමටත්, ආණ්ඩුවට එරෙහිව නැගෙන විරෝධතාකරුවන් මර්දනය සඳහාත් චේතනාත්විතව ඉදිරිපත් කළ ගැසට්ටුවක් ලෙස ඔහු දක්වයි. පොහොට්ටුවේ දේශපාලනය සමග සිටින වඩාත් ප්‍රබුද්ධ හා විචාරශීලී දැක්මක් සහිත පිරිසක්ද මෙය නොමනා ක්‍රියාවක් ලෙස දෝෂ දර්ශනයට ලක් කරයි. ඇත්ත වසයෙන්ම විවිධ වෘත්තිකයන් ජගත් සංවිධාන ප්‍රමුඛ විශාල පිරිසක් මේ ගැසට් නිවේදනය හෙළා දකිති. මෙය සැබැවින්ම රාජපක්‍ෂලාට මෙන්ම රනිල්ටද මානසික සහන දෙන්නකැයි කෙනෙකුට තර්ක කළ හැකිය. කොටින්ම කිසිදු විරෝධතාකරුවකුට පා තැබීමට නොහැකි අධි ආරක්‍ෂිත කලාපයක ඒ කාටත් නිදහසේ සිටීමට එය උදව් වනු ඇතැයි මේ යෝජනාව ඉදිරිපත් කළ අය කල්පනා කරනු ඇත. එහෙත් එය මුළාවක් පමණි. අද වනවිට ප්‍රජාතන්ත්‍රවාදී අවකාශය මාධ්‍ය නිදහස වැනි කිසිවක් සීමාකළ නොහැක.\n\nජේ. ආර්. ජයවර්ධනගේ පාලන සමයෙහිදීත් පාලකයන්ගේ ආරක්‍ෂාව තහවුරු කිරීමේ අවශ්‍යතාව දැඩිව දැනුණකි. එයට හේතු වූයේ එදා මතුවෙමින් තිබුණු එල්. ටී. ටී. ඊ. ක්‍රියාකාරකම්ය. ජයවර්ධන එයට මුහුණ දීම සඳහා ජාතික ආරක්‍ෂක ඇමැති ධුරයක් හඳුන්වා දී එදා අධි ආරක්‍ෂිත කලාප ප්‍රකාශයට පත් කළේය. ඒ 1984 දීය. එම විෂය භාර වූයේ එවක ඇමැතිවරයෙකු වූ ලලිත් ඇතුලත්මුදලිටය. ජේ. ආර්ගේ අධි ආරක්‍ෂිත කලාපවලට උතුරේ හා වයඹ දිග වෙරළද ඇතුළත්ව තිබිණි. කුමක් වුවත් එම අධි ආරක්‍ෂිත කලාප නිසා ත්‍රස්තවාදීන්ගේ අවි ප්‍රවාහනය රහස් ගමන් බිමන් යම් ප්‍රමාණයකට අඩු විය. එසේ වුවද එම කලාපවල ජීවත්වූ ජනතාවට මහත් පීඩා විඳීමට සිදුවිය. වෙරළ තීරයේ සෝදිසි කිරීම් නිසා ධීවරයන්ගෙන් දැඩි විරෝධයක්ද එල්ල විය.\n\nජනාධිපතිවරයා විසින් එම නියෝග බලාත්මක කරන ලද්දේ නිරවුල් අවබෝධයකින් නොවන බවද පෙනේ. එම යෝජනාව වෙනත් ටිකිරි මොළකාරයන්ගේ සැලැස්මක් වුවද විය හැකිය. කුමක් වුවත් සිය සංචාරය නිමවා ලංකාවට පැමිණීමටත් පෙර ඒ ගැසට්ටුව බලරහිත කිරීමට තරම් ජනාධිපති කලබල වීමද ප්‍රශ්නයකි. ඇතැම් විට අරගල, පෙළපාලි ආදියෙන් උණුසුම් වන කොළඹ එබඳු සටන් බිමක ස්වරූපය ගැනීම වැළැක්වීම යනු මතුපිටින් පෙනෙන සරල ක්‍රියාවකි. ජනාධිපතිවරයා එයට තම අත්සන යොදන්නට ඇත්තේද එතරම් සැහැල්ලු මනසකින්ද විය හැකිය. එහෙත් එය මෙයට පෙර ආන්දෝලනයට තුඩු දුන් හදිසි නීතිය පැනවීමටත් වඩා බරපතළ සිද්ධියක් බව ජනාධිපතිවරයාට වටහා ගැනීමට දින කීපයක් ඇතුළතම හැකි විය.\n\nකෙසේ හෝ ගාලුමුවදොර ඇතුළු කොළඹ තහනම් දේශයක් කිරීම මෙන්ම රාජ්‍ය නිලධාරීන්ට සමාජ මාධ්‍යවලට කතා කිරීම අවහිර කිරීමද යහපත් චේතනාවෙන් කරන්නක් බව පිළිගත නොහැක. තහංචි යනු යමක් සඟවා තැබීමට භාවිත කරනු ලබන එක් උපක්‍රමයකි. කොළඹ පමණක් නොව ඕනෑම ස්ථානයක පැවැත්වෙන විරෝධතාවක් පෙළපාලියක්, පාගමනක් වැනි හැම ක්‍රියාවකින්ම පීඩනයට ලක්වන සුළු පිරිසක් හෝ සිටිති. විශේෂයෙන් කොළඹ සිදු කෙරෙන ඕනෑම විරෝධතාවකින් පාරවල් වැසීයාම, වාහන තදබදය, සාමාන්‍ය ජනතාවට පීඩනය වැනි විපාක වළක්වා ගත නොහැක. විශේෂයෙන් ප්‍රභූවරුන්ගේ ගමන් බිමන් අවහිරවීමද සිදුවේ. එනිසා මෙම දුෂ්කරතා වැළැක්වීමට තිබෙන එකම මග ජනතාව මහ පාරට බැස්සවීමට පෙර ඔවුන්ගේ ගැටලුවලට විසඳුම් දීම පමණි. ඇත්ත වසයෙන්ම දැනට නතරවී තිබෙන අරගලය ජනතාවගේ පීඩනය, ඔවුන්ගේ ජීවිත අනතුරට වැටීම වැනි අතිශය සාධාරණ ප්‍රශ්න මත පැනනැගී එහි උත්කර්ෂයට නැගීමකි. එදා ඒ කිසිවකට ආණ්ඩුව සංවේදී වූයේද නැත. ගෝඨාභය ජනාධිපති මෙන්ම මහින්ද අගමැතිවරයාද සිතුවේ අරගලකරුවන්ටම ඇතිවී හකුළා ගෙන යනු ඇතැයි කියාය. එය මොනතරම් මුග්ධ නිගමනයක්ද? මිරිහාන ප්‍රදේශයෙන් දිය බිඳක් ලෙස මතුවී ගාලුමුවදොර ඇතුළු කොළඹම වසාගත් මහා ප්‍රවාහයක් ලෙස ඒ අරගලය පැතිර ගියේ කිසිවෙක් අපේක්‍ෂා නොකළ අයුරින්ය. එහෙත් ආණ්ඩුව අද ක්‍රියාකරන ආකාරය ප්‍රශ්නකාරී වේ.\n\nහැටනව ලක්‍ෂයක ජනවරමකින් බලයට පත්වූ ගෝඨාභයට ජනාධිපති ධුරය පවා අතහැර රටින් පැන යෑමටද සිදු විය. ජනප්‍රියත්වයේ ඉහළ තලයක සිටි අගමැති මහින්දට එම ධුරයෙන් ඉල්ලා අස්වීම හැර ඒ ජනතා විරෝධයට දැක්විය හැකි ප්‍රතිචාරයක් නොවීය. රාජපක්‍ෂ කඳවුරම දෙදරා ගියේ ඔවුන් සමග සිටි සනාතන දේශපාලන සගයන්ද දුරස්වීමෙනි. පොහොට්ටුව ලෙස එකට සිටි බලවේගය මේ වනවිට සිඳී බිඳී විසිරී ගොසින්ය. මහින්ද මෙන්ම ගෝඨාභය බලයට ගෙන ඒමට පුරෝගාමී වූ බොහෝ දෙනෙක් අද පොහොට්ටු පාලනයේ පසමිතුරෝය. ගෝඨාභයගේ අනුප්‍රාප්තිකයා ලෙස පාර්ලිමේන්තුව සතුවූ වැඩි ඡන්ද නිසා රනිල්ට එම ධුරය හිමිවිය. එහෙත් ඔහුට හිමිවූයේ ඡන්ද 134 වැනි සංඛ්‍යාවකි. ඇත්ත වසයෙන්ම රනිල් එම ධුරයට පත්වීම අහම්බයකි. එහෙත් රට වැටී තිබුණු අගාධයෙන් ගොඩගැනීමට රනිල් ඉදිරිපත්වීම වැඩි පිරිසකගේ අනුමැතියෙන් පිළිගැනීමටද ලක්විය.\n\nගෝඨාභයගේ සෞභා්‍යයේ දැක්ම ඉවත දැමූ රනිල් පාර්ලිමේන්තුවට ඉදිරිපත් කළේ ඔහුගේම යෝජනා හා සැලසුම් ඇතුළත් ප්‍රතිපත්ති මාලාවකි. ඔහු විසින් ඉදිරිපත් කරන ලද අතුරු අය වැයද සම්මත කර ගත හැකි විය. රනිල් ජනාධිපති වීමත් සමග නායයමින් තිබුණු රට මොහොතක් නතර කර ගැනීමට හැකි විය. ඉන්ධන, ගෑස්, විදුලිය වැනි ආර්බුද යම් ප්‍රමාණයකින් කළමනාකරණය කර ගැනීමටද හැකි විය. රාජපක්‍ෂවරු තිරය පසුපසට ගියහ. කැබිනට් මණ්ඩලයේ සිටි සමහරුන්ට පසු පෙළට යාමටද සිදු විය. එහෙත් රනිල් අපේක්‍ෂා කළ ආකාරයට ඔහුට පාර්ලිමේන්තුව තුළ සිටි අනෙක් පක්‍ෂවල සහාය ලබාගත නොහැකි විය.\n\nජනාධිපති රනිල් අපේක්‍ෂා කළ සර්ව පාක්‍ෂික පාලනය පිළිබඳ අදහස අත්හැර දැමීමට පමණක් නොව ඔහු ශීඝ්‍රයෙන් පොහොට්ටුව මත යැපෙන ඔවුන්ගේ අභිමතයට නැටවෙන චරිතයක් බවට පත්වූ අකාරයද පෙනුණි.\n\nශ්‍රී. ල. නි. පයෙහි මන්ත්‍රීවරුන් කීප දෙනෙක් වෙනම ආණ්ඩුවට එක් කර ගත් ඔහු ක්‍රමයෙන් පොහොට්ටුව සමග යන ගමනක් පිළිබඳ උනන්දු වන බවද පැහැදිලි විය. ඒ සඳහා ඔහුගේ ක්‍රමෝපාය වූයේ පොලිසිය යොදා ගනිමින් අරගල ක්‍රියාකාරීන් මර්දනය කිරීමය. පොලිසියේ ක්‍රියාකාරකම් නිර්දය ස්වරූපයක් ගත් අතර අරගලයේ මුල්පෙළ චරිත හිර භාරයටද පත්විය. ඒ සඳහා පොලිසිය උපයෝගී කර ගත්තේ ත්‍රස්තවාදය වැළැක්වීමේ පනතය. ඒ යටතේ අත්අඩංගුවට ගත් අන්තරේ වසන්ත මුදලිගේ ඇතුළු තිදෙනෙක් මේ වනවිටත් රැඳවුම් නියෝග යටතේ සිරගත කර සිටිති. ජනාධිපති රනිල්ගේ පොලිස් මෙහෙයුම සාර්ථකව ඉදිරියට යමින් තිබේ. ඔහුගේ අනෙක් උපාය වූයේ පොහොට්ටු මන්ත්‍රීවරුන් විශාල සංඛ්‍යාවකට රාජ්‍ය ඇමැති ධුර ලබාදීමය. මේ සම්බන්ධ අප්‍රමාණ විවේචන සිදු වුවත් ඒ කිසිවක් ජනාධිපති රනිල්ට වැදගත් වූයේද නැත. දේශපාලන අංශවල තහවුරු නොකළ පුවත්වලට අනුව නම් ජනාධිපති සිය කැබිනට් හා අනෙක් ඇමැතිවරුන්ගේ සංඛ්‍යාව 70 ක් දක්වා පුළුල් කිරීමේ අපේක්‍ෂාවෙන් පසුවෙයි. එහෙත් එයට පොහොට්ටුවත්, එජාපයත් හැර කිසිවෙක් එකඟ නොවෙති. ඉතිහාසයේ බරපතළ සමාජ, ආර්ථික දේශපාලන අර්බුදයකින් කඩා වැටුණු පමණක් නොව බංකොලොත් වූ රටක් ලෙස කියැවෙන ලංකාවට උචිත සමාජ ආර්ථික හා දේශපාලන ප්‍රතිසංස්කරණ කිසිවක් අද සිදු නොවේ. ඊටත් වඩා බැරෑරුම් කාරණය වන්නේ ජනතා විරෝධය නිසා පසු බැස ගිය කණ්ඩායම යළිත් රටේ මෙහෙයුම්කරුවන් බවට පත්ව සිටීමය. සිස්ටම් චේන්ජ් හෙවත් වෙනස වෙනුවට අද සිදුවන්නේ පරණ අප්‍රසන්න මතක හා දූෂණ චෝදනාවලින්ද ජනතාවට තිත්ත වූ බහුතරයක් රජවීම නොවේද? අධිආරක්‍ෂිත කලාප, ත්‍රස්තවාදී පනත, ප්‍රතිවාදීන්ගේ කට වැසීම, රාජ්‍ය නිලධාරීන් බිය ගැන්වීම ආදි අසාර්ථක උපක්‍රම තෝරාගන්නා ජනාධිපති රනිල්ට එරෙහිව විපක්ෂය දවසින් දවස ශක්තිමත් වෙමින් සිටියි. ජ.වි.පෙ. අවධාරණය කරන්නේ දෙවන අරගලයට ප්‍රජාතන්ත්‍රවාදීව නායකත්වය දෙන බවය. ශ්‍රී. ල. නි පයද දෙකඩ වී ඇත.\n\nජනාධිපති රනිල් ගමන් කළ යුත්තේ 134 දෙනාගේ කැමැත්ත නමැති කම්බිය දිගේය. මේ වනවිට එයින්ද කීපදෙනෙක් හැලී ගොසින්ය. ආණ්ඩුවේ ගමනට එතරම් ආයුෂ නැති බවට මෛත්‍රී කරන කතාව හිතලුවක් නොවේ. ඔහු අනතුරු අඟවන්නේ මේ ආහාර අහේනිය ඇතුළු දුක්පීඩා නිසා පාසල් දරුවනුත් පාරට බැසිය හැකි බවය. පසුගියදා ලංකාවට පැමිණි ඇමෙරිකානු විශේෂ නියෝජිත සින්ඩි මැකේන් කීවේත් දරුවන් ආහාර ප්‍රශ්නයට මුහුණදී සිටින බවය. ජගත් විශේෂඥයන් කීප දෙනෙකු විසින්ම මේ දරිද්‍රතාව පිළිබඳ නොයෙක් අනාවරණයන් කර ඇත. පේරාදෙණි විශ්වවිද්‍යාලයේ මහාචාර්ය වසන්ත අතුකෝරළ (ආර්ථික හා සංඛ්‍යාන අංශය) පෙන්වා දෙන්නේ මෙරටේ හැම පවුලකම වක්‍ර බදු ලෙස මසකට රු. 28,000 ක් රජයට ගෙවන බවය. ආණ්ඩුව සමෘද්ධි ලාභීන්ට රු. 4500 ක් ලබාදී ඔවුන්ගෙන් රු.6675 ක් ලබාගන්නා ආකාරයට වක්‍ර බදු සැකසී තිබෙන බවය. මෙබඳු සිත් පිත් නැති වැඩ සිදුවන රටේ මැති ඇමැතිවරුන්ට නම් ආඪ්‍ය ජීවිත හිමිව තිබේ. අද ගොවියකුට බුලත්විටක් ගැනීමට වී කිලෝවකට ලැබෙන මුදල නොසෑහෙන බව ගොවි සංවිධාන කියයි. පොහොට්ටුව ප්‍රමුඛ එයට එක්කරගත් කීපදෙනා හැරුණු විට මේ ආණ්ඩුව යළිත් පරණ පුරුදු මුහුණුවලින් යුතුව දේශපාලන ගමනකට සැරසෙන බව පෙනේ. ජනාධිපති රනිල් උනන්දු වන්නේ ඒ ගමනට එරෙහිව නැගෙන සියලු බලවේග සමතලා කරමින් ඒ සඳහා නීති විධාන සඳහා පරණ හමස් පෙට්ටි අත ගෑමටය. ඔහුගේ පාලනයේ අපට දැකිය හැකි එකම වෙනස අලුත් අගමැතිවරයා පමණි. ආණ්ඩුවට ජනතා විශ්වාසයක් ද නැත. අලුත් වැඩ පිළිවෙළක්ද නැත. එහෙත් මහපොළවේ පීඩනය උත්සන්න වෙමින් අවසානයේ ඔවුන් වටා තිබෙන බැමි වැටවල් බිඳීයෑමේ අනතුර දැක දැකක් ඔව්හු අහෝ සැපයි කියමින් මහා මුළාවක සිරවී සිටිති.\n\nගාමිණි සුමනසේකර",
       "URL": "https://divaina.lk/%e0%b7%80%e0%b6%a7%e0%b6%9a%e0%b6%bb%e0%b6%9c%e0%b7%99%e0%b6%b1-%e0%b6%b4%e0%b6%bb%e0%b6%ab-%e0%b6%b1%e0%b6%a9%e0%b7%9a-%e0%b6%b8%e0%b7%9c%e0%b6%9a%e0%b6%9a%e0%b7%8a%e0%b6%af-%e0%b6%b8%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/261/"
}