{
       "Source": "divaina",
       "Timestamp": "October 18, 2021",
       "Headline": "කෝපවූවකු සමග කේප නොවන්න",
       "News Content": "පසුගිය ලිපියේදී අපි තරහව හෙවත් කේන්තිය නම් මානසික තත්වය පිළිබඳවත් එම තත්වය පිළිබඳව බුදුසමය තුල කෙරෙන විග‍්‍රහය පිළිබඳවත් කතා කලෙමු. අද ලිපියෙන් පුද්ගලයාට සමාජයීය වශයෙන් මෙන්ම අභ්‍යන්තරික වශයෙනුත් අලාභයක්ම සිදුකරන එම මානසික තත්වය පාලනය කරගැනීමට බුදු දහමෙහි එන ඉගැන්වීම් පිළිබඳව විමසා බලමු.\n\nසිතිවිල්ල හඳුනා ගැනීම\n\nමෙහිදී මුලින්ම කළ යුතු වන්නේ සිතිවිල්ල හඳුනා ගැනීමය. මට මේ ඇවිත් තියෙන්නේ තරහක් ද. ද්වේෂ සිතක් ද යන්න පළමුව දැන ගන්න. ඉන්පසු එහි ආදීනවයන් එනම් තරහව නිසා ඔබට ඇති විය හැකි ඉහත දැක්වූ (පසුගිය ලිපිය) ඵල විපාක ගැන අවබෝධයක් ඇති කරගන්න. (සදෝස චිත්තංති පජානාති)\n\nඒ අනුව,\n\nකෝපය හෙවත් තරහ ආකාර 2කි. ඒ සාමාන්‍ය කෝපය සහ ක්ෂණික කෝපයයි. කෝපය පදනම් කරගෙන වෛරය ඇතිවේ. වෛරයද ආකාර 2කි. සාමාන්‍ය වෛරය සහ බද්ධ වෛරයයි.\n\nකෝපයක් ඇති වූ කල එය ඉක්මනින් හෝ ටික කලක් ගත වන විට හෝ නිවී යා හැකිය. එසේ සිත වෙනස් නොවුණොත් එය වෛරයක් බවට හැරේ. වෛරය යනු සිතේ අල්ලා හිටින දෙයකි. බද්ධ වෛරය යනු භවයක් පාසා ගෙන යන වෛරයයි. මේ දෙකම ආරම්භ වන්නේ කෝපයෙනි.\n\nතරහ දුරු කර ගන්නා ආකාරය පිළිබඳව අංගුත්තර නිකායේ එන ආඝාතපටිවිනය සූත‍්‍රයට අනුව ආඝාත පටිවිනය 1 සහ 2 ලෙසින් කොටස් දෙකකි. ආඝාතය යනු කෝපයයි. පටිවිනය යනු දුරු කිරීමයි. ඒ අනුව ආඝාතය හෙවත් තරහව පුද්ගලයා ඇතිකරගන්නා ආකාර පිළිබඳව පළමුව දක්වයි. එනම් යමෙක් මට අනර්ථයක් අයහපතක් කලා යැයි කෝපය ඇතිකරගනී. යමෙක් මට අනර්ථයක් කරනවා යැයි වර්තමානය පිළිබඳ කෝපය ඇතිකරගනී. එසේම අනාගතයේදී අනර්ථයක් කරන්නේ යැයි සිතා කෝපය ඇතිකර ගනී. මීට අමතරව තමන්ගේ මිතුරාට සහෘදයාට අහිතක් කලේ යැයි ද තරහව ඇතිකර ගනී.\n\nමේ අනුව මෙහි පළමු සූත‍්‍රයෙහි කරුණු 4ක් පදනම් කරගෙන තමන් තුළ ගොඩ නැගුනු ද්වේෂය දුරු කර ගන්නා අන්දම ආකාර පහකින් මෙසේ දක්වයි.\n\nමේ ආකාරයට කටයුතු කරන විට ඔබ තුළ තරහ හට ගැනීම, කේන්තිය හටගැනීම වැළකී යයි.\n\nඅං.නි. සත්තක නිපාතයේ කොධන සූත‍්‍රයේ දක්වන පරිදි කේන්තිය, කෝපය නිසා ඇතිවන ආදීනව හතකි. ”සත්තිමෙ භික්ඛවෙ, ධම්මා සපත්තකන්තා සපත්තකරණා කොධනං ආගච්ඡුන්ති ඉත්ථිං වා පුරිසං වා. කතමෙ සත්ත.\n\nඉධ භික්ඛවෙ, සපත්තො සපත්තස්ස එවං ඉච්ඡුති. අහො වතායං දුබ්බණ්ණො අස්සාති. තං කිස්ස හේතු. න භික්ඛවෙ, සපත්තො සපත්තස්ස වණ්ණවතාය නන්දති… (අං.නි. සත්තක නිපාත, දුතිය පණ්ණාසක, අබ්‍යාකතවග්ග, කොධන සුත්ත,\n\n(බු. ජ. මු.), 418). එනම්,\n\nයථෝක්ත කරුණු හත පුද්ගලයෙකුගේ, සතුරන්ගේ සතුටට හේතුවන බව බුදුන්වහන්සේ දේශනා කළ සේක. එබැවින් කෝපවූවකු සමග කෝපනොවිය යුතු බවද වැඩිදුරටත් එම දේශනාවේදී පැහැදිලි කරයි.\n\nකෝපය, කේන්තිය පාලනය කරගැනීම පිළිබඳ බුදුදහමේ ඉගැන්වීම් ලබන සතියේදී තවදුරටත් විමසා බලමු.\n\nපැල්මඩුල්ල ඓතිහාසික ශ‍්‍රී සුදර්ශන ධර්මශාලා පුරාණ විහාර භාරකාර,අධ්‍යාපනවේදී – ගලගම කුසලධම්ම හිමි\n\n\n\nපන්සල අතිරේකය සංස්‌කරණය – නිශාන්ත අමරසිංහ",
       "URL": "https://divaina.lk/%e0%b6%9a%e0%b7%9d%e0%b6%b4%e0%b7%80%e0%b7%96%e0%b7%80%e0%b6%9a%e0%b7%94-%e0%b7%83%e0%b6%b8%e0%b6%9c-%e0%b6%9a%e0%b7%9a%e0%b6%b4-%e0%b6%b1%e0%b7%9c%e0%b7%80%e0%b6%b1%e0%b7%8a%e0%b6%b1/",
       "Category": "visheshanga",
       "Parent URL": "https://divaina.lk/category/visheshanga//page/507/"
}