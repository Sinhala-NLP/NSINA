{
       "Source": "divaina",
       "Timestamp": "September 10, 2023",
       "Headline": "චැනල් ෆෝ කියන කාලයේ මම හිටියේ හිරේ! – ග්‍රාමීය මාර්ග සංවර්ධන අමාත්‍ය සිවනේසතුරෙයි චන්ද්‍රකාන්තන් හෙවත් පිල්ලෙයාන්",
       "News Content": "ප්‍රශ්නය – එංගලන්තයේ චැනල් 4 නාලිකාව මගින් පසුගියදා විකාශනය කළ චිත්‍රපටියක් මගින් පාස්කු ඉරුදින බෝම්බ ප්‍රහාරය එල්ල කළ සහරාන් හෂිම්ගේ තව්හිද් ජමාත් කණ්ඩායම සහ ගෝඨාභය රාජපක්ෂ මහතා අතර සම්බන්ධිකාරකයකු ලෙස කටයුතු කළ බවට ඔබට චෝදනා එල්ල වී තිබෙනවා. එය බරපතළ චෝදනාවක්. එම චෝදනාව සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – ඔබම සඳහන් කරන ආකාරයට මේක චිත්‍රපටයක්. මෙම චිත්‍රපටිය චැනල් 4 නාලිකාව නිෂ්පාදනය කරලා තිබෙනවා. ඒ වගේම එම චිත්‍රපටිය ලිවීමට සහ අධ්‍යක්ෂණය කිරීමටත් තවත් අය සම්බන්ධවෙලා තිබෙනවා.\n\nමුළු ලෝකයම දන්නවා පාස්කු ඉරුදින බෝම්බ ප්‍රහාරය එල්ල කළේ කවුද කියලා. අයි. එස්. අයි. එස්. සංවිධානය එම ප්‍රහාරයේ වගකීම භාරගත්තා. එම සංවිධානයේ නායකයා ලෙස කටයුතු කළ අබුබකර් අල් බැග්ඩැඩි එම ප්‍රහාරයේ වගකීම භාරගන්නා අයුරු පැහැදිලිව ප්‍රදර්ශනය වන වීඩියෝ දර්ශන තිබෙනවා. ඒ වගේම අයි. එස්. සංවිධානයේ වෙබ් අඩවියෙන් තම සංවිධානය විසින් පාස්කු ඉරුදින බෝම්බ ප්‍රහාරය එල්ල කිරීමේ වගකීම භාරගෙන තිබෙනවා.\n\nප්‍රශ්නය – ඔබ සඳහන් කරන ආකාරයෙන් පෙනී යන්නේ චැනල් 4 නාලිකාවෙන් විකාශනය කළ චිත්‍රපටිය ඔබ සාමාන්‍ය චිත්‍රපටියක් ලෙස දකින බව තමයි. නමුත් ප්‍රශ්නය වෙලා තිබෙන්නේ එම චිත්‍රපටියේ ප්‍රධාන නළුවා වන අසාද් හන්සීර් මවුලානා ඔබගේ මාධ්‍ය ප්‍රකාශකයා ලෙස කටයුතු කර තිබීමයි.\n\nපිළිතුර – මම එල්. ටී. ටී. ඊ. සංවිධානයෙන් ඉවත්වීමෙන් පසුව අසාද් හන්සීර් මවුලානා අපි ළඟ පඩියකට වැඩ කළා. ඔහුගේ තාත්තා පද්මනාද සමග කටයුතු කළ නිසා එල්. ටී. ටී. ඊ. සංවිධානය විසින් ඉන්දියාවේදී ඝාතනය කළා. මහ ඇමැතිවරයා ලෙස කටයුතු කළ කාලය්දී තමයි ඔහු අපත් සමග කටයුතු කළේ. අපි ඔහුට භාරදුන්න කටයුත්ත ඉෂ්ට කිරීම සඳහා ඔහුට හොඳ දැනුමක් තිබුණා. අපි ඔහු පිළිබඳව විශ්වාසයෙන් කටයුතු කළා.\n\nප්‍රශ්නය – අසාද් හන්සීර් මවුලානා ඔබගෙන් වෙන්වීමට හේතුව කුමක්ද? අමනාපයෙන් ද ඔහු වෙන්වූයේ?\n\nපිළිතුර – මමත් සමග අමනාපයකින් නෙවෙයි ඔහු අපෙන් වෙන් වූයේ. ඔහුගේ පළමු කසාදයෙන් ඔහුට දරුවන් දෙදෙනකු සිටිනවා. එම පළමු විවාහය තිබියදී ඔහු කල්මුනේ ප්‍රදේශයේ තරුණියක් සමග සම්බන්ධයක් ඇති කරගෙන තිබෙනවා. එම සම්බන්ධය ඔහුගේ බිරිඳ දැන ගෙන තිබෙනවා. කොහොම හරි අසාද් හන්සීර් මවුලානා කල්මුනේ ප්‍රදේශයේ තරුණියක් ඔහුගේ ආගමට අනුව විවාහකර ගැනීමට සූදානම් වෙලා තිබෙනවා. නමුත් ඊට ඔහුගේ පළමු බිරිඳ විරුද්ධ වෙලා තිබෙනවා. පළමු බිරිඳගේ සහෝදරයන් මොහුව සොයාගෙන ඒම නිසා මොහු හැංගිලත් ඉඳලා තිබෙනවා. එම අවස්ථාවේදී මොහු මට කිව්වා එම හේතු නිසා ඇතිවී තිබෙන මානසික පීඩනයෙන් මිදීම සඳහා කල්මුනේ ප්‍රදේශයේ තරුණියක් සමග විදේශගත වන බව.\n\nකල්මුනේ ප්‍රදේශයේ තරුණිය රජයේ සේවිකාවක්. ඔවුන් විදේශගත වීමේදී එම තරුණිය නිවාඩු ලබාගැනීමට සූදානම් වුවත් පවතින චක්‍රලේඛ අනුව නිවාඩු ලබාගැනීමට නොහැකි වූවා. ඔවුන් විදේශගත වෙලා මේ වනවිට වසර එකහමාරක පමණ කාලයක් ගතවී තිබෙනවා. ජීවත්වීම සඳහා මොනව හරි කරන්න සිද්ධ වෙනවා. ඒ වගේම දේශපාලන රැකවරණය ලබාගැනීම සඳහාත් පිළිගත හැකි ආකාරයට මොකක් හරි හොඳට කියන්න වෙනවා. දැන් ඔහුත් සමග අපත් සමග විරුද්ධ දෙමළ ඩයස්පෝරාවේ අය සිටින බව පෙනී යනවා. ඔවුන් සියලුදෙනා එකතු වෙලා හොඳ ෂෝ එකක් කරලා තිබෙනවා.\n\nඔය චිත්‍රපටියෙන් කරන චෝදනා බොරු. ඔහු රටින් පිට වූයේ ජීවිත තර්ජනයක් තිබුණු නිසා නොවෙයි. අපි කියපු තොරතුරු සොයලා බැලුවොත් ඇත්ත කියන්නේ කවුද කියලා දැන ගන්න පුළුවන්. අනික ඔය කියන කාලයේදී මම සිටියේ සිරගතව.\n\nප්‍රශ්නය – අපේ රටේ සිරගතව සිටින සමහර පුද්ගලයන් විවිධ මාර්ග ඔස්සේ බාහිර පුද්ගලයන් සමග සම්බන්ධතා පවත්වන බවට චෝදනා එල්ල වී තිබෙනවා. එම නිසා එම කාලයේදී සිරගතව සිටි බව ප්‍රකාශ කිරීමෙන් පමණක් එල්ල වී තිබෙන චෝදනාවෙන් නිදහස් වෙන්න බැහැ නේද?\n\nපිළිතුර – මම සිරගතවෙලා සිටියේ යහපාලන ආණ්ඩුව බලයේ සිටි කාලයේදී. එම කාලයේදීත් මම සහයෝගය ලබාදුන්නේ මහින්ද රාජපක්ෂ මහත්තයට. මාව සිරගත කළේත් එම ආණ්ඩුවට සම්බන්ධ සමහර පාර්ශ්වයන්ගේ සැලසුමකට අනුව. මාව සිරගත කර සිටියේ පොඩි කාමරයක. එම කාමරය තුළ මම සිටියේ ඉතා අපහසුවෙන්. මම ඒ පිළිබඳව දැනුම් දුන්නත් එම තත්ත්වයේ කිසිදු වෙනසක් සිද්ධ වූයේ නැහැ. එම ආණ්ඩුවේ ප්‍රධානීන් සිරගෙදරට කතා කරලා කියලා තිබෙනවා මට කිසිම පහසුකමක් දෙන්න එපා කියලා.\n\nඒ වගේම මම සිටිය කුඩා සිරකුටිය සතියකට සැරයක් පමණ බල්ලන් යොදා පරීක්ෂා කළා. මම සිරගතව සිටි කාලය තුළදී මා බලන්නට ආපු සියලුදෙනාගේම තොරතුරු, සිරගෙදර ලේඛනවල සඳහන් වී තිබෙනවා. එම ලේඛන පරීක්ෂා කර බැලීමෙන් ඔය චිත්‍රපටියේ සඳහන් වී තිබෙන ආකාරයේ පිරිසක් මාව බලන්න ආවා ද කියන එක පරීක්ෂාකර බලන්න පුළුවන්.\n\nප්‍රශ්නය – සහරාන් හෂිම් ඇතුළු කණ්ඩායම පිළිබඳව ඔබ දැන සිටියේම නැද්ද?\n\nපිළිතුර – සහරාන් කාන්තන්කුඩියේ අලියාර් හන්දියේදී පිරිසක් සමග ගැටුමක් ඇති කර ගැනීමෙන් පසුව සිරගත කළා. ඒ වනවිට මමත් සිටියේ සිරගතව. එම නිසා එම සිද්ධිය සහ ඔවුන් පිළිබඳවත් දැන ගන්න ලැබුණා. ඊට පසුව බෝම්බ ප්‍රහාරයෙන් පසුවත් පිරිසක් සිරගත කළා. ඔවුන් පිළිබඳවත් දන්නවා.\n\nප්‍රශ්නය – සිරගෙදර තුළදී එම පිරිස සමග කතාබහ කළේ මොනවා පිළිබඳවද?\n\nපිළිතුර – ඔවුන් සිරගෙදර තුළදීත් දැඩි මතධාරී ආගම්වාදීන් විදියට තමයි කටයුතු කළේ. මම ඔවුන්ට කිව්වා මේ රටේ විවිධ ආගම් අදහන අය සිටින බවත්, එම නිසා ඒ ආකාරයට කටයුතු කිරීම සුදුසු නොවන බවත්, ඒ සම්බන්ධයෙන් අපි අතර මතගැටුම් තිබුණා.\n\nප්‍රශ්නය – අසාද් හන්සීර් මවුලානා සඳහන් කරලා තිබෙනවා බුද්ධි අංශ ප්‍රධානියකු, මරාගෙන මැරෙන ප්‍රහාරයට සම්බන්ධ වූ අය සමග සාකච්ඡා කරනවා ඔහු දුටුව බව. ඒ සම්බන්ධයෙන් සඳහන් කිරීමට තිබෙන්නේ කුමක්ද?\n\nපිළිතුර – අසාද්ම තමයි ඒ පිළිබඳ තවදුරටත් තොරතුරු හෙළිදරව් කළ යුත්තේ. කවුද හමුවූයේ, කොහේදීද හමුවූයේ කියන එක ඔහුම තමයි හෙළිදරව් කළ යුත්තේ. චිත්‍රපටියේ ඔහු කියනවා ඔහු එම සාකච්ඡාව සංවිධානය කළත් ඔහු එම සාකච්ඡාවට සම්බන්ධ නොවුණ බව. ඒක වෙන්න පුළුවන් දෙයක්ද? එම නිසා අසාද්ම ඒ පිළිබඳව තවදුරටත් තොරතුරු හෙළිදරව් කළ යුතුව තිබුණා. ඇයි එහෙම නොකළේ?\n\nප්‍රශ්නය – ඔබ ජාතික බුද්ධි ප්‍රධානී මේජර් ජනරාල් සුරේෂ් සලේ මහතාව හඳුනනවාද?\n\nපිළිතුර – මම දන්නවා. ඒ විතරක් නොවෙයි මම පොලිස්පතිතුමාත් දන්නවා. හමුදාපතිතුමාත් දන්නවා. ඒ විතරක් නොවෙයි මම තවත් අය දන්නවා. මම සුරේ සලේ මහතා දැනගෙන සිටි පමනින් මේ වගේ අභූත චෝදනා එල්ල කරන්නේ කොහොමද? ඒ වගේම මේ වෙනකොට සුරේෂ් සලේ මහතා ප්‍රකාශ කරලා තිබෙනවා ඔය චිත්‍රපටියේ සඳහන් කරන කාලය තුළදී එතුමා විදේශගතව සිටිය බව. ඒ අනුවත් පැහැදිලි වන වානේ මේ චිත්‍රපටිය, තවත් එක් චිත්‍රපටියක්ම පමණක් බව.\n\nප්‍රශ්නය – ඇයි ඔබ අපරාධ පරීක්ෂණ දෙපාර්තමේන්තුවට ගියේ\n\nපිළිතුර – මගේ නම සඳහන් කරමින් කරන චෝදනා පිළිබඳව පැමිණිලි කිරීමට ගියේ. චැනල් 4 ආයතනය එංගලන්තයේ ආයතනයක්. එම නිසා එම ආයතනය සම්බන්ධයෙන් කටයුතු කරන්නේ කෙසේද යන්න පිළිබඳව පොලිස්පතිතුමා සමග සාකච්ඡා කර අවශ්‍ය පියවර ගන්නවා.\n\nමඩකලපුවේ සියොන් දේවස්ථානයෙත් බෝම්බයක් පුපුරා ගියා. එම නිසා පාස්කු ඉරුදින බෝම්බ ප්‍රහාරයට මගේ කිසිදු සම්බන්ධයක් නොමැති බවත් තහවුරු කළ යුතුව තිබෙනවා. එම නිසා මෙම චෝදනාවන් පිළිබඳවත් පාස්කු බෝම්බ ප්‍රහාරය පිළිබඳවත් විනිවිද භාවයෙන් යුතු ඉක්මන් පරීක්ෂණයක් කළ යුතු බව මම කියනවා.\n\nප්‍රශ්නය – ඔබ සඳහන් කරන ආකාරයට මෙම චිත්‍රපටිය ව්‍යාජ තොරතුරු මත පදනම් වූවක්. එබදු තොරතුරු පදනම් කරගෙන කුමන අරමුණක් ඇතිව මෙම චිත්‍රපටිය නිර්මාණය කරන්න ඇත්ද?\n\nපිළිතුර – අසාද් හන්සීර් මවුලානාගේ ප්‍රධාන අරමුණ දේශපාලන රැකවරණය ලබා ගැනීම බව පැහැදිලියි. නමුත් රටේ පවතින තත්ත්වය වෙනස් කිරීමේ සැලසුමක් මේ පිටුපස තිබෙනවාද කියන එක පිළිබඳව ජනතාව ගැඹුරින් කල්පනා කළ යුතු වනවා. ආණ්ඩුවත් ඒ පිළිබඳව සොයාබැලිය යුතු වනවා. පාස්කු බෝම්බ ප්‍රහාරයෙන් පසුව බොහෝ දෙනෙකු අත්අඩංගුවට ගත්තා. නමුත් වාර්තා වන ආකාරයට මේ වනවිට සිරගතව සිටින්නේ දෙදෙනකු පමණයි. අත්අඩංගුවට පත්වූ එල්.ටී.ටී.ඊ. සාමාජිකයන් නම් නිදහස් කිරීමට පෙර පුනරුත්ථාපනය කළා. නමුත් පාස්කු බෝම්බ ප්‍රහාරය සම්බන්ධයෙන් අත්අඩංගුවට ගත් අය පුනරුත්ථාපනය කළාද?\n\nප්‍රශ්නය – චිත්‍රපටිය නිර්මාණය කළ අය කරන චෝදනාව තමයි, ගෝඨාභය රාජපක්ෂ මහතා බලයට ගෙන ඒමට පාස්කු ඉරුදින බෝම්බ ප්‍රහාරය එල්ල කර ඇති බව\n\nපිළිතුර – පාස්කු බෝම්බ ප්‍රහාරයට පෙර පළාත් පාලන ආයතන සඳහා මැතිවරණය පැවැත්වූවා. එම මැතිවරණයෙන් ශ්‍රී ලංකා පොදුජන පෙරමුණට පැහැදිලි ජයග්‍රහණයක් අත් වූවා. ඒ වෙනකොට ගෝඨාභය රාජපක්ෂ මහතාට ජයග්‍රහණය කළ හැකි ආකාරයට බලවේග පෙළගැසිලා තිබුණේ. එසේ තිබියදී බෝම්බ ගහල මිනිස්සු මරන්නේ කුමටද? එම නිසා එම චෝදනාව සම්පූර්ණ බොරුවක්.\n\nප්‍රශ්නය – පාස්කු බෝම්බ ප්‍රහාරයට ලක්වූ පුද්ගලයන්ට යුක්තිය ඉෂ්ට කළයුතු බව තමයි සියලු දෙනාගේම ස්ථාවරය. නමුත් මේ වනවිට ඒ වෙනුවෙන් පෙනී සිටින බව ප්‍රකාශ කරන පුද්ගලයන් කරන සමහර ප්‍රකාශ නිසා ජීවත් වන සෙසු පුද්ගලයන්ට අයුක්තියක් සිද්ධවෙන බව ඉතා පැහැදිලිව දකින්න තිබෙනවා. ඒ පිළිබඳව සඳහන් කිරීමට තිබෙන්නේ කුමක්ද?\n\nපිළිතුර – බලය සඳහා තමයි ඔය දේවල් කරන්නේ. මේ රටේ දේශපාලනය එහෙම තමයි.\n\nසාකච්ඡා කළේඑරික් ගාමිණි ජිනප්‍රිය",
       "URL": "https://divaina.lk/%e0%b6%a0%e0%b7%90%e0%b6%b1%e0%b6%bd%e0%b7%8a-%e0%b7%86%e0%b7%9d-%e0%b6%9a%e0%b7%92%e0%b6%ba%e0%b6%b1-%e0%b6%9a%e0%b7%8f%e0%b6%bd%e0%b6%ba%e0%b7%9a-%e0%b6%b8%e0%b6%b8-%e0%b7%84%e0%b7%92%e0%b6%a7/",
       "Category": "visheshanga",
       "Parent URL": "https://divaina.lk/category/visheshanga//page/23/"
}