{
       "Source": "divaina",
       "Timestamp": "November 1, 2022",
       "Headline": "Clean Cities – Blue Ocean – ගාල්ල ලෝකයේ පිවිතුරුම නගරයක් කරන සහයෝගිතා පරිසර වැඩසටහන ඇරඹේ…",
       "News Content": "සහයෝගිතා කසළෙන් තොර පිවිතුරු නගර ඇතිකිරීම සහ පොලිතින්, ප්ලාස්ටික් ඇතුළු දූෂක කාරක මුහුදට යා නොදී මහ මුහුද ආරක්ෂා කිරීම සඳහා “ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය (USAID) යටතේ ලොව පුරා ක්‍රියාත්මක වන “නිකසල නගර – නිල් සාගරයක්” (Clean Cities – Blue Ocean) නම් වැඩසටහන මගින් සංවර්ධනය කිරීම සඳහා ශ්‍රී ලංකාවේ නගර 4 ක් තෝරාගෙන ඇත. ඒ ගාල්ල, යාපනය, මොරටුව සහ කඩුවෙලයි. මේ අනුව ඝණ අපද්‍රව්‍ය සහ පොලිතීන්, ප්ලාස්ටික් යන පරිසරයට අවිධිමත්ව බැහැරලන අපද්‍රව්‍ය ක්‍රමවත්ව බැහැර කිරීම මගින් කසළ අර්බුදයට විසඳුම් ලබාදීම, කසළ සඳහා ආර්ථික වටිනාකම් ලබාදී රැකියා අවස්ථා බිහිකිරීම, කසළ මගින් බලශක්ති නිෂ්පාදනය හා පිවිතුරු නගර බිහිකිරීම මෙහි එක් ඉලක්කයක් වන අතර, මහා සාගරය සම්පතක් ලෙස ආරක්ෂා කිරීමට ජනයා ඒකරාශී කිරීම අනෙක් පසින් සිදුකෙරේ.\n\nමේ සඳහා තෝරාගෙන ඇති එක් නගරයක් වන ගාල්ල නගරය සඳහා වන තිරසර සංවර්ධන වැඩසටහන දියත්කිරීම ඉකුත්දා ගාල්ලේදී සිදුකෙරිණි. ඒ “පිවිතුරු ගාලු පුරවරයක් සඳහා වන සහයෝගිතා ව්‍යාපෘතිය” නමිනි. වසර දෙකකින් අදාළ ඉලක්ක සපුරාගැනීම සඳහා වන මෙම කටයුත්ත සඳහා “ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය (USAID)”, ගාල්ල මහා නගර සභාව සහ HELP-O පාරිසරික සංවිධානය එක්ව කටයුතු කරනු ලබන අතර, ගාල්ලේදී මුළු දුන් සමුළුවේදී එසේ එක්ව කටයුතු කරන පාර්ශ්ව එකාබද්ධව “පිවිතුරු ගාලු පුරවරයක් සඳහා වන සහයෝගිතා ව්‍යාපෘතිය” වැඩසටහන සමග අත්වැල් බැඳගන්නා ලද අතර, එහිදී තමන් විසින් ඉටුකරනු ලබන රාජකාරිය හා පොදු ඉලක්කය ජයගැනීම පිළිබඳවද පැහැදිලි කරන ලදී.\n\nමෙම අවස්ථාවට ප්‍රධාන ආරාධිතයා ලෙස දකුණු පළාත් ආණ්ඩුකාර විලී ගමගේ මහතා සහභාගි වූ අතර, ගාල්ල නගරාධිපති ප්‍රියන්ත ජී. සහබන්දු, ජාත්‍යන්තර සංවර්ධනය සඳහා වන එක්සත් ජනපද නියෝජිතායතනයේ ශ්‍රී ලංකාව හා මාලදිවයින සඳහා ආර්ථික සංවර්ධන පිළිබඳ උපදේශක Mark Peiters, ගාල්ල නියෝජ්‍ය නගරාධිපති ෆවුසුල් නියාස්, “නිකසල නගර – නිල් සාගරයක්” (Clean Cities – Blue Ocean) වැඩසටහනේ ශ්‍රී ලංකාව සහ මාලදිවයින සඳහා ජාතික අධ්‍යක්ෂිකා නිලංකා විජයනායක, HELP-O සභාපති චතුර වැලිවිටිය, ගාල්ල නාගරික කොමසාරිස් දිලිනි සුමාලි, ගාල්ල ව්‍යාපෘති අධ්‍යක්ෂ රෝහණ රත්නායක යන මහත්ම මහත්මීන්ගේ සහභාගිත්වයෙන් මුළු දුන් මෙම සමුළුවේ මූලාසනය නගරාධිපති ප්‍රියන්ත ජී. සහබන්දු මහතා විසින් දරන ලදී.\n\nමෙහිදී අදහස් දැක්වූ මාර්ක් පීටර්ස් මහතා කියා සිටියේ , “නිකසල නගර – නිල් සාගරයක්” (Clean Cities – Blue Ocean) වැඩසටහන සඳහා ගාල්ල මහනගර සභාව දක්වන ලද උනන්දුව තමා අගය කරන බවයි. ඒ අනුව අදාළ ප්‍රතිපාදන ලබාදී HELP-O සංවිධානය සමග ඒකාබද්ධ ව්‍යාපෘතියක් ලෙස ඉලක්ක ජයගැනීම දක්වා කටයුතු කිරීම තම ආයතනයේ බලාපොරොත්තුව බවයි. නගරාධිපති ප්‍රියන්ත ජී. සහබන්දු සහ නියෝජ්‍ය නගරාධිපති ෆවුසුල් නියාස් යන මහත්වරු විසින් ගාල්ල මහා නගර සභාව විසින් දැනටමත් කසළ කළමනාකරණය සඳහා ගෙන ඇති ප්‍රගතිය විග්‍රහ කරන ලද අතර, වත්මන් ව්‍යාපෘතිය යටතේ ගාල්ල පුරවරය වචනයේ අර්ථයෙන්ම “පිවිතුරු ගාලු පුරවරයක්” බවට පත්කිරීමට හැකිවන බවට විශ්වාසය පළ කළහ. චතුර වැලිවිටිය මහතා අරමුණ පැහැදිලි කරමින් කියා සිටියේ තම සංවිධානයේ දායකත්වය මේ සඳහා ලබාදීමට ලැබීම පිළිබඳව ඉමහත් සතුටට පත්වන බවයි. අඛණ්ඩව ව්‍යාපෘතිය ඉදිරියට ගෙන ගොස් ඉලක්ක ජයගෙන “නිකසල නගර – නිල් සාගරයක්” ඇති නගරයක් බවට ගාල්ල පත්කරන බවද ඔහු කියා සිටියේය.\n\nමෙහිදී අදහස් දක්වමින් “නිකසල නගර – නිල් සාගරයක්” වැඩසටහනේ ශ්‍රී ලංකාව සහ මාලදිවයින සඳහා ජාතික අධ්‍යක්ෂිකා නිලංකා විජයනායක මහත්මිය මෙම සහයෝගිතා ව්‍යාපෘතිය සුබ පැතුම් එක්කළ අතර, වැඩසටහන සාර්ථක කරගැනීම සඳහා තමා උපරිමයෙන් සහාය දෙන බවද කියා සිටියාය.\n\nව්‍යාපෘති අධ්‍යක්ෂ රෝහණ රත්නායක මහතා ව්‍යාපෘතිය හඳුන්වා දුන් අතර, එහිදී අපේක්ෂිත ව්‍යාපෘති ප්‍රතිඵල, ව්‍යාපෘති ක්‍රියාකාරකම් මගින් අවසානයේදී වසර දෙකකින් පසු ගාල්ල නගරයට ඇතිවන ප්‍රතිලාභ පිළිබඳව පැහැදිලි කරන ලදී. මෙහිදී නාගරික කොමසාරිස් දිලිනි සුමාලි, ලසිත උදය කුමාර මහත්වරුද අදහස් දැක්වූ අතර, ව්‍යාපෘතියේ උපදේශක පත්මසිරි මුණමලේ මහතා විසින් වැඩසටහන මෙහෙයවන ලදී.\n\nජගත් කණහැරආරච්චි",
       "URL": "https://divaina.lk/clean-cities-blue-ocean-%e0%b6%9c%e0%b7%8f%e0%b6%bd%e0%b7%8a%e0%b6%bd-%e0%b6%bd%e0%b7%9d%e0%b6%9a%e0%b6%ba%e0%b7%9a-%e0%b6%b4%e0%b7%92%e0%b7%80%e0%b7%92%e0%b6%ad%e0%b7%94%e0%b6%bb%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/240/"
}