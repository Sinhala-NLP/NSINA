{
       "Source": "divaina",
       "Timestamp": "March 12, 2023",
       "Headline": "තත්ත්වයෙන් බාල සැමන් නැති ටින් මාළු රට පුරාම",
       "News Content": "මෙරට මීට දශක දෙක තුනකට පෙර දැන් මෙන් හන්දියක් හන්දියක් ගානේ ෆාම් ෂොප් තිබුණේ නැත. ගෙදර ළඟටම දිනපතා මුහුදු මාළු රැගෙන ආවේ නැත. එකල ජනතාව කුකුළු මස් හෝ මුහුදු මාළු පරිභෝජනය කළේ ඉතා සීමිතව ය. ඒ වෙනුවට පරිභෝජනය කළේ කරවලය. පිටිසරවනම් දඩමස් හෝ වැව් මාළු භාවිත කළහ. මෙකල මෙන් නිවෙසට අමුත්තෙක් පැමිණි විට ළඟම ඇති ෆාම් ෂොප් එකෙන් කුකුළු මස් රැගෙන ආවේ නැත. ඒ වෙනුවට එකල තිබුණු ඉස්තරම්ම ආහාරය වූයේ ටින් මාළු ය. ගම්බදව මේ සඳහා වැඩිපුරම භාවිත කරන නාමය වූයේ සැමන් ටින් හෝ සාඩින් ටින් එක යන නාමයයි. ඒ එම මසුන් යොදාගෙන ටින්මාළු නිෂ්පාදනය කළ බැවිනි. ගෙදරකට පැමිණි සුවිශේෂීම අමුත්තකු සඳහා හෝ අලුත් අවුරුදු කාලය තුළ එකල ගමේ ජනතාව මෙන්ම නාගරික ජනතාවද ටින් මාළු ඉස්තරම්ම ආහාරයක් ලෙස භාවිත කළේය.\n\nටින් මාළු සඳහා විශේෂයෙන්ම භාවිත කරන්නේ සැමන් මසුන් ය. ඊට අමතරව සාඩින්, ටූනා, මැකරල් යන මත්ස්‍යයන් ද භාවිත කරයි. එකල විදේශයන්ගෙන් පැමිණි ටින් මාළු නිසි ප්‍රමිතියට අනුව නිපදවා තිබුණු අතර දැන් මෙන් කුඩා මසුන් පැටවු ඇතුළු කර තිබුණේ නැත. 1972 වසර දක්වා මෙරටට විදෙස් රටවලින් ටින් මාළු ආනයනය කළේය. නමුත් සිරිමාවෝ මැතිනියගේ කාලයේදී ටින් මාළු ආනයනය තහනම් කිරීමත් සමග මෙරට ජනතාවට ටින් මාළු කෑල්ලක රස බැලීමේ අයිතිය නැතිව ගියේය. නැවත වරක් මෙරට ජනතාවට ටින් මාළු දකින්නට ලැබුණේ 1976 දී පමණය. ඒ මෙරට නිෂ්පාදිත ටින් මාළුය. ඊට වසරකට පසු ජේ. ආර්. ජයවර්ධන මහතා බලයට පැමිණීමත් සමග නැවත වරක් විදෙස් රටවලින් ටින් මාළු ආනයනය කරන්නට පටන් ගත් අතර ජනතාවට යළිත් විදෙස් රටවලින් ආනයනය කරනු ලැබූ ටින් මාළුවල රස බලන්නට හැකි විය. නමුත් මෙවර ගෙන්වනු ලැබුවේ සැමන් හෝ සාඩින් මසුන් වෙනුවට මැකරල් මසුන් යොදා නිපදවන ලද ටින් මාළු ය. තක්කාලි සෝස් වෙනුවට තිබුණේ ස්වභාවික වතුර හා ලුණු මිශ්‍ර රසායනික සංයෝගයකි.\n\n● ප්‍රමිතියෙන් තොර ටින් මාළු\n\nඑවන් රසවත් අතීතයක් තිබුණ ටින් මාළු කර්මාන්තය අද වන විට අතට අසුවන ඕනෑම මාළුවෙක් ටින් කිරීම දක්වා පසුබැස තිබේ. මෙරට තුළ මේ වන විට මසුන් ටින් කිරීමේ කර්මාන්ත ශාලා රාශියක් පවතින අතර ඒවා බොහෝමයක ටින් කරනු ලබන්නේ ලින්නා, බෝල්ලා, අලගුඩුවා වැනි රසින් අඩු කුඩා මසුන් ය. ඉපැරණි ටින් මාළු එකක රස බැලූ කෙනෙකුට වත්මන් ටින් මාළු එකක රස අහසට පොළොව මෙන් වෙනස්ය. ඒ මෙරට කූට ව්‍යාපාරිකයන් අධික ලාභ ලැබීම සඳහා කරන්නන් වාලේ මෙම කර්මාන්තය කරන බැවිනි. මෙම කරුණු මැනවින් අනාවරණය වූයේ පසුගිය දිනවල පාරිභෝගික ජනතාවගෙන් ටින් මාළු පිළිබඳ පැමිණිලි ලැබෙන්නට පටන් ගැනීමත් සමගය. සමහර ටින්වල මාළු නැත.\n\n● අපි කන ටින් මාළු ආරක්ෂිතද\n\nපසුගියදා මාධ්‍ය හමුවක් පවත්වමින් ආපනශාලා හිමියන්ගේ සංගමයේ සභාපති අසේල සම්පත් හා ජාතික පාරිභෝගික පෙරමුණ නියෝජනය කරමින් වසන්ත කුමාර රත්නකීර්ති යන දෙදෙනා විශේෂ කරුණු කීපයක් අනාවරණය කළේය. එහිදී එම මාධ්‍ය හමුවට මෙරට නිෂ්පාදිත ටින් මාළු වර්ග හයක් ඉදිරිපත් කළ අතර ඉන් පහකටම SLS සහතිකය නොමැත. බොහෝ ටින් මාළු කල් ඉකුත් ඉකුත්වීමේ දිනය තවත් වසරක් දෙකක් තිබියදීම ඉදිමී ඇත. දේශීය මෙන්ම විදේශීය ටින් මාළුවල තත්ත්වයේද වැඩි වෙනසක් නැත. රටේ ජනතාවගෙන් භාගයක් කන්නේ වස විෂය. නිදහස ලැබී අපට අවුරුදු හැත්තෑ පහක් ගෙවී ගොස් ඇතත් තවමත් කිසිදු ක්‍ෂේත්‍රයක් සඳහා ජාතික ප්‍රතිපත්තියක් සකස් කරගෙන නොමැත. ආහාර වලටද එසේමය.\n\nමෙම මාධ්‍ය හමුවේ දී අනාවරණය වූයේ ටින් මාළු පිළිබඳ පැමිණිලි කර එය විභාග කිරීමට හෝ ඒ පිළිබඳ පරීක්ෂා කිරීමට මාස පහ හයකට වැඩි කාලයක් ගත කොට ඇති බව ය. එම කාලය තුළ මොනතරම් නරක් වූ ටින් මාළු ප්‍රමාණයක් පාරිභෝගිකයා අතට පත් වී තිබේද? ක්ෂණික ක්‍රියාමාර්ගයක් ගෙන මේවා වැළැක්වීමට කටයුතු කරනවා නම් මෙවැනි වංචා දූෂණ රටේ මේතරම් සිදුවන්නේ නැත. නීතියේ ඇති හිඩැස් වලින් රිංගීමට ඇති ඉඩකඩ ප්‍රයෝජනයට ගෙන කූට ව්‍යාපාරිකයන් එයින් උපරිම ඵල ප්‍රයෝජන ලබා ගනී.\n\nමෙම මාධ්‍ය හමුවට ගෙනවිත් තිබූ ටින් මාළු බොහෝමයක් නරක් වී තිබිණි. සමහර ඒවායේ මාළු දියවී කුඩු බවට පත්වී තිබිණි. තවත් ඒවා රතු පැහැති දියරයක් පමණි. තවත් ඒවායේ තිබුණේ සාලයන් වැනි ඉතා කුඩා මසුන් ය. මෙරට වෙළෙඳ පළේ ටින් මාළු වර්ග දහයක් ගෙන බැලුවහොත් එයින් නමයක්ම නිසි ප්‍රමිතියෙන් තොර ය.\n\nටින් මාළු මාළු පිළිබඳ කතාව දැන් වසර කිහිපයක සිටම විටින් විට කරලියට පැමිණේ. මීට අවුරුදු හතර පහකට පෙරත් මේ ආකාරයෙන් ප්‍රමිතියෙන් තොර ටින් මාළු පිළිබඳ ප්‍රවෘත්ති අසන්නට දකින්නට ලැබිණි. වරක් විදේශයන්ගෙන් ගෙන්වන ලද ටින් මාළු පිළිබඳ ප්‍රවෘත්තියකින් කියැවුණේ පණුවන් සහිත ටින් මාළු කන්ටේනර් එකසිය අනූවක් පිළිබඳ පුවතකි. එම සමයෙහි ප්‍රමිති ආයතනයේ සිටි සභාපතිවරයා පැවසුවේ ටින් මාළු තුළින් පණුවන් හමුවීම එතරම් ගණන්ගත යුතු කාරණයක් නොවන බවයි.\n\nමසුන් තුළ පණුවන් හට ගැනීම සාමාන්‍ය ක්‍රියාවක් බවත් විදෙස් රටවල එවැනි ටින් මාළු සඳහා හයි ප්‍රෝටීන් ලේබලය යටතේ වෙළෙඳපළට නිකුත් කරන බවයි.\n\n● ප්‍රමිති සහතිකය\n\nමෙරට ටින් මාළු කර්මාන්තය තුළ නිසි ප්‍රමිතියෙන් යුතු ටින් මාළු සඳහා ලබාදෙන සහතිකය වන්නේ SLS සහතිකයයි. නමුත් ප්‍රමිතිය බලන ආයතන තුළින්ම පණුවන් ගැසූ ටින් මාළුවල ගැටලුවක් නැතැයි පවසයි නම් මෙරට පාරිභෝගික ජනතාවට දෙවියන්ගේම පිහිටය. මේ වන විට මෙරට ටින් මාළු නිපදවන ආයතන රාශියක් පවතින අතර ඒවායින් සමහරකට SLS සහතිකය නොමැත. නමුත් මෙම සහතිකය තිබෙන ටින් මාළුවල පවා කිසිදු ප්‍රමිතියක් නොමැත. එක්කෝ මෙම සහතිකය හොරට ලබාගෙන තිබිය යුතුය. නැතිනම් SLS සහතිකය තිබෙනවා යැයි වංචා සහගතව මුද්‍රණය කර තිබෙනවා විය යුතුය.\n\nපසුගියදා පැවති මාධ්‍ය හමුවේ දී අසේල සම්පත් මහතා පැවසුවේ ප්‍රමිතිය බැලීමට ඇති රාජ්‍ය ආයතන වල නිලධාරීන්ට කීයක් හෝ දුන්විට ඕනෑම භාණ්ඩයක ප්‍රමිතිය ලබාගත හැකි බවයි.\n\nපසුගිය කාලයේ ටින් මාළු පමණක් නොව විෂ සහිත යෝගට්, කිරිපිටි, හාල්, පොල් තෙල් වැනි මොනතරම් දේවල් මෙරට වෙළෙඳපොළ තුළ සංසරණය වුණාද? නමුත් ඒ කිසිදු අවස්ථාවක මාධ්‍ය මගින් හෝ වෙනත් සිවිල් සංවිධානයක් මැදිහත් වී මේ බව අනාවරණය කරන තෙක් ප්‍රමිති ආයතනය හෝ පාරිභෝගික අධිකාරියට මේ පිළිබඳ අනාවරණය වී නොතිබිණි.\n\n● කුණු මාළු ටින් කිරීම\n\nමීට මාස කීපයකට පෙර විදේශීය නෞකාවකින් නරක් වූ මසුන් තොගයක් විනාශ කිරීම සඳහා මෙරටට ගොඩබාන ලද අවස්ථාවේ එයින් විශාල තොගයක් නිලධාරීන්ගේ අනුදැනුම ඇතිව මෙරට වෙළෙඳපළට හා ටින් මාළු සැකසීමට හොරපාරෙන් ගිය පුවත් අනන්තවත් අසන්නට දකින්නට ලැබිණි. ප්‍රමිතිය පිළිබඳ මෙන්ම මහජනතාවගේ සෞඛ්‍යය පිළිබඳ වගකීම ඇති නිලධාරීන් මේවා කුණු කොල්ලයට ජාවාරම්කරුවන් අතට පත් කරන අයුරු අනන්තවත් වාර්තා විණි. මෙම මාළු තොගයෙන් කොපමණ ප්‍රමාණයක් ටින් මාළු කර්මාන්තය සඳහා ගෙන යන්නට ගෙනයන්නට ඇතිද.\n\n● වැව් මාළු ටින් කිරීම\n\nමීට වසර කීපයකට පෙර මෙරට එක්කරා ව්‍යාපාරිකයෙක් විසින් වැව් මාළු ටින් කිරීමේ ව්‍යාපාරයක් ආරම්භ කළේය. නමුත් එවැනි කර්මාන්ත ශාලා වැඩි කාලයක් පවත්වාගෙන යා නොහැකි වන්නේ විදේශීය රටවලින් අඩු මිලට ගෙනෙන ටින් මාළු මෙරට වෙළෙඳපොළ ආක්‍රමණය කිරීම නිසා ය. ගෝඨාභය රාජපක්‍ෂ ජනාධිපතිවරයාගේ කාලයේදී රුපියල් සියයකට ටින් මාළු ජනතාවට ලබා දුන්නේය. නමුත් ගැටලුව වන්නේ නිසි ප්‍රමිතියෙන් යුතු ටින් මාළු එවැනි මිලකට ලබා දිය හැකිද යන්නයි. දේශීය ව්‍යාපාරිකයන් නගා සිටුවීමට රජය කළ යුත්තේ ප්‍රමිතියෙන් තොර විදේශීය ටින් මාළු සඳහා විශාල බද්දක් පනවා හෝ දේශීය ටින් මාළු කර්මාන්තය ප්‍රමිතියකට යටත් කොට දියුණු කිරීමය. නිරන්තරයෙන් අධීක්‍ෂණය කිරීමය. රට වටේම ඇති මුහුදෙන් මුහුදු මාළු වලින් මෙන්ම රට අභ්‍යන්තරයේ ඇති දහස් ගණනක් වැව් පද්ධතිය තුළ කැට්ලා, රෝහු වැනි විශාල වශයෙන් වර්ධනය වන මසුන් බෝ කර විවිධ රසයන්ගෙන් යුතුව මාළු ටින් කළ හැකිය.\n\nපසුගිය කාලයේ මෙරට පිහිටි දේශීය ටින් මාළු කර්මාන්ත ශාලා රැසක් වැසි වැසී ගියේය. රටේ තිබෙන ඩොලර් සංචිත විදෙස් රටවලට ඇදී යෑම වැළැක්වීමට ටින් මාළු කර්මාන්තය දියුණු කිරීමෙන් මනා පිටිවහලක් ලැබේ. බලධාරීන් මෙන්ම නිලධාරීන්ද කොමිස් කුට්ටි වලට යට වී මෙරට ටින්මාළු කර්මාන්තය දියුණු කිරීමට කටයුතු යොදන්නේ නැත.\n\n● මන්දපෝෂණයට ධීවර අමාත්‍යාංශයෙන් විසඳුම්\n\nආර්ථික අර්බුදය හමුවේ රටේ ජනතාවගේ පෝෂණ ඌනතාවට විසඳුම් සෙවීමේ වගකීමෙන් ධීවර සංස්ථාවට බැහැර විය නොහැකි බව ධීවර රාජ්‍ය අමාත්‍ය පියල් නිශාන්ත මහතා පසුගියදා පැවසීය. මේ සඳහා ධීවර අමාත්‍යාංශයට ලබාදිය හැකි දායකත්වයක් වශයෙන් පාරිභෝගික ජනතාවට ඉහළ සේවාවක් ලබාදීමේ අරමුණින් ලංකා ධීවර සංස්ථාව දිවයින පුරා මෙගා ස්ටෝස් නමින් නවීන වෙළෙඳ සල් ජාලයක් ස්ථාපිත කරන බවත් එහි නවතම ශාඛාව පසුගියදා බොරලැස්ගමුවේ දී විවෘත කළ බවත් ඇමැතිවරයා පැවසීය. මෙහි අපේක්‍ෂාව වන්නේ මත්ස්‍ය මිල පාලනය, ධීවරයන්ට වගකියන ආයතනයක් බවට පත්කිරීම, ගුණාත්මක මත්ස්‍ය සම්පත මෙන්ම කරවල ආදිය ජනතාවට ලබාදීම බව ඇමැතිවරයා පැවැසීය.\n\nලංකා ධීවර සංස්ථාව සතුව මීට කලකට ඉහතදී නැව් පවා තිබුණු ඉතිහාසයක් තිබිණි. සේවක සම්පත්, ගොඩනැගිලි, තාක්ෂණය ආදී හැම පහසුකමක්ම මැනවින් තිබෙන ධීවර සංස්ථාවට ටින් මාළු කර්මාන්තය ආරම්භ කළා නම් ජනතාවට ප්‍රමිතියෙන් යුතු ටින් මාළු කෑල්ලක රස බැලීමේ හැකියාව ලැබේ. තැන තැන වේලෙන කඩ වෙනුවට ගමේ නගරයේ සෑම දෙනාටම එක සේ ප්‍රයෝජනවත් කාර්යක් වන ටින් මාළු කර්මාන්තය ආරම්භ කොට දියුණු කිරීම රජයේ බලධාරීන්ගේ මෙන්ම නිලධාරීන්ගේ වගකීමකි.\n\nසමීර කන්නන්ගර",
       "URL": "https://divaina.lk/%e0%b6%ad%e0%b6%ad%e0%b7%8a%e0%b6%ad%e0%b7%8a%e0%b7%80%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%8f%e0%b6%bd-%e0%b7%83%e0%b7%90%e0%b6%b8%e0%b6%b1%e0%b7%8a-%e0%b6%b1%e0%b7%90%e0%b6%ad/",
       "Category": "visheshanga",
       "Parent URL": "https://divaina.lk/category/visheshanga//page/143/"
}