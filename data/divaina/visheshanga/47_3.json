{
       "Source": "divaina",
       "Timestamp": "August 6, 2023",
       "Headline": "ලංකාවේ හොඳම විදෙස් ප්‍රතිපත්තිය?",
       "News Content": "රනිල් වික්‍රමසිංහ ජනාධිපතිවරයා ප්‍රංශ නායක එම්මානුවෙල් මැක්රෝන් බණ්ඩාරනායක ජාත්‍යන්තර ගුවන් තොටුපළේ දී උණුසුම් ලෙස පිළිගත්තේය. ඒ ජූලි 28 සිකුරාදා මධ්‍යම රාත්‍රියේ දී ය. පැපුවා නිව්ගිණි රාජ්‍යයේ සංචාරයකින් පසුව නැවතත් ප්‍රංශය බලා යන මැක්රෝන් ශ්‍රී ලංකාවට පැමිණීම නිසියාකාරව අප තේරුම්ගත යුතුය. ප්‍රංශ යානයට ගමන් කරන මාර්ගය තුළ ඕනෑම ගුවන්තොටුපළකට ගොඩ බෑමේ අවස්ථාව තිබිණි. නමුත් මැක්රෝන් ශ්‍රී ලංකාවට පැමිණීම සහ ද්විපාර්ශික සාකච්ඡා එම ගුවන්තොටුපළේ මධ්‍යම රාත්‍රියේ පැවැත්වීමට එකඟ වීම අවධාරණය කරන ලෝක දේශපාලනය තේරුම්ගත යුතුය. රාත්‍රී 11.20 ටම පමණ ගොඩබැස්සවූ එම යානය සෙනසුරාදා උදේ 2.30 වන විට නැවත ගුවන්ගත වී තිබිණි.\n\nප්‍රංශය සහ ඔස්ට්‍රේලියාව අත්සන් කළ ඇමෙරිකානු ඩොලර් බිලියන 66 වටිනා සබ්මැරීන කොන්ත්‍රාත්තුව රහසේම අවලංගු කළ ඔස්ට්‍රේලියාව ඇමෙරිකාව සහ මහා බ්‍රිතාන්‍ය සමග ගිවිසුම් පසුගිය වසරේ ගතවූයේ න්‍යෂ්ටික සබ්මැරීන සමූහයක් මිලදී ගැනීමටය. ප්‍රංශය එම රටවල් තුන සමගම අමනාප වුවත් ඇමෙරිකානු නායකත්වයෙන් චීනයට එරෙහිව ක්‍රියාත්මක සමස්ත මෙහෙයුමේ කොටස්කරුවෙකි. මැක්රෝන් කටුනායකට පැය තුනකට පැමිණීම අවධාරණය කරන්නේ ඒ භූ දේශපාලනයයි.\n\nදශක හතකට පෙර මහා බ්‍රිතාන්‍ය ශ්‍රී ලංකාවට නිදහස ලබා දීමෙන් පසුව හොඳම විදේශ ප්‍රතිපත්තිය රනිල් වික්‍රමසිංහ ජනාධිපතිවරයා විසින් ක්‍රියාත්මක කර තිබෙන බව විදේශ කටයුතු රාජ්‍ය අමාත්‍ය තාරක බාලසූරිය පසුගියදා අවධාරණය කළේය. ජනාධිපතිවරයා ආරක්ෂක සහ මුදල් අමාත්‍යධුර දෙක ද දරයි. ඊට අමතරව එතුමා සන්නද්ධ හමුදා ප්‍රධානියාය.\n\nචීනය සහ ඉන්දියාව සමඟ මෙන්ම කලාපීය සහ ගෝලීය සබඳතා පුළුල් කර ගැනීම ජනපතිගේ අරමුණ බව පැවසූ රාජ්‍ය අමාත්‍යවරයා රාජපක්ෂ ආණ්ඩු අනුගමනය කළ විදේශ ප්‍රතිපත්තිය චෝදනාවලට සහ අභියෝගයට ලක්වූ ආකාරය පෙන්වා දුන්නේය. සමහර ආණ්ඩු චීනය සමඟ සමීප සම්බන්ධතා පවත්වාගෙන යෑම සම්බන්ධයෙන් චෝදනාවට ලක්වුණා. ඒ වගේම ඇතැම් ආණ්ඩු බටහිර සබඳතාවලට වැඩි ඉඩක් ලබාදී තිබෙන බවටද චෝදනා ලැබුවා. වත්මන් රජය ගෙන යන විදේශ ප්‍රතිපත්තිය හා සබඳතා ඉහළ මට්ටමක පවතින නිසා අද එවන් චෝදනා එල්ල වන්නේ නැහැ. භූමියේ සැබෑ තත්ත්වය මෙයද ?\n\nවිදේශ කටයුතු රාජ්‍ය අමාත්‍යවරයා මෙම අදහස් පළ කර සිටියේ ‘ස්ථාවර රටකට සැවොම එක මඟකට’ මැයෙන් ජුලි 26 දින ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක් වෙමිනි.\n\nපළමුවන වරට 2015 දී පාර්ලිමේන්තුවට පත්වූ තාරක බාලසූරිය හිටපු කැබිනට් අමාත්‍යවරයකු වූ ජගත් බාලසූරිය සහ දකුණු පළාතේ හිටපු ආණ්ඩුකාරවරියක වූ කුමාරි බලසූරියගේ පුත්‍රයාය.\n\nඔහුගේ පළමුවන පාර්ලිමේන්තු පත්වීම ශ්‍රී ලංකා නිදහස් පක්ෂය නායකත්වය දුන් එක්සත් ජනතා නිදහස් සන්ධානය හරහා සිදුවිය. ඒ 2015 මහ මැතිවරණයේදීය.\n\nතාරක බාලසූරිය දෙවන වරට පාර්ලිමේන්තුවට පත්වන්නේ රාජපක්ෂවරුන් නායකත්වය දුන් ශ්‍රී ලංකා පොදුජන පෙරමුණ (පොහොට්ටු පක්ෂය) හරහාය. ඒ 2020 අගෝස්තු පැවති මහා මැතිවරණයේදීය.\n\nගෝඨාභය රාජපක්ෂ ජනාධිපතිවරයා තරුණ දේශපාලනඥයාව තමන්ගේ කලාපීය සහයෝගිතා රාජ්‍ය අමාත්‍යවරයා ලෙස පත්කර ගත්තේය. එම අමාත්‍යාංශයේ නම වෙනස් වුවත් ඔහු විදේශ කටයුතු පිළිබඳ රාජ්‍ය අමාත්‍යවරයා ලෙස කටයුතු කළේය. ආරම්භයේදී විදේශ කැබිනට් අමාත්‍යධූරය දිනේෂ් ගුණවර්ධන දැරීය. පසුව එම ධූරය මහාචාර්ය ජී. එල්. පීරිස් ට හිමිවිය. ජර්මනියේ උපත ලද තාරක බාලසූරිය විදේශයකදී උපන් වර්තමාන පාර්ලිමේන්තුවේ සිටින එකම මහජන නියෝජිතයා විය යුතුය.\n\nඅගෝස්තු 12, 2020 කලාපීය සහයෝගිතා අමාත්‍යවරයා ලෙස පත්වූ තාරක බාලසූරිය ‘අරගලය’ ගෝඨාභය රාජපක්ෂ ආණ්ඩුවට ප්‍රබල අභියෝගයක් එල්ල කළ 2022 මැයි මාසයේදී එම තනතුරින් ඉවත් විය.\n\nවික්‍රමසිංහ ජනාධිපතිවරයාගේ දෙදින නවදිල්ලි සංචාරයෙන් දින කීපයකට පසුව විදේශ කටයුතු රාජ්‍ය අමාත්‍යවරයා ලෙස කළ ප්‍රකාශය මත පදනම්ව වර්තමාන ශ්‍රී ලංකා විදේශ සම්බන්ධතා සාකච්ඡාවට භාජනය කරමු. ඔහුට එම අමාත්‍ය ධූරය ලැබුණේ 2022 සැප්තැම්බර් 8 දිනය. ඒ එජාප නායක වික්‍රමසිංහ පොහොට්ටු පක්ෂය විසින් ජනාධිපතිවරයා ලෙස පාර්ලිමේන්තුව හරහා තෝරා පත්කර ගැනීමෙන් සති කීපයකට පසුවය.\n\nසැබෑ අභියෝගය\n\nද්‍රවිඩ ත්‍රස්තවාදය පරාජය කළ ශ්‍රී ලංකාව මුහුණ දෙන විදේශ අභියෝගයේ දිග, පළල සහ ගැඹුර පාර්ලිමේන්තුව නියෝජනය කරන සියලුම පක්ෂ අවබෝධ කරගත යුතුමය. එම තත්ත්වය නිසි ලෙස කළමනාකරණය කර ගැනීමට නම් රජය සහ විපක්ෂය විදේශ ප්‍රතිපත්තිය සම්බන්ධයෙන් රට මුහුණ දෙන අතිශය තීරණාත්මක අර්බුදකාරී තත්ත්වය තේරුම්ගත යුතුය. යම් එකඟතාවකයට පැමිණිය යුතුය. නමුත් රජයට හෝ විපක්ෂයට වර්ධනය වෙමින් පවතින ගැටලුකාරී තත්ත්වයට සාර්ථකව මුහුණ දීමේ කිසිදු අවශ්‍යතාවයක් තිබෙන බව නොපෙනේ. සැබෑ අධ්‍යයනයක් කළා නම් විදේශ රාජ්‍ය අමාත්‍යවරයා නිදහසින් පසුව ක්‍රියාත්මක හොඳම විදේශ ප්‍රතිපත්තිය වර්තමානයේ ක්‍රියාවට නංවා තිබෙන බවට ප්‍රකාශයක් කරන්නේ නැත.\n\n(1) ශ්‍රී ලංකාවේ ආර්ථිකය බංකොළොත් වී ඇති බවට ගෝඨාභය රාජපක්ෂ රජය 2022 අප්‍රේල් මාසයේ පිළිගැනීම,\n\n(2) මූල්‍ය අර්බුදයට පිළියම ලෙස ජාත්‍යන්තර මූල්‍ය අරමුදලෙන් ඇමෙරිකානු ඩොලර් බිලියන 2.9 ක ණයක් ලබා ගැනීම,\n\n(3) වර්තමාන අර්බුදය හමුවේ අසල්වැසි ඉන්දියාවට ඇමෙරිකානු ඩොලර් බිලියන 4 කට වඩා ණය වීම,\n\n(4) ශ්‍රී ලංකාව ද්‍රවිඩ ජන සංහාරයක් කළ බවට කැනඩාව 2022 මැයි මාසයේ නිළ වශයෙන් ප්‍රකාශයක් කිරීම සහ එම ප්‍රකාශය නැවත නැවතත් අවධාරණය කිරීම,\n\n(5) චීනය සමඟ ශ්‍රී ලංකාව පවත්වන දීර්ඝකාලීන සම්බන්ධතාවලට ඇමෙරිකාව නායකත්වය දෙන රටවල් හතරක කණ්ඩායම (ඉන්දියාව, ජපානය සහ ඔස්ට්‍රේලියාව) එල්ල කරන බලපෑම නොසලකා වික්‍රමසිංහ – රාජපක්ෂ ආණ්ඩුවට කිසිසේත්ම කටයුතු කළ නොහැක.\n\n(6) චීනය ශ්‍රී ලංකාවේ ප්‍රධානතම ආයෝජකයෙකි එලෙසම ණය සපයන්නෙකි,\n\nඉන්දියාවේ මැදිහත්වීමෙන් 1988 දී ව්‍යවස්ථාවට ඇතුළු කළ 13 වැනි සංශෝධනය සම්පූර්ණයෙන්ම ක්‍රියාත්මක කිරීමට නවදිල්ලිය දිගින් දිගටම කරන බලපෑමද නොසලකා කටයුතු කිරීම ද අවාසනාවන්ත තත්ත්වයකි. යහපාලන රජය 2015 ඔක්තෝබර් 1 දින ජිනීවා මානව හිමිකම් කවුන්සිලයේ කළ පාවාදීම නිසා ජාත්‍යන්තර පරීක්ෂණයකට ශ්‍රී ලංකාව ලක්වී ඇති බව ද විදේශ රාජ්‍ය අමාත්‍යවරයා අමතක කර ඇති බව පෙනේ.\n\nජිනීවා තර්ජනයට අමතරව කැනඩාව මහින්ද රාජපක්ෂ සහ ගෝඨාභය රාජපක්ෂ හිටපු ජනාධිපතිවරුන් දෙදෙනා ද්‍රවිඩ සංහාරයට වගකිව යුතු බවට 2023 ජනවාරි මාසයේ කළ ප්‍රකාශය රාජ්‍ය අමාත්‍යවරයා සම්පූර්ණයෙන්ම අමතක කර දමා ඇත.\n\nජනාධිපති මාධ්‍ය අංශයේ පැවති සාකච්ඡාවේදී ඉහත සඳහන් කරුණු මාධ්‍යවේදීන් මතු කිරීමට අපොහොසත් වීම බලවත් කනගාටුවට හේතුවකි. ඇත්ත වශයෙන්ම වර්තමානයේ උද්ගතවී ඇති දේශපාලනික – ආර්ථික -සමාජීය අර්බුදය හමුවේ ශ්‍රී ලංකාවේ විදේශ ප්‍රතිපත්තිය උඩු යටිකුරු වී ඇත. චීනයට එරෙහිව ක්‍රියාත්මක කර ඇති ගෝලීය මෙහෙයුම තුළ ශ්‍රී ලංකාව දැඩි පීඩනයකට ලක් වී ඇත. රනිල් වික්‍රමසිංහ ජනාධිපතිවරයා බලයට පත්වී හරියටම වසරකට පසුව නව දිල්ලියේ කළ සංචාරය අවධාරණය කළේ ශ්‍රී ලංකාව සම්බන්ධයෙන් මෝඩි රජය ක්‍රියාත්මක කර ඇති උපාය මාර්ගික වැඩපිළිවෙළයි.\n\nචීන – ලංකා සම්බන්ධතා\n\nචීන – ශ්‍රී ලංකා ද්වීපාර්ශික සම්බන්ධතාවය කිසිසේත්ම බටහිර බලවේග සහ ඉන්දියාවේ අවසරය මත සිදුවිය යුතු නැත. නමුත් චීනය ශ්‍රී ලංකාව තුළ ඉන්දියාවට එරෙහිව මෙහෙයුමක් දියත් කර ඇති බව අවධාරණය කරමින් නැවතත් මෝඩි රජය චීන නෞකා සහ සබ්මැරීන් කොළඹට පැමිණීම සම්බන්ධයෙන් කනස්සල්ල පල කර ඇත. ඒ වික්‍රමසිංහ ජනාධිපතිවරයාගේ සංචාරයේදීය. ඉන්දියාව ශ්‍රී ලංකාව සම්බන්ධයෙන් අනුගමනය කරන ක්‍රියාදාමය ආන්දෝලණාත්මකය. එලෙසම අසාධාරණය.\n\nඉන්දියාව, ජපානය, ඔස්ට්‍රේලියාව සහ ඇමෙරිකාවට අයත් හමුදා කොළඹ සහ ත්‍රිකුණාමලය ඇතුළු ප්‍රදේශවලට කිසිදු විරෝධතාවයක් නොමැතිව පැමිණෙන තත්ත්වයක් තුළ චීනය සම්බන්ධයෙන් පමණක් වෙනස් ක්‍රියාදාමයක් අනුගමනය කිරීමට ශ්‍රී ලංකාවට බල කිරීම සාධාරණද?\n\nශ්‍රී ලංකා සහ ඇමෙරිකාව අතර 2017 අගෝස්තු මාසයේ අත්සන් කරන ලද ගිවිසුමක් අනුව ශ්‍රී ලංකාවේ ඕනෑම වරායක්, ගුවන්තොටුපළක් සහ ගුවන් පාලන ප්‍රදේශය පාවිච්චි කිරීමට ලෝක බලවතාට අවස්ථාව ඇත. න්‍යෂ්ටික අවිවලින් සන්නද්ධ වී ඇති ඇමෙරිකානු හමුදාවලටද කිසිදු බාධාවක් නැත. මෑතකදී ප්‍රංශයට අයත් ඔත්තු බැලීමේ විශේෂ යාත්‍රාවක් කොළඹ වරායට පැමිණීම ද රහසක් නොවේ.\n\nනමුත් ඉන්දියාව කලක් පෝෂණය කළ ත්‍රස්තවාදය පරාජය කිරීමට අවශ්‍ය ශක්තිය ශ්‍රී ලංකාවට නොමඳව ලබා දුන් චීනය තම නෞකාවක් කොළඹට හෝ අනෙකුත් වරායකට එවීම ජාත්‍යන්තර සිද්ධියක් බවට පත් කිරීම අවාසනාවන්ත තත්ත්වයකි. පසුගිය වසරේ අග භාගයේ හම්බන්තොට වරායට අධි තාක්ෂණික චීන යාත්‍රාවක් පැමිණීම සම්බන්ධයෙන් ඉන්දියාව අසාධාරණ ලෙස කටයුතු කළාද යන ප්‍රශ්නය විමසා බැලිය යුතුය. චීනය, පකිස්ථානය සහ ඊශ්‍රායලය මෙන්ම රුසියාවද ත්‍රස්තවාදයට එරෙහි සටනේදී ශ්‍රී ලංකාවට සහය විය.\n\nකොළඹට බෝම්බ හෙලූ ජපානය අද ශ්‍රී ලංකාවේ මිත්‍රයෙකි. ප්‍රධාන ජපන් යුද නැව් කොළඹට පැමිණෙන අවස්ථාවලදී එම නාවික හමුදා නිලධාරීන් බොරැල්ලේ පිහිටි කනත්තට ගොස් දෙවන ලෝක සංග්‍රාමයේදී ශ්‍රී ලංකාවට ප්‍රහාර එල්ල කළ අවස්ථාවේදී මියගිය තම ජාතිකයන් සමරති. පසුගිය ජුලි මාසයේදීය ජපන් නාවික හමුදාව එම චාරිත්‍රවල යෙදිනි.\n\nතමන්ම පෝෂණය කළ ද්‍රවිඩ ත්‍රස්තවාදීන් සමඟ (1987-1990) සටන්වලදී මියගිය ඉන්දීය සෙබළුන් සැමරීමට යුද ස්මාරක ශ්‍රී ජයවර්ධනපුර කෝට්ටේ සහ යාපනයේ පලාලි ප්‍රදේශයේ ඇත. ඉන්දීය නියෝජිතයන් (අග්‍රාමාත්‍යවරුන් ඇතුළුව) කෝට්ටේ යුද ස්මාරකයට ආචාර පුද කර ඇත.\n\nකෙසේ වෙතත් චීනය හම්බන්තොට වරාය වසර 99 කට බද්දට ගත් ආකාරය ඉතාමත් ආන්දෝලණාත්මකය. එලෙසම අසාධාරණය. චීනය හම්බන්තොට වරායට කළ ආයෝජනයට ප්‍රශංසාව හිමි විය යුතුය. ඒ ද්‍රවිඩ ත්‍රස්තවාදීන් සමඟ කිසිසේත් නිම කළ නොහැකි යුද්ධයක ශ්‍රී ලංකාව පැටලී ඇති බවට බටහිර අවධාරණය කරන අවස්ථාවක සැලකිය යුතු ආයෝජනයක් කිරීමයි. නමුත් ඊට වසර 10 කට පසුව චීනය හම්බන්තොට තම අණසකට ගත් ආකාරය කිසිසේත් සාධාරණීකරණය කළ නොහැක.\n\nහම්බන්තොට වරාය චීනයට ඇමෙරිකානු ඩොලර් බිලියන 1.2 කට බදු දීම යහපාලන සමයේදී සිදුවිය. එම ආණ්ඩුවේ අග්‍රාමාත්‍යවරයා එජාප නායක වික්‍රමසිංහ විය. තාරක බාලසූරිය එම ආණ්ඩුවේ සමාජ ආරක්ෂක රාජ්‍ය අමාත්‍යවරයා විය. යහපාලන කථානායක කරු ජයසූරියගේ 225 සමන්විත සමස්ත පාර්ලිමේන්තුව වෙනුවෙන් චීනයෙන් කළ ඉල්ලීමක් පරිදි මැති ඇමැතිවරුන් අවම වශයෙන් චීනයේ සංචාරය කළ බව රටට මතක් කළ දිය යුතුය. පාර්ලිමේන්තු මන්ත්‍රීවරුන් 225 ට සහ ඉහළ නිලධාරීන්ටද කථානායකවරයාගේ මැදිහත්වීමෙන් චීනය පරිගණක 230 කට ආසන්න ප්‍රමාණයක් ලබා දුන් බවද රහසක් නොවේ.\n\nමහින්ද රාජපක්ෂ ජනාධිපතිවරයා 2015 දී පරාජය කිරීමට ප්‍රබල දායකත්වයක් දුන් මාදුළුවාවේ සෝභිත හිමියන් සැමරීමට ඉන්දියාව අනුරාධපුර දිස්ත්‍රික්කයේ නිවාස 153 කින් සමන්විත ඇලපාතගම ඉදිකිරීමට කථානායකවරයාගේ මැදිහත්වීමෙන් ශ්‍රී ලංකා රුපියල් මිලියන 300 ලබා දීමට 2017 ජුලි මාසයේ ශ්‍රී ලංකාව සමඟ ගිවිසුම්ගත විය.\n\nඉන්දු පැසිෆික් ආරක්ෂාව සහ ජපානය\n\nකවුරු බලයේ සිටියත් විදේශ සම්බන්ධතා ශ්‍රී ලංකාවට අවශ්‍ය ආකාරයට හැසිරවිය නොහැක. මෑතකදී ජපාන විදේශ අමාත්‍ය යෝශිමෂා හයාෂි කොළඹ කළ සංචාරයේදී අවධාරණය වූයේ ඇමෙරිකානු ගැති ප්‍රතිපත්තියක් අනුගමනය කරන ජපානය උත්සුක වන්නේ තමන්ගේ ඉන්දු පැසිෆික් උපාය මාර්ගයට ශ්‍රී ලංකාව ද ඈඳා ගැනීම බව සක්සුදක්සේ පැහැදිලිය. යුක්රේනය සම්බන්ධයෙන් රුසියාව අනුගමනය කරන ක්‍රියාදාමය සම්බන්ධයෙන්ද ජපාන රාජ්‍ය තාන්ත්‍රිකයා ශ්‍රී ලංකා විදේශ අමාත්‍ය ජනාධිපති නීතිඥ අලි සබ්‍රිට තම රටේ ස්ථාවරය දැනුම් දුන්නේය.\n\nකිසිදු විමසීමකින් තොරව ජපානය ක්‍රියාත්මක කිරීමට සියලු කටයුතු සූදානම් කර තිබූ සැහැල්ලු දුම්රිය ව්‍යාපෘතිය 2020 අග භාගයේ අවලංගු කර ගෝඨාභය රාජපක්ෂ රජය ජපන් සම්බන්ධතා බරපතළ අර්බුදයකට ලක් කළේය. ගුවන් සේවා අමාත්‍ය නිමල් සිරිපාල ද සිල්වා සම්බන්ධයෙන් ජපානය ගෝඨාභය රාජපක්ෂ ජනාධිපතිවරයාට කළ අල්ලස් පැමිණිල්ල, ජනාධිපතිවරයාගේ නියමයෙන් එම අමාත්‍යවරයා ඉල්ලා අස්වීම සහ පරීක්ෂණයකින් පසුව වික්‍රමසිංහ ජනාධිපතිවරයා ශ්‍රීලනිප සාමාජිකයාව එම අමාත්‍ය ධුරයටම පත් කිරීම ජපානයේ අසතුටට හේතු වූවාද?\n\nකවුරු කෙසේ කීවත් අතරමග නැවතුණු කිසිදු ජපානය මුදල් ආයෝජනය කළ ව්‍යාපෘතියක් හදිසියේ ක්‍රියාත්මක නොවන බව අමුතුවෙන් කිව යුතු නොවේ. ජපන් සැහැල්ලු දුම්රිය ව්‍යාපෘතිය කඩාකප්පල් කළ පොහොට්ටු පක්ෂය වික්‍රමසිංහ ජනාධිපතිවරයා සමඟ දේශපාලන දීගයක බව ජපානය නොසලකා කටයුතු කිරීමට සූදානම් නැති බව පෙනේ.\n\nගෝඨාභය රාජපක්ෂ ජනාධිපතිවරයා ඉවත් කිරීමට ඇමෙරිකාව සහ ඉන්දියාව මැදිහත් වූ බවට ජාතික නිදහස් පෙරමුණේ නායක විමල් වීරවංශ පසුගිය අප්‍රේල් මාසයේ කළ චෝදනාව ලෙහෙසියෙන් බැහැර කළ නොහැක. ඇමෙරිකානු තානාපතිවරිය හිටපු අමාත්‍යවරයාගේ නමය: සැඟවුණු කතාව ප්‍රබන්ධයක් ලෙස හැඳින්වුවත් කථානායක මහින්ද යාපා අබේවර්ධන ට ඇමෙරිකානු තානාපතිවරිය කළ යෝජනාව එතුමා අද වනතුරු ප්‍රතික්ෂේප කර නැත. ඇමෙරිකානු මෙහෙයුම එවකට අග්‍රාමාත්‍ය රනිල් වික්‍රමසිංහ ට එරෙහිවද ක්‍රියාත්මක කළ බවට වීරවංශ මන්ත්‍රීවරයා කළ ප්‍රකාශය ජනාධිපතිවරයා ද ප්‍රතික්ෂේප කර නැත. නමුත් මෑතකදී මහා බ්‍රිතාන්‍යයේ කළ සංචාරයකදී වික්‍රමසිංහ ජනාධිපතිවරයා අවධාරණය කළේ අරගලය සමයේ ඔහුට එල්ල කළ බලපෑම සහ ඔහුගේ පෞද්ගලික නිවාසය ගිනි තැබීමයි.\n\nෂමින්ද්‍ර ෆර්ඩිනැන්ඩු",
       "URL": "https://divaina.lk/%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%84%e0%b7%9c%e0%b6%b3%e0%b6%b8-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b6%b4%e0%b7%8a%e0%b6%bb%e0%b6%ad/",
       "Category": "visheshanga",
       "Parent URL": "https://divaina.lk/category/visheshanga//page/47/"
}