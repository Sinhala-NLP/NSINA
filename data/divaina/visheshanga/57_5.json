{
       "Source": "divaina",
       "Timestamp": "July 23, 2023",
       "Headline": "පහළ පොත්තන පසුකර කතරගම කිරි වෙහෙරට",
       "News Content": "කූඩාරම් නොගසා, අහස් වියන යට, තරු මල් යායේ සුන්දරත්වය විඳිමින් අපගේ ගමනේ දෙවැනි රාත්‍රිය ගෙවා දැමූ අප පසු දා හිමිදිරියේ ම සැරසුණේ තවත් අභියෝගාත්මක කිලෝ මීටර 30ක් පමණ ගෙවා දැමීමට ය. යාල කලාප අංක 2 අග්ගිස්සේ මැණික් ගඟ අසබඩ පිහිටි “වරහන” නමැති නවාතැන දක්වා වූ ගමන් මාර්ගය කොටස් දෙකකට බෙදා දැක්විය හැකිය. එහි පළමු කොටස ළිං තුන – කටුපිලආර – මැණික් ගඟ සහ, එතැන් සිට වරහන වශයෙනි. මෙම පාද යාත්‍රාවේ එන බැතිමතුන් සඳහා ශ්‍රී දළදා මාළිගාව විසින් කටුපිලආරේ දී දන්සලක් පවත්වනු ලබයි. බොහෝ දෙනෙක් එතැනින් සප්පායම් වී තවත් දුරක් ගෙවා මැණික් ගඟ අසල නවාතැන් ගන්නා අතර, තවත් කොටසක් එතැන ද පසු කරමින් වරහන වෙත ගමන් කරනු ලබයි. අප හතර දෙනාගේ කල්ලිය අයත් වූයේ එම අවසන් කොටසට යි. වරහනට ළඟා වීමට පෙර මැණික් ගං කොමළියගේ පහස හිතේ හැටියට ලබමින් ප්ලේන්ටියකින් රස නහර පිනවා ගත් බවත් සටහන් කළ යුතු ම යි.\n\nහොඳම දේ අවසනට වගේ එරැය තමයි රැය! වරහන යනුවෙන් හඳුන්වන ස්ථානයේ ඇති තවත් විශේෂත්වයක් වන්නේ එහි ඇති නිකේතනයක් වන් කුඩා ගොඩනැගිල්ල යි. එසේ ම, එය, යාල කලාප අංක 1 සහ 2 වෙන් කරන කඩඉම යි. අපගේ ගමනේ තෙවැනි දින වූ එදින සවස 3.30 පමණ වන විට වරහනට ළඟා වීමට, මේ වන විට පාද යාත්‍රාවේ නිපුණයන් වී සිටින අපට හැකියාව ලැබුණි. එම නිසා ම දෝ අප කණ්ඩායමට පාද යාත්‍රාවට අදාළ ව යාල වනෝද්‍යානයේ පිටවුම් දොරටුව වන කටගමුව දක්වා එදිනම ගමන් කිරීමට උවමනා විය. නමුත් වරහන අසල රාජකාරියේ නියැලී සිටි වනජීවී සහ හමුදා නිලධාරින්ගේ අදහස වූයේ එය නම් නිසැක ව ම මරු කටට පැනීමක් බවයි. යාල කලාප අංක 1 හි රජකම් කරන අලි, දිවි, වලසුන් එළි පහළියට එන වෙලාව එය බවත්, එම නිසාම සෆාරි ජීප්කරුවන් ද එම පෙදෙස් ආක්‍රමණය කරන බවත් පැවසූ ඔවුන් අපගේ එම අදහස් ලත් තැන ම ලොප් කරවී ය.\n\nනිසල ව ගලා බසින මැණික් ගඟ මැද ඇති වැලි ගොඩැල්ල මෙම ගමනේ අවසන් රාත්‍රිය ගත කිරීමට අප විසින් තෝරා ගත් තෝතැන්න විය. රූස්ස කුඹුක් ගස් අතරින් ගලා බසින ගං දෑලක, අවට සොබා සෞන්දර්යයේ සුන්දරත්වයට සම වැදී රැය පහන් කිරීම බොහෝ වනලෝලීන්ගේ සිහිනය යි. එම අලංකාර අවස්ථාවට ළඟා වී සිටීම පිළිබඳ සතුටු වෙමින්, ඊට ලක ලෑස්ති වූ අප වෙත පැමිණි වනජීවී නිලධාරීන් පැවසුයේ මෙම බිම් තීරුව අලින්ගේ මංකඩක් බවයි. එසේ ම, වලසුන් දිය බීමට එන ස්ථානයක් බවයි. එම නිසා ගිනි මැලය අනිවාර්ය බවත්, අවධානය ඊටත් වඩා අවශ්‍ය බවත් පැවසූ ඔවුන්ගේ එම අවවාද, දෙන්නන් වාලේ දුන් අවවාද නොවන වග තේරුම් යෑමට අපට එතරම් වෙලාවක් ගත වූයේ නැත.\n\nගඟ මැද අප අසලම වාගේ වාඩිලා ගත් හින්දු බැතිමතුන් කණ්ඩායම අපටත් එක්කම රාත්‍රී ආහාරය පිළියෙල කළ බැවින් අපට අපගේ රාත්‍රී ආහාරය සඳහා විශේෂ වෙහෙසක් දැරීමට සිදු නොවී ය. එසේ වුවත්, අවධානයෙන් බැහැර වීමට නම් කිසිම ඉඩක් නොවී ය. රාත්‍රී 10 පමණ වන විට ගං දෑලේ සිටි සියලු ම කණ්ඩායම් ඒකමිතියකට පැමිණියේ තම තමන්ගේ කණ්ඩායම්වලින් එක් අයකු වත් නිදි වර්ජිතව සිටිමින් මුර වැඩේ කළ යුතු බව ය. ඒ අනුව, සමහරු තම සුපුරුදු නින්දට වැටුණු අතර තවත් සමහරු මේ අපූරු රාත්‍රිය නිදි නොලබමින් වින්දනය කිරීමට තීරණය කළෝය. රැහැයි හඬ සහ මැණික් නදියේ ගලා බසින වතුර හඬත්, තොරතෝංචියක් නැතුව උඩ පනින මාළුන්ගේ හඬත් හැරුණු කල අවට පරිසරයේ පවතින්නේ ගුප්ත නිහඬ බවකි. වලාකුළුවලින් තොර අහස් කුස පුරා පිපී ඇති සුවහසක් තරුමල්, චමත්කාරජනක රටා මවමින් නියෝන් එළියේ සහ සොබා ආලෝකයේ ඇති අරුමැසි වෙනස අපට වටහා දෙයි. ඒ අතර ම, හිත් කොනක තැන්පත් වී ඇති අලි කොටි වලස් බිය ද වරින් වර උඩ යට යමින් බය බිරාන්ත වන අන්දමේ චිත්ත රූප මවනු ලබයි.\n\nඩෝං…! එක් වරම ඇසුණු හඬින් වික්ෂිප්ත වූවෙක් නැති වුවත්, ඒ අලි වෙඩිල්ලක් හෙවත් වනඅලින් පලවා හැරීම සඳහා වනජීවී නිලධාරින් විසින් උපයෝගී කරගනු ලබන උපක්‍රමයක් බව තේරුම් ගැනීමට අපට හැකි විය. නිදිකුම්බරයෝ යළිත් තම සුපුරුදු සිහින ලෝකයට ඇතුළු වූ අතර, අනෙක් අය රාත්‍රියේ සුන්දරත්වය සමග නැවතත් ඒකාත්මික වූවෝ ය. කෙසේ වුවත් ඒ එතරම් වේලාවකට නොවේ.\n\nවෙලාව රාත්‍රී 12ට ආසන්න ය. එක් වර ම නැගුණු මහා ඝෝෂාවකින් නිදිවර්ජිතයන් මෙන්ම නිදිකුම්බරයන් ද තුෂ්නිම්භූත විය. ඒ ඇහෙන්නේ හරෝ හරා හඬ බවත්, කුමක් හෝ අන්තරාවක් කාට හෝ අත් වී ඇති බවත් තේරුම් ගැනීමට වැඩි වේලාවක් ගත නොවී ය. කවුරු කවුරුත් තම අත ඇති විදුලි පන්දම් වනය දෙසට එල්ල කර ගෙන ය. අලියා ද දිවියා ද වලසා ද, කාගෙ කාගේත් පැනය එය විය. හරෝ හරා හඬ දැන් ඝෝෂාවක් බවට පත් වී හමාර ය. සෑම මුහුණකම ඇත්තේ බිය මුසු චකිතය යි. සමහරු ගඟ මැද දණක් වතුරේ ය. ඒ, මාරයා එන ඉවුර බලා අනෙක් ඉවුරට මාරු වීමට ය. තවත් සමහරු දෙවියන්ට ස්තෝත්‍ර ගායනා කරයි. කන්නලව් කරයි. සිහිල් සුළං හමා ගියත් ගත දහදියෙන් පෙඟිලා ය. පැයක් පමණ වේලා පැවැති ඒ කලබගෑනිය ක්‍රමයෙන් අඩුව ගියත්, ඉන්පසු නින්දක් නම් අප කිසිවකු අහලට වත් නොපැමිණියේ ය.\n\nපසු දා දැන ගත් පරිදි තමන්ගේ නිවහනට අනවසරයෙන් ආවේ කවුදැයි බැලීමට පැමිණ තිබුණේ අලි රංචුවකි. කෑ ගසා එළවා නොදැමුවා නම් සමහර විට එකකු දෙන්නකු උන්ගේ පා පහරකට ලක් වන්නට බොහෝ දුරට ඉඩ තිබුණි. එසේ වුවත්, අපට ඒ ගැන කිසි ම පැමිණිල්ලක් කිරීමට අයිතියක් නොමැත්තේ අප සිටින්නේ උන්ගේ රජදහනේ නිසා ය. ගෙදර ඇත්තන් නැති අතරේ අනුන්ගේ ගෙදරකට ගොස් අනවසරයෙන් ඔවුන්ගේ කාමරවල නිදා ගැනීමට අපට ඇති අයිතිය කුමක් ද?\n\nනිදි වර්ජිත රාත්‍රියකින් පසු අප දැන් එළැඹ සිටින්නේ අපගේ චාරිකාවේ සිවු වැනි දිනට යි. එනම්, අවසන් දිනට යි. වරහන භූමියටත්, මැණික් ගං කොමලියටත් සමු දෙමින් අප දැන් ගමන් කරන්නේ යාල කලාප අංක 1හි ඇති කටගමුව පිවිසුම් දොරටුව වෙත යි. කිලෝ මීටර 10ක් පමණ වූ එම දුර ද එතැන් සිට කතරගම දක්වා වූ තවත් කිලෝ මීටර 12 ක පමණ වූ දුරත් අවසන් කිරීමේ අරමුණින්, වනයේ ඇති රක්ත වර්ණ වීර ඵල බුදිමින් අපි ඉදිරියටම ගමන් කළෙමු. සෆාරි ජීප් රථ ද දැන් දැන් අප ඉදිරියට පැමිණෙන අතර ඒවායේ උජාරුවට ගමන් කරන්නන් අප දෙස බලන්නේ වන සතුන් දෙස බලන විලාසයෙනි. ඒ, සිය ගණනක් වූ බැතිමතුන්ගේ හරෝ හරා නාදය හේතුවෙන් අලි කොටි වලසුන් ගෝනුන් කැලය ඇතුළට ගොස් ඇති නිසා උන් දැක බලා ගැනීමට ඔවුනට අවස්ථාවක් නැති නිසා ද එසේත් නැත්නම් දින ගණනාවක් පුරාවට මඩ ගොඩ, දිය කඩිති, තණ පිටි, විල්ලු හරහා කිලෝ මීටර 100කට ආසන්න ප්‍රමාණයක් ඇවිදීම කරණ කොට ගෙන අපගේ බාහිර ස්වරූපයේ ඇති වූ තිබූ “යකා පෙනුම” නිසා දැයි නොදනිමු.\n\nඅතුරු අන්තරාවකින් තොරව මෙම දීර්ඝ පා ගමන නිමා කිරීමට කඳ සුරිඳුන්ගේ පිහිට සහ ආශිර්වාදය අත්‍යවශ්‍ය බව බැතිමතුන්ගේ විශ්වාසය යි. එනයින් ම, අවට පරිසරය හෝ සතා සීපාවා පිළිබඳ වගේ වගක් නැතුව මහ වන මැද දමා යන පොලිතීන්, ප්ලාස්ටික් වන සතුන්ගේ සෞඛ්‍යාරක්‍ෂාවට සහ පරිසරයේ සමබරතාවට විශාල තර්ජනයක් බව බැතිමතුනට නොවැටහීම; වඩාත් නිවැරදිව කියන්නේ නම් වුවමනාවක් නැතිකම වන සතුන්ගේ අවාසනාව යි. කතරගම, මහනුවර මතු නොව ගංගාරාමයේ හෝ දෙවුන්දර පෙරහැරට ගියත්, ශ්‍රී පාද නමස්කාරයට, නල්ලූර් කෝවිලට, දවටගහ පල්ලියට හෝ තලවිල මංගල්ලයට ගියත් කසළ නිසි ලෙස බැහැර කිරීමට අප දක්වන අවම උනන්දුව ගැන නම් කවුරු කවුරුත් ජාති ආගම් කුල හෝ දුප්පත් පොහොසත් භේදයකින් තොරව ලජ්ජාවට පත් විය යුතු ය.\n\nසමස්ත පාද යාත්‍රාව පුරා ගමන් කරන මහ පිරිස දෙවර්ගයකට බෙදා දැක්විය හැකිය. බැති සිත පෙරදැරිව කතරගම දෙවිඳුන්ගේ ආශිර්වාදය පතා මහත් වීරියෙන් සහ කැපවීමෙන් එම දුෂ්කර මඟ ගෙවා යන පිරිස ප්‍රධාන කොටස වන අතර අනෙක් පිරිස සමන්විත වන්නේ මෙහි සොබාසිරිය අත්දකිනු රිසියෙන් පාද යාත්‍රාවට සහභාගි වන්නන් ගෙනි. හුදුු විනෝදාස්වාදය පතා ගමනේ යෙදෙන්නන් අතලොස්සක් ද නැත්තේ නොවේ. බැතිමත්තු බොහෝ විට කහ වර්ණයෙන් යුතු සරල සැහැල්ලු ඇඳුමින් සැරසී චාරිකාවේ යෙදෙති. ඒ අතරින් සමහරු දෙපයට කිසිත් නොදමා හෝ වැඩිම වුණොත් රබර් සෙරෙප්පු යුගලක් දා ගමන් කරනු දක්නට හැකිය. බොහෝ වනලෝලීන් ද ඇතුළු අනෙක් පිරිස නේක වර්ණයෙන් මෙන්ම නවීන පන්නයේ පාවහන්, හිරු එළියෙන් සම ආරක්‍ෂා කරනවා යැයි කියන ක්‍රීම් වර්ග, අත්වාරු ආදියේ උදව්වෙන් සහ කැමරා ආම්පන්න එල්ලා ගෙන ගමනේ යෙදෙති. දියකඩිති හෝ මඩකඩිති අසල දී ඔවුනට තමන්ගේ උජාරු ඇඳුම් පැළඳුම් සහ මිල අධික සපත්තු උනා දමා සාමාන්‍ය බවට පත් වීමට සිදු වීම ජීවිතය පිළිබඳ එක්තරා අන්දමක සියුම් පාඩමක් ද වැන්න.\n\nමෙම පාද යාත්‍රාව පිළිබඳ උනන්දුවක් දක්වන එහෙත් ඊට සහභාගි වීමට නොහැකි බොහෝ අයට ඇති ගැටලුවක් වනුයේ යාල, කුමන වැනි මහා අභය භූමි මැදින් පයින් ගමන් කරන අතරතුර සතුන් ගෙන් කරදර ඇති නොවන්නේ ද යන්නයි. පාද යාත්‍රාවේ යෙදුණු එක් බැතිමතකු ඒ පිළිබඳ පැවසුවේ මහානුභාවසම්පන්න කඳසුරිඳුන්ගේ ඇල්ම බැල්ම නිරන්තරයෙන් මෙම පාද යාත්‍රාව කෙරේ තිබෙන නිසා ආරක්‍ෂාව පිළිබඳ ගැටලු නැති බවයි. ඊට අමතරව, ඔවුන් මෙම ගමන පුරා අඳින කහ, තැඹිලි සහ රක්ත වර්ණ මිශ්‍රිත ඇඳුම් පැළඳුම් සතුනට වඩාත් හොඳින් දැක ගැනීමට හැකි වුවත් ඒ හේතුව නිසා ම මිනිස්සු ගමන් ගන්නා මාර්ගයෙන් උන් ඉවත් වන බවයි. සත්ව හැසිරීම් රටා පිළිබඳ පොතපතින් උගත්, ගමනේ යෙදුනු එක් අයකු පැවසුවේ කැපී පෙනෙන වර්ණයෙන් සැරසී ගමන් කිරීම වනසතුනට කෙරෙන අත වැනීමක් හෙයින් එය අනතුරුදායක බවයි. ඔහු ඊට දැක් වූ එක් උදාහරණයක් වූයේ ස්පාඤ්ඤයේ ජනප්‍රිය ක්‍රීඩාවක් වූ ගොං පොර සඳහා ඉදිරිපත් වන අය විසින් හරකා උසි ගැන්වීම සඳහා භාවිත කරන්නේ රතු පැහැ රෙදි කඩක් වීමයි. වලසා වැනි ප්‍රහාරකයකු හැරුණු කල බොහෝ සතුන් මිනිසා මඟ හැරීමට උත්සුක වීම මෙවැනි ගමන්වල දී සාමාන්‍යයෙන් අප ද අත්දැක ඇති නිසා බැතිමතුන්ගේ ප්‍රායෝගික දැනුම සහ විශ්වාසය වඩාත් නිවැරදි යැයි හැඟේ. එසේ ම, සමූහයක් වශයෙන් බැතිමතුන් ගමන් කිරීම ද ප්‍රබල හේතුවක් වන්නේ ය.\n\nඒ කරුණු එසේ වුවත් පූර්ණ කැපවීමෙන්, දේව භක්තිය පෙරටු කොට මෙම පාද යාත්‍රාවට දෙසතියක් පුරා සහභාගි වන දහස් ගණන් බැතිමතුන් විසින් මෙයට සම්බන්ධ වන අනෙක් පිරිස වෙතින් කෙරෙන පොදු ඉල්ලීමක් වනුයේ කරුණාකර අපගේ මෙම මහා ආගමික සහ සංස්කෘතික ඉසව්ව විනෝද ගමනක් කර නොගන්නා ලෙසයි. එහි නිර්මලත්වය නොකෙලෙසන ලෙසයි.\n\nඅපට ද මේ දෙපිරිස වෙත ම ඉතාමත් කාරුණිකව මතක් කිරීමට සිදුව ඇත්තේ වෙසෙසින් ම යාල, කුමන වැනි අභය භූමි යනු වනසතුනටම වෙන් වූ පරිසර පද්ධති බවත්, ප්ලාස්ටික්, පොලිතීන්, සිලි සිලි මලු වැනි නොදිරන ද්‍රව්‍ය එහි තැන තැන දමා යෑම වන සතුනගේ ජීවිතවලට මහත් තර්ජනයක් සේ ම පරිසරයේ සමතුලිතතාව බිඳ දමන මහා ව්‍යසනයක් බවයි. භක්තිමත් භාවයට හෝ සොබාසිරියේ මනස්කාන්ත බවට පමණක් ඔබ හිත අරක් ගන්නට ඉඩ නොදී, එම කරුණට ද විශේෂිත ඉඩක් ඔබගේ හිත් තුළ ලබා දෙමින් පාද යාත්‍රාවේ යෙදෙන ලෙස යි. කොටින්ම, වනය නොනසා වනය මැදින් ගමන් කරන ලෙස යි.\n\nමාධව වික්‍රමසිංහපින්තූර : රසික පෙරේරා",
       "URL": "https://divaina.lk/%e0%b6%b4%e0%b7%84%e0%b7%85-%e0%b6%b4%e0%b7%9c%e0%b6%ad%e0%b7%8a%e0%b6%ad%e0%b6%b1-%e0%b6%b4%e0%b7%83%e0%b7%94%e0%b6%9a%e0%b6%bb-%e0%b6%9a%e0%b6%ad%e0%b6%bb%e0%b6%9c%e0%b6%b8-%e0%b6%9a%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/57/"
}