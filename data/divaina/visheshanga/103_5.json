{
       "Source": "divaina",
       "Timestamp": "May 12, 2023",
       "Headline": "ජීවිත කාලෙට එක ඔපෙරාවක් හරි බලන්න ඕනෑ- සාගර විජේසිංහ",
       "News Content": "සාගර විජේසිංහගේ තරණ සීගිරි ඔපෙරාවේ මීළඟ දර්ශන වාරය අද (12 වැනිදා) ප.ව.3.30 ට සහ 7.00 ට මරදාන එල්ෆින්ස්ටන් රඟහලේ දී වේදිකාගත වේ. සාගර සමඟ මේ සංලාපය ඒ වෙනුවෙනි.\n\nතරණ සීගිරි ඔපෙරාව ලංකාවේ රසික රසිකාවියන්ට වැදගත් වන්නේ ඇයි?\n\nසාමාන්‍යයෙන් ඔපෙරාවක් ප්‍රේක්ෂකයින් අතරට රැගෙන ඒම දැවැන්ත ශ්‍රමයක්, කාලයක්, ධනයක් වැයවන කටයුත්තක්. තරණ සීගිරි ඔපෙරාවේ සංගීත නිර්මාණ කිරීමේ කටයුත්ත වසර 2ක් පුරා සිදු කෙරුණා. ශිල්පීන් පුහුණුකර ගැනීමට තවත් වසර 2 ක් ගත වුණා. එවැනි දැවැන්ත ශ්‍රමයක් අවසානයේ තමයි ඔපෙරාවක් එළි දකින්නේ. එනිසා මෙවැනි නිර්මාණ ලංකාවේ ඉතාම විරලයි. ආචාර්ය ප්‍රේමසිරි කේමදාසගේ මානසවිල, දොරමඬල, සොඳුරු වර්ණදාසි සහ අග්නි යනු අපේ රටේ පූර්ව ඔපෙරාත්මක අත්දැකීම්. ඉන් අනතුරුව වසර 15 ක පමණ නිහඬතාවයකින් පසුව තමයි තරණ සීගිරි ඔපෙරාව ඔබ හමුවට එන්නේ. ඒ නිසා මේ විරල කලාත්මක අත්දැකීම් ලංකාවේ ඉතිහාසයට, උරුමයන්ට, අනන්‍යතාවයට ආදර ගෞරව කරන සෑම පුරවැසියෙක්ම නැරඹිය යුතු නිර්මාණයක් ලෙස මා දකිනවා. තමන්ගේ ජීවිත කාලය තුළ එකදු හෝ සිංහල ඔපෙරාවක් නරඹා අත්දකීමක් ලබන ලෙස මා සමස්ත ශ්‍රී ලාංකිකයින්ට ආරාධනා කර සිටිනවා.\n\nතරණ සීගිරි ඔපෙරාව නිර්මාණය වන්නේ කෙසේද?\n\nසීගිරි කුරුටු ගීත ගණනාවකට සංගීතය මුසු කිරීමේ වෑයමක මා නිරතව සිටියා. එම නිර්මාණ ගායනා කරමින් සිටින විට පහල වුණ අදහසක් තමයි මෙයින් ඔපෙරාවක් නිර්මාණය කරන්න බැරි ද කියන එක. මොකද ආචාර්ය ප්‍රේමසිරි කේමදාසගේ අග්නි ඔපෙරාවෙහි ස්වර පුවරු වාදකයෙක් වී සිටි මා එහිදී ලැබූ අත්දැකීම් සහ සද්ජන ඇසුර ඔපෙරා කලාව පිළිබඳ මගේ ඇල්ම වැඩි කළා. සීගිරි කුරුටු ගීයට ඇලුම් කිරීමේ ප්‍රතිඵලයක් විදිහට තමයි මා අජිත් ක්‍රිෂාන්ත සේරම් මහත්මා හට සීගිරිය ගැන ඔපෙරා කතා පිටපතක් හෙවත් ලිබ්‍රෙටෝවක් ලියන්නට ආරාධනා කරන්නේ. ඔපෙරාවක ස්වරූපයට ගායනා කිරීමට අවශ්‍ය වන ආකාරයට උච්චාරණය වන ලෙස ලිබ්‍රෙටෝව රචනා කර ගන්නට අපි සාකච්ඡා වට කීපයක්ම පැවැත්වූවා.\n\nතරණ සීගිරි ඔපෙරාවේ කතා සාරාංශය කෙබඳු ද?\n\nවිමර්ෂණයෙන් තොරව ඒක පාර්ශ්විකව පිළිගත් සීගිරියේ සහ අපේ අනන්‍යතාවයේ අපට මඟ හැරුණු ඉතිහාස සත්‍යය මියැසි ස්වර අලංකරණයෙන් ගෙන් ඒම අපගේ අරමුණු වුණා. ඒ අනුව තරණ සීගිරි ඔපෙරාවේ කතා පුවත ධාතුසේන රජුගේ යුගයේ සිට 13 වන සියවස පමණ තෙක් කාල පරාසයක විහිදෙනවා.\n\nසීගිරි කැටපත් පවුරේ කුරුටු ගී කියවා කුතුහලයට පත්වන සංචාරකයින්ගේ සීගිරි ආගමනය මේ ඔපෙරාවේ පූර්ව රංගයයි. කාශ්‍යප රජු තම දිවියේ අක්මුල් සොයා සීගිරියේ සැරිසරන අයුරු තරණ සීගිරි ඔපෙරාවේ මුඛ්‍ය තේමාවයි. තමන්ගේ අතීත තොරතුරු හෙළිදරව් කර ගැනීමෙන් පසුව මහත් කම්පනයට පත්වන කාශ්‍යප රජු සමඟ මුගලන් කුමරු සටන් වැදීම මීළඟ අංකයෙන් සිදුවේ. කාශ්‍යප රජුව ඉන් වැළැක්වීමට ගිරි ඇදුරු ඇතුළු පිරිස කාශ්‍යපගේ මව වන යක්ඛ ගෝත්‍රික රංගනාථාවන්ට ඇරයුම් කරයි. රංගනාථා සුරබිමෙන් නැඟී කාශ්‍යප අභිමුව පෙනී සිටියි. මාතෘ ප්‍රේමය, සොයුරු පෙම, දේශ ප්‍රේමය අතර වික්‍ෂිප්ත චිත්ත සංග්‍රාමයක යෙදෙන කාශ්‍යප රජු අවිනිශ්චිත මොහොතක සතුරු හී සර ප්‍රහාරයකට ලක්වෙයි. සූර්යවංශික ලේ උරුමයෙන් ද ධාතුසේන රජුට දාව ලත් රාජකීය ප්‍රභූ ජන්මයෙන් ද ආසිරි ගැන් වූ ශ්‍රී ලාංකේය රාජාවලියේ සූර්යකු වන කලාකාමී විස්මිත පරිකල්පනයෙන් යුතු කාශ්‍යප රජුගේ දිවියෙන් සමුගැනීමේ සංවේදී ඉදිරිපත් කිරීමෙන් පස්වන අංකය සමඟ ඔපෙරාව සමාප්ත වේ.\n\nතරණ සීගිරි ඔපෙරාව වේදිකාවේ යථාර්ථයක් බවට පත්කර ගැනීමට සිටින අනුශාංගික අංශවල වගකීම් දරන්නන් සහ පාත්‍ර වර්ගයා කවුරුන්ද?\n\nතරණ සීගිරි ඔපෙරාවේ කාශ්‍යප චරිතය සුනිල් තිලකරත්න, කාශ්‍යප මව් වන රංගනාථා චරිතය නිහාරි වික්‍රමාරච්චි, වර්ෂාවට අධිපති පර්ජන්‍ය දේවිගේ චරිතය අභිශේක් වීරසිංහ, විජ්ජුලතාවගේ චරිතය නිලූකා තිෂාරි, අග්නි දෙව්ගේ චරිතය චානක තිසේරා, ගිරි ඇදුරුගේ චරිතය ගාමිණී සූරියආරච්චි, සීගිරි අප්සරාවියක් ලෙස චාමලී කොඩිකාර, ධාතුසේන රජු ලෙස ජයනාත් බණ්ඩාර, ගිරි ඇදුරු පිරිස ලෙස අසංක පෙරේරා, දිලංජන හේෂාන්, සම්පත් මාරම්බගේ, නිශාන්ත භද්‍රසීල, අග්නි පිරිස ලෙස මලිත් ජයසංඛ සහ හිරුනික රාජපක්ෂ, සීගිරි සංචාරකයින් සහ යක්ඛ ගෝත්‍රිකයින් ලෙස ඉන්දික ප්‍රගීත් රණසිංහ, දීපිකා කුමාරි, නුවන් පෙරේරා, චාන්දනී වරුෂකෝන්, අනුරූ සුමනාංජලී, දිනිදි ඉමල්කා, ශෙනෝන් කාවින්ද, පූර්ණිමා දෙල්පචිත්‍ර, රුචිනි විජේසුන්දර, අමිල වික්‍රමාරච්චි, කුමාරි ලියනගේ යන ශිල්පීන් සහ ශිල්පිනියන් කටයුතු කරනවා.\n\nතරණ සීගිරි ඔපෙරාවේ අධ්‍යක්ෂණය, නිෂ්පාදනය, සංගීත නිර්මාණය සහ වාද්‍ය වෘන්දය මෙහෙයවීම මවිසින් සිදු කරනවා. ඔපෙරාවේ පෙළ රචනය හෙවත් ලිබ්‍රෙටෝව අජිත් ක්‍රිෂාන්ත සේරම් විසින් සිදු කරනවා. වේදිකා කළමනාකරණය අජන්ත අලහකෝන් විසිනි. වේදිකා කළමනාකරණ සහය තිස්ස ලියනගම විසිනි. රංග වින්‍යාසය නිලාන් මලිගැස්ප මහතා වන අතර වේදිකා පසුතල නිර්මාණ පාලිත ලොකුපෝතාගම විසිනි. රංගාලෝකය අජිත් රෝහණ මහතා යි. රංග වස්ත්‍ර නිර්මාණ සැලසුම් ස්වීනීතා පෙරේරා මහත්මිය වන අතර රංග වස්ත්‍ර කලාත්මක සැකසුම් ඩයනා ශ්‍රීවර්ධන මහත්මිය යි. අංග රචනය සහ රංග භාණ්ඩ නිමැවුම චාමර අනුදත් රාජපක්ෂ විසිනි. තරණ සීගිරි ඔපෙරාවේ වාද්‍ය වෘන්දය ලෙස දිල්ශාන් මලිත මනරංග ප්‍රමුඛව ඉඳුනාත් නන්දසිංහ, මනෝජ් හසංක විජේවර්ධන, ජිතේන්ද්‍ර විද්‍යාපති, නවීන් ප්‍රනාන්දු, හේමන්ග සමරවීර, නෙරන්ජන් කරසිංහ, ජූඩ් ප්‍රනාන්දු, තිලක් තන්ත්‍රිගේ, ආනන්ද ප්‍රේමසිරි, පී.ජී. ධර්මසිරි, රෝචන රාමනායක, චාමර ලක්මාල්, කසුන් සන්ජය, ප්‍රසාද් මැක්ස්වෙල්, උදිත රුවන් විජේරත්න, සංජය ආර්.ගම්ලත්, සුරංග සබරගමුව ආදී වාදකයින් රැසක් සහභාගී වේ.\n\n",
       "URL": "https://divaina.lk/%e0%b6%a2%e0%b7%93%e0%b7%80%e0%b7%92%e0%b6%ad-%e0%b6%9a%e0%b7%8f%e0%b6%bd%e0%b7%99%e0%b6%a7-%e0%b6%91%e0%b6%9a-%e0%b6%94%e0%b6%b4%e0%b7%99%e0%b6%bb%e0%b7%8f%e0%b7%80%e0%b6%9a%e0%b7%8a-%e0%b7%84/",
       "Category": "visheshanga",
       "Parent URL": "https://divaina.lk/category/visheshanga//page/103/"
}