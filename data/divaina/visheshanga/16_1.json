{
       "Source": "divaina",
       "Timestamp": "September 20, 2023",
       "Headline": "අයි.එම්.එෆ් ණය වාරිකය හරි අර්ථසාධක අරමුදල සොරි?",
       "News Content": "ජනාධිපති රනිල් වික්‍රමසිංහ මෙම 21 වැනිදා (හෙට) එක්සත් ජාතීන්ගේ මහා මණ්ඩලයේ 78 වැනි සැසිවාරය ඇමතීම සඳහා සූදානමින් ඇමෙරිකාවේ නිව්යෝර්ක් නුවර රැඳී සිටින බව ජනමාධ්‍ය වාර්තා කර ඇත. ඊට පෙර කියුබාවේ හවානාහිදී ජී 77 සමුළුව ඇමතීමට ද ජනාධිපති රනිල්ට ඉඩ ලැබුණි. කියුබානු ජනාධිපති මියුගල් ඔයස් කැනල් සමඟ දෙරටටම අදාළ කරුණු කීපයක් සම්බන්ධයෙන් සාකච්ඡා කර ද්විපාර්ශ්වික එකඟතාව ඇතිකර ගැනීමට ද හැකි වූ බව ජනාධිපති මාධ්‍ය අංශය නිවේදනය කර තිබුණි. ගෝලීය මූල්‍ය ආරක්‍ෂණ ජාලය ශක්තිමත් කිරීම මෙන්ම ණය සම්බන්ධයෙන් තිරසර භාවයක් ඇතිකර ගැනීම වැනි තේමාවන් කෙරෙහි ජනාධිපති රනිල් ජගත් නායකයන්ගේ අවධානය යොමු කළ බව ද වාර්තා වී තිබේ. එසේ වුවද ශ්‍රී ලංකා ජනාධිපති රනිල්ට සවන් දුන් නායකයෝ කී දෙනෙක් ඒ ජනාධිපතිවරයා නියෝජනය කරන රට වැටී තිබෙන ආර්ථික අගාධයෙන් ගොඩ ඒමට සහාය දක්වන්නේ ද යන්න නම් අපට කිව නොහැක. එසේම ශ්‍රී ලංකාව සම්බන්ධයෙන් ඒ බොහෝ රාජ්‍ය නායකයන් තුළ යහපත් චිත්‍රයක් තිබිය නොහැකි බව නම් අපට කිව හැකිය.\n\nජනාධිපති රනිල් රටින් බැහැරව සිටියත්, රට සම්බන්ධයෙන් සුබවාදී හෝ අලුත් පුවත් ගැන වාර්තාවක් ද ඔහුට නොලැබෙනු ඇත. එහෙත් ජාත්‍යන්තර මූල්‍ය අරමුදල විසින් ලංකාවට ලබා දෙන ණය මුදලෙහි දෙවැනි වාරිකය ගෙවීමට එකඟ වීම ගැන නම් ජනාධිපති රනිල්ට සතුටු විය හැකිය. එයින් ජනාධිපතිවරයාට පමණක් සතුටු විය හැක්කේ ඇයි දැයි කෙනෙක් ප්‍රශ්න කරන්නට ද බැරි නැත. ඒ ණය ජනාධිපතිවරයාගේ ගිණුමකට හෝ සාක්කුවට වැටෙන දෙයක් නොව බිඳවැටුණු ආර්ථිකය නගාසිටුවීමට ලැබෙන ශක්තියක් බව මතුපිටින් බලා අපට ද සතුටු විය හැකිය. එසේ වුවද විසෙන් විස නසන ආකාරයට ණයෙන් ණය ගෙවා නිදහස් විය හැකි ද? ණය ආයෝජනයක් නොව අපව තවත් හිරකරන උගුලක් නම් එබඳු ණයක් ගැන අපට අවංකවම සතුටු විය හැකිද?\n\nජාත්‍යන්තර මූල්‍ය අරමුදල විසින් ශ්‍රී ලංකාවට ආධාර කිරීමට එකඟවීම හා එහි ප්‍රථම වාරිකය ලැබීම කිරිබත් කා රතික්‍ඳ්ඤා පත්තුකර ප්‍රතිචාර දැක්වූ මෝඩයන් හා දේශපාලන කුක්කෝ ද අපට වෙති. එහෙත් ඒ ණය නිසා මේ වන විටත් අපේ සමස්ත ආර්ථිකය ලබා තිබෙන ප්‍රගතියක් නැතැයි එම ක්‍ෂේත්‍රයෙහි ප්‍රාමාණිකයෝම දැන් පවසති. පේරාදෙණි විශ්වවිද්‍යාලයේ ආර්ථික විද්‍යා අංශයේ මහාචාර්ය වසන්ත අතුකෝරල මාධ්‍යකට පවසා තිබුණේ අපේ රජයේ ආදායමට වඩා වියදම වැඩි වී තිබෙන බව ය. ඔහු පෙන්වා දෙන්නේ රාජ්‍ය ආදායම කෝටි 39,800 කින් වැඩි වී තිබුණත් වියදම කෝටි 73,800 න් ඉහළ ගොස් තිබෙන ආකාරය වාර්තා අනුව පෙනී යන බව ය. මේ ආර්ථික විමර්ශන ඒ පිළිබඳ ප්‍රාමාණිකයන්ට පවරා රටේ සමාජ දේශපාලන ප්‍රතිචාර හා චර්යාවන් දෙස අපි විමසා බලමු.\n\nමේ වන විටත් ලංකාවේ දේශපාලන සංවාදයේ ප්‍රමුඛ මාතෘකා කීපයක් ම ඇත. ජනාධිපති රනිල් මෙන්ම ඔහුගේ දේශපාලන අනුගාමිකයන් විසින් ලිබරල් ආර්ථිකය මත දෙපා රඳවාගෙන එහි පීඩනය ජනතාව මත පටවන ආකාරය පිළිබඳ ඒ දේශපාලන කතිකාව සිදුවිය යුතුය. ආර්ථික යුක්තිය හා සමාජ සුබසාධනය ඒ සංවාදයේ ප්‍රබල අනාවරණයන් සඳහා අවධානය යොමු විය යුතු තේමාවන් ය. සමාජ ආර්ථික විෂමතාව අද අපට තිබෙන බරපතළම අනතුරය. සමාජ සාධාරණය හා දරිද්‍රතාව අවම කර ගත හැකි මාවතක් පෙනෙන තෙක් මානයකවත් නැත. දේශීය ණය ප්‍රතිව්‍යුහගත කරණය වැනි තාක්‍ෂණ යෙදුම් භාවිත කරන ආණ්ඩුව මාන බලන්නේ සේවක අර්ථසාධක අරමුදල වැනි ජනතාවගේ ඉතුරුම් තම ආර්ථික වැඩපිළිවෙළට යොදාගැනීම බව රහසක් නොවේ. වැඩකරන ජනතාවගේ අරමුදල්වලට අත නොතබා ඒ ප්‍රතිව්‍යුහගතකරණය කළ නොහැකි දැයි පසුගිය දිනෙක මහ බැංකු අධිපතිවරයා හමුවූ වෘත්තිකයන් හා වෙනත් නියෝජිතයෝ ද ප්‍රශ්න කළහ. එහිදී ඔවුන් චෝදනා කෙළ් මෙම ප්‍රතිව්‍යුහගතකරණයේ පීඩනය ජනතාවටත්, වෘත්තිකයන්ටත් පැටවීම විනා වෙනත් සැලැස්මක් ආණ්ඩුවට නැතිවීම ගැන ය.\n\nමෙරටේ දේශපාලනය තුළ තිබෙන මුග්ධ බව මෙන්ම දූෂිත පැවැත්ම විසින් මුළුමහත් සමාජයම වනසා දමන ලද ආකාරය බොහෝ අය හේතු සහිතව පෙන්වා දෙති. දරිද්‍රතාව ශීඝ්‍රයෙන් වර්ධනය වෙද්දී ආණ්ඩුවේ ඇතැම් කේවට්ටයෝ ජීවන වියදම් අංකය පහළ යෑම ගැන උදම්අනති. එහෙත් ඈත ගම්වල පමණක් නොව නාගරික මහල් නිවාසවල පවා ආහාර වේල් තුන දෙකට බැස තිබෙන බව නායකයෝ නොදනිත් ද? මන්දපෝෂණය, රෝහල් පද්ධතිය කඩාවැටීම හා එයට සම්බන්ධ විවිධ අනතුරු සම්බන්ධයෙන් මොන තරම් වාර්තා වුවත් ඒවාට කිසිදු විසඳුමක් ද නැත. විශ්වාසභංග යෝජනාව පරාජය කරමින් සෞඛ්‍ය ඇමැතිවරයා රැකගත් පොහොට්ටුකාරයන්ට එළැඹෙන මැතිවරණයේදී පාඩම් උගන්වන බව කියනු ඇසෙයි. එහෙත් ඒ වන විට රටේ සුව සේවය ඉතිරි වී තිබේද? පෞද්ගලික වෛද්‍ය විද්‍යාල ආරම්භ කිරීමට සැරසෙන ආණ්ඩුව කල්පනා කරන්නේ එමගින් වෛද්‍යවරුන්ගේ හිඟයට පිළිතුරක් ලැබෙන බව ද?\n\nඇත්ත වශයෙන් ම ආණ්ඩුවල අනුග්‍රහයෙන් බදු සහන ලබාගත් කල්ලි මෙන්ම බදු නොගෙවමින් ධනය කඳුගසාගෙන සිටින අතලොස්සක් නිදහසේ සුපුරුදු ජීවන රටාවන් පවත්වාගෙන යන බව ද රහසක් නොවේ. එහෙත් ආණ්ඩුවේ බදු සමඟ ඇඹරෙන වෛද්‍ය, ඉංජිනේරු. විශ්වවිද්‍යාල, ආදී ක්‍ෂේත්‍රවල ප්‍රජාව ගැන ආණ්ඩුව සංවේදී නොවේ. ආණ්ඩුවේ හොරණෑ බවට පත්ව සිටින අය කැප කිරීම්, ඉතුරුකිරීම්, අපේක්‍ෂා කරන්නේ ද ඒ කොටස්වලින් පමණ ය. දේශපාලනඥයන් පමණක් නොව ඉහළ නිලධාරීන් පොලිසියේ හා ආරක්‍ෂක අංශවල ද නිල බලධාරීන් ඇතුළු පිරිසක් තවමත් අධික මුදලක් වැය කරමින් වාහන අනිසි ලෙස පාවිච්චි කරන බව බුද්ධි අංශ පවා පෙන්වා දී ඇත. මේ වාහන භාවිතයේදී සමහරුන් තමන්ගේම වාහන කුලියට ලබාගෙන ඇති බවක් ද සඳහන් විය. පොඩි මිනිහාට යෑමට බසයක්, දුම්රියක් නැති රටක පිරිසක් මේ වර්ගයේ තක්කඩි වැඩ කිරීම මොන තරම් අපරාධයක් ද? පළාත් සභා අක්‍රිය වුවත් ඒවායේ වාහන භාවිතා කරන ආකාරය පිළිබඳ ව විවිධ හෙළිදරව් සිදුකර තිබේ. එහෙත් ඒවා එපරිද්දෙන්ම සිදුවන බව පමණක් අපට කිව හැකිය.\n\nලංකාවේ දේශපාලනඥයන්ට මූල්‍ය අනුග්‍රහ සපයමින් ඒඒ මැතිවරණවලදී උදව් කරන ධනපතියෝ සිටිති. මොවුන් අතර වැඩි ප්‍රතිශතයක් ඇත්තේ දූෂිත හා අයථා ක්‍රම මගින් ධනය කඳුගැසූ අයයි. සත්‍ය වශයෙන් ම මෙය හැඳින්විය යුත්තේ මාෆියා කල්ලි ලෙස ය. මේ මාෆියා කල්ලි ඖෂධ සමාගම්, විදුලිය සැපයීම් වැනි තැන්වල ද ප්‍රබලව සිටින්නෝ වෙති. එදා ලංකාවේ වමේ ව්‍යාපාරයේ ප්‍රමුඛ සටන් පාඨයක්ව තිබුණේ ධනපතියන් භංගවේවා යන්නය.\n\nඅද ඒවම පමණක් නොව ඔවුන්ගේ නිර්දය විවේචනයට ලක්වූ ධනපති පංතිය ද නොවෙති. අද ඒ වෙනුවට ඇත්තේ දේශපාලන මගඩිවලින් හා වෙනත් දූෂිත මෙහෙයුම් ආදියෙන් ධනය ඉපසූ පිරිස් ය. ලුම්පත් ධනපතියන් ලෙස හැඳින්වෙන අය ද අද සමාජ මතුමහලෙහි වැජඹෙති. ධනවාදය බියකරු රකුසෙක් මෙන් ම ධනවාදී සමාජය බිහිසුණු වනයක් ලෙස ද හඳුන්වනු ලැබේ. කුමක් වුවත් එදා පැවැති ධනවාදයත් නූතන ධනවාදයත් යන දෙතැන්හිම මූලධර්මය වන්නේ කෲරත්වය හා සිත් පිත් නැති සූරාකෑමය. එරික් ප්‍රොම් පවසන්නේ මනුෂ්‍යයා විසින් මනුෂ්‍යයන් පාවිච්චි කිරීම ඒ කෲර ධනවාදයේ ස්වභාවය බව ය.\n\nඅද මෙරටේ ජන ජීවිතය සමඟ ඈඳුණු විශාල බියක් ද ඇත. එය රෝග බිය හෝ හොර හතුරන්ගේ බියට වඩා වෙනස් ඝාතන බියකි. පාතාලය හා කුඩු වෙළෙඳාම සම්බන්ධ ඇඟ කිලිපොලවන……. සුළු වාර්තා අද සුලභය. ඔවුන් ප්‍රසිද්ධව සිටින්නේ ද අමුතුම නම් වලිනි. ‘හරක්කටා’ යනු එබඳු එක් පුද්ගලයෙකි. රු. 5000 ක් වැනි මුදලකටත් මිනිස් ඝාතන සිදු කළ බව ගනේමුල්ලේ සංජීවගේ පාපොච්චාරණයක සඳහන්ව ඇතැයි ද මාධ්‍යවල වාර්තා විය. මේ වර්ගයේ අධම මෘගයන්ට කවර හෝ අනුබලයක් දෙන අයෙක් සිටිත් නම් ඒ නීචයන්ට ද නීතියෙන් දඬුවම් කළ යුතුමය. එහෙත් මේ පවිටන්ගේ ලේ තැවරුණු මුදල්වලට වහවැටුණු අය නීතිය රකින පොලිසිය වැනි ආයතනවල සිටිත් නම් එබඳු රටක ජනතාවට තිබෙන රැකවරණය කුමක්ද? ‘හරක්කටා’ සමඟ සබඳතා පැවැත්වූ හා ඔහුට පැන යෑමට උපකාර කළ පොලිසියේ අමන චරිත ගැන කතා කිරීම පවා නිෂ්ඵලය. පොලිසිය භාර ඇමැතිවරයා මෙහෙයවන්නේ කෙබඳු පොලිසියක් දැයි සිතා බැලීම පමණක් නොව එහි සිටින අවංක නිලධාරීන් සුරැකීම ද ඔහුට තිබෙන අභියෝගයකි. මේ අතර ගනේමුල්ලේ සංජීව බේරා ගැනීමට හිරිකිතයකින් තොරව පොලිසියට බලපෑම් කරන හිටපු ඇමැතියකු ගැන ද දිවයින (18 දා) වාර්තා කර තිබුණි. මෙය සත්‍යයක් නම් පොලිසිය භාර ඇමැතිවරයා වහාම කළ යුත්තේ ඒ පිළිබඳව නීතිය ක්‍රියාත්මක කිරීම ය.\n\nමැල්කම් රංජිත් කාදිනල්තුමා දිගින් දිගටම කරන චෝදනාවක් වන්නේ ද මෙරටේ නීතිය වල්වැදී තිබෙන බව ය. කාදිනල් තුමාගේ ම වචනවලින් කිවහොත් පාලකයන්ට එක නීතියකුත්, ජනතාවට තවත් නීතියකුත් තිබෙන බවය. නිසැකයෙන් ම නීතිය නොතකන පාලකයන් මෙන්ම පුරවැසියන් ද සිටින බවට ඕනෑ තරම් නිදර්ශන ද දිය හැකිය. නීතියේ ආධිපත්‍යය බිඳ වැටීමේ අනතුරක් තිබෙන බව මේ වනවිට වෘත්තීය නීතිඥයන් ඇතුළු එම ක්‍ෂේත්‍රයෙහි ප්‍රමුඛ සංවිධානය වන ශ්‍රී ලංකා නීතිඥ සංගමය ද ප්‍රකාශ කර තිබේ. නීතිඥ සාමූහිකය නමින් එක්වූ ඔවූහු අධිකරණයේ ස්වාධීනත්වය යන තේමාව යටතේ පෙළගැසෙමින් ද සිටිති. පාර්ලිමේන්තු වරප්‍රසාදවලට මුවා වෙමින් සිදු කරන ලද ඇතැම් විවේචන හා දක්වන ප්‍රතිචාර පිළිබඳව ද මෙම නීතිඥ සාමුහිකයේ කනස්සල්ල ද දක්වා තිබේ. පාර්ලිමේන්තු සම්ප්‍රදායන් මෙන්ම ප්‍රජාතන්ත්‍රවාදයේ හරය ද දිය කරමින් යන අධිපතිවාදී පාලනයක් පිළිබඳව සමාජයේ වවිධ අංශවලින් ද ආණ්ඩුවට චෝදනා නැගෙයි. මන්ත්‍රී වරප්‍රසාදවලට මුවාවී හොර ජාවාරම් කිරීම, නීති විරෝධී හැසිරීම අද සාමාන්‍ය දෙයකි. රත්තරන් හොරෙන් රැගෙන රේගුවෙන් දඩ ගසනු ලැබූ මන්ත්‍රීවරයෙක් රටේ නීතිය හදන, අණ පනත් සම්මත කරන කාර්යයන්ට දායකවීම මොන තරම් අලජ්ජී වැඩක් ද? එහෙත් බඩුත් සමඟ අසුවී නඩුත් නැතුව බේරුණු අලි සබ්‍රි රහීම් ගැන ගත් පියවර කුමක් ද? විපක්‍ෂ නායක සජිත් කථානායකවරයාට යෝජනාවක් කරමින් ඒ මන්ත්‍රීවරයා නියෝජනය කරන කමිටුවලින් ඉවත් කරන ලෙස ඉල්ලා ඇතැයි ද වාර්තා විය. කෝටි අටකට ආසන්න රත්රන් හා ජංගම දුරකථන තොගයක් ද සමඟ හසු වී රේගු දඩයක් (එයද නියම දඩය නොවන බව කියති) ගෙවූ අයෙක් එබඳු කමිටුවල සිටීම සදාචාර සම්පන්න නොවේ යැයි ඇඟිල්ලෙන් ඇන පෙන්වා දිය යුතු ද?\n\nඇත්ත වශයෙන් ම අද අප අබියස ඇත්තේ විනයක් නැති, නීතියක් නැති එසේම අසංවර හා පාදඩයන් විසින් විනාශ කරනු ලබන රටකි. එවන් රටක පුරවැසියන් ලෙස කඹුරමින් ජීවත්වීමට වඩා එරටින් පිටව යෑම බොහෝදෙනකු පිළිගන්නා විකල්පය බවට ද පත්ව තිබේ. උගත් බුද්ධිමතුන් පමණක් නොව විද්වත් වෘත්තිකයන් ද රට හැර යෑමේ එකම අරමුණ අවම වශයෙන් තම තමන්ගේ දරු පවුල් හෝ මේ විපතින් මුදා ගැනීමය. එසේ රට හැර යන ඇතැම් වෘත්තිකයන් ඉන්ධනහල්වල පොම්පකරුවන් හෝ වෙළෙඳ සංකීර්ණවල දවස් කුලියට වැඩකරන කම්කරුවන් ලෙස ක්‍රියා කරන බව ද මාධ්‍යවල සඳහන් විය. විද්වත් සංවාද මණ්ඩපවල හෝ දේශපාලන විශ්ලේෂණවල ‘බුද්ධි ගලනය’ යන සාඩම්බර යෙදුමෙන් සඳහන් කරන අපේ ජාතික සම්පත් විදේශවල නාටාමිලා බවට පත්වීමේ වගකීම ද භාරගත යුත්තේ මේ පාලකයන් විසින්ම ය.\n\nකැලණිය විශ්වවිද්‍යාලයේ ශාස්ත්‍ර පීඨයේ මහාචාර්ය ප්‍රසාදිනී ගමගේ ප්‍රමුඛ කණ්ඩායමක් විසින් සිදුකරන ලද සමීක්‍ෂණයකට අනුව මේ වන විට පුද්ගලයන් 2946 ක් විදේශගත වී සිටින අතර ඔවුන්ගෙන් කිසිවකු ආපසු ලංකාවට නොපැමිණෙන බව ද අනාවරණය වී තිබේ. විශේෂයෙන් තරුණයන් හා දරුවන් පිටරට යෑම නිසා වැඩිහිටි පරපුරට භයානක ඉරණමකට මුහුණදීමට සිදුවිය හැකි බව ද එම සමීක්‍ෂණය මගින් පෙන්වා දෙනු ලැබ ඇත.\n\nපසුගිය දිනවල මෙරටට පැමිණි ජාත්‍යන්තර මූල්‍ය අරමුදලේ නියෝජිතයන් සඳහන් කර තිබුණේ මේ සමාජ දේශපාලන රාමුව බිඳවැටීම ගැන නොව බදු ආදායම අඩුවීම ගැන ය. ඇත්තටම අද මේ රට ඔවුන්ට යටත් වී ඇතැයි විපක්‍ෂවල හා සිවිල් සංවිධානවල දැඩි විවේචනයක් ද තිබේ. මෙම ජාත්‍යන්තර නියෝජිතයන් ණය ප්‍රතිව්‍යුහගත කිරීමේ, මීට වැඩි ප්‍රගතියක් අපේක්‍ෂා කරයි. එසේ නම් අපට කිව හැක්කේ ජාත්‍යන්තර අරමුදලේ දෙවැනි ණය වාරිකය හරි – සේවක අර්ථ සාධක අරමුදලට සොරි යන්නද? ඇත්තටම ඒ අරමුදලට බර පැටවීම සම්බන්ධයෙන් උද්තව තිබෙන විරෝධතා ගැන මේ ජාත්‍යන්තර නියෝජිතයන් ද දැනුවත් කළ යුතුය. ඒ සම්බන්ධයෙන් ආර්ථික ක්‍ෂේත්‍රයේ ප්‍රාමාණිකයන් පමණක් නොව මහ බැංකුවේ හිටපු ඇතැම් නිලධාරීන්ගේ ද ප්‍රසාදයක් නැත. එහෙත් මහ බැංකුවේ මුදල් මණ්ඩලය යෝජනා කරන්නේ මෙම අරමුදල ණය ප්‍රතිව්‍යුහගතකරණයට සහාය නොදක්වන්නේ නම් 30% ක බද්දක් පැනවිය යුතු බවය. මෙම යෝජනා වෘත්තීයවේදී සංගම්වල ද විවේචනයට ලක්ව තිබේ. ඔවුන් පවසන්නේ වැඩකරන ජනයා ජීවිත කාලයම දියකර අනාගතය සඳහා ඉතිරි කරගත් සොච්චමට මෙසේ බැල්ම හෙළීම දුෂ්ට ප්‍රතිචාරයක් බව ය.\n\nකෙසේ හෝ වේවා ෆිච් රේටින්ග්ස් වෙරිටේ රිසර්ච් වැනි ආයතනවල වර්ගීකරණ අනුව වුවද ශ්‍රී ලංකාවේ ණය සම්බන්ධයෙන් යහපත් වාර්තා නැත. ජාත්‍යන්තර මූල්‍ය අරමුදලේ ණය නිසා අපේ ආර්ථිකය තවත් පහළට යන බව වෙරිටේ රිසර්ච් මෑතකදී සඳහන් කර තිබුණි. ජනාධිපති රනිල් සිය ප්‍රමුඛතාව ආර්ථිකයට ලබා දෙන බව පුන පුනා කීවත් ඔහුට ආර්ථික මෙන්ම දේශපාලන ප්‍රතිසංස්කරණ සඳහා සැලසුමක් තිබේද යන්න දැන්නම් අපැහැදිලිය. ජනාධිපති රනිල් මේ සියලු අර්බුද ජය ගත හැකි එකම විසඳුම ලෙස පිළිගන්නේ එදා ජේ. ආර්. ජයවර්ධන විශ්වාසය තැබූ වෙළෙඳපොළ ආර්ථිකයට හෙවත් නව ලිබරල්වාදයයි. සමාජ පීඩනයට ලක්ව සිටින ජන කොටස් සුරැකෙන රාජ්‍ය සුබසාධනය දුබල කිරීම ඔහුගේ අපේක්‍ෂාවයි.\n\nගාමිණි සුමනසේකර",
       "URL": "https://divaina.lk/%e0%b6%85%e0%b6%ba%e0%b7%92-%e0%b6%91%e0%b6%b8%e0%b7%8a-%e0%b6%91%e0%b7%86%e0%b7%8a-%e0%b6%ab%e0%b6%ba-%e0%b7%80%e0%b7%8f%e0%b6%bb%e0%b7%92%e0%b6%9a%e0%b6%ba-%e0%b7%84%e0%b6%bb%e0%b7%92-%e0%b6%85/",
       "Category": "visheshanga",
       "Parent URL": "https://divaina.lk/category/visheshanga//page/16/"
}