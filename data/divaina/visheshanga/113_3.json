{
       "Source": "divaina",
       "Timestamp": "April 28, 2023",
       "Headline": "සිනමාව ලේසි නැහැ…",
       "News Content": "විශේෂඥ ශල්‍ය වෛද්‍ය නෙයොමාල් පෙරේරා අධ්‍යක්ෂණය කළ ‘දඩඉම’ චිත්‍රපටය ඊයේ (27දා) සිට තිරගත වීම ආරම්භ කළේය. මේ නිසා ඔහුත් සමඟ සිනමා කලා සංවාදයක නියැළුනි.\n\n● දඩඉම මේ වගේ වෙලාවක තිරගත කරන්නේ ඇයි?\n\nඇත්තටම හදිසියක් නෙමෙයි අපි මේ වකවානුවේ තමයි තිරගත කරන්න සූදානම් කරලා තිබුණේ. නමුත් බෙදාහැරීමේ පුද්ගලයන් තමයි මේ කාලයට මොන වගේ චිත්‍රපටයක්ද උචිත කියලා තීරණය කරන්නේ. ඉතින් ගිය මාසයේ අපි අපේ නවකතාව එළිදැක්වූවා. දඩඉම නවකතාවට ලැබුණු ප්‍රතිචාරත් එක්ක තමයි මේ චිත්‍රපටයත් තිරගත කරනවා නම් හොඳයි කියලා හිතුනේ. ඒ අනුවයි ඊයේ ඉඳලා තිරගත කිරීම් ආරම්භ කළේ.\n\n● පිටපත ලියන්න අදහස් කළ හේතු?\n\nමේක ඇත්තටම ලියන්න බලපෑ ප්‍රධාන හේතුව වුණේ මම ස්වර්ණා මල්ලවාරච්චිට ප්‍රතිකාර කළාට පසුව ඇයගෙන් ඉල්ලා සිටියා සිනමාවෙන් ඉවත් නොවී තවදුරටත් සිනමාවේ රැඳී සිටින්න කියලා. 2017 පැවැති සම්මාන උළෙලකදී ඇයට මම සුබ පතලා කිව්වා ස්වර්ණ දැන් ඔයා සිනමාවට එකතු වෙන්න කාලය හරි කියලා. එතකොට තමයි ස්වර්ණා කිව්වේ ඩොක්ටර් ඔයා චිත්‍රපටයක් අධ්‍යක්ෂණය කළොත් මම ඒකේ රඟපානවා කියලා. ඒ වෙලාවේ මම නිකමට කිව්වා අපි එහෙනම් දඩයම දෙවැනි කොටස කරමුද කියලා. ඒ වේලාවේ තමයි කිව්වේ මම ඒකේ රඟපානවා කියලත්. ඊට පස්සේ තමයි දඩයම චිත්‍රපටයත් නැවත නරඹලා තවත් කොටසක් කරන්න පුළුවන්ද කියලා සෑහෙන හිතලා බලලා තමයි පිටපත ලියන්න තීරණය කළේ.\n\n● ඔබ මෙහි පිටපත ලියන්නේ රවීන්ද්‍ර රන්දෙණිය ඉලක්ක කරගෙනමද?.\n\nමම මේ පිටපත නව වතාවක් ලියලා තියෙනවා. අවසානයේ මෙම නිර්මාණය කරපු පිටපතක් එකක් බලද්දි මගේ මුල් සහ දෙවැනි පිටපත හාත්පසින්ම වෙනස්. නවවැනි පිටපත වෙනකොට තමයි මට අවශ්‍ය කරන විදිහට කතාව ගොඩනැඟිලා තිබුණේ. පිටපත් නවයම ලියන කොට හිතේ මැවුණේ රවීන්ද්‍ර රන්දෙණියව. අනෙක් පැත්තෙන් ස්වර්ණාමල්ලවාරච්චි තමයි මැවිලා තිබුණේ. රවීන්ද්‍ර රන්දෙණිය හරි සන්තෝෂයෙන් පිටපත භාර ගත්තා. මගේ මේ අවුරුද්දට ලැබුණු උතුම්ම තෑග්ග කියලා තමයි පිටපත අතට ගත්තේ.\n\n● නමුත් මේ පිටපතට ඔහු අකමැති වුණා ?\n\nඒකට විශේෂ හේතුවක් මට කියන්න බැහැ. එයාගේ නොයෙකුත් හේතු තිබෙනවා කියලා කිව්වම එයා ඒක හරි වචනයකින් මට කිව්වේ නැහැ. රවීන්ද්‍ර ප්‍රියංකරගේ චරිතය යම්කිසි ස්ථානයකට ගෙනැල්ලා තිබුණේ. එතකොට මම හිතන්නේ රවීන්ද්‍ර ප්‍රියංකරගේ චරිතයට ගෙන ආපු ස්ථානය මගේ චිත්‍රපටයේදී සම්පූර්ණයෙන්ම නැති වෙනවා. වැරදිකරුවකුට දඬුවමක් දුන්නහම ඒ චරිතය සම්පූර්ණයෙන්ම විනාශ වෙලා යනවා. ඉතින් මම හිතන්නේ රවීන්ද්‍ර ඒකට කැමැති වුණේ නැහැ. රවීන්ද්‍රගේ මේ චරිතය ගැන හැමෝම කතාබහ කළා. ඉතින් ඒ චරිතය විනාශ වෙනවට කැමැත්තක් නැති වෙන්නයි කියලයි මට හිතෙන්නේ. ඒක හින්දා වෙන්න ඇති රවීන්ද්‍ර මේ චරිතයට බැහැ කියලා හිතන්න ඇත්තේ.\n\n● එතකොට ජැක්සන්ව තෝරාගන්න හිතුවේ?\n\nරවීන්ද්‍ර පළවැනි පාර හේතු වශයෙන් මට දුන්නේ පිටපතේ දෙබස්වල දරුණු බව. එතකොට වෙන කෙනෙක් තෝරා ගත්තට විරුද්ධත්වයක් නැහැ කියලත් කිව්වා. මේක හොඳ කතා සංකල්පයක් කියලත් කිව්වා. ඒ වෙලාවේ මම ඉතාමත් කලකිරීමෙන් හිටියේ. රවීන්ද්‍ර බැහැ කිව්වහම ස්වර්ණත් හොඳටම දුක් වුණා. ඊට පස්සේ ජැක්සන්ට කතා කළා. ඒ වෙලාවේ රවින්ද්‍ර බැහැ කිව්ව හේතුව හොයන්න ජැක්සන් පිටපත ඉල්ලුවා. අන්තිමේ ජැක්සන් කිව්වා රවී අයියා බැහැ කියනවා නම් මෙකේ දෙබස් පොඩ්ඩක් ඔයා හදලා පෙන්වන්න කියලා. එතකොට මම දහවැනි වරටත් පිටපත ලියලා ජැක්සනුත් පිටපත බලලා දෙවැනි වතාවටත් රවී අයියට දුන්නා. එතැනදී ජැක්සන්ගෙන් මම ඇහැව්වා රවී අයියා දෙවැනි වතාවටත් බැහැ කිව්වොත් අපි මොකද කරන්නේ කියලා. අපි බලමු කියලා දෙවැනි වරත් ලැබුණේ පළමු පිළිතුරමයි. අන්තිමේ සන්තෝසයෙන් ජැක්සන් මේ චරිතය භාර ගත්තා.\n\n● ස්වර්ණාව අධක්‍ෂණය කරන්න පහසු වුණාද?\n\nඅනිවාර්යයෙන්ම ඉතාමත් පහසු වුණා. මොකද එයා මම කෙරේ තිබුණ විශ්වාසය දිගටම පවත්වාගෙන ගියා. දැන් වුණත් මම මොකක් හරි කිව්වොත් ඒ ගැන ස්වර්ණා මාත් එක්ක විවාද කරන්න එන්නේ නැහැ. එයා දන්නවා මම එයාට නරකක් කරන්නේ නැහැ කියලා. ස්වර්ණා කියන්නේ මගේ හිටපු හොඳම රෝගියෙක්. ඒ ආකාරයෙන් තමයි සිනමාවේත්. සමහර අවස්ථාවලදී මට එයාගෙනුත් උපදෙස් ලැබුණා. මම සාමාන්‍යයෙන් අධ්‍යක්ෂණය කරන කොටත් මම මගේ රෝගීන් ගැන බලනකොටත් එක මට්ටමේ ඉන්න පුද්ගලයෙක් නෙමෙයි. අනික මම මගේ තනි මතයට වැඩ කරන්නෙත් නැහැ.\n\n● දිගටම සිනමාවේ රැඳෙන්න අදහසක් තියෙනවාද?\n\nමම සිනමාවට ආවේ මගේ ආත්ම තෘප්තියක් ලබා ගැනීම සඳහා. මේක මම ඉතාමත් ආසාවෙන් කරන දෙයක්. සිනමාව කියන්නේ ලේසි නැහැ. මේක ඉතාමත් තරගකාරී. කැපිලි කෙටිලි තිබෙන කර්මාන්තයක්. ඉතින් එහෙමයි කියලා මම පසුබට වෙන්නෙත් නැහැ.\n\n● දිනේෂ් විතාන\n\n",
       "URL": "https://divaina.lk/%e0%b7%83%e0%b7%92%e0%b6%b1%e0%b6%b8%e0%b7%8f%e0%b7%80-%e0%b6%bd%e0%b7%9a%e0%b7%83%e0%b7%92-%e0%b6%b1%e0%b7%90%e0%b7%84%e0%b7%90/",
       "Category": "visheshanga",
       "Parent URL": "https://divaina.lk/category/visheshanga//page/113/"
}