{
       "Source": "divaina",
       "Timestamp": "May 28, 2023",
       "Headline": "දවසකට මිලියන 600ක් මත් වතුරට දිය කරන රටක්",
       "News Content": "පවතින ආර්ථික අර්බුදයේ ප්‍රතිඵලයක් ලෙස පුද්ගල ආදායම් පහළ යෑම හේතුවෙන් සියලුම භාණ්ඩ හා සේවා විකුණුම් පහත වැටී ඇති බව සැබෑය. එය මෙරට ආර්ථිකයට මෙන්ම ජනතාව දැවෙන ගැටලුවකි. එහෙත් කන වැටෙන මේ කතාවට නම් සිත පින විණි. ඒ මෙරට මත්පැන් පරිභෝජනය 30% න් අඩු වී ඇති බවට වාර්තා වීමය. මාස හයක් වැනි කාලයක සිට හෙරොයින් භාවිතය ද සැලකිය යුතු මට්ටමකින් අඩු වී තිබෙන බව වාර්තා වීමය. ගංජා, අයිස් මත්ද්‍රව්‍ය සුළු ව්‍යාප්තියක් පෙන්නුම් කළ ද රට පුරා පාසල් පද්ධතිය තුළ වසංගතයක් මෙන් පැතිර ගිය සෙසු මත්ද්‍රව්‍ය ව්‍යාප්තිය සැලකිය යුතු මට්ටමකින් පාලනය වී තිබෙන බව වාර්තා වේ. දුම්වැටි පරිභෝජනය හීන වී යන ලෝකයේ රටවල් අතර අපේ රට ඉදිරියෙන්ම සිටින බව ද වාර්තා විය. එවැනි සතුටුදායක තත්ත්වයක් තුළ මත්පැන් මිල අඩු කිරීමට කථිකාවක් නිර්මාණය වීම ද තැබෑරුම්කාරයන්ගේ සහ මත්ද්‍රව්‍ය ජාවාරම්කාරයන්ගේ ආදායමට දැඩි බලපෑමක් එල්ල වී ඇති බව පසක්වීමකි.\n\nතැබෑරුම්කාරයන්ගේ ආදායම ලොස්ට් වන විට ඔවුන්ට කඩේ යන රාජ්‍ය නිලධාරීහු මත්පැන් පරිභෝජනය පහළ වැටීම නිසා රජයට ලැබෙන සුරාබදු ආදායම අඩුවීම බරපතළ තත්ත්වයක් ලෙස හුවා දක්වමින් මත්පැන් මිල ගණන් පහළ දැමීමට රජයට යෝජනා ඉදිරිපත් කරති. මෙරට ආර්ථිකයට දේශීය ආදායම් ලැබෙන මූලාශ්‍ර අතර සුරාබදු සහ දුම්කොළ නිෂ්පාදන බදු ආදායම ඉහළ අගයක් ගන්නා බව සැබෑය. 2021 වර්ෂයේ සුරාබදු හා දුම්කොළ බදු ආදායම රුපියල් බිලියන එකසිය තිස් අටකට වැඩිය. එමෙන්ම 2022 වර්ෂයේ එම ආදායම තවදුරටත් වර්ධනය වී බිලියන එකසිය අසූවක ආදායමක් ලැබී තිබේ. එහෙත් එම ඉලක්කම් දැක අපට සතුටු විය නොහැක. සුරාබදු හා දුම්කොළ බදුවලින් ලැබෙන ආදායමට වඩා විශාල වියදමක් මත්පැන්, මත්ද්‍රව්‍ය සහ දුම්වැටි භාවිතයෙන් රෝගීන් වන පුද්ගලයන් සුවපත් කිරීමට රජයට දැරීමට සිදුව ඇත. එමෙන්ම මත්පැන් සහ දුම්කොළ පරිභෝජනය අඩුවීමට මද්‍යසාර, දුම්වැටි මිල වැඩිවීම මෙන්ම ‘මතේ ආදීනව සහ නිස්සාර බව’ මිනිසුන් අවබෝධ කරගෙන එයින් මිදෙන බවක් ද පෙන්නුම් කෙරේ. මිල ඉහළ යෑමත් සමඟ මත්පැන් භාවිතය අඩු කොට ඉනිදු ගතට දැනුණු සැහැල්ලුව, නිරෝගීකම අවබෝධ කරගෙන මත්පැන්වලට තිත තැබූ කිහිපදෙනෙක් සමඟ අපි කතාබහ කළෙමු. ඒ අතරින් මාළු වෙළෙන්දෙක් පැවැසූ කෙටි වචන කිහිපය හද පතුළට කිඳාබැස්සේ ඔහු කාලයක් දෙවේලට කටගොන්නක් බී ගෙන සිටි කෙනෙක් වූ නිසාය.\n\n“සිගරට්, අරක්කු බොන්න පටන් ගත්තෙ ඉස්කෝලේ දහය පන්තියෙ ඉගෙනගන්න කාලෙ. ඒ බොන්න ගත්ත එක නතර කළේ මෑතක. දැන් මට වයස අවුරුදු හතළිස් හයයි. රුපියල් කෝටි ගානක් අරක්කු, සිගරට්වලට වියදම් කරලා ඇති. තාම හරියට ගේ කෑල්ලවත් හදාගන්න බැරි වුණා. දියවැඩියාව, කොලොස්ටරෝල්, ෆෙෂර් සේරම ලෙඩ ටිකත් හැදුණා. අක්මාව බේරගත්තෙ අනූනවයෙන්. බොන දවස්වල, දවසක් ඇර දවසක් තමයි ජොබ් එක කළේ. දැන් හැමදාම ජොබ් එකටත් යනවා. ඇඟටත් සනීපයක් දැනෙනවා. පෙනුමත් හොඳයි. ඒත් අරක්කු, සිගරට් බොන්න වියදම් වෙච්ච ගානට සමාන වියදමක් ලෙඩ ටිකට බෙහෙත් බොන්න යනවා. ඒ හැම ලෙඩක්ම හැදුණේ බීමත්කමයි, දුම්පානයි නිසා. තේරෙනකොට බෝට්ටුව ගොඩක් දුර ගිහින්…” බෝ නොවන රෝග පැකේජයත් තුරුළු කරගෙන ජීවත් වන අලුත්ගම නිලන්තගේ ජීවන යත්‍රාව බොහෝ දුර ගිහින් ඇති බව සැබෑය. එහෙත් කල්ගතව හෝ මතේ ආදීනව තේරුම් ගැනීම ලෙඩ ගානෙ හෝ තව ටික කාලයක් ජීවත්වීමට ලැබුණු වාසනාවකි. එමෙන්ම මත්පැන් සහ දුම්කොළ භාවිතයත් සමඟ හටගත් රෝගවලට හේ අදටත් ඖෂධ ප්‍රතිකාර ලබාගන්නේය. ඔහු ජීවතුන් අතර සිටින තෙක් බෙහෙත් මත යැපීමට සිදුව ඇති බව ද සැබෑය. එහෙයින් මත්පැන්, මත්ද්‍රව්‍ය සහ දුම්වැටි භාවිතයෙන් රෝගීන් වන පුද්ගලයන් සුවපත් කිරීමට රජයට දැරීමට සිදුව ඇති වියදම කොපමණ ද කිව නොහැකි තරම්ය.\n\nලෝක සෞඛ්‍ය සංවිධානය, ශ්‍රී ලංකාව, දුම්කොළ හා මද්‍යසාර පිළිබඳ ජාතික අධිකාරිය සහ සෞඛ්‍ය අමාත්‍යාංශය විසින් කරන ලද අධ්‍යනයකින් හෙළිදරව් වී ඇති ආකාරයට 2015 වර්ෂයේ ලැබුණු සුරාබදු ආදායම රුපියල් මිලියන 105,234 කි. මද්‍යසාර නිසා රෝගීන් වන පුද්ගලයන්ට ප්‍රතිකාර කිරීම සඳහා එම වර්ෂයේ රජය විසින් වැය කර ඇති වියදම රුපියල් මිලියන 133,769 කි. මන්දබුද්ධික නොවන ඕනෑම කෙනෙකුට සංඛ්‍යා දත්තවල වෙනස පැහැදිලි වේ. එමෙන්ම මද්‍යසාර භාවිතයට ඇබ්බැහිවීමත් සමඟ හටගන්නා හෘද රෝග, සිරෝසිස් සහ පිළිකා වැනි බෝ නොවන රෝග හේතුවෙන් මෙරට වසරකට 18000 ක් මිය යන බව වාර්තා වේ. දුම්පානයට දැඩිව ඇබ්බැහි වී විවිධ රෝගබාධවලට ගොදුරු වන පුද්ගලයන් 20000 ක් වසරටක මිය යන බවත් වාර්තා වේ. සෙසු මත්ද්‍රව්‍ය භාවිතය නිසා තවත් පුද්ගලයන් 2000 ක් පමණ වසරකට අහිමි වේ. එසේ මිය යන සංඛ්‍යාවෙන් අති බහුතරය පිරිමි පුද්ගලයන්ය. කුටුම්භයක කසේරුකාව බිඳී කුඩු වී ගිය පසු වසරකට නන්නත්තාර වන පවුල් සංඛ්‍යාව ද තිස්දහසකට වැඩිය. දරු දැරියන් විශාල පිරිසකට පියවරු අහිමි වේ. එය, මහා සමාජ ඛේදවාචකයකි.\n\nඑමෙන්ම මද්‍යසාර භාවිත කරන්නන් මත්පැන් සඳහා දිනකට රුපියල් මිලියන 600 ක් පමණ වැය කරන බව ද වාර්තා වේ. මද්‍යසාර, දුම්වැටි සහ මත්ද්‍රව්‍ය භාවිතා කරන බහුතරය අඩු ආදායම්ලාභී කාණ්ඩයට අයත් වන බැවින් වෙහෙස මහන්සි වී උපයාගත් මුදලින් වැඩි කොටසක් මත්වීමට වියදම් කිරීම ගෘහස්ත ප්‍රශ්න පත්තරය තවත් පුළුල් කිරීමක් බව පැහැදිලිය. මත්පැන්, මත්ද්‍රව්‍ය සහ දුම්වැටි ව්‍යාප්තිය වැඩිවීම මෙරට සංවර්ධනයට ද දැඩි බලපෑමක් එල්ල වී තිබේ. එහෙයින් මද්‍යසාර පාලනය සඳහා ක්‍රියාමාර්ග ගැනීම රටකට සෑම විටම වාසිදායක වන අතර, එරට මද්‍යසාර කර්මාන්තයට අවාසිදායකය. එහෙයින් මද්‍යසාර ආයතන, දුම්වැටි නිෂ්පාදන ආයතන සහ මත්ද්‍රව්‍ය ජාවාරම්කාරයන් අහිමි වන පාරිභෝගිකයින්ට සරිලන අලුත් පරිභෝගිකයන් එකතු කරගැනීමට විවිධ උපක්‍රම භාවිත කරන බව සැබෑය. එමෙන්ම මත්ද්‍රව්‍ය භාවිතයෙන් ජීවිත විනාශ කරගෙන සිටින බහුතරයකගේ ආරම්භය සිගරට්, අරක්කු පානයට ඇබ්බැහිවීමය. ඒ ගැන අප කියනවට වඩා මත්ද්‍රව්‍ය විරෝධී රාජ්‍ය නොවන සංවිධානයේ ලේකම්, මිතුරු මිතුරෝ සංසදයේ නිර්මාතෘ කුප්පියාවත්තේ බෝධානන්ද හාමුදුරුවන්ගේ පැහැදිලි කිරීම අගනේය.\n\n“මත්ද්‍රව්‍ය භාවිතයෙන් භයානක තත්ත්වයට ගිය 95% ක් මතට ඇබ්බැහි වෙලා තියෙන්නෙ සිගරට්, අරක්කුවලින්. ආයතනගත වෙන සමහර දරුවො මුලින්ම සිගරට් එකක් තොල ගාලා තියෙන්නෙ තාත්තා, සීයා, බාප්පා බීලා විසි කරන සිගරට් කොට. අරක්කු බීලා තියෙන්නෙ තාත්තා බීලා බෝතල්වල ඉතුරු වෙන චුට්ට. වෙරි මරගාතේ සමහර තාත්තලා ඒ දරුවන්ට බලහත්කාරයෙන් අරක්කු පොවලා. ‘මගේ මහත්තය බිව්වට අපිට කිසිම අඩුවක් කරන්නෙ නෑ…’ අම්ම කියන ඒ කතා පුතලාට ඇහිලා අත්හදා බලන්න අරක්කු බීලා අන්තිමේ මත්ද්‍රව්‍යයට ඇබ්බැහි වෙච්ච දරුවො විශාල පිරිසක් ආයතනගත වෙලා ඉන්නවා. සමාජය තුළ මත්ද්‍රව්‍ය භාවිතය වැඩිවීමට ප්‍රධාන සාධකය මද්‍යසාර, දුම්වැටි. ඒ නිසා මේ රට තුළ මත්ද්‍රව්‍ය භාවිතය පාලනය කරන්න නම් ප්‍රථමයෙන් කරන්න ඕන මද්‍යසාර, දුම්වැටි පරිභෝජනය අවම කිරීමයි. පවතින ආර්ථික අර්බුදයත් එක්ක මද්‍යසාර, දුම්වැටි මිල වැඩි වී පරිභෝජනය විශාල වශයෙන් අඩු වෙලා තියෙනවා. නැවත මද්‍යසාර මිල අඩු කිරීමට කතා කිරීම ම රජය විසින් ජනතාවට මද්‍යසාර භාවිතයට ඇබ්බැහි කිරීමක්. ඒ වගේම පවතින ජීවන වියදමට සාපේක්‍ෂව මද්‍යසාර මිල ඉහළ යෑම ප්‍රමාණවත් නෑ…” කුප්පියාවත්තේ බෝධානන්ද හාමුදුරුවෝ කියන ඒ කතාව අන්තරයාකර ඖෂධ පාලක ජාතික මණ්ඩලයේ සභාපති ශාක්‍ය නානායක්කාර මහතා ද සනාථ කළේය.\n\n“රටේ ජීවන වියදම වැඩිවීමට සාපේක්‍ෂව මද්‍යසාර මිල වැඩි වුණා නම් මේ වෙනකොට අඩුම අරක්කු බෝතලය රුපියල් 4500 කටවත් තියෙන්නෙ ඕනෑ. මද්‍යසාර මිල තවම අඩුයි. පරිභෝජනයත් අඩු වෙලා. ඒකට ප්‍රධාන හේතු ජනතාව දැවෙන ජීවන ගැටලු සහ අලුත් පරම්පරාවේ බොහෝ අය මද්‍යසාර, මත්ද්‍රව්‍ය භාවිතයේ නිස්සාර බව තේරුම් ගෙන ප්‍රතික්ෂේප කිරීම. පසුගිය නොවැම්බර් මාසයේ සිට මත්ද්‍රව්‍ය භාවිතය තහනම් කිරීමේ නීති පැනවීමත් සමඟ මත්ද්‍රව්‍ය පරිභෝජනයත් අඩු වෙලා තියෙනවා. නිර්මාණය වෙමින් පවතින මේ ප්‍රවණතාව රටට යහපතක්. ඉදිරියේදී මද්‍යසාර, මත්ද්‍රව්‍ය භාවිතය තව තවත් අඩු වන බව පේන්න තියෙනවා. මත්ද්‍රව්‍ය ජාවාරම්කාරයන්, මද්‍යසාර සමාගම්, දුම්වැටි නිෂ්පාදන ආයතන මේ වෙනසට අකමැතියි. ඒ නිසා ඔවුන් විවිධාකාරයෙන් ක්‍රියාත්මක වෙනවා. මෙරට සංචාරක කර්මාන්තය දියුණු කරන්න අරක්කු මිල අඩු කරන්න ඕන කියලා පිරිසක් කියනවා. අරක්කු බොන්න විදේශීය සංචාරකයො අපේ රටට එන්නෙ නෑ. ඒ මිනිසුන්ට ඇති වෙන්න බොන්න මද්‍යසාර ඒ රටවල තියෙනවා. මේ සූදානම සංචාරක කර්මාන්තය පිට දාලා රට තුළ තවත් තැබැරූම් ටිකක් විවෘත කරගන්න…” සභාපතිවරයාගේ අනුමානය මසුරන් වටින්නේය. පසුගිය දිනවල අලුතින් ‘බාර් ලයිසන්’ නිකුත් කිරීමට ගොස් යම් හේතුවක් මත නතර වී තිබෙන බව අපට වාර්තා විය. බොරදියේ මාළු බෑමට උපන් රුසියො සිටින මෙරට පාර්ලිමේන්තුව තුළ ජල්ලි නටන තැබැරූම්කාරයන් ද කිහිපදෙනෙකි. ඔවුන් එකිනෙකා තුරුම්පු අදිනුයේ මද්‍යසාර ව්‍යාපාරයේ පවතින කඩා වැටීම යථා තත්ත්වයට පත් කරගැනීමටය. එසේ නොවෙන්න රට තුළ තව තවත් තැබැරූම් විවෘත කර මද්‍යසාර පරිභෝජනය වැඩි කර මෙරට සංචාරක කර්මාන්තය දියුණු කළ නොහැකි බව පාර්ලිමේන්තුවේ සිටින උගත් දේශපාලනඥයන්ට නොතේරෙනවා නොවේ.\n\nමාලදිවයින රාජ්‍ය සංචාරක කර්මාන්තය අතිශය දියුණු රටකි. එහෙත් මාලදිවයින තුළ මද්‍යසාර, මත්ද්‍රව්‍ය පාලනය ඉහළ මට්ටමක පවතින බව සැබෑය. මාලදිවයිනට පැමිණෙන සංචාරකයන්ට විදේශීය මද්‍යසාර රැගෙන ඒම සපුරා තහනම්ය. මද්‍යසාර භාවිත කිරීමට අවශ්‍ය විදේශීය සංචාරකයන්ට, ස්වදේශිකයන්ට මතින් සප්පායම් වීමට වෙනම දූපත් තිබේ. එමෙන්ම එරට මද්‍යසාර මිල ද අතිශය ඉහළය. රටින් පිටත්වන විදේශීය සංචාරකයන් එරට නිෂ්පාදන මද්‍යසාර රැගෙන යෑමට බාධාවක් නැත. එවැනි ප්‍රතිපත්ති නිසා මාලදිවයින රාජ්‍ය තුළ මද්‍යසාර භාවිතයේ මනා පාලනයක් තිබෙන අතර, මද්‍යසාර අලෙවියෙන් ඉහළ ආදායමක් උපයා ගන්නා බව ද වාර්තා වේ. හොර අරක්කු නිෂ්පාදනය කොට නීතියේ රැහැනට කොටුවන පුද්ගලයන්ට දැඩි දඬුවම් ලබාදීමත් සමඟ මාලේ නීති විරෝධී මත්පැන් නිෂ්පාදනය ද ඉතා අවම මට්ටමක පවතින බව වාර්තා වේ. එහෙත් මෙරට පුරා හොර අරක්කුය. ගෙදර ළිපේ හැලියේ කසිප්පු පෙරණ ගානට මෙරට ඇතැම් මිනිස්සු සුරා ප්‍රේතයන් බවට පත්ව සිටිති.\n\n‘අපේ මිනිස්සුන්ට කුලී වැඩ නැති වුණාට හවසට කසිප්පු බාගය බොන්න කක්කුස්සියක් හෝදලා හරි රුපියල් පන්සීයක් හොයාගන්නවා. දරුවන්ට වේලක් කන්න දෙන්න මම දහදුක් විඳිනවා…’ සේරුවිල පන්සල ඉදිරිපිට මල් විකුණන එක මවක් කියූ කතාවක් මගේ මතකයට නැඟිණි. නැගෙනහිර සේරුවිලට පමණක් නොව, උතුරේ දෙමළ සමාජයෙත්, දකුණේ සිංහල ගම්මානවලත් හොර අරක්කු ජාවාරම තදබල අයුරින් ක්‍රියාත්මක වන බව සැබෑය. එහෙත් අදාළ ආයතනවල ඉහළ නිලධාරීන් හොර අරක්කු ජාවාරම නතර කිරීමට කටයුතු කරනවා වෙනුවට මද්‍යසාර මිල ඉහළ යෑමත් සමඟ නීති විරෝධී මත්පැන් නිෂ්පාදනය වැඩි වී ඇති බව හුවා දැක්වීමට වළි කන බව පෙනේ. මෙරට නීති විරෝධී මද්‍යසාර භාවිතය ඉහළ යෑම හේතුවෙන් සෞඛ්‍ය වියදම ඉහළ ගොස් ඇති බවට ලෝක සෞඛ්‍ය සංවිධානය සිදු කළ අධ්‍යයනයකින් සනාථ වී ඇති බව ද වාර්තා කර තිබේ. එහෙත් අපට ලැබෙන තොරතුරුවලට අනුව මද්‍යසාර භාවිතය නිසා රෝහල්ගත වන පුද්ගලයන් නීත්‍යනුකූල මද්‍යසාර භාවිත කර රෝගී වූ පුද්ගලයන් සහ නීති විරෝධී මද්‍යසාර භාවිත කර රෝගී වූ පුද්ගලයන් ලෙස වෙන් කර හඳුනාගැනීමක් මෙරට සෞඛ්‍ය පද්ධතිය තුළ තවම නැත. නීති විරෝධී මද්‍යසාර පාලනය කළ හැක්කේ පොලිසිය සහ සුරාබදු දෙපාර්තමේන්තුව ශක්තිමත් කර වැටලීම් කර දැඩි දඬවුම් නියම කිරීම තුළ පමණි. 1995 වර්ෂයේදී ද නීති විරෝධී මද්‍යසාර භාවිතය අඩු කිරීමට බියර් සඳහා පනවා තිබූ බදු විශාල ලෙස අඩු කළ අතර ඒ තුළින් සිදු වූයේ බියර් භාවිතය ඉහළ යෑම පමණි. මෙරට සමාජයේ පවතින විෂමතාව තුළ නීත්‍යනුකූල මද්‍යසාර මිල වැඩි වූ පමණින් මිනිස්සු කසිප්පු, හැළි අරක්කු, සයිඩර් (වෙල් පැන්ටා) පානයට යොමු නොවන බව ද මන්දබුද්ධික නොවන නිලධාරීන් සිතා බැලිය යුතුය.\n\nකඩා වැටී තිබෙන මද්‍යසාර වෙළෙඳපොළ යථාවත් කිරීමට මද්‍යසාර සමාගම්, මත්ද්‍රව්‍ය ජාවාරම්කාරයන්, ඇතැම් නිලධාරීන් සහ තැබෑරුම්කාර දේශපාලුවන් බහුභූත දොඩමින් විවිධ නාඩගම් නටන බව පෙනේ. එහෙත් ජාත්‍යන්තර මූල්‍ය අරමුදල (IMF‍) මෙරට සමඟ ඇති කරගෙන තිබෙන එකඟතාව මත 2023 දෙසැම්බර් වන විට සුරාබදු සඳහා මිල සූත්‍රයක් ස්ථාපිත කිරීමට නියමිතව තිබේ. එහෙයින් මේ වන විට මද්‍යසාර මිල අඩු කිරීමට මුදල් අමාත්‍යාංශයට හැකියාවක් නැත. දැන් කළ යුත්තේ සුරාබදු නිලධාරීන් සහ පොලිසිය එක්ව රට පුරා නිෂ්පාදනය කරන ‘හොර අරක්කු’ වැටලීම් කොට ඒ ජාවාරම ද නතර කිරීම ය. එවිට සුරාබදු හා දුම්කොළවලින් ලැබුණු බදු ආදායමට වඩා ධනයක් සෞඛ්‍ය වියදමෙන් ඉතිරි වන බව ඕනෑම පොඩි එකෙක් දන්නා කතාවකි. මේ වෙනස වටහා ගැනීමට සවිඥාණික බවක් තිබෙන මේ රටේ පාලකයන් මද්‍යසාර මිල අඩු කිරීමට ඉඩ ලබා නොදෙන බව අපගේ විශ්වාසයි. පෙනෙන වාසියට වඩා නොපෙනෙන අවාසිය ඉතා ප්‍රබල බව තේරුම් ගැනීමට රට කරවන පාලකයන්ට බුද්ධියක් ඇති බව ද අපි විශ්වාස කරමු.\n\nඑමෙන්ම මොන යම් හෝ මද්‍යසාරයක්, මත්ද්‍රව්‍යයක් භාවිත කළත් ශරීර කූඩුවට දැනෙනුයේ වේදනාවකි. හිස කරකැවිල්ල, බඩ දැගැලීම, වමනයට ඒම සහ මත හිඳුණු පසු හිසට, ගතට දැනෙන වේදනාව දුකක් විනා සැපක් නොවන බව හැදෙන පරපුර තේරුම්ගෙන සිහිබුද්ධියෙන් මතට ප්‍රේත, අපත හිත මිතුරන් අතේ දුරින් ඇසුරු කිරීමට වගබලා ගත යුතුය.\n\nතරංග රත්නවීර",
       "URL": "https://divaina.lk/%e0%b6%af%e0%b7%80%e0%b7%83%e0%b6%9a%e0%b6%a7-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-600%e0%b6%9a%e0%b7%8a-%e0%b6%b8%e0%b6%ad%e0%b7%8a-%e0%b7%80%e0%b6%ad%e0%b7%94%e0%b6%bb%e0%b6%a7/",
       "Category": "visheshanga",
       "Parent URL": "https://divaina.lk/category/visheshanga//page/92/"
}