{
       "Source": "divaina",
       "Timestamp": "February 5, 2023",
       "Headline": "බලතල දෙන්නත් කලින් ගැලවෙන උ/නැ ඉඩම්!",
       "News Content": "යාපනය අර්ධද්වීපයේ පිහිටි වලිකාමම් උතුරේ නාවික හමුදාව සතු ඉඩම් අක්කර 30ක් සහ යුද හමුදාව සතු ඉඩම් අක්කර 80ක් වහාම නිදහස් කරන ලෙස රජය ආරක්‍ෂක අමාත්‍යාංශයට නියෝග කර තිබිණි.\n\nමේ ප්‍රදේශය උපායමාර්ගික කේන්ද්‍රස්ථානයකි. මෙම ඉඩම් වලිකාමම් උතුරු ප්‍රාදේශීය සභාවට බාරදෙන ලෙස ද ආරක්‍ෂක බලධාරීන්ට උපදෙස් ලැබී ඇත. නාවික හමුදා ආරංචි මාර්ගවලට අනුව නාවික හමුදාව දැනට සිටින අක්කර 25ක ප්‍රදේශය හමුදා කටයුතුවලට අවශ්‍ය වූවකි.\n\n13 වැනි සංශෝධනය මුළුමනින්ම ලබාදීමට රජය තීරණය කිරීමත් සමගම උතුරේ පුද්ගලික ඉඩම් නිදහස් කරන ලෙස ද්‍රවිඩ සංධානය ඉල්ලා තිබිණි. මේ තත්ත්වය මත රජය නිදහස් කිරීමට තීරණය කර ඇති පුද්ගලික ඉඩම් කුමක් දැයි හෙළිවී නැත. එහෙත් යුද්ධය පැවති සමයේ ද්‍රවිඩයන් විශාල පිරිසක් ප්‍රංශය, ජර්මනිය, ස්විට්සර්ලන්තය, නෝර්වේ, ස්විඩනය, කැනඩාව සහ බි්‍රතාන්‍ය යන රටවලට පැන ගියහ. ඉඩම් හිමි ද්‍රවිඩයන් ද ඒ අතර විය. කොටි සංවිධානය ඔවුන් සතු ඉඩම් හොර ඔප්පු සාදා කොටි හිතවාදීන්ට ලබාදී ඇත. එසේම මියගිය කොටි ත්‍රස්තයන්ගේ පවුල්වල අයට ද ලබාදී තිබේ. එම සමයේ කොටි සංවිධානය ඉඩම් කච්චේරිවල තිබූ ඔප්පු විශාල සංඛ්‍යාවක් පුළුස්සා දමා තිබේ. මේ තත්ත්වය මත පුද්ගලික ඉඩම්වල දැන් සිටින්නේ නියම හිමිකරුවන් ද? පසුගිය ජනවාරි 23 දා යාපනය හමුදා ප්‍රධානියා සහ දිසා ලේකම් අතර ඉහළ පෙළේ සාකච්ඡාවක්ද පවත්වා තිබේ. මෙලෙස 13 වැනි සංශෝධනය යටතේ රජය ද්‍රවිඩ සංධානයට ඉඩම් හා පොලිස් බලතල ලබාදීමට තීරණය කරද්දී එහි පසුබිම කුමක්ද?\n\nමේ අතර කොටි සංවිධානයේ ඉල්ලීම මත ශ්‍රී ලංකාවේ ජනපතිව සිටි ආර්. ප්‍රේමදාස උතුරේ ආරක්‍ෂක හමුදා කඳවුරු 17ක් ඉවත්කර ගනු ලැබීය. මේ පසුබිම මැද උතුරු නැගෙනහිර රජයේ සහ පුද්ගලික ඉඩම් විශාල සංඛ්‍යාවක් කොටි සංවිධානයේ පාලනයට නතුවිය. පුද්ගලික ඉඩම් හිමියන් විශාල පිරිසක් කොටින්ට බියේ වැල්ලවත්ත සහ අවට ප්‍රදේශවලට පැන අවුත් ඉඩම් මිලයට ගනු ලැබීය. වන්නි මෙහෙයුමින් උතුර හා නැගෙනහිර මුදාගැනීමෙන් පසු අඩයාලම් සහ පර්ල් නමැති රාජ්‍ය නොවන සංවිධාන ලොව පුරා ප්‍රචාරයන් යවමින් හමුදාව ද්‍රවිඩයන් සතු ඉඩම් විශාල සංඛ්‍යාවක් අල්ලාගෙන ඇති බවට චෝදනා කළේය. එහෙත් සැබෑ තත්ත්වය නම් උතුරු නැගෙනහිර ඉඩම්වලින් සියයට 80ක් රජය සතු වූ අතර සියයට 14ක් පුද්ගලික ඉඩම් විය. එසේ වුවත් උතුරේ ආරක්‍ෂක අංශ සිටින කඳවුරු ප්‍රදේශයේ ඉඩම් ද පුද්ගලික ඉඩම් බවට ද්‍රවිඩ සංධානය කියා සිටියි.\n\nඑහෙත් පුද්ගලික ඉඩම් හිමිකරුවන් ආරක්‍ෂක හමුදා රැඳී සිටින්නේ පුද්ගලික ඉඩම්වල බවට මෙකෙක් සනාථ කර නැත. මෙයට වසර ගණනකට පෙර යාපනය කොටුවේ ඉඩම් ද පුද්ගලික ඉඩම් ලෙස ප්‍රචාරය විය. කොටි සංවිධානය යාපනය කොටුව අල්ලාගත් පසු එහි ඉඩම්වල පදිංචි වූයේ මහාවිරුවන් යයි හඳුන්වන කොටි ත්‍රස්තයන්ය.\n\nපසුගිය රජය පලාලි සමීපයේ ඇති මයිලඩි වරාය සහ අවට ඉඩම් මුදාහැරියේ නම් 13 වැනි සංශෝධනය යටතේ ආරක්‍ෂක හමුදා සිටින ඉඩම් මුදාහැරීම පුදුමයක් නොවේ.\n\nමේ අතර 13 වැනි සංශෝධනය යටතේ උතුරු නැගෙනහිරට 13 බලතල ලබාදෙන බව හිටපු ජනපතිවරු වන චන්ද්‍රිකා, මහින්ද රාජපක්‍ෂ සහ මෛත්‍රිපාල පැවසුවත් ලබා දුන්නේ නැත. එසේම හිටපු ජනපති ගෝඨාභය රාජපක්‍ෂ 13 යටතේ බලතල ලබාදෙන බව ප්‍රකාශ කළේ නැත.\n\nඑසේ වුවත් ඉන්දියානු රජය උතුරු නැගෙනහිරට 13 යටතේ පොලිස් බලතල හා ඉඩම් බලතල ලබාදිය යුතු බව ශ්‍රී ලංකාවට පැවසුවත් මේ ප්‍රකාශයෙන් දින කීපයකට පසු ඉන්දීය ජනරජ දිනයට හිටපු ජනපතිවරුන් වූ ගෝඨාභය සහ මහින්ද රාජපක්‍ෂ සහභාගි විය. ගුවන් හමුදාපති සුදර්ශන පතිරණ ද රැකවලුන් තිදෙනකු යටතේ ඉන්දීය ජනරජ දිනයට සහභාගි වූ අතර හිටපු විදේශ ලේකම් ජයනාත් කොළඹගේ, පියල් ද සිල්වා, තිසර සමරසිංහ යන හමුදා නිලධාරීහු රැසක් ද එක්ව සිටියහ. මෙවන් තොරතුරු හෙළිවන අවස්ථාවේ තෙප්පිලාවු හමුදා කඳවුර ඉවත්කර එම ස්ථානය ලබාගැනීමට ද්‍රවිඩයන් පිරිසක් දැරූ උත්සාහය ද ව්‍යර්ථ විය. මේ අතර ඉඩම් බලතල උතුරු පළාත් සභාවට ලබාදීමට ක්‍රියා කළහොත් සිදුවන්නේ භයානක තත්ත්වයකි.\n\nමෙහි දැක්වෙන්නේ ඊට නිදසුන්ය.\n\nඑහෙත් රජය මේ කරුණු ගැන අවධානය යොමු කර නැත. මෙයට අමතරව උතුරේ පූජනීය ස්ථානවලට යෑමට දකුණේ ජනතාවට ඉඩ ලැබේද?\n\nමෙයට අමතරව ජාතික ආරක්‍ෂාව බිඳ වැටේද?\n\nමේ හැර ඉඩම් හා පොලිස් බලතල ලබාදීමෙන් සිදුවන අර්බුද මෙසේය.\n\nඋදා: වර්ධරාජා පෙරුමාල්ගේ නියෝග\n\n13 යටතේ ඉඩම් හා පොලිස් බලතල දීම ඔස්ටේ්‍රලියාවේ කැන්බරාහි නීතිවේදී චානක බණ්ඩාරගේ දක්වන්නේ භයානක ක්‍රියාවලියක් බවයි. එය සිදු නොවිය යුතු යැයි හෙතෙම රජයට අනතුරු අඟවා ඇත. හිටපු පොලිස් ඇමැති සරත් වීරසේකර පැවසුවේද පළාත් සභාවලට ඉඩම් හා පොලිස් බලතල දීම අතිශයින්ම බියකරු බවයි. මෙයට පෙර චන්ද්‍රිකා කුමාරතුංග බස්නාහිර පළාත් සභාවට පොලිස් බලතල ඉල්ලූ විට ඒ බව හිටපු ආරක්‍ෂක ලේකම් ඔස්ටින් ප්‍රනාන්දු ජනපති ඩී. බී. විජේතුංගට පවසා ඇත. එම ඉල්ලීම විජේතුංග විසින් එකවරම ප්‍රතික්‍ෂේප කරනු ලැබීය. රජය මෙරට බහුතරයේ එකඟතාවයකින් තොරව ඉඩම් හා පොලිස් බලතල දීම රට දෙකඩ කරන්නක් බව උතුරේ ද්‍රවිඩ සංවිධාන නායකයකු වූ අරුන් සිද්ධාර්ථන් පවසා ඇත. නෝර්වේ රාජ්‍යයේ ප්ලොට් සංවිධානයේ නායක රාජන් සිවරාජන් මෙලෙස පැවසීය. මේ තීරණය ඉතාමත් අනතුරුදායකයි. උතුරු නැගෙනහිර 3/2ක වෙරළ කලාපය සමස්ත රටටම අහිමි වෙනවා. පුල්මුඩේ ඉල්මනයිට්, ටයිටේනියම් නිධි මහ ඇමැති පාලනයට නතු වෙනවා. එසේම උතුරේ මහ ඇමැති ඊළඟට උතුරේ සිටින හමුදාව ඉවත්කිරීමට සැලසුම් කරනවා. එය නතර කිරීමට රජයට හැකියාවක් නැති වෙනවා. මේ අතර ද්‍රවිඩ සංධාන නායක සම්බන්ධන් මෙලෙස ප්‍රකාශ කර ඇත. අපේ අරමුණ එකයි – උපාය මාර්ග වෙනස් මේ උපාය මාර්ග උතුරු නැගෙනහිරට ස්වයං පාලනය ලබා ගැනීමද?\n\nකීර්ති වර්ණකුලසූරිය",
       "URL": "https://divaina.lk/%e0%b6%b6%e0%b6%bd%e0%b6%ad%e0%b6%bd-%e0%b6%af%e0%b7%99%e0%b6%b1%e0%b7%8a%e0%b6%b1%e0%b6%ad%e0%b7%8a-%e0%b6%9a%e0%b6%bd%e0%b7%92%e0%b6%b1%e0%b7%8a-%e0%b6%9c%e0%b7%90%e0%b6%bd%e0%b7%80%e0%b7%99/",
       "Category": "visheshanga",
       "Parent URL": "https://divaina.lk/category/visheshanga//page/166/"
}