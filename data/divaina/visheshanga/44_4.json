{
       "Source": "divaina",
       "Timestamp": "August 12, 2023",
       "Headline": "බොදු උරුමය දකින්නට ඉන්දියාවෙන් අපට අත-හිත",
       "News Content": "2020 ජූලි මාසයේදී ඉන්දීය රජය කුෂිනගර් ගුවන් තොටුපළ ජාත්‍යන්තර ගුවන් තොටුපොළක් ලෙසට ප්‍රකාශයට පත් කිරීමට ගනු ලැබූ පියවර දෙරටේ සබඳතා බුදුදහම පදනම් කර ගෙන තවත් ශක්තිමත් වූ අවස්ථාවක් ලෙසට දැක්විය හැකිය.\n\nබුදුරජාණන් වහන්සේගේ මහා පරිනිර්වාණය සිදු වූ ස්ථානය සඳහා ශ්‍රී ලාංකිකයන් ඇතුළු බෞද්ධ ජනයා වෙත පහසුවෙන් එම බෞද්ධ උරුමයන් වැඳපුදා ගැනීමට අවස්ථා මේ මගින් හිමි විය. බුදුන් වහන්සේ පරිනිර්වාණයට පත් කුසිනාරාව වෙත ශ්‍රී ලංකාවෙන් පිටත් වූ පළමු ජාත්‍යන්තර ගුවන්යානයෙන් දිවයිනේ විවිධ ප්‍රදේශයන් හි භික්ෂූන් වහන්සේලා රැසක් ද වැඩම කළහ.\n\nඉන්දියාවේ බෞද්ධ සිද්ධස්ථාන වැඳපුදා ගැනීමට දේශීය හා විදේශීය බැතිමතුන්ට වැඩි අවස්ථාවක් සලසාලමින් බෞද්ධ සංචාරක දුම්රිය සේවාවක් ආරම්භ කර ඇති බවට ඉන්දීය මාධ්‍ය වාර්තා පළ කළේය. ඒ අනුව ඉන්දියානු දුම්රිය බලධාරීන් විසින් දේශීය සහ විදේශීය සංචාරකයින්ට සුවපහසුවෙන් ගමන් කිරීමට අවශ්‍ය පහසුකම් සපයමින් බෞද්ධ සංචාරක දුම්රිය එහි අධ්‍යාත්මික ගමන ආරම්භ කර ඇත. පළමු වරට 2019 දී ඇරඹි මෙම දුම්රිය ගමන් සේවාව පසුගිය දෙවසරක පමණ කාලය තුළ මුළුමනින්ම නැවතුණේ ලොව පුරා පැතිරුණු කොවිඩ් 19 වසංගතයත් සමග සංචරණ සීමා වීම පැනවීමත් සමගයි. මහා පරිනිර්වාණ සූත්‍රයේදී බුදුන් වහන්සේ තම අනුගාමිකයන්ට පවසන්නේ තමන් ඉපදුණු ලුම්බිණි, බුද්ධත්වය ලැබූ බෝධිගයාව, මුල් දේශනාව පැවැත්වූ සාරානාත් සහ පරිනිර්වාණය සිදු වූ කුෂිනගර් යන ස්ථානවලට ශ්‍රද්ධා සම්පන්නව වන්දනා නමස්කාර කිරීමෙන් කුසල් රැස්කර ගත හැකි බව සහ උතුම් පුනර්භවයක් ලබා ගත හැකි බවයි.\n\nඉන්දියාවේ සහ නේපාලයේ බෞද්ධ වෙහෙර විහාර දැක බලා ගැනීමටත්, ගෞතම බුදුන් වහන්සේ විනයානුකූල දිවි පෙවෙතක් ගෙවූ ඓතිහාසික ස්ථාන නරඹමින් අත්දැකීම් විඳ ගැනීමටත් බැතිමතුන්ට හා සංචාරකයන්ට නව දුම්රිය සේවයෙන් පහසුකම් සැලසෙන අතර, එම දුම්රිය නේපාලයේ සහ ඉන්දියාවේ සිද්ධස්ථාන 9ක් ආවරණය කරමින් ධාවනය කෙරෙන බව හින්දුස්තාන් ටයිම්ස් පුවත් සේවය වාර්තා කළේය. ඒ අනුව ‘භාරත් ගෞරව් ටේ්‍රන්ස්’ නැමැති දුම්රිය සේවාව මගින් ශ්‍රී ලාංකික බැතිමතුන්ට සිය උතුම් වූ අධ්‍යාත්මික අභිලාෂයන් මුදුන්පත් කර ගැනීමට මහත් අස්වැසිල්ලක් වනු ඇත.\n\nඅද්විතීය අත්දැකීමක් ලබාදෙමින් මෙම දුම්රියේ ගමන් කරන්නන් සඳහා වායුසමනය කළ සුඛෝපභෝගී දුම්රිය මැදිරි, අවන්හල් දෙකක්, කුඩා පුස්තකාලයක්, නවීන මුළුතැන්ගෙයක් සහ පාද සම්බාහන යන්ත්‍ර වැනි පහසුකම් ද හිමිවෙයි.\n\nදුම්රියේ පන්ති වර්ග දෙකක් ඇත. ඒ වායු සමනය කළ පළමු පන්තියේ දුම්රිය මැදිරි සහ වායු සමනය කළ දෙවන පන්තියේ දුම්රිය මැදිරි වශයෙනි. ෆිනෑන්ෂල් එක්ස්ප්‍රස් වෙබ් අඩවිය වාර්තා කළ ආකාරයට වායු සමනය කළ පළමු පන්තියේ දුම්රිය මැදිරි තුළ අමුත්තන් 96 දෙනෙකුට නවාතැන් ගත හැකි අතර අමුත්තන් 60 දෙනෙකුට දෙවන පන්තියේ මැදිරි තුළ ඉඩකඩ ඇති බවයි.\n\nසම්පූර්ණ දින අටක සංචාරය සඳහා වියදම ඉන්දියානු රුපියල් 75,075 ක් බවට ඉන්දියන් එක්ස්ප්‍රස් වෙබ් අඩවිය වාර්තා කරන ලදී. සංචාරයට පෙර සහ පසු නවදිල්ලියේ හෝටල් නවාතැන් සහ නේපාලයට ඇතුළු වීමේදී වීසා ගාස්තු ද මීට ඇතුළත් වේ. දින අටක් පුරා රාත්‍රීන් 7ක් ආවරණය වන පරිදි පැවැත්වෙන ‘භාරත් ගෞරව්’ බෞද්ධ සංචාරක දුම්රිය සේවය පසුගිය මාර්තු මස 11 වැනිදා නවදිල්ලි නුවර සෆ්ඩාර්ජන්ග් දුම්රිය ස්ථානයෙන් ආරම්භ විය.\n\nදිල්ලියෙන් ආරම්භ වන දුම්රියේ පළමු ගමනාන්තය බුද්ධගයාවයි. එහිදී සංචාරකයින්ට පළමුව මේ වන විට යුනෙස්කෝ ලෝක උරුමයක් ලෙස ද නම් කර ඇති මහාබෝධි විහාරය නැරඹීමට අවස්ථාව හිමිවන අතර නේරංජනා නදිය නැරඹීමද හැකිවීම තවත් සුවිශේෂී අවස්ථාවක් ලෙසට සැලකිය හැකිය. දෙවන දිනයේ දී බුද්ධගයාව වෙත ගමන් කරයි. එය බුදුදහම ආරම්භ වූ ස්ථානයයි. වන්දනාකරුවන් සහ බෞද්ධ අනුගාමිකයින් මෙම ස්ථානයට සහ එයට සම්බන්ධ පුරාවෘත්තයට ඇලුම් කරති.\n\nඑදිනම ගයාවේ තවත් වැදගත් වන්දනීය ස්ථාන රැසක් නැරඹීමට සංචාරකයින්ට අවස්ථාව ලැබෙන අතර තෙවැනි දින පැය දෙකක සුඛෝපභෝගී බස් ගමනකින් පසු රාජ්ගීර් වෙත ළඟා වීමට සැලසුම් කර ඇත. එහිදී බිම්බිසාර රජු සිරගත කර සිටි සිර මැදිරිය, ගිජ්ජකූඨ පර්වතය සහ වේළුවනය දැක බලා ගැනීමට අවස්ථාව හිමි වේ. තෙවැනි දිනයේ පස්වරු කාලය වෙන් වන්නේ නාලන්දාවේ නටබුන් නැරඹීමටයි.\n\nනාලන්දා බෞද්ධ සංචාරක ව්‍යාපාරයේ ජනප්‍රිය ගමනාන්ත දෙක වන සූර්ය මන්දිරය සහ හියුන් සාං අනුස්මරණ ශාලාව මෙහිදී දැකගත හැකි වනු ඇත. සූර්ය මන්දිරය බැතිමතුන්ගේ ප්‍රධාන ආකර්ෂණය වන පාර්වතී දේවියගේ අඩි 5 ක් උස ප්‍රතිමාවක් ඇත. වසරකට දෙවතාවක් මෙහි පැවැත්වෙන චට් පූජා අතරතුර මෙම විහාරය ජීවමාන වේ.\n\nක්‍රිස්තු වර්ෂ පස්වැනි සහ නවවැනි සියවස් අතර කාලයේ පැවති නාලන්දාව ලෝකයේ පැරණිතම විශ්වවිද්‍යාලය ලෙස සැලකෙයි. එහි අධ්‍යාපනය හැදෑරීමට චීනයේ සහ ඉන්දුනීසියාව වැනි රටවලින් ද සිසුන් පැමිණි බවට තොරතුරු අනාවරණය වේ. ඉන්පසු දුම්රිය වරනාසි බලා පිටත්වේ. සිව්වැනි දිනයේ වරනාසියේ සහ සැවැත්නුවර සංචාරය කරන අතර එහිදී දම්සක් පැවතුම් සූත්‍ර දේශනාව සිදුකළ ස්ථානය, සාරානාත් කෞතුකාගාරය, අශෝක කුලුන, මූලගන්ධ කුටි විහාරය වැනි ස්ථාන බැතිමතුන්ට නැරඹීමට අවස්ථාව උදාවෙනු ඇති.\n\nඑහිදී භාග්‍යවතුන් වහන්සේ ශ්‍රී මුඛයෙන් බ්‍රහ්ම, ස්වරය විහිදුවා පස්වග තවුසන් අමතා දේශනා කළ වදාළ ප්‍රථම දේශනාව වන ධම්ම චක්කප්පවත්තන සූත්‍රය දේශනා කළ ස්ථානය දැකගත හැකි වනු ඇති. ශිව වන්දනාවේදී වැදගත් වන ශංකර්, ශිව සහ විෂ්ණු සඳහා කැප වූ විශාල පන්සල් දෙකක් මෙහි ඉදි කර ඇත. අක්බර් අධිරාජ්‍යයන් විසින් ඉතිහාසයට එකතු කළ සංස්කෘතික අංගයන් ද මෙහිදී බැතිමතුන්ට දැක ගත හැකි වේ.\n\nපස්වැනි දිනයේ දී දුම්රිය සිද්ධාර්ථ කුමාරෝප්පත්තිය සිදු වූ ලුම්බිණියට පැමිණෙන අතර එම දිනය සම්පූර්ණයෙන්ම වෙන් වන්නේ එහි වැදගත් ස්ථාන නැරඹීමටයි. ලුම්බිණිය පිහිටා ඇත්තේ කත්මණ්ඩු නුවර සිට කිලෝමීටර් කිහිපයක් දුරින් ඉන්දියාවේ දේශ සීමාවට ඉතා ආසන්නයේය.\n\nසංචාරක ලැයිස්තුවේ ඊළඟට ගමනාන්තය කුෂිනගර් වෙයි. ඒ අනුව හයවන දින කුෂිනගර් වෙත ළඟා වනු ඇත. එය සුන්දර උත්තර් ප්‍රදේශ් ප්‍රාන්තයේ පිහිටා ඇති වන්දනා මධ්‍යස්ථානයකි. එය උතුරු ඉන්දියාවේ ගෝරක්පූර් (උත්තර් ප්‍රදේශ්) සිට කිලෝමීටර කිහිපයක් දුරින් පිහිටා ඇත.\n\nහත්වැනි දින උදෑසනම දුම්රිය බල්රාම්පූර් වෙත ළඟා වන්නේ පුරාණ ඉන්දීය කෝසල රාජධානියේ අගනුවර වූ බුදුරජාණන් වහන්සේ සිය ජීවිතයේ වැඩිම කාලයක් විසූ ශ්‍රාවස්තියේ හෙවත් සැවැත්නුවර සංචාරය සඳහායි. එය උත්තර් ප්‍රදේශ්හි නගරයකි. එය පුරාණ ඉන්දීය කෝසල රාජධානියේ අගනුවර වූ අතර බුදුන් වහන්සේ බුද්ධත්වයට පත්වීමෙන් පසු වැඩිපුරම වැඩ සිටි ස්ථානය විය. එය ඉන්දියාවේ උත්තර් ප්‍රදේශ් හි ඊසානදිග කොටසේ නේපාල දේශසීමාවට ආසන්නයේ රප්ති ගඟ අසල පිහිටා ඇත.\n\nජේතවන විහාරය ඇතුළු වැදගත් ස්ථාන නැරඹීමට ද එහිදී අවස්ථාව හිමිවන අතර දුම්රිය ගමනේ අවසන් නැරඹුම් ස්ථානය වන්නේ ලොව පුදුම හතෙන් එකක් වන අග්‍රා හි ටජ්මහලයි.\n\nඅටවැනි දිනයේ උදෑසන මෙම දුම්රිය යමුනා ඉවුරේ උත්තර් ප්‍රදේශ් හි වඩාත්ම ජනාකීර්ණ නගරවලින් එකක් වන අග්‍රා වෙත ළඟා වන අතර ටජ්මහල නැරඹීමෙන් අනතුරුව එදින පස්වරුව වන විට දුම්රිය යළි නවදිල්ලියට ළඟා වෙයි.\n\nටජ් මහල්, අග්‍රා, කොටුව සහ ෆතේපූර් සික්‍රි වැනි බොහෝ යුනෙස්කෝ ලෝක උරුම අඩවි නිසා එය ප්‍රධාන සංචාරක ගමනාන්තයක් බවට පත් වී ඇත. ටජ්මහල නැරඹීමෙන් අනතුරුව එදින පස්වරු 6 වන විට දුම්රිය යළි නවදිල්ලියට ළඟා වීමට නියමිතය.\n\nබොදු හදවත් තුළ ඉන්දියාවට ඇත්තේ අද්විතීය ස්ථානයකි. ඉන්දියාවේ සහ ශ්‍රී ලංකාවේ ජනතාව අතර පවතින අවියෝජනීය සබඳතාවය තුළ බුදු දහමට හිමි වන්නේ කේන්ද්‍රීය ස්ථානයකි. ඉන්දියාව සිය බෞද්ධ උරුමය ලොවට විවර කරමින් බොදු සබඳතා ප්‍රවර්ධනය කිරීම සඳහා ගන්නා උත්සාහය ලොව පුරා වෙසෙන බෞද්ධ ජනතාවට මහත් අස්වැසිල්ලකි.\n\nලලිත් ගුණසේකර",
       "URL": "https://divaina.lk/%e0%b6%b6%e0%b7%9c%e0%b6%af%e0%b7%94-%e0%b6%8b%e0%b6%bb%e0%b7%94%e0%b6%b8%e0%b6%ba-%e0%b6%af%e0%b6%9a%e0%b7%92%e0%b6%b1%e0%b7%8a%e0%b6%b1%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/44/"
}