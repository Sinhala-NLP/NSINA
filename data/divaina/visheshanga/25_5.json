{
       "Source": "divaina",
       "Timestamp": "September 7, 2023",
       "Headline": "දිසොන්චිනාහාමි – ගුණදාස අමරසේකර",
       "News Content": "● උසස් පෙළට සිංහල -14\n\nගාල්ල යටලමත්තේ දී 1929 වප් මස 12 වැනි දින උපන් ගුණදාස අමරසේකර දන්ත වෛද්‍යවරයෙකි- එක්ටැමෙන් පොළොවට නමින් 1972 දී ඔහු පළ කළ කෘතියෙන් උපුටා ගන්නා ලද දිසොන්චිනාහාමි කෙටි කතාව රසවත් මෙන් ම කිසියම් දාර්ශනික හරයක් කරා පාඨකයා මෙහෙය වන කෙටි කතාවකි.\n\n● දිසොන්චිනාහාමි කෙටි කතාවේ – පරිසර වර්ණනා සහ සංකේත\n\nදිසොන්චිනාහාමි කෙටි කතාවට පසුබිම් වන පරිසරය රෝහල ආශ්‍රිත පරිසරය යි. “ වේලාව හවස තුන පසු වී ඇති බැවින් අවට ඇත්තේ නිහඬතාවකි- කොරිඩෝවෙන් එහා පැත්තෙහි ඇති වාට්ටු තුළ මේ වේලෙහි කිසි හැලහොල්මනක් නැත. රෝගීන් ඇතුළු කරන බාහිර අංශයෙහි ද වැඩි කලබලයක් නොමැත. දුර බැහැර රෝහල්වලින් එවනු ලබන ලෙඩකු දෙන්නකු පමණි මේ වේලාවට බාහිර අංශයට එන්නේ.” රෝහලේ පවතින නිහඬතාව ගැන කෙටි කතාකරුවා කරන මේ වැනුම චිත්ත රූප මවන සුලු ය.\n\nදිසොන්චිනාහාමි ගේ සැමියා තම දරුවා බඩගින්නේ අඬනු දැක ඉවසා ගත නොහැකි ව පිඟානෙන් පහර දීම නිසා දිසොන්චිනාහාමිට මේ දුක් බර මරණයට මුහුණ දීමට සිදු විය. හදිසි කෝපය නිසා දිසොන්චිනාහාමි ගේ සැමියා සිදු කළේ අනුවණ ක්‍රියාවකි. “ මී හරක් මුහුණක් වැනි සිය මුහුණ උඩුකුරු කොට විලාප දෙන්නේ සිහි එළවා ගත නොහැක්කකු මෙනි ’‘ යැයි කෙටි කතාකරුවා දක්වන උපමාව දිසොන්චිනාහාමි ගේ සැමියා තුළ පැවැති අනුවණ බවත් අසරණ බවත් පෙන්වනු පිණිස යෙදූ කදිම සංකේතයකි.\n\n● දිසොන්චිනාහාමි කෙටි කතාවේ – විස්තර සහ දෙබස්\n\nබන්ධුසේන සහ දොස්තර කුමාර් ජයවර්ධන අතර සිදු වන සංවාද ඔවුනොවුන් ගේ සිතුම් පැතුම් පාඨකයාට අඳුනාගැනීමට මඟ පාදයි- මේ කෙටි කතාවේ දාර්ශනික හරයක් සහිත උසස් මට්ටමේ දෙබස් අපට හඳුනාගත හැකිය- වෙසෙසින් ම මේ කෙටි කතාවේ අන්තර්ගත දේශපාලනික ආකල්ප පළ කරන දෙබස් හෙළි කරනුයේ යථාර්ථයට සමීප දේශපාලනික චින්තනයකි. “ ඒ කියන්නේ තමුසෙලාගේ ඔය අලුත් සමාජවාදී ක්‍රමය ආවහම මේව නැති වේ ය කියල ද ? .. ඔය කොයි ක්‍රමේ වුණත් කරන්නේ මිනිස්සුනේ … තමසෙ අහල තියෙනව ද කාන්ට්ගෙ කියමන “ඇද ගැහුණු මිනිසත් බව නමැති මේ දැවයෙන් ඇද නොගැසුණු කිසිවක් නිම කළ නොහැකි ය.”\n\nදොස්තර ජයවර්ධන ගේ මුවට නඟා ඇති මේ දෙබස මතු කරන්නේ දේශපාලනික හරයකි. දොස්තර ජයවර්ධන ගැන කෙටි කතාකරුවා දක්වන ඇතැම් දිගු විස්තර චරිත නිරූපණය සඳහා ඉවහල් වුව ද කෙටි කතාවක පැවැතිය යුතු සැකෙවි බවට ඉන් වනුයේ අහිතකර බලපෑමකි. “ බන්ධුසේනගේ සහාය නොමැති නම් ජයවර්ධනට තමා යටතෙහි වැඩ කරන සේවකයන් සමග මෙන් ම රෝගීන් සමග ද කටයුතු කිරීම මහත් ගැහැටක් වනු නියත ය. තමා යටතෙහි වැඩ කරන ඇටෙන්ඩන්ට නියෝගයක් කිරීමට ඇති විට පවා දොස්තර ජයවර්ධනට බන්ධුසේන ගේ පිළිසරණ අවශ්‍ය ය. ” ආදී වශයෙන් දිගු ඡේදය පුරා ම අන්තර්ගත වනුයේ දොස්තර ජයවර්ධන ගේ චරිතය අඳුනාගැනීම පිණිස යෙදූ විස්තරයකි.\n\n● දිසොන්චිනාහාමි කෙටි කතාවේ – චරිත නිරූපණය\n\nකුමාර් ජයවර්ධන\n\nකුමාර් ජයවර්ධන විශේෂඥ වෛද්‍යවරයෙකි. ඔහු අවිවාහකයෙකි. වෛද්‍ය වෘත්තියට ම කැප වුණු ඔහු සානුකම්පිත හදින් යුතු ගැඹුරු නුවණකින් හෙබි අයකු වුව ද සාමාන්‍ය ජනයා ඇසුරු කිරීමෙන් ලද ජීවිත පරිඥානයෙන් යුතු අයකු නො වේ. පොත පතේ දැනුමෙන් පිරි ඇතැම් වෛද්‍යවරුන් තුළින් දැකිය හැකි මේ දුබලතාව දන්ත වෛද්‍යවරයකු ලෙස ලද අත්දැකීම් භාවිත කරමින් දිසොන්චිනාහාමි කෙටි කතාව හොඳින් නිර්මාණය කර තිබේ.\n\nබන්ධුසේන\n\nසිංහල මාධ්‍යයෙන් සෞඛ්‍ය සේවා ලිපිකරු විභාගයට ඇතුළු වූ බන්ධුසේන, දොස්තර ජයවර්ධන ගේ සහායකයා යි. ක්‍රියාකාරී සමාජවාදියකු වන බන්ධුසේන සමාජයේ පවතින නොයෙක් ප්‍රශ්න සමාජවාදී දෘෂ්ටියෙන් හඳුනා ගනී. මහ පොළොවේ පය ගසා ජීවත් වීමෙන් ලද ජීවිත පරිඥානයෙන් පිරිපුන් බන්ධුසේන සංවේදී චරිතයකි. ඔහු දිසොන්චිනාහාමිට මෙන් ම ඇය නැති වීමේ සොවින් වැළැපෙන ඇය ගේ සැමියා කෙරෙහි දක්වනුයේ මහත් අනුකම්පාවකි.\n\nසිංහල කෙටි කතාවේ යථාර්ථ නිරූපණය පැහැදිලි කොට දිසොන්චිනාහාමි කෙටි කතාවේ ආකෘතිය හා තේමාත්මක විශේෂතා විස්තර කරන්නැයි 2020 දී උසස් පෙළට ප්‍රශ්නයක් අසා තිබිණ. මෙබඳු ප්‍රශ්නයකට පිළිතුරු සපයනවිට ආකෘතිය සහ තේමාව යන කරුණු දෙකට ම අවධානය යොමු කිරීම වැදගත් වේ. සිසු දරුවෝ අසන ලද ප්‍රශ්නයට නිසි අවධානය යොමු නො කොට ප්‍රශ්නයේ එක් කොටසකට පමණක් ඇතැම් විට පිළිතුරු සපයති- මේ දවස්වල උසස් පෙළ විභාගය සඳහා වෙහෙස මහන්සි වන සිසු සිසුවියනට උදවු කරනු පිණිස වට්ස්ඇප් කණ්ඩායම් කිහිපයක් සැකැසු වෙමි. පසු ගිය විභාග ප්‍රශ්න පත්‍ර සාකච්ඡා කිරීම, පාඩම් කිරීම සඳහා දිරි දීම සහ තමන් ගේ ම කෙටි සටහන් සකස් කර ගැනීමට උදවු කිරීම අපේ අරමුණ යි. ඒ වට්ස්ඇප් කණ්ඩායම්වලට එකතු වීමට කැමැති දරුවන්[email protected]යන ඊමේල් එකට නම, පාසල සහ වට්ඇප් අංකය එවන්න. ඉදිරි කාලයේ දීී පැවැත් වීමට බලාපොරොත්තු වන සම්මන්ත්‍රණ සහ වැඩමුළු සඳහා සම්පත් පුද්ගලයන් ලෙස කටයුතු කිරීමට කැමැති ගුරුභවතුන් නම, පාසල, කලාපය, දිස්ත්‍රික්කය සහ වට්ඇප් අංකය ඉහත ඊමේල් එකට එවන්න. කාල කළමනාකරණය විභාග අරමුණ ජය ගැනීමට ඉතා වැදගත් බව සිහිපත් කරමි.\n\nආචාර්ය විරාජ් ධර්ම ශ්‍රීගා/ අත්‍ථදස්සි කනිටු විදුහල",
       "URL": "https://divaina.lk/%e0%b6%af%e0%b7%92%e0%b7%83%e0%b7%9c%e0%b6%b1%e0%b7%8a%e0%b6%a0%e0%b7%92%e0%b6%b1%e0%b7%8f%e0%b7%84%e0%b7%8f%e0%b6%b8%e0%b7%92-%e0%b6%9c%e0%b7%94%e0%b6%ab%e0%b6%af%e0%b7%8f%e0%b7%83-%e0%b6%85/",
       "Category": "visheshanga",
       "Parent URL": "https://divaina.lk/category/visheshanga//page/25/"
}