{
       "Source": "divaina",
       "Timestamp": "July 30, 2023",
       "Headline": "හාස්කමෙන් බේරුණු ගස් මණ්ඩිය දඹුල්ල- බකමූණ මාර්ගය වෙනස් කරයි…",
       "News Content": "ගහක් නිසා පාරක් නවත්වනවාද…? නැතහොත් පාරක් නිසා ගහක් උදුරා විනාශ කරනවාද..? එහෙමත් නැතිනම්, ගහක් නිසා පාරක් වෙනස් කරනවාද..? පාරක් නිසා ගහක් විනාශ නොකර එය යම් තැනක සිටුවනවාද…? මෙවැනි ප්‍රශ්න ගණනාවක්ම පහුගිය කාලේ ගම්පහ-දාරළුවේ කෲඩියා ගස නිසා සමාජයට ඇතිවූ ප්‍රශ්න වේ.\n\nනමුත් අවසානයේ පාරක් නිසා ගහක් විනාශ කළා පමණක් නොව, එම ගස නැවත කොහේ හෝ නොසිටවා, කපා, කොටා වළ දමන ලද බවට මේ වනවිට තොරතුරු අනාවරණය වී ඇත. අප මේ කතා කරන විට එම ගස වළදමා ඇති තැනට අධිකරණ නියෝගයක් මත පොලිස් ආරක්ෂාවක් ලබාදී ඇත. එසේම, ආරක්ෂිතව ගොඩගන්නටද අධිකරණ නියෝගයක් ලබාදී ඇත. ශ්‍රී ලංකා නීති ඉතිහාසයේ ගසක් වෙනුවෙන් මෙවන් අධිකරණ නියෝගයක් ලබාදී ඇති පළමු අවස්ථාව මෙය විය හැකිය.\n\nකෙසේ හෝ සැබෑව නම්, මෙම දාරළුවේ කෲඩියා නොහොත් “පඬුකරඳ” ගසේ ප්‍රශ්නය විසඳා ගැනීමට පත්කළ කමිටුව මගින් නිර්දේශ කර තිබුණේ මාර්ගය වෙනස් කළ නොහැකි නම්, කෲඩියා ගස ආරක්ෂිතව ගලවා (රූට් බෝල්ට් වැනි ක්‍රමයකට) ඒ ආසන්නයේ වෙනත් තැනක සිටුවීම සඳහාය. එනමුත් රටේ හිතුවක්කාරී හා අමනෝඥ දේශපාලන හා නිලධාරී තීන්දු මත ගස උදුරා මඩේ ඔබා ඇත. එම නිසා යළිත් කෲඩියා ගැන කතා කිරීම අවශ්‍ය නොවන කාරණයක් බව ඇතැමුන්ට කිවහැකි කාරණයකි. නමුත් පාරවල්වලට (සංවර්ධනයට) යටවන ඇතැම් වටිනා දේ රැකගෙන ඔය කියන සංවර්ධනය කරන්නට හැකි බව හෝ අඩුම තරමින් එවන් උත්සායක් ගත හැකි බව හෝ “ගස් විසින්ම” රටට පාඩමක් උගන්වා ඇති උදාහරණ මේ රටේ ඇති බව මෙවන් සංවර්ධන ව්‍යාපෘති ගැන පමණක් තප්පුලන “ගොපල්ලන්ට” අප විසින් කියා දිය යුතුව ඇත. එනම්, පාරවල්වලට යටවෙන්නට තිබුණු තවත් මෙවැනි ගස්, දේව හාස්කමකින් මෙන් බේරා මාර්ග සැලසුම වෙනස් කර පාරවල් ඉදිකළ අවස්ථා ශ්‍රී ලංකාවේ මෑත ඉතිහාසයේම ඇත. මේ කියන්නට යන්නේ එවන් කතාවකි.\n\nමහනුවර-යාපනේ ඒ-9 මාර්ගයේ පිහිටි දඹුල්ල කණ්ඩලම හන්දියේ (ගෝල්ඩන් ටෙම්පල් අසල) සිට නැගෙනහිර දිශානුගතව වැටී ඇති මාර්ගය අතීතයේ වැටී තිබුණේ කණ්ඩලම වැව දෙසටය. නොහොත් වැවේ බැන්ද හෝටලය දෙසටය. දඹුල්ල-කණ්ඩලම හන්දියේ සිට ඒ මග යනවිට කිලෝ මීටර් 3-4 කින් පමණ වර්තමානයේ තවත් හන්දියක් මුණගැසී එම හන්දියෙන් දකුණට වැටී ඇති මාර්ගය බකමූණ නගරය, බුදුරුවයාය- කුමාරඇල්ල ඔස්සේ ගොස් කිලෝමීටර් 35 කදී පමණ පොල්අතුවාඩිය ප්‍රදේශයේදී නාඋල මංසන්ධියේ සිට පැමිණෙන වස්ගමුව-ලග්ගල පල්ලේගම මාර්ගය හා සම්බන්ධ වේ. අද එම මාර්ගයේ යාපනය-දියතලාව, යාපනය-අම්පාර, දඹුල්ල-මහියංගනය ඇතුළු ප්‍රදේශ රැසකට බස් රථ සේවාවන්ද ක්‍රියාත්මක වේ.\n\nනමුත්, චන්ද්‍රිකා බණ්ඩාරනායක ජනාධිපතිනියගේ කාලයේදී හිටපු මහවැලි සංවර්ධන ඇමැති මෛත්‍රීපාල සිරිසේනගේ යෝජනාවකට අනුව ගිරිතලේ-මින්නේරිය (වනජීවී) ස්වභාව රක්ෂිතය හරහා මෙම මාර්ගය කපා, කාපට් කර නිමකරන ලද්දේ සෑහෙන පමණ පාරිසරික හානියක්ද සිදුකරමිනි. නමුත්, බකමූණ, ඇලහැර, කිරිඔය, ලග්ගල-පල්ලේගම ප්‍රදේශවල ජනයාට මේ\n\nමගින් සුවිසල් සෙතක් අත්වූ බවද අප පිළිගත යුතුය. මෙසේ නිමකරන ලද මාර්ගය කොටස් දෙකක් ලෙස සලකා විග්‍රහයට බඳුන් කළහොත්, දඹුල්ල-බකමූණ හා බකමූණ-පොල්අතුවාඩිය යන කොටස් දෙකේම මාර්ගය තැනීමේදී මාර්ග සංවර්ධන ආයතනය දැඩි අභියෝග දෙකකට මුහුණ දුන්නේය. මේ නිසාම ඇස්තමේන්තු දින වකවානුවලට මාර්ගය තනා නිමකරන්නට අදාළ මාර්ග සංවර්ධන ආයතනයට නොහැකි විය. මේ නිසා අවම වශයෙන් මේ මාර්ගයේ වැඩකටයුතු වසර එක හමාරකට වඩා ප්‍රමාද කරන්නට සිදුවිය. ඒ නොසිතූ පරිදි වටිනා ස්වභාවික හා ඓතිහාසික ස්ථාන දෙකක් මාර්ග සංවර්ධනයේ හරහට හිටීම නිසාය. අවසානයේ ඒ සිද්ධි දෙකේම පරාජය භාරගත් මාර්ග සංවර්ධන ආයතනය (දන්නා පරිදි මහවැලිය) අවසානයේ මාර්ගය තනා නිමකරන ලද්දේ එම ස්වභාවික හා ඓතිහාසික ස්ථාන දෙකට නිසි ගෞරවය ලබාදෙමින් එම ස්ථාන දෙකම ආරක්ෂා කරන්නට සහාය ලබා දෙමිනි. (නමුත් ඒ කටයුත්ත ද කළේ කෲඩියා ගහ ගලවා විසිකර දමන්නට මැදිහත්වූ මාර්ග සංවර්ධන අධිකාරියම ද යන්න අපි නොදනිමු.)\n\nඔබ විශ්වාස කරන්නේ නම්, ඉන් එකක් වූයේ කෲඩියා ගස සහිත වූ ගස් මණ්ඩියම මෙන් වූ ජනයා වැඳුම්-පිදුම් කළ, බාර හාර ඔප්පු කළ, රූස්ස ගස් මණ්ඩියකි. දඹුල්ල-බකමූණ අතර මාර්ග කොටසේ වූ මෙම ගස් මණ්ඩිය එකල ගිරිතලේ-මින්නේරිය රක්ෂිතය තුළ මිනිස් වාසයෙන් බොහෝ ඈත, “කළුවාගහඇල” නම් ප්‍රදේශයේ පාළු වනවදුලක පිහිටා තිබූ අතර, මේ අද්දර කුඩා දිය පාරක් ද තිබිණි. වනය සමග ගනුදෙනු කළ බොහෝ අය පුද පූජා පිණිස එකල මෙම ස්ථානයට ගියේ කණ්ඩලම පැත්තෙන්, ඒ 9 පාරේ දඹුලු ඔය කළුන්දෑවෙන් හෝ ඒ 9 පාරේම ලෙනදොර හන්දියෙන් වනාන්තරයට ගොසිනි. බකමූණ-කඳවුර නම් ප්‍රදේශයේ ජනයා ද මේ ඉසව්ව එකල හක්මන් කළ ප්‍රදේශයකි. බකමුණේ සිට ඇලහැර හරහා නාඋලට ගොස් දඹුල්ල නොනිදන නගරය දක්වා යන දීර්ඝ ගමන වෙනුවට ඉතා පහසු මාර්ගයක් කළුවාගහඇල ඔස්සේ සෑදිය හැකි බව යෝජනා වන්නේ මෙසේ කල්ගතවන අතරය. ඒ අනුව අදාළ රජය කාලයේදී මාර්ගය වනාන්තරය මැදින් කපන ලද නමුත්, එම මාර්ගය හරියටම සැලසුම් වන්නේ කළුවාගහඇල ප්‍රදේශයේදී අප කියන, ජනයා කලක් දේවාශිර්වාද ලබන්නට ගිය වන මැද පිහිටි මිල්ල-කළුමැදිරිය-වෙලන් වැනි ගස් ගොම්මනක් මැදින්ම වීම ඛේදවාචකයකි.\n\nඊට විරුද්ධ වන්නට කෙනෙක් නොසිටි එකල, මාර්ග සංවර්ධන ආයතනය හිතූ මනාපයට මාර්ගයේ දෙපසින් වන හෙළීම සිදුකරගෙන මාර්ගය කපාගෙන ගියත්, අවසානයේ මෙම ගස් ගොම්මනේදී වැඩ ප්‍රමාද කරන්නට සිදුවුණේ දිගින් දිගටම බුල්ඩෝසර් ඇතුළු මාර්ග සකසන යන්ත්‍ර කාර්මික දෝෂවලට ලක්වන්නට පටන් ගත් නිසාය. මෙසේ වසරකට වඩා ප්‍රමාද වූ මාර්ග සැකසීම යළිත් ප්‍රකෘතිමත් වූයේ අදාළ ගස් මණ්ඩිය මගහැර මාර්ගය සකසන්නට තීන්දු වීමත් සමගය. එනම්, දෙමෝදර දුම්රිය මාර්ගය සකසන්නට දේශීය ජන ඥානය ලබාගත්තා මෙන්, මෙහිදී ගැමියන්ගේ ඉල්ලීම හා දැනුම්දීම වී ඇත්තේ තමන් වැඳුම් පිදුම් කරන දේව අනුහස් ඇති මෙම ගස් මණ්ඩිය බුල්ඩෝසරයෙන් බේරා පාර වෙනස් කර කපන ලෙසටය. ඒ අනුව බිහිවූ “ගසක් නිසා වෙනස් කළ” මාර්ගයේ අද අපට දඹුල්ලේ සිට බකමූණට ගමන් කළ හැකිව ඇති අතර, මේ කියන දේව හාස්කම් තියන ගස්මණ්ඩිය ළඟ බැස පඬුරු දමා, රුක් දෙවියන් වැඳ ගමන් කිරීමට ද අපට දැන් අවස්ථාව ඇත. එබැවින් දඹුල්ල-බකමූණ මාර්ගයේ මෙම ස්ථානය විශේෂිත “මග සලකුණ”කි. සැබැවින්ම දැනටත් අස්වනු රැගෙන දඹුල්ලට යන බොහෝ ගැමියන්, බස් රථකරුවන් මෙතැනින් යන්නේ මෙහි ඇති පිං කැටයට පඬුරක් දමා ආශීර්වාද ලබාගෙන ය. තවත් සුවිශේෂ කතාවක් නම්, තමන්ගේ නිරීක්ෂණ අනුව, මෙම ගස් මණ්ඩිය වටා යම් දුරක් යනතුරු චන්ද්‍රිකා තාක්ෂණික (ජී.පී.එස්. කෝඩ්) ඛණ්ඩාංක ලබාගැනීමට තමන් කළ උත්සාහය ව්‍යර්ථ වූ බව තමන් අත්දුටු සත්‍යයක් යැයි ප්‍රකට උරග විද්‍යාඥ මෙන්ඩිස් වික්‍රමසිංහ මහතා සඳහන් කරයි.\n\nමේ අනුව මාර්ගයක් වෙනස් කරන්නට ගහකට හැකිවූ අවස්ථා අපේ රටේම ඇති බව කෲඩියා ගස ගලවන්නට උල්පන්දම් දුන් අය උගත යුතුය.\n\nකුමාරඇල්ලේ පුරාවිද්‍යා රක්ෂිතය දෙපළු කරන්නට ගිය මාර්ග සංවර්ධනයට වැඩවරදී… මීළඟට කියවමු…\n\nසටහන/ඡායාරූප –ජගත් කණහැරආරච්චි",
       "URL": "https://divaina.lk/%e0%b7%84%e0%b7%8f%e0%b7%83%e0%b7%8a%e0%b6%9a%e0%b6%b8%e0%b7%99%e0%b6%b1%e0%b7%8a-%e0%b6%b6%e0%b7%9a%e0%b6%bb%e0%b7%94%e0%b6%ab%e0%b7%94-%e0%b6%9c%e0%b7%83%e0%b7%8a-%e0%b6%b8%e0%b6%ab%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/53/"
}