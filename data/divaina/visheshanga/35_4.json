{
       "Source": "divaina",
       "Timestamp": "August 23, 2023",
       "Headline": "කහවත්තේ නිල් මැණිකට කෝටි හතලිස් තුනක් ගෙවූ පැල්මඩුල්ලේ සුභාෂ් ජෙම්ස් (බබා) සොයා ගිය ගමන‍…",
       "News Content": "ප්‍රාග් ඓතිහාසික යුගයේ සිටම ශ්‍රී ලංකාව “මැණික්” පිළිබඳව අතිශය ප්‍රසිද්ධියක් උසුලයි. මැණික් ඉතිහාසයේ ග්‍රීකයින්, රෝමවරුන්, යෝනකයන් හා මුක්කරුවන් වැනි ජන කොටස් ලංකාව සොයා පැමිණියේ මේ නිසාමය. ඒ අනුව අතීතයේ ලෝකයත් ශ්‍රී ලංකාවත් අතර සම්බන්ධතාවයට පදනම වී ඇත්තේ ද අපේ මැණික් සම්පතයි. එසේ ම මැණික් කිව් සැනින් මුලින් ම මතකයට නැගෙන්නේ රත්නපුරයයි.\n\nශ්‍රී පාද මළුවේ නව වන්දනා සමය ආරම්භ කළාට පස්සෙ රත්නපුරේ මිනිස්සුන්ට මැණික් ලැබෙනවා කියන එක දුරාතීතයේ ඉඳලම කියන කතාවක්. තිස්තුන් කෝටියක් දෙවියන්ගේ ආනුභාවයෙන් ජනතාවට පොළොවෙන් ලැබෙන මිණිකැට සඳහා මිල නියම කරන්නේ මැණික් ව්‍යාපාරිකයින් විසින්. ඒක මැණික් සංස්ථාවේ කරන තක්සේරුව ට එහා ගිය දැනුමක් එක්ක කරන දෙයක්. මැණික් බලන දෑසක් හිමි පුද්ගලයකු වීමට සසර පුරා කරන කුසල් හේතුවන බවයි මිනිසුන් අතර විශ්වාසය. මීට ටික දිනකට පෙර අලුත් මැණික් කතාවක් ඇරඹුණේ කහවත්ත කට්ටංගෙ ප්‍රදේශයෙන් ලැබුණු ඉතා දුර්ලභ නිල් මැණිකක් සමගයි. එය ප්‍රමාණයෙන් කැරට් අනූ නවයකි. කහවත්ත පැරණි දුම්රිය පොළ මාර්ගය අද කාපට් ඇතිරූ මාර්ගයක්. වේ ගං ඉවුරට සමගාමීව දිවෙන මෙම මාර්ගය ඔස්සේ කෝටි හතළිස් තුනේ නිල් මැණිකෙහි සුලමුල සොයා අප ගමන් කළේ දිඹුල්වල කට්ටංගෙ දෙසට. මැණික සොයා ගැනීමට වාසනාව ලද්දේ කට්ටංගෙ මැණික් ව්‍යාපාරිකයකු ඇතුළු පිරිකගේ පතලයකින්. මේ ප්‍රදේශයේ බොහෝ දෙනා මැණික් පතල් සමග ජීවත් වෙයි. එහෙත් නිල් මැණික ලැබුණු පිරිස මුණ ගැසීමට නම් අවස්ථාවක් නොලැබුණේ ඔවුන් ඒ වන විටත් ටිකක් කාර්යබහුල වී සිටීමයි. තමන් ගේ ගමට මෙවැනි මැණිකක් ලැබී බොහෝ දෙනාගේ අතමිට සරුවන එක ගැන ගම්මුන් කතා කළේ උතුරාගිය සතුටකිනි. මේ ගමනේ දී වාසනාව සමග අවාසනාව ගැන කියැවෙන කතාවකුත් ආරංචි වුණා. ඒ තමයි මැණික ලැබුණු පතලයේ සේවය කර තම පතල් හවුල එපා කියපු පතලෙන් ඉවත් වෙච්ච දෙයියාගේ කතාව. ඔහු නමින් ආර්.එම්. පොඩිමහත්මයා ගමේ බොහෝ දෙනා ඔහුට කියන්නෙ දෙයියා කියලා. දෙයියා අප සමග සිය කතාව එක දිග ට කියාගෙන ගියේය. “මම වැඩ කළේ කරුණෙ බොස්ගෙ පතලේ. ඉල්ලම් කඩල තියෙද්දී තමයි මම අයින් වුණේ. ඒක මගේ වරදින් ගත්ත තීරණයක. නමුත් රැකියාවක් නැතුව කුලියට කොහේ හරි යනවා කිව්වම කරුණෙ බොස් කිව්වා උඹ කොහේවත් යන්න ඕන නෑ. මේ පතලෙම කුලියට වැඩ කරහන් කියලා. මම වැඩ කරමින් ඉද්දි මේ මැණික ලැබුණා. නමුත් මට මේකෙ හවුලක් නැති වුණා කියල කිසිසේත්ම දුක් වෙන්නෙ නෑ. බොස් මට උදව් කරනවා. මට විශ්වාසයි. කරුණෙ බොස් ගමේ හැමෝටම හොඳ කෙනෙක්. පතලෙ කට්ටියත් හොඳයි” ඒ කතාව ඇසූ විට වැටහුණේ මැණික් සම්පත් ලැබෙන්න වාසනාවක් තියෙන්න ම ඕන කියන එකයි.\n\nකහවත්තේ නිල් මැණික රුපියල් කෝටි හතළිස් තුනකට මිල දී ගැනීමට වාසනාව ලද්දේ පැල්මඩුල්ලේ සුභාෂ් ජෙම්ස් අධිපති සුභාෂ් කරුණාරත්න මහතායි. ඔහු SSK හෝල්ඩින්ග්ස් ආයතනයේ සභාපතිවරයා ද වෙයි. විශේෂයෙන් ම මැණික් වෙන්දේසිය පැවැත්වුණේ ජාතික මැණික් හා ස්වර්ණාභරණ අධිකාරියේ පූර්ණ අධීක්ෂණය යටතේ. මෙම දුර්ලභ නිල් මැණික පිළිබඳව ඔහුගේ ම වචනවලින් කිව්වොත්… “රත්නපුරේ කියන්නෙ මහා පින්වන්ත භූමියක්. පැල්මඩුල්ල, කහවත්ත, නිවිතිගල, රක්වාන, ඇහැළියගොඩ, කිරිඇල්ල, බලංගොඩ, ඇඹිලිපිටිය, කොලොන්න, ඕපනායක ආදී සෑම ප්‍රදේශයක ම මැණික් ලැබෙනවා. ලංකාවේ මෙතෙක් ලැබී ඇති ඉතා සුවිශේෂී මැණිකක් ලෙස මෙම නිල් මැණික හඳුන්වන්න පුලුවන්. මෙවැනි මැණික් ඉතාම කලාතුරකින් හමු වෙන්නෙ. මැණිකක් දැකිය හැකි ඉතා දුර්ලභ ලක්ෂණයන් ගෙන් මෙය සමන්විත වෙනවා. මෙහි වර්ණය, පිහිටීම, හැඩය සහ ඇතුළත පිහිටීම ආදී මිණිකැටයක පවතිය යුතු සියලු ගුණාත්මක ලක්ෂණ සහිත නිසයි මෙය අති දුර්ලභ මැණිකක් වෙන්නෙ. මේ නිසා ප්‍රමාණයෙන් විශාල නොවුණත් වටිනාකම වැඩි වෙනවා. ඒ නිසා ඊට දායක වෙන්න මටත් වාසනාව ලැබුණා. විශේෂයෙන් ම මේ වගේ මැණික් වටින්නේ විදේශීය මහා ධනවතුන්ගේ මැණික් එකතුවකටයි. රටක් දියුණු වෙන්න නම් අපේ දේශීය ආර්ථිකය ශක්තිමත් වෙන්නම ඕන. රටට විදේශ විනිමය උපයන ප්‍රධාන මාර්ගයක් විදිහට අනාගතයේ තව තවත් මැණික් ලැබෙනව නම් ඒක පතල් කර්මාන්තයටත් පතල්කරුවන්ටත් ඉතාම සුබ දායකයි” ඒ සුභාෂ් මහතාගේ අදහසයි.\n\nඅනං මනං මොකුත් නෑ. ඉතා ම නිහතමානී ව තමන් මිලදී ගත් අගනා නිල් මැණික ගැන පමණක් අප ඔහුගෙන් විමසූ කරුණුවලට පිළිතුරු දීමට සුභාෂ් කරුණාරත්න මහතා කාරුණික විය. මැණික් ගනුදෙනු කියන්නෙත් හරි ම පුදුම ක්‍රියාකාරකමක්. කිසිදු ලියවිල්ලක් නෑ. කට වචනයේ විශ්වාසය මත ම සිද්ධ වෙන්නේ. ලොකු අවදානමක් දරනවා. ලාබ පාඩු දෙකම දරා ගන්න වෙනවා. සමහර අවස්ථාවල ලාභ ලබනවා වගේම නොසිතූ විරූ පාඩු සිදුවන අවස්ථාද එමටයි. ඈත අතීතයේ සිටම එහෙමයි මැණික් ගනුදෙනුවල ස්වභාවය.\n\nමැණික් ව්‍යාපාරයට එල්ල වන චෝදනා ද නැතුවා නොවේ. පතල් කර්මාන්තය සමග පරිසරය විනාශ වෙනවාය යන චෝදනාව විවිධ පරිසරවේදීන් හා සමාජ කණ්ඩායම්වලින් නිතර එල්ල වන තත්ත්වයක්. එහෙත් පරිසරයට කිසියම් බලපෑමක් නොකර මහ පොළොව යට සැඟවුණ මැණික් ගොඩට ගැනීමට අපහසු බවද වටහා ගත යුතුය. එහෙත් ඉන් සිදුවන පාරිසරික හානිය ද අවමකර ගැනීම එහි යෙදී සිටින්නන්ගේ වගකීමකි.\n\nපතල් කර්මාන්තයේ නියැලි සිටින පුද්ගලයින් අනතුරකට පත් වූ විටත් මිය ගිය අවස්ථාවකදීත් ඔවුන් වෙනුවෙන් පවුලේ රැකවරණය උදෙසා ද ආරක්ෂණ ක්‍රමවේදයක් ද ඔවුන් සතුය. රත්නපුරේ මැණික් ව්‍යාපාරිකයින් කියන්නෙ මැණික් ආදායම තමන් පමණක් තනියම භුක්ති විඳින පිරිසක් නොවන බවට සාක්ෂි බොහොමයක් පවතී. මේ වටා සෘජු හා වක්‍රව ලංකාව පුරා පවුල් දහස් ගණනක ජීවිකාව රැඳී තිබෙනවා. මැණික් කර්මාන්තය සිය ජීවන වෘත්තිය කර ගත්තා සේ ම ආරාධිතව හෝ අනාරාධිත ව සිදු කරන පරිත්‍යාගයන් සමාජ අභිවෘද්ධි ක්‍රියාවන් පිළිබඳව ද මෙහිලා සිහිපත් කිරීම යුතුකමකි. එදා තිස්වසරක බිහිසුණු යුද්දෙන් බැට කෑ ජනතාවට සහන දීමට ඉදිරිපත් වීම, ආරක්ෂක අරමුදලට කෝටි ගණන් පරිත්‍යාග කිරීම, සුනාමියෙන් යන එන මං නැතිවුණු ජනතාවට මයුරපුර වැනි නිවාස යෝජනාක්‍රම ක්‍රියාත්මක කිරීම, රත්නපුරේ ගං වතුරෙන් හා නායවලදී අගතියට පත් ජනතාවට මිණිරැස්ගම වැනි නිවාස වැඩ සටහන්, විශ්වවිද්‍යාලවලට තේරුණු අඩු ආදායම් සහිත දරුවන් දහස් ගණනකට අඛණ්ඩ ව ශිෂ්‍යත්ව ප්‍රදානය කිරීම ආදිය මැණික් ව්‍යාපාරිකයින්ගෙන් සැදුම්ලත් ලංකා මැණික් ව්‍යාපාරික හා පතල්කරුවන්ගේ මහා සංගමය හරහා සිදු කරන සේවාවන් බිඳක්. ඒ පමණක් ම නොව සිංහල හින්දු අලුත් අවුරුද්ද, නත්තල ඇතුළු ආගමික උත්සව, රටපුරා පන්සල් පල්ලි කෝවිල් පොලිසි රෝහල, පාසල් ආදී කොතැනටත් අසරණ රෝගී ජනතාවටත් රත්නපුරේ විසිරුණු මැණික් ව්‍යාපාරිකයින් තම ධනයෙන් කොටසක් නිර්ලෝභී ව වැය කරති. සුප්‍රකට ගායකයන්, කලාකරුවන්ගේ හැකියාවන් නොමිලේ රස විඳින්නට අවස්ථාව සලසා දී තිබෙනවා. ඔවුන් සිදුකරන තොරණ, දන්සල ආදී පරිත්‍යාගශීලි වැඩ කොතෙකුත් ද? තම නිවසට පැමිණෙන අහිංසක මිනිස්සුන්ගේ කුස පුරවා සතුටු කිරීමට මැණික් ව්‍යාපාරිකයා කිසි විටෙකත් අමතක කළේ නැත. අවුරුදු කාලෙට වැල නොකැඩී ඇදෙන මහා සෙනඟකට අතට සල්ලි බෙදන්නෙ රත්නපුරේ මැණික් ව්‍යාපාරිකයින්. මේ කිසිවක් සිදු කළ බවක් ප්‍රසිද්ධ වන අවස්ථාවලට වඩා අප්‍රසිද්ධියේ සිදුවන අවස්ථා ප්‍රමාණය වැඩිය. මේ අයට කොච්චර මැණික් ලැබුණත් කමක් නැහැ යැයි ඕනෑ ම කෙනෙක් පවසන්නේ ඒ නිසයි. ඔවුහු මැණික් ව්‍යාපාරය හරහා වෙනත් ව්‍යාපාරික කටයුතුවලට යොමු වෙමින් තවත් පවුල් දහස් ගණනක් ජීවත් කරවති. රත්නපුරේ මැණික් ව්‍යාපාරිකයින් පිළිබඳවත් ලංකා මැණික් ව්‍යාපාරිකයින්ගේ හා පතල්කරුවන්ගේ මහා සංගමය පිළිබඳවත් ආඩම්බරයෙන් හා අභිමානයෙන් කතා කළ හැක්කේ ඒ නිසයි.\n\nරටක් ආර්ථික වශයෙන් බරපතල පසුබෑම් තත්ත්වයක සිට ක්‍රමයෙන් ගොඩනැගෙන මේ මොහොතේ තව තවත් වටිනා මිණිකැට මතුවී රටවැසි ජනතාවට අතමිට සරුවන සතුට ඉතිරෙන හෙට දවසක් ප්‍රාර්ථනා කරමු.\n\nසටහන – තුෂාර හෙට්ටිආරච්චි",
       "URL": "https://divaina.lk/%e0%b6%9a%e0%b7%84%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%b1%e0%b7%92%e0%b6%bd%e0%b7%8a-%e0%b6%b8%e0%b7%90%e0%b6%ab%e0%b7%92%e0%b6%9a%e0%b6%a7-%e0%b6%9a%e0%b7%9d%e0%b6%a7%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/35/"
}