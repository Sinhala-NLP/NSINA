{
       "Source": "divaina",
       "Timestamp": "March 2, 2023",
       "Headline": "පරිසර පද්ධති පුනර්ජීවනයට කැපවෙමු",
       "News Content": "තෙත්බිම් පරිසර පද්ධති, ආශ්‍රිතව සැලසුමකින් තොරව සිදුකෙරෙන විවිධ ඉදිකිරීම්, ගොඩකිරීම්, මෙන්ම අපද්‍රව්‍ය, අපජලය, පොලිතීන් ප්ලාස්ටික්, ඉලෙක්ට්‍රොනික අපද්‍රව්‍ය, ගොඩනැගිලි කඩා ඉවත් කරන සුන්බුන් බැහැර කිරීම, අනවසර ගිනි තැබීම්, කඩොලාන විනාශ වීම්, අධික ලෙස වැලි ගොඩදැමීම, විෂ රසායන එකතු කිරීම් ආදිය, ජලය, පස දූෂණයටත්, තෙත්බිම් විනාශයටත් හේතූ වී ඇත. මේ ආකාරයට තෙත්බිම්වලට හානි කරන ක්‍රියාමාර්ගවලින් අප වැළකිය යුතුය.\n\nඑක්සත් ජාතීන්ගේ සංවිධානය විසින් 2021-2030 දශකය පරිසර පද්ධති ප්‍රතිෂ්ඨාපන දශකය (Decade on Ecosystem Restoration 2021-2030) ලෙස ප්‍රකාශයට පත් කර ඇත. දැඩි පාරිසරික ක්‍රියාකාරිත්වයක් සඳහා ඒ ආකාරයට දශකයක් වෙන් කර ඇත්තේ, මිහිමවට දැරිය නොහැකි මට්ටමින් සිදුව ඇති පරිසර පද්ධති හායනය නිසාය. වනාන්තර, ගංගා, තෙත්බිම්, මුහුද, වෙරළ, මෝය, කොරල්පර, කඩොලාන, තණබිම්, පීට් ඉඩම් ආදිය ස්වභාවික පරිසර පද්ධති ලෙස හැඳින්විය හැකිය. වැව්, කුඹුරු, ගොවිබිම්, නගර ආදිය මිනිසුන් විසින් නිර්මාණය කරන, පරිසර පද්ධති ලෙස හැඳින්විය හැකිය. ප්‍රතිෂ්ඨාපනය යනු, පුනරුත්ථාපනය කිරීමයි.\n\nනොඑසේ නම් යථා තත්ත්වයට පත් කිරීමයි. සොබාදහමේ ධර්මතාවෙන්ම පෘථිවි ජීවයේ ශක්තිජාලය වන්නේ මෙකී පරිසර පද්ධතීන්ය. පරිසර පද්ධතියක් සාමාන්‍යයෙන් එහි සියලුම ජීවීන්, එම ජීවීන්ගේ අන්තර් ක්‍රියා හා පිහිටි ස්ථානයේ අවකාශීය වටපිටාව යන ස්වභාවික නිමැවුම්වලින් සමන්විත වේ. ශාක හා සත්ව පැවැත්ම සඳහා මෙන්ම මනුෂ්‍ය ජීවිතය පවත්වා ගැනීමට අවශ්‍ය සියලුම පරිසර පද්ධති සේවාවන් ද, ආර්ථික හා සමාජ දියුණුව සඳහා අවශ්‍ය බොහෝ සම්පත් සපයන්නේ ද මිහිමත පරිසර පද්ධති මඟිනි. දූෂිතව හා හායනයට පත්ව ඇති පරිසර පද්ධති පුනරුත්ථාපනය කරමින්, ජෛව විවිධත්වය සුරැකීමත්, ස්වභාවික පාරිසරික යහපැවැත්ම පවත්වා ගැනීමත් සඳහා අප හැම එක්ව කටයුතු කළ යුතුවේ. ස්වාභාවික සම්පත් හා ස්වාභාවික පරිසර පද්ධති ක්‍රියාවලීන් විනාශ නොවන ආකාරයට කටයුතු කිරීම සඳහා අප සැම තිරසර පාරිසරික ක්‍රියාකාරීත්වයකට හැඩ ගැසීම කාලීන අවශ්‍යතාවක් බවට ද පත්ව තිබේ.\n\n● පරිසර පද්ධති ප්‍රතිෂ්ඨාපනයේදී කළ හැකි කාර්යය\n\nපරිසර පද්ධති නැවත යථා තත්ත්වයට පත් කිරීමේ කාර්යයේදී වන ප්‍රතිෂ්ඨාපනය සඳහා කටයුතු කිරීම නැණවත් කාර්යයක් බවට හඳුනාගෙන ඇත. Bon challenge – 2011 සහ New York Statement – 2014 මඟින් ඉදිරි දශකය තුළ ගෝලීයව හෙක්ටයාර් මිලියන 350ක පමණ භූමිභාගයක වනාන්තර ප්‍රතිෂ්ඨාපනය සඳහා ගිවිසුම් ගතවී තිබේ. 2030 වන විට ලෝකය විසින් ළඟාකරගත යුතු තිරසර සංවර්ධන ඉලක්ක එක්සත් ජාතීන් විසින් ප්‍රකාශයට පත්කර තිබේ. ඒ අනුව, වන ප්‍රතිෂ්ඨාපන කාර්යය ද 2030 වන විට අවසන් විය යුතුවේ. ජාත්‍යන්තර ජෛව විවිධත්ව සම්මුතිය, දේශගුණික විපර්යාස පිළිබඳ පැරිස් සම්මුතිය ආදී ජාත්‍යන්තර සම්මුතිවලට ද ශ්‍රී ලංකාව බැඳි ඇති බැවින් වන ප්‍රතිෂ්ඨාපනය සඳහා ශ්‍රී ලංකාවට ද කාර්යභාරයක් තිබේ. මෙහි ශ්‍රී ලංකාවේ කාර්යභාරය වන්නේ වන ගහනය 32%ක් දක්වා ඉහළ නැංවීමය. එම කාර්යය අදාළ ආයතන හා පාර්ශ්ව විසින් දැනටමත් සිදු කරමින් සිටී.\n\nඌන සංවර්ධිත කඳුකරයේ මිශ්‍ර වන වගාව ඇතිකිරීමත්, ඉඩම් පරිහරණ රටා පරිසර හිතකාමී කිරීමත්, වියළි කලාපයේ හඳුනාගෙන ඇති එල්ලංගා වාරි වැව් පද්ධතිය නැවත පුනරුත්ථාපනය කිරීමත්, කෘෂි රසායනවලින් තොර පාරිසරික ගොවිතැන දිරිමත් කිරීමත් ඉතා වැදගත් පරිසර පද්ධති ප්‍රතිෂ්ඨාපන කටයුතු වේ. එමෙන්ම ගංවතුර පාලනයට මෙන්ම අපවිත්‍ර ජලය පෙරීම සඳහා තෙත්බිම් හා වගුරුබිම් නැණවත්ව යොදාගැනීමත්, වනාන්තර, තෙත්බිම් ආදී පරිසර පද්ධති සුරැකීමට නීතිය බලාත්මක කිරීමත් ඉතා අවශ්‍යය. ලඳු කැලෑවක, කැලෑ රොදක වුවද පේන්නට තිබෙන පාරිසරික වටිනාකමට වඩා ඒවා විවිධ පරිසර සේවා සපයන ජෛව විද්‍යාත්මක වටිනාකමක් ඇති පරිසර පද්ධතීන් වේ. එබැවින් බෝග වගා සඳහා මෙම ඉඩම් යොදා ගැනීමේදී මේ පිළිබඳව නිසි ඇගයීමකින් කටයුතු කිරීම අවශ්‍ය වේ. පරිසර පද්ධති පුනරුත්ථාපනයේදී හායනයට, දූෂණයට පත් ගංගා ද්‍රෝණි ප්‍රතිෂ්ඨාපනය කිරීම ද ඉතා වැදගත්ය. ජල සම්පත සුරක්ෂිත කරගනිමින් ඉදිරියේදී ඇතිවිය හැකි ජල අර්බුදයට විසඳුමක් ද ඉන් ලබාගත හැකිය.එපමණක් නොව විවිධ පාරිසරික, ආර්ථික හා සමාජයීය ප්‍රතිලාභ ද ඉන් අත්කරගත හැකිය. පරිසර අමාත්‍යාංංශය හා මධ්‍යම පරිසර අධිකාරිය එක්ව, සුරකිමු ගංගා නමින් ගංගා පුනරුත්ථාපන වැඩසටහනක් සකස් කර ක්‍රියාත්මක කිරීමට පියවර ගන්නා ලද නමුත්, covid 19 වසංගතය මෙන්ම රට තුළ උද්ගත වූ අනපේක්ෂිත ආර්ථික හා දේශපාලන ව්‍යාකූලත්වය හේතුකොට ගෙන එම වැඩසටහනේ පසුබෑමක් ඇති වුව ද, කඩිනමින් එම වැඩසටහන පණගැන්වීම අපගේ අපේක්ෂාවයි.\n\nගංගා, වැව්, කුඹුරු, ජලමාර්ග, අභ්‍යන්තර ජලාශ, කලපු, ගංමෝය, ඩෙල්ටා, කඩොලාන, කිවුල්දිය හෝ ලවණ දියෙන් තාවකාලිකව හෝ ස්ථිරව යටවී ඇති කෘතීම හෝ ස්වාභාවික වගුරු බිම්, පීට් ඉඩම්, හැල ඉඩම්, වෙරළාසන්න වගුරු හා බාදිය මට්ටමේ සිට මීටර් 06 දක්වා නොගැඹුරු මුහුද “තෙත්බිම්” යනුවෙන් සරලව හැඳින්විය හැකියි. සොබාදහමේ පැවැත්මටත්, අපේ සමාජ හා ආර්ථික සංවර්ධනයටත් විවිධ සේවා සපයමින් අනගි කාර්යභාරයක් තෙත්බිම් මඟින් ඉටුකරයි. සුවිශේෂීය වූ තෙත්බිම් සේවාවක් ලෙස ජලය ගබඩා කර පිරිසිදු කිරීමේ කාර්ය සිදුකරයි. එකී තෙත්බිම්වල පැවැත්ම ද, වර්තමානයේ දැඩි අවදානමට ලක්ව ඇත. මේ වන විට ලෝකයේ තෙත්බිම්වලින් 90%ක් අපට අහිමිව ඇති බවත්, වනාන්තරවලට වඩා තුන්ගුණයක් වේගයෙන් ඉතිරි තෙත් බිම් ප්‍රමාණය ද අහිමි වීගෙන යන බවත්, එක්සත් ජාතින්ගේ වාර්තාවල සඳහන් වේ. ස්වභාවික පරිසර පද්ධති වශයෙන් “තෙත්බිම් ප්‍රතිෂ්ඨාපනය” මැයෙන් 2023 ලෝක තෙත්බිම් සැමරුම පැවැත්වූයේ ද, එහි ඇති කාලීන වැදගත්කම ලෝකයට කියාපෑමටය. බූන්දල ජාතික උද්‍යානය, ආනවිලුන්දාව වැව් පද්ධති අභය භූමිය, මාදුගඟ තෙත්බිම් අභය භූමිය, මන්නාරම වාන්කාලෙයි අභය භූමිය, අම්පාර කුමන ජාතික වනෝද්‍යාන තෙත්බිම්, හා විල්පත්තු ජාතික උද්‍යානය ඇතුළු පරිසර පද්ධති 06ක් රම්සාර් සම්මුතිය යටතේ සංරක්ෂිත ප්‍රදේශ ලෙස වනජීවී සංරක්ෂණ දෙපාර්තමේන්තුව විසින් ප්‍රකාශයට පත්කර ඇත.\n\nජාතික පාරිසරික පනතේ ප්‍රතිපාදන යටතේ පරිසර ආරක්ෂණ ප්‍රදේශ ලෙස සංවේදී පරිසර පද්ධති 10ක් ප්‍රකාශයට පත්කර ඇති අතර, ඉන් 06ක් තෙත්බිම් පරිසර පද්ධති වේ. ඒවා නම්, නුවරඑළිය ග්‍රෙගරි වැව, ගම්පහ මුතුරාජවෙල, කොළඹ තලංගම වැව, බුලත්සිංහල වලව්වත්ත, වතුරාන, කොළඹ හා කළුතර දිස්ත්‍රික් හරහා දිවෙන බොල්ගොඩ වැව හා වරාතැන්න හක්කිඳ යන තෙත්බිම් පද්ධතීන් වේ. සෙසු පරිසර පද්ධති හතර වන්නේ, නකල්ස්, හන්තාන, මරඟල කන්ද හා පන්සලාතැන්න යන පරිසර පද්ධතීන්ය. එම පරිසර පද්ධති සංරක්ෂණය සඳහා ද ක්‍රියාමාර්ග ගෙන තිබේ. පරිසර සංරක්ෂණය දිරිමත් කිරීම සඳහා ජාතික පාරිසරික පනත සංශෝධනයට කටයුතු කර ඇති අතර, ඒ මඟින් තෙත්බිම් ඇතුළු පරිසර සංරක්ෂණයට අදාළව නව ප්‍රතිපාදන ලබාදීම ද සිදුකෙරේ.\n\n● ප්ලාස්ටික් අපද්‍රව්‍ය හා සමුද්‍ර, ගොඩබිම් පරිසර පද්ධති දූෂණය\n\nලොව සාගරවලට බැහැරවී තිබෙන අපද්‍රව්‍යවලින් 80% ක්ම ප්ලාස්ටික් අපද්‍රව්‍ය වේ. අත්ලාන්තික් සාගරය, ආක්ටික් සාගරය, පැසිපික් සාගරය හා ඉන්දියන් සාගරය ගත්විට, ඉන්දියන් සාගරයේත්, බරපතල ලෙස පැසිපික් සාගරයේත් ප්ලාස්ටික් කඳු ගොඩගැසී ඇති බව වාර්තා වේ. ක්ෂුද්‍ර ප්ලාස්ටික් අංශු ටි්‍රලියන 51 ක් පමණ මුහුදුවල පවතින අතර, මේවා කරදිය ජීවීන්ට (Marine Wildlife) බරපතල තර්ජනයක් වේ. ධීවර ආම්පන්න (Fishing gear) හේතුකොට ගෙන ද 10% කින් පමණ මුහුදු අපද්‍රව්‍ය උත්පාදනය වේ. ප්ලාස්ටික් ඇතුළුව සාගර අපද්‍රව්‍ය හේතුවෙන් සාගරවල ජීව විශේෂ 800කට පමණ හානි පැමිණ වී තිබේ. සාගර ක්ෂීරපායින් 40% ක් ද, සාගර කුරුළු වර්ග 44% ක් ද තර්ජනයට ලක්ව ඇත. සමහර තක්සේරු වාර්තා අනුව දැක්වෙන්නේ වරක් පාවිච්චි කර ඉවතලන ප්ලාස්ටික් බෝතල්, බෑග්, විවිධ ඇසුරුම් ආදි අයිතම ප්‍රමාණය සාගරවල ජීවත් වන මාළු ප්‍රමාණයට වඩා වැඩි බවයි. වර්ෂ 2050 වන විට සාගර ජීවීන් ප්ලාස්ටික් බහුල ලෙස ආහාරයට ගනු ඇති අතර, එය ජෛව සංහාරයට ද හේතු විය හැකිය. දැනටමත් සාගර ක්ෂීරපායින් විශාල ප්‍රමාණයක් ප්ලාස්ටික් අනුභව කර විනාශයට පත්ව ඇත. මිලියන 01 පමණ මුහුදු කුරුල්ලන් විනාශ වී ඇති අතර, මුහුදු ක්ෂිරපායින්, මුහුදු කැස්බෑවුන් හා විවිධ මත්ස්‍ය වර්ග බරපතල ලෙස තර්ජනයටත්, අනතුරටත් ලක්ව ඇත. එපමණක් නොව වනාන්තර, ගංගා, ඇළදොළ, කුඹුරු ආදි තෙත්බිම් පරිසර පද්ධති දූෂණයට අවිධිමත්ව බැහැරලන පොලිතීන් ප්ලාස්ටික් විශාල වශයෙන් හේතුවී ඇති බව ද සඳහන් කළ යුතුය.\n\n● ප්ලාස්ටික් දූෂණය වැළැක්වීම හා පාලනය\n\nප්ලාස්ටික් පරිහරණය හා අක්‍රමවත් බැහැරලීම් හේතුකොටගෙන ඇතිව ඇති පාරිසරික, සෞඛ්‍ය හා සමාජ ගැටලු වැළැක්වීම සඳහා ලංකාව ද ඇතුළත්ව ලෝකයේ රටවල් 130 ක් පමණ ප්ලාස්ටික් ආශ්‍රිත නිෂ්පාදන පාලනය සඳහා තහනම මෙන්ම විවිධාකාර බඳු ක්‍රම ද යොදාගනු ලබයි. ඒ සමඟම ප්ලාස්ටික් භාවිතය පාලනය සඳහා පොදු ජනතාවගේ සහය ලබාගැනීමට, ඉලෙක්ට්‍රොනික හා මුද්‍රිත මාධ්‍ය අධ්‍යාපන වැඩසටහන් මෙන්ම විධිමත් හා අවිධිමත් අධ්‍යාපන ක්‍රම භාවිත කරමින්, අධ්‍යාපන වැඩසටහන් ද ක්‍රියාත්මක කරනු ලබයි. ජාතික පාරිසරික පනත අනුව, මේ වන විට, තනිභාවිත පොලිතීන් නිෂ්පාදන ගණනාවක් ආනයනය, නිෂ්පාදනය, වෙළෙඳාම හා භාවිතය තහනම් කර ඇත. ඒ අනුව, තහනම් කරන ලද ප්ලාස්ටික් යොදාගෙන සිලි සිලි බෑග්, ග්‍රොසරි බෑග්, ලන්ච් ෂීට්, ආහාර ඇසුරුම් පෙට්ටි, පිඟන්, කෝප්ප යනාදිය භාවිතය තහනම් කර ඇත. ඊට අමතරව කෘෂි රසායන ද්‍රව්‍ය ඇසුරුම් කිරීම සඳහා පොලිඑතිලීන්, ටෙරප්තලේට් (PET) හෝ පොලිවයිනයිල්, ක්ලෝරයිඩ් (PVC) ද්‍රව්‍ය භාවිතය ද, මිලි ලීටර් 20 හෝ ශුද්ධ බර ග්‍රෑම් 20ට සමාන සැෂේ ඇසුරුම් ද, සුළං පිරවිය හැකි සෙල්ලම් බඩු ගණනාවක් ද, ප්ලාස්ටික් කූරු සහිත කොට්න් බඩ් ද භාවිතය තහනම් කර ඇත. කෙසේ වෙතත් අත්‍යවශ්‍ය භාවිතයන් සඳහා යම් අවසරයක් ද ලබාදී ඇත.\n\n● පරිසර පද්ධති සංරක්ෂණය හා සමාජ වගකීම\n\nතෙත්බිම් පරිසර පද්ධති, ආශ්‍රිතව සැලසුමකින් තොරව සිදුකෙරෙන විවිධ ඉදිකිරීම්, ගොඩකිරීම්, මෙන්ම අපද්‍රව්‍ය, අපජලය, පොලිතීන් ප්ලාස්ටික්, ඉලෙක්ට්‍රොනික අපද්‍රව්‍ය, ගොඩනැගිලි කඩා ඉවත් කරන සුන්බුන් බැහැර කිරීම, අනවසර ගිනි තැබීම්, කඩොලාන විනාශ වීම්, අධික ලෙස වැලි ගොඩදැමීම, විෂ රසායන එකතු කිරීම් ආදිය, ජලය, පස දූෂණයටත්, තෙත්බිම් විනාශයටත් හේතූ වී ඇත. මේ ආකාරයට තෙත්බිම්වලට හානි කරන ක්‍රියාමාර්ගවලින් අප වැළකිය යුතුය.\n\nශ්‍යාමනි පෙරියප්පෙරුමඅධ්‍යක්ෂ – පරිසර ප්‍රවර්ධනපරිසර අධ්‍යාපන හා දැනුවත් කිරීම් අංශය",
       "URL": "https://divaina.lk/%e0%b6%b4%e0%b6%bb%e0%b7%92%e0%b7%83%e0%b6%bb-%e0%b6%b4%e0%b6%af%e0%b7%8a%e0%b6%b0%e0%b6%ad%e0%b7%92-%e0%b6%b4%e0%b7%94%e0%b6%b1%e0%b6%bb%e0%b7%8a%e0%b6%a2%e0%b7%93%e0%b7%80%e0%b6%b1%e0%b6%ba%e0%b6%a7/",
       "Category": "visheshanga",
       "Parent URL": "https://divaina.lk/category/visheshanga//page/149/"
}