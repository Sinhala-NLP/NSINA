{
       "Source": "divaina",
       "Timestamp": "May 28, 2023",
       "Headline": "උතුර නැගෙනහිර ඔය කියන තරම් පුරාවස්තු විනාශයක් සිද්ධ වෙන්නේ නෑ!…පුරාවිද්‍යා අධ්‍යක්ෂ ජෙනරාල් ජ්‍යෙෂ්ඨ මහාචාර්ය අනුර මනතුංග",
       "News Content": "ප්‍රශ්නය – පුරා විද්‍යා ක්ෂේත්‍රයේ ගැටලුකාරී තත්ත්වයන් රැසක් පවතින බව අප පේනවා.මේ සම්බන්ධ විවිධ පාර්ශ්වයන් විවිධ මත පළ කරනවා. එම ගැටලුකාරී තත්ත්වයන්වලට විසඳුම් ලබා දෙන බව කීවත් ඒවත් වැට උඩ පවතින බව තමා පේන්නෙ. ඇත්තටම මෙහි වඩා නිවැරැදි තත්ත්වය පුරා විද්‍යා දෙපාර්තමේන්තුවේ ඉහළ බලධාරියා ලෙස ඔබට පවසන්න පුළුවන් ද?\n\nපිළිතුර – ඇත්තටම පුරාවිද්‍යා ක්ෂේත්‍රය පමණක් නොවේ සමාජයේ සෑම ක්ෂේත්‍රයකම පාහේ අර්බුද තියෙනවා. පුරාවිද්‍යා ක්ෂේත්‍රය කියන්නෙත් මේ සමාජයේ තිබෙන දෙයක්. සමාජ අර්බුදයක් තිබෙන විට ඒක පුරාවිද්‍යා ක්ෂේත්‍රයටත් බලපානවා. එම නිසා විශේෂයෙන් පුරාවිද්‍යා ක්ෂේත්‍රයේ අර්බුදයක් කියලා දෙයක් නැහැ. සමාජයේ අර්බුදයක් තියෙනවා. ඒක අපි කවුරුත් දන්නවනේ. එම අර්බුදයේ ම කොටසක් ලෙස තමයි පුරාවිද්‍යා ක්ෂේත්‍රය ද මුහුණ දීලා තියෙන්නේ. ඒ නිසා අපට කියන්න බෑ පුරාවිද්‍යා ක්ෂේත්‍රයේ අති විශේෂ ප්‍රශ්නයක් තියෙනවා කියලා. ඉතින් අපි ඒ තත්ත්වය කළමනාකරණය කරගෙන යනවා.\n\nප්‍රශ්නය – අපේ පුරාවිද්‍යා ස්ථාන, පූජනීය ස්ථාන සම්බන්ධයෙන් විශේෂයෙන් උතුර සහ නැගෙනහිර විවිධ ආකාරයේ සුළු ජනවාර්ගික අන්තවාදීන්ගේ බලපෑම පවතින බව පැහැදිලියි. මේවට එරෙහිව පුරාවිද්‍යා නීතිය ද ප්‍රභල බව පැසෙනවා. නමුත් ප්‍රායෝගිකව නීතිය ක්‍රියාත්මක කිරීමේදී මොන වගේ අභියෝගවලට ද මුහුණ පාල තියෙන්නෙ?\n\nපිළිතුර – ඇත්ත වශයෙන්ම මම උතුර සහ නැගෙනහිර පළාත් විතරක් පිළිබඳව කතා කරන්න කැමති නැහැ. මොකද උතුර නැගෙනහිර කියලා එකක් තිබුණෙ නැහැ අතීත කාලෙ. රුහුණු, පිහිටි, මායා ලෙස තමයි වැඩ කරේ. උතුරු, නැගෙනහිර කියලා කියන්නේ ඉංග්‍රීසීන් බෙදපු එකක්. ඉතින් උතුර සහ නැගෙනහිර කියලා කතා කරනකොට ඉබේම මායිම් දාගන්නවා. අනික පුරාවස්තු විනාශය කියලා ගත්තහම උතුරේ අන්තවාදීන් පමණක් නොවේ. දකුණේද අන්තවාදීන් ද පුරාවස්තු විනාශය කරලා තියෙනවා. ඒ නිසා එක පැත්තක් විතරක් නෙමේ. මම බලන්නේ රටේම සමස්තය. අන්තවාදීන් යම් ජාතික, ආගමික සහ දේශපාලන හේතු උඩ යම් යම් විනාශ කිරීම් සිද්ධ කරනවා. එය නැත්තෙ නැහැ. නමුත් ඒ උතුරු නැගෙනහිර පමණක් නොවේ රටේ සමස්තයක් ලෙස. මම බලන්නේ අන්න ඒ සමස්තයක් ලෙස සිදු කරන විනාශය ගැන. විවිධ වූ උන්මත්තකයෝ ඉන්නවනේ. දැන් හොඳ මිනිහෙක් කුමන ආගමක දෙයක් වුණත් විනාශ කරන්නේ නැහැ. උන්මත්තකයකුට තමයි ඒක කරන්න පුළුවන්. කුමන ආගමක වුණත් යහපත් පුද්ගලයා එක කරන්නේ නැහැ. නමුත් කලින් කී උන්මත්තකයන් පුරා වස්තු වලින් පලිගන්නවා. ඒ තත්ත්වය තියෙනවා. එසේම අපට තියෙන සංඛ්‍යාලේඛන අනුව වැඩිම පුරාවස්තු විනාශයක් සිද්ධ වෙන්නේ අනුරාධපුර දිස්ත්‍රික්කයේ. ඊළඟට වෙන්නේ කුරුණෑගල දිස්ත්‍රික්කයේ. ඊළඟට ඌව පළාත. ඉතින් ඒ නිසා අපට කියන්න බැහැ ජාතිවාදී පදනමින් ම මේ පුරාවස්තු විනාශය සිද්ධ කරනවා කියලා. ඉතින් අනුරාධපුර දිස්ත්‍රික්කයේ පුරාවස්තු විනාශයට වැඩිපුරම සම්බන්ධ වෙලා තියෙන්නේ සිංහල බෞද්ධයන්. කුරුණෑගල දිස්ත්‍රික්කයේ තියෙන්නෙත් ඒ තත්ත්වය. ඉතින් මේ විනාශය අපට ලඝු කරන්න බැහැ. ඒ නිසා කොහේ හරි බෞද්ධ පූජනීය ස්ථානයක ත්‍රිශූලයක් සවි කිරීම හෝ ශිව ලිංගයක් තැබීමෙන් වන විනාශය හා සමානයි අපේ මහරහතන් මහ රහතන් වහන්සේලා වැඩ හිටපු පූජනීය ස්ථානවලට සිදු කරන විනාශය.\n\nඒ නිසා පුරා වස්තු විනාශ කරන, විනාශ වන එක එක ක්‍රම තියෙනවා. එකක් තමයි කලින් කියපු ආකාරයට උන්මත්තකයන්, ජාතිවාදීන්, සමහර දේශපාන බලපෑම් මත සිදු කරන විනාශය.\n\nඒ වගේම තවත් පිරිසක් විනාශ කරනවා නිධන් ගන්න කියලා. තව කොටසක් විනාශ වෙනවා සංවර්ධන කටයුතු වල කියලා. ඉතින් අපි උත්සාහ කරන්නේ මේක අවම කරගන්න.\n\nඋතුර සහ නැගෙනහිර පළාත්වල පුරා වස්තු විනාශය සිද්ධ වෙනවාටත් වඩා උලුප්පා පෙන්වීමක් කරන බවයි මට නම් පේන්නේ. යම් යම් හුදකලා සිද්ධි කීපයක් හැර. ඔය විදිහටම පුළුවන් අනිත් පළාත් තුළත් උළුප්පා පෙන්නන්න. නමුත් සිදුවීම් නොවෙනවා නෙමේ. සිදුවීම් වෙනවා. එහිදී අපට ගත හැකි උපරිම නීතිමය රාමු තුළ අපි උපරිම පියවර අරන් තියෙනවා\n\nප්‍රශ්නය – පුරාවස්තු ආරක්ෂා කිරීම ඒවා විනාශයෙන් වළක්වා ගැනීම සඳහා පවතින නීතිමය ප්‍රතිපාදන ගැන යම් පැහැදිලි කිරීමක් කරොත් ?\n\nලංකාවේ ප්‍රධාන පුරාවිද්‍යා නීතියක් තමයි 1940 අංක 9 දරන පුරාවිද්‍යා ආඥා පනත. ඇත්තටම ඒක ඉතා ප්‍රබල පනතක්. ඒ වගේම 1998 මෙම පනත සංශෝධනය කළා. මේ පනත් දෙක පදනම්වයි අපි ක්‍රියාත්මක වන්නෙ. ඒ අනුව පුරාවස්තුවලට හානි සිදුකළහොත් ඒ අයට නඩුව ඉවර වෙනතුරු ඇප ලබා දෙන්නේ නැහැ. මේක ඉතා හොඳ ප්‍රවණතාවක්. ඒ වගේම රුපියල් දෙලක්ෂ පනස් දහසක පමණ දඩයක් පනවන්න පුළුවන්. වසර තුනක සිර දඬුවම් ලබා දෙන්න පුළුවන්. මේ දඬුවම් දෙකමත් ලබා දෙන්න පුළුවන්. ඉතින් ඒ අනුව ප්‍රමාණවත් නීතිමය ප්‍රතිපාදන හොඳින් පවතිනවා ඒක ප්‍රශ්නයක් නොවෙයි. නමුත් ප්‍රශ්නය තියෙන්නේ මිනිස්සු දඬුවම්වලට බය නැතිවයි අපරාධ සිදු කරන්නේ. දැන් නීති විරෝධී විදියට රථ වාහන ධාවනය කිරීම වරදක් කියලා දන්නවා ඒත් දැන දැනම ඒ වරද කරනවා. ඉතින් මේ සමස්ත සමාජයේ කුණුවීම තමයි අපට බලපාල තියෙන්නෙ. නමුත් අපට තියෙන විශේෂිතම ප්‍රශ්නය තමයි පුරාවස්තුවලට හානි වුණහම නැවත එය යථා තත්ත්වයට පත් කර ගැනීමට හැකියාවක් නැහැ. ඒ කියන්නේ ප්‍රති නිර්මාණය කර ගැනීමේ හැකියාවක් නැහැ. විනාශ වුණොත් විනාශ වුණාමයි. එය ඉතා අවාසනාවන්ත තත්ත්වයක්.\n\nඉතින් පුරා වස්තු සුරක්ෂිත කිරීම මෙහිදී ජාතියට එක් ජන ජනවර්ගයකට ලඝු කරනවට වඩා සමස්තයම වගකීමෙන් කටයුතු කළ යුතුයි. නමුත් අර අන්තවාදී පිරිස නැතුව නොවේ. ඒක තියෙනවා. එසේම එයට පිළිතුරු දිය යුතුයි. නමුත් එසේ පිළිතුරු දීමෙන් පැවති තත්ත්වයටත් වඩා වන හානියක් සිදු නොවන ආකාරයට එම පිළිතුරු ලබාදිය යුතුයි. ඒ කියන්නේ යම් විනාශකාරී තත්ත්වයක් ඇතිවනවා නම් පිළිතුරු දිය යුත්තේ ජාතිවාදයක් ඇවිස්සීම වැළැක්වෙන ආකාරයටයි. නමුත් අපි අවශ්‍ය සියලු නීතිමය පියවර ගන්නවා. ඒ ගැන කිසි ගැටලුවක් නැහැ. නමුත් ඒ අතරේ අපි පුළුවන් තරම් මහජනතාව දැනුවත් කරන්න ඕන. වැදගත්කම පහදා දෙන්න ඕන. පුරාවස්තු කියන්නේ එක් ජාතියකට පමණක් අයිති දේවල් නොවේ. මුළු ලෝකයටම අයිති දෙයක්. මේවා විනාශ වුණොත් අපේම ඉතිහාසය නැතිවන බව අවබෝධ කරගත යුතුයි. අනික විනාශ කරන්නන් ද අවබෝධ කරගත යුතුයි මේ විනාශ කරන්නේ තම තමන්ගේ මුතුන් මිත්තන් නිර්මාණය කරන ලද දේවල් බව. එසේම මේ පුරාවස්තු මතු පරපුරට දායාද කිරීමට කටයුතු කළ යුතු බවද ඔවුන් අවබෝධ කරගත යුතුයි.\n\nඉතින් මේ තත්ත්වය ජනතාවට අවබෝධ කරලීමට කටයුතු කිරීම වඩාත් ම වඩාත්ම වැදගත් බවයි මගේ අදහස.\n\nප්‍රශ්නය – ඇත්තටම පුරාවස්තු ආරක්ෂා කරලීම සම්බන්ධයෙන් ජනතාව දැනුවත් කිරීමට විශේෂ වැඩපිළිවෙළක් තිබෙනවාද ?\n\nපිළිතුර – ඔව්, අපි විශේෂ දැනුවත් කිරීමේ විශේෂ දේශන පවත්නවා. යූ ටියුබ්, ෆේස් බුක් වැනි සමාජ මාධ්‍ය ජාලයන් ඔස්සේද ඔස්සේද දැනුවත් කිරීම සිදු කරනවා. පාසල්වලට ගිහිල්ලා විශේෂ දැනුවත් කිරීම් සිදු කරනවා. ජනතාවත් එක්ක එකතු වෙලා ක්‍රියාමාර්ග ගන්නවා. ගිය අවුරුද්දේ පුරා විද්‍යා දිනයේ වෙනුවෙන් යාපනයේ දී පමණක් කණ්ඩායම් එකතු කරගෙන ක්‍රිකට් තරගාවලියක් පැවැත්වූවා. මේ අවුරුද්දේ ජූලි මාසයේ පවත්වනවා. මේවායින් සුහදත්වය වර්ධනය කර ගන්නවා.\n\nයාපනයේ ජනතාව හිතන්නේ පුරාවිද්‍යාව කියන්නේ ඔවුන්ගේ හතුරො කියලා. අපි හතුරෝ නොවෙයි මිතුරො. ඉතින් අපි ජනතාව පුරා විද්‍යාවට සමීප කරන්න විවිධ වැඩසටහන් කරනවා. අපි ඒ අයටත් සවන් දෙනවා.\n\nඒ වගේ ම භික්ෂුන් වහන්සේ සහ අන් ආගමික පූජකවරුන් සමඟ ඉතා හොඳ සම්බන්ධතාවක් පවත්වාගෙන යනවා. ඉතින් ඔය කොයි පැත්තෙන් අන්තවාදී පිරිසක් ඉන්නවනේ මේ අයට මේක මදි. මේ තත්ත්වය උතුරෙත් තියෙනවා. දකුණෙත් තියෙනවා.\n\nප්‍රශ්නය – උතුරු සහ නැගෙනහිර කියලා මම විශේෂයෙන් විමසුවාට ඔබ අනුරාධපුර ගැනත් කළා. දෙවනගල, අරිසිමලේ, වඩ්ඩමාන, කුරුන්දි විහාරය, කදුරුගොඩ විහාරය. මේවා තමයි මෑත කාලයේ ආන්දෝලනයට ලක්වුන පූජනීය ස්ථානයන්.\n\nපිළිතුර – නැහැ වැඩි ප්‍රමාණයක් මාධ්‍ය විසින් මවන සිද්ධීන්.\n\nප්‍රශ්නය – දැනට තත්ත්වෙ කොහොමද ?\n\nපිළිතුර – කුරුන්දි විහාරය සම්බන්ධ කාරණාව තාමත් අධිකරණයේ තියෙනවා. අරිසිමලේ සම්බන්ධව තියෙන්නෙ දෙන තත්ත්වයක් දෙන තත්ත්වයක් යම් සම්බන්ධ කාරණයක්. වෙඩිකිරාලිමලේ සම්බන්ධව පොලිසිය දැනුවත් කරලා තියනවා. දෙවනගල සම්බන්ධව මිණුම් පිළිබඳව ගැටලුවක් තියනවා. කූරගල ප්‍රශ්නය බොහෝ දුරට විසඳලා තියෙනවා.\n\nඉතින් ඇත්තටම මම බලන්නේ මෙම ගැටලුකාරී තත්ත්වයන් සමනය කරගන්න ඉදිරියට යන්න මිසක් තවදුරටත් අවුල් කරන්න නොවෙයි. මොකද මට හොඳ අත්දැකීම් තියෙනවා දැනුවත් වෙලා තියෙනවා. ඉන්දියාවේ මොකද වුණේ? අයෝධ්‍යා ප්‍රශ්නයේදී සිදු වෙච්ච විනාශය කවුරුත් දන්නවා. මේ ප්‍රශ්නෙදි පුරාවිද්‍යාඥයෝ වගකීමෙන් තොරව කතා කරන්න ගිහිල්ලා ගැටුම්කාරී තත්ත්වයන් ඇති වෙලා මිනිස්සු තුන් හාරදාහක් මියගියා. ඉතින් එවැනි අවාසනාවන්ත තත්ත්වයක් අපේ රටේ යද්දී විය යුතු නැහැ. ආවේගශීලීව අපි කටයුතු නොකළ යුතුයි.\n\nඇත්තටම පුරාවිද්‍යාත්මක දැනුමෙන් ප්‍රශ්න විසඳාගත හැකියි. පිළිගත යුතු සත්‍යයක් තියෙනවා මේ රටේ ජන වර්ග කීපයක් ඉන්නවා කියලා. ඒ වගේම පිළිගත යුතු සත්‍යයක් තමයි බහුතරය සිංහල බෞද්ධ කියලා. සමහර තැන් තියෙනවා හැමෝම වන්දනාමාන කරන උදාහරණය ලෙස ශ්‍රී පාදය, කතරගම දක්වන්න පුළුවන්. ඒ අතර අප අමතක නොකළ යුතු දෙයක් තියෙනවා. ඒ තමයි මේ රටේ බහුතරය සිංහල බෞද්ධ වගේම ඒ අයට ඉතාමත් ප්‍රබල තත්ත්වයක් තියෙනවා ඒකට රටේ කවුරුත් ගරු කළ යුතුයි. ඒවාට අවශ්‍ය පුරාවිද්‍යා සාධක ද ඕනෑ තරම් තියෙනවා.\n\nඅනෙක මම බෞද්ධ කටයුතු කොමසාරිස් නොවේ මම පුරාවිද්‍යා අධ්‍යක්ෂ ජනරාල්වරයා. මම හින්දු කතෝලික ඉස්ලාම් දේවල්ද ආරක්ෂා කරනවා. හැබැයි කෙනෙකුට පේනවා වැඩියෙන් බෞද්ධ දේවල් ආරක්ෂා කරනවා කියලා. ඒකට හේතුව අපේ රටේ පුරාවිද්‍යා ස්ථාන, පූජනීය ස්ථාන වලින් අති බහුතරයක් බෞද්ධ. ඒවා සනාථ කරන්න ඕනේ තරම් පුරාවිද්‍යාත්මක සාධකද තියෙනවා. එතකොට මම ඒවා ඉතාම ආදරයෙන් රකිනවා. ඒක මගේ යුතුකම සහ වගකීම. මිනිසා පුරාවිද්‍යා දෙපාර්තමේන්තුව බෞද්ධ කටයුතු වලට පමණක් පෙනී සිටිනවා කියන්න චෝදනාවට කිසිම පදනමක් නැහැ.\n\nඅනිත් කාරණේ තමයි උතුර සහ නැගෙනහිර පළාත් වලත් වැඩිපුරම තියෙන්නේ බෞද්ධ පුරා විද්‍යා ස්ථානයන්. ඒක කාටවත් නෑ කියන්න බෑ. එයට ඕනතරම් පුරාවිද්‍යාත්මක පදනමක් ද තියෙනවා. අනෙක උතුර සහ නැගෙනහිර පමණක් නොවෙයි තමිල්නාඩුවේ පවා වැඩිපුර තියෙන්නෙ බෞද්ධ නටබුන්. මොකද ඒ කාල වකවානුව තුළ බුදු දහම සෑම තැනකම පාහේ ව්‍යාප්ත වෙලා තිබුණා.\n\nතව දෙයක් තමයි හින්දු ගොඩනැගිලි ගොඩක් වෙලාවට අලුත් කරනවා. ඒත් ඒවා පරණ නැහැ කියන්න බැහැ. නමුත් කාලෙන් කාලෙට අලුත් කරනවා. එතකොට ඒවාහි පුරා වස්තු නැතිවෙනවා. ඉතින් ඒ ප්‍රශ්නයත් තියෙනවා.\n\nනමුත් බෞද්ධ නටබුන් ඒවා ඉදිකළ යුගයන් අතහැර පැමිණි පසු වුණත් වුණත් ඒ විදිහට ම පාහේ තියෙනවා. ඕක තමයි තත්ත්වය.\n\nනමුත් කලාතුරකින් අවස්ථාවල බෞද්ධ නටබුන් මතම හින්දු අයත් වන්දනාමාන කරනවා. ඉතින් ඒ අයත් එවිට ඒවාට අයිතිවාසිකම් කියනවා. මොකද දැන් අය දන්නෙ නෑනෙ කොච්චර කලින් ද එම කටයුතු වලට ගියේ කියලා. ඉතින් ගැටලු තියෙනවා. ගැටලු නැහැ කියනවා නෙමේ. අපි නමුත් අපි ඒවා විසඳගෙන යනවා.\n\nප්‍රශ්නය – මේ කරුණු කාරණා අනුව වන පැහැදිලි කාරණයක් තමයි සමහර අවස්ථාවල ඔබ ගිර යට අහුවුන තත්ත්වයට පත් වෙලා කීවොත් ?\n\nපිළිතුර – මෙහෙමයි හොඳ කපිතාන් කෙනෙක් බිහි වෙන්නෙ කුණාටු සහිත මුහුදකනෙ. අපි දැන් ඒ කුණාටු සහිත මුහුදේ නැව පදවනවා. නැව වරාය අස්සේ නවත්තන හිටියා නම් ඔය කිසි දේකට උත්තර නොදී, කිසි දෙයක් නොකර, එහෙම නැත්නම් එක එක්කෙනාට අවශ්‍ය විදිහට වැඩ කරනවා නම් මොකක්ද තත්ත්වය ?\n\nඒත් එහෙම නෙමේ අපි බලන්නෙ දීර්ඝකාලීනව. අද හෙට කවුරුත් සතුටු කරලා යන්න නෙමේ අවශ්‍ය. දීර්ඝකාලීනව මෙම ප්‍රශ්නවලට විසඳුම් හොයන්න පුළුවන් ක්‍රමයක්. එය තමා අපි කරමින් පවතින්නේ.\n\nසාකච්ඡා කළේ –ප්‍රසාද් ගුණසිංහ",
       "URL": "https://divaina.lk/%e0%b6%8b%e0%b6%ad%e0%b7%94%e0%b6%bb-%e0%b6%b1%e0%b7%90%e0%b6%9c%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%94%e0%b6%ba-%e0%b6%9a%e0%b7%92%e0%b6%ba%e0%b6%b1-%e0%b6%ad%e0%b6%bb%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/93/"
}