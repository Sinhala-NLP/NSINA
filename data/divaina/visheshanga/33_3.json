{
       "Source": "divaina",
       "Timestamp": "August 27, 2023",
       "Headline": "සිහනද කවි වේදිකාව නවක පරපුරටයි…‘සිහනද‘ ලේකම් රතුපස්වල ලලිත් ප්‍රේමතිලක කවියා",
       "News Content": "සිහනද ජාතික කවි පෙරමුණේ සිව්වන සංවත්සර උත්සවය සැප්තැම්බර් 09 වැනිදා සෙනසුරාදා උදෑසන 8.40 සිට දවස පුරා ම ගොතටුව කන්දේ ශ්‍රී පුරාණ රජමහා විහාරයේ දී පැවැත් වෙයි. මෙම උත්සවයට ප්‍රධාන ආරාධිතයා ලෙස හිටපු ජනාධිපතිනී චන්ද්‍රිකා කුමාරතුංග බණ්ඩාරනායක මහත්මිය සහභාගි වීමට නියමිතය. මේ එම සංවත්සරය නිමිති කරගෙන ‘සිහනද’ ලේකම් රතුපස්වල ලලිත් ප්‍රේමතිලක කවියා සමග කළ සංවාදයකි.\n\n● සිහනද සංවත්සර උත්සවය සංවිධානය කෙරෙන්නේ මොන විදියට ද?\n\nකවි නැටුම්, කවි කතා, විරිඳු ආදී විශේෂාංග යොදාගෙන තමයි උත්සවය කරන්නෙ. 95%ක් විතර අවස්ථාව දීලා තියෙන්නේ නව පරපුරේ කවි කිවිඳියන්ට. නව පරපුරට නිර්ලෝභීව කරළිය අපි තනා දීලා තියනවා. අපි ජාතික තලය නියෝජනය කරන කවි සංවිධානයක් වුණත් නව පරපුරට අතහිත දීමට තමයි වැඩි බලාපොරොත්තුව. ඒක කරන්නේ ප්‍රවීණ කවි කිවිඳියන්ගේත් ආශිර්වාද ඇතිව. සමස්ත ලංකා සිංහල කවි සම්මේලනයේ හිටපු ලේකම් ජී.ඇම්. අජිත් කවියාගේ අභාවයෙන් පසු සඳැස් කවිය කඩාගෙන වැටුණා. එසේ කඩාගෙන වැටුණු කවිය සමාජීය වශයෙන් ඔසවා තැබීම තමයි අපේ අරමුණ.\n\n● සිහනද ජාතික තලයේ සංවිධානයක් නම් තරුණ පරපුර මත විතරක් යැපෙන්නේ ඇයි?\n\nතරුණ කවි කිවිඳියන්ගේ ලොකු චෝදනාවක් තියෙනවා ප්‍රවීණ අය අත දෙන්නෙ නෑ කියලා. ප්‍රවීණයන්ට කවි සංවිධාන ඕන තරම් රටේ තියනවා. ඒ නිසා තමයි අපි නවක කවි කිවිඳියන්ට තෝතැන්නක් හදලා දෙන්නේ. අපේ සංවිධානයට සම්බන්ධ නොවී මින් ඉදිරියට නව පරපුරේ අය තමන්ට අවස්ථාව නෑ කියලා අවලාද නැඟුවත් අපි ඒක ගණන් ගන්නේ නෑ. ආපු නඩයත් එක්ක අපි කවිය කියන සිරීපාදේ වන්දනා කරන්න යනවා. නේන අය ගැන කල් මරන්නේ නෑ නැවති නැවති.\n\n● සාමාන්‍යයෙන් කවි සංවිධාන සංවත්සර තියෙනකොට සම්මාන ප්‍රදාන උත්සව තියනවා, එහෙමත් නැත්නම් විවිධ තරග තියෙනවා, සිහනද එහෙම දෙයක් නොකරන්නේ ඇයි?\n\nඅපි ගුරු කොට සලකන්නේ නැසීගිය ජී. ඇම්. අජිත් කවියාව. ඔහු කවදාවත් නමට ඉදිරියෙන් සම්මාන නාම පාවිච්චි කළේ නෑ. ඔහු බොහෝ වෙලාවට සම්මාන ප්‍රතික්ෂේප කළා. එහෙම කළේ නියම සුදුස්සන්ට මේ රටේ කවි සංවිධානවලින් සම්මාන නොදෙන නිසා. ගොඩක් කවි සංවිධාන සම්මාන දෙන්නේ එක්කෝ ලොකු මූල්‍යමය දායකත්වයක් දෙන අයට, නැත්නම් හිතවතුන්ට, නැත්නම් හිතේ තියෙන අනාගත යටි අරමුණු ඉටු කරගන්න. එහෙම පටු අරමුණු වෙනුවෙන් අපි සම්මාන උත්සව තියන්නෙ නෑ.\n\n● ඒ කියන්නෙ සිහනද කවදාවත් සම්මාන උත්සව තියන්නෙ නැද්ද?\n\nඅපි කවදා හරි සම්මානයක් දෙනවා නම් දෙන්නේ ඒ සඳහා නියම සුදුස්සන් හරියට ම තෝරලා යි. පුස්සන් පිම්බීම සිහනද අරමුණ නෙවෙයි.\n\n● හරි එහෙමනම් මේ අවුරුදු 4 ඇතුළත සිහනද කවිය සහ කවියා නඟාසිටුවන්න මොනවා ද කරලා තියෙන්නෙ?\n\nසමිතිය ආරම්භ කළ කාලේ කොරෝනා උවදුර නිසා හිතා සිටි වැඩ ඒ ආකාරයෙන් ම කරන්න බැරි වුණා. ඒත් අපි ගොඩක් වැඩ කළා. අපි කැලණි විහාරයේ විශාල කවි මල් පූජාවක් කළා. ඊට මෙහා කවුරුත් මේ වගේ දෙයක් කරල නෑ. පාසල් මට්ටමින් කවි වැඩමුළු සංවිධානට කළා. ගල්ගමුවේ දී පාසල් ළමුන්ට පාසල් උපකරණ ලබාදුන්නා. 2022 ගෝල්ෆේස් අරගල භූමියටත් දෙවතාවක් හිටිවන කවිය අරගෙන ගියා. ජී.ඇම්. අජිත් ගුණ සමරුව වෙනුවෙන් කවි සැඳෑවක් හා ආගමික වැඩසටහනක් සංවිධානය කළා.\n\n● අරගලයේ දී කවි කීමෙන් හෝ කවි මල් පූජාවක් පැවැත්වීමෙන් කවිය නඟාසිටුවෙනව ද ?\n\nජනතාව පීඩාවට පත්වෙච්ච අවස්ථාවල අතීතයේ කවියා හිටියා. ඒ නිසා තමයි සිහනද අරගලයට සම්බන්ධ වුණේ. එහෙම නැතුව වෙන දේශපාලන අරමුණු අපේ තිබුණෙ නෑ. පීඩාවට පත් ජනයා වෙනුවෙන් පෙනී සිටීම කවියේ මුහුණුවරක්. අපි ඒ වගකීම කළා.\n\nඒ වගේම අපි නව පරපුර වෙනුවෙන් මුහුණුපොතේ කවි පිටුවක් ආරම්භ කරලා තියනවා. ඒට අමතරව ‘ඔන්ලයින්‘ කවි මඩුවක් ආරම්භ කරලා තියනවා. ඉදිරියේදීත් වැඩ ගොඩක් කරනවා. මේ සෑම තැනකම නවකයන් කවි කියනකොට එයාලගෙ හැකියා මුවහත් වෙනවා. ඒක කවිය වෙනුවෙන් කරන සේවයක් තමා. සඳැස් කවිය රැකෙන්න මේවා ඉවහල් වෙනවා.\n\n● සිහනදෙන් මෙවර සම්මාන උත්සවත් නෑ. තරගත් නෑ. මෙවැනි තත්ත්වයක් යටතේ මුදල් සොයන්න ටිකට් පතක් මුද්‍රණය කළේ ඇයි?\n\nටිකට් පත මුද්‍රණය කළේ සංවත්සරයට නෙවේ. සංවත්සරය කරන්නෙ අපේ ම අයගෙ හයියෙන්. හැමදා ම හැමෝට ම කරදරයක් වෙන්න බැරි නිසා තමා අරමුදල වැඩිදියුණු කරන්න ටිකට් පත මුද්‍රණය කළේ. ඉන් ලොකු වැඩ කොටසක් කරන්න සැලසුම් කරලා තියනවා. සිහනදට දක්ෂ, කාර්යශූර හා ඉතාමත් කැප වෙන නිලධාරී මණ්ඩලයක් ඉන්නවා. ඔවුන් සමග කවිය නඟාසිටුවන්න අපි රජ වැඩකොටසක් කරනවා.\n\n● ලංකාවේ කවි සංවිධාන හා හිටිවන කවි මඩු ගැන ඔබේ අදහස මොකක්ද?\n\nකවි සංවිධාන කවුරුත් කරගෙන යන්නේ අමාරුවෙන්. මේ මට්ටමින් හෝ සඳැස් කවිය රැකිලා තියෙන්නේ මේ සංවිධාන නිසා. සෑම කවි සංවිධානයක් ගැන ම මේ නිසා අපිට විශාල ගෞරවයක් තියෙනවා. අතින් වියදම් කරගෙන තමයි බොහෝ කවි සංවිධාන වැඩ කරගෙන යන්නෙ. ගොඩක් අය කියනවා ‘අපිට කවිය එපා වෙලා තියෙන්නෙ’ කියලා. ආන් එහෙම කවිය එපා වෙන්නෙ නැති පිරිසක් තමා ඔය හැම කවි සමිතියකම ඉන්නෙ. ඒ අය නිසා තමා සඳැස් කවිය රැකෙන්නෙ.\n\n● සිහනද මේ වෙනකොට ඉන්නෙ මොනවගේ තලයක ද?\n\nදැන් තමයි සිහනද ස්වර්ණමය යුගය. මේ වෙනකොට කවි කිවිඳියන්ට අපි කෙරෙහි විශ්වාසය ඇතිවෙලා තිබෙනවා. ප්‍රවීණයන්ට ගරු බුහුමන් දැක්වීමත් නවකයාගෙන් වැඩ ගැනීමත් නවකයාට අවස්ථාව දීමත් සිහනද අරමුණයි. අපිත් එක්ක එක් වෙන්න කියලා අපි හැමෝට ම ආරාධනා කරනවා.\n\n● සිහනද වැඩ කරනව කියල ඔබ කිව්වට සමිතිය ආරම්භයෙන් පසු සංවත්සර උත්සවයක් අපි දකින්නේ මේ හතරවෙනි වසරේදියි. එතකන් උත්සව තිබ්බෙ නෑ. අඩු ම ගානේ මහා සභාවක් රැස්වෙනවා කියලත් අපි අහලා තිබුණේ නෑ. එහෙම වෙන්නෙ කොහොමද ?\n\nසියනද ආරම්භයේ දී කොරෝනා තිබ්බ නිසා උත්සව තියන්න තහනම් වුණා. ලේකම් හැටියට මම කීපවරක් ම උත්සාහ ගත්තා නිලධාරි මණ්ඩලය ශක්තිමත් කරලා ඔවුන්ගේ සහායත් අරගෙන සංවිධානයේ වැඩ කටයුතු කාර්යශූර කිරීමට. ඒත් තනි අතින් අප්පුඩි ගහන්න බෑනේ. ඒ වැඩේ ඒ මොහොතේ කරගන්න බැරි වුණා. සමහරු සමිතියෙන් බැහැර වුණා. අනිත් සෑම කවි සමිතියකට වගේ ම සමහරු සිහනදටත් කුහකකම් කළා. හැබැයි අපි ඒදෙයින් වැටුණෙ නෑ. ඒවැයින් පන්නරය ගත්තා. දැන් අපිව වට්ටන්න කාටවත් බෑ.\n\nසිංහල තරුණ කවි සමාජයෙන් තමා අපි බිහිවුණේ. ඒකෙ මුදුන් මුල නැසීගිය ජී.ඇම් අජිත් කවියා. ඔහුගේ සුවඳ දැන් රැඳී තිබෙන්නේ සිහනදෙයි. ජී.ඇම්. අජිත් කවියාගේ කාව්‍ය මෙහෙවර අගය කරන කාටත් අප සමග එකතු වෙන්න පුළුවන්.\n\n● ඔබ වරින් වර විදේශ ගතවන නිසා සිහනද ස්ථාවරද කියන සැකයක් සමහර කවි කිවිඳියන්ට තියෙනවා කිව්වත් මොකද කියන්නේ?\n\nඒක බොහෝ දෙනාගෙ හිත්වල තියෙන හිස් මතයක්. ලේකම් ලංකාවේ නැතිවුණා කියලා සංවිධානයක් වැටෙන්නේ නෑ. අරගලයට අපේ කවි කිවිඳියන් යොමු කළෙත් මම විදේශගතව ඉන්දැද්දි තමයි. නිලධාරි මණ්ඩලයේ අනිත් අය සෑම දේම හොයලා බලා නිවැරදිව කරනවා. මාත් අන්තර්ජාලය ඔස්සේ සම්බන්ධ වෙලා අවශ්‍ය කටයුතුවලට දායක වෙනවා. මගේ එහෙම මොකක් හරි නොසුදුසුකමක් තියෙනවනම් මම හෙට වුණත් තනතුරෙන් යන්න සූදානම්. සුදුසු කෙනෙකුට ඉදිරිපත් වෙන්න කියලා විවෘත ආරාධනයක් කරනවා. කවිය රැකීම මිසක් තනතුරු රැකීම මගේ අරමුණ නෙවෙයි.\n\n● තනතුර හැර යන්න ඔබ සූදානම් කිව්වට මෙවර සිහනද නිලවර්ණය පැවැත්වුවෙත් ඔබේ රතුපස්වල ගෙදර දී. නිලවරණයක් නිලධාරියෙක්ගේ ගෙදර තියෙන එක හොඳ ද?\n\nමගේ ගෙදර නිලවරණය තිබ්බේ සිහනද කාරක සභාවේ තීරණයක් මත. වෙන තැනකදි ඊට අවශ්‍ය පහසුකම් සපයා ගන්න නොහැකි නිසා තමයි අපේ ගෙදර නිලවරණය තිබ්බේ. මෙයින් ඉදිරියට පහසුකම් සපයන ඕනෑම තැනක නිලවරණය තියන්න ‘සිහනද‘ සූදානම්.\n\n● සිව් වැනි සංවත්සරය ගැන අවසාන වශයෙන් කියන්න තියෙන්නෙ මොකද්ද?\n\nසඳැස් කවිය රැකීමට වුවමනාවක් තියෙන කණ්ඩායමක් අවංකවම කරන මංගල්‍යයක් තමයි සිහනද සංවත්සරය. එන සියලුම දෙනාට ආහාරපානාදියෙන් සංග්‍රහ කරන්න කටයුතු කරනවා. රසවත් කවි වැඩසටහන් රැසක් තියනවා. එනිසා අපි හැමෝට ම ආරාධනා කරනවා එදාට එන්න කියලා. අවසානයේ දී ශ්‍රී ලංකාවේ ජනකාන්ත කවි කිවිඳියන් සහභාගි වන හොඳ කවිමඩුවක් කරන්න අපි බලාපොරොත්තු වෙනවා. ඒ නිසා හැමෝම එන්න.\n\nඅනුරාධ හිරිපිටියගේ",
       "URL": "https://divaina.lk/%e0%b7%83%e0%b7%92%e0%b7%84%e0%b6%b1%e0%b6%af-%e0%b6%9a%e0%b7%80%e0%b7%92-%e0%b7%80%e0%b7%9a%e0%b6%af%e0%b7%92%e0%b6%9a%e0%b7%8f%e0%b7%80-%e0%b6%b1%e0%b7%80%e0%b6%9a-%e0%b6%b4%e0%b6%bb%e0%b6%b4/",
       "Category": "visheshanga",
       "Parent URL": "https://divaina.lk/category/visheshanga//page/33/"
}