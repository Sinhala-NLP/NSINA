{
       "Source": "divaina",
       "Timestamp": "November 20, 2022",
       "Headline": "ඩේටාවලින් කොල්ලන්ටත් – සැලුන් එකෙන් කෙල්ලන්ටත් අයිස් බෙදන ජාවාරම",
       "News Content": "වෙළේ සුදා සහ මොහොමඩ් සිද්ධික් යනු මෑති ඉතිහාසයේ මෙරට සිටි ප්‍රකට කුඩු ජාවාරමුන් දෙදෙනෙකි. කලක් පාකිස්තානයට පැන ගොස් සැඟව සිටි ඔවුන් දෙදෙනා එරට ආරක්‍ෂක අංශවල සහායෙන් අත්අඩංගුවට ගෙන ශ්‍රී ලංකාවට රැගෙන ඒමට ඉකුත් යහපාලන රජය ආරම්භයේදී කටයුතු කෙරිණි.එලෙස රැගෙන ආ ඔවුන් දෙදෙනා පොලිස් විමර්ශනවලින් අනතුරුව බන්ධනාගාරගත කෙරිණි. එසේ බන්ධනාගාරගතව සිටියදී ඔවුන්ගෙන් එක් අයකු සමග දුරකථනයෙන් කතා කරමින් පකිස්තානයේ සිදුවන හෙරොයින් ජාවාරම පිළිබඳ විමසීමක් කිරීමට අපට හැකි විය. දින ගණනාවක් තිස්සේ සිදු කෙරුණු එම දුරකථන සංවාද අතරතුර එක් දිනක් හේ අරුම පුදුම කතාවක් කියන්නට විය. ඒ 2016 වසරේදී පමණය.\n\n‘මහත්තයා දන්නවද වැඩක්. පකිස්තාන්වල තියෙනවා අයිස් කියලා භාණ්ඩයක්. එහේ ට්‍රක් ඩ්‍රැයිවර්ස්ලා හැමෝම ඒක ගහනවා. එයාල එක දිගට දවස් දෙක තුන ලොකු ට්‍රක් එලවන මිනිස්සු. මේක ගැහුවම උන්ට නින්ද යන්නේ නැහැ. ඇස් ඇරගෙනමයි ඉන්නේ. සුරලෝකවල පාවි පාවි කිසිම අවුලක් නැතුව වාහනේ එලවනවා.\n\nහෙට අනිද්දා වෙනකොට බලන්නකෝ මහත්තයා ලංකාවටත් බඩු එයි. ඒක කුඩු තරම් ගණන් නැහැ. ඒ නිසා අපේ එවුනුත් හොඳට බඩ පිරෙන්න අයිස් ගහයි.\n\n● හය වසරක විනාශය\n\nමහා පරිමාණ මත්ද්‍රව්‍ය ජාවාරම්කරුවකු ලෙස බන්ධනාගාරගතව සිටියදීත් ජාවාරමේ යෙදුණු ඔහු කී ඒ කතාවත් සමගම එහි බරපතළකම වැටහී ගිය අපි එකී සති අන්තයේදීම ඒ ගැන රටට කියන්නට කටයුතු කළෙමු.\n\nඑම සටහන තබනු ලැබුවේද අපේ තරුණ පරපුර ගිල ගැනීමට එන මීළඟ මාරයා අයිස් විය හැකි බව පෙනී ගිය නිසාය. ඒ වන විට ‘අයිස්’ යනු මෙරට තුළ ප්‍රචලිත මත්ද්‍රව්‍යයක් නොවුණි. එහෙත් බන්ධනාගාරගතව සිටි මත්ද්‍රව්‍ය ජාවාරම්කරුවකු අපට එසේ පවසා වසර හයක් ගෙවී යද්දී අද ඒ අයිස් කතාව ඇත්තේ කොතැනකද? මේ මොහොත වන විට පාසල් යන දුවා දරුවන්ගේ සිට විශ්වවිද්‍යාල සිසුන්, රාජ්‍ය සේවකයන්, රෝහල් කාර්ය මණ්ඩල, සමහර පොලිස් සහ ආරක්‍ෂක අංශ සාමාජිකයන් ආදී ලෙසින් ඇතැම් දේශපාලනඥයන් දක්වා වූ පිරිස් අඩු වැඩි වශයෙන් අයිස් මත් ව්‍යසනයේ ගොදුරු වී නොසිටීද?\n\nපැහැදිලිව කිවහොත් බොහෝ පාසල් සිසු සිසුවියන් මේ වන විට අයිස් ලෝලීන් වී අවසන්ය. එය තහවුරු වී තිබෙන්නකි. එයිනුත් වැඩි පිරිස සිසුවියන් යැයි කියැවෙමින් ඇත. එසේ වැනසෙන්නේ මේ රටේ ඉදිරි පරපුර බිහිකරන්නට සිටින අනාගත අම්මාවරුන්ය.\n\nඑසේම රටපුරා ඇති ප්‍රධාන රජයේ රෝහල්වල සුළු සේවකයන් රැසක් අයිස් මත්ද්‍රව්‍යයට ඇබ්බැහි වූවෝ වන්නාහ. පොලිසියේ සහ ආරක්‍ෂක අංශවල තත්ත්වය ද එය බවට පත්ව ඇත. ඒ අතරින් ඇතැමුන් මත්ද්‍රව්‍යවලට එරෙහි වැටලීම්වල යෙදෙන්නෝ වන්නාහ. මේ අතරේ තරුණ වියේ සිටින අපේ කාන්තාවන්ද විවිධාකාරයෙන් මෙහි ගොදුරු වී අවසන්ව ඇත. උසස් අධ්‍යාපනය හදාරණ ඇතැම් විශ්වවිද්‍යාල සිසුහු අයිස් නිසා මානසික රෝගීන් බවට පත්ව ඇත.\n\nබන්ධනාගාර පද්ධතිය පිළිබඳව කියැවෙන කතාවද එයමය. කිසියම් වරදකට හිරේ ගිය මිනිසුන් කුඩු තුළට වී මතින් මත් වෙද්දී ඔවුන් රැකබලා ගැනීමට සිටින ඇතැම් නිලධාරීහු කූඩුවට පිටතින් සිට අයිස් ගසති. අයිස් මත්ද්‍රව්‍ය ජාවාරම හමුවේ සමස්ත රටට සිදුව තිබෙන විනාශය එසේ වෙද්දී රට කරවන තැන සිටින අපේ ඇතැම් දේශපාලනඥයෝද සම්ටා ක්‍රමයට අයිස් ගසන්නට ගොස් මේ වන විට මත් ලෝලීන් වී සිටින්නාහ. මෙකී සම්ටා යනු සම් ටයිම් යන්න කෙටි කර ඔවුන් විසින්ම හදා ගත් වචනයකි. රටට මෙතරම් විනාශයක් ගෙන දෙන මෙකී අයිස් යනු කුමක්ද?\n\n● ව්‍යසනයේ ඉතිහාසය\n\nමීට වසර අසූවකට පමණ ඉහතදී ලොවට විනාශය ගෙන දෙමින් ආරම්භ වූ දෙවැනි ලෝක යුද්ධයේදී ජපානය යනු ඒකාධිපති හිට්ලර් බිහි කළ නාසි ජර්මනියේ ආක්‍රමණික හමුදා සමග අත්වැල් බැඳගත් රාජ්‍යයක් විය. එදා ජපානයේ සිටි වැසියෝ අද මෙන් හපන් ජපන්නු නොවූහ. ඔවුහු ජීවත් වූයේ යුදවාදී ආක්‍රමණික හැඟීම්වලින් පිරීගිය මනසකින් යුතුව වූහ. ජපාන සමාජයේ තත්ත්වය එසේ වෙද්දී දෙවැනි ලෝක යුද්ධයට දශක තුනකට පමණ ඉහතදී 1919 දී පමණ ජපාන විද්‍යාඥයන් දෙදෙනකු විසින් විවිධ රසායනික ද්‍රව්‍ය සංයෝගයක් තුළින් මරණීය සොයා ගැනීමක් සිදු කරනු ලැබූහ. එකී සොයා ගැනීම වූයේ මෙතම්පෙටමයින් නමින් විද්‍යාත්මකව හැඳින්වෙන අධික්‍රියාකාරී අයිස් මත්ද්‍රව්‍යය. මෙය මුලදී කුඩු සහ දුඹුරු වර්ණයකින් යුතු කැට ලෙස පැවතියදි පසුව දීප්තිමත්ව දිලිසෙන වීදුරු කැට වැනි ස්වභාවයකින් නිෂ්පාදනය කිරීම හමුවේ අයිස් යන නම එයට ලැබිණි. අද වන විට මෙය හඳුන්වන කෙටි නාමය වන්නේ ක්‍රිස්ටල් මෙත් යන්නය. අයිස් නිෂ්පාදනයේදී රසායන ද්‍රව්‍ය 32 ක් පමණ වර්තමානයේ භාවිත කෙරෙන අතර එලෙස එක් අයිස් කිලෝග්‍රෑමයක් නිෂ්පාදනය කිරීමේදී ලෝකයට ඉතිරි වන අධික විෂ සහිත දූෂිත රසායන ප්‍රමාණය කිලෝග්‍රෑම් පහක් පමණ වන බවද අනාවරණය වී තිබෙන්නකි.\n\nමෙය පානය කිරීමෙන් ඇති වන අධික්‍රියාකාරී සහ ප්‍රචණ්ඩකාරී ස්වභාවය හමුවේ දෙවැනි ලෝක යුද්ධයේදී ජපන් ගුවන් හමුදාවේ නියමුවන්ට අධි මාත්‍රාවකින් අයිස් මත්ද්‍රව්‍ය ලබාදීමට ජපානය පියවර ගෙන තිබිණි. මරාගෙන මැරෙන ප්‍රහාර සඳහා ගුවන් නියමුවන් යොමු කරනවිට ප්‍රචණ්ඩකාරී මානසිකත්වයක් ඔවුන් තුළ ඇති කරවීම එහි අරමුණ වී තිබී ඇත.\n\n● ක්‍රිස්ටල්මෙත්හි ලෝක සවාරිය\n\nදෙවැනි ලෝක යුද්ධයෙන් පසු ජපාන හමුදාවන්ට ලබා දීම සඳහා ගබඩා කර තිබූ මෙතන්පෙටමයින් හෙවත් අයිස් තොග ජපන් වැසියන් අතට පත්වීමෙන් ජපාන සමාජයේ දැඩි ව්‍යසනකාරී තත්ත්වයක් හටගනු ලැබිණි. එසේ වුවද නිෂ්පාදනයේ අඩුවක් නොවූයෙන් එය ක්‍රමයෙන් ජාවාරම්කරුවන් මාර්ගයෙන් පැතිර යෑම සිදුවිය. මේ තත්ත්වය තුළ අයිස් මත්ද්‍රව්‍ය ඇමරිකාවට ළඟා වීමෙන් පසු එහි ඇති ව්‍යසනකාරී බව හමුවේ වර්ෂ 1970 දී ක්‍රිස්ටල් මෙත් හෙවත් අයිස් මත්ද්‍රව්‍ය තහනම් කිරීමට ඇමරිකාව පියවර ගනු ලැබිණි. එහෙත් ඒ සමග මෙක්සිකෝවේ ක්‍රියාත්මක මාෆියා කල්ලි එකී ජාවාරමට අත තැබීම නිසා කැලිෆෝනියාවේ විශාල කර්මාන්තශාලා තුළ නිෂ්පාදනය වූ අයිස් මත්ද්‍රව්‍ය තොග ඇමරිකාව සහ චෙක් ජනරජය ගිලගෙන යුරෝපයට ද ළඟා විය.\n\nක්‍රිස්ටල් මෙත් හෙවත් අයිස් පිළිබඳ ඉතිහාස කතාව ලියැවී තිබෙන පරිදි මේ විනාශකාරී මත්ද්‍රව්‍යය ලොව සෙසු රටවල් කරා ළඟා වෙන්නේ ඉන් අනතුරුවය. විමසීමෙන් බැලීමේදී පෙනෙන්නට තිබෙන්නේ එය දෙආකාරයකට සිදුවූ සහ අදටත් සිදු වෙමින් තිබෙන්නක් වන බවකි. ඒ අතරින් එකක් වන්නේ ලොව පුරා සිටින අවි ජාවාරම්කරුවන්ගේ ක්‍රියාත්මක වීමය. ගැටුම් නිර්මාණය කිරීම සඳහා මෙවලමක් ලෙස මෙතන්පෙටමයින් හෙවත් ක්‍රිස්ටල් මෙත් යොදා ගැනීමට කිසිදු පැකිලීමකින් තොරව එකී ජාවාරම්කරුවෝ කටයුතු කළහ. අවි ආයුධ ජාවාරම යනු මේ වන විට ලෝකය තුළ ක්‍රියාත්මක මහා පරිමාණ ජාවාරම් අතර ඇති තවත් එක් අති බිහිසුණු ජාවාරමක් බව විශේෂයෙන් සඳහන් කළයුතු නැත. එසේම අවි ජාවාරම සහ මත්ද්‍රව්‍ය ජාවාරම ගෙන බැලීමේදී මේ දෙක අතර ඇත්තේ ද සීමාවක් නොමැති බැඳීමකි. කිසියම් ජන සමාජයක් මෙවැනි භයානක මත්ද්‍රව්‍යයන්ට ඇබ්බැහි වීමේදී ඒ ඒ ඒ රටවල සිවිල් ගැටුම් අවුලුවාලීමට පහසුවීම සහ එමඟින් සිය අවි ආයුධ ව්‍යාපාරයන්ට වාසිසහගත තත්ත්වයක් උදාවීම අවි ජාවාරමුන් එසේ කටයුතු කිරීමට හේතු වන්නට ඇත.\n\nඑය එසේ වෙද්දී ඇතැම් බලවත් සහ ධනවත් රාජ්‍යයන් සිය භූ දේශපාලනික වුවමනාවන් අනුව කිසියම් රටක් අරාජික කරමින් තමන්ට අවැසි පරිදි පවත්වාගෙන යන අතරේ සිය ඉලක්ක ජයගැනීම පිණිස මෙවැනි විනාශකාරී මත්ද්‍රව්‍ය ව්‍යාප්ත කිරීමට කටයුතු කිරීම ඉහත කී දෙවැනි ක්‍රමය ලෙස පෙන්වා දිය හැකිය. බලවත් රාජ්‍යයන් එසේ කටයුතු කළ බව පෙන්වා දීමට ලෝක ඉතිහාසයේ ඇති උදාහරණ අනන්ත අප්‍රමාණය. බල අරගලය හමුවේ සියලු බලවත් රාජ්‍යයන්හි ක්‍රියාත්මක වීම තුළ අද ලෝකයේ බොහෝ රටවල ජනතාව විඳින විපාකයන් සුවිශාලය. අති බිහිසුණු වන්නේය.\n\n● නයිට් ටයිම් ඩේටා සමග අයිස් බීපු අපේ දරුවෝ\n\nමෙරට තුළ සීඝ්‍රයෙන් සිදුවූ අයිස් ව්‍යාප්තියත් සමග අද රට මුහුණ දී සිටින බරපතළම ඛේදවාචකය වී තිබෙන්නේ අපේ පාසල් දරුවන්, විශ්වවිද්‍යාල සිසු සිසුවියන් සහ විවිධ රැකියාවල නිරත තරුණ පරපුර මෙයට ඇබ්බැහි වී සිටීමය. සෞඛ්‍ය අංශයේ විද්වතුන් විසින් කරන ලද සමීක්‍ෂණයකින් අනාවරණය වී තිබෙන්නේ මේ මොහොත වන විටත් අයිස් මතට ඇබ්බැහි වීම නිසා මානසික රෝගීන් ලෙස ප්‍රතිකාර සොයා එන මෙරට තරුණ පරපුර සියයට එකසිය හැටකින් ඉහළ ගොස් තිබෙන බවකි.\n\nමේ තරම් ව්‍යසනයක් ඇති කරමින් අපේ පාසල් දරුවන් දක්වා මේ මාරයා ගමන් කළේ කෙසේද? මේ අන්දමට දරුවන් වෙත මරුවා ළඟා වන තුරු රටේ දේශපාලනඥයන් ඇතුළු වගකිවයුතු පාර්ශ්ව සිදු කළේ කුමක්ද?\n\nනයිට් ටයිම් ඩේටා යනු මෙරට දුරකථන සමාගම් සිය පාරිභෝගිකයන්ට අන්තර්ජාල පහසුකම් ලබාදීමේදී කාලයක සිට ක්‍රියාත්මක කර ඇති ක්‍රමවේදයකි. එය අදටත් ක්‍රියාත්මක වේ. ලොව අනෙක් බොහෝ රටවල තත්ත්වය මෙන් නොව ස්මාර්ට් දුරකථනයක් සතු වූ ශ්‍රී ලාංකිකයන්ට අන්තර්ජාලයේ සැරි සැරීම සඳහා මෙරට දුරකථන සමාගම් ඩේටා ලබා දුන්නේ උදේට භාගයයි රෑට භාගයයි ලෙසිනි. පසුගිය කාලයේ ලෝකයම බිලිගත් කොරෝනා වසංගතය හමුවේ මෙරට දරුවන්ගේ අධ්‍යාපනයට ප්‍රබල අභියෝගයක් එල්ල කෙරෙමින් පාසල් වැසී ගිය බව අප කවුරුත් දන්නා කරුණකි. එහිදී අධ්‍යාපනය අඛණ්ඩව පවත්වාගෙන යනු පිණිස දරුවන් යොමු කෙරුණේ ඔන් ලයින් අධ්‍යාපනයට ය. එම තත්ත්වය තුළ නැති බැරිකම උහුලාගෙන දරුවන් අතට ස්මාර්ට් ජංගම දුරකථනයක් ලබා දෙන්නට අති බහුතරයක් වූ දෙමාපියෝ කටයුතු කළහ. ඔන් ලයින් අධ්‍යාපනය සඳහා අන්තර්ජාල පහසුකම් ලබා ගැනීම පිණිස කිසියම් සමාගමක ඩේටා සහිත සිම්පතක්ද එම දුරකථනවලට යෙදිණි.\n\nඑම සිම්පත්වලටද ඩේටා පහසුකම් ලැබුණේ උදේට භාගයයි රෑට භාගයයි යන ක්‍රමය අනුවය. මේ අන්දමට රටේ දරුවෝ ඔන් ලයින් අධ්‍යාපනයට යොමු වූහ. ඒ සඳහා ඩේටා වැය වෙද්දී රාත්‍රියට ලැබෙන ඩේටා භාගය කිසිදු ප්‍රයෝජනයකින් තොරව අපතේ යන බව දරුවෝ වටහා ගත්හ. එහිදී සිදුවූයේ කුමක්ද? ඔන් ලයින් අධ්‍යාපනය සඳහා දහවල් ඩේටා භාගය වැයකරන්නට වූ පාසල් දරුවෝ අන්තර් ජාලයේ සැරිසැරීමට සිදුවන අනෙකුත් කටයුතු සඳහා රාත්‍රී භාගය යොදා ගන්නට වූහ.\n\nඑහිදී ඇතැමුන් මහ රැයේ අධ්‍යාපනයට අදාළ කටයුත්තක යෙදෙද්දී සමහර දරුවෝ නිදි ඇඳට පැන ඔළුවේ සිට දෙපතුල දක්වා රෙදි පොරවාගෙන දෙමාපියන්ට රහසේ වීඩියෝ ක්‍රීඩාද කළහ. මෙසේ කිරීමේදී රාත්‍රියේදී තදින් නිදිමත මත දැනී නින්දට යෑමට සිදුවීම දරුවන්ට ඇතිවූ බරපතළ ගැටලුවක් වී තිබිණි. ඒ අතරෙ ක්‍රමයෙන් කොරොන් වසංගතයද නිමාවට පත්විය. එහෙත් ඇතැම් අමතර පංති සහ වෙනත් අධ්‍යාපන කටයුතු මාර්ගගත ක්‍රමයට දිගටම සිදුවීම හේතුවෙන් දරුවන් අතට ගිය ජංගම දුරකථනය එසේම තිබිණි. අදටත් ඔන්ලයින් අධ්‍යාපනය යන්න සුළුවශයෙන් හෝ සිදු වන්නකි. මේ තත්ත්වය තුළ දරුවන්ට මතුව තිබූ රාත්‍රියට නින්ද යෑමේ ගැටලුවට ඔවුහු දිගටම මහුණ දුන්හ. මෙරට මත්ද්‍රව්‍ය ජාවාරම්කරුවන් ක්‍රිස්ටල් මෙත් හෙවත් අයිස් මාරයා පාසල් දරුවන් වෙත සමීප කරවීම සඳහා ප්‍රයෝජනයට ගත්තේ දරුවනට ඇතිවූ එකී නින්ද යෑමේ ගැටලුවය. උපක්‍රමශීලීව ක්‍රියාත්මක වූ ඔවුහු රාත්‍රියට නොනිදා සිටිය හැකි විශ්මකර්ම ඖෂධයක් ලෙසින් අයිස් මත දරුවන් අතට පත්කරනු ලැබීය. ඔවුන් එය සිදු කළේ දරුවන් අතරටම යැවූ උපාය දූතයකු මගිනි. ඇතැම්විට මුලදී එය නොමිලේම ලබා දුන්නාද විය හැකිය.\n\n● උපකාරක පංති ගිය ක්‍රිස්ටල් මෙත්\n\nමෙහිදී පාසල් තුළට උපාය දූතයකු යොමු කිරීම යනු ජාවාරම්කරුවනට අසීරු කරුණකි. ඇතැම්විට පාසලේ විවේක කාලය තුළදී කඩචෝරු වෙළෙන්දකු ලෙසින් පාසල් ගේට්ටුව ආසන්නයට පැමිණි පුද්ගලයකු මගින් එය සිදු කළාද විය හැකිය.\n\nඑහෙත් දැනගැනීමට තිබෙන පරිදි මත්ද්‍රව්‍ය ජාවාරම්කරුවන් මෙකී නින්ද නොයන මාරයා අපේ දරුවන් අතට පත් කිරීමේදී පහසුම වේදිකාව ලෙස යොදාගෙන ඇත්තේ රට වටා ක්‍රියාත්මක උපකාරක පංතිය.උපකාරක පංතියක් තුළට දරුවන් රැස් වෙද්දී එයට සහභාගි වන තවත් ශිෂ්‍යයකු ලෙසින් යමෙක් ඔවුන් අතරට යැවීම ඉතාම පහසු කටයුත්තකි. මුදල මතම පදනම්වූ එවැනි තැනකදී එවැන්නක් කිරීමට කිසිදු බාධාවක් නැත.\n\nව්‍යාජ ශිෂ්‍යයකු එවන් තැනකට යොමු කිරීමේදී අවශ්‍ය වන්නේ අදාළ මුදල පංතියට ගෙවීම පමණි. සිය ගණනක් සිසු සිසුවියන් සිටියදී ශබ්දවාහිනී යොදාගෙන කරනු ලබන එකී අධ්‍යාපනයේදී මොකා එන්නේද යන්නේද කියා ගුරුවරයා දන්නේද නැත. මේ අන්දමට ලද අයිස් මත්ද්‍රව්‍ය මුලදී සිසුන් කිහිප දෙනකු භාවිත කළේය. කතාව ඇත්තය. නින්ද අහලකටවත් ළඟා වන්නේ නැත. එය මාරම භාණ්ඩයකි.\n\nපසුදා පාසලට ගිය සිසුවා අනෙක් සිසුන් සමග ඒ පිළිබඳ කතා කරන්නට විය. ඔවුනට එය හඳුන්වා දුන්නේය. වැඩි මිලක් ගෙවිය යුතු නැති නිසා සම්මාදම් කර සොයා ගන්නා රුපියල් පන්සියයක් වැනි මුදලකින් දෙතුන් දෙනකුට සෑහෙන්නට බඩු ගත හැකිය. ටියුෂන් පංතියට ගෙවීමට දෙමාපියන් දෙන මුදල ඒ සඳහා හොඳටම ප්‍රමාණවත්ය. අයිස් මාරයාට පාසල් සිසුන් ගොදුරු වූයේ ඒ අන්දමටය. අවසානයේ පාසලේ සිසුන් වෙතින් සිසුවියන් අතටද අයිස් මාරයා ගියේය. ඔවුන් එය හඳුනා ගත්තේද නින්ද නොයන ඖෂධයක් ලෙසිනි. සිසුවියෝද ඒවා පානය කළහ. පාසල් දරුවන් අතර මෙය වසංගතයක් පරිදි පැතිර ගියේ එසේය.\n\nපාසල්වල උසස් පෙළ පංතිවල සිටින වැඩිහිටි සිසුන්ද ක්‍රමයෙන් මෙලෙස අයිස් මතට ගොදුරු වෙද්දී එය විශ්වවිද්‍යාල පද්ධතිය වෙතට ළඟා වූයේද ඉතා පහසුවෙනි. උසස් පෙළ සමත්ව විශ්වවිද්‍යාල වෙත එන සිසුන් හරහාම එය සිදුවිය. එහි අවසන් ප්‍රතිඵලය වූයේ ඇතැම් විශ්වවිද්‍යාල සිසුන් මානසික රෝගීන් බවට පත්වීමය. මේ ව්‍යසනය සිසු සිසුවියන්ගේ හිස් මතට පතිත වූයේ එලෙසිනි.\n\nඅයිස් මතින් මත්වූ දරුවෝ නිදා නොගත්හ. ආහාර ගැනීමටද එතරම් උනන්දු වූයේ නැත. බොහෝ විට සිටියේ හුදකලාවය. එහෙත් රට තුළ උද්ගත වූ කොරෝනා වසංගත තත්ත්වය මෙන්ම ආර්ථික අර්බුද හමුවේ ඇතිවූ කඩා වැටීම හේතුවෙන් හෙම්බත්ව සිටි බොහෝ දෙමාපියන්ට අනවබෝධය නිසාම දරුවන් තුළ ඇතිවූ ඒ වෙනස දැනුනේ නැත.\n\nඅයිස් මතට හුරු වූ දරුවා සිටිනුයේ නිදි නැතිවය. ආහාර ගැනීමට වැඩි කැමැත්තක් නැත. හුදකලා වීමට බොහෝ ප්‍රිය කරන්නේය. අප ඒ ටික මෙහි විශේෂයෙන් යළි සටහන් කරනුයේ අයිස් මාරයාට ගොදුරු වූ දරුවන් හඳුනා ගැනීමට පහසු වනු පිණිසය\n\n● සැලුන් එකට ආපූ කෙට්ටු වෙන බෙහෙත\n\nසිරුර කෙට්ටු කර ගැනීම යනු මෙරට තරුණියන්, කාන්තාවන් අතර මෑතක සිටි පවතින අලුත්ම විලාසිතාවක් වී තිබෙන්නකි. අපේ කවියෝ රුවැත්තියකැයි කීවේ පිරිපුන් ළඳටය. එහෙත් ඒවා දැන් වලංගු නැත.\n\nකෙසේ වෙතත් කොරෝනා වසංගතය සමග වැසී ගිය බොහෝ රූපලාවන්‍යාගාර මෑතක සිට ක්‍රමයෙන් විවෘත වන්නට වූයේ කාලයකට පසුවය. එසේ රූපලාවන්‍යාගාර වැසී යෑමේදී ඒවා වෙත ගොස් රූපයට සත්කාර කරගත් අපේ තරුණියෝ හා කාන්තාවෝද බරපතළ ගැටලුවකට මැදිව සිටියහ. එම තත්ත්වය තුළ රූපලාවන්‍යාගාර මේ අන්දමට විවෘත වීමේදී රටේ කාන්තාවන් නොඉවසිල්ලෙන් ඒවාට යන්නට විය. එහෙත් පවතින අර්බුද අතරේ කෙට්ටු වන බෙහෙතක් ඒ වන විට සැලෝන් වෙත ළඟා වී ඇති බවක් ඔවුහු දැන නොසිටියහ. මත්ද්‍රව්‍ය ජාවාරම්කරුවෝ ඔවුනට පෙර රහසේ ක්‍රියාත්මකව සිටියහ.\n\nදැනට අනාවරණය වී තිබෙන තොරතුරු අනුව අපි වගකීමෙන් කියන්නෙමු. කවුරු කුමක් කීවත් රූපලාවන්‍යාගාර හරහා මෙරට තරුණියන් සහ කාන්තාවන් වෙතට කෙට්ටු වීමේ ඖෂධයක් ලෙස අයිස් මාරයා එවන්නට ජාවාරම්කරුවන් පියවර ගෙන අවසන්ය. මේ වන විට සිදුවිය යුතු බොහෝ දේ සිදුවී හමාරය. එහෙත් මේ ටික මෙහි සටහන් කරනුයේ රුව රැක ගැනීමට රූපලාවන්‍යාගාර වෙත යන කිසිවකු හෝ මේ මාරයාගේ ගොදුරක් වී නොසිටී නම් ඇයට යථාර්ථය වටහාගනු පිණිසය.\n\n● ක්‍රිස්ටල් මෙත් සහ මිනිස් මොළය.\n\nකවරෙක් හෝ වුවද අයිස් මාරයාට ගොදුරු වීමේදී සිදු වන්නේ කුමක්ද. වෛiවරුන් අනාවරණය කරන පරිදි මෙහිදී බරපතළ ප්‍රහාරය එල්ල වන්නේ මිනිස් මොළයට ය. අසිස් හෙවත් ක්‍රිස්ටල් මෙත් පානයේදී මිනිස් මොළයේ ඩොපමයින්, සෙරොටොනින් සහ නොරඩ්රිනලින් යන රසායනයන් ත්‍රිත්වය නිපදවීම මුලදී ශීඝ්‍ර ලෙස ඉහළ යයි. එහිදී ඩොපමයින් රසායනය ඉහළ යෑමෙන් පානය කරන පුද්ගලයා තුළ ඇති වන්නේ සොඳුරු හැඟීමකි. ඒ සමග ඔහුගේ ලිංගික හෝමෝන නිපදවීමද ඉහළ යන අතර එමඟින් විශේෂ ලිංගික ශක්තියක් සමග සිරුරේ අධි ක්‍රියාකාරීත්වයක්ද ඇති වේ.\n\nඑහෙත් එය තාවකාලිකව සිදු වන්නකි. කෙටි කලක් තුළ මේ සියල්ල අවසන් වේ. සාමාන්‍ය ලෙස මිනිස් මොළයේ ඇතිවන රසායන නිෂ්පාදන මට්ටම් අධික ලෙස සිදුවීම නිසා ඩොපමයින් රසායනය නිපදවීම නැත්තටම නැතිවී යයි. සියල්ල ඇරඹෙන්නේ ඉන් පසුවය ලිංගික ශක්තිය නැත්තටම නැතිව යන්නේය. බලා සිටියදී මානසික රෝගියකු බවට පත්වන්නේ නොසිතන පරිද්දෙනි. අස්ථි දිරා යෑම සහ විශේෂයෙන් දත් දිරා ගොස් ගැලවී යෑමෙන් තාරුණ්‍යයේ සිටින්නකු වු මහල්ලකු බවට පත්වීමට ගත වන්නේ කෙටි කලකි. යමෙක් දෙදිනක් අයිස් භාවිත කළහොත් ඉන් මිදීම ඉතා අසීරුය. සිරුරේ රුධිරය විසින් එය ඉල්ලා සිටීම එයට හේතුවී ඇත.\n\nඅයිස් භාවිතයේදී සිරුර කෙට්ටුවීම සිදුවන්නේ මුත්‍රා සමඟ සිසරුරේ හිමොග්ලොබීන් පිටවීමෙනි. තරුණියන් විලාසිතාවක් ලෙස සිරුර කෙට්ටුවීම පිණිස ක්‍රිස්ටල් මෙත් හෙවත් අයිස් ගැනීමේදී සිදුවන්නේ එයයි. එහිදී අවසානයට සිදුවන්නේ දිරාපත් වූ සිරුරක උරුමකාරියක වීමය.\n\nඑසේම අයිස් පානයට ඇබ්බැහි වූවන් ක්‍ෂණික සියදිවි නසාගැනීම්වලට යොමුවී තිබෙන බවට මේ වනවිට හෙළිවී ඇත. සෞඛ්‍ය විද්වතුන් පෙන්වා දෙන පරිදි රට වෙලා ගත් අයිස් මාරයා විනාශ කිරීමට අප පියවර නොගතහොත් පවතින තත්ත්වය තුළ ශ්‍රී ලංකාවේ සමාජය මහල්ලන්ගෙන් පිරීගිය එකක් වීම නොවැළැක්විය හැකිය. පවතින ආර්ථික අර්බුදයට විසුඳුම් සොයාගෙන අප ජයකණුව වෙත ගමන් කළද එවැන්නක් සිදුවුහොත් නම් එදාට රටක් වශයෙන් අපට එය දරාගත නොහැකි වනු ඇත. අදාළ බලධරයිනි ඉතින් අපි තවත් බලා සිටිමුද?\n\nසමන් ගමගේතවුට් ක්‍රමයට රටපුරා පැතිර ගියඅයිස් මාරයා ලබන සතියේ",
       "URL": "https://divaina.lk/%e0%b6%a9%e0%b7%9a%e0%b6%a7%e0%b7%8f%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b6%a7%e0%b6%ad%e0%b7%8a-%e0%b7%83%e0%b7%90/",
       "Category": "visheshanga",
       "Parent URL": "https://divaina.lk/category/visheshanga//page/225/"
}