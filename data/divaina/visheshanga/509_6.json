{
       "Source": "divaina",
       "Timestamp": "October 17, 2021",
       "Headline": "තවමත් ඉවර නැති හාල් අර්බුදයේ ඇත්ත කතාව",
       "News Content": "සහල් සඳහා පනවා තිබූ පාලන මිල ඉවත් කරන්නැයි සහල් මෝල් හිමියන් හෝ ගොවීන් කිසිවිටෙකත් රජයෙන් ඉල්ලා සිටි දෙයක් නොවේ. එසේ වුවද අත්තනෝමතික ලෙස රජයේ පාලනයෙන් මුදාහල සහල් මිල මෙරට මහා පරිමාණ සහල් මෝල් හිමියන්ගේ අභිමතය පරිදි වෙළඳපොළේ තරඟයට මෙන් ඉහළ නඟිමින් තිබෙනු දැකිය හැක.\n\nඒ හේතුවෙන් සහල් සම්බන්‍ධයෙන් අර්බුද රාශියක් නිර්මාණයවී ඇතැයි සුළු හා මධ්‍ය පරිමාණ සහල් මෝල් හිමියෝ කියා සිටිති. පාරිභෝගිකයා අපහසුතාවයට පත්වන අන්දමට වෙළඳපොළේ සහල් මිල ඉහළ යෑමට කිසිසේත්ම ඉඩ නොතබන බව මහා පරිමාණ මෝල් හිමියන් ප‍්‍රසිද්ධියේ පැවැසුවද එය පුස්සක් වෙමින් බවතින බවයි ඒ සුළු හා මධ්‍ය පරිමාණ සහල් මෝල් හිමියන් පෙන්වා දෙන්නේ. එම නිසා තම සහල් නිෂ්පාදන කර්මාන්තයත්, වී ගොවියාත්, පාරිභෝගිකයාත් ආරක්‍ෂාවීමට නම් රජය නොපමාව සහල් පාලන මිල නැවත පැනැවිය යුතු බව මෙරට සුළු හා මධ්‍ය පරිමාණ සහල් මෝල් හිමියෝ අවධාරණය කරති.\n\nවර්තමානයේ ඇතිවී තිබෙන තත්ත්වය තුළ එළැඹෙන උත්සව සමයේ මෙරට වෙළඳපොළේ අනිවාර්යයෙන්ම සහල් හිඟයක් ඇතිවනු ඇතැයි පෙන්වා දෙන්නේ සමස්ත ලංකා සහල් මෝල් හිමියන්ගේ සංගමයයි. එහි සභාපති බී. කේ. රංජිත් මහතා එයට හේතුව ලෙස දක්වන්නේ සහල් නිෂ්පාදනය සඳහා අවශ්‍ය වී තොග නොමැති කමින් මෙරට සුළු හා මධ්‍ය පරිමාණ සහල් මෝ්ල් විශාල ප‍්‍රමාණයක් මේ වනවිටත් වැසීයමින් තිබෙන බවය. එම නිසා රජය වහාම කළ යුත්තේ පිටරටින් සහල් අවශ්‍ය ප‍්‍රමාණය ගෙන්වා සතොස මගින් බෙදා හැරීම බවද ඒ මහතා කීය. කඩිනමින් එවැනි පියවරක් ගතහොත් පමණක් වෙළඳපොළේ සහල් හිඟයක් ඇතිවී එමගින් පාරිභෝගික ජනතාව අපහසුතාවයට පත්වීම වළකිනු ඇතිබවද පැවැසීය.\n\n‘‘මහා පරිමාණ සහල් මෝල් හිමියන් කලින් ප‍්‍රකාශ කල මිලට දැන් වෙළඳපොළට හාල් නිකුත් කරන්නේ නෑ. දැන් ඒ අයත් මිල වැඩි කරලා වී ගන්නවා. මේ වෙනකොට දවස ගානේ වී මිල වැඩි වෙනවා. පසුගිය බ‍්‍රහස්පතින්දා (06දා) වනවිට නාඩු වී කිලෝ එකක මිල රුපියල් 66.40ක්. ඒ අනුව නාඩු සහල් කිලෝවක තොග මිල රුපියල් 119.50ක් වෙනවා. සම්බා වී කිලෝවක මිල රුපියල් 73.43යි. එයට සාපේක්‍ෂව සම්බා සහල් කිලෝ එකක තොග මිල වෙන්නේ රුපියල් 135ක් විතර. ඒ මිලටත් වී අවශ්‍ය තරම් ගන්න නෑ. මේ වී අලෙවි කරන අය වී මිල තවදුරටත් ඉහළ දැමීමේ බලාපොරොත්තුවක් තිබෙනවා. මේ තත්ත්වය නිර්මාණය වුණේ රජය සහල් පාලන මිල ඉවත් කිරීම නිසයි. ඒ අනුව දැන් පවතින වී මිලත් එක්ක සහල් මිල වැඩි කරලා වෙළඳපොළට යවන්න අපිටත් සිද්ධ වෙනවා. පොඩි මෝල් හිමියෝ ළඟ විශාල වී සංචිත නෑ. ආණ්ඩුවෙත් වී නෑ. එම නිසා දැනට තිබෙන ලොකුම ප‍්‍රශ්නය සහල් නිෂ්පාදනය සඳහා අවශ්‍ය වී සපයා ගැනීම. එදිනෙදාට අවශ්‍ය වී ප‍්‍රමාණයවත් බොහෝ සහල් මෝල්වලට ලැබෙන්නේ නෑ. ඒ නිසා මේ තත්ත්වය යටතේ අපේ සහල් නිෂ්පාදන කර්මාන්තය තාවකාලිකව නතර කරන්න සිද්ධ වෙනවා. අමු ද්‍රව්‍ය හිඟය නිසා දැනටමත් සහල් මෝල් 300ක් පමණ වැහිලා. දැනට ක‍්‍රියාත්මක තත්ත්වයේ තිබෙන මෝල් 500ක් විතර තිබෙනවා. ඒවත් එක දිගට ක‍්‍රියාත්මක වෙන්නේ නෑ. වී තොග නැතිකමින්. එම නිසා එළඹෙන උත්සව සමයේ වෙළඳපොළේ සහල් හිඟයක් ඇතිවීම අනිවාර්යයි. එහිදී පාරිභෝගික ජනතාව අපහසුතාවයට පත් නොවෙන්නට නම් සහල් පිටරටින් ගෙන්වීම කළ යුතුයි. අපිත් කැමති නෑ රටින් හාල් ගෙන්වනවාට. නමුත් මේ අවස්ථාවේ කළ යුතු වෙනත් විසඳුමක් ඇත්තේ නෑ. විශේෂයෙන්ම මේ තත්ත්වය ඇති වෙන්න හේතුව රජය සහල් පාලන මිල ඉවත් කිරීම නිසයි කියන එක ඉතා පැහැදිලියි. එම නිසා මේ මොහොතේ හෝ කළ යුත්තේ නැවතත් සහල් සඳහා පාලන මිල පැනවීමයි. එසේ නොවුණහොත් සහල් මිල අසීමාන්තිකව ඉහළ යෑම කිසිසේත්ම වළක්වන්න බෑ. එම නිසා අපි රජයෙන් ඉල්ලා සිටින්නේ සහල් සඳහා යළිත් පාලන මිල පනවන්න කියන ඉල්ලීමයි. එසේ නොකළොත් පාරිභෝගිකයාත්, මේ රටේ සහල් නිෂ්පාදන කර්මාන්තයත් විශාල අර්බුදයකට ලක්වෙනවා.\n\nරජය අනිවාර්යයෙන්ම සහල් සඳහා පාලන මිලක්් පැනවීම අප‍්‍රමාදව කළ යුතු යැයි පොලොන්නරුව දිස්ත‍්‍රික්කයේ සහල් නිෂ්පාදන සමුපකාර සමිතියේ ලේකම් ප‍්‍රසාද් හේමන්ත මහතාද පවසයි. සහල් පාලන මිල ඉවත් කිරීමෙන් පසු වර්තමානයේ ඇතිවී තිබෙන තත්ත්වය පිළිබඳව ඒ මහතා පැහැදිලි කලේ මෙසේයි.\n\n‘‘පොලොන්නරුව දිස්ත‍්‍රික්කයට මේ රටේ වී නිෂ්පාදනයේ මෙන්ම සහල් නිෂ්පාදනයේත් සුවිශේෂී ස්ථානයක් හිමිවනවා. මහා පරිමාණ සහල් නිෂ්පාදකයින් පිරිසක් වගේම සුළු හා මධ්‍ය පරිමාන සහල් නිෂ්පාදකයින් රාශියක් මේ දිස්ත‍්‍රික්කයේ සිටිනවා. එම නිසා මේ දිස්ත‍්‍රික්කය සහල් නිෂ්පාදනයේ හදවත ලෙස හැඳින්වීම වැරදි නෑ. එසේ වුවත් මේ වනවිට සුළු හා මධ්‍ය පරිමාණ සහල් මෝල් බොහොමයක් වැසී යන තත්ත්වයට පත්වෙලා තිබෙන්නේ. එයට හේතුව සහල් නිෂ්පාදනයට අවශ්‍ය වී නොමැතිකම. වී තොග දැනට තිබෙන්නේ මහා පරිමාණ සහල් මෝල් හිමියන් ළඟයි. පසුගිය දිනවල වී අස්වැන්න නෙළන අවස්ථාවේ මහා පරිමාණ සහල් මෝල් හිමියන් ගොවීන්ගෙන් වී මිලදී ගත්තේ රුපියල් 46ට 47 ට. ඒ මිලදී ගත්ත වී වලට තමයි මේ සහල් මිල තීරණය කරලා තියෙන්නේ. දැන් මහා පරිමාණ සහල් මෝල් හිමියන් මිල වැඩි කරලා වී මිලදී ගන්නවා. ඒ ගන්නේ මේ අවස්ථාවේ සහල් නිෂ්පාදනය කරන්න නොවෙයි. තව මාස තුන හතරකින් එහෙමත් නැත්නම් තවත් ඈත දිනයෙකදී. ඇත්ත වශයෙන්ම දැන් සහල් නිෂ්පාදනය වෙන්නේ මම කලින් සඳහන් කළ රුපියල් 50ට වඩා අඩුමිලට ගත්ත වී වලිනුයි. නමුත් සහල් මිල තීරණය කරන්නේ දැන් මිලදී ගන්නා වී වල මිලට සාපේක්‍ෂවයි. ඒ කියන්නේ රුපියල් 60, 65 මිලට. එහෙම බලනකොට මොන තරම් ලොකු ලාභයක් ඔවුන් ලබනවද?\n\nතවත් කාරණයක් කියන්න ඕන මෙවර යල් කන්නයේ අස්වනු නෙළන වෙලාවේ රජය වී මිලදී ගැනීම සම්බන්‍ධයෙන් පනවා තිබුණ නීති රීති එක්කලා පොඩි මෝල් හිමියන් වී තොග එක් රැස්කර ගැනීමට යම්කිසි බියක් දැක්වූවා. ඇතැම් අය මිලදී ගෙන ගබඩා කරල තිබුණු වී ගබඩා සීල් කළා. මේ තත්ත්වය තුළ බොහෝ දෙනෙක් වී මිලදීගෙන ගබඩා කරන්න බියක් දැක්වූවා. ඒකයි ඇත්ත තත්ත්වය. සුළු හා මධ්‍ය පරිමාණ සහල් මෝල් හිමියන් පමණයි දැන් පවතින මිලට වී අරගෙන හාල් නිෂ්පාදනය කරන්නේ. ඒ නිසයි ඒ අයට නිෂ්පාදන වියදම වැඩි. කොහොම නමුත් රජය අනුගමනය කරන සහල් පාලන මිල ඉවත් කිරීමේ ප‍්‍රතිපත්තිය තුළ මේ අර්බුදය තව තවත් දිග්ගැස්සෙනවා. ඒක ඉතාම පැහැදිලිියි. ඒකට හේතුව රජයට වී ඇත්තෙත් නෑ. හාල් ඇත්තෙත් නෑ. අද ඇතිවෙලා තිබෙන මේ තත්ත්වයට කල්තියා විකල්ප වැඩපිළිවෙළක් පොලොන්නරුව දිස්ත‍්‍රික්කයේ ක‍්‍රියාත්මක වුණා. පසුගිය 2020 අවුරුද්දේ. ඒ තමයි දිස්ත‍්‍රික් ලේකම් කාර්යාලයේ මෙහෙයැවීමෙන් දිස්ත‍්‍රික් ලේකම්තුමාගේ මැදිහත් වීමෙන් රජයේ වැඩ පිළිවෙළක් විදියට වී මිලදී අරන් සුළු හා මධ්‍ය පරිමාණ සහල් මෝල් හිමියන්ට දුන්නා නැවත සහල් රජය ලබා ගැනීමේ පදනම මත. ඒක ඉතාමත්ම සාර්ථකව ක‍්‍රියාත්මක වුණා නමුත් මේ වසරේ මුදල් අමාත්‍යංශයේ නිලධාරීන් පිරිසක් මෝල් හිමියන්ට සැපයිය නොහැකි සහල් ප‍්‍රතිශතයක් පැනවීම නිසා එය ක‍්‍රියාත්මක කිරීමට නොහැකි වුණා.’’\n\nවර්තමානයේ ඇතිවී තිබෙන සහල් අර්බුදයට පිළියම් සෙවීමේදී ගොවියාත්,සහල් නිෂ්පාදකයාත්, පාරිභෝගිකයාත් ආරක්‍ෂා වන ආකාරයේ සමබර වැඩපිළිවෙළකට රජය යායුතු බව මින්නේරිය, සීපීපුර සහල් මෝල් සංකීර්ණයේ සහල් මෝල් හිමියෙකු වන කේ. එච්. එම්. ඉසාත් මොහමඞ් මහතා පෙන්වා දෙයි.\n\nඑහිදී සහල් සඳහා පාලන මිලක් පැනවීම තුළින් ඒ අරමුණු කිසියම් ප‍්‍රමාණයකට ඉටුවනු ඇති බවද හෙතෙම කියා සිටී. එහිදී වැඩිදුරටත් සිය අදහස් දැක්වූ අසාත් මහතා මෙසේද කීය.\n\n‘‘දැනට අවුරුදු 30ක පමණ කාලයක ඉඳලා මම මේ සහල් නිෂ්පාදන කර්මාන්තය කරන්නේ. එම නිසා මේ කර්මාන්තයේ බොහෝ අත්දැකීම් මට තිබෙනවා. දවසකට සහල් කිලෝ 25,000ක් නිෂ්පාදය කරන්න පුළුවන් ධාරිතාවයක් සහ ඊට අවශ්‍ය නවීන යන්ත‍්‍ර සූත‍්‍ර මගේ මෝල සතුව තිබෙනවා. නමුත් තිබෙන ප‍්‍රශ්නය ඒ සඳහා ප‍්‍රමාණවත් තරම් වී අපි සතුව නෑ. ඒ සහල් ප‍්‍රමාණය නිෂ්පාදනය කිරීම සඳහා දවසකට වී කිලෝ 40,000ක් පමණ අවශ්‍යයි. නමුත් විශාල වශයෙන් වී මිලදී අරගෙන ගබඩා කරලා තියාගන්න තරම් පහසුකම් සහ ඒ සඳහා මුදල් නොමැතිකම ප‍්‍රශ්නයක්. දැන් මේ වෙනකොට නාඩු වී කිලෝ එකක මිල රුපියල් 65ක්. ඒ අනුව සහල් කිලෝවක් නිෂ්පාදනය කිරීම සඳහා රුපියල් 112 ක් විතර වියදම් වෙනවා. සම්බා වී කිලා් එකක මිල රුපියල් 125ක්. සම්බ සහල් කිලෝවක් නිෂ්පාදනය සඳහා රුපියල් 123ක් වැය වෙනවා. මේ වියදමේ හැටියට අඩුම තරමින් රුපියල් හයක් වත් හාල් කිලෝ එකකට ලැබෙන්න ඕන. සහල් මෝලක් පවත්වාගෙන යෑමේදී දැන් හැම අතින්ම වියදම් වැඩියි. දැන් රටින් හාල් ගෙන්නන්න රජය තීරණය කළාට ඒවා මේ රටට එනකොට අස්වැන්න නෙලන කාලය වෙන්න පුළුවන් එහෙම වුණොත් ගොවියාත් අමාරුවේ වැටෙනවා. කුඩා පරිමාණ සහල් මෝල් හිමියන්ටත් එයින් අවාසියි. ගොඩක් අවස්ථාවල රටින් හාල් ගෙනැල්ලා ගබඩා කරලා තියාගෙන පස්සේ සත්ව ආහාරවලට දුන්න අවස්ථා තියෙනවා. එම නිසා රජය මේ සහල් පිළිබඳව තීරණ ගන්නකොට මහා පරිමාණ මෝල් හිමියන් සමඟ පමණක් නොවෙයි කුඩා මෝල් හිමියන් සමඟත් සාකච්ජා කරලා තීරණ ගන්නවා නම් අපිත් කැමතියි. පසුගිය රජය කාල සීමාවේ සහල් මෝල් පවත්වගෙන යෑමේ ගැටලූ නිසා මෝල් විශාල ප‍්‍රමාණයක් වැහිලා ගියා මමත් මගේ මේ මෝල බදු පදනම මත අවුරුදු 05කට කුලියට දීලා තිබුණා. ඒ තරමට මේ සහල් නිෂ්පාදන කර්මාන්තය කරන්න බැරුව ගියා. රජය වී වලට සහතික මිලක් නියම කරනවා වගේම සහල් වලට පාලන මිලක් අවශ්‍යයි. එතකොට ඒ පාලන මිල ඉලක්ක කරගෙන වී මිලදී ගන්න පුළුවන්. එම නිසා රජය සහල් වලට පාලන මිලක් පැනවීම තුළින් ගොවියාට කිසිසේත් අවාසියක් සිද්ධ වෙන්නේ නෑ. පාරිභෝගිකයාත්, සහල් නිෂ්පාදකයාත් ආරක්‍ෂා වෙනවා. විශේෂයෙන්ම සුළු හා මධ්‍ය පරිමාණ මෝල් හිමියන්ට මේ තත්ත්වය උදාවෙන්නේ නෑ.’’\n\nපොලොන්නරුව, කදුරුවෙල, මුස්ලිම් කොළණිය ප‍්‍රදේශයේ ප‍්‍රමුඛ පෙළේ සහල් මෝල් හිමියෙකු වන කන්දේගෙදර අහමඞ් හාලික් මහතාගෙන් වර්තමානයේ ඇතිවී තිබෙන සහල් අර්බුදය පිළිබඳව විමසූවිට ඔහු කියා සිටියේ සහල් නිපදවීම සඳහා අවශ්‍ය තරම් වී තිබේනම් කිසිම අර්බුදයක් ඇති නොවන බවයි. එම නිසා ගොවි ජනතාව අමතක කර කිසිවිටෙකත් සහල් නිෂ්පාදන කර්මාන්තයක් මොනම අයෙකුටවත් කළ නොහැකි බවද ඔහු කීය. ගොවියාට නිසි සාධාරණ මිලක් වී වලට නොලැබුණොත් දිගින් දිගටම පාඩු ලබන්න ගොවියා සූදානම් නෑ. අනිවාර්යයෙන්ම ඔහු ගොවිතැන අත් හරිනවා. එහෙම කළොත් අපිට වී ලැබෙන්න විදියක් නැතුව යනවා. එතකොට අනිවාර්යයෙන්ම අපිට මේ වී මෝල් කරන්න බැරි වෙනවා. එම නිසා ගොවියා අමතක කරලා වී සහල් පිළිබඳව තීරණ තීන්දු ගන්න ගියොත් කවුරු කළත් ඊට වඩා මෝඩ වැඩක් නෑ.එම නිසා මේ ප‍්‍රශ්නයේදී අපි මොන තීරණය ගත්තත් වී මිල සම්බන්‍ධයෙන් ගොවියාට එකඟවිය හැකි මිලකට යායුතු වෙනවා. එම නිසා එක එක්කෙනා තනි තනිව වෙන් වෙලා තීරණ ගන්නවාට වඩා හොඳ ක‍්‍රමය වෙන්නේ මේ සියලූ දෙනා එකට එකතුවෙලා සාකච්ඡා කරලා තීරණ ගැනීම කියන එකයි මගේ අදහස. දැන් මේ යන විදියට සහල් මිල ඉහලයෑම වළක්වන්න බැරි තත්ත්වයක් ඇතිවේවි. එම නිසා දැන් වෙළඳපොළේ පවතින සහල් මිල ඒ මට්ටමට තවදුරටත් පවත්වාගෙන යෑම සඳහා රජය සහල් වලට පාලන මිලක් ඇති කළ යුතුයි. එසේ නොකළොත් අනිවාර්යයෙන්ම තත්ත්වය බරපතළ වේවි. සහල් මිල ශීඝ‍්‍ර ඉහළ යෑමක් වෙයි. අනෙක් කාරණය, ඒක තමා ඉතාමත්ම වැදගත්. ලබන කන්නයේ ඉඳලා රසායනික පොහොර ගොවීන්ට නොලැබීම. ඒ හේතුවෙන් ඉදිරි කාලයේදී රටේ වී නිෂ්පාදනය පහළ බැසීමක් වෙන බව ගොවි ජනතාව කියනවා. කාබනික පොහොර පමණක් යොදලා දැන් ගන්න අස්වැන්න ගන්න බෑ කියන එකයි ගොවීන් කියන්නේ. ඒක නිසා එය ඉතාම බරපතළ කාරණයක්. එය අපි සියලූ දෙනාම සැලකිල්ලට ගතයුතු වෙනවා. මොකද රටේ වී නිෂ්පාදනය අඩුවීම සහල් නිෂ්පාදනය කරන අපිට ලොකු ප‍්‍රශ්නයක්. ඒ වගේම හැමෝටම බලපාන ප‍්‍රශ්නයක් වෙනවා අනිවාර්යයි. මේ සහල් මෝල්වල නවීන යන්ත‍්‍ර සූත‍්‍ර, උපකරණ ඒවා මොනව තිබුණත් වැඩක් වෙන්නේ නෑ. අවශ්‍ය තරම් වී නැත්නම් සහල් නිෂ්පාදනයට. වී නැතුව මෝල් දුවන්න බෑ, වහලා දාන්න තමයි වෙන්නේ.’’\n\nසහල් අර්බුදයේ තවත් එක් පැතිකඩක් ලෙස ඉදිරි දිනවලදී මෙරට වෙළඳපොළේ සහල් හිඟයක් ඇතිවනු ඇති බවට පෙන්වා දෙන්නේ සුළු හා මධ්‍ය පරිමාණ සහල් මෝල් හිමියන් විසිනි. ඔවුන් ඒ බව කියා සිටිනුයේ රටේ සහල් අවශ්‍යතාවයෙන් සියයට පණහක් ඉක්මවන ප‍්‍රමාණයක් නිපදවනු ලබන සුළු හා මධ්‍ය පරිමාණ සහල් මෝල් විශාල ප‍්‍රමාණයක් මේ වනවිට වැසී ගොස් තිබෙන බව අනාවරණය කරමිනි. ඒ සහල් මෝල් වැසීයෑමට මූලික හේතුව ලෙස ඔවුන් ගෙනහැර දක්වන්නේ සහල් නිෂ්පාදනය සඳහා අවැසි මූලික අමුද්‍රව්‍ය වන වී තොග නොමැතිකමය. වී මිල දිනෙන් දින ඉහළ යාමත් අවශ්‍ය තරම් වී තොග සපයා ගැනීමට නොහැකිවීමත් නිසා දැනට ක‍්‍රියාත්මක තත්ත්වයේ වී මෝල් වලද අඛණ්ඩ සහල් නිෂ්පාදනයක් නොවන බවද ඔවුහු කියා සිටිති. මේ අනුව එළැඹෙන උත්සව සමය වනවිට වෙළඳපොළේ සහල් හිඟයක් ඉඳුරාම ඇතිවනු ඇති බවද පෙන්වාදෙති. එහෙයින් රජය පිටරටින් සහල් ගෙන්වා පාරිභෝගික ජනයාට ලබාදීම ඊට තිබෙන එකම විසඳුම ලෙසද ඔවුහු ගෙනහැර දක්වති.\n\nවෙළඳපොළේ මේවනවිට උද්ගතවී ඇතැයි කියන සහල් අර්බුදය පිළිබඳව මෙරට මහා පරිමාණ සහල් මෝල් හිමියන් දරන මතය විමසන්නට අවස්ථා කිහිපයකදීම අප උත්සාහ දැරුවද එය අසාර්ථක විය. රජය සහල් පාලන මිල සම්බන්‍ධයෙන් පනවා තිබූ ගැසට් පත‍්‍රය අහෝසි කිරීමෙන් පසුව මහ පරිමාණ සහල් මෝල් හිමියන් කරළියට පැමිණියේ නව සහල් මිල සහ වී මිල ප‍්‍රකාශයට පත් කිරීමට පමණි. එතැන් පටන් ඔවුහු මීයට පිම්බාසේ නිහඬය. එහිදී ප‍්‍රකාශයට පත් කෙරුණු පරිදි සහල් මිල ඉහළ නොගියේද නැත. එහෙත් දැන් යළිත් සහල් හිඟයක් සහ එහි අනිවාර්ය ප‍්‍රතිපලයක් ලෙස සහල් මිල අසීමාන්තිකව ඉහළ යෑමක් පිළිබඳව සුළු හා මධ්‍ය පරිමාණ සහල් මෝල් හිමියන් වෙතින් කෙරෙන හේතු කාරණා සහිත අනතුරු ඇඟවීම ලඝුකොට තැකිය හැකි කාරණයක් නොවනු ඇත යන්න අපගේද අදහසයි.\n\nකරුණාරත්න ගමගේ",
       "URL": "https://divaina.lk/%e0%b6%ad%e0%b7%80%e0%b6%b8%e0%b6%ad%e0%b7%8a-%e0%b6%89%e0%b7%80%e0%b6%bb-%e0%b6%b1%e0%b7%90%e0%b6%ad%e0%b7%92-%e0%b7%84%e0%b7%8f%e0%b6%bd%e0%b7%8a-%e0%b6%85%e0%b6%bb%e0%b7%8a%e0%b6%b6%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/509/"
}