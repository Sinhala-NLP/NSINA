{
       "Source": "divaina",
       "Timestamp": "February 16, 2022",
       "Headline": "කාටූන් කියැවීම – සත්‍ය පවසන කෙන්යානු කාටූන් ගාඩෝ",
       "News Content": "කෙන්යාවේ සිටින ප‍්‍රවීන කාටුන් ශිල්පියකු වූ ගොඞ්ෆ‍්‍රී මුවම්පැන්බුවා (Godfrey Mwampembwa) හෙවත් ‘‘ගාඩෝ’’ (Gado) 1969 අගෝස්තු මස 6 වැනි දින ටැන්සානියාවේ ඩාර්. එස්. සලාම් නගරයේදී උපත ලැබීය. ඔහු උසස් පෙළ පන්තියේ ඉගෙනුම ලබා වසර කිහිපයකට පසු 1992 දී කෙන්යාවට සංක‍්‍රමණය විය. එම කාලය වන විට කෙන්යාවේ දේශපාලන ක්‍ෂේත‍්‍රයේ දැඩි විප්ලවයක් සිදු වෙමින්ද තිබුණේය. ඔහු නැගෙනහිර හා මධ්‍යම අප‍්‍රිකාවේ විශාලතම පුවත්පත් සමූහය වන කෙන්යාවේ නයිරෝබීහි Nation Media Group ආයතනයට සම්බන්ධ වී කතුවැකි කාටුන් ශිල්පියෙකු හා නිදර්ශකයෙකු ලෙස වැඩ කිරීමට පටන් ගත්තේය. ඔහු ඒ අතර ටැන්සානියාවේ ඬේලි නිව්ස්, බිස්නස් ටයිම්ස් සහ එක්ස්ප‍්‍රස් ඇතුළු තවත් පුවත්පත් කිහිපයක නිදහස් කාටුන් ශිල්පියකු වශයෙන්ද කටයුතු කළේය.\n\nගාඩෝ මේ වන විට නයිරෝබී හි East African Standard පුවත්පතේ කර්තෘ කාටුන් ශිල්පියාය. ඔහු නැගෙනහිර හා මධ්‍යම අප‍්‍රිකාවේ වඩාත්ම ඒකාබද්ධ දේශපාලන කාටුන් ශිල්පියා වන අතර දශක දෙකකට වැඩි කාලයක් Daily Nation කෙන්යාව New African එක්සත් රාජධානිය Courrier International ප‍්‍රංශය, Business Day සහ Sunday Tribune යන දකුණු අප‍්‍රිකාවේ පුවත්පත් දෙකේම කාටුන් චිත‍්‍ර නිර්මාණය කිරීමේ කාර්යයේ යෙදී සිටී. ඔහු ප‍්‍රංශයේ La Monde සහ ඇමෙරිකාවේ The Washington Times යන ප‍්‍රකාශනවලත්, ඔස්ත‍්‍රියාවේ Der Standrd සහ ජපානයේ Japan Times යන පුවත්පත් සඳහාත් කාටුන් නිර්මාණය කරයි. ගාඩෝ 2016 මාර්තු මාසයේදී දේශපාලන අධිකාරියේ බලපෑම් මත Daily Nation පුවත්පතේ සේවයෙන් ඉවත් කරන තෙක් එහි කර්තෘ කාටුන් ශිල්පියා ලෙස වසර ගණනාවක්ම සේවයේ නියුක්ත වී සිටියේය.\n\nගාඩෝ 1991 දී ගෘහ නිර්මාණ ශිල්පය හැදෑරීම සඳහා Ardhi ආයතනයට සම්බන්ධ විය. ඉන් වසරකට පසු ඔහු නේෂන් මීඩියා සමූහයේ (Nation Media Group) කාටුන් ශිල්පියා සහ නිර්මාණ ශිල්පියෙකු වීම සඳහා Ardhi ආයතනයෙන් ඉවත් විය. 2000 වර්ෂයේදී ගාඩෝ වැන්කුවර්හි චිත‍්‍රපටි පාසලේදී සම්භාව්‍ය සජීවිකරණය සහ චිත‍්‍රපට ශිල්පය හැදෑරීය.\n\nගාඩෝ ප‍්‍රාදේශීය කලාපීය සහ ජාත්‍යන්තර ප‍්‍රශ්න පිළිබඳව හාස්‍යජනක කාටුන් නිර්මාණය කරයි. ඔහු සමාජ, දේශපාලන හා සංස්කෘතික ගැටුම් පුද්ගලයා කෙරෙහි ඇති කරන බලපෑම පැහැදිලි කරයි. ගාඩෝ දේශපාලන මැදිහත් වීම්වලට විරුද්ධ වන අතර ඔහුගේ සීමාවන් ගවේෂණය කරන දේශීය පුරෝගාමියෙකි. නැගෙනහිර අප‍්‍රිකාවේ ප‍්‍රජාතන්ත‍්‍රවාදය සහ ප‍්‍රකාශනයේ නිදහස සඳහා එහි දායකත්වය තුළින් ඔහු අනෙකුත් කලාකරුවන්ට ආශ්වාදයක් වේ. ගාඩෝ නැගෙනහිර අප‍්‍රිකාවේ බොහෝ ප‍්‍රකාශන සඳහා කාටුන් නිර්මාණ සපයන ප‍්‍රමුඛතම කාටුන් ශිල්පියා ද වේ. ඔහු ඉතාලියේ ටෙ‍්‍රවිසෝ හි ෆ‍්‍රැබි‍්‍රකා පර්යේෂණ මධ්‍යස්ථානයේ (Fabrica Research Centre ලොව පුරා සිටින තරුණ කලාකරුවන්, නිර්මාණකරුවන්, මාධ්‍යවේදීන් සහ නිෂ්පාදකයින්ට මෙම මධ්‍යස්ථානයට ආරාධනා කර වසරක ශිෂ්‍යත්වයක් ලබා දෙයි. මෙය ඉතාලියේ සන්නිවේදන මධ්‍යස්ථානයකි.)\n\nශිෂ්‍යත්වයක් සඳහා සහභාගී වූ අවස්ථාවේදී ජාතිවාදය පිළිබඳව සජීවිකරණ චිත‍්‍රපටයක් නිෂ්පාදනය කළේය.\n\n1999 දී ගාඩෝ කෙන්යාවේ වසරේ කාටුන් ශිල්පියා බවට පත්විය. 2014 සහ 2016 දී අප‍්‍රිකාවේ වඩාත්ම බලගතු සඟරාවක් වන The New African විසින් අප‍්‍රිකාවේ බලගතුම පුද්ගලයින් 100 දෙනාගෙන් කෙනෙකු ලෙස ගාඩෝව නම් කරන ලදී.\n\n2005 දීත් 2007 දීත් ජනමාධ්‍යවේදය පිළිබඳ කෙන්යාවේ ජාතික මානව හිමිකම් කොමිසමේ සම්මානයෙන් පිදුම් ලැබීය. ගාඩෝ සාමය සඳහා වූ කීර්තිමත් කාටුනයක් නිර්මාණය කර 2016 දී ජාත්‍යන්තර කතුවැකි කාටුන් සම්මානයෙන් පිදුම් ලැබීය. 2007 දී ‘‘සංස්කෘතිය හා ගැටුම්’’ යන තේමාව යටතේ නෙදර්ලන්තයේ ප‍්‍රින්ස් ක්ලවුස් අරමුදලේ, ‘‘ප‍්‍රින්ස් ක්ලවුස් සම්මානය (Prince Claus Award) ඔහුට පිරිනමන ලදී. ඔහුගේ කාටුන් නිර්මාණයන් පිළිබඳව එහි ජුරි සභාව ඔහුට ප‍්‍රශංසා කරමින් කියා සිටියේ…. ‘‘ගාඩෝගේ නිර්භීත කාටුන්, ඔහු සමාජ හා දේශපාලන ගැටුම්වල පැති හාස්‍යජනක ලෙස පෙන්වන අතර නිදහස් ප‍්‍රකාශනයේ අරගලයට ඒවා ආශ්වාදයක්’’ යනුවෙනි. ගාඩෝ 2016 මැයි 3 වන දින ලෝක පුවත්පත් දිනයේදී මැලේසියාවේ කාටුන් ශිල්පී ‘සුනාර්’ සමගින් කොෆි අන්නන් වෙතින් ‘‘සාමය සඳහා කාටුන් සම්මානය’’ ලබා ගත්තේය.\n\nගාඩෝ කාටුන් ශිල්පීන්ගේ අයිතිවාසිකම් ජාලයේ (Cartoonists Legal Advisory Network – CRN) සාමය සඳහා කාටුන් ශිල්පියකු සහ කෙන්යාවේ මාධ්‍යවේදීන්ගේ සංගමයේ (KJU) සාමාජිකයෙකි. ඔහු නැගෙනහිර අප‍්‍රිකානු කාටුන් ශිල්පීන්ගේ සංගමයේ (Katuni) සහ කාටුන් ශිල්පීන්ගේ සහ ලේඛකයින්ගේ සංගමයේ (C&W) ද සාමාජිකයෙකි. බොහෝ පොත් හා නිදර්ශන කිරීමට සහ දායක වීමට අමතරව ගාඩෝ විසින් කාටුන් එකතු කිරීම් තුනක් ප‍්‍රකාශයට පත් කර ඇත. Abunuwagi (1996) කෙටි විකට කතා පොතකි. Democratic සහ The End of An Error යන කෘති සඳහා ඔහුට සම්මාන කිහිපයක්මද ලැබී ඇත.\n\n‘‘ ඩොයිෂ් වෙලේ’’ Deutsche Welle (කෙටිනම DW) යනු ජර්මානු ෆෙඩරල් බදු අයවැය මත අරමුදල් සපයන ජර්මානු රජයේ පාලනය යටතේ තිබෙන ජාත්‍යන්තර විකාශනයකි. මෙම සේවාව භාෂා 30 කින් ලබාගත හැක. DW සිය පුවත් වෙබ් අඩවියේ නිතිපතා යාවත්කාලීන ලිපි ලබාදෙන අතර ජාත්‍යන්තර මාධ්‍ය සංවර්ධනය සඳහා තමන්ගේම මාධ්‍ය ඒකකයක් වන ..DW ඇකඩමිය.. පවත්වාගෙන යයි. 2019 වන විට මෙය රටවල් 60 ක ක‍්‍රියාත්මකයි. DW විශ්වාසවන්ත ප‍්‍රවෘත්ති ආවරණය නිෂ්පාදනය කරයි. මිනිසුන් අතර අවබෝධය ප‍්‍රවර්ධනය කරන මෙය අප‍්‍රිකානු රටවලටද සම්බන්ධ වී ඇත. DW ඉලක්කය වනුයේ මාධ්‍ය සාක්ෂරතාවය ශක්තිමක් කිරීම, තරුණ ජනතාව අතර දැණුම පදනම් වූ සමාජයක් ගොඩනැ`ගීමය. DW අප‍්‍රිකා රටවල් 18 ක ගුවන් විදුලි මධ්‍යස්ථාන හා බ්ලොක් කරුවන්ට උපදෙස් දෙයි. එමගින් ඔවුන්ගේ ක‍්‍රියාකාරකම් ඉස්මතු කර ගුණාත්මක ස්වාධීන මාධ්‍ය ශක්තිමත් කිරීම සහ මාධ්‍ය වෘත්තිකයන් සඳහා පුහුණු පද්ධතිවල තිරසාර සංවර්ධනය කෙරෙහි අවධානය යොමු කරයි.\n\nනැගෙනහිර සහ මධ්‍යම අප‍්‍රිකාවේ විවිධ මාතෘකා ආමන්ත‍්‍රණය කිරීමට DW විසින් ගාඩෝවද තම ආයතනයට බඳවාගෙන ඇත. මාධ්‍යවේදී ජෝස්පට් චාරෝ (Josephat Charo) සමග කරන ලද සම්මුඛ සාකච්ඡාවකදී ගාඩෝ DW ගැන සහ තමාගේ වෘත්තිය ගැන මෙසේ අදහස් පළ කර ඇත.\n\n‘‘මම හිතන්නේ කෙන්යාවේ මාධ්‍ය නිදහසේ වැඩිවීමත් ඇති නිසා අපි විශාල දියුණුවක් දැක තිබෙනවා. ඒ නිසාම කලාකරුවන් සෑහෙන ප‍්‍රමාණයක් සේවයේ නියුක්ත වූ පුවත්පත් රාශියක් අපට තිබෙනවා. බොහෝ කලාකරුවන් සහ කාටුන් ශිල්පීන්ට ඔවුන්ගේ නිර්මාණ ප‍්‍රදර්ශනය කිරීමට සහ ඔවුන්ගේ නිෂ්පාදන අන්තර් ජාලය හරහා විකිණීමට හැකි වූ තත්ත්වයක්ද ඇත. එහෙත්, අපට එහෙන් මෙහෙන් අභියෝග ඇත. ඒවා සෑම විටම පවතිනු ඇත.\n\nජොස්පට් චාරෝ (ප‍්‍රශ්නය):ඔබ කියන්නේ මාධ්‍ය කටගැස්ම එතරම් බැරෑරුම් නැති බවත්, කෙන්යාවේ මාධ්‍ය නිදහස සහ ප‍්‍රකාශනයේ නිදහස වැඩි වී ඇති බවද?\n\nගාඩෝ (පිළිතුර)\n\nකෙන්යාවේ දේශපාලකයින් කිසිවිටෙකත් ඔවුන්ගේ මතයන් නවත්වන්නේ නැත. මගේ අත්දැකීම නම්, එක් පරිපාලනයකින් තවත් පරිපාලනයකට යෑම සෑම විටම අභියෝගයක් වන්නේ එය සමඟ කටයුතු කරන්නේ කෙසේද යන්න වටහා නොගැනීමයි. පසුගිය වසර දෙක තුළ අපි දුටුවේ වත්මන් පරිපාලනය පුවත්පත් සමඟ සතුටු නොවන බවය. නමුත් කෙන්යාව ලබාගෙන ඇති අදහස් ප‍්‍රකාශ කිරීමේ නිදහස සෑම ආකාරයකින්ම ආරක්‍ෂා කළ යුතුය.\n\nජොස්පට් චාරෝ (ප‍්‍රශ්නය):දේශපාලන කාටුන් ශිල්පියෙකු ලෙස ඔබේ කාර්යයෙන් ඉටුකර ගැනීමට බලාපොරොත්තු වන්නේ කුමක්ද?\n\nගාඩෝ (පිළිතුර)\n\n‘‘දේශපාලන කාටුන් ශිල්පීන් වන අප කතාව කිව යුතුය. ඇත්ත කතා කළ යුතුය. උපහාස රචකයකු වශයෙන්, අධිරාජ්‍යයා නිරුවතින් සිටින බවත්, එය පෙනෙන තරම් සියුම් බවත් පැවසීම යුතුකමකි.’’\n\nජොස්පට් චාරෝ (ප‍්‍රශ්නය):මෑතකදී නැගෙනහිර සහ මධ්‍යම අප‍්‍රිකාවේ විවිධ මාතෘකා ආමන්ත‍්‍රණය කිරීමට DW ඔබව කාටුන් ශිල්පියෙකු ලෙස බඳවා ගත්තා. ඒ ගැන ඔබට හැෙඟන්නේ කෙසේද?\n\nගාඩෝ (පිළිතුර)\n\nවසර ගණනාවක් පුරාම මම විවිධ අලෙවි සැල් සඳහා දායක වී ඇති අතර මම මීට පෙර කිසිදිනක DW වෙත දායක වී නොමැත. DW සමඟ එක්වීම ගැන මම බොහෝ සතුටු වෙනවා. මොකද ඒකෙන් මට වැඩි පේ‍්‍රක්‍ෂක පිරිසක් අතරට යන්න අවස්ථාව ලැබෙනවා. අද වනවිට අන්තර්ජාල සහ සමාජ මාධ්‍ය භාවිතයන් සමඟ මෙම මෙවලම් හැකිතාක් මිනිසුන් වෙත ළඟා කර ගැනීම වැදගත්.’’\n\nදේශපාලකයන් විවේචනය කිරීම, දේශපාලකයින් කෑදර සහ දූෂිතයන් ලෙස නිරූපණය කිරීම සඳහා ගාඩෝගේ කළු සහ සුදු සිතුවම් අප‍්‍රිකාව පුරා විශාල අනුගාමිකයන් සංඛ්‍යාවකගේ ජනාදරය දිනා ගෙන ඇත. දේශපාලන කාටුන් ශිල්පියෙකු ලෙස ඔහුගේ භූමිකාව අප‍්‍රිකාව තුළ ඉහළම තලයක පිහිටා ඇත. ගාඩෝ වර්තමානයේදී නයිරෝබි නගරයේ තම බිරිඳ ස්ටෙෆනි උවිංගේබේ සහ දියණියන් දෙදෙනා වන ඕවාජි ඔඩෙටාත් කෙසා ඇංගනිල් සමඟ ජීවත් වේ.\n\nරුවන් තරස්වින්[email protected]",
       "URL": "https://divaina.lk/%e0%b6%9a%e0%b7%8f%e0%b6%a7%e0%b7%96%e0%b6%b1%e0%b7%8a-%e0%b6%9a%e0%b7%92%e0%b6%ba%e0%b7%90%e0%b7%80%e0%b7%93%e0%b6%b8-%e0%b7%83%e0%b6%ad%e0%b7%8a%e0%b6%ba-%e0%b6%b4%e0%b7%80%e0%b7%83/",
       "Category": "visheshanga",
       "Parent URL": "https://divaina.lk/category/visheshanga//page/405/"
}