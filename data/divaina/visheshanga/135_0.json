{
       "Source": "divaina",
       "Timestamp": "March 23, 2023",
       "Headline": "හඳ ඇඳි තිලකය තිලකා රණසිංහ දිවි සැරි අසිරිය",
       "News Content": "හද ඇඳි තිලකය මා අතට පත්වූ පසුව මට මුලින්මව ඇති වූ ප්‍රශ්නය වූයේ අවුරුදු 30 ක් 40 තිලකාව ඇසුරු කළ මට මේ කතා පුවත රැගත් පොත එතරම් රසවත් නොවනු ඇතිය යන්නය. එහෙත් නිහතමානිව කිව යුත්තේ මට අමතක වූ තැන් දීර්ඝ කාලයක් සේවය කළත් මා නොදත් තැන් බොහොමයක් හද ඇඳි තිලකයෙන් උකහා ගැන්මට පුළුවන් වූ බවය.\n\nමෙබඳු පොත් පිටවන්නේ කිසියම් උදාර චරිතයක් මියගොස් වසර කිහිපයක් ඉක්මවා ගිය පසුවය. මෙහිදී හද ඇඳි තිලකයේ ප්‍රධානතම හා වටිනාකම වන්නේ ජීවත්ව සිටින තිලකාත් තිලකාගේ ඇසුරේ සිටි ජ්‍යෙෂ්ඨයන්, සමකාලීනයින් හා අලුතෙන් එක් වු සහෘදයන් පිළිබඳව වැදගත් බොහෝ දේ නිවැරදිව ලියා තිබීමය.\n\nතේවිස් ගුරුගේ වැනි ශ්‍රේෂ්ඨ චරිතයකින් උගත් දේ තවමත් කවුරුත් මතක් කොට නැත. ලියා නැත. තේවිස් ගුරුගේ යන්න උච්චාරණය පවා තවමත් නොදනි. බොහෝ දෙනාට තේවිස් ගුරුගේ යන්න කියවෙන්නේ තේමිස් ගුරුගේ ලෙසය. තනාපති යන්න තානාධිපති ලෙසය. හමුදාපති හමුදාධිපතිය. දොඩන්දූව, ඉමදූව උච්චාරණය කරන්නේ දොඩන්දුව, ඉමදුව ආදී වශයෙනි. මෙලෙස කොලොප්පම් නිවේදකයින් ලෙස බිහි නොවී නිවැරදි මාවතකට පිවිසෙන සැටි හද ඇඳි තිලකය ඉඳුරාම පවසයි.\n\nතේවිස් ගුරුගේ ගේ හරබර දේශනවලින් පෝෂණය වී සිටි මේ ආධුනික නිවේදක නිවේදිකාවන්ට ගුරුගේ මහතා තමා නිවේදන ක්‍ෂේත්‍රයට ආ මුල් අවධියත් පසු එය හසුරුවා ගත් අයුරුත් අද අධ්‍යක්‍ෂ ජනරාල් තනතුර දක්වා උසස් වී සිටින විට ඒ ආ ගමනේ අත්දැකීම් බිඳක් මේ නිවේදක නිවේදිකාවන්ට කීවේ ඔවුනට මේ නිවේදක ක්‍ෂේත්‍රයේ තිබෙන භාරදූරත්වය මෙන්ම ඔවුන් අත තිබෙන දැඩි වගකීම ගැන දැන ගැනීම පිණිසය. එය තිලකා ඇතුළු එකී කණ්ඩායමට ඉමහත් සේ ප්‍රයෝජන විය.\n\nඅප කතා කළ යුත්තේ අප සමඟ සිටින ජනතාවට ය. ඔවුන්ගේ තරාතිරම ජාති ආගම් අදාළ නොවේ. බාල තරුණ වැඩිහිටි පූජ්‍ය පක්‍ෂ මේ ආදී විවිධ තරාතිරමේ ජනතාවට අසා සිටිය හැකි පරිදි අප ඔවුන් ඇමතිය යුතුය. එසේම අපේ හඬ, කතාව, ප්‍රසන්න විය යුතුය. හුරතල් කතා බහ නොව ළෙන්ගතු බව හා හඬ ලාලිත්‍යයක් තිබිය යුතුය. එලෙසම නිරතුරුවම කියවීමට හුරු විය යුතු අතර අප රට තුළ සිදුවන වැදගත් තොරතුරු මෙන්ම ලෝකය පුරා සිදුවන විශේෂිත තොරතුරු ගැනත් අවධානයෙන් සිටිය යුතුය.\n\nහද ඇඳි තිලකය අපට දැන හුරුකම් පවසන බව කියාදෙන බව උගන්වන බව නොකියාම බැරිය. තිලකා පිළිබඳව දිග හැරෙන මේ කතාවේ කෙනෙකුගේ විවිධ වූ නිසඟ කුසලතා අපමණ බව කියා සිටී. මියගිය අයෙකුගේ පුවතක් නම් ඕනෑම කෙප්පයක් ඇද බෑමට පුළුවන. මේ කතා වස්තුවේ වැදගත්කම වන්නේ ජීවතුන් අතර සිටියදී තම පරිසරය වටා රැඳුණු පිරිස් පිළිබඳව මතකය නිවැරදි ලෙස ලියා පළ කිරීමය. එතැනදී මේ කෙල්ලට මේතරම් මතක තිබුණාද කියා සිතන තරම්ය.\n\nගුවන් විදුලිය වැනි සන්නිවේදන ආයතන තුළ රැකියාවක නිරත වීම ලේසි පහසු නොවේ. විiුත් සන්නිවේදනයට එකල පෞද්ගලික නාලිකා තිබුණේ නැත. මුළු ලංකාවටම තිබුණේ එකම එක ආයතනයකි. ඒ ගුවන් විදුලි සංස්ථාවය. එහෙයින් එමඟින් විකාශනය වන හැම ප්‍රවෘත්තියක්ම, හැම වැඩසටහනක්ම මුළු ලංකාවේම ශ්‍රාවකයන්ගේ ග්‍රහණයට හසුවෙයි. එහෙයින් ගුවන් විදුලි සංස්ථාව තුළ නියුතු ඉතාමත් සුළු සේවකයා සිට ඉහළම නිලධාරියා දක්වා බෙදී යන ලෙස විශාල වූ වගකීම් සම්භාරයක් එක් එක් පුද්ගලයා සතුව ඇත. ජාතිය සතු එකම ගුවන් විදුලියේ විකුම් පෑ තිලකා රූපවාහිනිය පැමිණීමෙන් පසුව රූපවාහිනී තිරය ඔස්සේ හමුවීම පුදුමයක් නොවේ යැයි සිතමි. එයට හේතුව මා මුලින් කී ලෙස අඩිතාලම ශක්තිමත් වූ හෙයිනි. රූපවාහිනියේදී රූපයටද ප්‍රධාන තැනක් තිබේ. හඬ ගුවන් වුදුලි ස්වරූපයෙන් එළියට නොආ යුත්තේය. ඇස් දෙක කැමරාවට යොමු කළ යුතු අතර මැදිරිය තුළ අවසන් විනාඩි 3 දී එක්වන ආලෝක ධාරාවන්ට ඇස් පුංචි කර ගැනීම හෝ හකුළා ගැනීමෙන් තොරව සිටිය යුතුය. තව බොහෝ දේ රූපවාහිනි ඉදිරිපත් කරන්නකු විසින් පසක් කොට තිබිය යුතුය. ආචාර ධර්ම පද්ධතිය ගුවන් විදුලියටත් වඩා සැරය. ගුවන් විදුලිය හා රූපවාහිනි යන දෙකම තිලකා තරණය කිරීම පැසසුම් කටයුතුය. මෙම ක්‍ෂෙත්‍රයට පිවිසීමට දඟලන අයට හද ඇඳි තිලකය පාඩම් පොතක් බව නොකිවමනාය.\n\nහද ඇඳි තිලකය තමා බබළවා ගැන්මට කොතනදීවත් පිටුවකින්වත් උත්සහ කොට නොමැත. තමා සතු අනුභූතීන් සියල්ල ඉස්පාසුවක් තැනිව එකතු කොට ඇත. “ජීවත්ව සිටින කාලය තුළදී කලාකරුවා ඇගයීම මළපසු කරන ප්‍රශස්ත ගායනයට වඩා අගනේය”. මා විසින් බොහෝ තැන්වලදී කියන වැකි කීපයකට අතිශය සාධාරණයක් තිලකා ඉටුකොට ඇති බව නම් කුහක නොවී කිව යුත්තකි.\n\nසමාජයේ ඉහළම කලාකරුවන් හඳුනා ගැන්ම ඇසුරු කිරීම සම්මුඛ සාකච්ඡා පැවැත්වීම ඒවා ඇගයීමට ලක්වීම වැනි දේ පිළිබඳව ඇති සටහන් කොහේ හෝ සංරක්‍ෂණය නොවී ඇති මෙබඳු අවදියක හද ඇඳි තිලකය ඔස්සේ එළියට පැමිණීම පිළිබඳව ඇත්තෙන්ම තිලකාවන් ආඩම්බර විය යුතුය.\n\nතිලකා රණසිංහ දිවි සැරි අසිරිය ඇගයීම පිළිබඳව පිටු ගණනක් ලියා පළ කළ හැකිමුත් සම්පින්ඩනාත්මකව සටහන අවසන් කළ යුතු යැයි හැඟේ. කාර් රේස් යන්නට තරම් ධෛර්යමත් ගැහැනියක් වන තිලකා අද අස්වැසිල්ලකදී ගීත ලිවීමේ කාර්යය ද සාර්ථකව අවස්න කළා පමණක් නොව ගායනයටද සමත්වූවාය. නාරද සමග පැවති ආත්මීය බැඳීමේදී තිලකාගේ හඬ නාරදයන් විසින් ඔපමට්ටම් කළාට ද සැකයක් නැත.\n\nහද ඇඳි තිලකය සමස්තයක් වශයෙන් ගත් කල කාලීන වැදගත්කමක් මෙන්ම මෙකල පළවිය යුත්තක් ලෙස සිතමි. මාධ්‍ය යනු කුමක්ද? මාධ්‍ය කෙරුවාව ලේසි නැති බව හා එහි දශක ගණනාවක් රැඳී සිටීමට නම් දත යුතු දේ නොවලහා දැන ගැන්මට හද ඇඳි තිලකය ඉවහල්වේය යන්න මගේ සිතුවිල්ලයි.\n\nතිලකාවන් විසින් වසර ගණනාවක් පුරා තිබූ මතක මුදාහරින විට ශෝන් මැක්ස්මස් දිසානායකයන් විසින් අපට අවබෝධ වන ලෙසත් සිත්ගන්නා ලෙසත් ලියා පළ කිරීම අගය කළ යුතුවේ.\n\n● අනුර ෆොන්සේකා",
       "URL": "https://divaina.lk/%e0%b7%84%e0%b6%b3-%e0%b6%87%e0%b6%b3%e0%b7%92-%e0%b6%ad%e0%b7%92%e0%b6%bd%e0%b6%9a%e0%b6%ba-%e0%b6%ad%e0%b7%92%e0%b6%bd%e0%b6%9a%e0%b7%8f-%e0%b6%bb%e0%b6%ab%e0%b7%83%e0%b7%92%e0%b6%82%e0%b7%84/",
       "Category": "visheshanga",
       "Parent URL": "https://divaina.lk/category/visheshanga//page/135/"
}