{
       "Source": "divaina",
       "Timestamp": "June 16, 2022",
       "Headline": "සියවස සමරන මීගමුව මාරිස් ස්ටෙල්ලා විදුහල",
       "News Content": "මෙරට අධ්‍යාපන ක්‍ෂේත්‍රයේ සුවිශේෂී හා වර්ණවත් නාමයක් සනිටුහන් කළ පාසලක සියවස් සැමරුම වෙනුවෙන් මෙලෙස සටහනක් තබමු. කටුනායක සිට මීගමුව දෙසට ගමන් කරන ඕනෑම කෙනෙකුට ඇස් ගැටෙන විශාල තණනිල්ලක් හා ලස්සන ගොඩනැඟිලි කීපයක් මතකයට නැඟෙන ඇත. ඒ මීගමු මාරිස්ටෙලා විදුහලයි. එහි සියවස් පූර්ණය මෙම මස 18 දිනට යෙදී ඇත.\n\nමෙරටට උගතුන්, බුද්ධිමතුන් හා විද්වතුන් රැසක් මෙන්ම දක්ෂ ක්‍රීඩක පරපුරක් බිහි කළ ඓතිහාසික විදුහලකි.\n\nමෙම විදුහලේ සමාරම්භය 1922 වර්ෂයේය. මාරිස්ට් සහෝදරයෝ (Marist Brothers) 1917 දී මීගමුවට පැමිණ එවක මීගමුවේ ප්‍රකට පාසලක් වූ ශා. මරියා පාසල හා සම්බන්ධ වූහ. පාසල විශාල කිරීමේ අවශ්‍යතාවක් පැන නැඟුණු නිසා ඒ සඳහා සුදුසු ඉඩමක් සෙවීමේ නිරත වූ සහෝදරවරුන්ට 1920 වසරේදී එවක කොළඹ අගරදරුතුමන් වූ ඇන්තනි කවුඩට් තුමන් විසින් මීගමුව කොප්පරා හන්දිය වතුයාය නම් වූ පර්චස් 19 ක මෙම ඉඩම පවරා දෙනු ලැබීය. මෙම ඉඩම රෝසා ඉසබෙලා ද කෲස් දබරේරා මහත්මිය හා මේරි ක්‍රිස්ටීන් ද කෲස් රාජ්චන්ද්‍ර විසින් පල්ලියට කරනු ලැබූ පරිත්‍යාගයකි. එම දෙපළගේ අවසන් කැමැත්ත වූයේ මෙම දේපළ මගින් කතෝලික පාසලක් බිහි කිරීමය.\n\nපාසලේ පහස ලද්දවූන් අතුරින් විශේෂ වන්නේ ඇන්තනි දබරේරා හා ඊවල්ඩ් ඩී. කෲස් හා ඉසබෙලා කෲස්ගේ ඥාති දරුවන් දෙදෙනකු වීමය. මෙපමණ විශාල දේපළක් කතෝලික පල්ලිය විසින් මාරිස්ට් පැවිදි සහෝදරවරුන් වෙත පරිත්‍යාග කළේ ඉහත ඥාතීන් දේපළ කතෝලික දරුවන්ගේ අධ්‍යාපනය ගැන දැක්වූ බලවත් වූ දුරදැක්ම නිසාවෙනි.\n\nමාරිස්ට් පැවිදි සහෝදර නිකායේ නිර්මාතෘ මර්සලීන් ෂැම්පග්නාට් (marcellin champagnat) තුමා ප්‍රංශයේ ලියෝන් නුවර දුප්පත් දරුවන්ගේ අධ්‍යාපනය වෙනුවෙන් මෙම නිකාය 1817 දී පිහිටුවන ලදී. ජාත්‍යන්තර සමාජය කරා වූ මාරිස්ට් සහෝදරවරු 1911 දී ලංකාවට ඇතුළු වූයේ මඩකලපුවෙනි. 1917 දී එතුමන්ලා මීගමුවට පැමිණ 1922 දී මාරිස්ට්ටෙලා විදුහල පිහිටු වූහ.\n\n2022 වසර මාරිස්ටේලා විදුහලේ ශත සංවත්සරයයි. මෙම වසර සියය සම්පූර්ණයෙන් සාර්ථක කර ගැනීමට ඉවහල් වූ කරුණු 05 කි. එකම අභිමුඛව වූ සරල බව, පවුල්, ස්ප්‍රීතු වූ වැඩට ඇති ආදරය හා ආශීර්වාදිත වූ මරියතුමියගේ මඟ පෙන්වීමයි. මෙතෙක් විදුහලේ සේවය කළ සියලුම විදුහල්පතිවරුන්, ඔවුන්ගේ දැක්ම හා ඉදිරි ගමන සකසා ගත්තේ මෙම කුලුනු පහ පදනම් කර ගැනීමෙනි. ලුවිස් ජර්වෙයිස්, ජෝසප්, ඇන්තනි විජෙන්චෝල්, කොන්රන් සහෝදරතුමන්ලා ස්ටැනිස්ලාවුස් ගුණවර්ධන ප්‍රථම ශ්‍රී ලාංකිකයා. පීටර්, ග්‍රෙගරි, ක්ලින්ටන්, ශාන්ති, ගොඩ්ප්‍රී, සුනන්ද, මර්වින්, චින්තක මයිකල් යන සහෝදරතුමන්ලාද, එලෙසම ජුලියන් හා නිසියර් යන සහෝදරතුමන්ලා ද අභිමානවත් සේවාවක් විදුහල වෙනුවෙන් ඉටු කළහ.ගෙවුණු වසර සියයක කාලයේදී මීගමුව හා ඒ අවට ප්‍රදේශවල දහස් ගණනක තරුණ පරපුරක් රටට හිතැති පුරවැසියන් බවට පත් කර ඇත්තේ මාරිස්ට්ටේලා විදුහල මගින් බෙදා දුන් උසස් සිප්සතර නිසාවෙනි.\n\nඇමරිකානු භෞතික විද්‍යා, නොබෙල් ත්‍යාගලාභියකු වූ රිචර්ඩ් ෆයින්මන් පවසන පරිදි අධ්‍යාපනය විය යුත්තේ සොයා යෑමෙන් සතුටු වීම කුතුහලය තුළින් ඇති විය යුතු බවයි. මාරිස්ට් සහෝදරවරුන්ගේ මතය ද මෙයම විය. වටිනාකමේ කුලුනු පහ මත පදනම් වූ අධ්‍යාපනය තුළින් මෙතෙක් රදගුරුවරුන්, පූජකවරුන්, අධ්‍යාපනවේදීන්, වෘත්තිකයින්, පරිපාලකයන්, ව්‍යවසායකයන්, ව්‍යාපාරිකයන් මෙන්ම ක්‍රීඩකයන් විශාල ප්‍රමාණයක් බිහි වී ඇත. සමහරු ජාත්‍යන්තර සම්මානලාභීහු වෙති. මෙහිදී විශේෂ පුද්ගලයන් දෙදෙනකු ගැන පමණක් සඳහන් කරමි. පළමුව සහෝදර පෝල් නීසියර් අවු. 96 ක් ආයුෂ විඳ 1996 වර්ෂයේදී ස්වර්ගස්ථ විය. අවුරුදු 71 ක කාලයක් ගුරුවරයකු, විදුහල්පතිවරයකු හා උපදේශකවරයකු ලෙස සේවය කළේය. දෙවැනුව මහාචාර්ය ලෙස්ලි පණ්ඩිතරත්න පෙර වෘද්ධතම මාරිස්ට් ආදි සිසුවා විය. සුවිශේෂි හැකියාවන්ගෙන් සපිරි පේරාදෙණිය විශ්වවිද්‍යාලයේ උප කුලපති ලෙස සේවය කර පසුව විශ්වවිද්‍යාල ප්‍රතිපාදන කොමිසමේ ද සේවය කළේය. ඔහුට මේ වනවිට වයස අවුරුදු 92 ක් වෙයි.\n\nමේ මොහොතේ දෙවැනි සියවසට ඇතුළත් වන මීගමුව මාරිස්ටෙලා විදුහල සිය දක්ෂකම් හැකියාවන් හඳුනාගෙන දුර්වලකම් හා අතපසුවීම් නිවැරදි කර ගැනීමත් එමගින් ඉදිරි ගමන සකසා ගැනීමටත් සිතිය යුතුය. ඒ වෙනුවෙන් මීගමුවේ අනෙකුත් පාසල්වලට පළමුව ස්මාට් පන්ති කාමර, දුරස්ථ ඉගෙනුම, නවීන තාක්ෂණයෙන් යුත් මාධ්‍ය ඒකක දෙකක් සහිතව අන්තර්ජාල පහසුකම් සකසාගෙන ඇත.\n\nපාසලේ සියලු ඉදිරි කටයුතුවලදී ඔවුන්ගේ මඟ පෙන්වීම වන්නේ, “සමිඳාණන් වහන්සේ ගෘහය ගොඩනඟයි. එය සාදන්නේ නිශ්ඵල ලෙස වෙහෙසකි. හැර සමිඳාණන් වහන්සේ නගරය ආරක්ෂා කරන සේක. එහි මුරකාරයෝ නිශ්ඵල ලෙස ආරක්ෂා කරති. (ගීතාවලිය 127:1)\n\nඑමෙන්ම සියලුම මාරිස්ට් නායකයින් ගවේෂණාත්මක දැනුම සොයා යෑමේදී ප්‍රසිද්ධ කිවි රොබර්ට් ෆ්‍රොස්ට් (Robert Frost) ගේ වචනය අනුගමනය කරනු ඇත. “කැලෑව සුන්දරයි. ගැඹුරුයි, එහෙත් මට පොරොන්දුවක් ඉෂ්ට කිරිමට තිබේ. නිදි යෑමට පෙර තව බොහෝ දුර ගමනක් යා යුතුය.”\n\nමෙරික් ගුණරත්න(මීගමුව මාරිස්ට්ටෙලා විදුහලේ ආදි සිසු සංගමයේ හිටපු සභාපති, විශ්‍රාමික ශ්‍රී ලංකා පරිපාලන සේවා නිලධාරි)\n\n",
       "URL": "https://divaina.lk/%e0%b7%83%e0%b7%92%e0%b6%ba%e0%b7%80%e0%b7%83-%e0%b7%83%e0%b6%b8%e0%b6%bb%e0%b6%b1-%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80-%e0%b6%b8%e0%b7%8f%e0%b6%bb%e0%b7%92%e0%b7%83%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/324/"
}