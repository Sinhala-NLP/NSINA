{
       "Source": "divaina",
       "Timestamp": "May 28, 2023",
       "Headline": "නරක වේලාවට ඔහොම වෙනවා – පාර්ලිමේන්තු මන්ත්‍රී අලිසබ්රි රහිම්",
       "News Content": "දඩයක්කරුවකු කුරුමානම් කර අපූරු දඩයමක් කරගන්නා ලෙසින් රේගු නිලධාරීන් ඉකුත් 23 උදෑසන 9.45 ට කටුනායක ගුවන්තොටුපළේ ප්‍රභූ පර්යන්තයේදී රේගු නිලධාරීන් පුත්තලම් දිස්ත්‍රික්කයේ පාර්ලිමේන්තු මන්ත්‍රී අලිසබ්රි රහිම් මහතා ග්‍රහණයට හසුකර ගත්තේ නීති විරෝධී ලෙස ඩුබායි සිට ගෙනෙන ලද රත්‍රං බිස්කට් තොගයක් සහ ජංගම දුරකථන තොගයක් සමගය.\n\nදවසින් දවසට මාධ්‍යයට අපූරු පුවත් මැවෙයි. රේගු නිලධාරීන් ඊයේ පෙරේදා සිදුකළ අපූරුතම පුවතක් මුළු ලොව පුරාම පැතිරී ගියේය.\n\nකටුනායක ගුවන්තොටුපළෙන් විවිධ භාණ්ඩ රැගෙන එන පුද්ගලයන් පිළිබඳව අපට නිතර දෙවේලේ වාර්තා වෙයි. ඒවා රැගෙන එන පුද්ගලයන්ගෙන් වැඩි දෙනෙක් සාමාන්‍ය ජනතාවය.\n\nතමා රේගුවට කොටුවේ යැයි කියා අලිසබ්රි මහතා සිතා සිටියේ නැත. රේගු නිලධාරීන් පුරා පැය ගණනක් දිගින් දිගටම අලි සබ්රි රහිම් මහතාගෙන් ප්‍රශ්න කළේය.\n\nඔහු අත්අඩංගුවට ගත් බව ඒ මොහොතේම වාගේ දසත පැතිරී ගියේය. මේ පිළිබඳව ශ්‍රී ලංකාවේ මෙන්ම විදේශීය මාධ්‍ය ආයතන පවා සිද්ධිය වාර්තා කර තිබිණි.\n\nමෙම පුවතේ වැදගත්කම රැඳී ඇත්තේ මෙම නීති විරෝධී භාණ්ඩ මෙසේ රැගෙන පැමිණි අලි සබ්රි රහිම් මහතා පාර්ලිමේන්තු මන්ත්‍රීවරයකු ද වීමය. අලි සබ්රි රහිම් මහතා අත්අඩංගුවට ගෙන ඔහු දුරකථනයට සම්බන්ධ කරගැනීම සඳහා පැය කිහිපයක ප්‍රතිඵලයක් වශයෙන් ‘දිවයින ඉරිදා සංග්‍රහය’ වෙනුවෙන් මම ඔහු සමග දුරකථනයෙන් කතාබහ කළෙමි.\n\nප්‍රශ්නය – අලි සබ්රි මහතා මොකක්ද මේ කරගත්තේ?\n\nපිළිතුර – නරකවේලාවට ඔහොම වෙනවා.\n\nප්‍රශ්නය – ඔබ හඳහන් විශ්වාස කරනවාද?\n\nපිළිතුර – නැහැ. මම ඔය සිද්ධිය ළඟදි දවසක මාධ්‍යයට හෙළි කරන්නම්. මේ ගැන මම හුඟාක් කනගාටු වෙනවා යැයි ඔහු රිසීවරය විසන්දි කළේය. පැයකට පසු මම යළිත් ඔහුට කතා කළෙමි.\n\nප්‍රශ්නය – පාර්ලිමේන්තු කථානායකවරයා කියනවා ඔබ මුහුණපෑ සිද්ධිය පිළිබඳව රේගුවට නිසි ආකාරයට විමර්ශන කරන්න කියලා උපදෙස් දුන්නලු.\n\nඔබව පාර්ලිමේන්තු මන්ත්‍රී තනතුරෙන් ඉවත් කිරීමේ බලය තිබෙන්නේ ඔබ නියෝජනය කරන දේශපාලන පක්‍ෂයට. කරපු වැඩේ කැතයි කියලා කථානායකතුමා දොස් තැබුවා.\n\nපිළිතුර – අපේ පක්‍ෂයේ අය මට එරෙහි වෙන්නේ නැහැ. ඒක මං දන්නවා.\n\nප්‍රශ්නය – ඔබ දඩය ගෙව්වද?\n\nපිළිතුර – ඔව්. මම දඩය ගෙව්වා. (රුපියල් ලක්‍ෂ 75)\n\nප්‍රශ්නය – එච්චර මුදලක් ඔබට තිබුණ ද මේ හදිසියේ?\n\nපිළිතුර – මට මගේ යාළුවෙක් උදව් කළා. (දුරකථනය යළි විසන්දි වෙයි.)\n\nමෙම කතාවේ ඊළඟ කොටස සම්බන්ධ කරගැනීම සඳහා දිවා රෑ දෙකේම වරින් වර මම ඔහුට දුරකථනයෙන් ඇමතුවෙමි. පිළිතුරක් නොලැබිණි. ඉකුත් 24 දා සවස මම යළිත් කතා කළෙමි. ඊට ඔහුගෙන් පිළිතුරක් නැතත් විනාඩි කීපයකින් ඔහු මගේ දුරකථනයට කතා කළේය.\n\nමම ආණ්ඩුවත් සමග ඉන්නේ හරිම හිතේ අමාරුවෙන්. ඒ වගේම කේන්තියෙන් ඉන්නේ. මගේ මේ ප්‍රශ්නයට ආණ්ඩුවේ කිසිම කෙනෙක් උදව්වක් කළේ නැහැ.\n\nජනක රත්නායකගේ ප්‍රශ්නයට ආණ්ඩුව වෙනුවෙන් ඡන්දය පාවිච්චි නොකර විපක්‍ෂව ඡන්දය දුන්නේ ආණ්ඩුව මට කරපු අරියාදුව හින්දයි.\n\nමේ කතාව ‘දිවයින’ පත්‍රයේ පළකරන්න යැයි ඔහු කීවේය. දුරකථන සංවාදය යළිත් බිඳවැටුණේය. ඉකුත් 25 වැනිදා උදෑසන මම යළිත් අලි සබ්රි රහිම් මහතා සමග කතාබස් කළෙමි.\n\nප්‍රශ්නය – අපිට ආරංචියි ඔබ විපක්‍ෂ නායකතුමා හමුවෙලා සාකච්ඡාවක් කරලා විපක්‍ෂයට සම්බන්ධ වෙන්න යනවා කියලා?\n\nපිළිතුර – අපොයි නැහැ. මම තවම ඒ ගැන බලාපොරොත්තු නැහැ. තවම එහෙම අදහසක් නැහැ.\n\nප්‍රශ්නය – ඇයි ඔබ කිව්වේ විපක්‍ෂයට සහය දෙනවා කියලා?\n\nපිළිතුර – එදා හදිසියේ හිතේ අමාරුවට මම ආණ්ඩුවට දොස් කිව්වා තමයි. ආණ්ඩුවට විරුද්ධව ඡන්දය දුන්නා තමයි. ඒත් තවම ස්ථිර තීරණයක් අරගෙන නැහැ. තාම එහෙම අදහසකුත් නැහැ. ඒ වෙලාවට හිතේ අමාරුවට එක එක දේවල් කිව්වට එක එක තීන්දු තීරණ ගත්තට ආණ්ඩුවෙන් ඉවත් වෙනවා කියලා ස්ථීර තීන්දුවක් අරගෙන නැහැ.\n\nපුත්තලම දිස්ත්‍රික් පාර්ලිමේන්තු මන්ත්‍රී මෙම සිද්ධිය පිළිබඳව දැන් විවිධ කතා කියයි.\n\nමෙම සිද්ධිය කළේ තමාගේ මිතුරෙක් යැයි ද කියති.\n\nඑහෙත් එම කතා රේගුව මෙන්ම වැඩි දෙනෙක් පිළිගෙන නැත. අලි සබ්රි රහිම් මහතා විපක්‍ෂයට සම්බන්ධ වීමට තිබූ අදහස ද දැන් ඉවත් කරගෙන ඇත.\n\nවිපක්‍ෂයේ මන්ත්‍රීවරු 20 දෙනෙක් ඔහුට එරෙහිව විනයානුකූලව පියවර ගන්නා ලෙස අදාළ ලිපිය ඉකුත් සති අන්තයේ පාර්ලිමේන්තු කථානායකවරයාට ද බාරදී තිබුණි. අලි සබ්රි රහිමි මහතාගේ මෙම ක්‍රියාවෙන් පසු කටුනායක ගුවන්තොටුපළේ ප්‍රභූවරුන්ගේ පර්යන්තයේ ගමනා ගමනය පිළිබඳව රේගුව මින් ඉදිරියට දැඩි අවධානය යොමුකර ඇත.\n\nමෙම සිද්ධියෙන් පසු මේ ආකාරයට ප්‍රභූ මට්ටමෙන් නීති විරෝධී ක්‍රියා කොපමණ සිදුවෙන්නට ඇතැයි කියා දැන් කාගේ කාගේත් සැකයට තුඩුදී ඇත.\n\nමෙවැනිම සිද්ධියක් 1970 දශකයේ පාර්ලිමේන්තු මන්ත්‍රී අනුර ඩැනියල් මහතා ද සිදුකර ඇති බව රේගු ඉතිහාසයේ සිදුකළ වැටලීම්වලදී අනාවරණය වී තිබේ.\n\nමා දන්නා තරමට එදා රේගුවේ ප්‍රධාන අයකැමි වූයේ රෙජිස් පෙරේරා මහතාය. දැන් ප්‍රශ්නය වී ඇත්තේ ප්‍රභූ වරප්‍රසාද මුවාවෙන් කාලාන්තරයක් තිස්සේ ගුවන් ගමන් ගිය දේශපාලනඥයන් කීයෙන් කීදෙනෙක් මේ ආකාරයට නීති විරෝධී ක්‍රියා කරන්නට ඇද්දැයි කියා සැක පහළවීමය.\n\nගහට ගිය මිනිහාටත් කියන්න කතාවක් තිබුණි. අලි සබ්රි රහිම් මහතාට ද ඒ ආකාරයට කතාවක් කියන්නට ඇත. මේ අනුව වැරදිකරුවන් කවුද? ප්‍රශ්නයට පිළිතුර ඔබ සතුව ඇත.\n\nනෝමන් පලිහවඩන",
       "URL": "https://divaina.lk/%e0%b6%b1%e0%b6%bb%e0%b6%9a-%e0%b7%80%e0%b7%9a%e0%b6%bd%e0%b7%8f%e0%b7%80%e0%b6%a7-%e0%b6%94%e0%b7%84%e0%b7%9c%e0%b6%b8-%e0%b7%80%e0%b7%99%e0%b6%b1%e0%b7%80%e0%b7%8f-%e0%b6%b4%e0%b7%8f%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/92/"
}