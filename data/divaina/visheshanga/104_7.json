{
       "Source": "divaina",
       "Timestamp": "May 10, 2023",
       "Headline": "දහම් ගුරුවරුන් කරන සේවය මිල කළ නොහැකියි – අගරදගුරු සහායක රදගුරු ඇන්ටන් රංජිත් හිමිපාණන්",
       "News Content": "දරුවන්ව දහමින් පෝෂණය කරමින් ඔවුන්ව ආධ්‍යාත්මිකව ස්වාමීන් වහන්සේ හමුවට ගමන් කිරීමේ මඟ පාදමින් ස්වේච්ඡා සේවාවක් සිදු කරන දහම් ගුරු භවතුන්ගේ සේවය මිල කළ නොහැක. අගරදගුරු පදවි සහායක රදගුරු අතිඋතුම් ඇන්ටන් රංජිත් හිමිපාණන් හංවැල්ල පහත්ගම දේවස්ථානයේ දී ප්‍රකාශ කළහ.\n\nගුරුබැවිල දිසා දහම් ගුරු මහත්ම මහත්මීන් වර්ෂයක් පුරා සිය මීසමේ දිසාවේ ඇති දහම් පාසල්වල සේවය කිරීම ඇගයීම සඳහා හංවැල්ල පහත්ගම ශුද්ධ වූ ජුසේ මුනිඳුන්ගේ දේවස්ථානයේදී පැවැත්වූ වාර්ෂික සුහද හමුව අවස්ථාවේ දී ඔප්පු කළ දිව්‍ය පූජාවේ දී දේශනා කරමින්ය.\n\nමේ සඳහා ගුරුබැවිල දිසාවේ සියලුම දහම් පාසල්වල ස්වේච්ඡාවෙන් සේවය කරන ගුරු භවතුන් සහභාගි වූ අතර අගරදගුරු පදවි සහායක රදගුරු අති උතුම් ඇන්ටන් රංජිත් හිමිපාණන් මෙම අවස්ථාවට ප්‍රධාන ආරාධිතයා වශයෙන් සහභාගි විය.\n\nවසර විසි පහකට වඩා වැඩි දීර්ඝ කාලයක් දහම් ගුරු සේවයේ යෙදී සිටි ගුරුබැවිල දිසා ගුරු මහත්ම මහත්මීන් 27 දෙනකුට ඔවුන්ගේ සේවය පැසසුමට ලක් කරමින් ඇගයිම් සහතික පත් ප්‍රදානය කිරීම සහායක රදගුරු හිමිපාණන් අතන් සිදු කළ අතර ඔවුන් විසින් මෙම අවස්ථාව වර්ණවත් කරමින් විවිධ ප්‍රසංගයක් ද ඉදිරිපත් කළේය. ඇගයීමට ලක් කරන ලද ගුරු භවතුන් සහායක රදගුරු හිමිපාණන් සමග සමූහ ඡායාරූපයකට පෙනී සිටි අතර එම ඡායාරූපය මෙහි දැක්වේ.\n\nඡායාරූපය – උසාන් පිගේරා,\n\nසටහන – සරත් අතුකෝරල\n\n",
       "URL": "https://divaina.lk/%e0%b6%af%e0%b7%84%e0%b6%b8%e0%b7%8a-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94%e0%b6%b1%e0%b7%8a-%e0%b6%9a%e0%b6%bb%e0%b6%b1-%e0%b7%83%e0%b7%9a%e0%b7%80%e0%b6%ba-%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/104/"
}