{
       "Source": "divaina",
       "Timestamp": "February 27, 2023",
       "Headline": "දියවැඩියාව ආපස්සට හැරවීම",
       "News Content": "දකුණු ආසියාතික ජනතාව ලොව සිටින සෙසු ජනතාව හා සැසඳීමේදී දෙවැනි කාණ්ඩයේ අයත් දියවැඩියාවට ගොදුරුවීමේ වැඩි අවදානමක් සහිත පිරිසක් බවට හඳුනාගෙන ඇත. එනිසා එම ජනතාවට අයත් පිරිසක් ලෙස ශ්‍රී ලාංකික ජනතාවද දෙවැනි කාණ්ඩයේ දියවැඩියාව ගැන වැඩි අවධානයක් යොමු කළ යුතුය.\n\nඑහිදී දියවැඩියාවට ගොදුරුවීම වළක්වා ගැනීමටත් පූර්ව දියවැඩියා මට්ටමේ සිටීනම් එය පාලනය කර ගැනීමටත් දියවැඩියාවට ගොදුරුව සිටීනම් එයට නිසි ප්‍රතිකාර ගැනීමටත් සහ දියවැඩියාව යළි ආපස්සට හරවා ගැනීමටත් අවධානය යොමු කළ යුතුය.\n\nඅප නිතරම උත්සාහ කළ යුත්තේ දියවැඩියාව ඇතිවීම පාලනය කර ගැනීම සඳහාය. ඒ සඳහා අනුගමනය කළ යුතු පියවර කිහිපයක් ඇත.\n\nඑහිදී සිරුරේ දේහ ස්කන්ධ අගය(BMI) 23ට වඩා වැඩි නම් එම අගය ඊට වඩා අඩුකර ගැනීමට පියවර ගත යුතුය. පිරිමි පුද්ගලයකුගේ ඉනවට ප්‍රමාණය සෙන්ටිමීටර් 90 :(90 cm) අගයට වඩා වැඩි නම් එය ඊට වඩා අඩු අගයකින් පවත්වා ගැනීමට කටයුතු කළ යුතුය. කාන්තාවක් නම් තම ඉනවට ප්‍රමාණය සෙන්ටිමීටර් 80 (80cm) අගයට වඩා අඩු ප්‍රමාණයක පවත්වා ගැනීමට පියවර ගත යුතුය.\n\nඑසේම සතියකට දින 05ක් වත් ස්වායු ව්‍යායාමවල යෙදීම, සතියකට අවම වශයෙන් විනාඩි 50ක් වත් ඇවිදීම කළ යුතුය. සීනි සහිත ආහාර පාන ගැනීම සීමා කළ යුතුය. කෙඳි සහිත ආහාර, කොළ පැහැති ආහාර වැඩිපුර ගැනීම කළ යුතුය. දිනකට කොළ පැහැති එළවළු වර්ග 05ක් වත් ආහාරයට ගැනීමට අවධානය යොමු කළ යුතුය.\n\nදෙවැනි කාණ්ඩයට අයත් දියවැඩියාව එකවර මතු නොවේ. කාලයක් පූර්ව දියවැඩියාව මට්ටමේ පවතී. එය රුධිර පරීක්‍ෂාවකදී හඳුනාගත හැකිය. එහිදී නිරාහාරව සිදුකරන රුධිර පරීක්‍ෂාවකදී (Farsting Blood Suger Test) රුධිර සීනි මට්ටම 100 – 126 අගයක පැවතිය හොත් හෝ HbAIC පරීක්‍ෂණයකදී 5.7 හෝ 6.7 අතර අගයක පැවතිය හොත් එය පූර්ව දියවැඩියා මට්ටම ලෙස සලකනු ලබයි. එවැනි පුද්ගලයන් තම රුධිර සීනි මට්ටම පාලනය කර ගැනීමට ආහාර පාන පාලනයකින් යුතුව ගැනීම, ව්‍යායාමවල යෙදීම ආදිය වෛi උපදෙස් මත නිවැරදිව සිදුකළ යුතුය.\n\nඅප බොහෝවිට සිතා සිටියේ දියවැඩියාව ඇතිවූ විට නැවත එය ආපසු හැරවිය නොහැකි බවය. නමුත් ඒ සම්බන්ධව සිදුකළ පර්යේෂණ මගින් හඳුනාගනු ලැබුවේ දෙවැනි කාණ්ඩයේ දියවැඩියා තත්ත්වය ආපස්සට හැරවිය හැකි බවය. එම ප්‍රතිකාරය වර්තමානයේ ශ්‍රී ලංකාවේද භාවිත කරනු ලබයි.\n\nදෙවැනි කාණ්ඩයේ දියවැඩියාව රෝගය ඇතිවීමට බලපාන හේතු අතර ප්‍රධාන කරුණ වී ඇත්තේ අග්න්‍යාසයේ ඉන්සියුලින් නිපදවන බීටා සෛල වටා තෙල් තැන්පත් වීම නිසා එම සෛල ක්‍රම ක්‍රමයෙන් ක්‍රියා කිරීම දුර්වලවීමය. (lipo toxicity) මෙහිදී බීටා සෛලවල ක්‍රියාකාරිත්වය දුර්වලවීම නිසා ග්ලූකෝස් නිපදවීම ද ක්‍රම ක්‍රමයෙන් වැඩි වේ. මෙම වැඩි වන ග්ලූකෝස් නිසා බීටා සෛල තවදුරටත් ක්‍රියාකාරිත්වය දුර්වලවීමට පටන් ගනී. (Glucose toxicity) මෙලෙස ඉතා දුර්වල තත්ත්වයට පත්වන බීටා සෛල ක්‍රියාකාරිත්වය සදාකාලික දුර්වලතාවයට පත් නොවන බව හඳුනාගෙන ඇත. එනිසා එම බීටා සෛල නැවත සක්‍රිය තත්ත්වයට පත් කළ හැකි බව පර්යේෂණ මගින් සොයාගෙන තිබේ. ඒ අනුව ඊට ප්‍රතිකාර කිරීම මගින් යළි අග්න්‍යාසයේ බීටා සෛල ක්‍රියාකාරිත්වය සක්‍රීය කළ හැකිය.\n\nමීට අමතරව දෙවැනි කාණ්ඩයේ දියවැඩියාව ඇතිවීමට බලපාන දෙවැනි ප්‍රධාන හේතුව ලෙස හඳුනාගෙන ඇත්තේ අක්මාව, අග්න්‍යාසය ඇතුළු අනෙකුත් පටකවල අධික ලෙස තෙල් තැන්පත් වීමය. මෙම අධික ලෙස තෙල් තැන්පත් වීම නිසා ඉන්සියුලින්වල ක්‍රියාකාරිත්වයට එරෙහිව ප්‍රතිරෝධයක් දක්වයි.\n\nඑම ප්‍රතිරෝධය නිසා සිරුරේ ඉන්සියුලින් නිපදවීම වැඩිවීමට බාධා මතු වේ.\n\nමෙම තත්ත්වය වළක්වාලීම සඳහා අක්මාවේ අධිකව තැන්පත්වී ඇති තෙල් සහ අග්න්‍යාසයේ බීටා, සෛල වටා අධික ලෙස තැන්පත්වී ඇති තෙල් ඉවත්කිරීම මගින් ඉන්සියුලින් නිපදවීම යළි සක්‍රීය කළ හැකියි.\n\nඑසේම මෙවැනි හේතු නිසා දෙවැනි කාණ්ඩයේ දියවැඩියාව වැළඳී ඇති පුද්ගලයනට සති දෙකක පමණ කාලයක් තාවකාලිකව ඉන්සියුලින් ලබාදී බීටා සෛල ක්‍රියාකාරිත්වය වැඩි කරනු ලබයි.\n\nඊට අමතරව ඔවුනට ඉතා අඩු කාබෝහයිඩ්‍රේට්ස් සහිත ආහාර සති කිහිපයක් ලබාදී ඔවුනගේ ශරීර බර ප්‍රමාණය දැනට පවතින ප්‍රමාණයට වඩා සියයට 10කින් (10%) පමණ අඩු කරනු ලබයි.\n\nමෙලෙස බර අඩු කරන විට ඔවුනගේ අක්මාව වටා සහ අග්න්‍යාසය වටා ඇතුළුව ශරීරයේ පටකවල අධිකව තැන්පත්වී ඇති තෙල් ඉවත් වේ.\n\nමෙමඟින් නැවත ඔවුනගේ ඉන්සියුලින් ක්‍රියාකාරිත්වය ඉහළ නැංවිය හැකිය. ඒ අනුව ඔවුන් තුළ පවතින දියවැඩියා රෝග තත්ත්වය පාලනය කළ හැකි වේ.\n\nමෙවැනි ප්‍රතිකාර මගින් දියවැඩියාව ඇතිවීම වළක්වා ගැනීම සහ පවතින දියවැඩියාව තත්ත්වය ආපස්සට හැරවීම මගින් දියවැඩියාව නිසා මතුව ඇති කායික සහ මානසික පීඩාවන් නැතිකර ගත හැකිය.\n\nකොළඹ ජාතික රෝහලේ අන්තරාසර්ග රෝග පිළිබඳවිශේෂඥ වෛද්‍ය මහාචාර්ය විද්‍යාජෝති ප්‍රසාද් කටුලන්ද",
       "URL": "https://divaina.lk/%e0%b6%af%e0%b7%92%e0%b6%ba%e0%b7%80%e0%b7%90%e0%b6%a9%e0%b7%92%e0%b6%ba%e0%b7%8f%e0%b7%80-%e0%b6%86%e0%b6%b4%e0%b7%83%e0%b7%8a%e0%b7%83%e0%b6%a7-%e0%b7%84%e0%b7%90%e0%b6%bb%e0%b7%80%e0%b7%93%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/150/"
}