{
       "Source": "divaina",
       "Timestamp": "March 15, 2023",
       "Headline": "ව්‍යවස්ථාදායක – විධායක – අධිකරණ උනුන් පරදා නැගෙන කඳු නොවිය යුතු!",
       "News Content": "මෙම සතිය ආරම්භ වූයේ වෘත්තීය සංවිධාන ගණනාවක විරෝධතා, උද්ඝෝෂණ පිළිබඳ නිවේදන හා ප්‍රතිචාර සමගය. වරාය, දුම්රිය, විදුලිය, බැංකු, රෝහල් වෛද්‍යවරුන්, ගුරුවරුන් සහ තවත් රාජ්‍ය ආයතන කීපයකම සහභාගිත්වයෙන් මේ විරෝධතා සිදු වන බව වාර්තා විය. මේ සටහන කියවන මොහොත වන විට ඒ වර්ජන ප්‍රතිචාරය කෙබඳු දැයි දැන මැන ගැනීමටද හැකිවනු ඇත. අපගේ අවධානය යොමු වන්නේ ඒ ක්‍රියාකාරකම් මෙන්ම මේ වන විටත් සමාජ දේශපාලන සංවාදවල ප්‍රබල අවධානයකට ලක්ව තිබෙන ජනාධිපති රනිල් ප්‍රමුඛ ආණ්ඩුව ඒවාට දක්වන ප්‍රතිචාර හා ඒ සියල්ල විසින් පීඩාවට පත් කරනු ලැබ තිබෙන පොදු ජන සමාජය කෙරෙහිය. හැම වර්ජනයකදීම එහි අනිටු විපාක විඳීමට සිදු වන්නේ පාලකයන්ට වඩා සාමාන්‍ය ජනතාවට බවද අප සඳහන් කළ යුතුය.\n\nආණ්ඩුවේ පාර්ශවකරුවන්, නිලබල ඇත්තන් විසින් සඳහන් කරනු ලබන විරෝධතා වර්ජන මර්දනය සමග ද අපට එකඟ විය නො හැකිය. ඒ හැම ප්‍රතිචාරයක්ම දේශපාලනමය දෘෂ්ටියක් අනුව සිදුවන ඒවාය. එහෙත් දේශපාලන මුග්ධ ක්‍රියාකාරකම් නිසා පොදු ජනතාවට මුහුණ දීමට සිදු වී තිබෙන අසාධාරණ, අමිහිරි අහේතුක විපාක ඒ දේශපාලන නායකයන්ගේ දුබලතා අසංවිධානාත්මක බව මෙන්ම ඇතැම් විට උද්ධච්ඡ ස්වරූපය නිසා වීම අපට තිබෙන ප්‍රශ්නයයි. එසේම ඒ සියල්ලෙහි දේශපාලන ප්‍රතිලාභ විපක්‍ෂ විසින් නෙලා ගනු ලැබීමද අපට පැහැදිලිය. එහෙත් රටත් ජනතාවත් ගිලී හිරවී සිටින වර්තමාන සමාජ ආර්ථික හා දේශපාලන අර්බුදවලින් අපට යහපතක්, රටට සෙතක් සිදුවිය හැකිද? යන ප්‍රශ්නය අප තුළ තිබේ.\n\nසෞභාග්‍යයෙහි දැක්ම ඉදිරිපත් කරමින් රට භාරගත් ගෝඨාභය ජනාධිපතිවරයා ප්‍රමුඛ රාජපක්‍ෂ බල කඳවුර රට හිර කළේ දුර්භාග්‍ය අඳුරකය. සමාජ ආර්ථික හා අලුත් දේශපාලන දැක්මක් නොවූ ඔවුහු රටට අවශ්‍ය ආර්ථික ප්‍රතිසංස්කරණ ක්‍රියාකාරකම් සිදු කිරීමට අසමත් වූහ. ගෝඨාභය ධුරයද හැර තමන් කෙරෙහි විශ්වාසය තැබූ ජනතාව කෙරෙහිද තැකීමක් නොමැතිව පලා යෑමෙන් ඒ වගකීමට උරදීමට රනිල් වික්‍රමසිංහ තෝරා ගනු ලැබුණි. රටක් අනාථ කරන දේශපාලන තීන්දු තීරණ ගත් අසාර්ථක නායකයකු ලෙස ගෝඨාභයට තවමත් වැඩිපුරම විවේචන එල්ල කරන්නේද එදා ඔහු කරළියට රැගෙන එන ලද අය විසින්ම වීම උත්ප්‍රාසය දනවන්නකි.\n\nකෙසේ හෝ පොදුවේ කෙරෙන චෝදනාව වන මේ රට වැට්ටවු අයට යළි මේ රට සමාජ ආර්ථික හා දේශපාලන වසයෙන් ඔසවා තැබිය හැකිද යන්න ප්‍රබුද්ධ පුරවැසියෝ කල්පනා කරති. ඒ අතරම බිඳ වැටුණු සමාජ ආර්ථිකයෙහි තම තමන්ට සිදුවී තිබෙන විපත් ගැන සුළු පරිමාණයේ ආයෝජකයන්, ගොවියන්, වෙනත් ස්වාධීන රැකියාවලින් තම ආර්ථිකය ගොඩනගා ගත් අයත් ආණ්ඩුවට දෙස් දෙවොල් තබමින් සිටිති. වෘත්තිකයන් හා මධ්‍යම පන්තියට තිබෙන්නේද වඩාත්ම සිය ජීවන රටා බිඳ වැටීමේ ගැටලුව බව පෙනේ. ඒවා වැරදි යැයි කිව නොහැක. එහෙත් ආණ්ඩුවේ පැවැත්ම වෙනුවෙන් පෙනී සිටින බොහෝ දේශපාලන විකටයන්ට මහජන විරෝධතා උද්ඝෝෂණ වර්ජන ජාතික අපරාධ ලෙස පෙනී යෑම අපට තේරුම් ගත හැකිය. ඔවුන් කල්පනා කරන්නේ තමන් නිවැරදි වීම නොව ජනතාව නිවැරදි විය යුතුය යන මුග්ධ ආකල්පවලින් බරවූ මානසිකත්වයකිනි. මහජනතාව ඒවාට එරෙහිව ප්‍රතිචාර දැක්විය යුතු බව කීමට තරම් සමහරු අලජ්ජී වෙති.\n\nමේ ආණ්ඩුවේ ප්‍රධාන මත ඉදිරිපත් කරන්නකු ලෙස හැඳින්විය හැකි එ. ජා. ප. සභාපති වජිර මෑතකදී පැවසූ බොහෝ අදහස්වල හරය වන්නේ මේ රට ගොඩගත හැකි එකම නායකයා ජනාධිපති රනිල් බවය. එය ඔහුගේ සමාජ දේශපාලන දැක්ම හා ඇදහීමද තහවුරු කරන්නකි. ඔහුටද මේ වර්ජන උද්ඝෝෂණ දිරවා ගත නොහැකි බව පෙනේ. දින කීපයකට පෙර ඔහු පවසා තිබුණේ ජාත්‍යන්තර සහාය ලබා ගැනීමේ අවසන් අදියරට පැමිණ සිටින මේ අවස්ථාවේ වර්ජන සිදුකර රට අරාජික කිරීමට රජය ඉඩ නොදෙන බවය. වර්ජන මර්දනය සම්බන්ධයෙන් ඔහුගේම පක්‍ෂයේ නායකයකුව සිටි ජේ. ආර්. ජයවර්ධන විසින් ලබාදෙන ලද කුප්‍රකට ප්‍රතිචාර ඔහුගේ මතකය තුළද තැන්පත්වී තිබිය හැකිය. විධායක ජනාධිපති ක්‍රමය සමග බිහිවූ විවෘත අර්ථිකයත්, ඒ අශිෂ්ට දේශපාලන සංස්කෘතියේ විපාකත් අද මේ සියලු විනාශයන්ට හේතු වූ බව වජිරලා නො දනිත්ද? අනෙක් අතට රටක් ප්‍රපාතයට ඇදගෙන ගිය වෙළෙඳපොළ ආර්ථික ක්‍රමය දැන් යල් පැනගිය එකක් බවට අමුතු විග්‍රහ වුවමනා නැත. එහෙත් අදටත් ආණ්ඩුව විශ්වාසය තබා ඇත්තේ ජාත්‍යන්තර මූල්‍ය උපදෙස් අනුව රට ගෙන යෑමට ය. ඒ විනා අලුත් ආර්ථික දැක්මක් ආණ්ඩුවට මෙන්ම විපක්‍ෂවලටද නැත.\n\nජනාධිපති රනිල් ප්‍රමුඛ ආණ්ඩුව ජනතාවට අවධාරණය කරන්නේ මේ දුෂ්කර අවස්ථාවේ වඩාත් වැදගත් ප්‍රජාතන්ත්‍රවාදයට වඩා ආර්ථිකය සුරැකීම බවය. වර්ජකයන් එහිදී ආර්ථික වර්ධනයට හරස්වීම රටට කරන ද්‍රෝහීකමක් බවද ඔහුගේ පාර්ශවයේ ආකල්පය වී තිබේ. විශේෂඥයන් විසින් විවිධ පාරිභාෂික වචන යෙදුම් භාවිත කරමින් සඳහන් කරන ලද ආර්ථිකයේ මූලික කරුණු සරලව හා තේරෙන බසින් කිවහොත් මිනිසකුට වුවමනා කන්න දෙයක් අඳින්න වස්ත්‍රයක් හා ඉන්නට තැනක්ය. මේ මූලික වුවමනා පිරිමසා ගැනීමට සාධාරණ ක්‍රමයක්ද වුවමනාය. එයට අමතරව මිනිසාට ලෝකය සමග ඉදිරියට යෑමට දැනුම, බුද්ධිය\n\nලබාගැනීමද සාහිත්‍ය කලා රස විඳීමද, නිරෝගීව සිටීමද වුවමනාය. ආණ්ඩු ක්‍රමය කුමක් වුවත් පාලකයා කවුරු වුවත් ජනතාවට වුවමනා ඒවා ඉෂ්ට සිද්ධවීම පමණි. එයට ධනවාදය සමාජවාදය, නව ලිබරල්වාදය හා තවත් ඕනෑම නමක් දා ගත හැකිය.\n\nආණ්ඩුවක් මේ කාර්යයන් ඉටු කරදීමට අසමත් වූ විට එයට එල්ල වන විරෝධය ජනතා ප්‍රතිචාරය හුදු දේශපාලනික කෝණවලින් බැලීම, පමණක් යහපත් නැත. ආණ්ඩුවේ නායකයන් ඒ ප්‍රශ්න දෙස සංවේදීව බැලිය යුතුය. දින කීපයකට පෙර මිහින්තලා රජමහා විහාරාධිපති වලවාහැංගුනවැවේ ධම්මරතන හිමියන් දැඩි චෝදනා පත්‍රයක් ඉදිරිපත් කරමින් ප්‍රශ්න කළේ රටවැසියා අනාථව අසරණව, කඳුලින් ජීවිත ගෙවද්දී ඒ ජනතාවගේ වරමින් බලයට පත්වූ අය ක්‍රිකට් සැණකෙළි කිරීම නොමනා බවය. මේ ගැන අප වැඩිපුර යමක් සඳහන් කළහොත් දොලවත්ත මන්ත්‍රීවරයාට එයත් වරප්‍රසාදයක් ලෙස සිතා අපටත් කොටන්ට සිතක් පහළ විය හැකිය. රට ගිනිගත් අතරතුරේ පන්දු කෙළින්නේ අමනයන් බව විශාරද නන්දා මාලිනිය විසින්ද ගයනු ලැබ තිබේ. ඇත්තටම වර්ජනයක් නිසා ජනතාවට මෙන්ම රටට වන විනාශය අඩුවෙන් තක්සේරු කළ නොහැක. ඒ කිසිදු වර්ජනයකින් වරප්‍රසාද සහිත කොටස්වලට කිසිදු හානියක්ද අපහසුතාවක්ද නැති බවත් පෙන්වා දිය යුතුය.\n\nඉකුත් සඳුදා (13) පළාත් හතරක ක්‍රියාත්මක වු දොස්තරවරුන්ගේ හා රෝහල් සේවක වර්ජනය නිසා හැඬූ කඳුලින් තම දුක කී ජනතාව බොහෝය. විiුත් හා මුද්‍රිත මාධ්‍යවල පළ වූ ඒ පුවත් හද කම්පා කරවයි. ඒ ජන දුකට හේතුව වර්ජනය කරා අදාළ පිරිස් යොමු කළ පාලනය බවද කිව යුතුය. ඒ පාලකයන්ගෙන් සිදුවු අසාධාරණයට එරෙහිව වර්ජනය කර තිබේ නම් එහිදී ආණ්ඩුව වහා මැදිහත්ව විසඳුම් ලබා දීමෙන් හැර ජනදුක නැති කළ නො හැකිය වර්ජකයෝ වෙනත් පටු අරමුණු දේශපාලන න්‍යාය පත්‍රවල රූකඩ බවට පත්ව සිටිත් නම් එය වරදකි. අප එයින් අදහස් කරන්නේ වෘත්තිකයන්ට අයිතීන් හා හිමිකම් නැති බවක් නොවේ. වර්ජන අවිය නිබඳවම ප්‍රවේශමින් භාවිත කළ යුතු අවසන් ප්‍රතිචාරය විය යුතු බවය. අපට ලැබී තිබෙන තොරතුරු අනුව නම් මේ වර්ජන රැල්ල ආණ්ඩුව විසින් පනවන ලද අයුතු බදු සංශෝධනයට හා මිල වැඩි කිරීම්වලට එරෙහිවය. බදු නොමැතිව ආණ්ඩුවකට සිය සේවාවන් පවත්වා ගෙන යා නොහැකිය. එසේම බදු යනු සරදියෙල් පන්නයේ ක්‍රියාවක්ද නොවිය යුතුය. වෘත්තිකයන් සමග එක්ව ඒ බදු අවුල් නිරවුල් කර ගැනීමට ආණ්ඩුවක් සමත් විය යුතුය. එය කිසිසේත් වර්ජකයන් කනත්තට යැවීමේ ජයවර්ධන ක්‍රමය නොවේ.\n\nමේ ආණ්ඩුවේ බදු චක්‍රය ජනතාවගේ ඇඟට වැටුණු උරචක්‍රමාලාවක් බවට දැඩි විවේචනයක් තිබේ. විදුලි බිල ඉහළ දැමූ ආකාරයම එයට සාක්ෂිය. රුපියල් 3000 බෙහෙත රුපියල් 30,000 ක් වී තිබේ නම් එයට වගකිව යුතු සෞඛ්‍ය බලධාරීන් මිස අපි නොවෙමු. ගෝඨාභයට කෘෂිකර්මය ගැන උපදෙස් දුන් ගොන් වහන්සේලා විසින් වනසන ලද ගොවිබිම්වල ඛේදවාචකය තවම අවසන්වී නැත. අද ඔවුන්ගේ වී අස්වනුද ගෙවල්වල පුස්කන බවට මැසිවිලි නැගෙයි. ආහාර අනාරක්‍ෂිතතාව, මන්දපෝෂණය ගමට පමණක් නොව නගරයටද පැමිණ තිබේ. පීඩිතයන්ගේ එකම පෝෂ්‍යදායී ආහාරයද වු බිත්තරය ගැන අද වෙළෙඳ ඇමැතිට උත්තර නැත. වාර්තා වන ආකාරයට බිත්තර ආනයනය ගොඩනැගිලි අංශයකට පවරා තිබේලූ! බිත්තර ගෙන්වීමේ පමාව ගැන සෙවීමට බලධාරියෙක් ඉන්දියාවටත් ගොස් සිටීලු. ඒකට මොකද ඒ හැම දෙයක් ගැනම ඇහෙන විවේචන නම් සුළුපටු නැත. නැති බැරි එකාට බිත්තරයක් නැති වුවත් ඇති හැකි එකාට අදටත් බිත්තරය හාෆ් බොයිල්, ෆුල් බොයිල් බුල්සයි, ස්ක්‍රැම්බල්ඩි ආදී විවිධ ආකාරයට මේසයට ලැබෙනු ඇත. ගමේ එකාට කොස් නැතත් රටේ ඉහළ නිලබලවලට කෝසස් තිබේ. ඒ කතාව ඉතාම කෙටියෙන් කියු බර්ටෝල්ඩි බ්‍රෙෂ්ටි සඳහන් කළේ එකම පිඟන්වල දෙවිධියක කෑමය යනුවෙනි.\n\nඅද වර්ජන විරෝධතා මර්දනය සම්බන්ධයෙන් ආණ්ඩුව දක්වන ප්‍රතිචාර පිළිබඳව ද විවේචන බොහෝය. පොලිසිය ඉටු කරන සේවය අගය කරමින්ම ඒ පොලිසියේම සමහරුන්ගේ හැසිරීම් දුෂ්ට හා වෛරී ඒවා බවද කිව යුතුය. කොළඹ විශ්වවිද්‍යාලයට ඇතුළු වී පහරදීම හා පාසල් සිසුන්ට (රාජකීය විදුහලේ සිසුන් බව කියති) කඳුළු ගෑස් ප්‍රහාර දීමද බරපතළ සිදුවීම්ය.\n\nහමුදා ඇඳුමින් සැරසුණු පිරිසක් යකඩ පොලු හා කුරුඳු පොලුවලින්ද සන්නද්ධව සිටි බව දැක්වෙන රූපරාමු පෙළක්ද සමාජ මාධ්‍යවල සංසරණය විය. එය දැඩි ආන්දෝලනාත්මක පුවතකි. පොලිසිය හා හමුදාව රටේ නීතිය හා යුක්තිය සඳහා විනා කෂඩ දේශපාලන අරමුණු වෙනුවෙන් පෙනී සිටිය යුතු නැති බව පමණක් අපි කියමු. සාමකාමී අවිහිංසාවාදී විරෝධතා මර්දනය ප්‍රජාතන්ත්‍රවාදයේ උල්පත් සිඳීමක් බවද කිව යුතුය. වසන්ත මුදලිගේ සම්බන්ධයෙන් ප්‍රකාශිත තීන්දුවකදී පොලිස් නිලධාරියකුගේ ක්‍රියා විනිසුරුවරයාගේ දැඩි විවේචනයටද ලක්ව තිබිණි. මේ වර්ගයේ නිලධාරීන් විසින් පොලිසියේ කීර්තිනාමය වනසනු ලබන බව පොලිස්පතිවරයා මෙන්ම ආණ්ඩුවද වටහාගත යුතුය.\n\nදැන් අපි මේ වනවිටත් දැඩි ආන්දෝලනයකට තුඩු දී තිබෙන පළාත්පාලන මැතිවරණය සම්බන්ධ සංවාදය වෙතට යොමු වෙමු. ජනාධිපති රනිල් මෙම මැතිවරණය කඩාකප්පල් කරන බවට තිබෙන විවෘත චෝදනාවට ඔහු ප්‍රතිචාර දක්වා නැත. පාර්ලිමේන්තුවේ ඒ සම්බන්ධයෙන් පැවති දින දෙකක විවාදයෙහිදීත් ලබන අප්‍රේල් 25 දිනට මැතිවරණය පැවැත්වේද යන්න තහවුරු වූයේ නැත. විපක්‍ෂවලින් ඉදිරිපත් වු විවේචනවල හරය වූයේ ජනාධිපති රනිල් ප්‍රමුඛ ආණ්ඩුව එම මැතිවරණය කඩාකප්පල් කරන බවය. එහෙත් පොහොට්ටුවේ ලේකම් සාගර කීවේ මැතිවරණය පැවැත්විය යුතු බවය. හිටපු ජනාධිපති මහින්දත් කීවේ තමන් මැතිවරණයට සූදානම් බවත් එයින් පොහොට්ටුව ජය ගන්නා බවත්ය. මැතිවරණ කොමසාරිස් ඇතුළු වෙනත් සිවිල් හා සමාජ ක්‍රියාකාරීන් විසින් මාධ්‍යවලට කරන ලද සඳහන් අනුවද මේ මැතිවරණය කල් යෑමට හෝ ගල්වීමට ඉඩ තිබේද යන සැකය නැගෙයි.\n\nමේ මැතිවරණය සම්බන්ධයෙන් වඩාත් ආන්දෝලනාත්මක ප්‍රතිචාරය වන්නේ පසුගියදා පාර්ලිමේන්තු විවාදයෙහිදී ආණ්ඩුවේ මන්ත්‍රීවරයකු වන ප්‍රේමනාත් දොලවත්ත විසින් මතු කරන ලද වරප්‍රසාද ප්‍රශ්නයත්, සේමසිංහ රාජ්‍ය ඇමැතිගේ ප්‍රකාශයත්ය. විපක්‍ෂනායක සජිත් චෝදනා කරන්නේ වරප්‍රසාදවලට මුවාවී ශ්‍රේෂ්ඨාධිකරණ විනිසුරුවරුන් බිය ගැන්වීමට ආණ්ඩුව උත්සාහ කරන බවය. ස්වාධීන ආයතනයක් වන අධිකරණයට ඇඟිලි ගැසීමට සැරසෙන බවය. ජා. ජ. බ. අනුර කුමාර කියන්නේද විනිසුරුවරුන් හා ස්වාධීන මැතිවරණ කොමිසමේ නිලධාරීන් වරප්‍රසාද කමිටුවකට කැඳවීම දැඩි ප්‍රශ්නකාරී ප්‍රතිචාරයක් බවය. ඇතැම්විට දොලවත්ත තරම් නීති ක්‍ෂෙත්‍රයේ ප්‍රාමාණිකයකු ලෙස ආණ්ඩුව නොපිළිගත හැකි මහාචාර්ය ජී. එල්. පීරිස්ගේ මතය වන්නේද මෙය ව්‍යවස්ථාදායකය හා අධිකරණය අතර ගැටුමකට හේතු විය හැකි බවය.\n\nපාර්ලිමේන්තු වරප්‍රසාදවලට මුවා වෙමින් මෙම මැතිවරණය කල් දමන බව විපක්‍ෂ පමණක් නොව මැතිවරණ නිරීක්‍ෂණ කණ්ඩායම් හා වෙනත් සිවිල් ක්‍රියාකාරීන්ද අදහස් දක්වා තිබේ. නීතිඥ සංගමයද නිවේදනයක් නිකුත් කරමින් මෙය අධිකරණයේ ස්වාධීනත්වයට මැදිහත්වීමක් බව දක්වා ඔවුන්ගේ කනස්සල්ලද පළකර තිබුණි. කොළඹ අගරදගුරු මැල්කම් කාදිනල් රංජිත් හිමිපාණන් වහන්සේ මාධ්‍ය හමුවක් පවත්වමින් ප්‍රකාශ කළේ මෙම ක්‍රියාදාමයට තරයේ විරෝධය දක්වන බවය. කාදිනල් හිමියන්ට අනුව මහජන ඡන්දයෙන් පත්ව සිටින මන්ත්‍රීවරුන් ලෙස මෙබඳු දේවල් අනුමත කිරීම ඔවුන්ට සුදුසු නොවන බවය. මෙරටේ උත්තරීතර ආයතනය වන ශ්‍රේෂ්ඨාධිකරණය හෑල්ලු නොකළ යුතු බවද උන්වහන්සේ අවධාරණය කළහ. මෙහිදී එදා යහපාලන ආණ්ඩුව වත්මන් ජනාධිපතිව සිටි අගමැතිවරයා එම ධුරයෙන් ඉවත් කිරීමට ගත් තීරණය ශ්‍රේෂ්ඨාධිකරණය විසින් නිෂ්ක්‍රීය කළ ආකාරයද පෙන්වා දුන්නේ නඩු අංකද සහිත සාක්ෂි දක්වමිනි. එදා ශ්‍රේෂ්ඨාධිකරණයේ යුක්තිය ඉවසූ වත්මන් ජනාධිපතිගේ අද ප්‍රතිචාර පිළිබඳ තමන් විමතියට පත්වන බවද කාදිනල් හිමියෝ සඳහන් කළහ.\n\nමෙබඳු සිදුවීමක් 2012 දීත් වු බව ඉතිහාසය පෙන්වා දෙයි. ඒ එවක අගවිනිසුරුවරිය ලෙස සිටි ශිරාණි බණ්ඩාරනායක දෝෂාභියෝගයකින් එම ධුරයෙන් නෙරපීමට පාර්ලිමේන්තුව ක්‍රියා කිරීමය. මෙරටේ 43 වැනි අගවිනිසුරු ධුරය ප්‍රථම කාන්තා අගවිනිසුරුවරියද වු ශිරාණිට එරෙහිව පාර්ලිමේන්තු විශේෂ කාරක සභාවක පරීක්‍ෂණයක් සිදු කර ඇය එම ධුරයෙන් නෙරපූ ආකාරය එදා දැඩි ආන්දෝලනයකට තුඩු දුන්නකි. එය ඉතා සදොස්, දේශපාලන මෙහෙයුමක් වූ අතර එයට හේතු වූයේද ආණ්ඩුව අපේක්‍ෂා කළ විනිශ්චයක් ලබා නොදීම සම්බන්ධ සිද්ධියක් බවය. ඒ දුෂ්ට දේශපාලන මෙහෙයුම විස්තර කරමින් ශිරාණි බණ්ඩාරනායක විසින් ලියනද ලද “උත්තරීතර – දෝෂාභියෝගයේ ඇතුළාන්තය” නමැති කෘතිය කියවා බලන ප්‍රබුද්ධ පුරවැසියකුට දැනෙන දේශපාලන දුගඳ, බලකාමයේ වියරුව විස්තර කළ නොහැක. (උත්තරීතර සරසවි ප්‍රකාශනයකි.)\n\nරාජපක්‍ෂ යුගයේ උත්කර්ෂවත් අවදියක, මෙරටේ දේශපාලනය තුළ වූ සාහසිකත්වය හා අධම චර්යාවන්ද ඒවාට අනුබල දුන් චරිත ගැනද උත්තරීතර කෘතිය සාක්‍ෂි සහිතව පෙන්වා දෙයි. කුමක් වුවත් පළාත්පාලන මැතිවරණය සම්බන්ධයෙන් ශ්‍රේෂ්ඨාධිකරණය විසින් දෙන ලද තීන්දුවට ව්‍යවස්ථාදායකයෙන් ලැබෙන ප්‍රතිචාරය අපට දැක බලා ගත හැකිවනු ඇත. ඒ පිළිබඳ අපට විවේචනයක් කළ නොහැකි වුවත් එයින් ලැබෙන සංඥා එතරම් සාධනීය විය හැකිද යන කුතුහලය අපට තිබේ. කුමක් වුවත් ඒ සම්බන්ධයෙන් පාර්ලිමේන්තුවට විමසා බැලීමට තිබෙන හිමිකමට කිසිවකුට අභියෝග කළ නොහැක. කුමක් වුවත් මෙරටේ ව්‍යවස්ථාදායක විධායක අධිකරණ යන කුලුනු තුනෙහි අභිමානය ගෞරවය සුරැකීම දැනට පාර්ලිමේන්තුව නියෝජනය කරන\n\nසියල්ලන්ගේම පරම අභිලාෂය විය යුතුය යන්න පමණක් අපි සඳහන් කරමු. මේ රට බලලෝභී දේශපාලනඥයන්ගේ දඩබිමක් නොවිය යුතු වන්නාසේම ප්‍රජාතන්ත්‍රවාදයේ පදනම, නීතියේ අභිමානය හා ගෞරවයද අනතුරට පත් කළ යුතු නැත.\n\nගාමිණි සුමනසේකර",
       "URL": "https://divaina.lk/%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f%e0%b6%af%e0%b7%8f%e0%b6%ba%e0%b6%9a-%e0%b7%80%e0%b7%92%e0%b6%b0%e0%b7%8f%e0%b6%ba%e0%b6%9a-%e0%b6%85%e0%b6%b0/",
       "Category": "visheshanga",
       "Parent URL": "https://divaina.lk/category/visheshanga//page/140/"
}