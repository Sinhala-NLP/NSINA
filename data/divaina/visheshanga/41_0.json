{
       "Source": "divaina",
       "Timestamp": "August 17, 2023",
       "Headline": "නිදහස් උදෑසන – කීර්ති වැලිසරගේ",
       "News Content": "● උසස් පෙළට සිංහල .11\n\nග්‍රාම සේවක මහතා, සරණේරිස් සහ සෝමසිරි මුර උන්නැහේ ගේ චරිත ඇසුරින් දිගඡ හැරෙන නිදහස් උදෑසන කෙටි කතාව, කීර්ති වැලිසරගේ රචනා කළ ‘කළු කහවණු’ කෘතියෙන් උපුටා ගැනුණකි. අද අපේ රටේ රාජ්‍ය සේවය මහජනතාවට වෙහෙස දෙනු පිණිස සැකැසුණු රාමුවක් මිස මිනිසුන් ගේ යහපත සලසන්නක් නො වේ. මේ කටුක යථාර්ථය හෙළි කරනු පිණිස ග්‍රාම සේවක, සරණේරිස් සහ සෝමසිරි ගේ චරිත ඉවහල් කර ගන්නා කෙටි කතාකරුවා, කල දුටු කල වළ ඉහ ගන්නා රාජ්‍ය නිලධාරීන් ගේ කුහක පැවැත්ම හෙළි කරයි.\n\n● නිදහස් උදෑසන කෙටි කතාවට පදනම් වූ සමාජ, සංස්කෘතික පදනම\n\nසෝමසිරි මුර උන්නැහේ වෙසෙන සමාජය ධනයෙන් බලයෙන් මත් වූ අල්ලස් ගැනීම් ඇතුළු හොර ජරමරවලින් පිරි කුහක ලෝකයකි. එහෙත්, ඒ සමාජය එක දවසින් බිහි වූවක් නො වේ. සිංහල ජාතිය පර ජාතීන්ට නතු ව බොහෝ කලක් පැවැතීම නිසා බෝ වූ කුහක සිරිත් පැතිරී දැන් වසර දහසකට අධික වුව ද සිංහලයා ගේ අව්‍යාජ වූ උතුම් සංස්කෘතිය අනුරපුර පැරැණි නටබුන්වලින් අඳුනා ගත හැකිය. අව්‍යාජ බව, ජාතිකාභිමානය ආදී උතුම් ගුණ යට ගොස් හොර තක්කඩියන් මතු වීමට හේතු වූයේ සෝමසිරි ගණයේ පහළ පන්තියේ මිනිසුන් ගෙන් ම නො වේ. බලය රැක ගනු පිණිස පාලකයන් වසර සිය ගණනක් තිස්සේ දැරූ කූට උපක්‍රමවල ඵලය වූයේ අභිමානය නො ව කුහකත්වය යි. නිදහස් උදෑසන කෙටි කතාවට පදනම් වූ සමාජ, සංස්කෘතික පදනම විමසන්නකුට අපේ රටේ ඉතිහාසයත් පුද්ගලාභිමානය නැසී උතුම් ගුණ දම් මැකී යෑමට හේතු වූ කරුණුත් අමතක කළ නො හැකිය.\n\n● නිදහස් උදෑසන කෙටි කතාවේ පරිසර වර්ණනා හා සංකේත\n\nකෙටිකතාකරුවා සමාජ වෙනස් වීමක් අපේක්‍ෂා කරයි. සමාජය වෙනස් වෙමින් පැවැතිය ද එය අපට දිස් වනුයේ මඳ වශයෙනි. මානවයා බිහි වූයේ බල්ලා ගෙන් යැයි ද අලියා, ඌරා වැනි සතකු ගෙන් පරිණාමය වූ බව ද සත්ව සන්තතිය කෘතියේ මාර්ටින් වික්‍රමසිංහ සඳහන් කරයි. පාසලක උගන්වන මා ගේ ශිෂ්‍යයකු හදිසියේ කළ ඇරැයුමකින් මම පහු ගිය ඉරිදා මාර්ටින් වික්‍රමසිංහ කෞතුකාගාරය නැරැඹීමට ගියෙමි. මෑතක අපේ ජීවන රටාවේ වූ වෙනස්කම් සිහි ගන්වන ඒ කෞතුකාගාරයත් මඩොල් දූවත් නැරැඹීමෙන් පසු මේ යුගය ද මිනිසා ගේ පරිණාමය සනිටුහන් කරන විශේෂ කාල පරාසයක් විය හැකිය යන සිතුවිල්ල මසිතට නිතර නැඟෙයි. මිනිසා ගේ හැඟීම් මෙතරම් වෙනස් වනුයේ එබඳු මහ වෙනසක ඵල වශයෙන් විය යුතුය. “පොළේ කරවල මැසි පෙළට මුවාවෙන් අලුත් හිරු යන්තමින් දිස් විණි. වතුර පනිට්ටු දෙකක් දෑතින් එල්ලා ගත් කොලුවෙක් පාර හරහා ගමන් කළේ ය. ” කෙටි කතාකරුවා ඉහත පරිසර වැනුමේ දක්වන අලුත් හිරු ඒ සමාජ වෙනස් වීමේ සංකේතයක් විය හැකිය. අලුත් හිරු යන්තම් පෙනෙනුයේ කරවල මැසි පෙළට මුවා වීමෙනි. එය අලුත් සමාජ වෙනසක් නිර්ධන පන්තියෙන් මතු වන බවට කළ ඉඟියක් විය හැකිය. කෙටිකතාකරුවා අපේක්‍ෂා කළ වෙනසටත් වඩා මහා වෙනසක් මිනිස් වගෙහි වෙමින් පවතින බව මට හැඟෙයි. නිදහස් උදෑසන කෙටි කතාවේ සඳහන් වන ජාතික කොඩිය ද කතුවරයා යෙදූ තවත් සංකේතයකි.\n\n“රන්වන් හිරු එළිය වැටුණු කොඩියේ රතු සහ කහ පැහැයන් දීප්තිමත් ව බැබැළෙමින් තිබිණ.”\n\nකෙටි කතාකරුවා මුලින් සඳහන් කළ කරවල මැසි පෙළට මුවාවෙන් මතු වූ හිරු දැන් දීප්තිමත් ව බැබැළෙන්නේ ජාතික කොඩියත් ආලෝකමත් කරමිනි. වඩාත් බබළන්නේ රතු සහ කහ පැහැය බව කෙටි කතාකරුවා උනන්දුවෙන් සඳහන් කරන්නේ ඇයි? වැඩ කරන ජනයාට වඩාත් හුරු රතු පැහැය යි. කහ පැහැය සිහිපත් වන හැම විට ම සැදැහැති සිංහලයාට සිහිපත් වනුයේ මහ සඟ රුවන සහ පිරිසිදු බුදු දහම යි. ඒ කහ පැහැයත් රතු පැහැයත් බැබැළැ වීම මහජනයා ගේ සිහිනයක් වුව ද අපේ රටේ පාලකයන් ගේ සිතැඟි ඊට වෙනස් වේ. රටේ දිනෙන් දින වැපිරෙනුයේ අදහම මිස දහම නො වේ. නිදහස් උදෑසන කෙටි කතාවේ සංකේත ගැන ද ඔබේ අවධානය යොමු විය යුතුය.\n\n● විස්තර සහ දෙබස්\n\nනිදහස් උදෑසන කෙටි කතාවේ එන විස්තර ඒ ඒ චරිතවල සිතුම් පැතුම් සමඟ බද්ධ කර ඇති අවස්ථා හඳුනා ගත හැකිය. “බංගලාවත්ත වට කළ තාප්පය නිසා පාරේ සිට බලන සරණේරිස්ට පෙනෙන්නේ කන්තෝරුවේ උළු වහලය පමණි.” කන්තෝරුවේ සොබාවය පාඨකයාට දැනෙන්නට සලසනුයේ සරණේරිස්ගේ දෑසට පෙනෙන අයුරිනි. එහෙත් ඇතැම් තැනක විස්තර ඉදිරිපත් කරනුයේ කතුවරයා ගේ පැත්තෙන් සිත මෙහෙය වීමෙනි. “ඉන් සතියකට පසු බයිසිකලයේ නැඟී යන ගමනේ ග්‍රාමසේවා නිලධාරී මහතා සරණේරිස් ගේ ඉඩමට පැමිණ ගස බැලුවේ ය.” මේ අනුව කෙටි කතාකරුවා ගේ විස්තර ඉදිරිපත් කරන රටාව විවිධාකාර බව අඳුනා ගත හැකිය. ග්‍රාමසේවක, සරණේරිස් සහ සෝමසිරි අතර ඇති වන දෙබස් කතා පුවත දිග හැරීමට හොඳින් ඉවහල් වී තිබේ. ඒ දෙබස් වඩාත් සාර්ථක බව දැනෙනුයේ යථාර්ථවාදී ශෛලියට අනුව නිර්මාණය කළ බැවිනි.\n\n“ඇයි ඕයි අද නිදහස් දවස නෙ”\n\n“මොන”\n\nඑකිනෙකා ගේ චරිත සොබාවය පහසුවෙන් අඳුනා ගැනීමට හැකි වන පරිදි යෙදූ මේ කෙටි සංවාද වඩාත් ආකර්ෂණීය වන අතර සෝමසිරි ගේ පැනය හමුවේ අන්දුන් කුන්දුන් වන සරණේරිස් නඟන “මොන?” යන වදනින් හෙළි වන්නේ නිදහස් උත්සවය\n\nගැන සරණේරිස් කිසිවක් නො දන්නා බවකි. එපමණක් නො ව බොහෝ කලක් යටත්විජිත ව පැවැති අප රටට සැබෑ නිදහසක් ලබා දී නැති අතර නිදහස් උත්සවය යනු තවදුරටත් වහල් මානසිකත්වය හුවා දක්වන සංකේතයක් පමණි. සැබෑ නිදහසක් ලැබීමට නම් ආර්ථික සහ දේශපාලන නිදහස පමණක් නො ව ආගමික නිදහස ද ලැබිය යුතුය. වනාන්තර හෝ සොහොන් පිටිවල බවුන් වඩන්නන් දුලබ මෙකල විසල් ගොඩනැඟිලිවලින් සමන්විත පන්සල්හි පහසුකම්වල බර දරනුයේ ද මහජනයා යි. ඒ අතින් බලන කල සරණේරිස්ට නිදහස උදාවීමට තව බොහෝ කල් ගත වන බව දන්නා පාඨකයා ගේ සිතට නැඟෙනුයේ සදය උපහාසයකි.\n\n● ග්‍රාමසේවක මහතා\n\nසුද්දන් අපේ රට හැර ගොස් අවුරුදු හැට හැත්තෑවකටත් වඩා ගෙවී ගිය ද තවමත් කළු සුද්දෝ රට පුරා සිටිති. නිදහස් උදෑසන කෙටි කතාවේ එන ග්‍රාමසේවක මහතා ද ඒ මොට්ට පරිපාලන ව්‍යුහයේ තවත් එක පුරුකක් පමණි. “දැන් මේ ලියුම ගිහිං දිසාපති කන්තෝරුවට දීල පෝරම කොළයක් ඉල්ලං ඇවිත් මට දෙනවා” ග්‍රාමසේවක මහතා සරණේරිස් ගැන දක්වන ආකල්පය මෙම වැකියෙන් අඳුනා ගත හැකිය. ගැමියන් නූගත් මෝඩයින් ලෙස සලකන ඇතැම් රජයේ නිලධාරීන් ගේ රිසිය මහන්තත්වයෙන් වැජැඹීමට යි. අපේ රට දියුණු වීමට නම් සිදු විය යුත්තේ ආකල්ප වෙනසකි. ගස පරීක්‍ෂා කර බලා ඉහළ නිලධාරීන්ගේ අවසරය ඉක්මනින් ලබා ගෙන ලියකියැවිලි දෑතින් ම සරණේරිස්ට පිරිනැමීම යි වියැ යුත්තේ. එහෙත් එබඳු ආකල්ප වෙනසක් ඇති නිලධාරීන් තවමත් අපේ රටේ දැකිය හැකි වනුයේ කලාතුරකිනි.\n\n● සෝමසිරි මුර උන්නැහේ\n\nලේ උරා බොන මදුරුවකු මෙන් අනුන් ගේ ධනයත් ශ්‍රමයත් උරා ගන්නා සෝමසිරි චාටුවෙන් අන් අය ගෙන් වැඩ ගන්නා කපටියෙකි. අසරණයන් ගේ දුක් පීඩා ගැන අසංවේදී රාජ්‍ය නිලධාරීන් දක්වන සංකේතයකි. සෝමසිරි ගේ ව්‍යාජ, නොගැඹුරු චරිත ලක්‍ෂණ ඔහු භාවිත කරන වදන්වලින් ම කෙටි කතාකරුවා පාඨකයාට හඟවයි. “ රයිට් .. ඔය තියෙන්නේ මල් පහට…” අනුන් ලවා තම කටයුතු කර ගන්නා සෝමසිරි ආත්මාර්ථකාමියෙකි. සරණේරිස් ලවා කඩයට ගොස් තේ බොන ඔහු කුහකයකු මිස උදාර අයකු නො වේ. නාගරික සංස්කෘතියේ සංකර ගති පැවැතුම්වලින් හෙබි ඔහු ගෙන් මතු වනුයේ ව්‍යාජත්වය යි. ජීවත් වීම පිණිස සත්තු අනෙක් සතුන් ආහාරයට ගනිති. ඇතැම් විට තම වර්ගයා ම ආහාරයට ගනිති. සත්ව ලෝකයේ පවතින ඒ තිරිසන් ගතිය සෝමසිරි ගෙන් පළ වනුයේ ද ජීවත් වීම පිණිස මිස සරණේරිස් ගේ සිත රිදැවීම පිණිස නො වේ.\n\nආචාර්ය විරාජ් ධර්ම ශ්‍රීගා/ අත්‍ථදස්සි කනිටු විදුහල\n\nසංස්කරණය . රුවන් ජයවර්ධන",
       "URL": "https://divaina.lk/%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%8b%e0%b6%af%e0%b7%91%e0%b7%83%e0%b6%b1-%e0%b6%9a%e0%b7%93%e0%b6%bb%e0%b7%8a%e0%b6%ad%e0%b7%92-%e0%b7%80%e0%b7%90%e0%b6%bd%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/41/"
}