{
       "Source": "divaina",
       "Timestamp": "July 11, 2023",
       "Headline": "ණය සහ EPF – ETF",
       "News Content": "ශ්‍රී ලංකාවට ලබාදී ඇති ණය නැවත ගෙවීම සඳහා ලබාදී ඇති කාලය වසර 12 ක් දක්වා දීර්ඝ කිරීමට ඉන්දියාව තීරණය කර ඇති බවට ඉන්දියාව පසුගිය දා වාර්තා කරන ලදී. ඉතිහාසයේ පෙර නොවූ විරූ ආකාරයට ආර්ථික අර්බුදයෙන් පීඩා විඳින ශ්‍රී ලංකාව කෙරෙහි ඒ අන්දමට සහනදායී ප්‍රතිපත්තියක් ඉන්දියාව විසින් අනුගමනය කිරීම ශ්‍රී ලංකාවට විශාල අස්වැසිල්ලක් වනු නොඅනුමානය.\n\nඉන්දීය මාධ්‍ය වාර්තා කළේ ශ්‍රී ලංකාවට ලබාදී ඇත්තේ වසර තුනත් හතරත් අතර කාලයකින් ආපසු ගෙවීම සඳහා ලබා දී ඇති ණය වෙනුවෙන් මෙම කාලය දීර්ඝ කිරීම බලපැවැත්වෙනු ඇති බවයි. ඉන්දීය අපනයන ණය ඇපකර සමාගමේ සභාපති එම්. සෙන්දිල්නාදන් පවසන්නේ ශ්‍රී ලංකාව මුහුණ දී ඇති ආර්ථික අර්බුදයට සහනයක් ලෙස ඉන්දියාව මෙම තීරණය ගත් බවයි.\n\nශ්‍රී ලංකාව පළමු වරට විදේශ ණය පැහැර හැරීම සිදු කළේ පසුගිය වසරේ මැයි මාසයේදීය. චීනය, ජපානය සහ ඉන්දියාව මෙරට විශාලතම ද්විපාර්ශ්වික ණය දෙන්නන් වන අතර චීනයේ එක්සිම් බැංකුව මහා පරිමාණ යටිතල පහසුකම් ව්‍යාපෘති සඳහා අරමුදල් සැපයීම සිදු කර ඇත. ශ්‍රී ලංකාවේ ප්‍රධානම ණය හිමිකරුවා වන චීනය ඩොලර් බිලියන 7.4ක ණයක් ලංකාවට ලබා දී තිබේ. ඉන් ඩොලර් බිලියන 4කට වඩා ප්‍රමාණයක ණය ලංකාවට ලබා දී ඇත්තේ චීන එක්සිම් බැංකුව විසිනි. නමුත් ණය ප්‍රතිව්‍යුහගත කිරීමේ වැඩපිළිවෙළ සඳහා චීනයෙන් යහපත් ප්‍රතිචාරයක් හිමි නොවීය.\n\nචීනයේ විදේශ අමාත්‍යාංශය විසින් ප්‍රකාශ කර තිබුණේ චීනයේ ආනයන අපනයන බැංකුව (එක්සිම් බැංකුව) ශ්‍රී ලංකාවට ණය දිගුවක් ලබාදී ඇති බවත් ඒ අනුව චීන එක්සිම් බැංකුව විසින් ලබාදී ඇති ඩොලර් බිලියන දෙකක පමණ ණය, ශ්‍රී ලංකාව විසින් 2023 සහ 2024 යන වසරවල දී ආපසු ගෙවීම අවශ්‍ය නොවන\n\nබව යි. චීන එක්සිම් බැංකුව, ශ්‍රී ලංකාවට සිය ණය ගෙවීම සඳහා වසර දෙකක සහනයක් ලබා දීමට තීරණය කිරීම ශ්‍රී ලංකාවේ සැබෑ අර්බුදය හා ඉන් ස්ථායි හා ඵලදායී විසඳුමක් බලාපොරොත්තු විය නොහැකිය.\n\nචීනයේ එම ණය සම්බන්ධයෙන් සහන කාලය, ණය ප්‍රතිව්‍යුහගත කිරීමට අදාළ අන්තර්ජාතික මූල්‍ය අරමුදලේ නිර්ණායකයන් සපුරාලීමක් නොවන බවට මූල්‍ය විශ්ලේෂකයෝ මත පලකරති. එම නිසා එය ජාත්‍යන්තර මූල්‍ය අරමුදල වෙත ඉදිරිපත් කළ හැකි ලිඛිත සහතිකයක් නොවන බව පැහැදිලිය.\n\nදේශීය ණය ප්‍රතිව්‍යූහගතකරණ ක්‍රියාවලිය යටතේ බැඳුම්කර හුවමාරුවක් කිරීමට රජය යෝජනා කර තිබෙන අතර, මේ යටතේ ශ්‍රී ලංකා මහ බංකුව මිලදී ගෙන ඇති භාණ්ඩාගාර බිල්පත් භාණ්ඩාගාර බැඳුම්කර බවට පරිවර්තනය කෙරෙනු ඇත.\n\nසේවක අර්ථසාධක අරමුදල, සේවා නියුක්ති භාර අරමුදල හා වෙනත් විශ්‍රාම අරමුදල් මිල දී ගෙන ඇති බැඳුම්කර රජය විසින් නැවත මිලදී ගැනීම සිදු වෙනු ඇති. දේශීය ණය ප්‍රතිව්‍යුහගතකරණයේදී ඊ.පී.එෆ්. ඇතුළු අරමුදල් මගින් මිලදී ගෙන ඇති භාණ්ඩාගාර බැඳුම්කර සඳහා ගෙවන නව පොලිය 2025 දක්වා 12% දක්වා අඩු කිරීමටත් ඉන් අනතුරුව 9% දක්වා අවම පොලියක් ගෙවීමටත් පියවර ගන්නා බව ජුනි 29 දින ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවක දී මහ බැංකු අධිපති ආචාර්ය නන්දලාල් වීරසිංහ මහතා සඳහන් කළේය. ඔහු සඳහන් කළේ මේ තුළින් සේවකයන්ගේ දැනට පවතින ඊ.පී.එෆ්. ශේෂයට බලපෑමක් නොවන බවයි.\n\nවිශ්‍රාම ගන්නා සේවකයන්ට කිසිදු බලපෑමකින් තොරව විශ්‍රාම යෑමේදී ඊ.පී.එෆ්. අරමුදල් ලබාගත හැකි බවත්, දේශීය ණය ප්‍රතිව්‍යුහගතකරණයේදී බැංකුවලට හෝ මිලියන 52ක් වන තැන්පතුකරුවන්ට බලපෑමක් නොවන බවද මහ බැංකු අධිපතිවරයා මෙහිදී අවධාරණය කළේය.\n\nබැංකු දැනටමත් 50%කට වඩා වැඩි බදු ප්‍රමාණයක් ගෙවන බැවින් ණය ප්‍රතිව්‍යූහගතකරණයේදී බැංකුවලට අමතර බරක් පැටවීමට අදහස් නොකරන බව හෙතෙම එහිදී කියා සිටියේය. ඊ.පී.එෆ්. වැනි අරමුදල්වලින් දැනට අයකරන බදු ප්‍රතිශතය 14%ක් වන බවත්, ඒ අනුව සේවක අර්ථසාධක අරමුදල වැනි අරමුදල්වලට යම් තෝරා ගැනීමක් කළ හැකි බව ද පැවසීය. මේ අතර රජය විසින් ක්‍රියාත්මක කිරීමට යන යෝජිත දේශීය ණය ප්‍රතිව්‍යුහගත කිරීමේ කටයුතුවලදී සේවක අර්ථසාධක අරමුදල සහ සේවා නියුක්තිකයන්ගේ භාර අරමුදලෙන් ලබාගත් ණය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඉදිරිපත් කර තිබේ.\n\nඅන්තර් සමාගම් සේවක සංගමය සහ එහි සභාපති වසන්ත සමරසිංහ, එහි ලේකම් ජනක අධිකාරි ඇතුළු 6 දෙනකු විසින් පෙත්සම ඉදිරිපත් කරනු ලැබ ඇත.\n\nඑහි වගඋත්තරකරුවන් ලෙස ශ්‍රී ලංකා මහ බැංකුවේ මූල්‍ය මණ්ඩලය, අධිපති ආචාර්ය නන්දලාල් වීරසිංහ, සේවක අර්ථසාධක අරමුදල සහ සේවා නියුක්තිකයන්ගේ භාර අරමුදලේ ප්‍රධානීන්, අග්‍රාමාත්‍යවරයා ඇතුළු අමාත්‍ය මණ්ඩල සාමාජිකයන්, නීතිපතිවරයා ඇතුළු 46 දෙනකු නම් කර තිබේ. පෙත්සම්කරුවන් කියා සිටින්නේ සේවක අර්ථසාධක අරමුදල තුළ වැඩකරන ජනතාවගේ මිලියන විස්සකට ආසන්න සක්‍රීය ගිණුම් පවතින බවය. ඊට අමතරව සේවා නියුක්තිකයන්ගේ භාර අරමුදල තුළ ආසන්න වශයෙන් මිලියන 2.6 ක සක්‍රීය සාමාජික ගිණුම් පවතින බවත් පෙත්සමේ සඳහන් කර ඇත.\n\nසේවක අර්ථසාධක අරමුදලට අයත් අරමුදල්වලින් 93%ක් පමණ ශ්‍රී ලංකා මහ බැංකුව මගින් නිකුත් කරන ලද භාණ්ඩාගාර බිල්පත් සහ මහ බැංකු බැඳුම්කරවල ආයෝජනය කර ඇති බව පෙත්සමේ දැක්වෙයි. මෙම වාතාවරණය යටතේ සේවක අර්ථසාධක අරමුදල හා සේවා නියුක්තිකයන්ගේ භාර අරමුදල වෙතින් රජය විසින් ලබාගෙන තිබෙන ණය කප්පාදු කිරීමට කටයුතු කළහොත් ඉන් ඒවායේ සාමාජිකයන්ට දැඩි අගතියක් සිදු විය හැකි බව පෙත්සම්කරුවන් අවධාරණය කරයි.\n\nමෙවැනි ණය ප්‍රතිව්‍යුහගත කිරීමේ කටයුත්තක් සඳහා රජය විසින් අදාළ අරමුදල්වල සාමාජිකයන්ගේ කැමැත්ත ලබාගෙන නොමැති අතර ඒ තුළින් රජය ඔවුන්ගේ අදහස් විමසීම ප්‍රතික්ෂේප කර ඇති බවත් පෙත්සමෙන් චෝදනා කර තිබේ.\n\nමෙම පෙත්සම විභාග කොට අවසන් තීන්දුවක් ලබා දෙන තුරු භාණ්ඩාගාර බිල්පත් හා රජයේ බැඳුම්කරවල ආයෝජනය කර ඇති සේවා නියුක්තිකයන්ගේ භාර අරමුදලේ සහ සේවක අර්ථසාධක අරමුදලේ ණය මුදල් කප්පාදු කිරීම වැළැක්වීමේ අතුරු තහනම් නියෝගයක් නිකුත් කරන ලෙසත් පෙත්සම්කරුවන් ශ්‍රේෂ්ඨාධිකරණයෙන් වැඩිදුරටත් ඉල්ලා තිබේ.\n\n\n\nලලිත් ගුණසේකර",
       "URL": "https://divaina.lk/%e0%b6%ab%e0%b6%ba-%e0%b7%83%e0%b7%84-epf-etf/",
       "Category": "visheshanga",
       "Parent URL": "https://divaina.lk/category/visheshanga//page/63/"
}