{
       "Source": "divaina",
       "Timestamp": "August 14, 2022",
       "Headline": "රට ගිනිගත් අතරතුරේ පන්දු කෙළින අමනයන්ට ලියා තබමි විවේකීව බලාගන්ට!",
       "News Content": "ශ්‍රී ලංකාවේ වර්තමාන දේශපාලනය පිළිබඳ අනාවැකි පැවසීම අතිශය දුෂ්කරය. රටට දේශපාලන ප්‍රතිසංස්කරණ ක්‍රියාදාමයක් අවශ්‍ය බව පාලනයේ සිටින දේශපාලන නායකයන් පමණක් නොව විපක්‍ෂ ප්‍රමුඛ සිවිල් සංවිධාන හා වෘත්තිකයෝද පුන පුනා ප්‍රකාශ කරති. ගාලුමුවදොර විරෝධතාකරුවන් විසින් ආණ්ඩුව ප්‍රමුඛ සියලු ජනකොටස් වෙත අවධාරණය කරන ලද්දේත් ඒ අභිනව සමාජ දේශපාලන ප්‍රතිසංස්කරණයක අවශ්‍යතාවයි. ගෝඨාභය රාජපක්‍ෂ ප්‍රමුඛ පාලනය බිඳ වැටුණේද ඒ සමාජ දේශපාලන අභිලාෂයට සංවේදී නොවීම නිසාය. එහි අවසන් ප්‍රතිඵලය වූයේ ගෝඨාභයට සිය ධුරයද අත්හැර රටින් පිටවී යාමට සිදුවීමත් මහන්ද ප්‍රමුඛ සහෝදර සමාගමටම සිය ධුර පවා අහිමි වීමත්ය. අනතුරුව රාජපක්‍ෂවරුන්ගේ පූර්ණ එකඟතාව අනුව ජනාධිපති ධුරය දක්වා ඒමට රනිල් වික්‍රමසිංහට හැකි වූයේද ඒ දේශපාලන ව්‍යාකූලත්වය ඔඩු දුවමින් තිබුණු පසුබිමකය.\n\nජනාධිපති ධුරයට පත් රනිල් වික්‍රමසිංහට ව්‍යවස්ථානුකූලව තම පත්වීම ස්ථාවර කර ගත හැකි වුවද තවමත් රටේ සමාජ, ආර්ථික, දේශපාලන අර්බුද සමනයකට පත්වන බවට පැහැදිලි ලකුණක්ද නැත. ජනාධිපති රනිල්ගේ දේශපාලන ගුරුවරයා පමණක් නොව මේ ආන්දෝලනාත්මක විධායක ජනාධිපති ක්‍රමය නිර්මාණය කළ ජයවර්ධන එදා ප්‍රකාශ කළේ මෙම ක්‍රමයෙන් රටට දේශපාලන ආර්ථික ස්ථාවරත්වයක් ලැබෙන බවය. එහෙත් මෙතෙක් බලයට පත්වූ කිසිදු ජනාධිපතිවරයෙකුට ජයවර්ධන පැවසූ ආකාරයේ සාර්ථකත්වයක් ලබා ගත නොහැකි වූ බව ඉතා පැහැදිලිව පෙනේ. ජනාධිපති රනිල්ගේ ප්‍රතිපත්ති ප්‍රකාශනයෙන් දැක්වෙන්නේද මෙම විධායක ක්‍රමය වෙනස් විය යුතු බවය. ඒ අනුව දැන් 19 වැනි සංශෝධනය බලාත්මක කිරීමට ජනාධිපති රනිල් එකඟව සිටින බව ඔහුගේ අධිකරණ ඇමැති විජේදාස සඳහන් කර තිබෙන අතර ඒ සඳහා පදනම් වූ 22 වන සංශෝධනයද පාර්ලිමේන්තුවට ඉදිරිපත් කර තිබේ.\n\nමෙම සංශෝධනය සම්මත වීමත් සමගම වසර හතළිස් හතරකට නොඅඩුව මෙරටේ ක්‍රියාත්මක වූ විධායක ජනාධිපති ක්‍රමයෙහි පදනම ලිහිල් වනු ඇතැයි කල්පනා කළ හැකිය. අනතුරුව මෙම විධායක ක්‍රමය සම්පූර්ණයෙන්ම වෙනස් කෙරෙන අලුත් ආණ්ඩුක්‍රම ව්‍යවස්ථාවක් සකස් කර ගැනීමටද මේ සියල්ලෝම ක්‍රියා කළ යුතු වෙති.\n\nගාලුමුවදොර අරගලකරුවන් විසින් සඳහන් කරන ලද ක්‍රමයේ වෙනසකට හෙවත් සිස්ටම් චේන්ජ් එකක් සඳහාද ඒ ඔස්සේ නව මාවතක් විවෘත වනු ඇත. ජනාධිපති රනිල් සිය ප්‍රතිපත්ති ප්‍රකාශයෙහි මේ අලුත් වෙනස ජනතාවගේ අභිලාෂයන් බව නිවැරදිව වටහා ගෙන තිබුණි. ජයවර්ධනගෙන් පසු බලයට පත්වූ විධායක ජනාධිපතිවරුන්ට මේ සඳහා අවංකව වුවමනාවක් තිබුණේද නැත. 2015 දී ඒ සඳහාම ජනවරමක් ලබාගත් රනිල් හා මෛත්‍රී පාලනයේදීත් ඒ ජනතා අපේක්‍ෂාව ඉටු වූයේ නැත. එනිසා මෙම පොදුජන අපේක්‍ෂාව යථාර්ථයක් බවට පත් කිරීම සඳහා ජනාධිපති රනිල් දැක්වූ අනුග්‍රහයද පැසසිය යුතුය. ඇත්ත වසයෙන් ඔහුද අයත් වූ යහපාලන ආණ්ඩුවට ඒ කාර්ය ඉටු කිරීමට හැකි වූයේ නම් මෙරටේ ජනාධිපති ක්‍රමය මෛත්‍රීපාලගෙන් අවසන් වීමටද ඉඩ තිබිණි. එහෙත් සිදුවූයේ රාජපක්‍ෂවරුන්ට යළිත් ජනාධිපති ධුරයෙහි රස බැලීමට අවශ්‍යවීමය. ගෝඨාභය ජනාධිපතිවරයාට අවශ්‍ය පරිදි 20 වන සංශෝධනයක්ද සම්මත කර ගැනීම මෙරටේ දේශපාලනයෙහි බලලෝභිත්වය හා රාජාණ්ඩු මානසිකත්වයද විදහා දැක්වීමක් වැන්න.\n\nජනාධිපති රනිල්ගේ ප්‍රතිපත්ති ප්‍රකාශනය අප දකින්නේ මෙරටේ හැට නව ලක්‍ෂයක් ජනතාව අනුමත කළ ගෝඨාභයගේ සෞභාග්‍යයේ දැක්මට මෙන්ම බැසිල් මුදල් ඇමැති ලෙස සම්මත කරගත් අයවැයටද වෙනස්, ඒවායේ පදනම නොතැකූ ලියවිල්ලක් ලෙසය. නැතහොත් පොහොට්ටුව අනුමත කර ගත් ජනතා වරම නිෂ්ක්‍රිය වී තිබෙන බවය.\n\nඑනිසා දැන් රට ඉදිරියෙහි තිබෙන ප්‍රතිපත්ති ප්‍රකාශනය වෙනස් එකකි. එසේම එමගින් රාජපක්‍ෂවරුන් බැහැර කළ ජනතා අපේක්‍ෂාවන් හා ගාලුමුවදොර අරගලයේ ප්‍රමුඛ ඉල්ලීම්ද පිළිගෙන තිබෙන බවය. එසේ නොමැතිව යළිත් පරණ පුරුදු මාර්ගයෙහි දේශපාලන යාත්‍රාව පැදවිය හැකි යැයි කවුරුන් හෝ කල්පනා කරන්නේ නම් එය බලවත් මුළාවක් බවද කිව යුතුය.\n\nඇත්ත වසයෙන්ම අද රට තිබෙන්නේ මහා ගිනිකන්දක් උඩය. ධනවාදී ලිබරල් නායකයකු ලෙස බටහිරට වඩාත් පිළිගත හැකි නායකයා ජනාධිපති රනිල්ය. තවමත් ඔහුට රටේ මූලික ආර්ථික අර්බුදය සමනය කළ හැකි ක්‍රියාමාර්ග ගැනීමට අසීරු වුවත් බොහෝ දෙනෙක් කල්පනා කරන්නේ රනිල්ට යමක් කළ හැකි බවය. පොහොට්ටු පක්‍ෂය කියන්නේද පාර්ලිමේන්තු තනි අසුනක් හිමිවූ රනිල් ගැන විශ්වාස කිරීමට ගෝඨාභයටද සිදුවීම ස්වභාවික දෙයක් බවය. ජනාධිපති රනිල් එම ධුරයට පත් කිරීම පිළිබඳ සත්‍ය කතාව තවමත් තිබෙන්නේ අඳුරේය. පසුගිය දිනවල පාර්ලිමේන්තුවේ පැවැත්වුණු ප්‍රතිපත්ති ප්‍රකාශන විවාදයේදීත් රනිල්ගේ පත්වීම පිළිබඳ නොයෙක් අර්ථකථන හා විවේචනද සිදු විය. හිටපු ඇමවැතිවරයකු වූ ඩලස් සෘජුවම ප්‍රකාශ කළේ ජනාධිපති රට ඉදිරියට ගෙන යාම වෙනුවට තම පක්‍ෂයේත් එහි පරාජිත සගයන්ගේත් බලාපොරොත්තු ඉටු කිරීමට ක්‍රියා කර තිබෙන බවය. එහි සත්‍යතාවක් ඇත.\n\nජනාධිපති රනිල් මේ වන විට පොහොට්ටු පාලනයට එක්ව මාස තුනකට නොඅඩු කාලයක් ගත වී තිබේ. ඔහු මුල සිටම කීවේ මේ අර්බුද විසඳීමට කලක් වුවමනා බවය. එය සාධාරණය. එහෙත් පොදු ජනතා පීඩනය දුරලීම සඳහා ක්‍ෂණික ක්‍රියාමාර්ග ගත යුතුව තිබුණි. මේ වන විට ගෑස් හිඟය නිමවී ඉන්ධන ප්‍රශ්නය තරමක් තුනී වුවත් ජනතාව දහසක් ප්‍රශ්න මත දැවෙමින් සිටිති. අත්‍යවශ්‍ය ආහාර බෙහෙත් ඇතුළු හැම දෙයකම අධික ලෙස මිල වැඩි වී තිබේ. ඉන්ධන හිඟය වී අස්වනු නෙළා ගැනීමටද බාධාවක් වී තිබේ. අධ්‍යාපනයද අවුල්ය. පොදු ප්‍රවාහනය බිඳ වැටී තිබේ. දැන් විදුලිය ගාස්තුවද ඔරොත්තු නොදෙන තරමට වැඩි කර තිබේ. ජල බිලත් ඉහළ යෑමට බලා සිටියි. වෙළෙඳ ඇමැති කියන පාරිභෝගික ද්‍රව්‍ය මිල අඩුවීම තවම ජනතාවට ලැබී නැත. එහෙත් මැති ඇමැතිවරු පෙර සේ වරප්‍රසාද ලබති. ඔවුන්ගේ ඉන්ධන දීමනාවද වැඩි කර තිබේ. ජනතාවට කුමන හෝ සහනයක් නැත.\n\nකෙසේ හෝ මේ අර්බුද තුනී වන විට ජනතාවගේ ඉරණම කුමක් විය හැකිද? එනිසා ප්‍රතිපත්ති ප්‍රකාශනය කෙතරම් හරවත් වුවද එය ජනතාවගේ අදට පිළිතුරක් නොවේ.\n\nපාර්ලිමේන්තුවේ කෙරෙන ප්‍රතිපත්ති ප්‍රකාශන විවාදය වුවද ජනතාවට වැඩක් නැත. ඔවුන් සිතන්නේ රටටම කෙළවී තිබෙන පසුබිමක රට කරවන ඇත්තෝ වාද විවාද කරමින් තවත් ජනතා මුදල් නාස්ති කරන බවය. එනිසා මේ ආර්ථික අගාධය නමැති මුවවිටේ තණ පතකින් එල්ලී සිටින මහජනයා ගැන ආරක්‍ෂණ වැඩපිළිවෙළක් අත්‍යවශ්‍යය.\n\nරනිල්ගේ ප්‍රතිපත්ති ප්‍රකාශනය මොන තරම් අර්ථවත් වුවත් එය වැඩපිළිවෙළක් ලෙස ක්‍රියාත්මක වන තෙක් ජනතාව ඒ දෙස හැරී බලන්නේවත් නැත. ඒ ප්‍රකාශනය යාථාර්ථයක් බවට පත්කර ගැනීම ප්‍රමාද වන තරමටම ජනතා අපේක්ෂාද ඈතට යනු ඇත. මේ වනවිට ඒ පිළිබඳ පොදු විවේචනය වී ඇත්තේ කඩදාසියේ යෝජනා ක්‍රියාත්මක වන සැලැස්ම හා එසේ ගොඩ නැගෙන පාලනයේ ස්වභාවයය. අන්තර්ගතය මෙන්ම කාල නිර්ණයද ඇතුළත් විශ්ලේෂණයක් වහාම ඉදිරිපත් කළ යුතු බවය. ප්‍රකාශනයේ වචන ප්‍රායෝගික වැඩපිළිවෙළක් බවට පත් කිරීමට අවශ්‍ය බවය.\n\nමේ වන විට ලංකාව තවත් අර්බුදයකට මැදි වී සිටියි. ඒ චීන නැවක් නිසාය. විදේශ අමාත්‍යාංශයේ ක්‍රියාකාරකම් නිසා මීට පෙර රුසියානු ගුවන් යානාවක් ගැනද අවුලක් මතුවිය. දැන් ඒ විදේශ අමාත්‍යාංශය හෝ එයට අදාළ පිරිස් විසින් හෝ මෙම චීන නෞකාව (යුවාන් වැන්ග් 5) පිළිබඳ අර්බුදය නිර්මාණය කරනු ලැබ ඇත. සැබැවින්ම එදා බණ්ඩාරනායක අගමැති හඳුන්වාදුන් විදේශ ප්‍රතිපත්තිය ඉතා ප්‍රශස්ත එකකි. සිරිමාවෝද එයම ඉදිරියට ගෙන ගියාය. මේ අවුල් සියල්ලේම වගකීම පසුකාලීන පාලකයෝ භාර ගත යුතු වෙති.\n\nජනාධිපති රනිල්ට අද මේ සියලු අර්බුද කර තබා ගෙන යාමට සිදුව තිබේ. නිල බල වරප්‍රසාද මතම නැහෙන මජර දේශපාලන කණ්ඩායම් සෑහීමකට පත් කරන අතරම බංකොලොත් වී තිබෙන රට ඉන් ගොඩ නැගීමටද ඔහුට සිදුව තිබේ. රාජපක්‍ෂවරුන්ගේ බිඳ වැටීම හා පසු බැසීම නිසාත් ගාලුමුවදොර අරගලයේ තීව්‍රතාව වර්ධනය වීමත් පොහොට්ටුව නිහඬ කරවීමට සමත් වුවද අද ඔව්හු අළු ගසා නැගිටිමින් සිටිති. වාද විවාදවලට එති. තම ජනවරම ගැන වහසිබස්ද දොඩවති. අමතක වීම අපේ ජාතික දුබලතාවක් වුවත් මෙබඳු අමතක වීමක් ගැන නම් සිතීම පවා පුදුම සහගතය. ඇතැම්විට ජනාධිපති රනිල්ගේ මෙහෙයවීම් නිසා පොහොට්ටුවේ මන්ත්‍රීවරුන්ට පෙර නොවූ ආකාරයේ මානසික ශක්තියක් ඇතිවී තිබෙනුද විය හැකිය. එය ගෝඨාභය විරෝධය සමග දැනුණු අනාරක්‍ෂිත බව දුරුවී යාමක්ද?\n\nමේ වන විට ගාලුමුවදොර අරගලකරුවන් ලුහුබැඳ යාමේ ක්‍රියාන්විතයද නිර්බාධිතව සිදු වෙයි. එසේම එම අරගලයේ ස්වරූපයද වෙනස් වී තිබේ. එනම් අරගලකරුවන් විසින්ම එම භූමියෙන් ඉවත් වීමට ගන්නා ලද සාමූහික තීරණයයි. මෙය බැලු බැල්මට රනිල් පාලනයේ හපන්කමක් ලෙස පොහොට්ටුව කල්පනා කරන්නේ යැයි සිතිය හැකි කරුණකි. එහෙත් එහි කිසිදු සත්‍යයක් නම් නැත. ගාලුමුවදොර අරගල භූමියෙහි පැවති මාධ්‍ය හමුවකදී ඒ පිළිබඳ කරුණු දැක්විණි. එසේම අරගලයේ ඉදිරි පියවර රජයේ තීන්දු තීරණ හා දේශපාලන ප්‍රතිචාර සමග බැඳී පවතින්නක් ලෙසද කල්පනා කළ හැකිය. ඕමල්පේ සෝභිත හිමියන්ට අනුවද රජයේ ක්‍රියාකාරකම් හා ප්‍රතිචාර අනුව අරගලයේ දෙවන පියවර බල ගැන්වෙනු ඇත.\n\nමෙහිදී විශේෂයෙන් සඳහන් කළ යුතු කරුණක්ද ඇත. ඒ අරගලකරුවන් මර්දනය හා ආණ්ඩුව විසින් ප්‍රකාශයට පත් කරන ලද හදිසි නීතිය සම්බන්ධයෙන් උද්ගතවී තිබෙන විවේචන හා දෝෂාරෝපණයන්ය. මේ විවේචනවල හරය වූයේ රනිල්ගේ පාලනය මර්දනයට වඩාත් නැඹුරු බවය. පුද්ගල අත්අඩංගුවට ගැනීම්වලදී දෙවිධියක ප්‍රතිචාර තිබෙන බවය. ජෝශප් ස්ටාලින්ට නීතිය ක්‍රියාත්මක කළ පොලිසිය සමන් රත්නප්‍රියට දැක්වූ කරුණාව සමාජ දේශපාලන අංශවල නිර්දය විවේචනයට ලක් විය. මෙය යහපත් තත්ත්වයක් නොවේ. ආණ්ඩුව තමන්ට හිස රදයක් යැයි සිතන අයට මානසික හා ශාරීරික හිංසා කරන්නේ නම් ඒ නීතියේ සාධාරණත්වය ප්‍රශ්නයකි. ඇත්ත වසයෙන්ම ජනාධිපති රනිල්ට එදා එජාපයේ පූර්වගාමී ජයවර්ධන හා ප්‍රේමදාස යුගවල මර්දන ක්‍රියාන්විත පිළිබඳ අත්දැකීම්ද තිබේ. එසේම ඔහුට අදාළ විවේචනද තිබේ. එහෙත් දේශපාලන වසයෙන් පරිණත නායකයකු ලෙස යළිත් ඒ අඳුරු ප්‍රතිරූපය ඔහු ගොඩ නගා ගත යුතු නැත. ජයවර්ධන චරිතය කියවද්දී අපට හමුවන ඔහුගේ ආවර්ජනවලින් පැහැදිලි වූයේ විධායක ජනාධිපති වනතුරුම ඔහුට වුවමනා ප්‍රතිපත්ති ක්‍රියාත්මක කළ නොහැකි වූ බවය. ජනාධිපති රනිල්ටද දැන් එබඳු අවස්ථාවක් ලැබී තිබේ. ඔහුට පක්‍ෂ, පුද්ගල මෙන්ම රැකීමට පරපුරක්ද නැත. එනිසා ඔහුගේ ක්‍රියාව දේශපාලන හැසිරීම් විනිවිද භාවයකින් මෙන්ම යුක්තිධර්මය මත පදනම් කර ගත හැකි නම් ඔහුට මෙන්ම රටටද සෙතකි.\n\nජිනීවා මානව හිමිකම් කවුන්සිලය ජාත්‍යන්තර සංවිධාන හදිසි නීතියට දක්වන විරෝධයම මෙරටේ විපක්‍ෂ ප්‍රමුඛ සිවිල් සංවිධානවලින්ද ප්‍රකාශ වී තිබේ. ශ්‍රී ලංකා නීතිඥ සංගමය පොලිස්පතිවරයාට ලිපියක් මගින් පෙන්වා දී ඇත්තේ අත්අඩංගුවට ගැනීම්වල නීතිමය තත්ත්වය බිඳීම නොවිය යුතු බවය. කුමක් වුවත් රනිල්ට ජනාධිපති වීමට අරගලකරුවන්ගේ දේශපාලන ක්‍රියාකාරකම්ද අනියම් හේතුවක් විය. ඉහත දැක්වූ පරිදිම අරගලය එම භූමියෙන් ඉවත් වුවත් එයට තුඩු දුන් බොහෝ හේතු තවමත් පෙර පරිදිම තිබේ. රාජ්‍ය සේවය සම්පූර්ණයෙන්ම ප්‍රතිසංවිධානය විය යුතුය. බොහෝ රාජ්‍ය ආයතන මුදා නොගත් ප්‍රදේශ බවට පත්ව තිබේ. ඛනිජ තෙල් සංස්ථාව හා විදුලිබල මණ්ඩලය අද ජනතාව පීඩාවට පත් කරන දූෂිතම ආයතන ලෙස විවේචනයට ලක්ව තිබේ. නැතිබැරි මිනිහාගේ කර පිටම සුව සැප වළඳන ඒවායේ තක්කඩි අමන පිළිවෙත් රටම වනසද්දී කිසිම ඇමැතිවරයකුට ඒවා නැවැත්විය නොහැකි වී තිබේ. විදුලිබල මාෆියාව ගැන වාර්තා සුළඟේ පාවී යයි. ශ්‍රී ලංකා ගුවන් සමාගම රාජපක්‍ෂ බූදලයක් ලෙස තිබිණි. ගුවන් යානයක තත්පර කීපයක්වත් අසුන් නොගත් අන්තිම ගැමියාටද එහි අලාභය ගෙවීමට සිදුව තිබේ.\n\nඅප අහන්නේ මේ මොන රටක්ද? මොන බූරු පාලනයක්ද? විදේශ අමාත්‍යාංශයේ වැඩ ගැන කතා කළ යුතු නැත. මේ හැම තැනකම නිලධාරීහු පෙම් කෙළිමින් සිටිති. ඔවුන්ට මේ රට තිබුණත් නැතත් ප්‍රශ්නයක් නැත. ඔවුන්ට හැම සැපතක්ම තිබේ. සුවඳ බොජුන් සැප සයනා තුමුල මාළිගා ඒ බොහෝ නිලධාරීන්ට තිබේ. ජන ජීවිතය අන්ත අසරණය. මුඩුක්කු, පැල්පත්, අබලන් පාරවල් දුන්නා මළා රෝහල් පොඩි මිනිහාට තිබේ. ඇවිදින මංතීරුවල මේදය හා පිෂ්ටය අඩු කර ගන්නා පින්වත්තු කොපමණ සිටිත්ද? එහෙත් බතක් නොඉදෙන පැල් තුන්වේලම නොකන පවුල් මේ රටේ අප්‍රමාණව තිබේ. ඒ නිලධාරීන් මෙන්ම මැති ඇමැතිවරුන්ද ගෙවන ජීවිත රටට රහසක් නොවේ. මෙයට ඇතුළත් නොවන සීමිත පිරිසක්ද සිටිති. එහෙත් මේ යථාර්ථය තවම අපි දකිමු.\n\nගාලුමුවදොර අරගලයට තාවකාලික විරාමයක් ලබාදී ඇතත් මේ ජන පීඩක ගිනි පුපුරු වහා ඇවිළෙනසුලු බව පාලකයෝ වටහා ගත යුතු වෙති. මේ අරගල බිම හැර යාමට පෙර දමිතා අබේරත්න පැවසූ අදහස් කීපය ජනාධිපති ප්‍රමුඛ සියලුම දේශපාලනඥයන්ට සිහිපත් කිරීම වටී.\n\n“ අරගලය තියෙන්නේ මිනිසුන්ගේ හිත්වල. රනිල් වික්‍රමසිංහ ජනාධිපතිතුමාත් පරිස්සමින් යන්න. සැනසීම දෙන්න මිනිස්සුන්ට. හොරු රකින්න එපා. හොරුන්ට ඉඩක් දෙන්න එපා.”\n\nමෙය අතිශයින් මුදු සුමුදු ආයාචනයක් ලෙස පෙනුණත් දැනුණත් ඒ වදන් වැල යටින් තිබෙන අනතුරු ඇඟවීම අතිශය ප්‍රබලය. මුළු රටම අරගල බිමක් බවට පත් කර ගැනීමේ තාරුණ්‍යයේ අපේක්‍ෂාව ඒ වදන් තුළ ගිගුම් දෙයි. වචන තවත් වුවමනා නැත. සංවාද වාද විවාද අප හෙම්බත් කර තිබේ. වහාම ක්‍රියාකාරී සැලසුමක් සකසා රටත්, ජනදුකත් නිවමු.\n\nගාමිණී සුමනසේකර",
       "URL": "https://divaina.lk/%e0%b6%bb%e0%b6%a7-%e0%b6%9c%e0%b7%92%e0%b6%b1%e0%b7%92%e0%b6%9c%e0%b6%ad%e0%b7%8a-%e0%b6%85%e0%b6%ad%e0%b6%bb%e0%b6%ad%e0%b7%94%e0%b6%bb%e0%b7%9a-%e0%b6%b4%e0%b6%b1%e0%b7%8a%e0%b6%af%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/289/"
}