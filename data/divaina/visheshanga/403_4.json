{
       "Source": "divaina",
       "Timestamp": "February 19, 2022",
       "Headline": "මානව හිමිකම් කවුන්සිල සැසිවාරය සහ සැබෑ දේශපේ‍්‍රමීන්ගේ දුක්ඛිත ඉරණම",
       "News Content": "හිටපු පාර්ලිමේන්තු මන්ත‍්‍රී සහ ජනාධිපති නීතිඥඑම්. එම්. සුහයිර් විසිනි\n\nමේ මස 28 වන දින එක්සත් ජාතීන්ගේ මානව හිමිකම් පිළිබඳ මහ කොමසාරිස් මිෂෙල් බැචලට් විසින් ශ‍්‍රී ලංකාවේ බරපතළ මානව හිමිකම් උල්ලංඝනය කිරීම් පිළිබඳ යාවත්කාලීන වාර්තාවක් එක්සත් ජාතීන්ගේ මානව හිමිකම් කවුන්සිලයට (UNHRC) ඉදිරිපත් කිරීමට නියමිතය. එක්සත් ජාතීන්ගේ මානව හිමිකම් කවුන්සිලය පසුගිය වසරේ සිය ප‍්‍රවේශය ශක්තිමත් කළේ ශ‍්‍රී ලංකාව තුළ පමණක් සිදු වූ එවැනි උල්ලංඝනයන් නිරීක්ෂණය කිරීම සඳහා කැපවූ විශේෂ යාන්ත‍්‍රණයක් ජිනීවාහිදී පිහිටුවීමත් සමඟය. මෙම විශේෂ යාන්ත‍්‍රණය ‘ශ‍්‍රී ලංකා වගවීමේ ව්‍යාපෘතිය’ ලෙස නම් කර ඇත.\n\nමහ කොමසාරිස් කාර්යාලය විසින් 2021 ජනවාරි 26 වැනි දින නිකුත් කරන ලද මූලික වාර්තාවක මෙසේ සඳහන් වේ, ”ජාතික මට්ටමින් වගවීම ඉදිරියට ගෙන යෑමට රජයට ඇති නොහැකියාව සහ අකමැත්ත ප‍්‍රදර්ශනය කර ඇති හෙයින්, ජාත්‍යන්තර අපරාධ සඳහා යුක්තිය සහතික කිරීම සඳහා ජාත්‍යන්තර ක‍්‍රියාමාර්ග ගත යුතු කාලය පැමිණ ඇත”.\n\nශ‍්‍රී ලංකාවේ සියලූම පාර්ශ්වයන් විසින් සිදු කරන ලද ජාත්‍යන්තර අපරාධ පිළිබඳ පිළිගත් අතිරේක භෞමික හෝ විශ්වීය අධිකරණ බලය පිළිබඳ පිළිගත් ප‍්‍රතිපත්ති යටතේ ඔවුන්ගේ ජාතික අධිකරණවල විමර්ශන සහ නඩු පැවරීම් සිදුකරන ලෙසට බැචලට් එක්සත් ජාතීන්ගේ සාමාජික රටවලින් ඉල්ලා සිටියේය.\n\nපැහැදිලිවම ශ‍්‍රී ලංකාව අත්‍යවශ්‍ය ආහාර සහ ඉන්ධන සම්බන්ධයෙන් දේශීය වශයෙන් අසාර්ථක වනවා පමණක් නොව ජාත්‍යන්තර වශයෙන්ද අසාර්ථක බවට පත්විය හැකිය. වගවීම ඉදිරියට ගෙනයෑමට ශ‍්‍රී ලංකාවේ ‘නොහැකියාව සහ අකමැත්ත’ ජිනීවා විසින් අවබෝධ කරගැනීම, ජිනීවා මූලස්ථානය වන එක්සත් ජාතීන්ගේ මානව හිමිකම් කවුන්සිලයේ පෙබරවාරි – මාර්තු නිත්‍ය සැසිවාරයේදී වැඩි වැඩියෙන් චෝදනා කිරීමට හේතුව බවට පත්විය හැකිය.\n\nශ‍්‍රී ලංකා රජයේ ‘නොහැකියාව සහ අකමැත්ත’ අවබෝධ කර ගැනීමත් සමඟ එක්සත් ජාතීන්ගේ මානව හිමිකම් කවුන්සිලයෙන්, එක්සත් ජාතීන්ගේ සාමාජික රටවලට ”ශ‍්‍රී ලංකාවේ බරපතළ මානව හිමිකම් කඩකිරීම් සහ අපයෝජනයන් සම්බන්ධයෙන් චෝදනා ලද අයට එරෙහිව වත්කම් අත්හිටුවීම් සහ සංචාරක තහනම් කිරීම් ඇතුළත් ඉලක්කගත සම්බාධක” පැනවීම සලකා බැලිය යුතු බවට බලපෑම් බරපතළ විය හැකිය. අපරාධකරුවන් ලෙස හඳුනාගෙන ඇති පුද්ගලයන්ට පුළුල් පරාසයක රාජ්‍ය නිලධාරීන්, මානව හිමිකම් කඩකිරීම් වැළැක්වීමට අපොහොසත් වූ අමාත්‍ය මණ්ඩල සාමාජිකයන්, මානව හිමිකම් බැඳීම් තහවුරු කිරීමට අපොහොසත් වූ නීතිය ක‍්‍රියාත්මක කරන නිලධාරීන් සහ නඩු පවරන්නන් සහ විනිසුරුවරුන් ඇතුළු විය හැකිය.\n\nඑක්සත් ජනපදයේ අතීත භාවිතයන් අනුව, ඉලක්කගත සම්බාධක චෝදනා එල්ල වූ අයගේ පවුලේ සාමාජිකයන්ට ද ව්‍යාප්ත විය හැකිය. අහිංසක පවුලේ සාමාජිකයන්ට ඉලක්කගත සම්බාධක දීර්ඝ කිරීම ශ‍්‍රී ලංකාව පුදුමයට කරුණක් නොවිය යුතුය, මන්ද පාස්කු ඉරිදා ප‍්‍රහාරයට සම්බන්ධ බවට චෝදනා කරමින් සමහර සැකකරුවන්ගේ ආසන්නතම පවුලේ සාමාජිකයන් මාස ගණනාවක් අත්අඩංගුවට ගෙන රඳවා තබාගෙන සිටීම වැනි සිදුවීම් අප දැක ඇත. ඔවුන්ගෙන් සමහරක් නීතිපතිවරයාගේ උපදෙස් මත නිදහස් කරන ලදී. එක් අවස්ථාවකදී තේ අපනයනකරුවකු වසර තුනකට ආසන්න කාලයක් රාජ්‍ය අත්අඩංගුවේ පසුවීමෙන් පසු නිදහස් විය! වීසා ප‍්‍රතික්ෂේප කිරීම මගින් ශ‍්‍රී ලංකාවේ බරපතළ මානව හිමිකම් උල්ලංඝනය කිරීම් සම්බන්ධයෙන් චෝදනා ලද අයට සහ එම පවුල්වල සාමාජිකයන්ට වෛද්‍ය, අධ්‍යාපනික හෝ වෙනත් අරමුණු සඳහා සම්බාධක පනවා ඇති රටවලට ගමන් කිරීම වැළැක්විය හැකිය.\n\nවිධායකය විසින් මානව හිමිකම් ‘සාපරාධී’ උල්ලංඝනය කිරීම් සහ තම විෂය පථය තුළට පැමිණි විට නීති පක්ෂයේ සහ අධිකරණය විසින් නිවැරදි කිරීමට කඩිනම් ක‍්‍රියාමාර්ග ගැනීමෙන් වැළකීම සම්බන්ධයෙන් කලින් බලාපොරොත්තු වූ සම්බාධක ප‍්‍රමාණවත් නොවන බවට තර්ක කරන අය සිටිති. කෙසේ වෙතත්, ජිනීවා ශ‍්‍රී ලංකා වගවීමේ ව්‍යාපෘතියේ ප‍්‍රගතිය ඇගයීම පිළිබඳ 2022 මාර්තු සැසිවාරයේදී කුමක් සිදුවේ දැයි අපි බලා සිටිය යුතුය.\n\nමේ වසරේ පෙබරවාරි 8 වන දින ශ‍්‍රී ලංකාවේ කතෝලික සභාව යුක්තිය සඳහා වන අරගලය ජාත්‍යන්තරකරණය කිරීමට සූදානම් බව ප‍්‍රකාශ කළ අතර ෆ‍්‍රැන්සිස් පාප් වහන්සේ රටවල් 90 කට ආසන්න සංඛ්‍යාවක දූත මෙහෙවරක් ඇති බලගතු වතිකානුවේ සහාය ලබා දුන් බව සැලකිය යුතුය. පාස්කු ඉරිදා ප‍්‍රහාරය ගෝලීය කුමන්ත‍්‍රණයක් බව කියමින් 2019 ජූලි 21 වැනි දින කොළඹ අගරදගුරුතුමා කටුවාපිටිය දේවස්ථානයේදී කළ දේශනය හා එහිදී ඔහු පාස්කු ඉරිදා ප‍්‍රහාරයට නම් නොකළ ලෝකයේ බලවත්ම රට දෙසට ඇඟිල්ල දිගු කළ පසුබිම තුළ මෙහි පල්ලිය ජාත්‍යන්තර ‘පරීක්ෂණයක්’ ඉල්ලා සිටිනු ඇතැයි සිතිය නොහැක. තවද, ෆ‍්‍රැන්සිස් පාප් වහන්සේ සිය 2021 පාස්කු පණිවිඩයේ ‘ලෝකය විනාශකාරී වසංගතයකට හසුව සිටින විට පවා ආයුධ සඳහා වියදම් කිරීම’ සම්බන්ධයෙන් ලෝක බලවතුන්ට දොස් පැවරූහ! එහෙත් පාස්කු ඉරිදා ප‍්‍රහාරය පිළිබඳ විමර්ශනය කිරීමේ ජනාධිපති කොමිසමේ පූර්ණකාලීන ජනාධිපති නීතිඥවරයකු විපතට පත් වූවන්ගේ අවශ්‍යතා සොයා බැලීමට යෙදවූ පල්ලියට එළැඹෙන එක්සත් ජාතීන්ගේ මානව හිමිකම් කොමිසමේ සැසිවාරවලට නියෝජිත පිරිසක් යෙදවීමට එයින් බාධාවක් වනු ඇතැයි සිතිය නොහැක.\n\nඑක්සත් ජාතීන්ගේ මානව හිමිකම් කවුන්සිලයේ පසුගිය සැප්තැම්බර් සැසිවාරයේදී එල්ල වූ කිසිදු චෝදනාවකට ශ‍්‍රී ලංකාව ඵලදායී ලෙස පිළිතුරු දුන් බවක් පෙනෙන්නට නැත. ශ‍්‍රී ලංකාවේ සම – කැබිනට් ප‍්‍රකාශක ආචාර්ය රමේෂ් පතිරණ පෙබරවාරි 8 වැනි දින නිවැරදිව ප‍්‍රකාශ කළේ, එක්සත් ජාතීන්ගේ මානව හිමිකම් කවුන්සිලය, එක්සත් ජාතීන්ගේ සංවිධානය හෝ යුරෝපා සංගමය සම්බන්ධයෙන් අපට ආක‍්‍රමණශීලී ආකල්පයක් නොමැති බවයි. ‘‘අපි මේ සියලූම ගෝලීය නියෝජිතායතන සමඟ හොඳ සම්බන්ධයක් පවත්වා ගෙන යන අතර ඔවුන්ගේ ගැටලූ විසඳීමට පියවර ගනිමු” ඔහු කීවේය. එකම ප‍්‍රශ්නය නම් පතිරණ එකතු කළ යුතුව තිබුණේ ගෝලීය ගැටලූ පමණක් නොව ශ‍්‍රී ලංකාවේ සිටින සුළුතර ප‍්‍රජාවන් තුනේ ගැටලූ ද රජය විසින් විසඳනු ඇති බවයි! සඳහන් කළ යුතු තවත් හේතුවක් නම් 7/1/2022 දින රජයේ නියෝජිතයන් සමඟ එක්සත් ජාතීන්ගේ මානව හිමිකම් කොමසාරිස් කාර්යාල නියෝජිතයන් විසින් පැවති රැස්වීමෙන් පසුව රජය විසින් දුන් ලිඛිත පිළිතුරු සහ ප‍්‍රතිචාර සහ එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලයේ කෙටුම්පත් වාර්තාව පිළිබඳ නිරීක්ෂණ මහජනතාවට නිකුත් කර නොමැති වීමය. සමහර විට මෙය එක්සත් ජාතීන්ගේ මානව හිමිකම් පිළිබඳ මහ කොමසාරිස්වරයාට ඒත්තු ගැන්විය හැකි පිළිතුරු රජයට නොමැති නිසා විය හැකිය.\n\nශ‍්‍රී ලංකාවේ විදේශ අමාත්‍යවරයා 2021 සැප්තැම්බර් 14 වැනි දින එක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරයේදී ප‍්‍රකාශ කළේ ත‍්‍රස්තවාදය වැළැක්වීමේ (තාවකාලික විධිවිධාන) පනත (PTA) ”ජාත්‍යන්තර සම්මතයන් සහ හොඳම භාවිතයන්ට අනුකූලව ගෙන ඒම සඳහා” නැවත සලකා බලන බවයි. මේ අනුව, ත‍්‍රස්තවාදය වැළැක්වීමේ පනත ‘ජාත්‍යන්තර සම්මතයන් සහ හොඳම භාවිතයන්’ සමඟ නොගැළපෙන බව අදාළ ජාත්‍යන්තර සංසදයේදී, එක්සත් ජාතීන්ගේ මානව හිමිකම් කවුන්සිලයේදී, ශ‍්‍රී ලංකාව අවිවාදයෙන් පිළිගත්තේය.\n\nසමස්තයක් ලෙස ත‍්‍රස්තවාදය වැළැක්වීමේ පනත ජාත්‍යන්තර නීති සහ ගිවිසුම් බැඳීම් සමඟ නොගැළපෙන බව ඇත්ත වශයෙන්ම ප‍්‍රසිද්ධය. එය ශ‍්‍රී ලංකාවේ ආණ්ඩුක‍්‍රම ව්‍යවස්ථාවේ ඇති මූලික අයිතිවාසිකම් ප‍්‍රතිපාදන උල්ලංඝනය කිරීමකි. ත‍්‍රස්තවාදය වැළැක්වීමේ පනත මූලික වශයෙන් හිංසාකාරී වන අතර, සාක්ෂි ආඥාපනත, දණ්ඩ නීති සංග‍්‍රහය සහ අපරාධ නඩු විධාන සංග‍්‍රහය වැනි පැරණි බි‍්‍රතාන්‍ය පාලනය කළ ආසියාතික රටවල් කිහිපයක වසර 150කට ආසන්න කාලයක් ක‍්‍රියාත්මක කරන ලද විධිවිධාන අභිබවා යයි.\n\nමානව වර්ගයාගේ දන්නා ඉතිහාසය පුරා රාජ්‍ය ත‍්‍රස්තවාදය ඇතුළු ත‍්‍රස්තවාදයේ ආකාර බොහෝ නම් වලින් පැවතුනි! රාජ්‍ය ත‍්‍රස්තවාදයට එරෙහි නීත්‍යානුකූල ප‍්‍රතිරෝධයන් පවා බොහෝ විට ‘ත‍්‍රස්තවාදය’ ලෙස ලේබල් කරන ලදී. ත‍්‍රස්තවාදය වැළැක්වීමේ පනත 1979 දී සංවාදය පසෙකලා පනවන ලදී. ත‍්‍රස්තවාදය වැළැක්වීමේ පනත ක‍්‍රියාත්මක කිරීමෙන් ඉක්බිතිව, ප‍්‍රකාශනයේ නිදහස උල්ලංඝනය කරමින් විසම්මුතික මිනිස් හඬ මර්දනය කිරීමේ තනි ප‍්‍රධාන භූමිකාවක් ඉටු කළේය. එයට එයටම ආවේණික වූ ලක්ෂණ තිබුණි. ඛේදජනක ලෙස එය ත‍්‍රස්තවාදය මුලිනුපුටා දැමීම වෙනුවට එය තවත් පුළුල් කළේය. 30 වසරක ලේ වැගිරුණු යුද්ධයකින් රට අනාථ විය. යුද්ධය පවත්වා ගැනීම සඳහා රටේ ආර්ථික හැකියාවෙන් ඔබ්බට වියදම් කිරීමට සිදු විය. අපගේ සොච්චම් සම්පත් අවසන් වූයේ යුද්ධ අපනයනය කළ රටවල අගනගරවල ය. අද පාලකයන්ට, ගෙවන්න විදේශ විනිමය නැති නිසා ජනතාව එදිනෙදා අත්‍යවශ්‍ය ද්‍රව්‍ය සඳහා පෝලිම්වල රස්තියාදු වෙති.\n\nනමුත් අපි වෙනස් කොට සැලකීමේ ක‍්‍රියාවන් අවසන් කර තිබේද? සිවිල් සමාජ සංවිධාන 40කට වැඩි ප‍්‍රමාණයක් අපරාධ පරීක්ෂණ දෙපාර්තමේන්තුව, ත‍්‍රස්ත විමර්ශන කොට්ඨාශය සහ රාජ්‍ය බුද්ධි අංශ නිලධාරීන් ඇතුළු ආරක්ෂක අංශ කිහිපයකින් හිරිහැර කිරීම් වාර්තා කර ඇති බවත්, සියලූ ආකාරයේ සෝදිසි කිරීම් වහාම නතර කරන ලෙස ඉල්ලා ඇති බවත් එක්සත් ජාතීන්ගේ වාර්තාව පවසයි. ‘‘දෙමළ සහ මුස්ලිම් සුළු ජාතීන් වඩ වඩාත් කොන් කරන බවට එය අනතුරු අඟවයි. ”ඉහළම රාජ්‍ය නිලධාරීන්ගේ භේදකාරී සහ වෙනස් කොට සැලකීමේ වාචාල කතා තවදුරටත් දුරස්වීම සහ ප‍්‍රචණ්ඩත්වය වර්ධනය කිරීමේ අවදානමක් මතු කරයි. COVID-19 සන්දර්භය තුළ සහ 2019 අපේ‍්‍රල් පාස්කු ඉරිදා ප‍්‍රහාරයෙන් පසුව ශ‍්‍රී ලංකාවේ මුස්ලිම් ප‍්‍රජාව වැඩි වැඩියෙන් ඉලක්කය බවට පත්වෙමින් තිබේ”. මේවා ප‍්‍රතික්ෂේප කළ හැකිද? මුස්ලිම්වරුන් තවමත් ඔවුන්ගේ වාසභූමියේ සොහොන් බිම්වල තම ආදරණීය සහ සමීප කොවිඞ් වින්දිතයන්ගේ ආගමික සුසාන අයිතිය ප‍්‍රතික්ෂේප කිරීමෙන් පීඩා විඳිති. අලූත්ම විෂමතාවය නම් මුස්ලිම් පාසල් ළමුන් සඳහා ඉස්ලාම් දහම නැවත ලිවීමට රජය විසින් හසුරුවන අය දරන උත්සාහයයි!\n\nමුස්ලිම්වරුන් රැඩිකල්කරණය කිරීමේ ඊශ‍්‍රායල ව්‍යාපෘතිය ආයෝජකයන් සහ සංචාරකයන් පලවා හරිනු ඇත අප දැන් මේ කරන්නේ මොනවාද? ශ‍්‍රී ලංකාව ඊශ‍්‍රායලය ගෙන්වන්නේ ආරක්ෂක සහ ත‍්‍රස්ත ක‍්‍රියාකාරකම්වලට එරෙහිව රටට උපකාර කිරීමටය. එසේනම් වසර 75ක් පුරාවට පලස්තීනුවන්ගේ රට සාර්ථකව ඔවුන්ට අහිමි කළ රටක ආධාරයෙන් සුළුතර මුස්ලිම් ජනතාව ඉලක්ක කරගෙන දිගටම පීඩනයට ලක් කිරීමද දැන් අරමුණ? ඊශ‍්‍රායලයට ත‍්‍රස්තවාදය තුරන් කිරීමට නොව ත‍්‍රස්තවාදය පවත්වා ගැනීමට විශේෂඥ දැනුමක් ඇති බවට සැකයක් නැත. මක්නිසාද යත් ඊශ‍්‍රායලයේ සහ එක්සත් ජනපදයේ ක‍්‍රියාත්මක වන ආයුධ නිෂ්පාදන කම්හල් සිය\n\nගණනක් දිගටම පවත්වාගෙන යෑමට ඔවුන්ට විශේෂඥ දැනුමක් ඇති නිසාය. ප‍්‍රැන්සිස් පාප්තුමාගේ වචන අමතක නොකරන්න. මෙහි ඊශ‍්‍රායල ප‍්‍රවේශය ‘‘ශ‍්‍රී ලාංකික මුස්ලිම්වරුන් රැඩිකල්කරණය කිරීමේ ඊශ‍්‍රායල ව්‍යාපෘතිය” ලෙස නම් කළ හැක!",
       "URL": "https://divaina.lk/%e0%b6%b8%e0%b7%8f%e0%b6%b1%e0%b7%80-%e0%b7%84%e0%b7%92%e0%b6%b8%e0%b7%92%e0%b6%9a%e0%b6%b8%e0%b7%8a-%e0%b6%9a%e0%b7%80%e0%b7%94%e0%b6%b1%e0%b7%8a%e0%b7%83%e0%b7%92%e0%b6%bd-%e0%b7%83%e0%b7%90/",
       "Category": "visheshanga",
       "Parent URL": "https://divaina.lk/category/visheshanga//page/403/"
}