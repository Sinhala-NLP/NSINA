{
       "Source": "divaina",
       "Timestamp": "June 23, 2023",
       "Headline": "ණය ප්‍රතිව්‍යුහගත කිරීමේ චීන වැඩපිළිවෙළ",
       "News Content": "පසුගිය අප්‍රේල් මාසයේ වොෂින්ටනයේදී පැවැති ශ්‍රී ලංකා ණය ප්‍රතිව්‍යුහගත කිරීමේ රැස්වීමට චීනය නොපැමිණීම ශ්‍රී ලංකාව ඇතුළු ලෝකයේ රටවල් මුහුණ දෙන ණය අර්බුදය පිළිබඳ චීනයේ ආකල්පය මනා ලෙසට ලොවට හෙළි කරන එක් අවස්ථාවකි.\n\nවොෂින්ටනයේ පැවති රැස්වීම ණය ප්‍රතිව්‍යුහගත කිරීමේ සාකච්ඡාවල ආරම්භය සනිටුහන් කළේය. එහිදී පැරිස් සමාජය, ජපානය සහ ඉන්දියාව ඇතුළු ණය හිමි පාර්ශ්වයන් එම සාකච්ඡාවට සහභාගි විය.\n\nප්‍රතිව්‍යුහගතකරණය කිරීම පිළිබඳව සාකච්ඡා කර, ශ්‍රී ලංකාව පෙර නොවූ විරූ අර්බුදයෙන් මුදාගැනීමට ණය හිමියන් අතර එකඟතාවකට පැමිණි බව ජපාන මුදල් ඇමැති ෂුනිචි සුසුකි මහතා මෙහිදී පවසා ඇත. ශ්‍රී ලංකාවේ අර්බුදයට කඩිනම් විසඳුමක් අවශ්‍ය බව පවසමින් සියලුම පාර්ශ්වවලට ඒ වෙනුවෙන් සහභාගී වන ලෙසට ඔහු ඉල්ලා සිටියේය.\n\nආර්ථික අර්බුදයෙන් ශ්‍රී ලංකාව හැකි ඉක්මනින් ගොඩ ඒම සඳහා කඩිනම් ණය විසඳුමක් අවශ්‍ය බව මේ අවස්ථාවට එක්වූ ජාත්‍යන්තර මූල්‍ය අරමුදලෙහි නියෝජ්‍ය කළමනාකාර අධ්‍යක්ෂ කෙන්ජි ඔකමුරා පැවසීය.\n\n“මෙම සාකච්ඡා දියත් කිරීම ණය තිරසාරභාවය යථා තත්ත්වයට පත් කිරීමේ ප්‍රයත්නයන් සඳහා හොඳ සලකුණකි. ශ්‍රී ලංකාව තවමත් ඉතා ගැඹුරු ණය අර්බුදයක ගිලී සිටියි. මෙම අර්බුදයෙන් ශ්‍රී ලංකාවට හැකි ඉක්මනින් ගොඩ ඒම සඳහා කඩිනම් ණය විසඳුමක් ඉක්මනින් අවශ්‍ය වේ” යැයි ඔහු මෙහිදී පැවසීය. කෙන්ජි ඔකමුරා මහතා තවදුරටත් සඳහන් කළේ ණය තිරසාරභාවය ප්‍රතිෂ්ඨාපනය කිරීම සඳහා ණයහිමියන්ගේ සහාය අත්‍යවශ්‍ය බවයි.\n\nමෙම සාකච්ඡා දියත් කිරීම සිදු වූයේ චීනය ජාත්‍යන්තර මූල්‍ය අරමුදල සහ ලෝක බැංකුව විසින් කැඳවූ වටමේස සාකච්ඡාවකින් දිනකට පසු තම ස්ථාවරයේ යම් ලිහිල් බවක් ප්‍රදර්ශනය කිරීමෙන් අනතුරුවය. මෙම සාකච්ඡා වටයේදී අඩු ආදායම්ලාභී රටවලට ණය සහන ලබා දීම සඳහා පුළුල් මාර්ගෝපදේශ සැකසීම අරමුණු බවට පත් විය.\n\nලෝක බැංකුව, අන්තර්ජාතික මූල්‍ය අරමුදල, ලෝක බැංකුවේ සහ G20 කණ්ඩායමේ වත්මන් සභාපතිවරයා ලෙස ඉන්දියාව ඇතුළු පාර්ශව රැසක්, වොෂින්ටනයේ පැවැත්වෙන මූල්‍ය අරමුදලේ රැස්වීම් අතරතුර සංවිධානය කර තිබූ නව ගෝලීය ස්වෛරී ණය වටමේස හමුවේ පළමු රැස්වීමෙන් පසුව ඒකාබද්ධ ප්‍රකාශයක් නිකුත් කරමින් මෙම එකඟතාවන් ප්‍රකාශයට පත් කළේ ය.\n\nකෙසේ වෙතත්, ණය ප්‍රතිව්‍යුහගත කිරීමේ ක්‍රියාවලිය වේගවත් කිරීම සඳහා ලොව විශාලතම ද්විපාර්ශ්වික ණයහිමියා වන චීනයේ කිසිදු කැපවීමක් පිළිබඳ සඳහනක් මෙම ඒකාබද්ධ ප්‍රකාශයේ ඇතුළත් කර නැත.\n\nමෑතකදී ශ්‍රී ලංකාවේ ණය වැඩසටහන පදනම් කරගනිමින් චීනය ප්‍රකාශ කර තිබුණේ, බහුපාර්ශ්වික සංවර්ධන බැංකු ද ණය ප්‍රතිව්‍යුහගතකරණ ක්‍රියාවලීන්හි දී සිදුවන පාඩුවල කොටස්කරුවන් විය යුතු බවයි. චීනය අන්තර්ජාතික ණය පාර්ශවකරුවන්ට එවැනි කොන්දේසියක් පැනවීම ද ප්‍රශ්නකාරී විය හැකිය.\n\nකෙසේ වෙතත්, චීනය තවමත් එම කොන්දේසිය මත රැඳී සිටිනවා ද නැද්ද යන්න පිළිබඳව ද වොෂිංටනයේ දී නිකුත් කෙරුණු ඒකාබද්ධ ප්‍රකාශනයෙන් අදහසක් ලබාගත නොහැකි ය.\n\nමෙම රැස්වීම පැවැත්වුණේ, G20 පොදු රාමුව යටතේ සැම්බියාව, ඝානාව සහ ඉතියෝපියාව සඳහා ණය සහන ගිවිසුම් අවසන් කිරීමේ අඛණ්ඩ ප්‍රමාදයන් හමුවේය.\n\nඑක්සත් ජනපදය සහ අනෙකුත් පාර්ශ්වය බොහෝදුරට මෙම ප්‍රමාදයන්ට දොස් පවරන්නේ, මේ වන විට ලෝකයේ විශාලතම ද්විපාර්ශ්වික ණයහිමියා වන චීනය විසින් ණය ප්‍රතිව්‍යුහගතකරණය කිරීමේ ක්‍රියාවලීන් දිගින් දිගටම ඇදගෙන යෑම සහ පෞද්ගලික අංශයේ ණය හිමියන් මෙම ක්‍රියාවලීන්ට සම්බන්ධවීමට දක්වන අකැමැත්ත සම්බන්ධයෙනි.\n\nඝානාව, සැම්බියාව සහ ඉතියෝපියාව මෙම ක්‍රියාවලියේ විවිධ අදියරවල පවතින නමුත්, G20 රාමුව යටතේ සුදුසුකම් නොලබන මැදි ආදායම් රටක් වන ශ්‍රී ලංකාව පසුවන්නේ වෙනම ණය ප්‍රතිව්‍යුහගතකරණ සැලැස්මක් යටතේ ය. එමනිසා, මූල්‍ය සහතිකයක් ලබාදීමට චීනය විසින් මෑතක දී ඇතිකරගත් එකඟතාව ධනාත්මක පියවරක් ලෙස වොෂිංටනයේ රැස්ව සිටින ඇතැම් පාර්ශ්වයන් විසින් සලකා ඇත. එහෙත් පාර්ශ්ව බහුතරය මතුකර ඇති ගැටලුව වන්නේ එම මූල්‍ය සහතිකයේ ප්‍රමාණවත්භාවය පිළිබඳව ය.\n\nකෙසේ වෙතත් නොවිසඳුණු කාරණා සැලකිල්ලට ගෙන එම සාකච්ඡා ඉදිරි මාස කිහිපය තුළ ද දිගටම පැවැත්වෙනු ඇති බවට අනුමාන කළ හැකිය. ණය ප්‍රතිව්‍යුහගත කිරීම සඳහා චීනයේ නම්‍යශීලී බව තවමත් ප්‍රශ්නකාරී බව ඊට හේතුවයි.\n\nණය ප්‍රතිව්‍යුහගත කිරීමේ වැඩපිළිවෙළ තවදුරටත් දිග්ගැසෙන සාකච්ඡා මත පදනම් වීමට ප්‍රධාන හේතුව එම වැඩපිළිවෙළ සඳහා දක්වන චීනයේ මන්දගාමී ප්‍රතිචාරයයි. මේ හේතුවෙන් ශ්‍රී ලංකාව සහ සැම්බියාව වැනි රටවල් දැඩි ආර්ථික අර්බුදයෙන් ගොඩ ඒමට දරන ප්‍රයත්නයේ මූලික අවධියේ තවමත් පසු කරයි.\n\nශ්‍රී ලංකාව සහ අනෙකුත් ණය හිමියන්ට චීනය ණය ප්‍රතිව්‍යුහගත කිරීමේ සාකච්ඡා සඳහා සහභාගී වීමේ අවශ්‍යතාවය දැඩිව හඳුනා ගෙන ඇත. කෙසේවෙතත් ශ්‍රී ලංකාවට චීනය සමග වෙන් වූ ණය ප්‍රතිව්‍යුහගත කිරීමේ වැඩපිළිවෙළක් ක්‍රියාත්මක කරවීමට කිසිදු අවශ්‍යතාවක් නොතිබිය යුතුය. ඊට හේතුව, අනෙකුත් ණය හිමියන් ද වෙන් වූ එවැනි වැඩපිළිවෙළක් යෝජනා කළහොත් එය වැරැදි පූර්වාදර්ශයක් වී ණය ප්‍රතිව්‍යුහගත කිරීමේ වැඩසටහන අර්බුදකාරී තත්ත්වයට පත් වීමට ඉඩ ඇති බැවිනි. ණය හිමියන් අතර පොදු වැඩපිළිවෙළක් නොමැතිව එය තවදුරටත් කල් යෑමට එය හේතුවක් වනු ඇත.\n\nමේ අතර, ශ්‍රී ලංකාව ලබාගෙන ඇති ණය වෙනුවෙන් ස්වාභාවික සම්පත් හුවමාරු කරගැනීම සම්බන්ධයෙන් ඉල්ලීමක් ඉදිරිපත් වුවහොත් එවැන්නක් පිළිබඳව සලකා බැලීමට සූදානම් බව ශ්‍රී ලංකා මහ බැංකු අධිපති ආචාර්ය නන්දලාල් වීරසිංහ පවසා ඇත.\n\nණය වෙනුවෙන් ස්වාභාවික සම්පත් හුවමාරු කරගැනීම යනු, මූල්‍ය අර්බුදයන්ට ලක්ව ඇති රටවල දේශගුණ විපර්යාස නිසා බලපෑම් එල්ලවන ස්වාභාවික සම්පත් සහ ජෛව විවිධත්වයෙන් යුතු ස්වභාවික සම්පත් ආරක්ෂා කිරීමේ ක්‍රියාවලියට අදාළ රටවලට ණය ලබාදී ඇති පාර්ශ්වයන් මැදිහත්වීම යි.\n\nඑම ස්වාභාවික සම්පත් ආරක්ෂා කිරීමට ණයහිමියන් මූල්‍යාධාර ලබාදෙනු ලැබේ. ඒ වෙනුවෙන් ණය ලබාගෙන ඇති රාජ්‍යයන් ‘යම් කැපවීමක්’ සිදු කළ යුතු ය. මේ වන විටත් බාබඩෝස්, බෙනින් සහ සීෂෙල්ස් ආදී රාජ්‍යයන් කිහිපයක් එවැනි හුවමාරු වැඩසටහන් සඳහා සිය ණය හිමියන් සමග ගිවිසුම් අත්සන් කර ඇත. ශ්‍රී ලංකාවේ ප්‍රධානම ණය හිමිකරුවා වන චීනය ඩොලර් බිලියන 7.4ක ණයක් ලංකාවට ලබා දී තිබේ. ඉන් ඩොලර් බිලියන 4කට වඩා ප්‍රමාණයක ණය ලබා ලංකාවට ලබා දී ඇත්තේ චීන එක්සීම් බැංකුව විසිනි.\n\nණය ප්‍රතිව්‍යුහගත කිරීමට ඉදිරිපත් වූ පළමු රට ඉන්දියාව අර්බුදකාරී තත්ත්වයක පසුවන තම අසල්වැසි රාජ්‍යය වන ශ්‍රී ලංකාවේ ණය බර ලිහිල් කිරීමට ඉන්දියාව කැපවී සිටින බවට ජාත්‍යන්තර මූල්‍ය අරමුදල පසුගිය ජනවාරි මස නිවේදනය කළේය.\n\nජාත්‍යන්තර මූල්‍ය අරමුදලේ ආධාර ලබන වැඩසටහනට අදාළව ශ්‍රී ලංකාව සම්බන්ධයෙන් ණය හිමියකු ලෙසට සුබදායී ප්‍රතිචාරයක් දැක්වූ පළමු රාජ්‍ය බවට ඉන්දියාව පත්වී ඇත.\n\nජාත්‍යන්තර විශ්ලේෂකයින් පවසන්නේ සැම්බියාවේ ණය ප්‍රතිව්‍යුහගත කිරීම සමඟ චීනයේ හැසිරීම චීනය සමඟ ණය ප්‍රතිව්‍යුහගත කිරීමේ ගනුදෙනුවක දී ශ්‍රී ලංකාවට අපේක්ෂා කළ හැකි දේ පිළිබඳ අවබෝධයක් ලබා දෙන බවයි.\n\nසැම්බියාව 2020 නොවැම්බරයේ ණය පැහැර හරින ලද අතර 2021 දෙසැම්බර් මාසයේදී ජාත්‍යන්තර මූල්‍ය අරමුදල සමග මූලික මට්ටමේ ගිවිසුමක් ඇති කරගැනීමට කටයුතු කරන ලදි. නමුත් ජාත්‍යන්තර මූල්‍ය අරමුදල ඊට අනුමැතිය ලබා දුන්නේ මෑතකදී සමස්ත ණය ප්‍රමාණයෙන් කොටසක් පමණක් ප්‍රතිව්‍යුහගත කිරීමට චීනය එකඟතාව පළකිරීමත් සමඟ ය.\n\nශ්‍රී ලංකාවේ මුළු ජාත්‍යන්තර ණයවලින් 10% ක් පමණ ලබා ගෙන ඇත්තෙ චීනය මගිනි. එම ප්‍රමාණය ඇමරිකානු ඩොලර් බිලියන 7.3 ක් පමණ වේ. ජපානය ඩොලර් බිලියන 2.7 ක් සහ ඉන්දියාව ඩොලර් බිලියන 1.7 ක් ණය ලබා දී ඇත. ශ්‍රී ලංකා රජයේ වාර්තා අනුව ජූනි මස අවසානයේදී රටේ විදේශ ණය ප්‍රමාණය ඩොලර් බිලියන 46.6 ක් හෙවත් රටේ දළ දේශීය නිෂ්පාදිතයෙන් 70% ක් පමණ විය.\n\nඒ අනුව ශ්‍රී ලංකාවේ ණයවලින් සියයට 10 ක් පමණ චීනයෙන් ලබා ගෙන ඇත. එය මුළු ණය ප්‍රමාණයෙන් කුඩා ප්‍රතිශතයක් ලෙසට පෙන්නුම් කළත් ණය ප්‍රතිව්‍යුහගත කිරීම සඳහා චීනයේ අනුමැතිය තීරණාත්මක විය. ජාත්‍යන්තර මූල්‍ය අරමුදල සඳහා චීනයේ යහපත් ප්‍රතිචාර මුල සිට සුබවාදීව නොලැබීම ශ්‍රී ලංකාවේ ණය ප්‍රතිව්‍යුහගත කිරීමේ වැඩපිළිවෙළ දිගින් දිගටම කල් යෑමට එක් හේතුවක් වී ඇති බව මෙයින් පැහැදිලි වේ.\n\n● ලලිත් ගුණසේකර",
       "URL": "https://divaina.lk/%e0%b6%ab%e0%b6%ba-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%80%e0%b7%8a%e0%b6%ba%e0%b7%94%e0%b7%84%e0%b6%9c%e0%b6%ad-%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%9a-2/",
       "Category": "visheshanga",
       "Parent URL": "https://divaina.lk/category/visheshanga//page/75/"
}