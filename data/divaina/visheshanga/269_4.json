{
       "Source": "divaina",
       "Timestamp": "September 18, 2022",
       "Headline": "ලාබෙකුත් නැතුව මිලියන තිස්තුන්දාහක් ගෙවන ආණ්ඩුවේ බිල්ඩින්",
       "News Content": "රජයේ ආයතනවල කටයුතු පවත්වාගෙන යෑමට අවශ්‍ය ගොඩනැගිලි පහසුකම් ලබාගැනීමේ දී රජයට විශාල මුදලක් වාර්ෂිකව වැයකිරීමට සිදුවී තිබේ. මේ අතර රාජ්‍ය ආයතන විසින් බාහිර පාර්ශ්වයන්ගෙන් ද බදු පදනම මත ගොඩනැගිලි පහසුකම් ලබාගන්නා අතර ඒ සඳහා ද අතිවිශාල බදුකුලියක් ගෙවීමට සිදුවී ඇත. ජාතික විගණන කාර්යාලය මගින් කරනු ලැබ ූවිගණනයකට අනුව පසුගිය කාලයේ දී අමාත්‍යාංශ, දෙපාර්තමේන්තු, සංස්ථා හා සමාගම් ඇතුළු රාජ්‍ය ආයතන 71ක් විසින් බදු පදනම යටතේ ගොඩනැගිලි 513ක් ලබාගෙන තිබුණි. මින් රාජ්‍ය ආයතන 49ක් විසින් පුද්ගලික අංශයෙන් බදු පදනම යටතේ ගොඩනැගිලි 349ක් ලබාගෙන තිබූ අතර ප්‍රතිශතයක් වශයෙන් ගතහොත් එය සියයට 68කි.\n\nමින් අමාත්‍යාංශ 12ක් තම කටයුතු කරගෙන යෑම සඳහා පුද්ගලික පාර්ශ්වයන්ගෙන් බදුපදනම මත ගොඩනැගිලි 59ක් ලබාගෙන තිබීම ද විශේෂත්වයෙකි. මේ සඳහා මාසිකව ගෙවා ඇති බදු කුලිය රුපියල් මිලියන 33කි. එමෙන්ම රජයේ දෙපාර්තමේන්තු 11ක් විසින් ගොඩනැගිලි ඒකක 142ක් බදු පදනම මත ලබාගෙන තිබූ අතර මේ අතුරින් සියයට 86ක්ම පුද්ගලික පාර්ශ්වයන්ගෙන් ලබාගත් ගොඩනැගිලි විය. මෙකි තොරතුරු අනුව ඉතා ඉහළ බදු කුලියක් ගෙවා පුද්ගලික පාර්ශ්වයන්ගෙන් ගොඩනැගිලි පහසුකම් ලබාගැනීමට රජයේ ආයතන විශාල සංඛ්‍යාවක් කටයුතු කර තිබුණි. ඒ විතරක් නොව කිසිදු ආදායම් ඉපයීමක් සිදුනොකරන අමාත්‍යාංශ දෙපාර්තමේන්තු හා ආයතන විසින් විවිධ පාර්ශ්වයන්ගෙන් ලබාගත් ගොඩනැගිලි සඳහා බදු කුලී වශයෙන් ඉකුත් වර්ෂ 05ක කාලය තුළ රජය විසින් රුපියල් මිලියන 33,023ක් වැයකොට තිබුණි.\n\nමේ අතර ඇතැම් රාජ්‍ය ආයතන විසින් බදු පදනම මත ගොඩනැගිලි පහසුකම් ලබාගැනීමේ දි රජයේ තක්සේරු මුදලට වඩා වැඩිපුර බදු කුලී ගෙවා තිබුණි. ඒ විතරක් නොව රජයේ කාර්යයන් සඳහා ගොඩනැගිලි බදු පදනම මත ලබාගැනීමේ දී රජයේ තක්සේරු දෙපාර්තමේන්තුවේ තක්සේරු කිරීමකින් තොරව ද බදු කුලී ගෙවා තිබුණි. රාජ්‍ය ආයතන විසින් බදුපදනම යටතේ ලබාගත් ගොඩනැගිලි අතුරින් බදු කුලිය රජයේ තක්සේරු දෙපාර්තමේන්තුව මගින් තක්සේරුකොට තිබුණේ ගොඩනැගිලි 122ක් සඳහා පමණි. ඉන් සියයට 76ක ගොඩනැගිලි බදු කුලිය තක්සේරු දෙපාර්තමේන්තුව මගින් තක්සේරුකොට නොතිබුණි.\n\nජාතික ලොතරැයි මණ්ඩලය ද තක්සේරු වටිනාකමට වඩා වැඩිපුර බදු කුලී ගෙවනු ලැබූ ආයතනයකි. ලොතරැයි මණ්ඩලය විසින් පවත්වාගෙන යනු ලබන කාර්යාල ගොඩනැගිල්ල සඳහා තක්සේරු වටිනාකමට වඩා රුපියල් 4,369,125 ක මාසික කුලියක් වැඩිපුර ගෙවා තිබුණි. මෙම ගෙවීම නිසා ඉකුත් මාස 33 ක කාලය තුළ බදු කුලී වශයෙන් රුපියල් විසිහත්කෝටි හැටලක්ෂපනස්දහස් දෙසියපනහක වැඩිපුර මුදලක් (276,050,250) ගොඩනැගිල්ලේ බදුකරු වෙත ලොතරැයි මණ්ඩලය මගින් ගෙවා තිබුණි. ජාතික ලොතරැයි මණ්ඩලය පවත්වාගෙන යන ගොඩනැගිලිවල තක්සේරු වාර්තා අනුව මාසික බදු කුලිය රුපියල් 37,50000කි. එහෙත් මාසිකව බදු කුලී වශයෙන් රුපියල් 8,119,125ක මුදලක් ගෙවන අතර මේ නිසා තක්සේරු වටිනාකමට වඩා රුපියල් 4,369,125ක මාසික බදු කුලියක් වැඩිපුර ගෙවා තිබුණි.\n\n2018 වර්ෂයේ සැප්තැම්බර් මස 01 දින සිට 2021 වර්ෂයේ ජුනි මස 30 දක්වා කාලසීමාව තුළ මෙකී බදු කුලිය ගෙවා තිබුණි. ජාතික ලොතරැයි මණ්ඩලය අංක 32, මුදලිගේ මාවත කොළඹ 01 යන ස්ථානයේ බදු පදනම මත ලබාගත් වර්ග අඩි 30,890 ක ප්‍රමාණයක් වූ ගොඩනැගිලිවල පවත්වාගෙන යයි. ලොතරැයි මණ්ඩලය සතුව වොක්ෂෝල් වීදියේ පර්චස් 112.5ක ඉඩමක් පවතී. එහි ස්ථිර කාර්ය ගොඩනැගිල්ලක් ඉදිකිරීම සඳහා මූලික සැලසුම් සඳහා නාගරික සංවර්ධන අධිකාරිය මගින් අනුමැතිය ලබාගෙන ඇතත් එම ඉදිකිරීම සිදුකිරීම ප්‍රමාදවීම නිසා මේ අයුරින් අධික බදු කුලියක් ගෙවීමට සිදුවී තිබුණි.\n\nමේ අයුරින් සෞඛ්‍ය අමාත්‍යාංශය මගින් ද අමාත්‍යාංශය සතු ගොඩනැගිලි ප්‍රමාණවත් නොවීම නිසා බදු පදනම මත ශ්‍රී සංඝරාජ මාවත කොළඹ 10 ලිපිනයේ පිහිටි ගොඩනැගිල්ලක් කුලියට ගෙන තිබුණි. තක්සේරු දෙපාර්තමේන්තුව මගින් ලබාගත් තක්සේරු වාර්තාව අනුව මාසික කුලිය රුපියල් 5,770,000 කි. ගොඩනැගිල්ලේ අලුත්වැඩියාව හා වරිපනම් බදු ගොඩනැගිල්ලේ හිමිකරු විසින් දැරිය යුතු බවට හා වසර 02 කාලයක් සඳහා බදු කුලිය නොවෙනස්ව ගෙවීමට කොන්දේසි ඇතුළත් කරගන්නා ලෙස තක්සේරු වාර්තාවේ සඳහන්කොට තිබුණි.\n\nසෞඛ්‍ය අමාත්‍යාංශය මගින් 2018 වර්ෂයේ අගෝස්තු මස 01 වැනි දින සිට 2020 ජුලි මස 31 දින දක්වා වසර දෙකක කාලසීමාවක් සඳහා මෙම ගොඩනැගිල්ල කුලියට ගෙන තිබුණි. අමාත්‍යාංශය විසින් තක්සේරු වාර්තාව කුණු කූඩයට දමා පළමු වර්ෂය සඳහා මාසික කුලිය රුපියල් 9,487,500ක් හා දෙවන වර්ෂය සඳහා මාසික කුලිය රුපියල් 10,436,250ක් ලෙස බදු කුලී ගෙවීමට ගිවිසුම්ගතව තිබුණි. ඒ අනුව මෙකී ගොඩනැගිල්ල සඳහා වර්ෂ දෙකක කාලය සඳහා ගෙවා ඇති බදු කුලිය රුපියල් 239,085,000කි. ඒ අනුව තක්සේරු වාර්තාවේ මාසික තක්සේරු කුලිය ඉක්මවා මසකට රුපියල් 3,717,500 බැගින් පළමු වර්ෂය සඳහා පමණක් රුපියල් 44,610,000ක් වැඩිපුර කුලී ලෙස ගෙවා තිබුණි. එමෙන්ම සෞඛ්‍ය අමාත්‍යාංශය මගින් මෙම ගොඩනැගිල්ල 2020 වර්ෂයේ අගෝස්තු මස 01 වැනිදින සිට 2022 ජුලි 31 දක්වා වසර 02 කාලයක් සඳහා නැවත කුලියට ගෙන තිබුණි. මෙකී ගොඩනැගිල්ල සඳහා වසරකුත් මාස 05ක් සඳහා ගෙවා ඇති බදු කුලිය රුපියල් 177,520,612කි. තක්සේරු වාර්තාව අනුව ගොඩනැගිල්ලේ අලුත්වැඩියාව හා වරිපනම් බදු ගොඩනැගිල්ලේ හිමිකරු විසින් දැරිය යුතු බව සඳහන් වුවද ඒ පිළිබඳ කිසිදු සැලකිල්ලක් නොදක්වා, වසර 03ක් හා මාස 05 ක කාලයක් සඳහා ගොඩනැගිල්ලේ නඩත්තුව වෙනුවෙන් රුපියල් 20,830,293ක මුදලක් ගොඩනැගිල්ලේ නඩත්තුව වෙනුවෙන් බදුකරුට ගෙවා තිබුණි. මෙකී ගොඩනැගිල්ල සඳහා බදු කුලිය ගෙවන අතර බදුකරුට ගොඩනැගිල්ලේ නඩත්තු කටයුතු සඳහා කෝටි දෙකක මුදලක් ලබාදීමට සෞඛ්‍ය අමාත්‍යාංශය මගින් කටයුතු කිරීම විමතියට කරුණකි. මෙකී මුදල් ජනතාවගේ බදු මුදල් බව මේ සඳහා වගකිවයුතු බලධාරින් තේරුම්ගත යුතුය. බන්ධනාගාර ප්‍රතිසංස්කරණ පුනරුත්ථාපන නැවත පදිංචිකිරීමේ හා හින්දු ආගමික කටයුතු පිළිබඳ හිටපු අමාත්‍යවරයාගේ සංකල්පයකට අනුව අමාත්‍යංශය හා ඒ යටතේ ඇති සියලුම ආයතන එක් ගොඩනැගිල්ලකට ගෙන ඒම සඳහා ගොඩනැගිල්ලක් බදු පදනම මත කුලියට ගෙන තිබුණි. ඒ 2016 වර්ෂයේ මැයි මස 10 වැනි දින සිට වර්ෂ දෙකක කාලයක් සඳහාය. මෙකී ගොඩනැගිල්ලේ මාසික කුලිය වශයෙන් තක්සේරු දෙපාර්තමේන්තුව මගින් තක්සේරුකොට තිබුණේ රුපියල් මිලියන 03කි. එහෙත් මෙකී තක්සේරුව නැවත සලකා බලන ලෙස අමාත්‍යාංශයේ ලේකම්වරයා විසින් කරනු ලැබූ ඉල්ලීමට ප්‍රතිචාර දක්වමින් මසකට රුපියල් මිලියන 4.2 දක්වා කුලී මුදල වැඩිකර තිබුණි. එහෙත් බදුකරු විසින් ඉදිරිපත් කරනු ලැබූ ලංසු වටිනාකමට ගොඩනැගිල්ල කුලියට ගැනීම හේතුවෙන් වර්ෂ දෙකක කාලයක් සඳහා රුපියල් 21,348,000ක මුදලක් වැඩිපුර ගෙවීමට සිදුවී තිබුණි.\n\nමේ අයුරින් ඇතැම් රාජ්‍ය ආයතන රජයේ තක්සේරු මුදලට වඩා අධික බදු කුලියක් ගොඩනැගිලි බදු පදනම මත ලබාගැනීම වෙනුවෙන් බාහිර පාර්ශ්වයන් වෙත ගෙවා තිබුණි. ඒ විතරක් නොව රාජ්‍ය ආයතන සඳහා සේවාවන් ලබාගැනීම සඳහා පැමිණෙන මහජනතාවට සේවා ලබාගතයුතු අංශ විධිමත් පරිදි ස්ථානගත වී තිබිය යුතුය. අදාළ කාර්යන් ඉටුකරගන්නා තෙක් එම ආයතන තුළ රැදි සිටීම සඳහා ප්‍රමාණවත් ඉඩකඩ පහසුකම් ආපනශාලා හා වැසිකිළි පහසුකම් වැනි අවශ්‍යතා ප්‍රමාණවත්ව තිබිය යුතුය. එහෙත් රාජ්‍ය ආයතන 89ක් විසින් භාවිතා කරනු ලබන ගොඩනැගිලි 434 සඳහා සේවාලාභීන්ට ප්‍රමාණවත් පරිදි පහසුකම් නොතිබුණි. මේ අතුරින් රාජ්‍ය ආයතන 36ක් විසින් බදු පදනම යටතේ ලබාගත් ගොඩනැගිලි 170ක් ද විය. මේ සඳහා මාසික බදු කුලී ලෙස රුපියල් 45,352,308ක මුදලක් ගෙවා තිබුණි. සේවාලාභීන්ට ප්‍රමාණවත් පරිදි පහසුකම් නොතිබූ ගොඩනැගිලි 129ක් පුද්ගලික පාර්ශ්වයන්ගෙන් බදු පදනම මත ලබාගෙන තිබූ අතර ඒ සඳහා මාසික බදු කුලී ලෙස රුපියල් 42,324,095ක මුදලක් ගෙවා තිබුණි. විශාල බදු කුලී මුදලක් ගෙවා පුද්ගලික පාර්ශ්වයන්ගෙන් ගොඩනැගිලි කුලී පදනම මත ලබාගෙන තිබුණ ද සේවාලාභීන් සඳහා පහසුකම් ප්‍රමාණවත් වීම කෙරෙහි බලධාරීන්ගේ අවධානය යොමුවී නොතිබුණි.\n\nඒ විතරක් නොව සෑම රජයේ ආයතනයකම සනීපාරක්ෂක හා බැවුම් ප්‍රවේශමාර්ග ඇතුළු ආබාධිත ප්‍රවේශ පහසුකම් තිබිය යුතුය. විගණන වාර්තාවේ සඳහන් ආකාරයට ආබාධිත ප්‍රවේශ මාර්ග නොමැතිව ඇති කාර්යාල සංඛ්‍යාව 617කි. ගබඩා 40කි. පුහුණු මධ්‍යස්ථාන 11කි. ප්‍රදර්ශනාගාර 04කි. වෙනත් අවශ්‍යතා 82ක් ලෙස සමන්විතව තිබුණි.. රාජ්‍ය ආයතන 52ක් විසින් බදු පදනමට ලබාගත් ගොඩනැගිලි 325ක් සඳහා ආබාධිත ප්‍රවේශමාර්ග නොතිබූ අතර එහෙත් එකී ගොඩනැගිලි සඳහා මාසික බදු කුලිය ලෙස රුපියල් 52,357,603 ක මුදලක් ගෙවා තිබුණි. මෙකී ගොඩනැගිලි අතුරින් පුද්ගලික පාර්ශ්වයන්ගෙන් ලබාගෙන තිබූ ගොඩනැගිලි සංඛ්‍යාව 245කි. ඒ සඳහා මාසික බදුකුලිය ලෙස රුපියල් 46,046,384ක මුදලක් ගෙවා තිබුණි. එමෙන්ම රාජ්‍ය ආයතන 92 විසින් භාවිතාකරණු ලබන ගොඩනැගිලි 427ක් සදහා ප්‍රමානවත් පරිදි රථගාල් කිරිම සදහා පහසුකම් නොතිබුණි. ඒ අතුරින් රථගාල් පහසුකම් ප්‍රමාණවත් නොමැති ගොඩනැගිලි 202ක් රාජ්‍ය හා පුද්ගලික අංශයෙන් බදුපදනම මත ලබාගෙන තිබුණි. ඒ සඳහා මාසික බදු කුලී ලෙස රුපියල් 49,703 440 මුදලක් ගෙවා තිබූ අතර මින් පුද්ගලික පාර්ශ්වවලින් බදු පදනම මත ලබාගත් ගොඩනැගිලි සංඛ්‍යාව 164කි. ඒ සඳහා මාසික බදු කුලී ලෙස ගෙවා ඇති මුදල රුපියල් 45,379,552කි.\n\nමේ අතර රාජ්‍ය ආයතන 12ක් විසින් ගොඩනැගිලි 123ක් පසුගිය කාලයේ දී රාජ්‍ය හා පුද්ගලික පාර්ශ්වයන්ට බදු පදනම මත ලබා දී තිබුණි. මින් රාජ්‍ය ආයතන 08ක් විසින් පුද්ගලික පාර්ශ්ව වෙත ගොඩනැගිලි 85ක් බදු පදනම මත ලබාදි තිබුණද ඉන් සියයට 95ක් පමණ අදාළ බදු කුලී වටිනාකම තක්සේරුකොට නොතිබුණි. එමෙන්ම ඇතැම් රාජ්‍ය ආයතන විසින් පුද්ගලික හා රාජ්‍ය අංශය සඳහා ලබාදුන් ගොඩනැගිලි සඳහා බදු කුලී නිසි ලෙස අයකර ගෙන නොතිබුණි. මේ අතර බදු කුලී නොගෙවා පොලු තිබූ පුද්ගලික ආයතන ද විශාල සංඛ්‍යාවකි. ආහාර කොමසාරිස් දෙපාර්තමේන්තුව විසින් පසුගිය කාලයේ දී රාජ්‍ය හා පුද්ගලික ආයතන වෙත බදු පදනම යටතේ ගබඩා 66ක් රාජ්‍ය හා පුද්ගලික අංශය වෙත ලබා දි තිබුණි. මේ සඳහා හිඟ ගබඩා කුලී වශයෙන් එකී ආයතනවලින් රුපියල් දසකෝටි අනූහතරලක්ෂ හැත්තෑහයදහස් තිස්නමයක මුදලක් (109,476,039) අයවීමට තිබුණි.\n\nමෙම හිඟ කුලී වටිනාකම තුළ හිඟ කුලිය මාස තුන ඉක්මවූ ගබඩා 16ක් වෙනුවෙන් අයවිය යුතු මුදල රුපියල් 36,647,433කි. අනික් කාරණය වන්නේ බදු කුලි පදනම මත ලබාගත් ගොඩනැගිලි ඇතැම් රාජ්‍ය ආයතන විසින් ඵලදායි ලෙස භාවිතයට ගෙන නොතිබුණි. ශ්‍රී ලංකා ප්‍රමිති ආයතනය විසින් වර්ගඅඩි 3336ක ගොඩනැගිල්ලක් බදුපදනම මත ලබාගෙන තිබුණි. එහෙත් එම ගොඩනැගිල්ල තුළ සේවය සඳහා යොදවා තිබුණේ නිලධාරින් තිදෙනෙකි. එකී ගොඩනැගිල්ල සඳහා නිලධාරින් තිදෙනකු වෙනුවෙන් අනාර්ථිකව බදු ගෙවා තිබූ අතර බදු පදනම මත ලබාගත් ගොඩනැගිල්ල ආසන්නයේ ප්‍රමිති ආයතනයට අයත් තවත් ගොඩනැගිල්ලක් පිහිටා තිබුණි. එම ගොඩනැගිල්ලේ ඉඩකඩ ප්‍රමාණවත්ව නොතිබූ අතර අවම ඉඩකඩ පහසුකම් යටතේ නිලධාරීන් 307 දෙනෙකු සේවය සඳහා යොදවා තිබුණි. ඒ විතරක් නොව අක්කර 23ක ඉඩමක් ප්‍රමිති ආයතනය සතුව පැවතිය ද ගොඩනැගිලි පහසුකම් සපයාගැනීමට කටයුතු කර නොතිබුණි.\n\nඒ විතරක් නොව බදු පදනම මත ලබාගත් ගොඩනැගිලි නිසි අයුරින් ප්‍රයෝජනයට ගෙන නොතිබූ අතර ඒවා ඵලදායී ලෙස භාවිතයට ගෙන නොතිබුණි. වී අලෙවි මණ්ඩලය මින් එක් රාජ්‍ය ආයතනයකි. වී අලෙවි මණ්ඩලයේ ප්‍රාදේශීය කාර්යාල 07ට අයත් ගබඩා සංඛ්‍යාව 315කි. ඒවායේ ධාරිතාවය මෙට්‍රික් ටොන් 310,720කි. එහෙත් මෙම වර්ෂයේ මාර්තු මස 31 වැනි දින වනවිට මෙකී ගබඩා ධාරිතාවයෙන් ප්‍රයෝජනයට ගෙන තිබුණේ සියයට 24කි. 2021/2022 මහ කන්නයේ දී වී තොග නොලැබීම හේතුවෙන් ගබඩා 87ක් හා අබලන් තත්ත්වයේ පැවති ගබඩා 23 ප්‍රයෝජනයට නොගෙන තිබුණි. 2018 /2019 මහ කන්නයේ දී මුළු වී අස්වැන්නෙන් සියයට 10ක වී මිලදී ගැනීම සඳහා වී අලෙවි මණ්ඩලය සතු ගබඩා ධාරිතාවයක් පැවතුණි. එහෙත් එම කන්නයේ දි මුළු වී අස්වැන්නේ මිලදි ගෙන තිබුණේ සියයට 1ක් පමණි. ගබඩා ධාරිතාවයෙන් ප්‍රයෝජනයට ගෙන තිබුණේ සියයට 15කි. වී අලෙවි මණ්ඩලය සතු ගබඩා දීර්ඝ කාලයක සිට නිසි අයුරින් ප්‍රයෝජනයට ගෙන නොතිබූ බවද විගණනය මගින් අනාවරණය කොට තිබුණි.\n\nලලිත් චාමින්ද",
       "URL": "https://divaina.lk/%e0%b6%bd%e0%b7%8f%e0%b6%b6%e0%b7%99%e0%b6%9a%e0%b7%94%e0%b6%ad%e0%b7%8a-%e0%b6%b1%e0%b7%90%e0%b6%ad%e0%b7%94%e0%b7%80-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-%e0%b6%ad%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/269/"
}