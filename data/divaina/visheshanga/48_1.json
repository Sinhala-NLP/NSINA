{
       "Source": "divaina",
       "Timestamp": "August 6, 2023",
       "Headline": "ජනපතිගේ ‘අරගලය’ නිසා කට්ට කන පක්ෂයක්",
       "News Content": "13 වන ව්‍යවස්ථා සංශෝධනය පිළිබඳ සමාජයේ පුළුල් කථිකාවක් නිර්මාණය වී තිබූ පසුගිය සතිය ජනාධිපති රනිල් වික්‍රමසිංහට ද කාර්යබහුල සතියක් විය. ජනාධිපති රනිල් වික්‍රමසිංහ ද සිටියේ මේ බලය බෙදීමේ ප්‍රශ්නය ඇතුළාන්තයේ ය. ඒ අතර රාජ්‍ය තාන්ත්‍රික හමුවීම් කීපයක් ද පසුගිය සති අන්තයේ සිදුවිය.\n\nජනාධිපති රනිල් පසුගිය සෙනසුරාදා අලුයම ප්‍රංශ ජනාධිපති එම්මානුවෙල් මැක්‍රෝන් මහතා මුණගැසුනේ හදිසියේ යොදාගත් හමුවීමක් ලෙසයි. කෙසේ වෙතත් එය රාජ්‍ය තාන්ත්‍රික වශයෙන් ගත් කල රටට ඉතා වටිනා කාරණාවක් වූහ. සෙනසුරාදා දවසේත් තවත් එවැනිම සුවිශේෂී වටිනාකමක් ඇති රාජ්‍ය අමුත්තෙක් ජනාධිපති හමුවන්නට පැමිණ සිටියේය. ඒ ජපන් විදේශ ඇමැති හයාෂි යොෂිමාශා මහතා ය. සති අන්තයේ පුවත්පත් හා රාජ්‍ය මාධ්‍ය මේ හමුවීම් දෙකම හුවා දක්වා තිබුණේ රටක් වශයෙන් ගත් කල අපට බොහෝ සුබවාදී ප්‍රතිඵල අත්පත් කර දෙන්නට සමත් හමුවීම් දෙකක් ලෙසය. එහෙත් ඒවා විවිධ සමාජ මාධ්‍යයන් ඔස්සේ දැඩි විවේචනයන්ට ලක්ව තිබුණු ආකාරය ද අපට දැකගත හැකි විය.\n\nකෙසේ වෙතත් ඒ වන විට රට ඇතුළේ වැඩි දෙනකුගේ අවධානය දිනාගත් උණුසුම් මාතෘකා කිහිපයක්ද තිබිණි. ඒ අතරින් එක් උණුසුම් මාතෘකාවක් ලෙස දහතුන්වන ව්‍යවස්ථා සංශෝධනය පිළිබඳ කථිකාව කැපී පෙනුණි.\n\n● ජනාධිපති රනිල්ගේජනවරම ප්‍රශ්නයක්…\n\nදහතුන් වන ව්‍යවස්ථා සංශෝධනය බලාත්මක කර රට තුළ බලය බෙදීමේ ව්‍යාපෘතිය යථාර්ථයක් බවට පත් කිරීම සඳහා මේ දිනවල ජනාධිපති අවධානය යොමුව තිබිණි. ඔහු ඒ පිළිබඳ පහුගිය කාලය මුළුල්ලේ සාකච්ඡා ගණනාවක්ම පවත්වා තිබිණි. විවිධ ජන කණ්ඩායම් සමඟ ද කතාබහ කර තිබිණි. අවසානයේ පසුගිය සතියට පෙර සතියේ පාර්ලිමේන්තුවේ පක්ෂ නායකවරුන් කැඳවා සර්ව පාක්ෂික හමුවක් පවත්වන්නේ ද මේ යෝජනා ඉක්මනින් ක්‍රියාත්මක කිරීම සඳහා ජනාධිපතිවරයා සතු කැපවීම හා උනන්දුව නිසාය. එහෙත් ඒ සාකච්ඡාව මුල් කොටගෙන විවේචන රැසක්ම මතුවන්නට පටන් ගත්තේය.\n\nවිපක්ෂය තුළින් මතුව ආ එක් විවේචනයක් වූයේ ජනාධිපති ගෝඨාභය රාජපක්ෂගේ ඉතිරි ධූර කාලය රට පාලනය කිරීම පිණිස වගකීම් භාරගත් අනුප්‍රාප්තික ජනාධිපතිවරයකුට මෙවන් භාරදූර කටයුත්තකට අත ගැසීමට අයිතියක් හෝ ජනවරමක් නොමැති බවයි. මෙහිදී ඔහුගේ සද්භාවය ගැන ප්‍රශ්න කරන කණ්ඩායම් ද සිටියහ. රටේ විපක්ෂ නායක සජිත් ප්‍රේමදාස පෙන්වා දුන්නේ බලය බෙදා දීමට සැබෑ වුවමනාවක් හා කැපවීමක් ඇති රාජ්‍ය නායකයකු නම් පළමුව කළ යුත්තේ සාකච්ඡා පවත්වමින් කාලය කා දැමීම ම නොව, පළාත් සභා මැතිවරණයක් පවත්වා පළාත් සභා යාන්ත්‍රණය ශක්තිමත් කිරීම බවයි. මෙහිදී දෙමළ ජාතික සන්ධානය ප්‍රමුඛ උතුරු නැගෙනහිර පළාත් වල දෙමළ පක්ෂ ඒකාබද්ධව දරන මතයට ලොකු වටිනාකමක් ලැබී තිබිණි. දහතුන්වන සංශෝධනයට එහා ගිය බලය බෙදීමක් ලෙස කතිකාව ඉස්මත්තට ආවේ ඒ අනුවයි.\n\nඅවසානයේ මෙම දැඩි විවේචන මැද පසුගිය සතියට පෙර පැවති පක්ෂ නායක රැස්වීම අවසන් වූයේ ප්‍රස්තුතය පිළිබඳ එකඟතාවක් නොමැතිවය. දැන් පසුගිය සතියේ ජනාධිපතිවරයා බලය බෙදීම ගැන සෙසු පක්ෂවල අදහස් විමසා බලන්නට කල්පනා කළේය. ඒ අනුව සියලුම දේශපාලන පක්ෂවලට තම තමන්ගේ අදහස් ඇතුළත් යෝජනාවලියක් මේ මස 15 වැනිදාට පෙර ලබා දෙන්නට අවස්ථාවක් උදා විය.\n\nකෙසේ වෙතත් ඒ අනුව එක් කාරණාවක් පැහැදිලි විය. එනම් දෙමළ ජනතාවගේ ද සහයෝගය ඇතිව, ඔවුන්ගේ ද හොඳ හිත දිනා ගෙන ජනාධිපතිවරයා ඉතා ඉක්මනින් ජනාධිපතිවරණයක් පැවැත්වීමට සූදානම් වන බවයි. තත්ත්වය වටහා ගත් දේශපාලන පක්ෂ තම තමන්ගේ පක්ෂවල දේශපාලන කටයුතු වෙන වෙනම සංවිධානය කරන්නට පටන් ගත්හ. එක්සත් ජාතික පක්ෂය වජිර අබේවර්ධන, පාලිත රංගේබණ්ඩාර, රුවන් විජයවර්ධන, අකිල විරාජ්, රවි කරුණානායක යන නායකයන්ගේ ප්‍රධානත්වයෙන් ගම් මට්ටම සංවිධානය කිරීම මේ වන විටත් ආරම්භ කර තිබිණි. සමගි ජන බලවේගය ද ඉන්නේ ඕනෑම මැතිවරණයක් සඳහා සූදානමින් ය. ජාතික ජන බලවේගය ඒ සඳහා මේ වන විටත් බිම් මට්ටම සූදානම් කර අවසන්ය. පොහොට්ටුවද සිටින්නේ නාමල් රාජපක්ෂ, සාගර කාරියවසම්, රෝහිත අබේගුණවර්ධන හා තිස්ස කුට්ටිආරච්චි සමඟ රට වටේ යමින්ය. එවන් මැතිවරණයක් සඳහා සිටිත් සූදානමක් නොමැතිව සිටියේ ප්‍රධාන පක්ෂයක් ලෙස ශ්‍රී ලංකා නිදහස් පක්ෂය පමණි. එහෙත් ඔවුන්ද පසුගිය සෙනසුරාදා සිට වැඩ පටන් ගත්තේය.\n\n● ශාන්ගෙ නැටුම ගැනමෛත්‍රී කියපු කතාව\n\nශ්‍රී ලංකා නිදහස් පක්ෂය රට වටා බිම් මට්ටම සංවිධානය කරන වැඩසටහනේ මුල් අදියර ලෙස මුලින්ම අම්බලන්ගොඩ ආසන බල මණ්ඩල රැස්වීම කැඳවා වැඩ පටන් ගත්තේය. අම්බලන්ගොඩ සංවිධායක පක්ෂයේ ජ්‍යෙෂ්ඨ උප සභාපති ශාන් විජයලාල් ද සිල්වා කැඳවා තිබූ මෙම පළමු බල මණ්ඩල රැස්වීමේ ප්‍රධාන ආරාධිතයා ලෙස පක්ෂ නායක මෛත්‍රිපාල සිරිසේන සහභාගි වූ අතර එහිදී හරි අපූරු සිද්ධීන් කිහිපයක් ද සිදුවිය.\n\nමුලින්ම බල මණ්ඩල රැස්වීමට පැමිණි පක්ෂ නායකයා සහ ආරාධිත අමුත්තන් පිළිගනු ලැබුවේ මෝටර් රථ ත්‍රීවීලර් සහ මෝටර් බයිසිකල් තුන් සියයකට වැඩි සංඛ්‍යාවක් සහභාගි වූ රිය පෙරහැරකිනි. කලකට පසු ශ්‍රී ලංකා නිදහස් පක්ෂයේ අම්බලන්ගොඩ ආසනයට අදාළව පැවති පළමු කටයුත්ත නිසා ලොකු සෙනඟක් පැමිණ සිටියහ. ප්‍රධාන රැස්වීම තිබුණේ මීටියාගොඩ ග්‍රීන් හෙවන් උත්සව ශාලාවේය. උත්සවය අවස්ථාවේ පක්ෂයේ නිලතල ගැන තීන්දු තීරණ ගැන ගනු ලැබූ සාකච්ඡාවන් වලින් අනතුරුව සියලු දෙනාටම විනෝද වන්නටත් අවස්ථාවක් උදා විය. ඒ සඳහා සංගීත කණ්ඩායමක් මෙන්ම නැටුම් කණ්ඩායමක් ද පැමිණ සිටියහ. එක් අවස්ථාවක නැටුම් කණ්ඩායම වේදිකාවේ ගීයකට අනුව නර්තනයක් ඉදිරිපත් කරමින් සිටියහ.\n\nවතුර නාලාතෙත කොන්ඩේ කඩාලාඉනවටේ තදට මල් ඉහිරුණුචීත්තේ ඇඳලා\n\nගීතය… අනුව නැටුම් කණ්ඩායම අපූරු නර්තනයක් ඉදිරිපත් කරමින් සිටියහ. පාක්ෂිකයන්ද ශාලාවේ ඉදිරිපසට පැමිණ නටන්නට වූ අතර කීප දෙනෙක් දිව ගොස් ඒ අසල සිටි ශාන්ව එතනට කැඳවාගෙන ආහ. ඔහුට ද ඔවුන්ට අවනත නොවී බැරිවිය. අවසානයේ ඔහු ද ඒ සෙනඟ අතරට එක්වී නටන්නට විය. සියල්ල අවසානයේ ප්‍රධාන දේශනය කළේ මෛත්‍රීපාල සිරිසේනය.\n\n“හම්බන්තොට අපේ පාක්ෂිකයෝ ඉතාම සතුටෙන්. සිංදුවලට නටන හැටිත් මම දැක්කා. අපේ ශාන් විජේලාල් මැතිතුමාත් ඒ අතරට ගිහින් අපූරු නර්තනයක් ඉදිරිපත් කළා. ඇත්තම කියනවා නම් මටත් හිතුනා නටන්න. මම බොහෝම ආයාසයෙන් ඒ අදහස යටපත් කරගත්තා. ඒ මොකද මම එහෙම මෙතන නැටුවනම් සමාජ මාධ්‍ය කාරයෝ එතන ඉඳලා ඒක දම දම මට ගහන්න පටන් ගන්නවා.”\n\nසැබෑවටම එය එදා එසේ විණි නම් මේ සතියේ සමාජ මාධ්‍ය දහරාවේ ප්‍රධාන මාතෘකාව උමාරා සිංහවංශ නොව, මෛත්‍රිපාල සිරිසේනගේ නර්තනයයි.\n\nපසුගිය සති කීපය පුරාම අපේ රටේ ප්‍රධාන මාතෘකාව ක්‍රිකට් ය. එහි දී සමගි ජන බලවේගයේ පාර්ලිමේන්තු මන්ත්‍රී හේෂා විතානගේ එක්තරා හෙළිදරව්වක් කරමින් ඉදිරිපත් කළ තොරතුරු රාශියක් නිසා මුළු රටම නළු නිළියන් පිරිසක් ගැන කතාබහ කරන්නට පටන් ගත්තේය. එයින් හෙළිදරව් කළේ ශ්‍රී ලංකා ක්‍රිකට් ආයතනයේ මුදල් අවභාවිතාවක් ගැන වුවත් ඒ පුවත සමාජ මාධ්‍ය තුළින් කතාබහට ලක් වූයේ ප්‍රවෘත්තියේ වලිගය අල්ලාගෙනය. කොටින්ම කිවහොත් සමාජයට වැදගත් වූයේ අවභාවිතාවට ලක් වූ මුදල කොපමණද කොහොමද කෙසේද කින්ද මන්ද කියා නොව, ඒ මුදල් වියදම් කරමින් අනිසි ලෙස මැච් බලන්නට ඔස්ට්‍රේලියාවට ගිය නළු නිළියෝ කවුද කෙසේද කින්ද මන්ද කියාය. ඒ මොහොතේ බොහෝ තොරතුරු රට දැන ගත්තා පමණක් නොව රටේම සමාජ මාධ්‍ය ප්‍රේක්ෂකාගාරය ද ඔවුන් වෙනුවෙන් දෙපසට බෙදී සටන් වදින්නට වූහ. ඊට එක් හේතුවක් වූයේ එම නළු නිළි කණ්ඩායම ගෝඨාභය ගෙදර යැවූ අරගලයේ ප්‍රධාන පාර්ශ්වකරුවන් ලෙස කැපී පෙනෙන කාර්යභාරයක් ඉටුකළ නිසාය.\n\nකෙසේ වෙතත් ශ්‍රී ලංකා ක්‍රිකට් මෙම චෝදනාව බැහැර කර සිටියහ. ඔවුන් පෙන්වා දුන්නේ හේෂා ඉදිරිපත් කළ විගණකාධිපති වාර්තාව වැරදි සහගත තොරතුරු ඇතුළත් වාර්තාවක් බව ය. ඒ තොරතුරු සත්‍ය නම් තමන් දරන තනතුරු වලින් ඉවත්ව ගෙදර යන බවටද ක්‍රිකට් ආයතන ප්‍රධානියෝ නිර්භයව ප්‍රකාශ නිකුත් කර වැඩි කලක් නැත.\n\nහේෂා දැන් බලා සිටින්නේ ලබන 16 වැනිදා නිල වශයෙන් විගණකාධිපති වාර්තාව එලියට එන තුරුය. එම වාර්තාව තමන් ඉදිරිපත් කරන ලද වාර්තාව හා සමාන නම් නිසැකවම අභියෝගයට අනුව චූදිත ක්‍රිකට් ලෝක්කෝ ගෙදර යා යුතුය.\n\nකෙසේ වෙතත් මෙම සටනේදී හේශා ට සහාය දෙන්නට සමගි ජන බලවේගයේ තරුණ මන්ත්‍රීවරු ද එක්තරා මැලිකමක් දක්වන බව පෙනෙන්නට තිබිණි. බෙහෙත් හේෂා පැවසුවේ සමගි ජන බලවේගයේ නායකයා සජිත් සෘජුවම තමන් හා එක මතයක සිටීම ආඩම්බරයක් බවය.\n\n“අපේ උනුත් වැඩිදෙනා විකිණිලා මචං… බලමුකෝ දාසය වෙනිදාට රිපෝර්ට් එක ආවම…” කියා ඔහු නිහඬ වූවා මිස වැඩි යමක් කියන්නට ගියේ නැත.\n\n● ක්‍රිකට් අර්බුද නිසාරටට නැතිවන සල්ලි\n\nක්‍රිකට් නිසා පසුගිය සතියට පෙර සතියේ අපේ සමාජ මාධ්‍යයේ වැඩිපුරම කතා බහට ලක්වූ කාන්තාව ශලනි තාරකාය. මේ සතියේ එය වෙනස් විය. මේ සතියේ එම ස්ථානය උමාරා සිංහවංශට හිමිවිය.\n\nලංකා ප්‍රිමියර් ලීග් ක්‍රිකට් තරගාවලිය සමාරම්භක උත්සවයේදී ඈ විසින් තනිව ජාතික ගීය ගායනා කළේ මෙතෙක් කල් ලංකාවේ පැවති සියලු සම්ප්‍රදායන් අතික්‍රමණය කරමින් බව සැබෑය. ඕ සම්ප්‍රදාය හා සංස්කෘතිය පමණක් නොව, ශ්‍රී ලංකාවේ ආණ්ඩුක්‍රම ව්‍යවස්ථාවේ 7 වගන්තිය යටතේ පවතින අනුවගන්ති ප්‍රකාර ජාතික ගීයේ පද මාලාවද වෙනස් කර ගායනා කර තිබිණි.\n\nඇත්ත වශයෙන්ම මෙම ක්‍රිකට් තරගාවලිය තුළ ද ආරම්භයේ පටන්ම ශ්‍රී ලංකා ක්‍රිකට් ආයතනය හා ක්‍රීඩා අමාත්‍යාංශය අතර නොගැළපීම් හා යම් යම් මතභේද පැවතිණි. ක්‍රීඩා ඇමැති රොෂාන් රණසිංහ තමන්ගේ අනුමැතියකින් හා අනුදැනුමකින් තොරව කරන වැඩ කටයුතු ගැන ක්‍රිකට් ආයතනයට විරෝධය දැක්වීමක් ලෙස ඔහු මෙම සමාරම්භක උළෙලට වත් පැමිණියේ නැත. ක්‍රිකට් ආයතනය හා ඇමැතිවරයා අතර පවතින මේ ගැටුම්කාරී තත්ත්වය නිසා ඉදිරියේදී ලංකාවේ පවත්වන්නට නියමිත ආසියානු කුසලාන ක්‍රිකට් තරගාවලියට පවා රතු එළි දැල්වෙමින් තිබෙන බවට රාවයක් ඇත.\n\nආසියානු කුසලාන ක්‍රිකට් තරගාවලියේ අවසන් මහා තරගය ද ඇතුළත් ව අගෝස්තු 31 වැනිදා සිට තරග 9ක් ශ්‍රී ලංකාවේ පැවැත්වීමට නියමිතව තිබුණත් ඇමැතිවරයා හා ක්‍රිකට් ආයතනය අතර පවතින නොහොඳ නෝක්කාඩු ව නිසා තරගාවලිය බංග්ලාදේශයට ගෙන යන්නටත් ඉඩ ඇති බව නිරීක්ෂකයෝ පෙන්වා දෙයි.\n\nසාකච්ඡා කරන්නට මෙවන් කරුණු රැසක් තිබුණත් මෙම සිද්ධිය සම්බන්ධයෙන් සමාජ මාධ්‍ය ඔස්සේ තවමත් කතා කරන්නේ උමාරා හරිද වැරදිද යන ප්‍රස්තුතය ගැනයි. මේ ප්‍රශ්නය නිසා ද අද සමාජ මාධ්‍ය ප්‍රේක්ෂකාගාරය දෙකට බෙදී සටන් කරන ආකාරය දැකගත හැකිය.\n\nබැරිවෙලාවත් තරගාවලිය බංග්ලාදේශයට ගියහොත් එමඟින් ශ්‍රී ලංකාවට සිදු වන පාඩුව සුළු පටු නැත. එය ඩොලර් මිලියන ගණනින් ගණන් හැදිය යුතු පාඩුවක් බවද නිරීක්ෂකයෝ පෙන්වා දෙති.\n\n● රනිල්ගේ අරගලයෙන්කට්ට කන පොහොට්ටුව\n\nමේ අතර ආණ්ඩුවේ වැඩිම මන්ත්‍රී පිරිසක් හිමි පක්ෂය වන ශ්‍රී ලංකා පොදුජන පෙරමුණද පහුගිය දිනවල සිය මැතිවරණ ප්‍රචාරක වැඩ කටයුතු ඉලක්ක කරගෙන පිටපළාත් වල සංවිධාන කටයුතු වේගවත් කළේය. මහින්ද රාජපක්ෂගේ හා බැසිල් රාජපක්ෂගේ ආශිර්වාදය ඇතිව මෙම කටයුතුවලට නායකත්වය ගත්තේ නාමල් රාජපක්ෂය.\n\nනාමල් පක්ෂයේ මහ ලේකම් සාගර කාරියවසම් සමග රටපුරා යන රැලි මාලාවක් හා සම්මන්ත්‍රණ මාලාවක් ආරම්භ කර දැන් සති කිහිපයක් ගෙවී ගොස්ය. ආසන බල මණ්ඩල ඉලක්ක කරගනිමින් ලොකු කුඩා රැස්වීම් හා සම්මන්ත්‍රණ පවත්වමින් ඔවුන් ගමින් ගමට යමින් සිටිති.\n\nඑහෙත් දැන් ශ්‍රී ලංකා පොදුජන පෙරමුණ හෙවත් පොහොට්ටුවට අභියෝග ගණනාවකි. නිමල් ලන්සා ඇතුළු කණ්ඩායමක් දැන් පොහොට්ටුවේ සිටිමින් වෙනම කණ්ඩායමක් ලෙස සංවිධානය වී කටයුතු කිරීම එක් අතකින් ලොකු ගැටලුවකි. තවත් පැත්තකින් ප්‍රේමනාත් සී දොලවත්ත මන්ත්‍රීවරයා ඇතුළු කණ්ඩායමක් ද කෙළින්ම ජනාධිපති රනිල් වික්‍රමසිංහ හා ගනුදෙනු කරන්නට පටන්ගෙන ඇත. ඔවුන් වග කියන්නේ කාට ද යන ප්‍රශ්නය පොහොට්ටුවේ නායකයන්ට බලවත් ගැටලුවක් ව ඇත. ආණ්ඩුවක් ලෙස පොහොට්ටුවේ මන්ත්‍රීවරු එක ගොන්නට එකට සිටියත් සැබෑ ලෙසම ඔවුන් සිටින්නේ පොහොට්ටුව තුළද, එසේ නැත්නම් රනිල් වික්‍රමසිංහ ජනාධිපතිවරයා සමඟ ද එසේත් නැත්නම් ස්වාධීනව ද යන ප්‍රශ්නයට උත්තරයක් හොයා ගන්නට පොහොට්ටුවේ නායකයන්ට අවශ්‍ය විය.\n\nතත්ත්වය මෙසේ තිබියදී තවත් ප්‍රශ්නයක් පැමිණියේය. ප්‍රශ්නය පැමිණියේ පසුගිය දිනවල ජනාධිපතිවරයාගේ අතිශයින් සමීපතමයකු වන මහාචාර්ය ආශු මාරසිංහ කරන ලද කතාවක් නිසාය.\n\nඔහු පහුගිය දිනවල එක්තරා පුවත්පත් සාකච්ඡාවක දී කතා බස් කරමින් විශේෂ හෙළිදරව්වක් කළේය. ජනාධිපති රනිල් වික්‍රමසිංහගේ නායකත්වය පිළිගත් කණ්ඩායම් 17ක් කූඩාරම් 17ක සිටිමින් අරගලයේ ක්‍රියාකාරීව සිටි බව ආශු පිළිගත්තේය. ඔවුන් මේ අරගලයේ සැබෑ කොටස්කරුවන් බව ආශු එමගින් පෙන්වා දී තිබිණි.\n\nඑම ප්‍රකාශය කාගෙ කාගේ ආශ්වාදයට තුඩු දුන්නත් බහුතර පොහොට්ටු පාක්ෂිකයන්ගේ සතුටට නම් හේතුවක් නොවීය.\n\nමේ ආණ්ඩුවේ පාර්ලිමේන්තු බලය හිමි විශාලතම කණ්ඩායම වන්නේ පොහොට්ටුවයි. අණ පනත් වලදී මෙන්ම පාර්ලිමේන්තුවේ කටයුතු වල දී ජනාධිපති රනිල් වික්‍රමසිංහගේ සහායට හා පක්ෂපාතිත්වයට කටයුතු කරන අත බහුතරය පොහොට්ටුවේ මන්ත්‍රීවරුය.\n\nඑසේම අරගලය නිසා වැඩිපුරම බැට කෑවේත් පොහොට්ටුවය. වැඩිපුරම මේ රටේ පාඩු සිදු වූයේත් පොහොට්ටුවේ මන්ත්‍රීවරුන්ට ය. එවන් තත්ත්වයක් තිබියදී ජනාධිපතිවරයාගේ සමීපතමයකු ඉදිරිපත් වී අරගලයේ අයිතිය බාර ගැනීම පොහොට්ටුවේ මන්ත්‍රීවරුන්ට දැඩි අතුල් පහරක් විය. මේ නිසා හිත් තැවුලට පත් පොහොට්ටුවේ සමහර ක්‍රියාකාරිකයෝ තැන තැන ආණ්ඩුවේ තිබෙන මේ විසංවාදය ගැන කතා කරන්නට වූහ.\n\n“අපි නායකයො මේවා ගැන ජනාධිපතිතුමා එක්ක කතා කරලා විසඳුමකට එන්න ඕන. කට්ටියක් ස්වාධීන වෙලා ජනාධිපතිට උදව් කරනවා. තව කට්ටියක් අපි ළඟම ඉඳගෙන ජනාධිපතිත් එක්ක හොරෙන් හොරෙන් සාකච්ඡාවලට යනවා. අපි විපක්ෂයෙනුයි සෝෂල් මීඩියා එකෙනුයි කුණුබැනුම් අහ අහ ආණ්ඩුවේ බර අදිනවා. මොකක්ද අපට තියෙන ගෞරවය… අපේ ලොක්කො මේක ගැන ජනාධිපතිතුමා එක්ක කෙළින් කතා කරලා විසඳුමකට එන්න ඕන..” පොහොට්ටුවේ යම් යම් ප්‍රකාශකයෝ තැන තැන මෙවන් කතා කියන්නට වූහ. ඒ අතර ජනාධිපති රනිල් වික්‍රමසිංහ හා බැසිල් රාජපක්ෂ අතර විශේෂ රහසිගත හමුවක් පසුගිය සතියේ සිදුකෙරුනු බවට කතාවක් ද පැතිර ගියේය. බොහෝදෙනකු කීවේ ඉරිදා දිනයේ මේ සාකච්ඡාව තිබූ බවය. විසංවාද රැසක් මැද ජනාධිපතිවරයාත් ශ්‍රී ලංකා පොදුජන පෙරමුණත් ඉදිරියේදී කටයුතු කළ යුතු ආකාරය ගැන ඉතා වැදගත් කරුණු රැසක් මේ සාකච්ඡාවේදී කතාබහට ලක්වුණු බව පමණක් කණින් කොණින් වාර්තාවිය.\n\n● අමරවීරගේ ආප්ප ගැනසුසිල් දුන්න සහතිකය\n\nමේ අතර නිමල් ලංසාගේ සංවිධායකත්වයෙන් එක්රොක්වූ කණ්ඩායමේ විශේෂ රැස්වීමක් පසුගිය අඟහරුවාදා කොළඹ දී පැවැත්විණි. සාකච්ඡාව පැවැත්වී ඇත්තේ අමාත්‍ය මහින්ද අමරවීරගේ කොළඹ මහගමසේකර මාවතේ පිහිටි නිල නිවසේ දී ය. මේ සඳහා නිමල් සිරිපාල ද සිල්වා, ජෝන් සෙනවිරත්න, අනුර යාපා, සුසිල් ප්‍රේමජයන්ත්, නිමල් ලන්සා, නලින් ප්‍රනාන්දු, ලසන්ත අලගියවන්න, පියංකර ජයරත්න, දුමින්ද දිසානායක ඇතුළු පිරිසක් එක්ව සිටියහ.\n\n“දැන් පොහොට්ටුව හොඳටම බයවෙලා ඉන්නේ, ඒකනේ බැසිල් ජනාධිපතිතුමාට කියන්නේ මේක නවත්තල දෙන්න කියලා” පියංකර කීවේය\n\n“අපි ඔය මොකටවත් සැලෙන්න හොඳ නෑ” අනුර යාපා කීවේය.\n\n“බී. ආර්. දන්නවා ලන්සා වැඩකට බැස්සොත් මොකද වෙන්නේ කියලා හුඟක්ම බයවෙලා තියෙන්නේ එකයි.” පියංකර ලන්සා දෙස බලමින් කීවේය.\n\nමේ අතරවාරයේ මන්ත්‍රී පිරිස් වත්මන් පොහොට්ටු මන්ත්‍රීවරුන්ගේ වාග් ප්‍රහාර ගැනද කතාබහ කළහ.\n\n“දැන් පොහොට්ටුවේ කථිකයෝ කතාකරන්නේ පුදුම දේවල්. මේ යක්කුන්ට මුල මතක නෑ” ජෝන් කීවේය\n\n“ජනාධිපතිතුමා මැදිහත්වෙලා මේ රට සන්සුන් කරලා දුන්නා නිදහසේ ඉන්න පුළුවන් රටක් හදල දුන්නා ඒකවත් මතක නැතුව ජනාධිපතිතුමාට ගහනවා” ලන්සා කීවේ පිරිස දෙස බලමිනි.\n\nමේ අතරවාරයේ අමරවීර ඇමැතිවරයා පැමිණි පිරිසට රාත්‍රී ආහාරයද සූදානම් කර තිබිණි. බත්, ඉඳිආප්ප, ආප්ප වලින් කෑම වේල රසවත් විය.\n\n“අමරෙගේ ගෙදර ආප්ප වරදින්නේ නෑ ඉතින්. කන්නත් බයයි” සුසිල් කීවේ සිනා සෙමිනි. රාත්‍රී භෝජනය අමරවීර අමාත්‍යවරයාගේ බිරිඳගේ අතින්ම සකසා තිබීම ගැනද පිරිස කතාවූහ. දේශපාලන කතාවලට අමතරව රසබර කතාවලින්ද මෙහි අඩුවක් නොවීය.\n\nමේ අතර නව දේශපාලන සන්ධානයේ ප්‍රචාරණ කටයුතු මේ වන විට ආරම්භ වී තිබේ. ආසන මට්ටමින් කොට්ඨාස සංවිධායකයන් කැඳවා දිස්ත්‍රික් මට්ටමින් නව සන්ධානය ගැන දැනුවත් කිරීමේ හමු පැවැත්වීමද මේ වන විට ආරම්භ වී ඇත. එහි පළමුවැන්න ජා ඇල රන්රීච් හෝටලයේදී පසුගිය සෙනසුරාදා පැවැත්වුණි. ගම්පහ දිස්ත්‍රික්කය නියෝජනය කරමින් පැවති මෙම හමුවට ආසන 13 නේ තෝරාගත් සංවිධායකවරුන් 50 කට වැඩි පිරිසක් සහභාගි වී සිටියහ. අමාත්‍ය නලින් ප්‍රනාන්දු මහතා විසින් මෙය සංවිධානය කර තිබූ අතර පාර්ලිමේන්තු මන්ත්‍රී නිමල් ලාන්සා ද මෙම අවස්ථාවට එක්විය. ඉදිරි මාස කිහිපය තුළ සියලු දිස්ත්‍රික්කවල සංවිධායකවරුන් හමුවී අදාළ වැඩපිළිවෙළ පිළිබඳව දැනුවත් කිරීමේ වැඩමුළු පවත්වා අවසන් කිරීමට සැලසුම් කර තිබේ. රාජගිරිය නො 118 කාර්යාලයද ගතවූ සතියේ කාර්යබහුල වූයේ නව සන්ධානයේ සාමාජිකත්වය ලබා ගැනීමට හිටපු පළාත් පාලන නියෝජිතයන්, වෘත්තීය සමිති නියෝජිතයන් පැමිණියහ.\n\nසුගීශ්වර බණ්ඩාර සහ එස්. අමරසිංහ ඔවුන් සමග අනුබද්ධ සංවිධාන පිහිටුවා ගැනීම ගැන දීර්ඝ ලෙස සාකච්ඡා කළේය.\n\n● අරගලයට වැඩියෙන්හර්තාලය ලොකුයිලු\n\nපසුගිය සතියේ ශ්‍රී ලංකා නිදහස් පක්ෂයේ කාර්යාල පරිශ්‍රයේ තිබෙන එක්සත් ජනතා නිදහස් සන්ධාන කාර්යාලයේදී වමේ පක්ෂවල නායකයෝ කීප දෙනෙක් ගේ සහභාගිත්වයෙන් පැවැත්වුණු විශේෂ සාකච්ඡාවක් තිබිණි. ශ්‍රී ලංකා නිදහස් පක්ෂයේ, ලංකාවේ කොමියුනිස්ට් පක්ෂයේ හා සමසමාජ පක්ෂයේ ඉහළ නායකයෝ කීප දෙනෙක් මේ සාකච්ඡාවට සහභාගී වී සිටියහ.\n\nමෙම සාකච්ඡාවට මාධ්‍යවේදීන් පිරිසක් ද පැමිණ සිටියහ. එහෙත් තිලංග සුමතිපාල ඔවුන්ට මේ සාකච්ඡාව පවත්වන්නේ කවර කාරණයක් ගැන දැයි කල්තියා දැනුම් දී තිබුණේ නැත. කොමියුනිස්ට් පක්ෂයේ මහලේකම් ලේකම් ඩී. වීරසිංහ පැමිණ අසුන් ගන්නා විට මාධ්‍යවේදීන් ඔහුගෙන් විමසා සිටියේ ශ්‍රී ලංකා නිදහස් පක්ෂය සමඟ දැන් ඔබට තිබෙන ඇයි හොඳයිය මොකක්ද කියාය.\n\nඑවෙලේ ඔහු ඊට උත්තර දී නැතත් සාකච්ඡාව අතරවාරයේ මේ සමගිය ඇති වූයේ කුමන කාරණයක් නිසා දැයි කරුණු හෙළි විය.\n\nසැබැවින්ම මේ සාකච්ඡාව තිබුණේ 1953 පැවති හර්තාලයට අවුරුදු හැත්තෑවක් පිරීම නිමිත්තෙන් සමරු උත්සවයක් පැවැත්වීම සඳහා කතාබස් කිරීමටය. හර්තාලය සිදුවී අගෝස්තු 12 වැනිදාට වසර 70ක් සපිරෙයි.\n\nවර්තමානයේ බොහෝ දෙනෙක් පිළිගන්නා පරිදි ආණ්ඩුවකට එරෙහිව මේ රටේ වැඩිම ජන පිරිසක් සහභාගි වී පවත්වන ලද විරෝධතාව වන්නේ මෑතක සිදු වූ අරගලයයි. අරගලයේදී ජනාධිපතිවරයා තනතුරෙන් ඉවත් විය. රජයේ සංයුතිය වෙනස් විය. විශාල දේපළ හානියක් ද සිදුවිය. මන්ත්‍රීවරයෙක් ඇතුළු කීප දෙනෙක් ඝාතනයට ලක් විය. රටේ ආර්ථිකය මහා පරිමාණ වශයෙන් කඩා වැටින.\n\nඑහෙත් අපේ රටේ දේශපාලන ඉතිහාසය ගැන දන්නා බොහෝ විද්වතුන්ගේ මතය වන්නේ 2022 පැවැති අරගලයට වඩා 1953 පැවති හර්තාලය නමින් ප්‍රචලිත අරගලය වඩාත් ප්‍රබල බවය. එදා ඒ අවස්ථාවේදී ඒ පිළිබඳ කරුණු සාකච්ඡාවට ලක්විය.\n\nඑදා එම අරගලය සිදුවූයේ සත 25ට තිබූ හාල් සේරුව ශත 75 කිරීම නිසාය. එවකට අගමැතිවරයා ඩඩ්ලි සේනානායකය. මුදල් ඇමැති ඇමැති ජේ. ආර්. ජයවර්ධනය. 1952 පැවැති කොරියානු යුද්ධය නිසා මුළු ලෝකයම ආර්ථික අවපාතයකට මුහුණ දී තිබිණි. ශ්‍රී ලංකාව ද විදේශ විනිමය හිඟයකට මුහුණ දෙමින් තිබිණි. මේ තත්ත්වයට මුහුණදීම සඳහා රජය ආර්ථික ප්‍රතිසංස්කරණ කිහිපයක් සිදු කළේය. හාල් මිල, සීනි මිල රෙදිපිළි මිල ඇතුළු අත්‍යවශ්‍ය ද්‍රව්‍ය කිහිපයක මිල ඉහළ දමමිනි. ඒ හැරුණු විට 1953 ඉදිරිපත් කළ අයවැය ලේඛනය මගින් දුම්රිය හා තැපැල් ගාස්තු වැඩි කරනු ලැබීය. පාසල් දරුවන්ට නොමිලේ ලබාදුන් දිවා ආහාරය නතර කර දමනු ලැබීය. රට තුළ මහත් නොසන්සුන් තත්ත්වයක් නිර්මාණය වූයේ රජය ගනු ලැබූ මේ තීන්දු තීරණ කීපය නිසාය.\n\nහර්තාලයට පෙර කොමියුනිස්ට් පක්ෂය සමසමාජ පක්ෂය හා විප්ලවකාරී සමසමාජ පක්ෂය එකතුව රජයට විරෝධය පෑමට තීරණය කළහ. පනස් තුනේ ඓතිහාසික හර්තාලය නිර්මාණය වූයේ ඒ ආකාරයටය. පක්ෂ තුනේ නායකත්වයෙන් යුතු වෘත්තීය සමිති මුලින් වැඩ වර්ජනය කර පාරට බසිනු ලැබූහ. 1953 ජූලි 25 වැනිදා ගාලු මෝදර පිටියේ පැවති මහා ජනතා විරෝධතා රැලියට මූලිකත්වය දෙමින් එදා මුලසුන හෙබවූයේ එස්. ඩබ්ලිව්. ආර්. ඩී. බණ්ඩාරනායක මහතාය. අතරමගදී රැලියට මහා පොලිස් ප්‍රහාරයක් එල්ල වූහ.\n\nමෙම තත්ත්වයට ප්‍රති උත්තර දැක්වීමට එස්. ඒ. වික්‍රමසිංහ, ලෙස්ලි ගුණවර්ධන, පිලිප් ගුණවර්ධන, ආචාර්ය ඇන්. ඇම්. පෙරේරා, පීටර් කේනමන්, ශ්‍රී හික්කඩුවගේ හා බාලා තම්පෝ එක්ව හර්තාලයක් කැඳවීමේ නිවේදනයක් අත්සන් කළහ. 1953 අගෝස්තු දොළොස් වැනි දා හර්තාලය නිර්මාණය වූයේ ඒ ආකාරයටය.\n\nඑම අරගලයට 75,000 කට අධික ජනගහනයක් කොළඹට එක්රැස් වූ අතර අග්‍රාමාත්‍ය ඩඩ්ලි සේනානායක ඇතුළු අමාත්‍ය මණ්ඩලය වරායේ නවතා තිබූ නෞකාවක රැස්වී හදිසි නීතිය ප්‍රකාශ කොට හර්තාලය මර්දනය කිරීමට අවශ්‍ය පියවර ගත්හ. ඒ අනුව පුද්ගලයින් කීප දෙනෙක් මිය ගියහ. දහස් සංඛ්‍යාත පිරිසක් පොලිස් අත්අඩංගුවට පත්විය. මේ සිද්ධියෙන් අධික සිත්තැවුලට පත්ව අග්‍රාමාත්‍ය ඩඩ්ලි සේනානායක මහතා අග්‍රාමාත්‍ය ධුරයෙන් ඉවත් විය. මෙවන් වටිනා ඓතිහාසික කරුණු රැසක් සාකච්ඡාවට ලක්කළ පක්ෂ නායකයෝ ලබන දොළොස් වැනිදා කොළඹ දී හැත්තෑ වෙනි සංවත්සරය සමරන ආකාරය ගැන සාකච්ඡා කර විසිර ගියහ.\n\nබුලිත ප්‍රදීප් කුමාර",
       "URL": "https://divaina.lk/%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%85%e0%b6%bb%e0%b6%9c%e0%b6%bd%e0%b6%ba-%e0%b6%b1%e0%b7%92%e0%b7%83%e0%b7%8f-%e0%b6%9a%e0%b6%a7%e0%b7%8a%e0%b6%a7-%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/48/"
}