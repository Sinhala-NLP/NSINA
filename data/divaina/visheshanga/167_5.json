{
       "Source": "divaina",
       "Timestamp": "February 5, 2023",
       "Headline": "විගණනය පලු අරින වී අලෙවි මණ්ඩලයේ පොලු",
       "News Content": "වී අලෙවි මණ්ඩල පනතට අනුව වී, සහල් මිලදී ගැනීම, අලෙවි කිරීම, සැපයීමේ සහ බෙදාහැරීමේ ව්‍යාපාරයක් පවත්වාගෙන යෑම එම මණ්ඩලයේ මූලික අරමුණකි. ඒ විතරක් නොව පාරිභෝගිකයාට සාධාරණ මිලකට, ඉහළ ගුණාත්මක බවින් යුතු සහල් ඇතුළු ධාන්‍ය නිෂ්පාදන සැපයීම සඳහා අවශ්‍ය කටයුතු සම්පාදනය කිරීම වී අලෙවි මණ්ඩලයේ තවත් අරමුණකි. ඒ කොයිහැටි වුවද වී අලෙවි මණ්ඩලය තුළින් මෙකී අරමුණු ඉටුවනවාද යන්න ගැටලුවකි. අඩුම තරමේ ඉකුත් යල කන්නයේ ගොවීන්ගේ වී අස්වැන්නෙන් සුළු කොටසක් පවා මිලදී ගැනීමට වී අලෙවි මණ්ඩලයට නොහැකි විය.\n\nමේ වනවිට වී අලෙවි මණ්ඩලය බංකොළොත් තත්ත්වයට පත්ව ඇති රාජ්‍ය ආයතනයකි. රජයේ සහයෝගය නොමැතිව වී අලෙවි මණ්ඩලය පවත්වාගෙන යෑමට නොහැකි තත්ත්වයක් උදා වී ඇත. වී අලෙවි මණ්ඩලය දිගින් දිගටම පාඩු ලබන රාජ්‍ය ආයතනයක් බවට පත්ව තිබේ. ඒ කොයිහැටි වුවද වී අලෙවි මණ්ඩලයට ඇත්තේ දිගු ඉතිහාසයකි. 1971 අංක 14 දරන වී අලෙවි මණ්ඩල පනත යටතේ 1972 වර්ෂයේ දී පිහිටුවූ වී අලෙවි මණ්ඩලය වරක් වසා දැමීමට ද රජය තීරණය කොට තිබිණි. ඒ 99 වර්ෂයේ දී අමාත්‍ය මණ්ඩලය ගත් තීරණයකට අනුවය. 99 ජුලි 14 දිනැති අමාත්‍ය මණ්ඩල තීරණය ප්‍රකාරව මණ්ඩලය සතු වී ගබඩා සහ වී කෙටීමේ පහසුකම් බාහිර පාර්ශ්වයන්ට කුලියට දීමටත්, අනිකුත් වත්කම් වෙළෙඳපොළේ පවතින මිලට බදු දීමට හෝ විකිණීමටත් අනුමැතිය ලැබී තිබිණි.\n\nඑමෙන්ම 1999 මාර්තු 17 වැනි දිනට සේවයේ යෙදී සිටි සියලුම සේවකයන්ට වන්දි ගෙවා සේවය අවසන් කිරීමටත් අනුමැතිය ලැබී තිබිණි. කෙසේ වුව ද 2001 වර්ෂයේ අප්‍රේල් මස 05 වැනි දින 1971 අංක 14 දරන වී අලෙවි මණ්ඩල පනත අහෝසි කිරීම සඳහා වූ පනත් කෙටුම්පතක් පාර්ලිමේන්තුවට ඉදිරිපත් කර තිබුණද එය පාර්ලිවේන්තුවේ දී සම්මත කර නොතිබිණි.\n\nඒ නිසා මණ්ඩලය 99 වර්ෂයේ සිට 2008 වර්ෂය දක්වා පැවතියේ අක්‍රීය තත්ත්වයකිනි. කෙසේ වුවද එවකට සිටි කෘෂිකර්ම සහ ගොවිජන සේවා ඇමැතිවරයා වී අලෙවි මණ්ඩලය නැවත පිහිටුවීම සඳහා 2007 වර්ෂයේ ඉදිරිපත් කළ අමාත්‍ය මණ්ඩල සංදේශයට අමාත්‍ය මණ්ඩලයේ අනුමැතිය ලැබිණි. ඒ අනුව වී අලෙවි මණ්ඩලය 2008 වර්ෂයේ සිට නැවත ක්‍රියාත්මක විය. 2008 යල කන්නයේ සිට වී මිලදී ගැනීම නැවත ආරම්භ විය. රජය විසින් හෝ වී අලෙවි මණ්ඩලයේ ඉහළ කළමනාකාරීත්වය විසින් ගන්නා ලද තාර්කික නොවන විකුණුම් මිල එවැනි තත්ත්වයකට වී අලෙවි මණ්ඩලය පත් වීමට හේතු වී ඇති බව විගණනය මගින් අනාවරණය කොට තිබුණි. වී අලෙවි මණ්ඩලය පිළිබඳ ගොවීන් අතර ද ඇත්තේ එතරම් හොඳ චිත්‍රයක් නොවේ. වංචා හා දූෂණවලින් පිරී පවතින රාජ්‍ය ආයතනයක් බවට වී අලෙවි මණ්ඩලය පත්ව ඇති බවට විගණන වාර්තාවලින්ද අනාවරණය වී ඇත.\n\nවී අලෙවි මණ්ඩලයේ නියෝජ්‍ය සාමාන්‍යාධිකාරිවරයකු ඇතුළු විවිධ තනතුරු දරන නිලධාරීන් 19 දෙනකු ඉකුත් වසර 07ක කාලය තුළ දී විනය විරෝධී කරුණු මත අනිවාර්ය නිවාඩු යැවීම් සහ වැඩ තහනමකට ලක්කොට තිබුණි. මෙම තොරතුරු අනාවරණය වන්නේ ජාතික විගණන කාර්යාලය මගින් වී අලෙවි මණ්ඩලය පිළිබඳ 2021 වර්ෂයට අදාළව නිකුත්කොට ඇති විගණන වාර්තාවෙනි. ඒ සම්බන්ධයෙන් විනය පරීක්ෂණ ආරම්භකර වසර 01 සිට වසර 07 දක්වා කාලයක් ගතවී තිබුණද එම පරීක්ෂණ නිම වී නොතිබූ බවද විගණනය මගින් අනාවරණය කොට ඇත. නියෝජ්‍ය සාමාන්‍යාධිකාරිවරයකු ගේ අක්‍රමිකතා නිසා වී අලෙවි මණ්ඩලයට සිදුවූ තිස්එක් කෝටි, විසිහයලක්ෂ, හැටදෙදහස් නමසිය විසිපහක පාඩුව (312,662,925) නිසාවෙන් මොහු 2015 වර්ෂයේ මාර්තු මස 20 වැනි දින වැඩ තහනමකට ලක්කොට තිබුණි.\n\nඔහුට විරුද්ධව ඇති චෝදනා 77කි. මොහු වැඩ තහනමකට ලක්කොට 2015 වර්ෂයේ සිට 2022 අගෝස්තු මාසය වන විට වසර 07කට අධික කාලයක් ගතවී තිබුණද පරීක්ෂණ අවසන් කර මණ්ඩලයට සිදුවූ අලාභය අයකර ගැනීමට කටයුතුකර නොතිබූ බවද විගණනය මගින් අනාවරණය කොට ඇත.\n\nමේ අතර නියෝජ්‍ය සාමාන්‍යාධිකාරි (මෙහෙයුම්) විසින් වී අලෙවි මණ්ඩලයට රුපියල් එකොළොස් කෝටි විසිපන් ලක්ෂයක (112,500,000) පාඩුවක් සිදුකිරීම සම්බන්ධයෙන් 2019 වර්ෂයේ මැයි 08 වැනි දින අනිවාර්ය නිවාඩු යවා තිබුණි. ඔහුට විරුද්ධව ඇති චෝදනා සංඛ්‍යාව 14කි. මොහු 2020 ජනවාරි මස නැවත සේවයේ පිහිටුවා තිබුණද 2021 වර්ෂයේ ජනවාරි 25 වැනි දින නැවත වරක් අනිවාර්ය නිවාඩු යවා තිබුණි. මේ සම්බන්ධයෙන් විමර්ශන කටයුතු සිදුකිරීමට කටයුතු කර නොතිබුණි.\n\nඑමෙන්ම විධිමත් විනය පරීක්ෂණ පවත්වා විනය ක්‍රියාමාර්ග අවසන් කර ඇති නිලධාරීන් 05 දෙනකුගෙන් වී අලෙවි මණ්ඩලයට රුපියල් හාරකෝටි දාහත් ලක්ෂ හතළිස්නම දහස් පන්සිය විසිහතරක (41,749,524) මුදලක් අය කරගත යුතු ලෙස දන්වා තිබුණද ඒ සම්බන්ධයෙන් ගත් ක්‍රියාමාර්ග විගණනය වෙත ඉදිරිපත් කොට නොතිබූ බවද විගණන වාර්තාවේ සඳහන් වේ. මේ අතර නිලධාරීන් තිදෙනකු අනිවාර්ය නිවාඩු යවා වැටුප් ගෙවීම සිදුකරනු ලබන අතර මේ පිළිබඳ විමර්ශන කටයුතු සඳහා වසර 02 ක කාලයක් ගතවී ඇත. එහෙත් විමර්ශන කටයුතු අවසන් නොකිරීම නිසා එම නිලධාරීන්ට වැටුප් ලෙස 7,306,327ක මුදලක් ගෙවා තිබුණි.\n\nමේ අතර වී අලෙවි මණ්ඩලය විසින් 2019/2020 මහ කන්නයේ වී මිලදී ගැනීමේ වැඩසටහන යටතේ රුපියල් මිලියන 4780ක මුදලක් රාජ්‍ය බැංකු දෙකකින් සහ ප්‍රාදේශීය සංවර්ධන බැංකුවකින් ලබාගෙන තිබුණි. මෙකී ණය මුදලින් රුපියල් මිලියන 1,897ක් වී මිලදී ගැනීම සඳහා දිස්ත්‍රික් ලේකම්වරුන් වෙත ලබා දී තිබුණි. මෙහෙයුම් වියදම් සඳහා ලබාදී ඇති මුදල රුපියල් 3,462,525 කි. දිස්ත්‍රික් ලේකම්වරු 16 දෙනකු සඳහා වී මිලදී ගැනීම සඳහා ලබාදුන් මුදලින් සියයට 69ක් පමණ මුදලක් යොදවා වී මිලදී ගෙන තිබුණි. ඉතිරි සියයට 31ක් වූ රුපියල් 592,170,678ක මුදල ආපසු වී අලෙවි මණ්ඩලය වෙත එවා තිබුණි.\n\nමෙකී මුදල් නැවත එවීම සඳහා මාස දෙකහමාරේ සිට මාස 08ක කාලයක් ප්‍රමාදවී තිබුණි. මේ නිසා වී අලෙවි මණ්ඩලය විසින් ලබාගත් ණය මුදල් සඳහා බැංකුවට ගෙවීමට සිදුවී ඇති පොලිය රුපියල් 10,695,492ක් බවද විගණන වාර්තාවේ සඳහන් වේ. පොලී මත ලබාගත් ණය මුදල් නිසි පරිදි උපයෝජනයට නොගැනීමෙන් ගෙවීමට සිදුවූ පොලී මුදල නිශ්කාර්ය වියදමක් බවද විගණනය මගින් අනාවරණය කොට ඇත.\n\nවී අලෙවි මණ්ඩලය විසින් (2019/2020) මහ කන්නයේ දී වී මිලදී ගැනීමට මණ්ඩලය විසින් ලබා ගත් ණය මුදලින් රුපියල් 759,084,455ක මුදලක් රාජ්‍ය බැංකු දෙකට සහ ප්‍රාදේශීය සංවර්ධන බැංකුව වෙත 2022 වර්ෂයේ සැප්තැම්බර් මස 10 දින වනවිට ගෙවීමට තිබුණි. මේ සඳහා ගෙවියයුතු පොලිය රුපියල් 31,112,064කි. පොලී ගෙවීම ප්‍රමාදවීම නිසා 2022 වර්ෂයේ සැප්තැම්බර් මස 14 දිනට බැංකුව සඳහා ගෙවීමට ඇති දඩ මුදල රුපියල් 923,076කි.\n\nඑමෙන්ම 2021 වර්ෂයේ දී රුපියල් මිලියන 35.5ක මුදලක් වැයකර වී ගබඩා 35ක් නවීකරණය කොට තිබූ එහෙත් මින් ප්‍රයෝජනයට ගෙන තිබුණේ ගබඩා 07ක් පමණි. එකී ගබඩාවල ධාරිතාවය මෙට්‍රික් ටොන් 7100ක් වුවද ගබඩාකර තිබුණේ වී මෙට්‍රික් ටොන් 561කි. මේ නිසා ගබඩා ධාරිතාවයෙන් සියයට 92ක් ඌන උපයෝජිතව පැවතුණි. එමෙන්ම 2020/2021 මහ කන්නයේ දී වී මෙට්‍රික් ටොන් 300,000ක් මිලදී ගැනීමට සැලසුම්කොට තිබුණද මිලදී ගෙන තිබුණේ වී මොට්‍රික් ටොන් 45124කි. වී අලෙවි මණ්ඩලය සතු මුළු ගබඩා ධාරිතාවය මෙට්‍රික් ටොන් 317,530ක් වූ අතර මෙම කන්නයේදී ඉන් ප්‍රයෝජනයට ගෙන තිබුණේ සියයට 14ක් පමණි.\n\nඑමෙන්ම 2021 වර්ෂයේ යල කන්නයේ දී වී මෙට්‍රික් ටොන් 5,0000ක් මිලදී ගැනීමට සැලසුම් කොට තිබුණද මිලදී ගෙන තිබුණේ වී මොට්‍රික් ටොන් 7728කි. මෙකී දත්තවලට අනුව වී අලෙවි මණ්ඩලය විසින් ගොවීන්ගේ වී අස්වැන්නෙන් මිලදීගෙන ඇත්තේ ඉතා සුළු ප්‍රමාණයකි. වී අලෙවි මණ්ඩලය අලාභ ලබන තත්ත්වයක් පැවතියද සහල් වෙළෙඳපොළට රාජ්‍ය මැදිහත් වීම තවදුරටත් අවශ්‍ය කරුණකි. මේ නිසාවෙන් මණ්ඩලය ප්‍රතිව්‍යූහගත කර පෞද්ගලික අංශය සමග තරග කිරීමට හැකි කාර්යක්ෂම ආයතනයක් බවට පත් කර රාජ්‍ය අංශයේ මැදිහත් වීම ශක්තිමත් කිරීමට අවශ්‍ය විධිමත් ක්‍රියාමාර්ග කඩිනමින් ගැනීම බලධාරීන්ගේ වගකීමකි.\n\nලලිත් චාමින්ද",
       "URL": "https://divaina.lk/%e0%b7%80%e0%b7%92%e0%b6%9c%e0%b6%ab%e0%b6%b1%e0%b6%ba-%e0%b6%b4%e0%b6%bd%e0%b7%94-%e0%b6%85%e0%b6%bb%e0%b7%92%e0%b6%b1-%e0%b7%80%e0%b7%93-%e0%b6%85%e0%b6%bd%e0%b7%99%e0%b7%80%e0%b7%92-%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/167/"
}