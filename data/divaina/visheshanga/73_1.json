{
       "Source": "divaina",
       "Timestamp": "June 25, 2023",
       "Headline": "පුරවැසියන් 17කටම රාජ්‍ය සේවකයෙක්…ආණ්ඩුව දෝලාවෙන් රාජ්‍ය සේවය පයින්",
       "News Content": "ශ්‍රී ලංකාවේ රාජ්‍ය සේවය ප්‍රමාණයෙන් වැඩි සහ ගුණයෙන් අඩු එකක් බවට බොහෝ චෝදනා ඇත. ශ්‍රී ලංකාවේ රාජ්‍ය සේවය වැඩි බවට එය සංඛ්‍යාත්මකව වැඩි කිරීම සඳහාත් ගුණාත්මකව පිරිහීමකට ලක්කිරීම සඳහාත් උදව් කළ ප්‍රතිපත්ති සම්පාදකයන්ට එය වැඩි බව හා දැරිය නොහැකි බව ප්‍රකාශ කිරීම දෛවයේ සරදමකි. ප්‍රමාණය වැඩිවීම ගුණයට හෙවත් රාජ්‍ය සේවයේ තත්ත්වයට බලපාන අතර තත්ත්වය පිරිහීම නිසා තවදුරටත් රාජ්‍ය සේවය කරවීම සිදුවේ. ප්‍රමාණය වැඩිවීම සඳහාත්, තත්ත්වය පිරිහීම සඳහාත් දේශපාලන සබඳතාවය පැහැදිලි වගකීමක් දරන අතර මෙම සංයෝජනය මත රජයන්හි පැවැත්ම සඳහා ප්‍රමාණාත්මක වැඩි ගුණාත්මක බව අඩු රාජ්‍ය සේවය අන්‍යොන්‍ය ලෙස උපකාර වේ.\n\nමෙම සංවාදය එක්තරා සමාජ විවේචනයට අනුව පහත පරිදි වේ.\n\n“මේක තමයි රට බංකොලොත් වුණ කථාව. දේශපාලකයන් වගේ තමයි දේශපාලකයන්ට පන්දම් අල්ලලා නම් නැතුව හරි රජයේ රස්සා ගන්නා අය මැරෙන කොට විශ්‍රාම වැටුප් ගන්නවා. ඉන් පසුවත් කලත්‍රයාට ඒ වැටුපට වැන්දඹු හා අනත් දරු අරමුදලත් ලැබෙනවා. දේශපාලනය පළාත් පාලනයත් එක්කම ගත්තොත් උපරිම 10000 යි. රාජ්‍ය සේවකයන් ලක්ෂ 14 අර්ධ රාජ්‍ය, සංස්ථා, මණ්ඩල ආදියේ තවත් ලක්ෂ ගණනක් ඉන්නවා. ඇතැමුන්ගේ වැටුප් දීමනා ලක්ෂ 5 ට වැඩියි.\n\nමේ 17 දෙනාගෙන් 15 විතරම ඵලදායී සේවයක් කරන්නේ නැහැ. 5 ක් විතර ගන්න පඩියට කිසිම වැඩක් කරන්නෙ නැහැ කිව්වත් වැරදි නැහැ. උදාහරණයක් තමයි ඇතැම් ක්‍ෂේත්‍ර නිලධාරීන්. රජයේ සේවය දේශපාලන පන්දම්කරුවන් පුරවන තැන් දෙකක් තමයි රෝහල් හා පාසල්. රෝහල්වල සනීපාරක්ෂක කම්කරුවන් හිටියට ක්ලීනින් සර්විස් නැත්නම් වැඩ කරන්නෙ නැහැ. පාසල්වල කම්කරුවන් හිටියට ඇතැමකු රඟන්නේ ගුරුවරුන් වගේ. වැඩ කරන්නේ ළමයි, මව්පියන් හා කුලියට ගත් සේවකයෝ.\n\n● රාජ්‍ය සේවය හා දේශපාලන වෙනස් නොවීම හෙවත් No System change\n\nකොපමණ විවේචන පැවතියත් රාජ්‍ය සේවය හා දේශපාලන ක්‍ෂේත්‍රය වෙනස් නොවී පවතී. වෙනස් කරන ලෙස පැමිණෙන බොහෝ දේශපාලනඥයන් පවතින අගතිකාමී සහ ඵලදායී නොවූ ක්‍රමයේම ගොදුරු බවට පත්වේ. නිර්මාණශීලීව පෞද්ගලික අංශය ආදිය දියුණු කර ව්‍යාපාරික අවස්ථාවන් දියුණු කර රටේ ජනතාවගේ ජීවනෝපාය සංවර්ධන කිරීමේ හැකියාවක් නොමැති දේශපාලන නායකයන් රාජ්‍ය සේවයේ පිරිස් ගොඩ ගැනීම විවිධ පම්පෝරි යටතේ කොඩි දමාගෙන සිදු කරයි. එය ඊළඟ පාර දිනීම සඳහා අත්‍යවශ්‍ය කරුණක් ලෙස දේශපාලන ආකල්ප පවතී. පත්කිරීම් මෙලෙස සිදුවන අතර බොහෝ උසස්වීම් තනතුරු ප්‍රදානය කිරීම ආදිය මෙන්ම බොහෝදුරට ස්ථාන මාරුවීම් ආදිය සඳහා ද දේශපාලන මැදිහත්භාවය ශ්‍රී ලංකාවේ රාජ්‍ය සේවය තුළ හා දේශපාලකයාගේ කාර්යභාරය අතර මූලිකවී පවතී. ඇමැතිතුමා අල්ලාගෙන මාරුවක් ගැනීම හෝ තනතුරක් ගැනීම ශ්‍රී ලංකාවේ ජනප්‍රිය කළමනාකරණ ක්‍රමවේදයකි. මේ අනුව ශ්‍රී ලංකාවේ රාජ්‍ය සේවයේ මානව සම්පත් කළමනාකරණය බොහෝ දුරට දේශපාලනීයකරණය වී ඇත. විශාල රාජ්‍ය සේවය හා රාජ්‍ය සේවයේ විශ්‍රාමික ප්‍රජාව දේශපාලන වශයෙන් තීරණාත්මක බලයක් සහිත ඡන්ද පදනමක් අපේ දේශපාලකයා විසින් රාජ්‍ය සේවය හා විශ්‍රාම ප්‍රජාව වෙත සෙල්ලම් කිරීමට ගොස් ලෙල්ලන්වීමට ප්‍රායෝගිකව අකැමැති වේ.\n\n● ආණ්ඩුව දෝලාවෙන්\n\nමෙම සමීකරණය නිසා ආණ්ඩු පැවැත්ම බොහෝදුරට රාජ්‍ය සේවයට ඔහේ යන්නම් වාලේ යැවීම දේශපාලකයාට හිතකර වේ. එම නිසා ආණ්ඩුව ඉදිරියට යෑමට රාජ්‍ය සේවාව දෝලාවකි. බොහෝ ප්‍රතිසංස්කරණ යෝජනා ලිපිගොනු තුළය. විශේෂඥ උපදෙස් ඇහුම්කන් දීමට පමණි. රජය කෙසේ හෝ රාජ්‍ය සේවා වැටුප් ගෙවයි. වැටුප් අඩුකිරීම්, අතිකාල කප්පාදුව, රාජ්‍ය සේවය අඩුකිරීම් අකැප දේවල් වේ. ආණ්ඩුව පවතී. ණය වී හෝ වැටුප් ගෙවයි. වසර 5 ත් 10 ත් අපේ ආණ්ඩුවක් යටතේ උසස්වීම් ගැනීමට, මාරුවක් ගැනීමට තවදුරටත් රාජ්‍ය සේවයට ද දේශපාලනය අවශ්‍ය වේ. පත්වන ආණ්ඩුව ද ඡන්ද පොදිය වැඩිකර ගැනීම සඳහාත් ඊළඟට බලයට ඒම සඳහාත් වැඩි වශයෙන් පවතින ආණ්ඩුව රාජ්‍ය සේවාව දෝලාවක් ලෙස භාවිත කරයි. දේශපාලන සංවර්ධන ව්‍යාපෘති, දේශපාලකයාගේ කොට්ඨාසයට වැඩි ආධාර එම කොට්ඨාසවලට වැඩි ප්‍රතිපාදන මෙන්ම එම කොට්ඨාසවලට වැඩිදුර රැකියාදීමේ ලිපිගොනුද ව්‍යාජ සම්මුඛ පරීක්‍ෂණද නිර්මාණය වන්නේ රාජ්‍ය සේවයේ ආධාරයෙනි.\n\n● රාජ්‍ය සේවය පයින්\n\nදේශපාලන ගර්භාෂය තුළ පෝෂණය වන රාජ්‍ය සේවය ද ප්‍රතිසංස්කරණය නොවන හෙමිහිට සිදුවන තැනකි. රාජ්‍ය සේවයේම කෙනකුගේ ගැටලුවක් විසඳීම හෝ ස්ථාන මාරුවක් ගැනීම කථාව දෝලාවෙන් ගමන පයින් යන ක්‍රමයට සිදුවේ. මහජනතාවට සිදුවන බොහෝ ප්‍රමාදයන් පිළිබඳව ද පුළුල් සමාජ විවේචන පවතී. ඒ අනුව රටේ පවතින ඌන සංවර්ධනයට හෝ යල්පැනගිය ක්‍රමවේදයන් වෙනුවට බලවත් System change එකක් සමාජය ඉල්ලා සිටී. දැනට පවතින දේශපාලන හා රාජ්‍ය සේවා බන්ධනය තුළ එය ලෙහෙසි පහසු කාර්යක් නොවේ. ඒ පිළිබඳ දැනුවත් හා වුවමනාවන් සහිත දේශපාලන නායකත්වයක් පැමිණෙන තුරු ආණ්ඩුව දෝලාවෙන් හා රාජ්‍ය සේවය පයින් යනු ඇත.\n\n● දේශපාලනය හා ආණ්ඩු\n\nනිදහසින් පසු පැමිණි බොහෝ ආණ්ඩු පිළිබඳ සමාජයේ පවතින්නේ යහපත් ආකල්පයක් නොවේ. බලය ලබාගැනීම සඳහාත්, මහජන මුදල් කොල්ලකෑම සඳහාත් ක්‍රියාකරන සත්වයකු ලෙස ශ්‍රී ලංකාවේ දේශපාලනය හා දේශපාලකයා පිළිබඳ පිළිකුල් සහගත මතකයන් හා පුළුල් සමාජ ආකල්ප පවතී. දේශපාලන පක්‍ෂ ක්‍රමය තුළ බිහිවූ බොහෝ ආණ්ඩු කරනු ලැබූ කතාබහ, ජනතාවට ලබාදුන් පොරොන්දු ටොන් ගණන් වන අතර ඒවායින් සමාජයට හා ආර්ථිකයට සිදුවී ඇති යහපත පිළිබඳ කතා කිරීම පවා අනවශ්‍ය බව බොහෝදෙනාගේ මතයයි.\n\nකෙසේ වුවද විවේචනද ටොන් ගණනින් තිබුණත් දේශපාලනය හා ආණ්ඩු මාරුවීම්, සිය සුපුරුදු ක්‍රමය තුළම පවතී. ජනතාවට විශාල වශයෙන් ඡන්දය දිනීම සඳහා වන පොරොන්දු ලබාදීම, ජාතිවාදී භාෂාවාදී හෝ වර්ගවාදී ආකල්ප සමාජ ගත කිරීම ආදී ක්‍රමෝපායන් මගින් බලයට ඒම නිදහසින් පසු ශ්‍රී ලංකාවේ දේශපාලනයේ බලය ලබාගැනීමේ කූට උපක්‍රමයන් අතර ප්‍රමුඛ වේ. ක්‍රමයන් වෙනස් කිරීම දීර්ඝකාලීනව පැවැති සමාජ අවශ්‍යතාවයක් වුවත් දේශපාලනය විසින් සමාජයේ ඇස් බැඳ බලයට පැමිණීම සඳහා සම්ප්‍රදායික හා ජනප්‍රිය මාර්ගයන්ට භාවිතා කරනු ලබයි. මේ අනුව සදාකාලිකව රැවටෙන ජනතාවත් හා රවටනු ලැබූ පාලක පන්තියක් සහිත දේශපාලනයක් හා ආණ්ඩුකරනයක සියලු ආකාරයේ අසුබ ප්‍රතිඵල ශ්‍රී ලංකාවේ සෑම සමාජ ස්ථරයක්ම භුක්ති විඳිමින් සිටී. එය එදාට වඩා වර්තමාන සමාජ දේශපාලනයේ හා ආර්ථිකයේ දුෂ්ට චක්‍රයක් ලෙසද ඔඩු දුවමින් පැසවා ඇති තුවාලයක් ලෙසද පවතී. නැවත නැවතත් ජනතාව රවටා ආණ්ඩු බලය ලබාගැනීමේ කුරුමානම් පිළිබඳව පමණක් දේශපාලකයා සැලසුම් හදන අතර ජනතාවද එම බොරු වළවල්වල හෝ රෑ වැටුණු වළේ දවල්ද වැටෙමින් මෙම ක්‍රමයන්ම පවත්වාගෙන යනු ලබයි.\n\n● රාජ්‍ය සේවයට විරෝධය\n\nදීර්ඝ කාලයක් දේශපාලන ගර්භාෂය තුළම පෝෂණය වන රාජ්‍ය සේවය හා සේවකයාද පුළුල් ජනතාවගේ අප්‍රසාදයට ලක්වී ඇති මහජන මුදලින් නඩත්තුවන මහජනතාවට බරක් වී ඇති අංශයකි. දේශපාලකයා පිළිබඳව පවතින්නේ යහපත් සමාජ ආකල්පයක් නොවේ. දේශපාලන පත්වීම් ලැබූ පිරිස් සහිත, අකාර්යක්‍ෂම කළමනාකාරීත්වයක් ඇති මහජන අවශ්‍යතාවයන්ට වඩා තම පැවැත්ම හා අයිතිවාසිකම් පිළිබඳව හිතන පතන මහජන මුදල් විනාශකරන රටට බරක් වූ ආයතන ලෙස රාජ්‍ය සේවය සමාජ විවේචනයන්ට භාජනය වේ.\n\nරටේ සෑම දෙනෙක්ම පරිහානියට පත්වී ඇත්තේ දේශපාලන අඳ බාලකම් නිසා වන අතර රාජ්‍ය සේවයටද ඉන් බේරීමක් නොමැත. දේශපාලනය තුළින් බිහිවන දුර්වල හා අකාර්යක්‍ෂම හා දූෂිත පාලනයන් සිය පැවැත්ම සඳහා රාජ්‍ය සේවයද පුළුල් ලෙස අවභාවිතා කරයි. ඒ අනුව දුර්වල රාජ්‍ය පාලනයක ශක්තිමත් රාජ්‍ය සේවයක් බලාපොරොත්තුවීම ඉබ්බාගෙන් පිහාටු අපේක්‍ෂා කිරීමකි.\n\n● සමාජය හා ආර්ථිකය අගාධයට\n\nශ්‍රී ලංකාවේ සමාජයේ හා ආර්ථිකයේ හොඳ යැයි කිවහැකි කිසිවක් ඉතිරි නොවී ඇති බව දේශීයව මෙන්ම ජාත්‍යන්තරවද පවතින සහතිකයයි. ජනතාවගේ බහුතරයක් සිය එදිනෙදා වේල පිළිබඳ බලවත් අභියෝගාත්මක ජීවිතයක් ගත කරනු ලබයි. රැකියා මාර්ග අහිමිවෙමින් පවතින පිරිස දිනපතා වැඩිවේ. දිළිඳුකම පිළිබඳ සංඛ්‍යාලේඛන එන්න එන්නම වැඩි වේ. ජනතාවට ආර්ථික පීඩනය වැඩිවීම අනුව සමාජ ගැටලුවල සංකීර්ණත්වය එලෙසම ඉහළ නගී. පැවති අසහනය, අවිශ්වාසය අනාගතය පිළිබඳ පවතින සමාජ බිය ආදිය මත්ද්‍රව්‍යවලට හෝ බොහෝ දූෂිත ක්‍රියාමාර්ග වෙත ශීඝ්‍රයෙන් ඇදී යෑම ආදී සමාජ දුර්වලතාවයන් හා පරිහානි ගති ලක්‍ෂණ සමාජය වෙලාගනිමින් සිටී. බොහෝ හැකියාවන් සහිත අය කෙසේ හෝ රටින් පැනගොස් කුමන හෝ මාර්ගයක් පාදාගැනීම පිළිබඳ සිය පූර්ණ අවධානය යොමුකර ඇත.\n\n● ආණ්ඩුවේ හා රාජ්‍ය සේවයේ ඒකාබද්ධ වගකීම\n\nපවතින ක්‍රමයන් වෙනුවට රට, ආර්ථිකය හා සමාජය හරි අතට ගැනීමේ අන්‍යෝන්‍ය වගකීම ආණ්ඩුව හා රාජ්‍යසේවය සතුවේ. ඒ අනුව දේශපාලනය, ආණ්ඩුව නිවැරදි වෙමින් වළෙන් ගොඩ ඒම සඳහා රාජ්‍ය සේවය යොදාගැනීම සිදුකළ යුතුවේ. දීර්ඝකාලීනව රාජ්‍ය සේවය බළල් අතක් වශයෙන් භාවිතා කරනු ලැබූ ප්‍රවේශයන් වෙනුවට, රාජ්‍ය සේවයද නිවැරදි කරමින් රාජ්‍ය සේවය නිසි මගට ගැනීමේ වගකීමද එබඳු වුවමනාවක් පැවතීම ආණ්ඩුවේ වගකීමකි. ආණ්ඩුවේ දේශපාලන න්‍යාය පත්‍රයන් ක්‍රියාත්මක කළ හැකි රාජ්‍ය කළමනාකරණයක් වෙනුවට ආර්ථිකය හා ගමන නිවැරදි දිශාවට ගෙනයා හැකි ඒකාබද්ධ මෙහෙයුමක් රජය හා රාජ්‍ය සේවය එක්ව ක්‍රියාත්මක කළ යුතුය.\n\n● ආණ්ඩුව දෝලාවෙන්\n\nකතාව දෝලාවෙන් ලෙස ජනවහරේ කියවෙන්නේ ලොකු ලොකු කතා කියන අය විස්තර කිරීම, සභාවේ විශාල බලාපොරොත්තු, අභිමතාර්ථයන් ඉලක්ක පිළිබඳ කතා කිරීම හා පම්පෝරි ගැසීම. කතාව දෝලාවෙන් ප්‍රස්තා පිරුළ සිහිගන්වයි. අද පවතින්නේද එවැනි විශාල බලාපොරොත්තු ජනතාව වෙත ලබාදී ඇති ආණ්ඩුවකි. එදිනෙදා අවශ්‍ය ඉන්ධන ටිකත්, පාන් ගෙඩියත් ගැනීමට බැරිව පෝලින් වල සිටි ජනතාවට හා අරගලයන් තුළින් පාලකයා පවා එළවා දැමූ ජනතාව තරමක් දුරට සන්සුන්වී ඇත්තේ ආණ්ඩුව මොනවා හරි කරාවි යන සමාජ ආකල්පයක්ද ආණ්ඩුවේ පැවැත්මට ශක්තියක් සැපයූ බැවිනි. මිල වැඩි වුණත් පෝලින් නැති කළ යුගයක් බවට වත්මන් ආණ්ඩුව පිළිබඳ සමාජ මතයද ආණ්ඩුවට සහනයකි. පෝලිම අමතකවී මිල වැඩි බව පිළිබඳ සමාජ සිතුවිලි හා ක්‍රියාකාරීත්වයද නැවත ඉදිරියට පැමිණෙනු ඇත. එදිනෙදා ජනතාවගේ ජීවත්වීමේ ප්‍රශ්නයට අදාළ බොහෝ දේවල් පිළිබඳ විසඳුම් මෙන්ම අහිමි වෙන රැකියාවන්, දුර්වලවන ආර්ථික හානි භාවය ඔඩු දුවන සමාජ ප්‍රශ්න පිළිබඳවද ආණ්ඩුව සැලකිල්ල දැක්වීම අවශ්‍යවේ. 2048 දී ශ්‍රී ලංකාව ලෝකයේ දියුණු රාජ්‍යයක් බවට පත් කිරීම සඳහා ආණ්ඩුව ජනතාවට සිහිනයක් මවා ඇත. ඔක්කොම කරනවා බය නැතුව ඉන්න වැනි දෝලා කතාවල් එමට සමාජගතවී ඇත. සැබැවින්ම විවිධ දෝලා කතා කියමින් සිටින ආණ්ඩුවේ දෝලාව ඔසවාගෙන යන්නේ වෙනත් පිරිසකි. දේශපාලන වශයෙන් හා අභිමතාර්ථයන් වශයෙන් ගැටුම උග්‍රවූ පසු දේලාව කර තියාගෙන යන්නන් දෝලාව බිමින් තියනු ඇත. එවිට ආණ්ඩුවට කතාව දෝලාවෙන් තියා ගමන පයින්වත් යා නොහැකි වනු ඇත.\n\n● රාජ්‍ය සේවය පයින්?\n\nරාජ්‍ය සේවය නිසි ලෙස ප්‍රතිසංස්කරණයට යොමු නොකරන්නේ නම් එය ආණ්ඩුවේ ඉදිරි සැලසුම් කතාව දෝලාවෙන් ගමන පයින් ලෙස ඉදිරියට ඇසෙනු ඇත. මෙතෙක් පැවැති බොහෝ ආණ්ඩු රටේ, සමාජයේ, ආර්ථිකයේ ඉදිරිය ගැන විවිධ වූ පුරාජේරු සැලසුම් ඉදිරිපත් කෙරිනි. ආසියාවේ ආශ්චර්ය ඉන් එකකි. දැනට ශ්‍රී ලංකාව පරිහානි ලක්‍ෂණවලින් ආශ්චර්යමත්වී ඇත. දුර්වල පාලනයන්වලින් පිරිහුණු රටක සිහින මාලිගා මැවීම පහසු කාර්යයකි. එය තාවකාලික බලය ලබාගැනීම සඳහ සුදුසු වුවත් සමස්ත වෙනසක් සඳහා ප්‍රමාණවත් නොවනු ඇත. ආණ්ඩුවේ සිහින හා බලාපොරොත්තු මල්ඵල ගැන්වීමට ශක්තිමත් රාජ්‍ය සේවයක් සකස්කර ගැනීමට සමගාමීව සිදුකළ යුතු කාර්යයක් වන්නේ එය සිහින සැබෑකර ගැනීමේ ප්‍රධාන උපාය මාර්ගය වන බැවිනි. මන්දගාමී ආකාර්යක්‍ෂම රාජ්‍ය සේවා කළමනාකාරීත්වයකින් තම කණ්ඩායමේ නිලධාරීන් සඳහා ප්‍රමුඛතාවය දැක්වීම බොහෝදුරට දේශපාලන අභිමතාර්ථයන් තාවකාලිකව ඉටුකරවාගත හැකි වුවත් වචනයේ පරිසමාප්ත අර්ථයෙන් දියුණු සමාජයක් හා ආර්ථිකයක් ගොඩනැගීමට රජයට සහායවන ශක්තිමත් රාජ්‍ය සේවයක් අවශ්‍ය වේ.\n\n● ස්වාධීන රාජ්‍ය සේවා සිහිනය\n\nරාජ්‍ය සේවය බහුලව දේශපාලනීකරණය වී ඇති බව දීර්ඝකාලීනව කතා බහට ලක්වූ කරුණකි. එම නිසා රාජ්‍ය සේවය හා වෙනත් අංශ නියෝජනය වන ස්වාධීන කොමිෂන් සභා සංකල්පය ඉදිරියට පැමිණේ. ස්වාධීන රාජ්‍ය සේවා කොමිසම, පොලිස් කොමිසම ආදී කොමිෂන් සභා නාමිකව ස්වාධීන කර ඒවා මගින් දේශපාලන අභිමතාර්ථ තවදුරටත් ඉටුකරවා ගැනීම, බලාපොරොත්තු ඉලක්ක ඉටුකර ගැනීමට බාධාවක්වනු ඇත. අදාළ කොමිෂන් සභාවල තනතුරු ලබාදීම දේශපාලන වශයෙන්ම සිදුවේ. නාමිකව ඉල්ලුම්පත් කැඳවයි. ඉතා හොඳින් සොයාබලා දේශපාලන වශයෙන් ගතහැකි තීරණ සහ උදව් ලබාගත හැකි විශ්‍රාමික නිලධාරීන් හෝ තම බිරින්දෑවරුන් අදාළ කොමිෂන් සභාවල තනතුරු සඳහා පත් කිරීම සිදුවේ. එවිට සිදුවන්නේ ස්වාධීන කොමිෂන් සභා නාමිකව ස්වාධීන වී පරණ දේශපාලන කාර්යයම වෙනත් ආකාරයකින් සිදුවීමයි. ඉහළ තනතුරු සඳහා දේශපාලන හිතවත්කම් හා කීකරු භාවය සලකා එය ස්වාධීන කොමිෂන් සභා මගින් අනුමතකරවා ගැනීම තම තමන්ම රවටා ගැනීමකි.\n\n● පළාත් සභා ආණ්ඩුකාරවරු\n\nපළාත් සභා ක්‍රමය හොඳ හෝ නරක බව සාකච්ඡා කරමින් ඔහේ යන්නන් වාලේ යන්නට ඉඩහැර ඇති දේශපාලන හා රාජ්‍ය පරිපාලන සංස්ථාවකි. කෙසේ වුවද පළාත් සභා සතුව ව්‍යවස්ථාපිත බලතල, භෞතික, මූල්‍ය හා මානව සම්පත් සැලකිය යුතු ප්‍රමාණයෙන් ඇත. ග්‍රාමීය සමාජ ආර්ථික සංවර්ධනයේදී විශාල කළමනාකාරී වැඩ කොටසක් පළාත් සභා මගින් ඉටුකර ගැනීමේ හැකියාව ඇත. පළාත් පාලන, සෞඛ්‍ය, අධ්‍යාපන මෙන්ම ග්‍රාම සංවර්ධනයට අදාළ බොහෝ වගකීම් පළාත් සභාව සතුව ඇත. ආණ්ඩුව හිතාමතාම පළාත් සභාවලට කුඩම්මාගේ සැලකිලි ලබාදෙයි. පළාත් සභා මැතිවරණය හිතාමතා කල් දමා ඇත. ඒ අනුව පළාත් සභාවල විධායක බලතල පළාත් ආණ්ඩුකාරවරු වෙත පැවරී ඇත. කළමනාකාරී ලෙස පළාත් සභා සම්පත් හා මානව සම්පත් මෙහෙයවිය හැකි ආණ්ඩුකාරවරු පත් කිරීම සඳහා ආණ්ඩුව කටයුතු කරන්නේ නම් ආණ්ඩුවේ සංවර්ධන සිහින සැබෑකර ගැනීමට එම යාන්ත්‍රණය වඩා ශක්තිමත් කරගත හැකි වනු ඇත.\n\nඑහෙත් සිදුවන්නේ කුමක්ද? දේශපාලනිකව පරාජිත වූ තම දේශපාලන සගයන් හා ආණ්ඩුවේ දේශපාලන කිළිටි රෙදි සේදූ සමහර නිලධාරීන් ආණ්ඩුකාරවරු ලෙස පත් කිරීමයි. තම පක්‍ෂයේ පරාජිත බවත් ආණ්ඩුකාරවරු ලෙස පත් කළත් ඔවුන්ට අදාළ පළාත් සභාවේ ඇති භෞතික මූල්‍ය හා මානව සම්පත් භාවිතාකර තම පළාත තුළ කළ යුතු ආර්ථික හා සමාජ පරිවර්තනය සිදුකළ හැකිදැයි ප්‍රශ්නයකි. වැඩ භාර ගැනීමට පෙර පන්සල්, දේවාල වන්දනාව හා ඒවා මාධ්‍ය මගින් ප්‍රචාරය කර ගැනීම, උත්සවවලට ප්‍රධාන අමුත්තා ලෙස සහභාගි වීම, මේසයට ලැබෙන ලිපිවලට අත්සන යෙදීම හැර වෙනත් කිසිදු සාධනීය දායකත්වයක් පළාත් දියුණුව සඳහා ඉටු කිරීමට ඊනියා පළාත් ආණ්ඩුකාරවරුන්ට නොහැකි නම් එය හුදු දේශපාලන ගැලවිජ්ජාවක් වනු ඇත.\n\n● රාජ්‍ය සේවයේ ඉහළ කළමනාකාරීත්වය\n\nරාජ්‍ය සේවයේ ඉහළ කළමනාකරුවන් හඳුනා ගැනීම දීර්ඝකාලීනව පවතින්නේ දේශපාලනය හා හිතවත්කම මිශ්‍රවූ ගතානුගතික මානව සම්ප්‍රදායක් තුළිනි. බොහෝදුරට අමාත්‍යාංශ ලේකම්වරුන්, ආයතන ප්‍රධානීන්, දිසාපතිවරුන් ආදිය හුදු ජ්‍යෙෂ්ඨත්වය මත තෝරාගන්නා අතර එහිදී දේශපාලන නිර්දේශයද යටින් සලකා බැලේ. රජයේ සිහින හා දෝලාවෙන් ගමන හා පම්පෝරි ඉදිරි සංවර්ධන යෝජනා නිසිලෙස හා ඵලදායී ලෙස කළමනාකාරී නොවන්නේ රාජ්‍ය සේවයේ ඉහළ කළමනාකාරීත්වයේ පවතින දුර්වලතාවයද හේතුවෙනි. බොහෝ දියුණු රටවල පැවති ආර්ථික සංවර්ධනයේ නියමුවා වන්නේ කළමනාකරණයයි. වර්තමානයේ බොහෝ රාජ්‍ය අංශයේ ඉහළ කළමනාකරුවන් පසුගිය රජයේ ඉහළ දේශපාලන රැකවරණය හා නිර්දේශ මත පැමිණි අයයි. ඔවුන් තවමත් අදාළ තනතුරු හොබවනවා හැර ඵලදායී දායකත්වයක් ලබා නොදේ. රජය කොපමණ සිහින මාලිගා සංවර්ධන යෝජනා ඉදිරිපත් කළත් ඒවා යථාර්තයක් නොවන්නේ රාජ්‍ය සේවා කළමනාකරණයේ දුර්වලතා නිසාවෙනි.\n\nරජයේ ඉහළ කළමනාකාරීත්වය ඉතා ඉහළ ප්‍රමිතියකින් හඳුනාගැනීම, ඔවුන් සඳහා කාලීන ඉලක්ක ලබාදීම, ප්‍රගතිය කාලෝචිතව මැන බැලීම සිදුවිය යුතුය. ආණ්ඩුව ඉලක්ක සාදා ඒවා ඉටුකරදීමේ හැකියාවන් නොමැති රාජ්‍ය කළමනාකරුවන් වෙත භාරදීම අපේක්‍ෂිත ගමන යෑමට බාධකයක් වනු ඇත.\n\n● රාජ්‍ය සේවයේ නාස්තිය හා දූෂණය\n\nනාස්තිය හා දූෂණය වැළැක්වීම ශ්‍රී ලංකාවේ දීර්ඝකාලීන බාලගිරි දෝෂය වැළඳී ඇති අංශයකි. බොහෝ දේශපාලකයන් ශ්‍රී ලංකාවේ ප්‍රධාන ඉදිරි පෙළ ධනවතුන් වේ. දේශපාලනය තුළින් හා විවිධ කූට ක්‍රමයන් මගින් අති විශාල පොහොසතුන් වූ දේශපාලකයන් බලය තහවුරුකර ගැනීම සඳහා අදාළ දූෂිත සම්පත් නැවත ආයෝජනය කරමින් සිටී. සියලු දූෂිතයන් හා ඩීල්කරුවන් එක්ව හා වෙන්ව බලය ආරක්‍ෂාකර ගැනීමේ උපාය මාර්ගවල නිරතවී සිටී.\n\nදීර්ඝකාලීන දේශපාලන, සමාජ හා ආර්ථික පරිහානිය සඳහා විවිධ මට්ටමින් ක්‍රියාත්මක වූ දූෂණය හා නාස්තිය හේතුවූ බව පුළුල් සමාජ පිළිගැනීමයි. මෙම සියලු දූෂණ හා වංචාවන් මෙන්ම නාස්තිකාරකම් සඳහා රාජ්‍ය සේවයේ දායකත්වය, සහයෝගීතාවය අවශ්‍ය වන්නේය. නිදහස් හා අවංක රාජ්‍ය සේවයක් පවත්වාගෙන යෑම හා එම තත්ත්වය වැඩි දියුණු කිරීම සඳහා වූ ප්‍රතිසංස්කරණ ක්‍රියාත්මක කිරීම, දූෂණය නාස්තිය අවමකර ගැනීමට හේතු වනු ඇත. දේශපාලකයා රාජ්‍ය සේවය ස්වාධීන කිරීම නාමිකව පමණක් සිදුකරන්නේ ඔවුන්ට තම දූෂණ වංචා සඳහා රාජ්‍ය සේවයේ අතහිත අවශ්‍ය බැවිනි.\n\nආණ්ඩුව රාජ්‍ය සේවය මගින් අදාළව පවිතන හෝ නව අණ පනත් මගින් දූෂණය නාස්තිය විනාශ කර දැමීමට පියවර නොගන්නේ නම් අනාගත සැලසුම් සිහින රාජ්‍යවල පමණක් ක්‍රියාත්මක කර හැකිවනු ඇත. තවදුරටත් ජනතාව ගොනාට ඇන්දවීමේ ප්‍රවේශයක පමණක් ආණ්ඩුව නිරතවනු ඇත.\n\n● අවශ්‍ය වූ රාජ්‍ය සේවා ප්‍රතිසංස්කරණ\n\nආණ්ඩුවේ සංවර්ධන ඉලක්කයන් වෙත යහපත් ප්‍රවේශයක් සඳහා අවශ්‍ය වූ රාජ්‍ය සේවා ප්‍රතිසංස්කරණ පිළිබඳ ප්‍රමුඛතාවය දිය යුතුව ඇත. ප්‍රමාණාත්මකව විශාල වූ රාජ්‍ය සේවය අවශ්‍ය ප්‍රමාණයට සකස් කිරීම හා එහි ගුණාත්මක ගති ලක්‍ෂණ වැඩි කිරීම සඳහා වූ ක්‍රමෝපායන් වෙත නැඹුරු වීම අවශ්‍ය වේ. රාජ්‍ය සේවයට අදාළ වැය බර අඩු කිරීම මෙන්ම එහි ඵලදායීතාවය වැඩිදියුණු කිරීම අවශ්‍ය වේ. ඒ සඳහා අවශ්‍ය වන ක්‍රමෝපායන් මානව සම්පත් සංවර්ධන හා කළමනාකරණ ප්‍රවේශයන් කඩිනමින් හඳුන්වාදීම සමාන්තරව සිදුවිය යුතුය.\n\n● System Change (ක්‍රම වෙනස් වේ)\n\nශ්‍රී ලංකාවේ යල්පැන ගිය සමාජ ආර්ථික සංවර්ධන ක්‍රමෝපායන් බොහෝ දුරට ගතානුගතික වේ. මේ මගින් බැට කන පුළුල් සමාජය හා තරුණ ප්‍රජාව ක්‍රම වෙනසක් ඉල්ලා කිහිපවතාවක් අරගල කර ඇත. ජීවිත පූජාකර ඇත. බොහෝදුරට ක්‍රමය වෙනස් විය යුත්තේ දේශපාලන හා රාජ්‍ය පරිපාලන ක්‍ෂේත්‍රයන්වල වේ. ඒ සඳහා ප්‍රධාන අවධානයක් ආණ්ඩුව ලබාදිය යුතුය. රාජ්‍ය අංශයේ පවතින යල්පැන ගිය ක්‍රම වෙනුවට ජනතාවාදී ප්‍රවේශයන් හා භාවිතාවන් වැඩි දියුණු කිරීම යුගයේ ප්‍රමුඛ කාර්යයක් විය යුතුය. ආණ්ඩුවේ සිහින දෝලාව සිහිනයක් නොවීමට මන්දගාමී රාජ්‍ය යාන්ත්‍රණය පුළුල් අර්ථයෙන් ප්‍රතිසංස්කරණය විය යුතුය. එය සැබෑ න්‍යාය පත්‍රයක් යටතේ සිදුවිය යුතු අතර සිහින සැබෑකර ගැනීමේ නියමු ව්‍යාපෘතියද එය විය යුතුය.\n\nජිනසිරි දඩල්ලගේ",
       "URL": "https://divaina.lk/%e0%b6%b4%e0%b7%94%e0%b6%bb%e0%b7%80%e0%b7%90%e0%b7%83%e0%b7%92%e0%b6%ba%e0%b6%b1%e0%b7%8a-17%e0%b6%9a%e0%b6%a7%e0%b6%b8-%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%83%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/73/"
}