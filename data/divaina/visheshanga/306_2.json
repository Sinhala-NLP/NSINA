{
       "Source": "divaina",
       "Timestamp": "July 17, 2022",
       "Headline": "වැනෙන ආණ්ඩුවක් නම් අයි.එම්.එෆ් ප්‍රමාදයි… ශ්‍රී ලංකාවේ ආර්ථිකය තවත් වළට!",
       "News Content": "ඉකුත් ජුලි 09 දින සිදු වූ ජන අරගලයෙන් පසු ජනාධිපති ගෝඨාභය රාජපක්ෂ මහතා ජනාධිපති මන්දිරයෙන් පලා ගියේය. අරගලකරුවෝ ජනාධිපති මන්දරය අත්පත් කරගත්හ. ඉන්පසු ජනපතිවරයා රටින් ද පලා ගියේය. මාලදිවයිනට පලා ගිය ඔහු පසුව සිංගප්පූරුවට ගිය බව ද වාර්තා විය. ඔහු රටින් පිටව ගියේ ජනපති ධුරයෙන් ඉල්ලා අස්වන්නේ නැතිවය. එහෙත් ඉකුත් බ්‍රහස්පතින්දා (14දා) ගෝඨාභය රාජපක්ෂ මහතා ඔහුගේ ඉල්ලා අස්වීමේ ලිපිය කථානායකවරයා වෙත ඒවා තිබිණි. එම ලිපියේ නිරවද්‍යභාවය නැවත පරීක්ෂා කිරීමෙන් පසු ඒ ගැන නිල ප්‍රකාශයක් කරන බව කථානායකවරයා එදින කියා සිටියේය. කෙසේ හෝ ජනපති රටේ නැති නිසා වැඩබලන ජනාධිපතිවරයා ලෙස අගමැති රනිල් වික්‍රමසිංහ මහතා පත්විය. ඔහු ද ධුරයෙන් ඉවත් විය යුතු බවට අරගලකරුවෝ විරෝධතා දියත් කර ඇත. සර්ව පාක්ෂික නායකයන් ද කියා සිටින්නේ රනිල් වික්‍රමසිංහ මහතා ධුරයෙන් ඉවත් විය යුතු බවයි. එහෙත් එවැන්නක් තවමත් සිදුව නැත. මේ අතර පෙරේදා (15 දා) ගෝඨාභය රාජපක්ෂ මහතාගේ ඉල්ලා අස්වීම නිල වශයෙන් කථානායකවරයා විසින් නිවේදනය කළ අතර, ඒ අනුව රනිල් වික්‍රමසිංහ මහතා වැඩබලන ජනාධිපතිවරයා ලෙස ද දිවුරුම් දුන්නේය. කෙසේ හෝ රටේ තිබෙන වාතාවරණය සහ විරෝධතා හමුවේ ඉදිරියේ දී තවත් බොහෝ දේශපාලන වෙනස්කම් ද සිදුවනු ඇත. එනම් ඉදිරියේදී පාර්ලිමේන්තුවෙන් ජනාධිපතිවරයෙකු පත් කර ගැනීමට සිදුවේ. ඒ අනුව ඉදිරි අන්තර්කාලීන රජය සඳහා නව අගමැතිවරයෙකු තෝරා ගැනීමට සහ ඇමැති මණ්ඩලයක් පත් කර ගැනීමට ද සිදු වේ. වර්තමානයේ අප මුහුණ දෙන මේ සියලු ආර්ථික, දේශපාලන හා සමාජ ප්‍රශ්න රැසකට මුල හේතුව රට මුහුණ දී සිටින උග්‍ර විදේශ විනිමය අර්බුදයයි. එම අර්බුදයෙන් මිදීමට ජාත්‍යන්තර මූල්‍ය අරමුදලේ සහාය පැතීමට රජය තීරණය කර දැන් එම මාර්ගයේ අපි ඉදිරියට යමින් සිටිමු. අලුත් රජයක් යටතේ අපට ආර්ථික අර්බුදයෙන් මිදීම සඳහා කිරීමට තිබෙන්නේ කුමක් ද යන්න අපි මේ ලිපියෙන් සාකච්ජා කරමු.\n\nමේ දැවැන්ත විනිමය අර්බුදයට දිගුකාලීන මෙන්ම ආසන්න හේතු ද ඇති බව අප මීට පෙරත් සඳහන් කර ඇත. එනම් ගෝඨාභය රාජපක්ෂ මහතා බලයට පත්වන විටත් විශාල විදේශ ණය කන්දක් ගොඩ ගැසී තිබිණි. එනම් වසරකට විශාල විදේශ ණය ප්‍රමාණයක් ගෙවීමට තිබුණි. මේ වසරට (2022) පමණක් ඇමෙරිකානු ඩොලර් බිලියන හතක පමණ අති විශාල විදේශ ණය ප්‍රමාණයක් පියවීමට තිබුණි. එහෙත් මේ ණය වගකීම් පියවීමට ඇති බව අප මුල සිටම දැන සිටි දෙයකි. එහෙත් කොරෝනා වසංගතයට අනපේක්ෂිත ලෙස මුහුණ දීමට සිදුවූ බව ඇත්තය. එම වසංගතය නිසා ලෝකයේම ගමන් බිමන් සීමා වීමෙන් අපගේ සංචාරක ලැබීම් ඇතුළු විදේශ විනිමය ආදායම් ද පහත වැටුණි. වර්ෂ 2019 අගදී ගෝඨාභය රාජපක්ෂ මහතා බලයට පත්වීමෙන් පසුව ගෙවී ගිය කාලයේ දී මේ විනිමය අර්බුදයට සහ ඒ නිසාම මතුවන මේ ආර්ථික අභියෝගවලට මුහුණ දීමට නිසි තීන්දු තීරණ අප්‍රමාදව ගනිමින් දූරදර්ශීව කටයුතු කළ බවක් නොපෙනිණි. රජයට හෝ රජයේ ආර්ථික බලධාරීන්ට මේ ගැන ඉදිරි දැක්මක් හෝ පෙර සූදානමක් නොතිබුණු බව මේ වන විට පැහැදිලි වී ඇති කරුණකි. නිසි තීන්දු තීරණ කලට වෙලාවට නොගත්තා (උදාහරණයක් ලෙස ජාත්‍යන්තර මූල්‍ය අරමුදලට යෑමට ප්‍රමාද වීම) පමණක් නොව ඇතැම් වැරදි තීරණ ද ගනිමින් (උදාහරණ 2019 අගදී සිදුකළ විශාල බදු කප්පාදුව, රසායනික පොහොර ආනයනය නවතා ක්ෂණිකව කාබනික කෘෂිකර්ම ප්‍රතිපත්තියකට යෑම සහ ඇමෙරිකානු ඩොලරය සහ රුපියල අතර විනිමය අනුපාතය දිගු කලක් ස්ථාවර අගයක පවත්වාගෙන යෑම) ඒවායේ අසාර්ථකත්වය මධ්‍යයේ පවා ගෝඨාභය රාජපක්ෂ මහතා මෙන්ම ඔහු විසින්ම පත්කර ගත් ආර්ථික බලධාරීන්ද ඒවායේ දැඩිව එල්බ ගෙන සිටින බවක් ද දක්නට ලැබිණි. විශේෂයෙන්ම ජනාධිපති ලේකම් ආචාර්ය පී. බී. ජයසුන්දර, මුදල් අමාත්‍යාංශ ලේකම් එස්. ආර්. ආටිගල, මුදල් ඇමැති බැසිල් රාජපක්ෂ මෙන්ම හිටපු මහ බැංකු අධිපති අජිත් නිවාඩ් කබ්රාල් යන අයට ද රට හමුවේ පැවති දැවැන්ත ආර්ථික අර්බුදය ගැන නිසි තක්සේරුවක් නොතිබිණි. ඒ නිසාම ඔවුන් සැහැල්ලුවෙන් කටයුතු කළ බවක් පෙනිණි. ජාත්‍යන්තර මූල්‍ය අරමුදලේ සහාය පැතීමට අවශ්‍ය නැති බවක් ද ඔවුහු බොහෝ විට කීහ. මෙසේ ක්‍රියා කරමින් මේ සඳහා නිසි පෙර සූදානමක් ඇතිව කටයුතු නොකළ නිසා විනිමය අර්බුදය එන්න එන්නම උග්‍ර වී තවදුරටත් විදේශ ණය ගෙවා ගැනීමට සහ අපට අවශ්‍ය තෙල් සහ ගෑස් ඇතුළු අත්‍යවශ්‍ය ආනයන ටික පවා මිලදී ගත නොහැකි තත්ත්වයක් උද්ගත විය. රටේ භාණ්ඩ හිඟයන් සහ පෝලිම් නිර්මාණය විය. ස්ථාවර අගයක තබාගෙන සිටි විනිමය අනුපාතය අතහැර රුපියල පා කිරීමට සිදු විය. ඉන්පසු බඩු මිල ගණන් අහස උසට වේගයෙන් ඉහළ ගියේය. තවමත් ඉහළ යමින්ද තිබේ. මේ වන විට සියයට 54 ක තිබෙන උද්ධමනය ඉදිරි මාස කිහිපය තුළ සියයට 70 දක්වා ඉහළ යනු ඇති බව ද මහ බැංකු අධිපති ආචාර්ය නන්දලාල් වීරසිංහ මහතා පවසයි. මේ නිසා ඉදිරියේ දී ජනයාට මුහුණ දීමට සිදුවන්නේ මීටත් වඩා අමාරු කාලයකටය.\n\nපසුගිය වසර දෙකහමාරේ පමණක් නොව රනිල් වික්‍රමසිංහ මහතා අගමැති ලෙස පත් කළ අන්තර්කාලීන රජයට ද ජනතාවගේ ආර්ථික ප්‍රශ්නවලට යම් සහනයක් හෝ දීමට නොහැකි විය. එනම් මේ විනිමය අර්බුදය සමනය කර ජනතාව මුහුණ දී සිටින බලවත් පීඩාකාරී තත්ත්වයට සහ පෝලිම් තත්ත්වයට විසඳුමක් ඇතිකර ගැනීමට රජය අසමත් විය. ජනයා මුහුණ දුන් ආර්ථික පීඩනය දෙගුණ තෙගුණ විය. මේ නිසා පසුගිය ජුලි 09 දින පැවති විරෝධතාවට විශාල ජනපදනමක් තිබිණි. පක්ෂ පාට බේදයෙන් තොරව එදින බොහෝ දෙනෙක් තමන් මුහුණ දී සිටි උග්‍ර ආර්ථික පීඩනය හමුවේ පාරට බැස්සේය. එහෙත් මේ අරගල කරුවන් අතර නොයෙකුත් මතවාද දරන කණඩායම් මෙන්ම නොයෙකුත් දේශපාලන පක්ෂ ක්‍රියාකාරීන් සිටී. එසේම මේ අරගලයට පැමිණි අය අතර නොයෙකුත් මානසික මට්ටම්වල අය ද සිටී. ඒ නිසා බොහෝ අප්‍රසන්න සහ පිළිගත නොහැකි දේවල් ද සිදුවෙමින් තිබේ. අරගලකරුවන් අතරම ගැටුම්ද ඇති වෙමින් තිබේ. පොදු දේපළ සහ පෞද්ගලික දේපළ විනාශය සහ ප්‍රචණ්ඩත්වය අපට කිසිසේත්ම අනුමත කළ නොහැකිය. දේපළ විනාශ කිරීමෙන් මහජනයාට ලැබෙන දෙයක් නැත. එවැනි ක්‍රියා නිසා අප මුහුණ දී සිටින ආර්ථික අර්බුදය විසඳා ගැනීම තවත් අමාරු තත්ත්වයට පත් වීම සිදු වේ. පක්ෂ පාට බේදයෙන් තොරව තමන් මුහුණ දී සිටි උග්‍ර ආර්ථික පීඩනය හමුවේ එදින විරෝධතාවලට එක් වූ සාමාන්‍ය බහුතර ජනතාව මේ ප්‍රචණ්ඩත්වය අනුමත කරනු ඇතැයි අපි නොසිතමු. ඒ නිසා එම විරෝධතාවලට සම්බන්ධ වූ බොහෝ දෙනෙක් පාරට බැස්සේ ජනපතිවරයා ප්‍රමුඛ ආණ්ඩුවට විරෝධය දැක්වීමට මිස ප්‍රචණ්ඩ ක්‍රියා කිරීමට හෝ දේපළ විනාශ කිරීමට නොවන බව අපගේ අදහසයි. ඒ නිසා මේ පොදුජන විරෝධය ඇතැම් දේශපාලන කණ්ඩායම් තම අරමුණු ඉටු කර ගැනීම සඳහා යොදා ගනිමින් සිටින බවට ද චෝදනා තිබේ.\n\nදැන් ප්‍රශ්නය වන්නේ මේ දේශපාලන අස්ථාවරත්වය හමුවේ අප තවත් ආර්ථික අගාදයේ පතුලට ගමන් කරමින් සිටීමයි. ආචාර්ය නන්දලාල් වීරසිංහ මහතා මහ බැංකු අධිපති වීමෙන් පසු ප්‍රකාශ කළ ප්‍රධාන කරුණක් වූයේ ආර්ථික අර්බුදයෙන් ගොඩ ඒම සඳහා දේශපාලන ස්ථාවරත්වය අත්‍යවශ්‍ය බවයි. එනම් ස්ථාවර රජයක් පැවතිය යුතු වේ. මේ සඳහා බොහෝ දෙනෙක් ප්‍රකාශ කළේ සර්ව පාක්ෂික අන්තර්කාලීන රජයක් පිහිටුවාගෙන පුළුල් දේශපාලන සම්මුතියක් ඇතිව සියලු දෙනා සාමූහිකව කටයුතු කළ යුතු බවයි. එහෙත් සර්ව පාක්ෂික රජයක් ඇති කර ගැනීමට ප්‍රමාණවත් උත්සාහයක් නොගත් ගෝඨාභය රාජපක්ෂ ජනපතිවරයා කළේ පාර්ලිමේන්තුවේ එක ආසනයක් පමණක් තිබූ රනිල් වික්‍රමසිංහ මහතා අගමැති ලෙස පත්කර එහෙන් මෙහෙන් තවත් ඇමැතිවරු පිරිසක් පත් කිරීමයි. මේ තුළ කිසිසේත්ම රටේ පුළුල් දේශපාලන සම්මුතියක් ඇති නොවුණි. කුමන හෝ අන්තර්කාලීන රජයක් අටවාගෙන යෑමට දැරූ උත්සාහය තුළ රටේ දේශපාලන ස්ථාවරභාවය ඇති නොවූවා පමණක් නොව රටේ ආර්ථික ප්‍රශ්න ද සමනය නොවුණි. කෙසේ හෝ ගෝඨාභය රාජපක්ෂ ජනපතිවරයාගේ ඉවත් වීමෙන් පසු බිහිවන නව රජයට ද තිබෙන ප්‍රධාන අභියෝගය මේ ජනතාව මුහුණ දී සිටින ආර්ථික පීඩනය ඉක්මනින් සමනය කිරීමයි. විදේශ විනිමය අර්බුදය විසඳීමට යම් කාලයක් ගතවන බව කාටත් පැහැදිලිය. එහෙත් තෙල් ප්‍රශ්නයට සහ ගෑස් ප්‍රශ්නයට මෙන්ම බඩු මිල ප්‍රශ්නයට ද කඩිනම් විසඳුම් අවශ්‍ය වේ.\n\nවිනිමය අර්බුදය විසඳා ගැනීම සඳහා අයි. එම්.එෆ්. සහාය ගැනීමට තීරණය කිරීමෙන් පසු අප එම මාර්ගයේ ඔවුන් සමග සාකච්ජා පවත්වමින් කිසියම් දුරක් පැමිණ ඇත. කවර රජයක් පත් වුවත් අයි. එම්. එෆ්. සාකච්ඡා ඉක්මනින් සිදුකර එම මාර්ගයේ ගමන් කිරීම හැර වෙනත් අත්හදා බැලීම් කිරීමට මෙය සුදුසු මොහොතක් නොවේ. මහ බැංකු අධිපති ආචාර්ය නන්දලාල් වීරසිංහ මහතා ද පසුගිය දා රුපවාහිනී සංවාදයකට පැමිණ කියා සිටියේ ද එයයි. එනම් ජාත්‍යන්තර මූල්‍ය අරමුදල සමඟ ආරම්භ කර තිබෙන සාකච්ඡා හැකි ඉක්මනින් සිදුකර, එම මාර්ගයේ යනවා හැරෙන්නට වෙනත් විකල්පයක් නොමැති බවයි. එම විකල්පය අනුව යන අතරම තවත් කෙටිකාලීන සහ දිගුකාලීන විසඳුම් ක්‍රියාමාර්ග රැසක් ද අනුගමනය කිරීමට සිදුවනු ඇත. එනම් මේ ලියුම්කරුගේ අදහස වන්නේ අයිඑම්එෆ් සහාය ගැනීම අත්‍යවශ්‍ය ප්‍රධාන පියවරක් වුවත් එය එකම විසඳුම පමණක් නොවන බවයි. අයි. එම්. එෆ්. එකෙන් ලබාගත හැකි සහාය ගන්නා අතරම අපගේ ආර්ථිකය ගොඩගත යුත්තේ අප විසින්මය. ඉදිරියේ දී බලයට පැමිණීමේ අදහසින් සිටින ජනාධිපතිවරයා ඇතුළු කැබිනට් මණ්ඩලයට දෙන්න තිබෙන පණිවුඩය කුමක්දැයි පසුගියදා රූපවාහිනී මාධ්‍ය සංවාදයක දී කළ විමසුමකට පිළිතුරු ලෙස බැංකු අධිපති ආචාර්ය නන්දලාල් වීරසිංහ මහතා පවසුවේ ජාත්‍යන්තර මූල්‍ය අරමුදල සමඟ සාකච්ඡා කරලා, ඒ ප්‍රතිපත්ති ක්‍රියාත්මක කරලා, ණය ප්‍රතිව්‍යූහගතකරණය කරලා, ඒ ක්‍රියාමාර්ගයෙන් පිට වෙන පැත්තකට යන්න උත්සාහ කළොත් මේ රට තවත් අමාරුවකට වැටෙන බවයි.\n\nශ්‍රී ලංකාව මේ වන විට වැටී ඇති ආර්ථික අර්බුදයෙන් ගොඩඒම සඳහා ඇති එකම මාර්ගය එය බව ද ඔහු සඳහන් කරයි. නව රජය ද ඒමාර්ගයේ ගමන් කළ යුතු වන අතර ආපසු වෙනත් මාර්ගයක් වෙත පිවිසීමට ඉඩක් නැත. මේ නිසා කළ යුතු වන්නේ නව ආණ්ඩුව වහාම පිහිටුවාගෙන එම මාර්ගයේ වේගයෙන් ගමන් කිරීමයි. මේ අනුව ආචාර්ය නන්දලාල් කියන්නේ තමාට දිය හැකි පණිවිඩය වන්නේ ඒ ගිය මාර්ගය හැකි ඉක්මනින් ගිහිල්ලා ඉවර කරලා රට මෙතනින් උඩට උස්සලා තියන්න පුළුවන් ඒ මාර්ගයේ ගියොත් පමණක් බවයි. මේ වෙලාවේ රට තිබෙන්නේ අත්හදාබැලීම් කරන්න පුළුවන් තත්ත්වයක නොවන බව ද ඔහු තවදුරටත් සඳහන් කර තිබුණි. මේ නිසා ජනපතිවරයා ඉවත් වීමෙන් පසුව ඇති වී ඇති මේ දේශපාලන අස්ථාවරත්වය ඉතා ඉක්මනින් අවසන් කරගෙන පුළුල් දේශපාලන සම්මුතියකින් කටයුතු කර මේ වැටී ඇති ආර්ථික තත්ත්වයෙන් අප යම් මට්ටමකට ගොඩ ආයුතු වේ.\n\nමේ අවස්ථාවේ අපට වහාම මැතිවරණයකට යෑමටද හැකියාවක් නැත. ඒ සඳහාද තවත් වියදම් මෙන්ම යම් කාලයක් ගතවේ. මේ නිසා ඉදිරි මැතිවරණය වන තෙක් සර්ව පාක්ෂික රජයකට එකඟ වී සියලු දෙනා එක්ව සාමූහිකව කටයුතු කරන ලෙස අපි සියලුම දේශපාලන පාර්ශ්වයන්ගෙන් ඉල්ලා සිටිමු. මේ නිසා අවශ්‍ය කරන්නේ කුමන හෝ අන්තර්කාලීන රජයක් නොව සියලු පාර්ශ්වයන්ට එක්ව සාමූහිකව කටයුතු කළ හැකි අන්තර්කාලීන සර්ව පාක්ෂික රජයකි. ජාත්‍යන්තර වශයෙන් මෙන්ම දේශීය වශයෙන් ද පිළිගැනීමක් ඇති වනුයේ එවැනි රජයක් කෙරෙහිය. ඒ සඳහා සියලු දේශපාලන පක්ෂද තම කොන්දේසි ඉදිරිපත් කරනවා වෙනුවට රට ගොඩගැනීම සහ මහජනයා විඳින පීඩාවන් ගැන සලකා වඩාත් නම්‍යශීලීභාවයකින් කටයුතු කිරීමට සිදුව ඇත. ඒ නිසා රට පෙරට තබා යම් කාලයක් රට සහ මහජනයා වෙනුවෙන් සාමූහිකව කටයුතු කිරීමට කැපවන ලෙස අපි සියලු පක්ෂ නායකයන්ගෙන් මෙන්ම අනෙකුත් සමාජ කණ්ඩායම් වලින්ද ඉල්ලා සිටින අතර පවතින තත්ත්වය ගැන මහජනයා නිවැරදිව දැනුවත් කිරීම ද අවශ්‍ය වේ. මහජනයාට කිව යුත්තේ එම ක්‍රියාමාර්ගවලට සහාය දෙමින් දුක දරා ගනිමින් කිසියම් ඉවසීමකින් කටයුතු කරන ලෙසයි.\n\nශ්‍යාම් නුවන් ගනේවත්ත[email protected]",
       "URL": "https://divaina.lk/%e0%b7%80%e0%b7%90%e0%b6%b1%e0%b7%99%e0%b6%b1-%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80%e0%b6%9a%e0%b7%8a-%e0%b6%b1%e0%b6%b8%e0%b7%8a-%e0%b6%85%e0%b6%ba%e0%b7%92-%e0%b6%91%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/306/"
}