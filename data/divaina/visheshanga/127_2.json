{
       "Source": "divaina",
       "Timestamp": "April 2, 2023",
       "Headline": "කෝටියකට කන්න දෙන්න පුලුවන් එළවළු පලතුරු කුණු ගොඩට",
       "News Content": "එළවළු මෙට්‍රික් ටොන් 221,955 ක් සහ පළතුරු මෙට්‍රික් ටොන් 290,151 ක් ප්‍රවාහනයේදී පමණක් වාර්ෂිකව විනාශ වන බව කෘෂිකර්ම ඇමැතිවරයා පසුගිය දිනක පවසා තිබිණි. ශ්‍රී ලංකාවේ පසු අස්වනු හානිය ඉතාම ඉහළ මට්ටමක පවතින බවත්, ලබන අස්වනුවලින් සියයට 40 ට ආසන්න ප්‍රමාණයක් පසු අස්වනු හානිය නිසා රටට අහිමි වන බව ද හෙතෙම පවසා තිබිණි. කතාව සැබෑය. එහෙත් විසඳුමක් නොදෙන පරණ කතාවකි.\n\nගැලරිය පිනවීමට රස කතා කියන කෘෂිකර්ම ඇමැතිවරයා නව ආරෙට කියන පරණ කතාව, ප්‍රසිද්ධ කියමන ගැන සරල බසින් ගොවීන් රටට පැවසූ වාර අනන්තය. තට්ටු මාරුවට පත් වූ ආණ්ඩුවල වෙළෙඳ ඇමැතිවරුන්ට, නිලධාරීන්ට තේරෙන භාෂාවෙන් අදාළ ගැටලුව ගැන පැහැදිලි කළ බව ගොවීන් අපට පැවසූ අවස්ථා ද බොහෝය. එහෙත් ගොවීන්ගේ කතා මැති, ඇමැතිවරුන්ට, අදාළ නිලධාරීන්ට බීරි අලින්ට වයන වීනා වාදනයක් පමණක් ම විය. එවැනි පසුබිමක අපතේ යන එළවළු, පලතුරු ගැන කෘෂිකර්ම ඇමැතිවරයා නැවත මතක් කළ බැවින් ඒ සම්බන්ධයෙන් අලුත් සටහනක් තැබීමට අපිදු අදහස් කළෙමු. පහතින් පෙළගැසෙනුයේ ඒ කතාවය.\n\nප්‍රවාහනයේදී පමණක් නොව එළවළු, පලතුරු අපතේ යෑම වගා බිමේ සිටම සිදුවන්නකි. විශේෂයෙන්ම ගොවිබිමේ විනාශ කළ යුතු, පරිභෝජනයට නොසුදුසු එළවළු, පලතුරු ද වෙළෙඳපොළට නිකුත් කිරීමට ඇතැම් ගොවීහු කටයුතු කරති. උදාහරණයක් ලෙස දුක්, මහන්සියෙන් හදා ගත් බටු කොටුවක අස්වැන්න යම් හේතුවකින් 70% කට පමණ පණුවො විද ඇති නම් එම අස්වැන්න වෙළෙඳපොළට නිකුත් කිරීමට නොහැකිය. අලාභය දරාගෙන පණුවො විදපු බටු තොගය විනාශ කළ යුතුය. එහෙත් පාඩුව අවම කරගැනීමට ඇතැම් ගොවීහු හොඳ බටු සමඟ පණුවො ගැසූ බටු ද වෙළෙඳපොළට නිකුත් කරති. අඩු මුදලට විකිණීමට පණුවො ගැසූ බටු වෙනම රැගෙන එති. කිසිදු වෙළෙන්දෙක් පණුවො ගැසූ බටු මිලට නොගන්නේය. අවසානයේදී තැලී, පොඩි වී ගිය බටු ලෙස ‘පණු බටු’ අපතේ යන එළවළු ගොඩට එකතු වේ. ‘පණු බටු’ කතාව බොහෝ එළවළුවලට පොදුය. ගෝවා ගෙඩියේ කතාව ඊටත් වඩා ප්‍රබලය.\n\nනියම ප්‍රමිතියට ගෝවා නිෂ්පාදනය නොකරන්න විශේෂයෙන්ම අවසාන වතාවට ගෝවා ගෙඩියට කෘමි නාශක යෙදීමෙන් දින දාහතරකට පෙර අස්වැන්න නෙළීම නිසා පැය දහයක්, දොළහක් ගෙවෙන විට ගෝවා ගෙඩිය ඇතුළෙන් කුණු වෙන්නේය. ඒ කාලය වන විට බොහෝවිට එම ගෝවා අස්වැන්න තිබෙන්නේ වෙළෙඳපොළේය. ප්‍රමිතිගත කාලයට ගෝවා අස්වැන්න ලබානොගැනීම නිසා බැටකන්නෙ ගොවීන් නොව වෙළෙඳුන්ය. එමෙන්ම කුණු වී නරක් වූ ගෝවා ගෙඩි කුණු ගොඩට එකතු වනුයේ තැලී, පොඩි වී අපතේ ගිය ගෝවා ලෙසටය. එමෙන්ම ලීස් අස්වනු නෙළීමෙන් පසු එම පඳුරු වතුරෙ ගිල්වමින් සෝදා පොඩි කිරීමෙන් සිදු වනුයේ නරක් වීම ඉක්මන් කිරීමකි. එසේ සෝදා පිරිසිදු කර වෙළෙඳපොළට නිකුත් කරන ලීස් දවසකින් හෝ දෙකකින් කුණු වී යනුයේ වෙළෙඳපොළේදීය. නරක් වීමට ප්‍රධාන හේතුව ලීස් ගස් දියේ ඔබා සේදීමය. අවසානයේ බැර වනුයේ ප්‍රවාහනයේදී හෝ වෙළෙඳපොළේදී තැලී, පොඩි වී, නරක් වී අපතේ යෑමේ ගොඩට ය. ලීස් අස්වනු නෙළීමෙන් පසු මුල කපා උඩ පොත්ත ගලවා දමා වෙළෙඳපොළට නිකුත් කිරීම හොඳටම ප්‍රමාණවත්ය. කැරට්, අර්තාපල්, බතල, මංක්‍ද්fක්‍දාක්කා ආදී විවිධ අල වර්ග අස්වනු නෙළීමෙන් පසු සේදීම අනවශ්‍ය දෙයකි. යල් පැන ගිය ගොවි ක්‍රම නිසා ද අපතේ යෑම් ඉතාම වැඩිය.\n\nඑමෙන්ම ප්‍රවාහනයට භාවිත කරන ඇසුරුම් ක්‍රම තුළින් ද එළවළු, පලතුරු විශාල ප්‍රමාණයක් අපතේ යන බව සැබෑය. විශේෂයෙන්ම එළවළු, පලතුරු දැල් ගෝනිවල ඇසුරුම්කරණයේදී වාතාශ්‍රය වැඩි වී බෝංචි, බණ්ඩක්කා වැනි එළවළුවල නැවුම් ගතිය නැති වී පරණ ස්භාවයක් ඉස්මතු වේ. දෙහි ගෙඩිවල පුල්ලි මතු වේ. වැටකොලු, පාතෝල කරල් තුනට, හතර කැඩී පොඩි වී යන ප්‍රවණතාව වැඩිය. කැකිරි, පිපික්‍ද්ක්‍දා සහ විවිධ පලතුරු වර්ග ඇසුරුම් කිරීමට දැල් ගෝනි උචිතය. එමෙන්ම ප්ලාස්ටික් ට්‍රේ, විවිධ කූඩ වර්ග, තුනී ලෑලි පෙට්ටි හෝ කාබෝඩ් පෙට්ටි තුළ ඇසුරුම්කරණයේදී සිදුවන හානිය විශාල වශයෙන් අඩු කරගත හැකිය. එහෙත් එළවළු, පලතුරු ඇසුරුම් කිරීමට ප්ලාස්ටික් කූඩ භාවිත කිරීම ප්‍රායෝගික නැත. අස්වැන්නට ලැබෙන මුදලට වැඩි වියදමක් ප්ලාස්ටික් කූඩ මිලට ගැනීමට මෙන්ම ප්‍රවාහනය සඳහා වියදම් වන බව ගොවීන් අතරින් ඇසෙන කතාවකි. කාබෝඩ් පෙට්ටියක ඇසුරුම් කිරීම තුළ පාරිභෝගිකයා අතට පත්වන තෙක් බොහෝ එළවළුවල නැවුම් ස්වභාවය, තැලී පොඩි වී යෑමෙන් සිදුවන හානිය අවම වනු ඇත. එහෙත් එම ඇසුරුම් ක්‍රමය ද ප්‍රායෝගික වනුයේ ගොවියාගේ ආදායමට සාපේක්‍ෂව දරාගත හැකි මිලකට කාබෝඩ් පෙට්ටි මිලදීගැනීමට අවස්ථාවක් සලසාදීම තුළ පමණි. එමෙන්ම විවිධ බහාලුම් හය, හත් පොළක බාමින්, ලොරිවලට පැටවීම ද එළවළු, පලතුරු සම්බෝල වීමක් බව සැබෑය. මෙරට එළවළු, පලතුරු පමණක් නොව බොහෝ භාණ්ඩ ලොරිවලට පැටවීම, බෑම සිදු කෙරෙන්නේ යන්ත්‍රානුසාරයෙන් නොව මිනිසුන්ගේ දෑත්වලිනි. එම සේවයේ යෙදී සිටින මිනිස්සු ලැබෙන සොච්චමට වැඩ කරනවා විනා ගුණාත්මක සේවාවක් ලබාදීමට කටයුතු නොකරති.\n\n‘මේක තැලෙයි… පොඩි වෙයි… පරිස්සමට බාන්න ඕනෑ. ලොරිවලට පටවන්න ඕනෑ…’ කියන සිතුවිලි ඔවුන්ගේ මනසට නොයන තරම්ය. ඒ මිනිසුන්ගේ සිතුවිලි ගලන සියුම් ලේ නහර මත්ද්‍රව්‍ය භාවිතයත් සමඟ විනාශ වී ඇත. ‘නාට්ටාමිවරු’ එතරම් ම මත්ද්‍රව්‍යයට හුරු වී සිටින බව කවුරුත් දන්නා කතාවකි. එවැනි මිනිසුන්ගෙන් ගුණාත්මක සේවයක් බලාපොරොත්තු විය නොහැක. රංගිරි දඹුලු විශේෂිත ආර්ථික මධ්‍යස්ථාන වෙළෙඳ සංගමයේ ලේකම් හේමන්ත වෙඩික්කාර මහතා ද පෙළගැසෙන කතාවට අඩු වැඩි එකතු කරමින් එළවළු, පලතුරු අපතේ යෑම අවම කරගැනීමට යෝජනා මාලාවක් ද ඉදිරිපත් කළේය. මේ ලේකම්වරයාගේ කතාවය.\n\n“එළවළු, පලතුරුවල ස්වභාවය අනුව ඇසුරුම් කර පොදු ප්‍රවාහන ක්‍රමයක් හරහා පොදු වෙළෙඳපොළකට රටේම එළවළු, පලතුරු තොග රැස් කළ යුතුයි. එම කාර්යයට දුම්රිය සේවය ඉතාම සුදුසු බව අපගේ විශ්වාසයි. රට වටේම එළවළු, පලතුරු දුම්රිය මාර්ගයෙන් ප්‍රවාහනය කරගන්න පහසුයි. ගොවියා දුම්රියට පටවනවා, පොදු වෙළෙඳපොළෙන් වෙළෙඳුන් බා ගන්නවා. සිල්ලර වෙළෙඳපොළට යනකොට ස්ථාන තුනයි. ප්‍රවාහනයේදී සිදුවන හානි ඉතාම අල්පයි. ඒ වගේම එම වෙළෙඳාමේදී අතරමැදි ලාභය යන්නෙ සිල්ලර ව්‍යාපාරිකයන්ටයි, ගැනුම්කරු සහ විකුණුම්කරු මුහු කරන අතරමැදියටයි විතරයි. එහෙම වුණොත් පවතින තොග මිලට ප්‍රවාහන වියදම, එළවළු අපතේ යෑමේදී ඇති වන පාඩුව ගණන් බලා විනිවිදභාවයකින් යුක්තව උපරිම සාධාරණ මිලකට එළවළු අලෙවි කරන්නත් පුළුවන්. ගොවියත් ආරක්‍ෂා කරගෙන, පාරිභෝගිකයාට විශාල සහනයක් ලබාදෙන්න පුළුවන්. ඒ වගේම එළවළු, පලතුරු අපතේ යෑම වැඩිවීම මිල වැඩිවීමට ප්‍රධාන හේතුවක්. කාලයක ඉඳලා පත්වෙන සෑම ආණ්ඩුවකම වෙළෙඳ ඇමැතිවරු සමඟ මේ ගැටලුව ගැන අපි සාකච්ඡා කළා. විසඳුම් ඉදිරිපත් කළා. එහෙත් තවම සාර්ථක විසඳුමක් ලැබිලා නෑ. ඒ වගේම එළවළු, පලතුරු ඇසුරුම් කිරීමට සුදුසුම බහාලුම් කාඩ්බෝඩ් පෙට්ටි. ඒත් කඩදාසි මිල වැඩිවීමත් එක්ක ගොවීන්ට දරාගැනීමට නොහැකි විදිහට කාඩ්බෝඩ් පෙට්ටිවල මිල වැඩි වෙලා තියෙනවා. පරණ බඩු එකතු කරන කඩෙත් කාඩ්බෝඩ් පෙට්ටියක මිල රුපියල් 180 ක් විතර වෙනවා. ඇසුරුම්කරණ ගැටලුව ගැන අවධානය යොමු කරමින් විවිධ එළවළු වර්ග ඇසුරුම් කිරීමට උචිත පරිදි කාඩ්බෝඩ් පෙට්ටි අවම පිරියවැයකින් නිෂ්පාදනය කිරීමට දඹුල්ල ආර්ථික මධ්‍යස්ථානය හරහා ව්‍යාපෘතියක් ආරම්භ කිරීමට සැලසුම් කරලා තියෙනවා. මෙරට සියලුම නගර සභා, ප්‍රාදේශීය සභා බල ප්‍රදේශ තුළ දෛනිකව එකතු වන පරණ කාඩ්බෝඩ් තොග අපිට ලබාදෙන වැඩපිළිවෙළක් සකස් කර දෙන්න කියා රජයෙන් ඉල්ලීමක් කළා. තවම සැලකිය යුතු මට්ටමේ ප්‍රතිචාරයක් ලැබුණේ නෑ…” හේ නිහඬ විය.\n\nමෙරට එළවළු වගාවට ප්‍රසිද්ධ නුවරඑළිය, බදුලු, බණ්ඩාරවෙල, වැලිමඩ, කන්ද උඩරට ප්‍රදේශ මෙන්ම පහත රට රාජාංගනය, සූරියවැව, තල්පිටිය ආදී එකී නොකී ප්‍රදේශවලින් සීයයට හැත්තෑවකට වැඩි ප්‍රමාණයක එළවළු තොග රැගෙන එනු ලබන්නෙ දඹුල්ල ආර්ථික මධ්‍යස්ථානයටය. මෙරට සියලු නගරවල එළවළු තොග වෙළෙන්දන් දඹුල්ල ආර්ථික මධ්‍යස්ථානය සමඟ දෛනිකව ගනුදෙනු කරන බව ද සැබෑය. දඹුල්ල ආර්ථික මධ්‍යස්ථානයේ ප්‍රධාන ගැනුම්කරුවන් එළවළු තොග වෙළෙඳුන්ය. ඉල්ලුමට සරිලන සැපයුමක් ලබාදෙන දඹුල්ල ආර්ථික මධ්‍යස්ථානය මෙරට එළවළු වෙළෙඳපොලේ ප්‍රධාන මිල තීරකයා බව පැවසීය අතිශයෝක්තියක් නොවේ. එමෙන්ම දඹුල්ල ආර්ථිකයේ වෙළෙඳ ව්‍යාපාරිකයන් එළවළු, පලතුරු තොග අපතේ යෑම සම්බන්ධයෙන් නිවැරැදි තතු දැන සිටින බව සැබෑය. එහෙයින් එම සංගමයේ ලේකම් හේමන්ත වෙඩික්කාර මහතාගේ යෝජනාව අපතේ නොහැරීම අදාළ බලධාරීන්ගේ සහ නිලධාරීන්ගේ යුතුකමකි. එමෙන්ම පෙළගැසෙන කතාවට සමස්ත ලංකා විශේෂ ආර්ථික මධ්‍යස්ථාන සහ මැනිං වෙළෙඳ සංගමයේ සභාපති, නුවරඑළිය ආර්ථික මධ්‍යස්ථානයේ ලේකම් අරුණ ශාන්ත හෙට්ටිආරච්චි ද කරුණු ඉදිරිපත් කළේය. මේ ඔහු කියන කතාවය.\n\n“ලෝකෙ ගොවිතැන කොච්චර දියුණු තත්ත්වයට පත්වෙලා තිබුණත් අපේ රටේ තවම කෙරෙන්නෙ යල් පැන ගිය වගාවක්. අපේ ගොවීන්ට නවීන තාක්‍ෂණය ගැන දැනුමක් නෑ. පසු අස්වනු තාක්‍ෂණය ගැන අවබෝධයක් නෑ. එළවළු, පලතුරු කල් තබාගැනීමට සීතාගාර පහසුකම් නෑ. අස්වැන්න නෙළුව දිනම වෙළෙඳපොළට යවන්න ඕනෑ. අද යවන එළවළු හෙට වෙනකොට විකුණගන්න බැරි වුණොත් නරක් වෙනවා. ඒ නිසා ප්‍රථමයෙන් ඉල්ලුමට සරිලන සැපයුමක් දෙන ක්‍රමවේදයක් සකස් කරන්න ඕනෑ. එළවළු කිලෝ දෙදහක් අවශ්‍ය ආර්ථික මධ්‍යස්ථානයකට කිලෝ පන්දාහක් ආවොත් තුන්දාහක් අපතේ යනවා. ඒක නතර කරන්න බෑ. ඒ හානිය අවම කරගැනීමට නම් එළවළු, පලතුරු තොග කල් තබාගැනීමේ, විවිධ නිෂ්පාදන කිරීමේ ව්‍යාපෘතිවලට අපි යන්න ඕනෑ. විශේෂයෙන්ම එළවළු, පලතුරු අතුරු නිෂ්පාදනවලට මෙරට වගේම ජාත්‍යන්තර වෙළෙඳපොළේ ඉහළ ඉල්ලුමක් තියෙනවා. ඒ වගේම ප්‍රවාහනයේදී සිදුවන හානිය අවම කරගැනීමට නුවරඑළියේ එළවළු දුම්රියෙන් කොළඹට ප්‍රවාහනය කිරීමට අපි ව්‍යාපෘතියක් ආරම්භ කළා. දුම්රිය මැදිරි පහක් වෙන් කරගෙන එක වතාවක් එළවළු තොගයක් කොළඹට ප්‍රවාහනය කළා. එක මැදිරියක එළවළු කිලෝ තිස්දාහසක් පමණ රැගෙන ගියා. රුපියල් අටක් වැනි ඉතාම අවම ප්‍රවාහන වියදමකින් එළවළු කිලෝවක් කොළඹට යවන්නත් පුළුවන් වුණා. ඉන්ධන මිල අඩුවීමත් එක්ක ඒ මුදල තවත් අඩු වෙයි. ඒ වගේම සවස 5.30 ට නානුඔය දුම්රිය නැවතුමෙන් පැට වූ එළවළු තොග පහුවදා පාන්දර 1 වෙනකොට කොටුව දුම්රිය නැවතුම්පළට ගිහින් තිබුණා. උදේ හය වෙනකොට වෙළෙඳපොළටත් ගිහින් තිබුණා. ව්‍යාපෘතිය අති සාර්ථකයි. අපතේ යෑම බින්දුවට ආසන්නයි. ඒත් දුම්රිය සේවකයන්ගෙන් වැඩ වර්ජන ලොකු බාධාවක් වුණා. දුම්රිය මැදිරි තුළ ශීතාගාර සවි කිරීමේ ප්‍රමාදයක් තියෙනවා. ඒ ගැටලු සම්පූර්ණ වුණාට පස්සෙ එළවළු, පලතුරු ප්‍රවාහනයට හොඳම දුම්රිය සේවය බව විවාදයක් නෑ. ඒ වගේම ගොවිබිම්වලට කඩා වඳින රිළවු, වඳුරො, මොණරු, අලි විවිධ සතුන්ගෙන් අස්වැන්නට විශාල හානියක් වෙනවා. සමහර ගොවි බිම්වලට පන්සිය, හයසියක රිළවු, වඳුරො, රංචු එනවා. විනාඩි දහයෙන්, පහළොවෙන් පලතුරු වතු පිටින් විනාශ කරනවා. කිසිදු බලධාරියෙක්, නිලධාරියෙක් ඒ ගැන කතා කරන්නෙ නෑ. ..” ඔහු ද නිහඬ විය.\n\nනුවරඑළිය ආර්ථික මධ්‍යස්ථානයේ ලේකම් අරුණ ශාන්ත හෙට්ටිආරච්චි එළවළු වගාව සහ වෙළෙඳාම සම්බන්ධයෙන් විශේෂඥයෙකි. නුවරඑළියේ පොළොවේ වගා කරන පාරම්පරික ගොවියෙකි. එහෙයින් එවැනි ප්‍රවීණයන් ඉදිරිපත් කරන යෝජනා පල් වන ගැටලුවලට සාර්ථක විසඳුම් විය හැකිය. මෙරට කරුමෙක මහත සීතල කාමර තුළින් මතු වන යෝජනා හැර පොළොවෙන් මතු වන යෝජනා රටේ දේශපාලනයට නොගැලපීමය. එමෙන්ම මේ වෙනකොට සුපිරි වෙළෙඳසල් අයිතිකරුවන් කිහිපදෙනෙක් ‘පොෂ් මානසිකත්වයට’ මෙරට ජනතාව හුරු කරමින් සිටිති. ඔවුන් එළවළු, පලතුරු කූල් බෝක්ස්වල තබාගෙන නැවුම් විදිහට වැඩි මිලට විකුණති.‘ පොෂ් මානසිකත්වයෙන්’ ඉදිමුණු පරිභෝගිකයන් පලුද්දක්, නියපොත්තක්වත් වැදුණු එළවළු, පලතුරු පමණක් නොව වකුටු වෙච්ච බෝංචි කරලක්, වැටකොලු ගෙඩියක් හෝ මිලදී නොගන්නා තත්ත්වයට පත් වී සිටිති. සාමාන්‍යයෙන් දකින බණ්ඩක්කා කරලට වඩා විශාල බණ්ඩක්කා කරල් මිලදී නොගන්නා පාරිභෝගිකයන් පිරිසක් මේ රට තුළ සිටිති. මහතට, ලස්සනට සෘජුව නොමැති වම්බොටු කරල් මිලදී නොගන්නා පොෂ් නෝනා මහත්වරු සුපිරි වෙළෙඳපොළේ එමටය. එවැනි ‘පොෂ් මානසිකත්වයෙන්’ එළවළු, පලතුරු විකිණීම තුළ අස්වැන්නෙන් 70% ක් පමණ අපතේ යෑම නොවැළැක්විය හැකි හේතුවක් වී ඇත. එවැනි පසුබිමක පරිභෝජනය කළ හැකි තත්ත්වයේ එළවළු, පලතුරු ද අපතේ යන කුණු ගොඩට එකතු වෙති.\n\nපෙළගැසෙන කතාව සරලය. මහ පොළොවෙ වගා කරන ගොවීන් සහ එළවළු, පලතුරු වෙළෙඳුන් පවසන ආකාරයට ඇසුම්කරණයේදී, ප්‍රවාහනයේදී, හත් අට පොළක බඩු තොග බෑමෙන් පැටවීමෙන් සිදුවන හානිය, දැන හෝ නොදෙන ගොවීන්ගේ වැරැදි ක්‍රියා හේතුවෙන් වෙළෙඳපොළට ලැබෙන නරක් වූ එළවළු, පලතුරු තොගවල එකතුවක් ලෙස අවමය 30% ක් පමණ අපතේ යන බව වාර්තා වේ. ඒ අතරින් වකුටු වෙච්ච වම්බොටු, කොන් කැඩිච්ච වැටකොලු, පාතෝල, බණ්ඩක්කා සහ පලුදු, ලප සහිත එළවළු, පලතුරු 10% ක් පමණ මිනිස් පරිභෝජනයට ගත හැකි තත්ත්වයේ තිබෙන බව ද ඔවුන්ගේ අදහසය. මේ වෙනකොට එම 10% ද මිනිසුන් පාරිභෝජනයට නොගන්නා තත්ත්වයට පත්ව ඇත. සුපර් මාර්කට් අයිතිකරුවන් විසින් මෙරට ජනතාවගේ ඔළු ගෙඩිවලට කාවද්දා තිබෙන ‘පොෂ් මානසිකත්වය’ මත පාරිභෝජනයට ගත හැකි තවත් 40% ක් පමණ අපතේ යන එළවළු, පලතුරු ගොඩ ට එකතු වෙති. එහෙයින් විසඳුම් සෙවිය යුත්තේ ප්‍රවාහනයේදී පමණක් සිදුවන අපතේ යෑමට නොව, ගොවි බිමේ සිට පාරිභෝගිකයාගේ අතට පත්වන තෙක් සමස්ත එළවළු, පලතුරු අපතේ යෑම අවම කිරීමටය. පරණ තැටි අලුත් නොකර සදලුතලවලින් පොළොවට බැස, විධිමත් ගවේෂණයක් කර එළවළු, පලතුරු අපතේ යන අවස්ථා හඳුනාගෙන ගැටලුවට සාර්ථක විසඳුමක් සෙවීම අදාළ බලධාරීන්ගේ සහ නිලධාරීන්ගේ වගකීමකි. එමෙන්ම මිනිස් පරිභෝජනයට සුදුසු එළවළු, පලතුරු තොග පමණක් වෙළෙඳපොළට නිකුත් කිරීමට ගොවි නිෂ්පාදකයන්ගේ වගකීමකි. කෘෂි කර්මාන්තය ප්‍රධාන වූ කෘෂි නිෂ්පාදනවලින් යැපෙන රටක පවතින වෙළෙඳපොළ රටාවේ පුහු පොෂ් මානසිකත්වයෙන් රටේ ජනතාව ඉවත්විය යුතුය. එවිට ගොඩ ගැසෙන කුණු එළවළු, පලතුරු කඳු සෙමෙන් ගිලා බසින බව සැබෑය.\n\nඑමෙන්ම මෙරට 60% ට වැඩි පිරිසක් ජීවත් වනුයේ ගොවිතැනෙනි. එයින් 30% ක් පමණ අක්කරය, අක්කර බාගය වගා කරන සාමාන්‍ය ගොවියො ය. ඒ මිනිස්සු රජයෙන් රැකියා නොඉල්ලති. අරගල නොකරති. ඉඳහිට හෝ පාරට බැස පඹයෙක් පුළුස්සා, මහ මඟ නිදාගෙන හර්තාල් කරනුයේ දුක් මහන්සියෙන් නෙළාගත් අස්වැන්නට සාධාරණ මිලක් ලබාගැනීමට පමණි. නිෂ්පාදන වියදම 300% න් පමණ ඉහළ ගොස් තිබෙන පසුබිමක අක්කර බාගය, කාල වගා කරගෙන හිටපු සුළු ගොවියො නැත්තටම නැති වී ඇත. නිෂ්පාදන වියදම දරාගැනීමට බැරි ගොවීන් වගාවෙන් ඈත් වෙමින් සිටින බව ද ගොවීහු අපට පැවසූහ. දැනට නුවරඑළියේ එළවළු වගාවේ නිරත වී සිටිනුයේ මහා පරිමාණ ගොවීන් කිහිපදෙනෙක් පමණක් බව නුවරඑළියේ ආර්ථිකයේ ලේකම් අරුණ ශාන්ත අප සමඟ පැවසුවේය. එවැනි තත්ත්වයක් තුළ එළවළු වෙළෙඳාම ද ඒකාධිකාරියක් කරගන්නා ව්‍යාපාරිකයන් මෙරට සහල් වෙළෙඳපොළට සිදුව ඇති නස්පැත්තියම සිදු කරා වී යන්න අපට මහ බියක් දැනේ. එළවළු, පලතුරු අපතේ යෑම ගැන සොයා බලන ජනහිතකාමී කෘෂිකර්ම ඇමැතිවරයා දැනට ඉතිරි වී සිටින අසරණ ගොවීන් ආරක්‍ෂා කරගැනීමට ද කඩිනම් වැඩපිළිවෙළක් රටට ඉදිරිපත් කරයි කියා අපි විශ්වාස කරමු.\n\nතරංග රත්නවීර",
       "URL": "https://divaina.lk/%e0%b6%9a%e0%b7%9d%e0%b6%a7%e0%b7%92%e0%b6%ba%e0%b6%9a%e0%b6%a7-%e0%b6%9a%e0%b6%b1%e0%b7%8a%e0%b6%b1-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b6%b4%e0%b7%94%e0%b6%bd%e0%b7%94%e0%b7%80/",
       "Category": "visheshanga",
       "Parent URL": "https://divaina.lk/category/visheshanga//page/127/"
}