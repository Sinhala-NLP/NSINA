{
       "Source": "divaina",
       "Timestamp": "April 17, 2023",
       "Headline": "දරුඵල පමාව දුරුකර ගන්න දේශීය ප්‍රතිකාර",
       "News Content": "යුග දිවියට පිවිසි නව යුවළකගේ පළමු ප්‍රාර්ථනය වන්නේ දරු සම්පතකි. නමුත් ඇතැම් විවාහකයනට එම දරු සම්පත පමාවන අවස්ථා තිබේ.\n\nඑසේම ඇතැම් විවාහකයනට ලැබෙන දරු සම්පත් නිරෝගී නැත. අංගවිකල හා බුද්ධිය අඩු දරුවන් බිහි වේ.\n\nමෙලෙස කාන්තාවනට දරුඵල ප්‍රමාදවීමට සහ රෝගී දරුවන් බිහිවීමට බලපාන හේතු රැසක් ඇත.\n\nමෙම හේතු රැසකටම බලපාන ප්‍රධාන හේතුව වී ඇත්තේ ඔසප්වීම නිසි අයුරින් සිදු නොවීමය.\n\n● ඔසප්වීම\n\nදරු ගැබක් දරන ස්ත්‍රියක් සහ ආර්ථව හරණයට ලක් වූ කාන්තාවක හැර අනෙක් සියලුම ස්ත්‍රීන්ට මාසයක් පාසා ශ්ලේමය සවිකොටස් සහිත රක්ත ශ්‍රාවයක් පිට විය යුතුය. එය දින 3 – 4 ක් අතර කාලයක් ගර්භාෂයෙන් පිටවිය යුතුය. මෙය රජ හෙවත් ඔසප් ලෙස හඳුන්වයි.\n\nනීරෝගී කාන්තාවකගේ මෙය නිර්ගන්ධය. වේදනා රහිතය. කිසිම උපද්‍රවයක් නැත.\n\nමනාව වැඩුණු ශරීරයක් ඇති යුවතියකගේ වැඩිවියට පැමිණි දින සිට ක්‍රමානුකූලව මාසික රජ ශ්‍රාවය පවතී.\n\n● කාන්තාවකට බහුලව පවතින රෝග\n\nඔසප් කාලයේ උදර වේදනා, හිසරදය හා ශරීරය පුරාම වේදනාව, වමනය හා මළබද්ධය, පියයුරු වේදනාව හා ගෙඩිහට ගැනීම, මුහුණේ කුරුලෑ ඇතිවීම, යටිබඩ කොරවීම හා වේදනාව, තුනටිය හා කලවා වේදනාව, ඔසප් ඇතිවීම, සිරුරේ ඇතිවන වේදනාව, අධික නිදිමත බව, ඔසප් වීමේදී රක්ත ප්‍රමාණය හා රක්ත පිටවන දින ගණන අධික වීම, තරහා යෑම, ක්ලාන්තය, කැරකිල්ල ඇතිවීම, ඇඟ උණුකරවා යෑම හෙවත් ස්වේත ප්‍රදරය, ඔසප් හරි හැටි සිදුනොවීමය.\n\nමෙවැනි රෝග හමුවේදී බොහෝ දෙනා පවසන්නේ එය විවාහ වූ පසු හරියාවි යැයි කියා ය. එහෙත් එය වැරදි මතයකි. මෙම රෝග සඳහා නිසි වෛද්‍ය ප්‍රතිකාර ලබා ඒවා සුවකර ගත යුතුය. එසේ නොවීමෙන් යුග දිවියට පිවිසි පසු දරු සම්පත් පමාවීමට බලපායි.\n\nදරු සම්පතක් සඳහා ස්ත්‍රියකගේ නිරෝගී ස්ත්‍රී බීජත් (ඩිම්බ) සහ පුරුෂයකුගේ නීරෝගී පුරුෂ බීජත් (ශුක්‍රානු) අවශ්‍ය වේ.\n\nබොහෝ විට දරුඵල පමාවීමට කාන්තාවන්ගේ දුර්වලතා බලපානු ලබයි.\n\nඑබැවින් කාන්තාවක තමාගේ ඔසප්වීම අක්‍රමවත් ව සිදුවේ නම් ඒ සඳහා වහාම නිසි වෛද්‍ය ප්‍රතිකාර ලබාගත යුතුය.\n\nවිවාහයෙන් පසු දරුඵල පමාවේ නම් එම විවාහක යුවළ වෛද්‍ය ප්‍රතිකාර සඳහා යොමුවීමේදී පළමුව දෙදෙනාම ඊට යොමුවිය යුතුය. එහිදී දුර්වලතාවය ඇත්තේ කාගේ දැයි කියා නිවැරදිව හඳුනාගෙන ප්‍රතිකාර කළ හැකිය.\n\nමේ සඳහා ආයුර්වේදයේ සහ දේශීය ප්‍රතිකාර ක්‍රමයේ බොහෝ ඖෂධ වර්ග ඇත. මතුව ඇති දුර්වලතාවය නිසි ප්‍රතිකාර මගින් සුවපත් කර නීරෝගී දරු සම්පතක් ලබා ගැනීමට හැකියාව උදාකර ගත හැකිය. ඒ සඳහා සකස් කළ කසාය වර්ග, විශේෂ වට්ටෝරුවලට අනුව සැකසූ ඖෂධ වර්ග පවතී. ඒවා නිසි වෛද්‍ය උපදෙස් මත ලබා ගැනීමෙන් මතුව ඇති දුර්වලතා දුරකර ගත හැකිය.\n\nවැඩිදුර තොරතුරු සඳහා දුරකථන අංක 0770181010 ඇමතිය හැකිය.\n\nවෛද්‍යාභිමානී (ශ්‍රී ලංකාව) වෛද්‍ය ජෝති පණ්ඩිත (ඉන්දියාව)ආයුර්වේද සහ දේශීය පාරම්පරික වෛද්‍ය පිළිබඳ වෛද්‍යාචාරිනීඩී. හේවගේහේවගේ වෙද මැදුර, අංක 136, හයිලෙවල් පාර, මාවතගම, මීපේ.",
       "URL": "https://divaina.lk/%e0%b6%af%e0%b6%bb%e0%b7%94%e0%b6%b5%e0%b6%bd-%e0%b6%b4%e0%b6%b8%e0%b7%8f%e0%b7%80-%e0%b6%af%e0%b7%94%e0%b6%bb%e0%b7%94%e0%b6%9a%e0%b6%bb-%e0%b6%9c%e0%b6%b1%e0%b7%8a%e0%b6%b1-%e0%b6%af%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/119/"
}