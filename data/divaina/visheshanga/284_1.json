{
       "Source": "divaina",
       "Timestamp": "August 23, 2022",
       "Headline": "ව්‍යසන සිදුවීමට පෙර ආපදා කළමනාකරණය  සිදු කළ යුතුයි – මහාචාර්ය ඒ. ජී. අමරසිංහ",
       "News Content": "ආපදාවක් වුණාම කෑම බෙදනවා, වියළි ආහාර බෙදනවා, තුවාලකරුවන් උස්සගෙන යනවා ඒක නෙවෙයි කරන්න ඕනේ. අපි කරන්න ඕනේ උපද්‍රවය කළමනාකරණය කිරීමයි, නැතහොත් ව්‍යසනය සිදුවීමට බලපාන පසුබිම කළමනාකරණය කිරීමයි. එමගින් උපද්‍රවය ක්‍රියාත්මක වීම වැළැක්වීමට හැකිවෙනවා.ශ්‍රී ලංකාවේ විවිධ ප්‍රදේශවල වසරකට කිහිපවරක්  ගංවතුර, නියඟ හෝ නායයෑම් වැනි ස්වභාවික ව්‍යසන ඇතිවේ. මේ පිළිබඳව හා ව්‍යසන කළමනාකරණය සාර්ථක කරගැනීම සඳහා ගතයුතු පියවර ගැන සටහනක් තැබීම මෙම ලිපියේ මූලික අරමුණවී ඇත. ස්වභාවික ව්‍යසන ඇතිවීම සඳහා බලපාන හේතු, ඒවා වළක්වා ගැනීම සඳහා අනුගමනය කළ යුතු ක්‍රියාමාර්ග ආදි කරුණු රැසක් සම්බන්ධයෙන් කැලණිය විශ්වවිද්‍යාලයීය භූගෝල විද්‍යා අධ්‍යයන අංශයේ, අංශාධිපති මහාචාර්ය ඒ. ජී. අමරසිංහ මහතා සමඟ සිදු කළ සංවාදයක් ඇසුරින් මෙම ලිපිය සකස් කෙරිණි.● ශ්‍රී ලංකාවේ ස්වභාවික ව්‍යසනවල බලපෑමේ ස්වභාවය කුමක්ද ?සෑම වසරකම වාගේ ගංවතුර, නායයෑම්, අකුණු කුණාටු වාසුළි, නියඟ හා වසංගත යනාදිය ව්‍යසනවලින් ශ්‍රී ලංකාවට දැඩි බලපෑමක් සිදුවෙනවා. ශ්‍රී ලංකාව මෙන්ම වෙනත් නිවර්තන කලාපීය රටවල් ද මෙවැනි ස්වභාවික ව්‍යසනවලට ගොදුරු වෙනවා. නිවර්තන කාලාපයේ බහුලව ඇතිවන මෙවැනි සියලුම ව්‍යසනවලට ලංකාව මුහුණ දෙනවා. ඒ අතර ගංවතුර, නායයෑම් හා නියඟ ප්‍රධානතම ව්‍යසන ලෙස පෙන්වා දෙන්න පුළුවන්. ලංකාව භූ විද්‍යාත්මක ව්‍යසනවලින් ආරක්ෂා වෙලා තියෙනවා. ස්වභාවිකව අපේ රට පිහිටලා තිබෙන්නේ ස්ථාවර භූ තැටියක. එබැවින් ගිනිකඳු, භූමිකම්පා යන ව්‍යසනවල බලපෑම අවම වෙනවා. අපේ රටේ ගංවතුර, නියඟ සහ නායයෑම් වැනි ස්වභාවික ව්‍යසන නිතර සිදුවන නිසා මහජනතාවගේ නිවාස, ගෙවතු හා වාහන යනාදී දේපළ මෙන්ම කෘෂිකාර්මික භූමි හා ව්‍යාපාර යනාදිය ද විනාශයට පත්වෙනවා. එලෙසම මහා මාර්ග දුම්රිය මාර්ග විදුලි රැහැන් පද්ධති හා ගොඩනැඟිලි වැනි රජයේ දේපළ ද විනාශයට පත්වෙනවා.බොහෝ වෙලාවට ව්‍යසන මගින් විනාශ වන රජයේ හා පෞද්ගලික දේපළ අදාළ පාර්ශ්වයන්ට යථාතත්ත්වයට පත්කර ගැනීමට නොහැකි මට්ටමක පවතිනවා. සුළුපටු නොවන බරපතළ විනාශ ප්‍රතිසංස්කරණය කිරීමට නොහැකිව අත්හැරීමට සිදුවන අවස්ථාද තියෙනවා. වර්තමානයේදී සිදුවන බරපතළ විනාශ වූ දේවල් යථා තත්ත්වයට පත් කරන්න පුද්ගලික අංශයට හෝ රජයට පුළුවන්කමක් නැහැ. බොහෝ අවස්ථාවලදී ස්වභාවික ව්‍යසනය මගින් ජීවිත කාලය පුරාම හරි හම්බකරපු දේවල්, ගොඩනඟපු දේවල් සම්පූර්ණයෙන්ම විනාශ වෙලා යනවා. මේ සඳහා රජයට සම්පූර්ණයෙන්ම මැදිහත් වීමේ හැකියාවක් නැහැ. උදාහරණයක් වශයෙන් අරණායක සාමස්සර කන්ද ප්‍රදේශයේ ජනතාව නායයෑමේ ව්‍යසනයකට ගොදුරු වුණා. මේ වන විට ව්‍යසනය සිදුවී වසර ගණනාවක් ගතවුවත්, ඔවුන්ව මුලින් හිටිය තැනට ගන්න බැරිවෙලා තියෙනවා. එහෙම ගන්න හැකියාවකුත් නැහැ. ස්වභාවික ව්‍යසනයකදී පොදු මහජනතාවට සිදුවන හානිය බරපතළයි. ඒ වගේම රජයේ දේපළ වන මහාමාර්ග, විදුලි හා දුරකථන රැහැන් පද්ධති, ජලනළ පද්ධති, පාසල්, රජයේ ගොඩනැඟිලි ආදිය විනාශයට පත් වෙනවා. මේ ස්වභාවික ව්‍යසන නිසා රටේ තිබුණු සංවර්ධනය අඩාල වෙනවා වගේම ඉදිරි සංවර්ධනයද ඇණ හිටිනවා. මේ ලංකාවේ ඇතිවන ගංවතුර, නියඟ, නායයෑම් වැනි උපද්‍රවවල ස්වභාවයයි. ගංවතුර සහ නියඟ ඇතිවෙන්නේ ලංකාවේ සශ්‍රීකම ප්‍රදේශවලයි. ඒ වගේම මෙම ප්‍රදේශවල වැඩි ජනගහනයක් වාසය කරන, වැඩි මාර්ග ජාලයක් පවතිනවා. ඒ වගේම මෙම ප්‍රදේශ ජාතික නිෂ්පාදනයට වැඩි දායකත්වයක් ලබාදෙනවා. ලංකාවේ අපිට දකින්න පුළුවන් සුවිශේෂී කාරණාවක් වන්නේ ව්‍යසනයක් ඇතිවෙලා මුල් දින දෙක, තුන අතර කාලයේදී ව්‍යසන පිළිබඳ බරපතළ විදිහට ජාතික මට්ටමින් අවධානය යොමු වෙනවා. නමුන් අවාසනාව වන්නේ සතියකට පස්සේ ව්‍යසනයට ගොදුරු වුණු ජනතාව තමන් ගැන වගකීම ගන්න වෙනවා වගේම දිගින් දිගටම වෙනත් කරදරවලටද පත් වෙනවා. මෙය අපේ රටේ පවතින ස්වභාවික ව්‍යසන ආශ්‍රිත බරපතළ ප්‍රශ්නයක් වෙලා තියෙනවා. එය මෙරට සමාජ ආර්ථික හා දේශපාලන යන සියලු ක්ෂේත්‍රවලට දැඩි ලෙස අහිතකර බලපෑම් ඇතිකරනවා.● ශ්‍රී ලංකාවේ සිදුවන ස්වභාවික ව්‍යසනවල බලපෑම අවම කරගැනීම සඳහා ගතහැකි පියවර මොනවා ද?ස්වභාවික ව්‍යසන ඇතිවෙන තැන් තියනවා, ඇතිවෙන්න කාල තියෙනවා, ඇතිවෙන විධි තියෙනවා, ඒවා නිශ්චිතයි.ගංවතුර ඇති වෙන්නේ පහත් බිම් ප්‍රදේවල වැඩිපුර ජලය එකතු වුණාමයි. පහත් බිම්වලට ජලය ලැබෙන ප්‍රමාණය එම ප්‍රදේශවලින් ඉවත් වෙනවානම් ගංවතුරක් ඇති වෙන්නේ නැහැ. ජල පෝෂක ප්‍රදේශවලින් ජලය ඉවත් වීමට බාධාවන් රැසක් තියෙනවා. ඇල දොල ගංගා යන ජලය ඉවත් වන මාර්ග අවහිර කරමින් ගොඩනැඟිලි බැමි යනාදී ඉදිකිරීම් සිදු කර ඇති නිසාත්, ජල මාර්ග නිසි අයුරින් නඩත්තු නොකිරීම නිසාත්, ගංවතුර වැඩි වශයෙන් ඇතිවීම සඳහා හේතු වෙනවා. මේ නිසා පහත් බිම් ප්‍රදේශ ගොඩකර හෝ පහත් බිම් ආශ්‍රිතව ඉදිකරන නිවාස හා වෙනත් ඉදිකිරීම් ජලයට යට වෙනවා. වාර්ෂිකව වර්ෂාව ලැබෙන කාලවලදී වැසි ජලය පිරෙන ප්‍රදේශ අතීතයේ සිටම හඳුනාගෙන තිබෙනවා. සාමාන්‍යයෙන් ගැමි ජනතාව ඒ ප්‍රදේශවල තාවකාලිකව ගංවතුර ඇති වෙන බව දැනගෙන ඊට අදාළව කටයුතු කරනවා. එම ප්‍රදේශවල බොහෝ විට මිනිසුන් ස්ථිරව පදිංචියට යන්නේ නෑ, එවැනි තැන් මෙන්ම වගුරුබිම් හඳුන්වන්නේ පදිංචියට නුසුදුසු තැන් කියලා. වැසි කාලයට යටවන නිසා ගංගා දෙපස කුඹුරු වැඩ කරන්නේ නැහැ. මෙය සාම්ප්‍රදායිකව මිනිසුන් දැනගෙන හිටියා. නමුත් වර්තමානයේ බොහොමයක් නාගරික ප්‍රදේශවලට ආසන්න පහත් බිම් හා වගුරු බිම්වල නිවාස හා ව්‍යාපාරික කටයුත සඳහා අධික ඉල්ලුමක් තියෙනවා. නාගරික ප්‍රදේශවල අධික ලෙස ජනතාව ඒකරාශී වීම නිසා, නිවාස ඉදිකිරීමට නුසුදුසු භූමිවල සංක්‍රමණික ජනතාව පදිංචි වෙලා ඉන්නවා. ඒ අය නිතර ගංවතුරට ගොදුරු වෙනවා. බෑවුම අධික, බෑවුම් කඩාවැටෙන්නට හැකි තැන්වල මිනිස්සු ගෙවල් හදනවා. මේ හේතු නිසා තමයි ඇත්තටම ව්‍යසන වැඩි වෙලා තියෙන්නේ. වර්තමානයේදී ස්වභාවිකම ව්‍යසන වෙන්න පුළුවන් ස්ථාන හා කාල ගැන අවධානයක් යොමු නොකර කටයුතු කරන ආකාරයක් අපට දැකගන්න පුළුවන්. මේ අතර ප්‍රධාන හා පිටපළාත්වල නාගරික ප්‍රදේශවලට වැඩි වශයෙන් ජනතාව එකතු වන ආකාරයක් අපිට දැකගන්න පුළුවන්. ග්‍රාමීය ප්‍රදේශවල සමහර පහසුකම් නෑ, පාසල්වල පහසුකම් නැහැ, රෝහල්වල බෙහෙත් නැහැ, රැකියා හිඟයි, භාණ්ඩ මිලදී ගන්න විකුණගන්න විදියක් නැහැ. ඒ නිසා නගරවලට සහ මහාමාර්ග දෙපස ජනයා ඒකරාශී වීමට පෙළඹීමක් ඇති වෙලා තියෙනවා. ග්‍රාමීය ප්‍රදේශ ප්‍රාදේශීය වශයෙන් සංවර්ධනයට යොමු කිරීම හරහා ඒවා මගහරවා  ගැනීමට හැකි වෙනවා. ලංකාවේ බස්නාහිර පළාතට මිනිස්සු විශාල ප්‍රමාණයක් සංක්‍රමණය වෙලා තියෙනවා. මේ ප්‍රදේශවල අධික ජනගහනයක් සිටීම නිසා යම්කිසි ව්‍යසන අවස්ථාවකදී බලපෑමට ලක්වෙන ප්‍රමාණයත්, අධිකයි. උදාරණයක් වශයෙන් යම්කිසි ගංවතුර අවස්ථාවකදී විපතට පත්වන සංඛ්‍යාව වැඩි අගයක් ගන්නවා. මේ කාරණාව ගැන අවධානය යොමු කළොත් අප රටට විය හැකි ව්‍යසන ඇති වෙන්න බලපාන ප්‍රධාන හේතු ටික අවම කරගැනීමට පුළුවන්.● ස්වභාවික ව්‍යසනවල බලපෑම අවම කර ගැනීමට රජයට මැදිහත්විය හැකි ආකාරය කෙබඳුද?ස්වභාවික ව්‍යසනවලට ගොදුරු වෙන්න පුළුවන් ස්ථානවල, ප්‍රදේශවල, මිනිස්සු ජීවත්වීම, පදිංචි වීම, ජීවනෝපාය කරගෙන යෑම වැළැක්වීම සඳහා කටයුතු යෙදීමට රජයට පුළුවන්. ඒ සඳහා ස්වභාවික උපද්‍රව සිදු නොවන සෙසු ස්ථානවල මිනිස්සු පදිංචි කරවීම සඳහා සැලසුම් සකස් කළහැකියි. ඒ වගේම ග්‍රාමීය ප්‍රදේශවල මිනිසුන්ට ජීවත්වීමට හැකිවන ආකාරයේ සමාජ, ආර්ථික, සංස්කෘතික පරිසරයක් ඇති කිරීම සඳහා කටයුතු කරන්න රජයට පුළුවන්. මේ සඳහා රජය කළ යුතු කාර්යය වන්නේ ග්‍රාමීය ප්‍රදේශවල මාර්ග ජාලය පුළුල් කිරීමයි. එනම් නාගරික ප්‍රදේශවල සිට ග්‍රාමීය ප්‍රදේශවලට ගමන් කරන මාර්ග ජාලය දියුණු කිරීම කළ හැකියි. භාණ්ඩ මිලදී ගැනීමත්, ඒවා ප්‍රවාහනය කිරීමත්, ඒ අයට අවශ්‍ය ද්‍රව්‍ය සැපයීම කාර්යක්ෂම කිරීමත් රජයට කරන්න පුළුවන්. ඒ වගේ දේවල් සිදුකළොත් ව්‍යසන සිදුවන ප්‍රදේශවලට ජනතාව ඒකරාශී වීම, නවතිනවා. අනාරක්ෂිත ස්ථානවල ව්‍යාපාර කටයුතු කිරීම, පදිංචියට ජනයා එකරාශී වීම වැළැක්වීමට රජය නිශ්චිත වැඩපිළිවෙළක් සකස් කළ යුතුයි. මහාමාර්ග, අනාරක්ෂිත ප්‍රදේශ ආශ්‍රිතව ජීවත් වීම පාලනය කිරීම සඳහා නීතිරීති පමණක් ප්‍රමාණවත් නොවේ. මිනිසුන්ට පහසුවෙන් ජීවත් වීමට අවශ්‍ය පරිසරයක් නිර්මාණය කිරීමත් රජය විසින් කළ යුතුයි. රජය ඒ කටයුතු කරන අතරම, ව්‍යසනවල පසුබිම පිළිබඳව මිනිසුන් දැනුවත් කිරීමද කළ යුතුයි. ව්‍යසනයක් ඇති වෙන්නේ කොහොමද, ව්‍යසනයකින් වැළකෙන්නේ කොහොමද, ව්‍යසන අවම කරගන්න පුළුවන් කොහොමද, යනාදිය සහ ඒවාට සෘජුව හා වක්‍රව බලපාන කරුණු මොනවාද යන්න පිළිබඳවත් ජනතාව දැනුවත් කිරීම කළ යුතුයි. රජයට පුළුවන් මේවාට අවශ්‍ය නීතිරීති සම්පාදනය කරන්න, ස්වභාවික ව්‍යසන පිළිබඳ අධ්‍යාපනය ලබා දෙන්න පුළුවන්, දැනට තිබෙන ව්‍යසන කළමනාකරණ පනත ක්‍රියාත්මක කරන්න පුළුවන්, ආපදා කළමනාකරණ අමාත්‍යාංශයේ ජාතික හා ප්‍රාදේශීය මට්ටමෙන් තියෙන රාජ්‍ය යාන්ත්‍රණය ශක්තිමත් කරන්න පුළුවන්. මේ කරුණු සම්බන්ධයෙන් අවධානය යොමු කර කටයුතු කිරීම හරහා ඉහතින් සඳහන් කළ ව්‍යසන විශාල ව්‍යසනයක් බවට පත්වීම වළක්වා ගන්න පුළුවන්.● ස්වභාවික ව්‍යසන අවම කර ගැනීම සඳහා ජනතාවටත් වගකීමක් තිබෙනවා නේ ද?මහජනතාවට පුළුවන් රජයට වගේම ආකාර කීපයකින් ස්වභාවික ව්‍යසන අවම කර කරගැනීමට දායක වෙන්න. ඒ අතර මහජනතාවට පුළුවන් තමාගේ ආදායම වියදම කළමනාකරණය කර ගැනීමට. වියදමට සරිලන ආදායම හොයාගන්න බොහෝ දෙනෙක් නාගරික ප්‍රදේශවලට සංක්‍රමණය වෙනවා. එසේත් නැත්නම් අනාරක්ෂිත භූමිවල පදිංචි වෙනවා. නමුත් ඔවුන් ගංවතුර, නියඟ හා නායයෑම්වලට ගොදුරු වෙනවා. මෙම ව්‍යසනවලට ගොදුරු වුණාම තමන් හිටිය තැනින් තවත් පහතට ඇඳ වැටෙනවා. මහජනතාව ලෙස අප දැනුවත් විය යුතුයි ව්‍යසනයක් සඳහා බලපාන සාධක මොනවාද යන්න කියලා. ව්‍යසනයකට ගොදුරු වෙන්න බලපාන්නේ උපද්‍රවයක් ක්‍රියාත්මක වීමයි. මහජනතාව උපද්‍රවයක් කියන්නේ මොකක්ද කියලා මුලින්ම දැනගන්න ඕන. තමන්ට අනතුරක් වෙන්න පුළුවන් දෙයක් අපි උපද්‍රවයක් ලෙස හඳුන්වනවා. එලෙස අනතුරක් වෙන්න පුළුවන් දේ දැනගත්තොත් අනතුරට ලක්වීම වළක්වා ගන්න පුළුවන්. උපද්‍රවයක් කියන එක ක්‍රියාත්මක වුණොත් තමා ව්‍යසනයක් සිදුවන්නේ. ගංවතුර, නායයෑම් කියන උපද්‍රව පිළිබඳව දැනගෙන හිටියොත් අපිට ව්‍යසනයකින් වැළකෙන්න පුළුවන්. ආපදාවෙන් වැළකෙන්න පුළුවන්. ගඟක ඉවුර දෙපසට ගඟේ වතුර පිටාර ගලලා පහත් බිම් යට වෙනවා. මේක ව්‍යසනය කියලා දැනගෙන හිටියොත් එතන ගෙවල් හදන්නේ නැහැ. අධික බෑවුම් සහිත ප්‍රදේශවල ගෙවල් හදනවා. වර්ෂාව වෙලාවට ඒ පස් කඳු බුරුල් වෙලා පහළට කඩා වැටෙනවා. එවැනි අනාරක්ෂිත ස්ථානවල සාමාන්‍යයෙන් නායයෑම් සිදුවනවා. එවැනි ස්ථානවල ගෙවල් සෑදීම සිදු නොකළ යුතු බව දැන ගත්තොත්, ඒ ස්ථානවල ගෙවල් හදන්නේ නැහැ. මහනුවර නුවරඑළිය යනාදී ප්‍රදේශවල නගර ආශ්‍රිතව කන්ද කපලා තමයි ව්‍යාපාරික ස්ථාන හදන්නේ. මෙම ව්‍යාපාරික ස්ථානය හදන කෙනා දැනගන්න ඕනි මේ කන්ද උපද්‍රවයක් කියලා. ඒක ව්‍යසනයක් වෙන්න පුළුවන් දෙයක් කියලා කලින්ම දැන ගැනීම අත්‍යවශ්‍ය වෙනවා. උපද්‍රවය ගැන සැලකිලිමත් වුණාම ව්‍යසනය මගින් වන හානිය අපට අවම කරගන්න පුළුවන්. අපි බොහෝ වෙලාවට සිදු කරන්නේ ව්‍යසන වුණාම පීඩාවට හා විනාශය කළමනාකරණය කිරීම. ආපදාවක් වුණාම කෑම බෙදනවා, වියළි ආහාර බෙදනවා, තුවාලකරුවන් උස්සගෙන යනවා ඒක නෙවෙයි කරන්න ඕනේ. අපි කරන්න ඕනේ උපද්‍රවය කළමනාකරණය කිරීමයි, නැතහොත් ව්‍යසනය සිදුවීමට බලපාන පසුබිම කළමනාකරණය කිරීමයි. එමගින් උපද්‍රවය ක්‍රියාත්මක වීම වැළැක්වීමට හැකිවෙනවා. ගහක් ගෙදරකට කඩා වැටුණාට පස්සේ ගෙදර උළු අයින් කරලා, ගහ කපල ඉවත් කළාට වැඩක් නැහැ. ඒ ගහ වැටෙන්න කලින් අතු කපන්න ඕන. මිනිස්සු ආපදා කළමනාකරණ සංකල්පය ඉගෙන ගන්න ඕනේ කියන එකයි මගේ අදහස.● මේ සම්බන්ධයෙන් කෙරෙන දැනුවත් කිරීම් ප්‍රමාණවත් ද ?මම හිතන විදිහට ආපදා කළමනාකරණය, ව්‍යසන කළමනාකරණය පිළිබඳ න්‍යාය හා සංකල්ප පාසල් මට්ටමෙන්, විශ්වවිද්‍යාල මට්ටමෙන් හා ආයතනික මට්ටමින් සියලු පුරවැසියන්ට ලබා දෙනවා නම් හොඳයි. ආපදා කළමනාකරණ මධ්‍යස්ථානයට, කාලගුණ විද්‍යා දෙපාර්තමේන්තුවට, ජාතික ගොඩනැඟිලි පර්යේෂණ දෙපාර්තමේන්තුවට වගේ ආයතනවලට ජනතාව දැනුවත් කිරීමට පුළුවන්. නමුත් ඒ සඳහා ඔවුන්ට අවශ්‍ය ධාරිතාවක් නැහැ. දිවයිනම ආවරණය වන පරිදි ජනතාව දැනුවත් කරන්න පුළුවන් යාන්ත්‍රණයක් ඔවුන් සතුව නැහැ. ව්‍යසන කළමනාකරණය පිළිබඳ දැනුවත් කිරීමට අපි සහයෝගය ලබා ගන්න ඕන අධ්‍යාපන අමාත්‍යාංශයෙන්. පාසල් දරුවන්ගේ පෙළපොත්වලට මෙය ඇතුළත් කර ඒ හරහා ළමයින්ට දැනුම්වත්භාවයක් ලබා දෙන්න පුළුවන් වෙනවා. ඊට අමතරව ගුවන්විදුලි සංස්ථාවට, රූපවාහිනි සංස්ථාවට, පුවත්පත් මණ්ඩලය කියන ආයතනවලට ප්‍රතිපාදන ලබා දෙන්න ඕන මුළු ජනතාවම දැනුවත් කිරීම සඳහා. උදාහරණයක් ලෙස ජාතික ගොඩනැඟිලි පර්යේෂණ ආයතනයට කාර්යභාරය පැවරිලා තියෙන්නෙ ජනතාව දැනුවත් කිරීම නොවේ, ගොඩනැඟිලි ඉදිකිරීම පිළිබඳව පරීක්ෂණ කිරීමට. ඒ වගේම කාලගුණ විද්‍යා දෙපාර්තමේන්තුව පැවරිලා තියෙන්නේ එදිනෙදා කාලගුණය ගැන වාර්තා කරන්න. ඔවුන්ට යාන්ත්‍රණයක් නෑ ලංකාව පුරා ජනතාව එකවර දැනුවත් කරන්න. අධ්‍යාපන දෙපාර්තමේන්තුවට, විශ්වවිද්‍යාලය ප්‍රතිපාදන කොමිෂන් සභාවට, ස්වේච්ඡා සංවිධානවලට තමයි ජනතාව දැනුවත් කරන්න පුළුවන් වෙන්නේ.● රුවන් පුෂ්ප කුමාරසන්නිවේදන හා මාධ්‍ය ඒකකය කැලණිය විශ්වවිද්‍යාලය",
       "URL": "https://divaina.lk/%e0%b7%80%e0%b7%8a%e0%b6%ba%e0%b7%83%e0%b6%b1-%e0%b7%83%e0%b7%92%e0%b6%af%e0%b7%94%e0%b7%80%e0%b7%93%e0%b6%b8%e0%b6%a7-%e0%b6%b4%e0%b7%99%e0%b6%bb-%e0%b6%86%e0%b6%b4%e0%b6%af%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/284/"
}