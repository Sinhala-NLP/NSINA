{
       "Source": "divaina",
       "Timestamp": "September 4, 2023",
       "Headline": "ආයුර්වේදයේ බාල ඖෂධ හඳුනාගන්නා හැටි",
       "News Content": "බාල ඖෂධ සහ ඖෂධ අසාත්මිකවීම් ගැන වර්තමානයේ බටහිර වෛද්‍ය ප්‍රතිකාර සේවයේ නිතර අසන්නට ලැබේ. ඒ සම්බන්ධව චෝදනා එල්ලකරන්නේ ද එම වෛද්‍ය සේවයේ නිරත වෛද්‍යවරුය.\n\nමෙවන් පසුබිමක ආයුර්වේද වෛද්‍ය ප්‍රතිකාර ක්‍රමයේ සහ දේශීය වෛද්‍ය ක්‍රමයේද මෙවැනි බාල ඖෂධ සහ ඖෂධ අසාත්මික වීම් තිබේ දැයි කියා අවධානයට යොමුකළ යුතුව ඇත. මන්දයත් බටහිර වෛද්‍ය ක්‍රමයේ මෙන් නොව ආයුර්වේද වෛද්‍ය ක්‍රමයේ සහ දේශීය වෛද්‍ය ක්‍රමයේ බොහෝවිට රෝගියා පරීක්‍ෂා කරන්නේ ද ඖෂධ සකස්කර දෙන්නේ ද එකම වෛද්‍යවරයා විසිනි.\n\n● ආයුර්වේද ඖෂධ\n\nමීට වසර ගණනකට පෙර අප රටේ ආයුර්වේදයේ සහ දේශීය වෛද්‍ය ක්‍රමයේදී රෝගීන්ට ඖෂධ ලබාදුන්නේ වෛද්‍යවරයා විසිනි. ඒ මොහොතේම සකස්කරමිනි. නමුත් වර්තමානයේ විවිධ රෝග සඳහා සකස් කළ ඖෂධ වර්ග රැසක් ඇත\n\nදියවැඩියාව, අධි රුධිර පීඩනය, කොලෙස්ටරෝල් අධික බව, පිළිකා රෝග, ශක්ති වර්ධන, පීනස, සමේ රෝග ආදී විවිධ රෝග සඳහා ආයුර්වේද ඖෂධ නිෂ්පාදනය කර ඇත. ඒවා විවිධ ආයුර්වේද පරම්පරා, අනුව ඖෂධ වට්ටෝරු යටතේ සකස් කර තිබේ. මෙම ඖෂධ දේශීය ඖෂධ අලෙවි සල් හෙවත් ‘බෙහෙත් කඩ’ වෙතින් ලබාගත හැකිය.\n\nමෙම ඖෂධ නිසි වට්ටෝරුවලට අනුව සකස් කර ඇති දැයි කියා යමෙක් තුළ සැකයක් මතුවිය හැකිය. එහිදී එම ඖෂධ නිපදවන වෛද්‍යවරයාගේ වෘත්තීය සුදුසුකම් සහ වෛද්‍ය ප්‍රතිකාර ක්‍රම පිළිබඳව අවධානය යොමු කළ යුතුය.\n\n●සමාජ මාධ්‍ය ප්‍රතිකාර\n\nවර්තමානයේ සමාජ මාධ්‍ය ඔස්සේ විවිධ වෛද්‍යවරු පෙනී සිටිති. ඔවුන් ඇතැම් රෝග නිට්ඨාවට සුවකරන බවත් සතියෙන් දෙකෙන් රෝගය සුවකරන බවත් ප්‍රචාරය කරති. මෙවැනි ඖෂධ පිළිබඳව වැඩි අවධානයක් යොමුකළ යුතුය.\n\nවිශේෂයෙන්ම දියවැඩියා රෝගය නිට්ඨාවට සුව කරන බව පවසා නිපදවා ඇති ඖෂධ ගැන අවධානය යොමුකළ යුතුය. ආයුර්වේදයේ ප්‍රමේහ රෝග 20 ක් පමණ ඇත. ඉන් මධුමේහය යනු ප්‍රමේහ රෝගවල එක් අවස්ථාවකි.\n\nආයුර්වේදයේ ප්‍රමේහ රෝග පිළිබඳව කර ඇති විග්‍රහයට අනුව මධුමේහය දක්වා රෝගය ව්‍යාප්ත වන ආකාරය දීර්ඝව සඳහන් කර ඇත. එහිදී මධුමේහය හෙවත් දියවැඩියා රෝගයට පත්වූ විට ඒ සඳහා නිට්ඨාවට සුව කිරීමට ආයුර්වේදයේ ප්‍රතිකාර නැත. කළ හැක්කේ පාලනය පමණි.\n\nඒ සඳහා ඖෂධ මෙන්ම ආහාර සහ ජීවන රටාව ද නිසි වෛද්‍ය උපදෙස් මත පාලනයකට ලක්කර ගත යුතුය.\n\nආහාර රටාව පාලනය නොකර ව්‍යායාම කිරීම ආදිය කරමින් කය වෙහෙස වන්නේ නැතිව තෙබු කොළ පමණක් ගැනීම මගින් හෝ තෙබු කොළ එක්කර සකස් කළ ඖෂධ ගැනීම මගින් පමණක් දියවැඩියාව පාලනය කළ නොහැක. ඉන් සිදුවන්නේ සිරුරේ සීනි මට්ටම ඉතා ශීඝ්‍රයෙන් පහළයෑමක් පමණි.\n\nඑසේම පොල්පලා යනු මුත්‍රා ආසාදන සුව කිරීම සඳහා ගුණදායී පානයකි. නමුත් එය නිසි පාලනයකින් තොරව පානය කළහොත් වකුගඩුවලට බලපානු ලබයි. එවිට වකුගඩු රෝග හට ගනී.\n\n● ගංජා මිශ්‍ර කිරීම\n\nආයුර්වේදයේ රෝග රැසකට සකස් කරන ඖෂධ සඳහා ගංජා මිශ්‍ර කරනු ලබයි. එවැනි ඖෂධ වර්ග 30කට ආසන්න ප්‍රමාණයක් ඇත. එහිදී ගංජා ආයුර්වේද ඖෂධ සඳහා මිශ්‍ර කරන්නේ එහි විෂ ශෝදනයට ලක් කිරීමෙනි. ඒ සඳහා එළඟිතෙල් යොදා විෂ ශෝධනය කරනු ලබයි.\n\nකාමේශ්වර මෝදකය, මදන මෝදකය ආදී ශක්ති ජනක වාජීකරණ ඖෂධ නිෂ්පාදනය සඳහා ද ගංජා මිශ්‍ර කරනු ලබයි. එහිදී ද විෂ ශෝධනයට ලක් කරනු ලැබේ. එසේම එම ඖෂධවලට මීපැණි ආදියද මිශ්‍ර කරනු ලබයි. මෙලෙස නිෂ්පාදනය කරන ඖෂධවලින් රෝගියාට හානියක් සිදු නොවේ.\n\n● රස ඖෂධ\n\nආයුර්වේදයේ ඉතා ප්‍රභල ක්‍රියාකාරීත්වයක් සහිත මකරවජ සහ රස ඖෂධ නිපදවනු ලබන්නේද ඊට යොදාගන්නා රසදිය විෂ ශෝධනයට ලක් කිරීමෙනි. එසේම එම ඖෂධ ගත යුත්තේ නිසි වෛද්‍ය උපදෙස් මත නියමිත මාත්‍රාවටය. එසේ නොවුණහොත් එම ඖෂධ ශරීරයට විෂ සහිත වේ.\n\n● බාල ඖෂධ\n\nවර්තමානයේ ඇතැම් ඖෂධ ‘වන්ෂොට්’ ලෙස පවසමින් එක්වරක් ගත් විට රෝගය නිට්ඨාවට සුවවන බව ප්‍රචාරය කරනු ලබයි. ඇතැම් ඖෂධ සඳහා වේදනානාශක ද්‍රව්‍ය බහුලව යොදා සකස් කරනු ලබයි. මෙම ඖෂධ ගත්විට රෝගියාට තාවකාලික ඉක්මන් සුවයක් ලැබුණ ද එහි ඇති අතුරු ආබාධ බොහෝය. එනිසා ආයුර්වේද යේද නිසි ප්‍රමිතියට අනුව සකස් නොකළ ඖෂධ ගැනීමෙන් සහ පිළිගත් වෛද්‍යවරයකුගේ උපදෙස්වලින් තොරව ඖෂධ වර්ග ගැනීමෙන් අතුරු ආබාධ මතු වේ.\n\nඒවා බාල ඖෂධ සහ අතුරු ආබාධ සහිත අවදානම් සහිත ඖෂධ ලෙස සලකනු ලබයි.\n\nවර්තමානයේ බොහෝ පිරිස් ශාක සාර ඖෂධ යැයි පවසමින් සිරුරට අහිතකර රසායන ද්‍රව්‍ය යොදා සම පැහැපත්වීමට ඖෂධ වර්ග නිපදවා වෙළෙඳපොළට නිකුත් කර ඇත. මෙවැනි ඖෂධ භාවිතා කර විවිධ ආබාධවලට ලක්වූ රෝගීන් ගැනද වාර්තාවී ඇත. එනිසා ආයුර්වේද ඖෂධ ගන්නා විට ද නිසි සුදුසුකම් සහිත වෛද්‍යවරයකු වෙතින් ප්‍රතිකාර ලබා ගැනීමට අවධානය යොමු කළ යුතුය.\n\nවැඩිදුර විස්තර සඳහා දුරකථන අංක 0775109862 ඇමැතිය හැකිය.\n\n(B.A.M.S) කොළඹ විශ්වවිද්‍යාලයේ දේශීය වෛද්‍ය පීඨය,සෞඛ්‍ය පෝෂණ හා දේශීය වෛද්‍ය අමාත්‍යාංශයේ උපදේශක සහ ඇමැති උපදේශක කමිටු සාමාජික.වෛද්‍ය සුජීව විතානගේ",
       "URL": "https://divaina.lk/%e0%b6%86%e0%b6%ba%e0%b7%94%e0%b6%bb%e0%b7%8a%e0%b7%80%e0%b7%9a%e0%b6%af%e0%b6%ba%e0%b7%9a-%e0%b6%b6%e0%b7%8f%e0%b6%bd-%e0%b6%96%e0%b7%82%e0%b6%b0-%e0%b7%84%e0%b6%b3%e0%b7%94%e0%b6%b1%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/26/"
}