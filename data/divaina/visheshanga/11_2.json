{
       "Source": "divaina",
       "Timestamp": "September 27, 2023",
       "Headline": "ආණ්ඩුවේ මර්දන අවි සහ පාතාලයේ ගිනි අවි!",
       "News Content": "එක්සත් ජාතීන්ගේ මහා මණ්ඩලයේ 78 වැනි සමුළුව ඇමතූ ජනාධිපති රනිල් වික්‍රමසිංහ පෙරළා ආපසු එන විටත් මෙරටේ සමාජ දේශපාලන අංශවල බොහෝදෙනෙක් සුපුරුදු සිල්ලර දේශපාලන වාද විවාදවලම නිරතව සිටියහ. දින දෙකක් පුරා පාර්ලිමේන්තුවේ පැවැත්වුණු පාස්කු ප්‍රහාරය සම්බන්ධ විවාදයේදීත් අර්ථවත් හෝ ප්‍රමාණවත් කරුණු දැක්වීම් සිදු වූයේ ද යන්න පවා ගැටලුවකි. පෞද්ගලික ප්‍රහාර, උද්වේගකර හැසිරීම් ආදියෙන්ද එම විවාදය අඩුවක් නොවීය. දේශපාලන විචක්‍ෂණභාවයක් හෝ සමාජ විඥානයක් හෝ නොමැති අයට රටක ජාතික වගකීම් හා ජනතා ඉරණම භාරවී තිබීම කෙබඳු අවාසනාවක්දැයි ජනමාධ්‍යවල පළ වූ ඒ පිළිබඳ බොහෝ වාර්තාවලින් අපට ඇති වූ අවංක අදහසය. වෙන එකක් තබා ජනාධිපති රනිල් විසින් එක්සත් ජාතීන්ගේ මහ සමුළුව අමතමින් කරන ලද දේශනය සම්බන්ධයෙන් හෝ ආණ්ඩුවේ දේශපාලන විඥානයක් සහිත කිසිවකු විසින් හෝ මෙතෙක් විග්‍රහයක් නොකිරීම ද කැපී පෙනුණි. ඒ සම්බන්ධයෙන් දැකගත හැකි වූයේද පටු දේශපාලන ප්‍රතිචාර පමණි.\n\nමෙහිදී ජනාධිපති රනිල් විසින් දක්වන ලද වැදගත් කරුණක් වූයේ ගෝලීය දේශපාලනය සමග ගැටගැසී තිබෙන කුඩා රටවල් මුහුණදෙමින් සිටින අභියෝග ජයගැනීමට තිබෙන දුෂ්කරතාවයන්ය. දේශගුණික විපර්යාස, ණය සහන, තිරසර සංවර්ධනය වැනි තේමාවන් සමග බැඳුණු ගැටලුවලට හෝ සාධනීය ප්‍රතිචාර නොමැති බවද ශ්‍රී ලංකා ජනාධිපතිවරයා අවධාරණය කර තිබුණි. ලෝකය ඉදිරියට ගමන් කිරීම සඳහා සියලු ජනකොටස් එදිරිවාදිකම් අතහැර එක්විය යුතු බවද ඔහු පෙන්වා දුන් කරුණකි. ජනාධිපතිවරයා එහිදී දේශපාලන සාකච්ඡාවකට එක්වෙමින් කළ ප්‍රබල අවධාරණයක් ද ඇත. එනම් ලංකාව ඉන්දියාව හෝ චීනය සමග සන්ධානගතවීමකට නොයන බවත් අපේ ජාතික අභිලාෂයන් වෙනුවෙන් තමන් පෙනී සිටින බවත්ය. ජනාධිපති රනිල් යනු අද මෙරටේ සිටින නව ලිබරල් ආර්ථික ප්‍රතිපත්ති අගයන දේශපාලන නායකයකු මෙන්ම ගෝලීය ආර්ථික වෙළඳපොළ මැනවින් හඳුනන, ඒ හැසිරීම් අනූව මෙරටේ ආර්ථිකය ප්‍රතිසංස්කරණය විය යුතු බව පිළිගන්නා අයෙක්ද වේ. එහෙත් ඔහුට අද මෙරටේ සමාජ දේශපාලන අංශවලින් ඉදිරිපත් වන ප්‍රබල චෝදනාව වන්නේ ඔහු ප්‍රජාතන්ත්‍රවාදයට එරෙහිවූ මර්දනකාරී අවි භාවිතයට දක්වන කැමැත්ත සහ ඒ වෙනුවෙන් නීතිය යොදා ගැනීමට උත්සුක වන බවය.\n\nගෝඨාභයට ජනාධිපති ධුරයත් රාජපක්ෂවරුන්ට සිය දේශපාලන නිල බලත් අහිමි කළ ගාලුමුවදොර අරගලය නිර්දය ලෙස මැඬලූ ඔහු අද පාර්ලිමේන්තුව තුළ ලැබෙන පොහොට්ටුවේ වැඩි ඡන්දයෙන් හා පොලිස් ආරක්‍ෂක හමුදා බලයෙන් රට පාලනය කරන අයෙක් ලෙස ද සමහරු හඳුන්වති. එදා ඔහු සමග ප්‍රජාතන්ත්‍රවාදය හා සාධාරණ සමාජයක් වෙනුවෙන් අරගල කළ ප්‍රබල චරිත අද ඔහුගෙන් ප්‍රජාතන්ත්‍රවාදය බේරා ගැනීමේ සටනක නිරතව සිටිති. ජනාධිපති නීතිඥ ආචාර්ය ජයම්පති වික්‍රමරත්න එයට දිය හැකි එක් නිදසුනක් පමණි. ප්‍රජාතන්ත්‍රවාදයේ හරය පමණක් නොව මූලික මිනිස් අයිතිවාසිකම් සුරැකීම නීතියේ ස්වාධීනත්වය නොඉවසීම වැනි බරපතළ චෝදනා ඔහුට එල්ල වන ආකාරය ද ඔහු දකියි. එහෙත් ඔහු ඒ කිසිදු විවේචනයකට සංවේදී නොවන බවද පෙනේ.\n\nමේ වනවිට සමාජ දේශපාලන අංශවල ප්‍රමුඛ හා ප්‍රබල මාතෘකාව බවට පත්ව තිබෙන ආණ්ඩුවේ පනත් දෙකක් පිළිබඳ වූ විරෝධතාව සුළුපටු එකක් නොවේ. මාර්ගගත ක්‍රමවල සුරක්ෂිතභාවය පිළිබඳ පනත් කෙටුම්පත හා ත්‍රස්ත විරෝධී කෙටුම්පත වෙනුවට ඉදිරිපත්ව තිබෙන නව ත්‍රස්ත විරෝධී පනත් කෙටුම්පත මේ ආණ්ඩුවේ ගමන් මග පිළිබඳ කෙරෙන නිර්දය අනතුරුදායක සංඥා එළි දල්වන්නකි. ජනතාවට පහසුවෙන් තේරුම් ගත හැකි ආකාරයෙන් කිවහොත් ආණ්ඩුව සැරසෙන්නේ සමාජ මාධ්‍ය පාලනයකටය. දැනට ඒ පනතට එරෙහිව ශ්‍රී ලංකා නීතිඥ සංගමය ඇතුළු සිවිල් සංවිධාන ගණනාවක්ම විරෝධය දක්වා ඇත. විපක්‍ෂවල දැඩි විවේචනයට ලක්වූ එම කෙටුම්පතට එරෙහිව තමන් ජනතාව සමග වීදි බසින බව විපක්‍ෂ නායක සජිත් ප්‍රකාශ කර තිබේ.\n\nමෙරටේ සමාජ මාධ්‍ය භාවිතය සම්බන්ධයෙන් අපට ද විවේචන තිබේ. සම්ප්‍රදායි මාධ්‍ය රාමුව බිඳ දැමූ නව සමාජයක අභිලාෂයන් කෙබඳු දැයි ඒ මාධ්‍ය තුළින් කෙරෙන සාධනීය අනාවරණයන් අපට බැහැර කළ නොහැක. එහෙත් වගකීම් විරහිතව කෙරෙන චරිත ඝාතන, සදාචාර විරෝධී ක්‍රියාකාරකම් අපි ද පිළිකුලෙන් හෙළා දකිමු. ස්වයං වාරණයකින් හා ශික්‍ෂණයකින් යුතුව සමාජ මාධ්‍ය භාවිත කළ යුතු බවද අපි පිළිගනිමු. අද මෙරටේ තිබෙන විද්‍යුත් හා මුද්‍රිත මාධ්‍ය භාවිතය සම්බන්ධයෙන් වුවද ප්‍රශ්න රැසක් තිබේ. ආණ්ඩුවේ රෙකමදාරුව අනුව පත්වූ දේශපාලන චරිත විසින් මෙහෙයවනු ලබන රාජ්‍ය මාධ්‍ය පද්ධතියක් තිබෙන අතර පෞද්ගලික මුද්‍රිත හා රූපවාහිනි නාලිකා ද එයට අයත් වේ. සමාජ මාධ්‍ය මේ සියල්ල අභිබවා තිබෙන ප්‍රබල මාධ්‍ය බලයක් ගොඩනගා ගෙන තිබේ.\n\nආණ්ඩුවට පාලනය කළ නොහැකි එකම මාධ්‍ය විශේෂය වන්නේද මෙම සමාජ මාධ්‍යයි. එමගින් සිදු කෙරෙන අනාවරණයන් බොහෝ විට රජය අපහසුතාවකට පත්කරවන්නකි. ඇත්තටම දූෂණය, භීෂණය, නාස්තිය, අනීතික ක්‍රියාකාරකම් පිළිබඳව මෙම සමාජ මාධ්‍ය විසින් කරනු ලබන අනාවරණය බොහෝය. සැබෑ ජන හඬ පිළිබඳ ප්‍රමාණවත් තක්සේරුවක් කළ හැක්කේ ද මෙම සමාජ මාධ්‍යවලින්ය. ඇතැම් පදනම් විරහිත හා ද්වේෂ සහගත මඩගැසීම් කරන සමාජ මාධ්‍ය, ප්‍රශ්නකාරී මෙන්ම ඒවා පාලනයකට යටත් කිරීම ද සිදුවිය යුත්තකි. එහෙත් ආණ්ඩුව සූදානම් වන්නේ ඒ පිටින් සියලුම මාධ්‍ය පාලනයට පිඹුරුපත් සෑදීමටය. තවත් සරලව කිවහොත් විරුද්ධ මත මර්දනය හා විවේචන ප්‍රචාරයවීම වැලැක්වීමටය.\n\nමහජන මතයට බියවූ ආණ්ඩුවක් තම බලය තහවුරු කර ගැනීමට මුවාවන ප්‍රධාන ආධාරකය නීතිමය ආවරණයක් බව බොහෝ කූට දේශපාලන චරිත දනිති. එදා ජේ. ආර්. ජයවර්ධන පාලන සමය තුළ විධායකය ක්‍රියාකළ ආකාරය රටම දනී. ජයවර්ධන තමන්ට පක්ෂපාතී නොවූ අධිකරණය නොඉවසූවෙකි. ජනතා විරෝධය පෙළගැසෙන විට ඡන්දය මගහැරීමට ද ඔහු ක්‍රියා කළේය. තමන්ගේ ප්‍රතිවාදීන් දේශපාලනයෙන් ඈත්කර තැබීමට ද ඔහු පසුබට නොවීය. කුප්‍රකට ජනමත විචාරණය මෙන්ම සිරිමාවන්ගේ ප්‍රජා අයිතිය අහෝසි කිරීම ජයවර්ධනගේ කපටි දේශපාලන මනස හෙළිකළ සිදුවීම් දෙකක් පමණි. ජනාධිපති රනිල් ඔහුගේ දේශපාලන ගුරුවරයා පමණක් නොව පරමාදර්ශය ද වන ජයවර්ධන සමග කෙතරම් අනන්‍ය වන්නේ ද යන්න අද සාමාන්‍ය පුරවැසියෝ ද දනිති. විශේෂයෙන් නීතිඥ සාමූහිකය විශ්වවිද්‍යාල ආචාර්යවරු මෙන්ම විවිධ වෘත්තිකයන් හා සිවිල් සංවිධාන ද ජනාධිපති රනිල් ඉතා නිවැරදිව හඳුනාගත් බව නිසැකය. පොහොට්ටුවේ ප්‍රබලයකු වන මහාචාර්ය රංජිත් බණ්ඩාර රූපවාහිනි නාලිකාවක සාකච්ඡාවකට (සිරස – ඉලක්කය – රොෂාන් වටලවල) එක්වෙමින් රනිල් ගැන පළ කළ අදහස් පොහොට්ටුව හා ආණ්ඩුව අතර වෙනස තහවුරු කළ මෑත අවස්ථාව විය. ඔහු ප්‍රකාශ කළේ රනිල්ට මැජික් පෙන්විය නොහැකි බවය. එහෙත් රාජ්‍යය ආරක්‍ෂා කළ බවය. ආර්ථිකය අපේක්‍ෂිත සාධනීය මට්ටමට ළඟා වී නැති බවත් පොහොට්ටුවේ ආර්ථික ප්‍රතිපත්ති මෙම ඇතැම් ප්‍රතිසංස්කරණ සමග නොගැළපෙන බවද මහාචාර්ය බණ්ඩාර පෙන්වා දුන්නේය. එසේම තමන් පක්‍ෂයක් ලෙස ආණ්ඩුවට සහාය දෙන්නේ ගැටුම් ඇති නොවන තාක් පමණක් බවත් තම පක්‍ෂය වෙනම ජනාධිපතිවරණයට තරග කරන බවද ඔහු පවසා ඇත.\n\nඇත්ත වසයෙන්ම ජාත්‍යන්තර තලයේදී පුළුල් සමාජ ආර්ථික හා දේශපාලන පරිණතභාවයක් විශද කරන ජනාධිපති රනිල් මේ වර්ගයේ ප්‍රජාතන්ත්‍රවාදයට පටහැනි මර්දන ප්‍රතිචාර සඳහා යොමුවීම ද ප්‍රශ්නයකි. ශ්‍රී ලංකා නීතිඥ සංගමය වැනි ප්‍රබල සංවිධානයක් මෙම පනත් දෙක ඉල්ලා අස්කර ගන්නා ලෙස ආණ්ඩුවෙන් ලිඛිතව ඉල්ලීමක් කර තිබියදීත් ආණ්ඩුව දක්වන මුරණ්ඩු ප්‍රතිචාරය ද ප්‍රහෙළිකාවකි. මෙයට පෙරද අප පෙන්වා දී තිබෙන ආකාරයට අද මෙරටේ මහජන නියෝජන ආයතන නැත. මන්ත්‍රීවරුන් සිටින පාර්ලිමේන්තුව සම්බන්ධයෙන් ද විවේචන තිබේ. ඒ ජනවරම ගැනය. ජනාධිපති රනිල්ට ද ජනවරමක් නැත. ඔහු ව්‍යවස්ථාමය පත්වීමක් නිසා නිත්‍යානුකූල බවක් තිබේ. එසේම ඔහු අනුප්‍රාප්තික ජනාධිපතිවරයකුට වඩා වෙනස් ආකාරයක දේශපාලන භාවිතයක නිරතව සිටින බවද පෙනේ.\n\nසමාජ මාධ්‍ය වාරණය භාෂණ නිදහස නොතකන මූග්ධ දේශපාලන ක්‍රියාවක් බව පිළිගන්නා අතරම එමගින් ජනාධිපතිගේ අභිමතයට අනුව ක්‍රියාකරන කමිටුවක් බලගැන්වීම නිවට ප්‍රතිචාරයක් බවද කිව යුතුය. මෙහිදී රජයේ ආයතන නිලධාරීන් වැනි කොටස් සමාජ මාධ්‍ය භාවිතයට ඇබ්බැහි වී සිටින ආකාරය ගැන ද විවේචනයක් තිබෙන බව අපි දනිමු. උතුරේ සෞඛ්‍ය සේවා අධ්‍යක්‍ෂවරයාට චක්‍රලේඛයක් මගින් එම මාධ්‍ය භාවිතය නැවැත්වීමට ද සිදුවිය. රාජ්‍ය ආයතනවල බොහෝ නිලධාරීහු ද වෙනත් සේවකයෝද ජනතාව නොතකා එම මාධ්‍ය ජාලවල සැරිසරන්නෝ ලෙස ද හෙළිවී තිබේ. කාර්යාල වේලාව තුළ රජයේ දත්ත භාවිත කරමින් ඒ මාධ්‍ය පරිහරණය කිරීම ගැන ද ප්‍රශ්න තිබේ. එහෙත් ඒවාට විධිමත් පාලනයක් කළ යුතුය. ඒ වෙනුවට මෙබඳු නීතියක් බලාත්මක කිරීම ප්‍රජාතන්ත්‍රවාදයේ ප්‍රබල ලක්‍ෂණයක් වන භාෂණ නිදහස උදුරා ගැනීමකි. එබඳු භාෂණ හා ප්‍රකාශන නිදහස උදුරා ගැනීම ඒකාධිපති වියවරුවක මරලතෝනියක් පමණි.\n\nජනාධිපති රනිල් මුලින් මැතිරුවේ ආර්ථිකය ගොඩනගන තෙක් දේශපාලන බලයට පොර කෑම නොමනා දෙයක් බවත් කිසිවකුට ඒ සඳහා ඉඩ නොදෙන බවත්ය. එයට අනුකූලව ආණ්ඩුවේ ජනතා විරෝධී ප්‍රතිචාර ඉවසූ පිරිසක් ද වූහ. “ආර්ථිකය ප්‍රමුඛය අනෙක් සියල්ල ද්විතිකය” යන තේමාව අතට ගත් ආණ්ඩුව ඒ වෙනුවෙන් කළ නොපනත්කම් බොහෝ බව අද හෙළිවී තිබේ. වර්ජන, විරෝධතා මර්දනය කළ නිර්දය විලාසය ද අද ජනතාව තේරුම් ගෙන සිටිති. මෙම පනත් කෙටුම්පත් දෙකම යුක්තියේ හා සාධාරණත්වයේ හරය විනාශ කරන මෘග නීතිවලින් මුවහත් කරනු ලැබ තිබේ. ප්‍රජාතන්ත්‍රවාදී අභිලාෂයන් හා නූතන සමාජ අපේක්‍ෂා විසින් බලගන්වන ලද ලංකාව ඒ ගමනට සූදානම් වන බව දකින ගතානුගතික වැඩවසම් අඳුරු ගුහාවල සිටින, ප්‍රජාතන්ත්‍රවාදී සළු පැළඳගත් ව්‍යාජ ප්‍රභූවරුන්ට හා ලුම්පන් ධනපතියන් අරක්ගත් කසළ සමාජ මතු මහලේ ලැග සිටින අතළොස්සට ද තිබෙන එකම අවිය මර්දනය පමණි. ඒ මර්දනය ව්‍යාජ සාධාරණත්වයේ නාමයෙන් බෞතීස්ම කළ හැක්කේ මෙබඳු කුරිරු පනත් වලින් පමණි.\n\nලෝකයට පෙනෙන්නට සිදු කරන ආර්ථිකය බංකොලොත් කිරීමේ වගඋත්තරකරුවන් සෙවීම මෙන්ම කුරිරු පාස්කු ප්‍රහාරයට යුක්තිය ඉටුකිරීම යන කරුණු දෙකටම අඩු වැඩි ලෙස වගකිව යුතු අය මේ පාර්ලිමේන්තුවේද සිටිති. ආණ්ඩුව, විපක්‍ෂ වසයෙන් වෙන්ව සිටියත් ආසන්න දසකයකට මදක් වැඩි කාලසීමාව තුළ මෙරටේ බොහෝ දේ සිදු වූයේ මේ අයගේ දෑස් ඉදිරිපිටම නොවේද? ඒවාට දායක නොවූවද ඒ බොහෝ දේ දුටු අය අදත් මහජන නියෝජිතයන් ලෙස සිටිති. පසුගිය දිනවල සෞඛ්‍ය ඇමැතිවරයාට එරෙහිව ඉදිරිපත් වූ විශ්වාසභංග යෝජනාව පරාජය කිරීමට අත එසවූ සියල්ලෝම ඇමැතිවරයා, දූෂිත නිලධාරීන්, සෞඛ්‍ය සේවයේ ගරාවැටීම්, අක්‍රමිකතා ආදී සියලු විෂම තත්ත්වයන් අනුමත කළ අය වෙති. එයින් රටට පැවසෙන්නේ ඒ කිසිදු විනාශයකට ඇමැතිවරයාත් ආණ්ඩුවත් වගකිව යුතු නැති බවය. මෙය දූෂිත හා අධිපතිවාදී පාලන ක්‍රමයක් වෙනුවෙන් පෙනී සිටින වහලුන්ගේ ප්‍රතිචාරයකැයි සමහරු කියති. අද වනවිට කෝප් කමිටුවේදී පමණක් හෙළිවන කිසිදු දූෂණයකට, වංචාවකට, විෂමාචාරයකට වගකිව යුතු රාජ්‍ය නිලධාරියෙක් හෝ නොමැත.\n\nමහජන විරෝධතා නමැති සැඩ සුළං හැමීමට තිබෙන ඉඩ අහුරාලීම මේ ආණ්ඩුවට උපදෙස් දෙන අයගේ අභිප්‍රාය වී තිබේ. එහෙත් හමන සුළං මකුලු දැලෙන් වලකන්නට නොහැකි බවද මේ උස් තැන්වලට අරක්ගත් හිස් මොළවලට අප පෙන්වා දිය යුතුය.\n\nකෙසේ හෝ අද මේ රට හිරවී තිබෙන්නේ නරකම තැනකය. ජනතාව දහසක් පීඩන අර්බුද සමග ජීවත් වුවත් ආණ්ඩුව ඒ කෙරෙහි සංවේදී නැත. රටේ හතර දෙනෙක් සිටින හැම පවුලක්ම ලක්‍ෂ 47කට වැඩි ණයකරුවෝ බවට පත්ව සිටිතියි පේරාදෙණියේ ආර්ථික විද්‍යා මහාචාර්යවරුන්ගේ සමීක්‍ෂණයකින් හෙළිවී තිබේ. එයට වගකිව යුත්තෝ අද රටේ බංකොලොත්භාවය පිළිබඳ අංජනම් බලති. හොරුන්ගෙන් පේන අසති. දැන් ඒ මදිවාට රටේ යහපත වෙනුවෙන් නොව තම නිල බල රැකීම සඳහා මර්දන අනපනත් ද සම්මත කර ගැනීමට මාන බලති. අපි එකක් කියමු. ජනතාවගේ කට වැසීමට කලින් අද මේ රටේ භීෂණය වපුරන නාඳුනන තුවක්කුකරුවන්ගේ තුවක්කුවේ කට වසා දමන ලෙසය. තුවක්කුකරුවෝ දැන් ඇමතිවරුන්ගේ නෑයන්ට ද කොකා ගැස්සවීමට තරම් බලවත්ව සිටිති.\n\nගාමිණි සුමනසේකර",
       "URL": "https://divaina.lk/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80%e0%b7%9a-%e0%b6%b8%e0%b6%bb%e0%b7%8a%e0%b6%af%e0%b6%b1-%e0%b6%85%e0%b7%80%e0%b7%92-%e0%b7%83%e0%b7%84-%e0%b6%b4%e0%b7%8f%e0%b6%ad%e0%b7%8f/",
       "Category": "visheshanga",
       "Parent URL": "https://divaina.lk/category/visheshanga//page/11/"
}