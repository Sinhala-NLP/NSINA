{
       "Source": "divaina",
       "Timestamp": "September 3, 2023",
       "Headline": "ආපහු බණ්ඩාරනායක යුගයකට යන්න ඕන! – මහාචාර්ය රෝහණ ලක්ෂ්මන් පියදාස",
       "News Content": "ප්‍රශ්නය – ශ්‍රී ලංකා නිදහස් පක්ෂයේ ඉතිහාසය ගමන් මග හා 72 සංවත්සරය පිළිබදව පැහැදිලි කළොත්.\n\nපිළිතුර -යටත් විජිතයෙන් නිදහස් වූ රට තුළ සංස්කෘතික ප්‍රතිසංස්කරණ, ආර්ථික ප්‍රතිසංස්කරණ කළ යුතුව තිබුණා. නමුත් අපේ රටේ එවැනි ප්‍රතිසංස්කරණ නොවීමේ ප්‍රතිඵලයක් ලෙස සහ තවදුරටත් ආර්ථික අර්බුදය උග්‍ර වීමේ කිරීමේ ප්‍රතිඵලයක් ලෙස 1953 හර්තාලය රටතුළ මතුවුණා. ඒ කම්කරු පන්තිය හරහා. එය සමාජය නැගිටීමක් ලෙස දැක්විය හැකියි. 1956 වර්ෂයේ ශ්‍රී ලංකා නිදහස් පක්ෂය බිහි වන්නේ මෙන්න මේ සමාජ වාතාවරණය තුළයි. බණ්ඩාරනායක ශ්‍රීමතාණන් පිහිටුවන ලද පක්ෂයට නව සමාජ විග්‍රහයක් එදා ඉදිරිපත් කළා. “සඟ වෙද ගුරු ගොවි කම්කරු” කියා. 1956 වර්ෂයේ ඓතිහාසික මහ මැතිවරණයේ දී අති විශාල ජයග්‍රහණයක් ලබා ගන්නවා බණ්ඩාරනායක ශ්‍රීමතාණන්. ඒක 56 පෙරළිය කියලා අදටත් සමාජ ගත වී පවතිනවා. එදා බිහිවුණු පක්ෂය අද දක්වාම රටේ ප්‍රගමනයට විශාල දායකත්වය ලබාදෙනවා. ශ්‍රී ලංකා නිදහස් පක්ෂයේ 72 වන සංවත්සරය අපි සැප්තැම්බර් 03 වන දින ඉතා උත්කර්ශවත් ලෙස කොළඹදී පවත්වන්නට සූදානම්.\n\nප්‍රශ්නය – දේශීය කර්මාන්ත අංශය ප්‍රසාරණයට දැක්වූ දායකත්ව පැහැදිලි කළොත්.\n\nපිළිතුර -දේශීය අමුද්‍රව්‍ය යොදා ගනිමින් දේශීය කර්මාන්ත ආරම්භ කිරීමට මුල පිරීම සිදු කළේ ශ්‍රී ලංකා නිදහස් පක්ෂය අමුද්‍රව්‍ය ලෙස නොව නිමි ද්‍රව්‍යයක් බවට පත් කිරීමේ ව්‍යාපාරයට මුලපුරන ලද්දේ මේ කාලය තුළයි. ඒ අනුව රබර් වලින් ටයර් සැකසීම, සහල්වලින් අතුරු නිෂ්පාදන ආරම්භ කිරීම, පිදුරුවලින් කඩදාසි නිෂ්පාදන කටයුතු ආරම්භ කිරීම, රටේ ජාතික ආර්ථිකයේ වැදගත් වන බර කර්මාන්ත සඳහා කටයුතු කිරීම මේ යුගයේ දී ආරම්භ කළා. ඒ යටතේ යකඩ, වානේ, කඩදාසි, සිමෙන්ති, තුනීලෑලි, පිටි, දේශීය රෙදිපිළි කර්මාන්ත ශාලා ඇති කිරීමට පියවර රැසක් ගනු ලැබුවා. ජාතික ආර්ථිකය කාර්මික නිෂ්පාදන අංශයෙන් බලගන්වමින් ශක්තිමත් කිරීමට පදනම මේ යුගයේදී රට තුළ ඇති කළා.\n\nඑසේම 1970 තෙල් පිරිපහදු කිරීමේ කටයුතු හඳුන්වා දීමෙන් රටට විශාල ආර්ථිකමය ශක්තියක් දායකත්වයක් ලබාදීමට පියවර ගත්තා. සපුගස්කන්ද තෙල් පිරිපහදුව මඟින් අතුරු ප්‍රතිලාභ රැසක් රටට මේ නිසා හිමි වුණා. නිමි භාණ්ඩ ලෙස වර්ග 12ක් එදා නිෂ්පාදනය කිරීමට මෙමගින් හැකියාව ලැබුනා. ඒ අතර නයිලෝන් දැල්, තාර, ඉටිපන්දම්, පොහොර, මෙන්තොල් ආදී ලෙස අතුරු නිෂ්පාදන රැසක් කිරීමට හැකිවුණා. නමුත් පසුකාලීනව ජේ. ආර්. ජයවර්ධන පාලන කාලයේ දී මේවා විනාශ කර දමා පිරිපහදුව වෙනුවට පිරිසුදු කරන ලද තෙල් ගෙන්වීම ආරම්භ කරන්න පටන් ගැනීමෙන් මේ අතුරු කර්මාන්ත සියල්ල වැසී ගියා. අද අපි සියල්ල ආනයනය කරන තත්ත්වයට පත් වුණේ මෙන්න මේ සිදුවීම්වල ප්‍රතිඵල ලෙසයි.\n\nප්‍රශ්නය – දියුණු රාජ්‍ය සංකල්පයකට රාජ්‍ය හා පෞද්ගලික අංශයේ දායකත්වය කෙබඳුද.\n\nපිළිතුර -අද රටේ පවතින්නේ හැමදේම රටින් විදේශවලින් එනකම් බලන් ඉන්න යුගයක්. මේ තරම් අර්බුදයක් රටට ඇති වෙලා තියෙන්නේ ඒ නිසා. දේශීය ආර්ථිකය වළ පල්ලටම දාලා. ජාතියක් ලෙස ස්වයංව නැගීසිටීමට මග අවහිර කරලා. අපේ කියලා මොනවද අද තියෙන්නේ. කිසිම දෙයක් නෑ. රාජ්‍ය අංශයේ සේවා සැපයීම කළ යුතුයි. නමුත් ඒ සඳහා ඉන්න නිලධාරීන් රටට දැරිය හැකිද යන ගැටලුව පවතිනවා. ගමකට නිලධාරීන් කී දෙනෙක් ඉන්නවාද. නමුත් මොනවාද වෙන්නේ. අධීක්ෂණයක් නෑ, වැඩ නිශ්චිත නෑ. අපරාදේ ශ්‍රමය කාලය විනාශ වෙනවා. ඒ වාගේම වැටුප් ගෙවන්නේ කොහොමද උපයන්නේ නැතිව. නව ආදායම් ක්‍රමවේද අපේ කෝ තියෙනවාද. මේ තත්ත්වයෙන් රටක් ගෙනයන්න බෑ. මූල්‍ය අරමුදල නීති දාලා තියෙන්නේ රාජ්‍ය අංශය අවම කරන්න කියලා ඒ නිසයි. අද විදේශයෙන් බඩු ගෙන්නලා විකුණන පෞද්ගලික අංශයක් රටේ තියෙන්නේ. අතීතයේ ශ්‍රී ලංකා නිදහස් පක්ෂයේ බිඳ වැටීමට පෙර පෞද්ගලික අංශය හා ඒකාබද්ධ වෙමින් ව්‍යාපෘති රැසක් රටේ දියුණුවට ආරම්භ කළා.\n\nඒ අනුව ශ්‍රී ලංකාවේ ප්‍රථම වරට පෞද්ගලික අංශයේ දායකත්වයෙන් මෝටර් රථ නිෂ්පාදනය කිරීම ආරම්භ කළා. ඒ උපාලි විජයවර්ධන මහතා. ඒ වගේම මේ කාලවකවානුව විට චොක්ලට් නිෂ්පාදනය අතින් ප්‍රමුඛ රටක් ශ්‍රී ලංකාව. ඒ වගේම රේඩියෝ තාක්ෂණය උපරිමයෙන් නිෂ්පාදනය කළ රටක්. යුනික් නාමය උපාලි විජයවර්ධන ආසියාවටම ලොවටම හඳුන්වා දුන්නා. ඒ වගේම රේ විජේවර්ධන මහතා ඉල්ලා සිටියා එවකට රජයෙන් හෙලිකොප්ටර් හදන්න අවස්ථාව දෙන්න කියලා. ඒ සඳහා කර්මාන්ත ශාලාවක් ආරම්භ කරන්න දකුණු පළාතේ සැලසුම් කළා. ඒ වගේම ස්කූටර් රට තුළ නිෂ්පාදනය කළා. මේ හැමදේම කළේ එදා පෞද්ගලික අංශයේ දායකත්වය ලබා ගනිමින් ශ්‍රී ලංකා නාමය ඉහලට ඔසවා තැබීමටයි. නමුත් අද වන විට 1978 පසුව මේ කිසිවක් නෑ. අපෙන් හැමදේම ගිලිහිලා. අපේ දැක්ම ගිලිහිලා නැවත අපි රටක් ලෙස ඒ තැනට යා යුතුයි කියලා මා යෝජනා කරන්නේ අපේ දේ අගයන ජාතිකත්වයක් ගොඩනැගිය යුතු බැවින් ලෝකය දිනීමට අවශ්‍ය දැනුම, සම්පත් කළමනාකරණය කර ගැනීමට නිසි සැලසුමක් සැකසිය යුතුයි. රට ගමන් කරන්නේ අපේ දේ වෙනුවෙන් නම් වසර පහක් තුළ යළි මේ රට ගොඩ නැගිය හැකියි. ලෝකයට විවෘත වූ ආර්ථිකයක් තෘප්තිමත් ජීවිතයක් වෙනුවෙන් පෙළ ගැසිය යුතු කාලය උදා වෙලා තිබෙනවා.\n\nප්‍රශ්නය – ජාත්‍යන්තර මූල්‍ය අරමුදල, ලෝක බැංකුවෙන් හා වෙනත් රාජ්‍යයන් වලින් ණය ලබා ගනිමින් පවතින අර්බුදයට පිළියම් සෙවීම ප්‍රායෝගිකද.\n\nපිළිතුර -ජාත්‍යන්තර මූල්‍ය අරමුදල හා ලෝක බැංකුව අපිට විශාල අවස්ථා රාශියක් ලබා දීලා තියෙනවා. නමුත් ඔවුන් ලබාදුන් පොරොන්දු මේ වෙනකොට ඉටුකළ බවක් පේන්නෙ නැහැ කියලා දන්වලා තියෙනවා. කෙසේ නමුත් ණය ගැනීමෙන් පමණක් පවතින අර්බුදය ජයගන්න පුළුවන් කියලා හිතනවා නම් ඒක විහිළුවක්. මොකද මේ වෙනකොට අපි ණය ගෙවීම ප්‍රතිව්‍යුහගත කරලා තියෙන්නේ. කිසිම වාරිකයක් නොගෙවෙන මට්ටමේයි දැනට තියෙන්නේ. නමුත් අපි මේවා ගෙවිය යුතු කාලය එන විට අපි ආදායම් උත්පාදන ක්‍රියාවලියකට, දේශීය නිෂ්පාදන ක්‍රියාවලියට නොගියොත් විශාල අර්බුදයකදී ජනතාවට මුහුණ දෙන්න වෙනවා. මේ වෙනකොට ජාත්‍යන්තර වශයෙන් අපි කොතනද ඉන්නේ.\n\nප්‍රශ්නය – අද රටේ සෑම ක්ෂේත්‍රයකම වංචා දූෂණ සිදුවන බවට චෝදනා එල්ල වෙනවා. පක්ෂයක ලෙස මෙය දකින්නේ කෙසේද.\n\nපිළිතුර – අද වන විට මේ රටේ බදු ක්‍රමය හරියට ක්‍රියාත්මක කරන්නේ නෑ. ධන කුවේරයන්ට දැනිලාවත් නෑ බදු බරක්. අසරණයා පාගාගෙන කන යුගයක් තියෙන්නේ. වෘත්තිකයන් අතෘප්තිකර බවට පත්වෙලා.\n\nඋපයන විට බදු ගහන්න පටන් අරන්. උගතුන් බුද්ධිමතුන් අද මේ රට දාලා යන තත්ත්වයට පත්වෙලා. මේ ගැටලුවට විසඳුම් අවශ්‍යයි. වගේම රට තුළ නිෂ්පාදන ආර්ථිකය ශක්තිමත් කළ යුතුයි. අපි වංචා දූෂණ පිළිබඳව පනතක් ගෙනාවා දකුණු ආසියාවේ හොඳම එක විදිහට. නමුත් අදත් ක්‍ෂේත්‍රයකම ඇහෙනවා වංචාව දූෂණය ගැන. ඖෂධ ගැන කොමිස් ගැහිලි අපිට ඇහෙනවා, ආහාර පිළිබඳ කොමිස් ගැහිලි අපිට ඇහෙනවා, සීනි පිළිබඳව කොමිස් ගැහිලි අපිට ඇහෙනවා, සුදුලූනු ගැන අපිට ඇහෙනවා, පොල් තෙල් ගැන, ඛණිජ තෙල් ආනයනය සම්බන්ධයෙන් ඒ වගේම බිත්තර ආනයනය සම්බන්ධයෙන් කොමිස් ගැහිලි අපට ඇහෙනවා. සෑම ක්ෂේත්‍රයකම කොමිස් මුදලක් ලබා ගැනීම දේශපාලකයා, පරිපාලකයා, නිලධාරීන් පිළිබඳව කතා කරන තරමට අද රට පත් වෙලා තියෙනවා. සාමාන්‍ය ජනතාවට නිහඬ මිනිස්සු බවට පත් කරලා තියෙන්නේ මේ සමාජ ක්‍රමය තුළ. අද තෙල් ගැටලුව විසඳලා පැය 24 ම ලයිට් ලැබෙනවා. නමුත් මේ පිටුපස තියෙන සමාජ ඛේදවාචකය අප තේරුම්ගත යුතුයි. අද වන විට පහළොස් දාහක් පමණ විදුලි විසන්ධි කරගෙන තියෙනවා.\n\nමිනිස්සු ලයිට් එපා කියනවා. මොකද බිල ගෙවා ගන්න බෑ. අධ්‍යාපනය භයානක තත්ත්වයට පත්වෙලා. උග්‍ර ප්‍රශ්නයක් බවට පත්වෙලා. එක පවුලේ දෙන්නෙක් තුන්දෙනෙක් අධ්‍යාපනයට යොමු වෙලා නම් අධ්‍යාපන වියදම පවුලට දරන්න බැහැ. ආදායම සීමා වෙනකොට කළමනාකරණය කරන්න ක්‍රමයක් නෑ. මිනිස්සු හරිම අර්බුදයකින් ඉන්නේ. අළු යට දැවෙන ගින්දර වගේ මේ අර්බුදය කොයි වෙලේ හෝ පුපුරායාවි.\n\nජනතාවට සහනාධාර ලබාදීමෙන් පමණක් ඔවුන් සමාජ සවිබල ගැන්විය හැකිද. රටේ ජනතාව යැපුම් මට්ටමෙන් ගලවාගත යුතුයි. ඒ සඳහා නිශ්චිත වැඩසටහනක් පැවතිය යුතුයි රජයකට. විදේශයෙන් ආධාර ලැබෙන විදිහට බෙදන්නේ නැතිව. අපි කියන්නේ රටේ සහනාධාර ලබාදිය යුතු කණ්ඩායමක් ඉන්නවා. විකලාංග අය, ආබාධිත අය, රෝගීන්, වැඩිහිටියන් වෙත සහනාධාර ලබාදිය යුතුයි. අනිත් පිරිස රටේ ව්‍යවසායික ලෙස දියුණු කිරීම වෙනුවෙන් උපායමාර්ගික සැලැස්ම රජයට පැවතිය යුතුයි. ඒ අනුව නිශ්චිත කාලයකට සහනාධාර ලබාදීම උචිතයි.\n\nඒ කාලය තුළ කුඩා හා මධ්‍ය පරිමාණ ව්‍යාපාරවලට මොවුන් යොමු කළ යුතුයි. ආදායම් උපයන කණ්ඩායමක් බවට පත් කළ යුතුයි. අද රට තුළ විශාල ලෙස ආදායම් බෙදීයෑමේ විෂමතාවක් පවතිනවා කියා ලෝක බැංකු වාර්තාව පෙන්වා දෙනවා. ඒ අනුව ජනගහනයෙන් සියයට හැත්තෑ දෙකක් (72%‍) දිළිඳු රේඛාවෙන් පහළ ඉන්නේ. මේ තත්ත්වය වෙනස් කිරීමට ක්‍රමවේද නිර්මාණය කළ යුතුයි. අපේ අධ්‍යාපන ක්‍රමය සම්පූර්ණයෙන්ම ප්‍රතිසංස්කරණයට ලක් කළ යුතුයි. දරුවො තරුණයෝ ව්‍යවසායික ලෙස\n\nගොඩනැගෙන පරිසරය නව නිපැයුම්කරුවකු ලෙස ගොඩනැගෙන ලෙස සකස් විය යුතුයි.\n\nතෘප්තිමත් මිනිසෙක් අධ්‍යාපනයෙන් ගොඩනැගිය යුතුයි. අද අපේ වෙන්නේ ඒකේ අනිත් පැත්ත.\n\nප්‍රශ්නය – අද වන විට රටේ තරුණ ප්‍රජාවල ශ්‍රම බළකාය රට හැර යනවා. මේ තත්ත්වය හමුවේ රටක් ලෙස ඉදිරි ගමනක් පවතිනවාද?\n\nපිළිතුර -අද සමාජය දෙස හැරී බලන විට ගැටලු රැසක් පවතිනවා. සමාජ, ආර්ථීක, අධ්‍යාපන, සංස්කෘතික, දේශපාලනික, පාරිසරික හැම අංශයක්ම ගැටලු සහගතය. අද නිදහස් අධ්‍යාපනය තියෙනවද. හිතාගන්න බැරි තරම් එහි ගැටළු. අද ජනගහනයෙන් සියයට හැත්තෑවක් (70%‍) ඉන්නේ අට පාස් අය. රටේ බුද්ධි ගලනය බරපතළ ලෙස පවතිනවා.\n\nවිශ්වවිද්‍යාලවල ආචාර්යවරු හිඟකම නිසා ගැටලු රැසක් ඇති වෙලා. රජයේ විශ්වවිද්‍යාල පවත්වාගෙන යෑමේ අර්බුදයට ලක්වෙලා. රටේ සිටින සියලුම තරුණ ශ්‍රමිකයන්ට අගයක් ලබා දීම සිදුකළ යුතුයි. සෑම කාර්මික තාක්ෂණික ආයතනයක්ම උපාධි ආයතනයක් බවට පත් කළ යුතුය. විදේශ රැකියා සුලභව පවතිනවා අපේ ශ්‍රමය සඳහා. නිසි පුහුණුව හා සුදුසුකම් සපුරා ලීමට අවශ්‍ය වටපිටාව රජය විසින් ක්‍රමවේද සකස්කර දිය යුතුයි.\n\nජානක සම්පත් බණ්ඩාර",
       "URL": "https://divaina.lk/%e0%b6%86%e0%b6%b4%e0%b7%84%e0%b7%94-%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb%e0%b6%b1%e0%b7%8f%e0%b6%ba%e0%b6%9a-%e0%b6%ba%e0%b7%94%e0%b6%9c%e0%b6%ba%e0%b6%9a%e0%b6%a7-%e0%b6%ba/",
       "Category": "visheshanga",
       "Parent URL": "https://divaina.lk/category/visheshanga//page/27/"
}