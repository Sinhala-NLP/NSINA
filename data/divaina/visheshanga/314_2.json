{
       "Source": "divaina",
       "Timestamp": "July 4, 2022",
       "Headline": "අර්බුදයෙන් ගොඩ එන්න කළ යුතු හදිසි ප්‍රතිසංස්කරණ යෝජනා",
       "News Content": "ශ්‍රී ලංකා ආර්ථික විද්‍යාඥයන්ගේ සංගමයේ යෝජනා විදේශ විනිමය සංචිත හා රාජ්‍ය ආදායම ක්ෂය වීම මෙන්ම ස්වෛරී ණය අර්බුදයක් හේතුවෙන් ශ්‍රී ලංකාව මේ වන විට පෙර නොවූ විරූ ආර්ථික අර්බුදයකට මුහුණ දී සිටී. මෙය ජන ජීවිතයට සහ ආර්ථිකයේ සුමට ක්‍රියාකාරීත්වයට විනාශකාරී බලපෑමක් ඇති කර තිබේ. අර්බුදයේ විශාලත්වය සහ බලපෑම නිසා පොදු මහජනතාව මත පැටවී ඇති බර ලිහිල් කිරීමටත් ආර්ථික සංවර්ධනය පණ ගැන්වීම සඳහා අඩිතාලම දැමීමටත් කෙටි, මධ්‍යකාලීන හා දිගුකාලීන ක්‍රියාමාර්ග මගින් වහා පිළියම් යෙදිය යුතු බව ශ්‍රී ලංකා ආර්ථික විද්‍යාඥයන්ගේ සංගමයේ පවසයි. මෙම සංගමයේ වත්මන් සභාපති පූජ්‍ය මහාචාර්ය විජිතපුරේ විමලරතන හිමියන් ආර්ථික අර්බුදයෙන් ගොඩ ඒමට ශ්‍රී ලංකා ආර්ථික විද්‍යාඥයන්ගේ සංගමය විසින් සකස් කළ වහා ක්‍රියාත්මක කළ යුතු යෝජනා මාලාවක් අප වෙත එවා ඇත. මේ සමග පළ වන්නේ එම යෝජනාවල සාරාංශයකි.ශ්‍රී ලංකා මහ බැංකුව සහ භාණ්ඩාගාරය විසින් දැනටමත් ක්‍රියාත්මක කර ඇති ප්‍රතිපත්තිමය ක්‍රියාමාර්ග හඳුනා ගනිමින් ශ්‍රී ලංකා ආර්ථික විද්‍යාඥයන්ගේ සංගමය විසින් ආර්ථික ප්‍රකෘතිය උත්තේජනය කිරීම සඳහා පුළුල් ඵලදායී ක්‍රියාමාර්ග මාලාවක් ක්‍රියාත්මක කිරීමේ වැදගත්කම සැලකිල්ලට ගනිමින් මෙම යෝජනා ඉදිරිපත් කරයි. මෙම යෝජනා මාලාව තුළ රටේ පවතින ආර්ථික අර්බුදයෙන් ගොඩ ඒම උත්තේජනය කළ හැකි කෙටිකාලීන උපාය මාර්ගික ක්‍රියාමාර්ග ඉස්මතු කරයි. ශ්‍රී ලංකා ආර්ථික විද්‍යාඥයන්ගේ සංගමය විසින් ඉදිරි කාලය තුළ ආර්ථිකයට උත්තේජනයක් ඇති කිරීම සඳහා අවශ්‍ය කරන මධ්‍ය හා දිගුකාලීන උපාය මාර්ගික ක්‍රියාමාර්ග එළිදක්වනු ඇත.● ආර්ථිකයේ බාහිර අංශයවිදේශ සංචිත ඉහළ නැංවීමටත් ගෙවුම් ශේෂය හා විනිමය අනුපාතය ස්ථාවර කිරීමටත් ගත යුතු ක්‍රියාමාර්ග අත්‍යවශ්‍ය වුවත් ඒ සඳහා කාලය ගත වේ. කෙසේ වෙතත්, බාහිර අංශයේ අස්ථාවරත්වය පාලනය කිරීම, මහජන නොසන්සුන්තාව අවම කිරීම සහ සාමාන්‍ය ජීවන රටාව ස්ථාවර කිරීම සඳහා පහත සඳහන් හදිසි පියවර යෝජනා කෙරේ.1. නිවැරදි දිරිගැන්වීම් පද්ධතියක් ලබා දීම මගින් පුද්ගලික අංශයේ මැදිහත්වීම හා සහභාගිත්වය ඇතිව ආනයන තරගකාරී කර්මාන්ත, සේවා සහ කෘෂිකර්මය (ආහාර නිෂ්පාදනය සහ ආහාර සුරක්ෂිතතාව) ප්‍රවර්ධනය කිරීම.2. විදේශයන්හි සේවය කරන සහ ජීවත්වන ශ්‍රී ලාංකියන් විසින් නිල මූලාශ්‍ර මගින් ප්‍රේෂණය කරන අරමුදල් සඳහා ඉහළ පොලී අනුපාත, විශ්‍රාම වැටුප් ක්‍රම, සහන පොලී අනුපාත යටතේ විශේෂ නිවාස ණය පහසුකම්, වාර්ෂික ජාතික සම්මාන ක්‍රම වැනි දිරිගැන්වීම් ලබා දීම.3. ප්‍රවර්ධන ව්‍යාපාරවල නිරත වීමට, පුහුණු හා අර්ධ පුහුණු ශ්‍රමිකයන් සඳහා රැකියා අවස්ථා ලබා ගැනීමට සාකච්ඡා කිරීම හා සොයා බැලීම් කිරීමට සහ ශ්‍රී ලංකාව තුළ විදේශ ඍජු ආයෝජන අවස්ථා ප්‍රවර්ධනය කිරීමට විදේශගත ශ්‍රී ලංකා දූත මණ්ඩල යොමු කිරීම.4. වැඩියෙන් වියදම් කරන රටවල සංචාරකයන් ඉලක්ක කර ගනිමින් මෙරට විදේශ දූත මණ්ඩල විසින් සංචාරක ප්‍රවර්ධන ව්‍යාපාරයන් දියත් කිරීම මගින් සැලකිය යුතු විදේශ විනිමය ප්‍රමාණයක් ලබා ගැනීම සහතික කිරීම සඳහා සුදුසු ක්‍රියාමාර්ග ගැනීම සහ වැඩසටහන් සංවිධානය කිරීම.5. තොරතුරු තාක්ෂණ සහ සංචාරක කර්මාන්තය ආශ්‍රිත සේවා සපයන්නන් ඔවුන්ගේ ඉපැයීම් රටට ගෙන ඒම අධීක්ෂණය සහ සහතික කිරීම.6. රාජ්‍ය අංශයේ නියෝජිත කණ්ඩායම් විසින් සිදු කරන අත්‍යවශ්‍ය නොවන සියලුම විදේශ ප්‍රවර්ධන ව්‍යාපාර සහ විදේශ විනිමය යොදාගෙන උපකරණ මිලදී ගැනීම අත්හිටුවීම.7. අවම වශයෙන් මාස තුනක ආනයන සඳහා මුදල් යෙදවීමට ප්‍රමාණවත් විදේශ විනිමය සංචිත තබා ගැනීමට පියවර ගැනීම.8. දේශපාලකයන්ගේ සහ රාජ්‍ය නිලධාරීන්ගේ විදේශ ගමන් සීමා කිරීම.9. බාහිර පාර්ශ්වයන්ගේ අනුග්‍රහය මත ලබන විදේශ සංචාර සඳහා ලබා දෙන දීමනා අත්හිටුවීම. සම්පූර්ණ පිරිවැය බාහිර ආයතන විසින් දරන්නේ නැතිනම් විදේශ පුහුණුව, සම්මන්ත්‍රණ සහ වෙනත් රැස්වීම් වැනි දෑ සඳහා මාර්ගගත ක්‍රම භාවිත කිරීම.10. තරගකාරී මිල ගණන් යටතේ විදේශීය සිසුන්ට මිශ්‍ර මාදිලියේ උපාධි වැඩසටහන් පිරිනැමීමට සහ එම ඉපැයීම් අදාළ විශ්වවිද්‍යාලවල සංවර්ධනය සඳහා යොදා ගැනීමට රාජ්‍ය විශ්වවිද්‍යාල දිරිමත් කිරීම මගින් රාජ්‍ය වියදම් මත ඇති පීඩනය අවම කිරීම.11. ගුවන් නියමු පුහුණු වැඩසටහන් ඇතුළු ජාත්‍යන්තර ආරක්ෂක පුහුණු වැඩසටහන් මෙරට තුළ ප්‍රවර්ධනය කිරීම.● ෆිස්කල් හා මූල්‍ය ප්‍රතිපත්තිඋද්ධමනය සහ විනිමය අනුපාතික උච්චාවචනයන් පාලනය කිරීමට සහ අඛණ්ඩ සුපරීක්ෂාකාරිත්වය, අධීක්ෂණය සහ පසු විපරම් කිරීම තුළින් ආර්ථික වර්ධනය උත්තේජනය කිරීම සඳහා මහ බැංකුව සහ භාණ්ඩාගාරය සම්බන්ධීකරණයෙන් ඉක්මන් පියවර ගත යුතුය. උද්ධමනය සහ විනිමය අනුපාත ස්ථායීතාව ඇති කිරීම සඳහා පහත සඳහන් ක්ෂණික ක්‍රියාමාර්ග ක්‍රියාත්මක කිරීමට යෝජනා කෙරේ.1. නිල සාමාජිකයන්ට අමතරව, මුදල් මණ්ඩලයට සහ මහ බැංකුවේ සියලුම මුදල් ප්‍රතිපත්ති උපදේශක කමිටු වෙත ආනුභවික සාක්ෂ්‍ය මත පදනම් වූ හොඳ ප්‍රතිපත්ති තීරණ ගත හැකි සාමාජිකයන් ලෙස අදාළ විශේෂඥතාවන් සහිත ආර්ථික විද්‍යාඥයන් පත් කිරීම, මුදල් නීති පනත සංශෝධනය කිරීම මගින් පාර්ලිමේන්තු අධීක්ෂණය සහ ස්වාධීන තීරණ ගැනීමේ බලය වැඩි දියුණු කිරීම.2. අවශ්‍ය අවම විදේශ විනිමය සංචිත ප්‍රමාණයක් නිර්මාණය කිරීමෙන් පසු විනිමය අනුපාත ස්ථායිතාව පවත්වා ගැනීම සඳහා විලම්බ චලන බන්ධන විනිමය අනුපාත හෝ පාලිත නම්‍ය විනිමය අනුපාත ක්‍රමයක් පවත්වාගෙන යෑමට කටයුතු කිරීම.3. වර්ධන විභවයන්ට බාධාවක් නොවන පරිදි මිල ස්ථායිතාව පවත්වා ගැනීම සඳහා මූල්‍ය පිළිවෙතේදී උද්ධමනය ඉලක්ක කිරීමේ ප්‍රවේශය අනුගමනය කිරීම.4. සමස්ත ඉල්ලුම කළමනාකරණය සඳහා ෆිස්කල් කටයුතුවල විනයක් පවත්වාගෙන යෑම.5. රාජ්‍ය මූල්‍ය බර අඩු කර ගැනීම සඳහා රාජ්‍ය අංශයේ සේවකයන්ට රට තුළ හෝ රටින් පිටත ස්වයං රැකියාවක හෝ වැටුප් සහිත රැකියාවක නිරත වීම සඳහා දීර්ඝකාලීන වැටුප් රහිත නිවාඩු විකල්පයක් හඳුන්වාදීම.6. රැකියා විරහිත උපාධිධාරීන් රාජ්‍ය අංශයට සේවක ප්‍රතිපාදනවලට පිටින් බඳවා නොගෙන ඔවුන්ට විරැකියා ප්‍රතිලාභ යෝජනා ක්‍රමයක් හඳුන්වාදීම, ප්‍රතිලාභීන් අනිවාර්ය රැකියා නිපුණතා වැඩසටහන්, තාක්ෂණික කුසලතා වර්ධන වැඩසටහන් සහ වෘත්තීය සංවර්ධන වැඩසටහන් පිළිබඳ පුහුණුව ලබා ගැනීමට යොමු කිරීම.7. අත්‍යවශ්‍ය නොවන සියලුම වියදම් කප්පාදු කිරීම, රාජ්‍ය අංශයට නව බඳවා ගැනීම් අත්හිටුවීම, විශාල යටිතල පහසුකම් ව්‍යාපෘති අත්හිටුවීම සහ නිත්‍ය වැඩසටහන්වල පමණක් නිරතව වියදම් කරන අතර අතිරේක වැඩ නවත්වන ලෙස රජයේ ආයතනවලට බල කිරීම.8. ප්‍රමුඛතා අනුව ව්‍යාපෘති, වැඩසටහන් සහ ක්‍රියාකාරකම් මත පදනම් වූ අයවැයකරණය හඳුන්වාදීම.9. අධ්‍යාපනය, සෞඛ්‍ය සහ සමාජ සුබසාධන වැඩසටහන් සඳහා වන වියදම් තාර්කික පදනමක් මත කිරීම.10. බදු පදනම සහ බදු ආවරණය පුළුල් කිරීම සහ ධන බදු සහ අනෙකුත් ඍජු බදු හඳුන්වාදීම මගින් අයවැය හිඟය අවම කිරීම සඳහා සාධාරණ මට්ටමක් දක්වා බදු ආදායම වැඩි කිරීම. එසේම බදු පරිපාලනය සහ බලාත්මක කිරීමේ යාන්ත්‍රණය වැඩිදියුණු කිරීම මෙන්ම කාන්දුවීම් නැති කිරීම.11. ආරක්ෂක වියදම් සුදුසු මට්ටමකට අඩු කිරීම.12. ආර්ථික අර්බුදය අවසන් වන තුරු දැනට පුද්ගලික අංශයට කොන්ත්‍රාත්තු ලබා දී ඇති පොදු වැඩසටහන් සඳහා ආරක්ෂක හමුදා බළකායන් භාවිත කිරීම.13. කඩිනම් කෘෂි ව්‍යාපාරයක් සහ ආපසු මිලදී ගැනීමේ ක්‍රමය හරහා පුද්ගලික අංශය සහ කුඩා ගොවි සහ නිෂ්පාදක හවුල්කාරිත්වය ප්‍රවර්ධනය කිරීම.14. ප්‍රාදේශීය මට්ටමේ සංවර්ධන කටයුතු සඳහා මහජන නියෝජිතයන්ට වෙන් කර ඇති විමධ්‍යගත අරමුදල තාවකාලිකව අත්හිටුවීම.15. ජාතික, පළාත්, ප්‍රාදේශීය හෝ ආයතනික මට්ටමින් මහජන අරමුදල් භාවිත කරන සියලුම උත්සව, ස්මාරක ඉදි කිරීම සහ පරිත්‍යාග නතර කිරීම.16. ආර්ථික අර්බුදය අවසන් වන තුරු වැටුපට වඩා වැඩියෙන් කරන අමතර ගෙවීම් ඇතුළුව දේශපාලනඥයන්ට, රාජ්‍ය නිලධාරීන්ට සහ අර්ධ රාජ්‍ය අංශයේ නිලධාරීන්ට ලබා දී ඇති වරප්‍රසාද ඉවත් කිරීම.17. නිල ප්‍රවාහනය සංචිත පවත්වාගෙන යෑම, එකමරැස්වීමක් සඳහා වාහන කිහිපයක් භාවිත කිරීමෙන් වැළකීම, සියලුම රජයේ ආයතනවල රැස්වීම් මාර්ගගතව පැවැත්වීම.18. ශ්‍රී ලංකා රේගුව, දේශීය ආදායම්, සුරාබදු දෙපාර්තමේන්තුව සහ වාහන ලියාපදිංචි කිරීමේ දෙපාර්තමේන්තුව වැනි ආයතනවල බදු හා ආදායම්රැස් කිරීම සම්බන්ධීකරණ ඩිජිටල් පද්ධතියක් හරහා භාණ්ඩාගාරයට සම්බන්ධ කර ආදායම් එකතු කිරීම කාර්යක්ෂමතාව වැඩි දියුණු කිරීම.19. 1898 දී චීනය විසින් හොංකොං මහා බි්‍රතාන්‍යයට බදු දීමට හා සමාන ආකෘතියක් මත ආයෝජන ප්‍රවර්ධනය සඳහා දක්ෂ සහ විශ්වසනීය ආයෝජකයෙකු සඳහා කොළඹ වරාය නගරය බදු රහිතව වසර 90ක බද්දකට ලබා දීම.20. නෙළුම් කුළුණ, නෙළුම් පොකුණ, මත්තල ගුවන් තොටුපළ යනාදී නිෂ්ක්‍රීය හෝ උපයෝජනයට ලක් නොවන පොදු පහසුකම් කළමනාකරණය සඳහා විනිවිදභාවයෙන් යුතුව රාජ්‍ය-පෞද්ගලික හවුල්කාරිත්වයන් හඳුන්වාදීම.21. මධ්‍යම රජයේ අයවැය මත පළාත් පාලන සහ පළාත් සභාවල යැපුම් මට්ටම අඩු කිරීම සහ ප්‍රාදේශීය සභා, පළාත් සභා සහ පාර්ලිමේන්තුවේ නියෝජිතයන් සංඛ්‍යාව කපා හැරීමෙන් ආර්ථිකය තුළ රජයේ ප්‍රමාණය අඩු කිරීම.● සැපයුම සම්බන්ධ ගැටලු විසඳීමවත්මන් අර්බුදය හේතුවෙන් ආනයනික පරිභෝජනය මෙන්ම ඛනිජ තෙල්, එල්පී ගෑස්, විදුලිය, ආහාර, ඖෂධ සහ අනෙකුත් අවශ්‍යතා වැනි අතරමැදි භාණ්ඩවල සැලකිය යුතු හිඟයක් ඇති වී තිබේ. එබැවින් කළමනාකරණය, සම්බන්ධීකරණය සහ ප්‍රමුඛතා වැඩිදියුණු කිරීම මගින් මේ හිඟය විසඳීමට කඩිනම් ක්‍රියාමාර්ග අවශ්‍ය වේ. ඛනිජ තෙල් හා විදුලිය භාවිතය අවම කිරීමට පියවර ගත යුතුය.විදුලිය, ඉන්ධන සහ එල්පී ගෑස් හිඟය– ගෝලීය වෙළඳපොළට වඩා ලාභදායී මිල ගණන් යටතේ තෙල් සහ ගෑස් ලබා ගත හැකි රුසියාව වැනි විකල්ප ආනයන ප්‍රභවයන් ගවේෂණය කර අවම වශයෙන් වසරක ණය මාර්ගයක් යටතේ මේවා ලබාගැනීමට සහතික කිරීම.– ඛනිජ තෙල්, ගෑස්, භාණ්ඩ, වැලි සහ සතුන් ප්‍රවාහනය සඳහා දුම්රිය භාවිතය වැඩි දියුණු කිරීම.– විශේෂයෙන්ම මෙගා ව්‍යාපෘති සඳහා රාජ්‍ය – පෞද්ගලික හවුල්කාරිත්වයන් ඇති කරමින් සුළං සහ සූර්ය බලශක්තිය වැනි පුනර්ජනනීය බලශක්ති ප්‍රභවයන් හරහා විදුලිය නිපදවීමට වහා පියවර ගැනීම.– අඩු වියදම් තාක්ෂණය භාවිතයෙන් ශක්‍ය ස්ථානවල ජීව වායු භාවිතය ප්‍රවර්ධනය කිරීම.අර්බුදකාරී කාලය අවසන් වන තුරු විදේශ විනිමය ප්‍රේෂණය නොකරන්නේ නම් ජාත්‍යන්තර නියෝජිතයන් සඳහා ඉන්ධන වෙළෙඳපොළ විවෘත කිරීම.– සුදුසු උපක්‍රම ඔස්සේ පාසල් ළමුන් සහ සේවකයන් අතර පාපැදි භාවිතය ප්‍රවර්ධනය කිරීම.– අවම වශයෙන් වසර පහළොවක් සඳහා අර්ධ සුඛෝපභෝගී සහ සුඛෝපභෝගී වාහන සඳහා ඉහළ ආදායම් බලපත්‍ර ගාස්තු හඳුන්වා දීම.– නිවසේ සිට වැඩ කිරීම, දිගු වැඩ කරන වේලාවන් සහ විකල්ප වැඩ කාලසටහන් හඳුන්වා දීම, ඉන්ධන, බලශක්තිය සහ අනෙකුත් උපයෝගිතා භාවිතය අවම කිරීම සඳහා වැඩ කරන දින ගණන අඩු කිරීම.– පුද්ගලික වාහන භාවිතය අධෛර්යවත් කිරීම සඳහා පොදු ප්‍රවාහනය, විශේෂයෙන්ම දුම්රිය භාවිතය දිරිමත් කිරීම.– විදුලිය සහ අනෙකුත් උපයෝගිතා භාවිතය අවම කිරීම සඳහා ගෘහ සහ ආයතන වෙනුවෙන් සාධාරණ සීමාවක් සඳහා සහ වට්ටම් පැකේජයක් ක්‍රියාත්මක කිරීම.– බලශක්ති උත්පාදනය සඳහා ඩීසල් සහ ගල් අඟුරු මත යැපීම අවම කිරීම සඳහා සියලු පුනර්ජනනීය බලශක්ති උත්පාදන ව්‍යාපෘති යෝජනා වහාම ක්‍රියාත්මක කිරීම.– රට පුරා සූර්ය සහ සුළං බලය ආරෝපණය කිරීමේ පහසුකම් ඇති කිරීම මගින් විදුලි වාහන භාවිතය ප්‍රවර්ධනය කිරීම.ආහාර හිඟය– රාජ්‍ය යාන්ත්‍රණය උපයෝගී කර ගනිමින් පුද්ගලික අංශයේ සහභාගිත්වයෙන් කඩිනම් වගා වැඩසටහන් දියත් කිරීම.– ප්‍රවර්ධන ව්‍යාපාර හරහා ගෘහස්ථ ආහාර නිෂ්පාදනය සහ පරිභෝජනය ප්‍රවර්ධනය කිරීම.– ආනයන සඳහා තරගකාරී නිෂ්පාදන පුළුල් කරන අතරම අත්‍යවශ්‍ය නොවන ආහාර ද්‍රව්‍ය ආනයනය තාවකාලිකව සීමා කිරීම.– මූලික වශයෙන් බීජ සහ අනෙකුත් ගොවිපළ යෙදවුම් නිෂ්පාදනය කිරීම සඳහා පුද්ගලික අංශයේ සහභාගිත්වය ඇතිව රජය සතු ගොවිපල සම්පූර්ණයෙන්ම භාවිත කිරීම.– දේශීය ගව සම්පත වැඩි කිරීම සහ නැවුම් කිරි සහ අනෙකුත් දේශීය කිරි නිෂ්පාදන එකතු කර නිවෙස් වෙත බෙදා හැරීමට සැලසුම් සකස් කිරීම.– දේශීය අමුද්‍රව්‍ය භාවිතයෙන් සත්ත්ව ආහාර නිෂ්පාදන පහසුකම් වැඩිදියුණු කිරීම ඇතුළු යෝජනාඑසේම ශ්‍රී ලංකා ආර්ථික විද්‍යාඥයන්ගේ සංගමයේ විසින් ඖෂධ හිඟයට ප්‍රතිචාර දැක්වීම, සංවර්ධන මූල්‍යකරණයේ විකල්ප ක්‍රම ප්‍රවර්ධනය කිරීම, සංචාරක අංශයේ පුනර්ජීවනය සහ දිළිඳුකම පිටුදැකීම සහ සමාජ ආරක්ෂණ ජාලයන් සහ කෘෂිකාර්මික හා කාර්මික යෙදවුම් හිඟය යනාදී කරුණුවලට අදාළව ද යෝජනා ඉදිරිපත් කර තිබේ.\n\nමහාචාර්ය විජිතපුරේ විමලරතන හිමිසභාපති  – ශ්‍රී ලංකා ආර්ථික විද්‍යාඥයන්ගේ සංගමය",
       "URL": "https://divaina.lk/%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%9c%e0%b6%a9-%e0%b6%91%e0%b6%b1%e0%b7%8a%e0%b6%b1-%e0%b6%9a%e0%b7%85-%e0%b6%ba%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/314/"
}