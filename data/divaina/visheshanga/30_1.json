{
       "Source": "divaina",
       "Timestamp": "August 31, 2023",
       "Headline": "පුංචි පැළේ ගස වෙනා කේ.ජයතිලක ආත්ම කථනය",
       "News Content": "පියදාස සිරිසේන, ඒ සයිමන් ද සිල්වා, බටුවන්තුඩාවේ දේවරක්ඛිත, ජේම්ස් ද අල්විස්, ඩබ්ලිව් ඒ සිල්වා, ජෝන් ද සිල්වා, මාර්ටින් වික්‍රමසිංහ, මුනිදාස කුමාරතුංග, ආනන්ද කුමාරස්වාමි, රැපියෙල් තෙන්නකෝන්, සාගර පළන්සූරිය, සුනිල් ශාන්ත, විමලරත්න කුමාරගම, ජී. බී. සේනානායක, සිරී ගුණසිංහ, එදිරිවීර සරච්චන්ද්‍ර, ගුණපාල මලලසේකර, ටී. බී. ඉලංගරත්න, ආනන්ද රාජකරුණා, පියසේන නිශ්ශංක, ගුණදාස අමරසේකර, මීමන ප්‍රේමතිලක, එච්. එම්. කුඩලිගම, ශ්‍රී චන්ද්‍රරත්න මානවසිංහ, ආනන්ද සමරකෝන්, මහගමසේකර …., තවත් නම් බොහෝය.\n\nඔවුහු සියල්ලෝ නූතන සිංහල සාහිත්‍ය වංශය ගොඩනැංවීමට තම දිවිය කැප කළ මහානර්ඝ මිනිස් මාණික්‍ය රත්නයෝ වෙති. වෙන් වෙන්ව ගත්කළ නූතන සිංහලයේ කතා කලාව ද කවි කලාව ද සංගීත හා නාට්‍ය කලාව ද පොදුවේ ගත්කළ සමස්ත සිංහල සාහිත්‍ය විෂය ක්‍ෂේත්‍රය ද ගොඩ නැඟුණේ ඔවුන් අතිනි.\n\nඑවන් විශිෂ්ට නාමයන් අතරේ සටහන් විය යුතුම තවත් එක් මහානර්ඝ මාණික්‍යයක් බඳු එතුමෝ කේ. ජයතිලක නම් නාමධාරී සාහිත්‍යධරයාණන්ම මිස අන් කවරෙකු වන්නද?\n\nකළු අච්චිගමගේ ජයතිලක (කේ. ජයතිලක) උපන්නේ 1926 ජුනි 27 වැනිදා ය. මහගමසේකර උපන්නේ 1929 අප්‍රේල් 07 වැනිදා ය. පසු කාලීනව මේ උත්තම සාහිත්‍යකරුවන් දෙදෙනා සමකාලීනව කලා ක්‍ෂේත්‍රයේ නිමග්න වීමට හේතු වූයේ ඔවුන් උපන් දින වකවානු නිසා නොව, එකම ගමේ උපත ලබා (ගම්පහ දිස්ත්‍රික්කයේ රදාවාන පේරුවට අය කන්නිමහර) පසුව එකම පාසලෙන් මූලික අධ්‍යාපනය ලබා එදා තුංමංහන්දිය පාඨශාලාව: අද මහගමසේකර විද්‍යාලය) ඔවුන් අතර ගොඩනඟා ගත් ඇසුර බව කේ. ජයතිලකයන්ම පැවසූ ප්‍රකාශයකින් තහවුරු වේ.\n\nසේකර දුරින් අපේ නෑයෙක් වෙයි. අපේ මවගේ පියාත් (සීයාත්) ඔහුගේ පියාගේ මවත් (ආච්චීත්) සහෝදර සහෝදරියෝ වූහ. ඒ නෑකම කවදාවත් ඉස්මතු වූවක් නොවේ.\n\nඅප උනුන් දැන හැඳින මිත්‍රයන් බවට පත්වූවේද කලා රසිකත්වයෙන් සෙසු සිසුන්ගෙන් ඉහළට ඇදගෙන එක්තැන් කිරීමෙන් ඉක්බිතිවය. සේකර සිටියේ මට පන්තියක් පහළිනි. ඒ පන්තියේ සිටි තවත් බුද්ධිමත් සාහිත්‍යයට ලැදි ශිෂ්‍යයෙකු වූයේ පසුව රදාවාන මහ විදුහල්පති වූ දො. ඩ. ඩයස්ය. පන්තියේ වෙනත් එවැනි අය නූවූයෙන් අපේ සාහිත්‍ය සංසදය අප තිදෙනාට පමණක් සීමාවිය. අප කළේ හැකිතාක් පොතපත සපයා හුවමාරු කරගෙන කියවීමය.\n\nපුංචි පැළේ ගස වෙනා. 56 පිටුව\n\nඔවුන් දෙදෙනාගේ සාහිත්‍ය ලෝලී ඇසුර කොතෙක් දුර ගියා දැයි විමසත් නම් සේකරගේ පළමු කාව්‍ය ග්‍රන්ථය කේ. ජයතිලක සමග සම කර්තෘත්වයෙන් එළිදක්වන්ටත් ජයතිලක ලියූ දෛවයෝගය විචාර ග්‍රන්ථයේ පිටකවරය නිර්මාණය කරමින් මෙරට පොත් පිටකවර කලාවට නව මානයක් හඳුන්වාදීමට සේකරට හැකිවීමත් ඊට සාක්ෂි සපයයි. පහත දැක්වෙන්නේ සාහිත්‍යකරුවකු ලෙස දශක හයකට අධික කාලයක් නිර්මාණකරණයේ යෙදී සිය ජීවන දෘෂ්ටිය ගොඩනඟා ගත් අන්දම ස්වයං ආත්ම කථනයක් ලෙස රචනා කළ පුංචි පැළේ ගස වෙනා කෘතියේ කේ. ජයතිලයන් තැබූ සටහන් පෙළකි.\n\nඅප කොතරම් කියවීමෙහි ගැලී සිටියත් සාහිත්‍යය පිළිබඳ ක්‍රමානුකූලව දැනුමක් හා නියම රුචියක් අප තුළ වගා කරන ලද්දේ ජයසේකර මහතා විසිනි. සිංහල රචනය ආදී පොත් කීපයක් ලියාඇති ගම්හේවා ගුණවර්ධනගේ (අබිරම් ගම්හේවාගේ සොයුරු) මිත්‍රයකු වූ ජයසේකර මහතා කුමාරතුංගයන්ගේ හෙළ ශෛලියට බර වුවෙක් විය. එවකට සිංහල සාහිත්‍යයයෙහි ක්‍රියාත්මකව තිබූ ප්‍රධාන බලවේගය එයම විය. මෙහෙයින් අප ද ලද්දේ හෙළයට නැඹුරු වූ සාහිත්‍යය රුචියකි.\n\n‘හෙළ’ ව්‍යවහාරයේ ඇති කෘත්‍රිමභාවය ගැන සලකන විට එතරම් ජීවමාන රුචියක් අප තුළ ජනිත වූයේ කෙසේ ද යන්තන් සිතා ගැනීමට නුපුළුවන. ඔහු අපට සාහිත්‍යය ඉගැන්වීම ආරම්භ කරන ලද්දේ අටවැනි ප්‍රමාණයේදී ය. අවුරුදු තුන හතරක් ගතවන කලියෙන් කව්සිළුමිණ දක්වාවූ සෑම පැරණි සිංහල සාහිත්‍යය ග්‍රන්ථයක්ම මා කියවා තිබුණේ යැයි කීම අතිශයෝක්තියක් නොවේ. මේ කාලයේ දී මගේ ස්මරණ ශක්තිය ද අධික විය. ගුත්තිලයෙහි අගය කිසිවකු අපට පෙන්වා දී නොතිබුණු නමුත් එයින් භාගයක් පමණ මට කට පාඩමෙන් කිව හැකි විය. උම්මග්ග ජාතකයේ මුල්පිටු ගණනක්ම මතක තිබිණි.\n\nඩබ්ලිව් ඒ සිල්වාගේ නවකතාවල කොටසක් රැපියෙල් තෙන්නකෝන්ගේ වවුලුවෙන් එක දිගටම මතකයන් කිව හැකි විය. එපමක් නොව කුමාරතුංග විවරණ ග්‍රන්ථ මා කියවූයේ නවකතාවක් කියවන අභිරුචියකිනි. කුමාරතුංගට සිය බහුශ්‍රැතතාව ඉක්මවා යන නිර්මාණ ශක්තියක් තිබිණි. වචනයක් දෙකක් වෙනස්කොට අනුන්ගේ නීරස කවියකට පවා රස බහාලීමේ පුදුම ශක්තියක් ඔහුට තිබිණ. මීට අවුරුදු කීපයකට පසු කවිසිළුමිණේ එකද කවියක්වත් තේරුම් ගැනීමට නුපුළුවන්ව සිටි තැනැත්තෙකුට අවසාන ගුරු විභාගය සඳහා මම කියා දුනිමි. ඔහු ඉන් සමත්වීමෙන් පෙනී යන්නේ ඒ පොත් පිළිබඳව සෑහෙන අවබෝධයක් මට තිබුණු බවයි. මීටත් පසු කාලයෙහි ලන්ඩන් විශ්වවිද්‍යාලයේ සිංහල ගෞරව උපාධියට පෙනී සිටි අවස්ථාවේ පවා නියමිත පොත් වරක් කියවුවා විනා විශේෂ අධ්‍යයනයක් නොකළෙමි.\n\nපළමුවැනි හෝ දෙවැනි ප්‍රමාණයේ දී උගත් පුංචි කවියක් මගේ සිතට තදින් කා වැදී ඇත.\n\nපුංචි ඇටේ පැළ වෙනාපුංචි පැළේ ගස වෙනාපුංචි පුංචි නුවණිනාපුංචි ළමෝ පඬිවෙනා\n\nමේ පුංචි පැළෑටිය මරණාසන්නව සිටිය දී බේරාගෙන වර්ධනයට රුකුල් දෙන ලද්දේ ජයසේකර මහතා විසිනි. කලින් දින භාරදුන් අපේ රචනා පොතුත් රැගෙන ගුරුතුමා පන්තියට පැමිණෙයි. උඩින්ම ඇති රචනා පොත අතට ගනියි. ඒ මගේ පොතයි. මම සිහින් බියකින් වෙළීයමි. එහෙත් ඔහුගේ මුහුණේ පවතින්නේ ප්‍රීතියකි.\n\nමෙන්න මේ වගේ තමයි වාක්‍ය රචනා ලියන්න ඕනෑ ජයසේකර මහතා එතෙක් පන්තියේ මුල්ලක ගුලිවී සිටි මා පන්තිය ඉදිරියට කැඳවා කියන පුරාවෘත්තයක් ඇත.\n\nසර් ඩී. බී. ජයතිලක උන්නැහේ බොහොම අමාරුවෙන් ඉගෙන ගත්තු කෙනෙක්. පුංචි කාලේ නම බාරොන් පුංචි බාරොන් ඉගෙන ගත්තේ විද්‍යාලංකාර පිරිවෙනේ අධිපති රත්මලානේ ශ්‍රී ධම්මාරාම නායක හාමුදුරුවන්ගෙන්. බාරොන් පාඩම් දෙනකොට හාමුදුරුවෝ නිතර කිව්ව දෙයක් තමයි බාරාත් කවදා හරි මිනිහෙක් වෙයි කියන එක. ඔහු මා දෙස බලා ඒ වගේ අපේ මේ බාරාත් කවදා හරි මිනිහෙක් වෙයි කියයි.\n\nඒ වනාහි අම්මාගෙන් පමණක් දිය බිඳක් ලබමින් තිබූ මේ පැළෑටියට ලැබුණු ජල ධාරාවක් විය. ධර්මපාලතුමා කෙරෙහි මෙන්ම ජයතිලක මහතා කෙරෙහිද තාත්තා තුළ මහත් ගෞරවයක් පැවතිණි. සමහර විට ඔහු මට ජයතිලක කියා නම දමන්නට ඇත්තේ ද ඒ නිසාම විය හැකිය.\n\nමගේ චරිතය යනු මුළුමනින්ම මා කියවූ පොතපතයි. මෙය අඩු තරමින් ජීවිතයට පදනම් වැටුණු බළකාය සම්බන්ධයෙන්වත් සත්‍යයකි. ‘කිය වූ දැය’ යන්නට මවගෙන් අසන ලද කතන්දර ද මම ඇතුළත් කරමි. මක්නිසා ද යත් ජීවිතය සම්බන්ධයෙන් ඒවා ද නියත බලපෑමක් ඇති කළ බැවිනි.\n\nවර්තමානයේ ජීවත් වන්නෙකුට විසි වැනි සියවසේ හතරවැනි දශකයේ ජීවිතය හඳුන්වාදීම දුෂ්කරය. ඒ දශකය ආවර්ජනා කළ හැක්කේ චමත්කාරයකින් යුක්තවය. එදා ලාංකිකයාට අද තරම් අවශ්‍යතා නොවීය. එදා ජීවිතය අද තරම් සංකීර්ණවූත් ගැටලු සහිත වූත් එකක් නොවීය.\n\nමට හිතෙන හැටියට දේශීය පාණ්ඩිත්‍යයේ ඇති ලොකුම වරද නම් ඔවුහු හැම විට ම පාහේ හැඟුමෙන් තර්කය යටපත් කිරීමයි. අනෙක් අතට ප්‍රතිචීනාවර්ත පාණ්ඩිත්‍යයේ වරද වනුයේ ඔවුන් තර්කය උදෙසා මුළු හැඟුමට කැපකර ලීමයි.\n\nප්‍රාචීන උගතුන් නොයෙක්විට හොඳ බහුශ්‍රැතභාවයක් ඇත්තෝ වෙති. එහෙත් ඊට වඩා අඩු බහුශ්‍රැතභාවයකින් යුත් ප්‍රතිචීන උගතුන් තරම් විචාර බුද්ධියකින් ඔවුන් ප්‍රශ්න දෙස බලා නැත. මේ අපේ රටේ ප්‍රශ්න සම්බන්ධයෙන් අපේම උගතුන් බලන ආකාරයයි. විදේශීය උගතුන් ඔවුන්ගේ රටවල ප්‍රශ්න දෙස බැලීමේ දී මේ අංශ දෙකෙහි අපූරු සංකලනයක් දක්නට ඇත. අප රටේ ප්‍රතිචීන හැඩගැස්මක් ලත් උගතුන් බටහිර අනුකරණය කෙරෙමින් අපේ ඉතිහාසය, සංස්කෘතිය හා සාහිත්‍යය දෙස බැලුවේ හැඟීමෙන් තොර තර්කය ඉවහල් කරගෙනය. ප්‍රාචීන නැඹුරුවක් ඇති අය තර්කයට ඇස්වසා මිත්‍යාවද ඇදහූහ.\n\nලේඛකයකු හැටියට මා ද අයත් වනුයේ ප්‍රාචීනාවර්තීන්ගේ ගණයටය. එහෙත් මේ දෙපිරිසේම ග්‍රහණයට අපි හසු නොවීමු. එහෙයින් ලේඛකයකු හැටියට යම් ස්වාධීනත්වයක් උද්වහනය කිරීමට හැකි වූයේ යැයි කල්පනා කරමි.\n\nසමාජයේ හැම දෙනාම මට හතුරුය වැනි ආකල්පයකින් යුතුව සමාජය දෙස බලන්නට පවා මම පුරුදු වීමි. සාහිත්‍යය කෘති පරිශීලනය නිසා නොවේ නම් මා සමාජයට වෛර කරන අපරාධකාරයකු විය හැකිව තිබිණි.\n\nමිනිසුන්ගේ සමාජ සබඳතා දෙස විමර්ශනශීලීව බැලීමට සාහිත්‍යය විසින් මා හැඩ ගස්වා තිබිණි. සමාජය මට කළ මදි පුංචිකම් නොසලකා ඔවුන් වෙත සුහද ආකල්පයක් ඇති කරගත හැකි වූයේ හුදෙක් සාහිත්‍යකලාවන් හේතුකොට ගෙනය.",
       "URL": "https://divaina.lk/%e0%b6%b4%e0%b7%94%e0%b6%82%e0%b6%a0%e0%b7%92-%e0%b6%b4%e0%b7%90%e0%b7%85%e0%b7%9a-%e0%b6%9c%e0%b7%83-%e0%b7%80%e0%b7%99%e0%b6%b1%e0%b7%8f-%e0%b6%9a%e0%b7%9a-%e0%b6%a2%e0%b6%ba%e0%b6%ad%e0%b7%92/",
       "Category": "visheshanga",
       "Parent URL": "https://divaina.lk/category/visheshanga//page/30/"
}