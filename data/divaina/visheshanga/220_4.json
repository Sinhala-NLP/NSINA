{
       "Source": "divaina",
       "Timestamp": "November 27, 2022",
       "Headline": "එයාර් බස් ගනු දෙනු මගඩියේ හොඳම හරිය පටන් ගනී!",
       "News Content": "අපේ රටේ පාඩු ලබන රාජ්‍ය ව්‍යාපාර අතර ප්‍රමුඛයා බවට පත්ව ඇත්තේ ශ්‍රී ලන්කන් ගුවන් සමාගමයි. කොටින්ම කිවහොත් ශ්‍රීලන්කන් ගුවන් සමාගම සුදු අලියෙකි. මෙකී ආයතනය පාඩු ලබන්නේ මිලියන, බිලියන ගණනිනි. මෙම ආයතනයට ඇත්තේ එතරම් හොඳ ඉතිහාසයක් ද නොවේ. ගුවන් යානා, මිලදී ගැනීමේ දී වු මහා පරිමාණ මූල්‍ය වංචාවන්, ඇතුළු දූෂණ හේතුවෙන් මෙකී ආයතනය මෙම තත්ත්වයට පත්ව ඇත. ශ්‍රීලන්කන් ගුවන්, සමාගම 2021/2022 මූල්‍ය වර්ෂය තුළ දි විශාලතම අලාභය වාර්තාකොට ඇත. එම මූල්‍ය වර්ෂය තුළ ගුවන් සමාගම වාර්තා කළ අලාභය රුපියල් බිලියන 171කි. ගුවන් සමාගමේ, සමුච්චිත අලාභය රුපියල් බිලියන 542කි. මෙය ආයතනයේ අඛණ්ඩ පැවැත්මට ද දැඩි බලපෑමක් එල්ල කොට ඇත.\n\n● ගුවන් සමාගමෙන් ඛනිජතෙල් සංස්ථාවට බිලියන 89ක පොල්ලක්.\n\nශ්‍රී ලංකන් ගුවන් සමාගම විසින් ඛණිජතෙල් නීතිගත සංස්ථවට ගෙවීමට ඇති මුදල රුපියල් බිලියන 89කි. මෙය ලංකා ඛණිජතෙල් නීතිගත සංස්ථාවේ මූල්‍ය තත්ත්වය කෙරෙහි ද දැඩි බලපෑමක් එල්ලකොට තිබේ. මේ වනවිට තෙල් සංස්ථාව විසින් ශ්‍රීලංකන් ගුවන් සේවයේ ගුවන් යානාවලට අවශ්‍ය ඉන්ධන නොදීම නිසා අවශ්‍ය ඉන්ධන ඉන්දියාවෙන්\n\nලබාගැනීමට ගුවන් සමාගමට සිදුවී තිබේ. මෙම වර්ෂයේ මාර්තු මස 31 වැනිදින වනවිට ඛණිජතෙල් නීතිගත සංස්ථාවට ගෙවිය යුතු මෙකී මුදලද ඇතුළුව වෙළෙඳ ණය හිමියන් වෙත ගෙවිය යුතු සමස්ත මුදල රුපියල් බිලියන 183කි. මෙකී වර්ෂයේ මාර්තු මස 31 වැනි දිනට ගුවන් සමාගමේ මුළු වගකීම් ප්‍රමාණය රුපියල් බිලියන 618කි. මෙම වර්ෂය තුළ සමාගමේ මූල්‍ය පිරිවැය රුපියල් බිලියන 122ක් දක්වා ඉහළ ගොස් ඇත. මෙම තත්ත්වය රාජ්‍ය බැංකු දෙක සඳහා ද දැඩි බලපෑමක් එල්ල කොට ඇත.\n\nපසුගිය කාලය තුළ ගුවන් සමාගම විසින් මෙකී අලාභය මූල්‍යකරණය කරගැනීම සඳහා බැංකු ණය ලබාගැනීම හා සැපයුම්කරුවන්ට කළ ගෙවීම් කල්දැමීම වැනි උපක්‍රම භාවිත කරනු ලැබීය. කෙසේවුවද, ගුවන් සමාගම පවත්වාගෙන යෑම සඳහා රටේ පවතින දැඩි ආර්ථික අර්බුදය හමුවේ රාජ්‍ය බැංකු දෙක සඳහා නිකුත්කොට ඇති රුපියල් බිලියන 27.6ක් හා ඇමරිකානු ඩොලර් මිලියන 205.4ක් වූ සහන ලිපි නැවත නිකුත් කිරීමට රජය මගින් පියවර ගනු ලැබීය.\n\nමෙම තත්ත්වය යටතේ රාජ්‍ය බැංකු වෙත බර පටවමින් ගුවන් සමාගමේ ආර්ථික නොවන මෙහෙයුම් කටයුතු මුලනය කිරීමේ හැකියාවක්ද රාජ්‍ය බැංකු පද්ධතිය වෙත නොපවතී. කොටින්ම කිවහොත් ගුවන් සමාගම ප්‍රාග්ධන අර්බුදයකට ලක්ව තිබේ. 2020/2022 කාලය තුළදී සමාගම සඳහා ඇමරිකානු ඩොලර් මිලියන 500 දක්වා, භාණ්ඩාගාරය වෙතින් ලබාදීමට අමාත්‍ය මණ්ඩලය තීන්දුකොට තිබුණි. මින් රුපියල් මිලියන 26,890ට සමාන ඇමරිකානු ඩොලර් 150කට අදාළ පළමු වාරිකය 2020 වර්ෂයේ නොවැම්බර් මස 18 වැනිදින ලබාදී තිබුණි. රුපියල් මිලියන 17,850ක් වූ දෙවැනි වාරිකය 2021 වර්ෂයේ අප්‍රේල් මස ලබා දි තිබුණි. මෙකී මුදල් සමාගම විසින් යොදවාගෙන තිබුණේ කාරක ප්‍රාග්ධන අවශ්‍යතාව සඳහාය.\n\n■ රාජ්‍ය බැංකු වලින් ලබාගත් ඇමරිකානු ඩොලර් මිලියන 200ක් සහ රුපියල් මිලියන 26,250ක් වූ ණය මුදල් ගෙවා නැහැ.\n\nකෙසේවුවද මේ සම්බන්ධයෙන් විගණනය මගින් නිර්දේශකොට ඇත්තේ කාරක ප්‍රාග්ධන අවශ්‍යතා වෙනුවට ආයෝජන ක්‍රියාකාරකම් සඳහා ප්‍රාග්ධන අරමුදල් භාවිත කළයුතු බවය. ඒ විතරක් නොව ගුවන් සමාගම විසින් 2017/2018 වර්ෂයන් තුළදි ඇමරිකානු ඩොලර් මිලියන 200ක් සහ රුපියල් මිලියන 26,250ක් වූ ණය රාජ්‍ය බැංකු මගින් ලබාගෙන තිබුණි. කෙසේවුව ද මෙකී වර්ෂයේ ඔක්තෝබර් මස 03 වැනිදින දක්වා වනවිටද මෙකී ණය කිසිවක් ආපසු ගෙවා නොතිබුණි. එමෙන්ම ගුවන් සමාගමේ කාරක ප්‍රාග්ධන අවශ්‍යතා සඳහා මෙකී වර්ෂය තුළ රාජ්‍ය බැංකු දෙකක් මගින් ලබාගෙන ඇති ණය මුදල ඩොලර් මිලියන 75කි. අකාර්යක්ෂම කළමනාකරණය, වංචා හා දූෂණ, ආදී කරුණු කාරණා නිසා ගුවන් සමාගමේ ණයගැතිභාවය විශාල වශයෙන් වැඩිවී ඇත. ණයගැතිභාවය අවම වන පරිදි ව්‍යාපාර කටයුතු මෙහෙයවීම ගුවන් සමාගමේ කළමනාකාරිත්වයේ\n\nවගකීමකි. එහෙත් ගුවන් සමාගම විසින් පසුගිය කාලයේ දී කරනු ලැබූ ගනුදෙනු සලකා බැලීමේදී එවැනි තත්ත්වයක් නම් පෙනෙන්නට නැත.\n\nසමාගම තුළ පවතින දැඩි මූල්‍ය අර්බුදය නිසා 2019 වර්ෂයේ ජුනි මාසයේ දි නැවත වතාවක් ඇමරිකානු ඩොලර් මිලියන 175ක් (ආසන්න වශයෙන් රුපියල් මිලියන තිස්තුන් දහස් දෙසිය පහළොවක්) පරිණත වූ බැඳුම්කර නිදහස් කොට තිබුණි. පස් අවුරුදු ජාත්‍යන්තර බැඳුම්කර සියයට 7ක වාර්ෂික පොලී අනුපාතය යටතේ බැඳුම්කර නිකුත්කොට තිබුණි. මෙකී බැඳුම්කර සඳහා ආපසු ගෙවීම 2024 ජුනි මාසයේදී සිදුකළ යුතුව ඇත. එමෙන්ම ඉකුත් වර්ෂයේ දි (2021) ගුවන් සමාගමේ සේවක පිරිවැය වශයෙන් දරා ඇති මුදල රුපියල් මිලියන හාරදහස් නමසිය අනූනමයයි දශම දෙකයි එකකි. (4,999.21) ඒ විතරක් නොව රුපියල අවප්‍රමාණය, වීම හේතුවෙන් පෙර වසරට සාපේක්ෂව ඉකුත් වර්ෂයේදී සමාගම විසින් ලබා තිබූ විදේශ විනිමය අලාභය රුපියල් මිලියන 776.09කින් ඉහළගොස් තිබුණි. පවතින ආර්ථික තත්ත්වය යටතේ ශ්‍රී ලන්කන් ගුවන් සමාගමේ අලාභය පියවීමට ද රජයට හැකියාවක් නැත. අවසානයේ ගුවන් සමාගමේ අලාභයට ද කරගැසීමට සිදුවන්නේ මේ රටේ ජනතාවටයි.\n\n● ගුවන් යානා මිලදී ගැනීමේ දූෂිත ගනුදෙනුව\n\nශ්‍රී ලන්කන් ගුවන් සමාගම විසින් A 330 – 300 ගුවන් යානා, 06ක්, A 350-900 ගුවන් යානා 04ක්, මිලදී ගැනීමට සහ තවත් A 350-900 ගුවන් යානා 04ක් බදුපදනම මත ලබා ගැනීමට අධ්‍යක්ෂ මණ්ඩලය විසින් 2013 වර්ෂයේ දි තීන්දුකොට තිබුණි. එමෙන්ම A 330- 300 ගුවන් යානා, 06ක් විකුණා නැවත ආපසු බදුපදනම මත, මිලදී ගැනීමට ද අධ්‍යක්ෂ මණ්ඩලය විසින් තීන්දුකොට තිබුණි. මෙම තීන්දු තීරණ, ගුවන් සමාගමේ අධ්‍යක්ෂ මණ්ඩලය විසින් අමාත්‍ය මණ්ඩලයේ අනුමැතියකින් තොරව ගෙන තිබුණි. එමෙන්ම ඒ සඳහා විදිමත් පිරිවැය ප්‍රතිලාභ විශ්ලේෂණයක්ද සිදුකර නොතිබුණි. කෙසේවුවද, 2020/2021 යන වර්ෂවල ලැබීමට නියමිතව තිබූ A 350-900 මෙම ගුවන්යානා 04 වෙනුවට A 321 නියෝ සහ A 330 නියෝ ගුවන් යානා මිලදී ගැනීමට සමාගම හා එස්. ඒ. එස්. එයාර්බස් සමාගම අතර සාකච්ඡා පැවැත්වෙමින් තිබුණි.\n\n● රටේ විදේශ විනිමය අර්බුදයක් තිබියදී පෙර ගෙවුම් ලෙස ගුවන් යානා මිලදී ගැනීමට රුපියල් මිලියන 2528.12ක මුදලක් ගෙවලා\n\nමේ අතරතුරේ මෙම වර්ෂයේ ඔක්තෝබර් මස 03වැනි දින වනවිට ගුවන් යානා ලබා ගැනීමේ පෙර ගෙවුම් ලෙස රුපියල් මිලියන 2528.12ක (ඇමරිකානු ඩොලර් මිලියන 19.21) මුදලක් අදාළ සමාගම වෙත ගෙවා දැමීමට ගුවන් සමාගම විසින් කටයුතු කර තිබුණි. කෙසේවුවද මෙම වර්ෂයේ මාර්තු මස 31 වැනිදින දක්වා මේ සම්බන්ධයෙන් අවසාන තීරණයකට එළඹ නොතිබුණි. කෙසේවුවද 2016/2017 යන වර්ෂයන් වලදි A 350-900 ගුවන් යානා 04ක් ලැබීමට නියමිත තිබුණි.\n\n● ගුවන් යානා 04ක් මිලදී ගැනීමේ ගනුදෙනුවේ දී සමාගමට මිලියන 16,924,36ක පාඩුවක්\n\nඒවනවිට ශ්‍රීලන්කන් ගුවන් සමාගම විසින් මෙකී ගුවන් යානා 04 බදුපදනම මත ලබාගැනීම සඳහා වු බදු ගිවිසුම අවලංගු කොට තිබුණි. මේ හේතුවෙන් රුපියල් මිලියන දාසයදහස් නමසිය විසිහතරයි දශම තුනයි හයක (16,924,36) මුදලක් වන්දි වශයෙන් අදාළ සමාගම වෙත ගෙවීමට ගුවන් සමාගමට සිදුවී තිබුණි. මේවා කජු ඇට කොස් ඇට නොවේ. මෙවැනි මගඩි නිසා කිහිප දෙනකු තම මඩිය තරකර ගත්තද, අවසානයේ මෙකී වන්දි මුදල ගෙවීමට සිදුවන්නේ රටේ ජනතාවටය.\n\n● ගුවන් සමාගමේ එවකට හිටපු ප්‍රධාන විධායක නිලධාරියාගේ බිරිඳට අයත් සමාගමකට ගෙවීම් කිරීමට එයාර්බස් සේවකයන් එකඟවෙලා\n\nකෙසේවුවද මෙම ගනුදෙනුවට අදාළව එවකට ශ්‍රී ලංකන් ගුවන් සමාගමේ ප්‍රධාන විධායක නිලධාරියාගේ බිරිඳට අයත් සමාගමකට ගෙවීම් කිරීමට එයාර්බස් සේවකයන් එකඟ වී තිබූ බවද විගණනය මගින් ද අනාවරණය කොට ඇත. මේ බව එක්සත් රාජධානියේ ක්‍රවුන් උසාවියේ තීන්දුවෙන් ද අනාවරණය වී තිබුණි. මේ නිසා නීති උපදෙස් මත පදනම්ව ශ්‍රීලන්කන් ගුවන් සමාගම විසින් එස්. ඒ. එස්. එයාර්බස් සමාගමෙන් ් 350-900 ගුවන්යානා, මිලදී ගැනීමේ ගිවිසුම අවසන් කර තිබුණි. ශ්‍රීලන්කන් ගුවන් සමාගම විසින් එස්. ඒ. එස්. එයාර්බස් සමාගම සමග ගුවන් යානා මිලදී ගැනීම සඳහා ගිවිසුම්ගතව තිබූ අතර පෙර ගෙවුම් ලෙස එස්. ඒ. එස්. එයාර්බස් සමාගම වෙත ගුවන්යානා ගනුදෙනුව සඳහා රුපියල් මිලියන 16,924.36ක මුදල ගෙවා තිබුණි.\n\nගුවන් සමාගමේ හිටපු ප්‍රධාන විධායක නිලධාරියාට එරෙහිව, සමාගම විසින් කිසිදු ක්‍රියාමාර්ගයක් ගෙන නොතිබූ අතර අලාභය අයකර ගැනීමට කටයුතු කර නොතිබූ බවද විගණන වාර්තාවේ සඳහන් වේ. මේ නිසා සමාගමට සිදුවූ අලාභය අයකර ගැනීමට එයාර්බස් සමාගමට සහ හිටපු ප්‍රධාන විධායක නිලධාරියාට එරෙහිව ඉදිරි ක්‍රියාමාර්ග ගතයුතු බව විගණනය මගින් නිර්දේශකොට ඇත.\n\n● හිටපු ප්‍රධාන විධායක නිලධාරියාට එරෙහිව, සමාගම විසින් කිසිදු ක්‍රියාමාර්ගයක් ගෙන නැහැ.\n\nගුවන් සමාගමේ කළමනාකාරිත්වය විසින් මේ පිළිබඳ විගණනයට සඳහන් කොට ඇත්තේ එයාර්බස් සමාගමේ සේවකයන් විසින් ශ්‍රී ලන්කන් ගුවන් සමාගමේ හිටපු ප්‍රධාන විධායක නිලධාරියාගේ බිරිඳට අයත් සමාගමකට, ගුවන් යානා මිලදී ගැනීමේ ගනුදෙනුවට බලපෑම් සිදුකිරීම සඳහා ගෙවීම් කිරීමට එකඟ වී තිබූ බවය. ඒ අනුව ශ්‍රීලන්කන් ගුවන් සමාගමට A 330-300 ගුවන් යානා 06ක්, A300-350, ගුවන් යානා 04ක්, මිලදී ගැනීමට හා A 350-900 ගුවන්යානා 04 ක් කුලීපදනම මත ලබාගැනීමේ ගනුදෙනුවට බලපෑම් සිදුකිරීම සඳහා ගෙවීම් කිරීමට එකඟ වී තිබූ බවය. එක්සත් රාජධානියේ සුපිරි අධිකරණය මගින්, බරපතළ වංචා කාර්යාලය හා එස්. ඒ. එස්. එයාර්බස් සමාගම අතර ඇතිකරගෙන තිබූ ගිවිසුම අනුමත කරමින් ලබාදෙනු ලැබූ තීන්දුව මගින් මෙම කරුණු අනාවරණය වී ඇති බවද ගුවන් සමාගමේ කළමනාකාරිත්වය විසින් විගණනයට සඳහන් කොට ඇත.\n\nඑමෙන්ම ගුවන් සමාගම විසින් එයාර්බස්, එස්. ඒ. එස්. හා එයාර්බස් එස්. ඊ. වෙත ගුවන් යානා ලබා ගැනීමේ පෙරගෙවීම පොලිය සමග ආපසු ලබාදෙන ලෙස ඉල්ලා එන්තරවාසියක් යවා ඇත. ගුවන් යානා ලැබීමට පෙර ගුවන් සමාගම විසින් අදාළ සමාගම වෙත කරනු ලැබූ පෙර ගෙවීම ආපසු අයකර ගැනීම කළ හැක්කේ නීතිමය ක්‍රියාමාර්ගයක් පමණි. එහෙත් ගුවන් සමාගමේ කළමනාකාරිත්වය විසින් විගණනයට සඳහන් කොට ඇත්තේ නීති උපදෙස් මත පදනම්ව ගුවන් සමාගම විසින් එස්. ඒ. එස්. එයාර්බස් සමාගම, සමග මෙකී ගුවන්යානා මිලදී ගැනීමේ ගිවිසුම අවසන් කිරීමට කටයුතු කළ බවය. එමෙන්ම මෙකී ගනුදෙනුවට අදාළ පෙර ගෙවීම වන්දියක් ද සමග අයකරගැනීම පිළිබඳ අදාළ සමාගම වෙත ලිඛිතව දැනුම් දී ඇති බවය.\n\n● සමාගමට සිදුවූ අලාභය අයකර ගැනීමට එයාර්බස් සමාගමට සහ හිටපු ප්‍රධාන විධායක නිලධාරියාට එරෙහිව කටයුතු කළයුතු බවට විගණනයෙන් නිර්දේශ\n\nඑයාර්බස් සමාගම මෙකී ගනුදෙනුව සම්බන්ධයෙන් සුහද විසඳුමක් සඳහා ඔවුන්ගේ කැමැත්ත දන්වා ඇති බවද ගුවන් සමාගමේ කළමනාකාරිත්වය විසින් විගණනයට සඳහන් කොට ඇත. මෙකී ක්‍රියාවලිය නීතිපති දෙපාර්තමේන්තුවේ උපදෙස් මත සක්‍රීයව ක්‍රියාත්මක වෙමින් පවතින බවද විගණන වාර්තාවේ සඳහන්ව ඇත. එමෙන්ම ගුවන් සමාගමේ හිටපු ප්‍රධාන විධායක නිලධාරියාට එරෙහිව සිවිල් ක්‍රියාමාර්ගයක් ගතහැකිද යන්න පිළිබඳව ගුවන් සමාගම විසින් නීතිපති දෙපාර්තමේන්තුවෙන් උපදෙස් ඉල්ලා ඇති බවද කළමනාකාරිත්වය විසින් විගණනයට සඳහන් කොට ඇත.\n\n● ගුවන් යානා මිලදී ගැනීම සඳහා අමාත්‍ය මණ්ඩලයේ අනුමැතිය ලබාගෙන නැහැ\n\nමෙවැනි මහා පරිමාන ආයෝජන සිදුකිරීමට විස්තරාත්මක හා යථාර්ථවාදී පිරිවැය ප්‍රතිලාභ, විශ්ලේෂණය, සිදුකළ යුතු බවට විගණනය මගින් නිර්දේශකොට ඇත. ඒ විතරක් නොව අමාත්‍ය මණ්ඩලයේ අනුමැතිය ද ලබාගත යුතුය. එහෙත් මෙකී ගනුදෙනුවේදී ගුවන් සමාගමේ අධ්‍යක්ෂ මණ්ඩලය සිදුකර ඇත්තේ වන්මෑන් ෂෝ එකකි. එමෙන්ම මෙවැනි දූෂිත ගනුදෙනු අනාගතයේදී වළක්වා ගැනීම සඳහා සමාගම විසින් පිරිවැය ප්‍රතිලාභ විශ්ලේෂණයකින් පසු සැලකිලිමත්ව තම ගුවන් යානා මිශ්‍රණය තීරණය කළ යුතු බවට විගණනය මගින් නිර්දේශ කොට ඇත.\n\nලලිත් චාමින්ද",
       "URL": "https://divaina.lk/%e0%b6%91%e0%b6%ba%e0%b7%8f%e0%b6%bb%e0%b7%8a-%e0%b6%b6%e0%b7%83%e0%b7%8a-%e0%b6%9c%e0%b6%b1%e0%b7%94-%e0%b6%af%e0%b7%99%e0%b6%b1%e0%b7%94-%e0%b6%b8%e0%b6%9c%e0%b6%a9%e0%b7%92%e0%b6%ba%e0%b7%9a/",
       "Category": "visheshanga",
       "Parent URL": "https://divaina.lk/category/visheshanga//page/220/"
}