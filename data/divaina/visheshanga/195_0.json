{
       "Source": "divaina",
       "Timestamp": "December 30, 2022",
       "Headline": "හිරගෙවල් අලුතෙන් හැදෙන රටේ රංගශාලා අලුතෙන් හැදෙන්නේ නෑ – එම්. සෆීර්",
       "News Content": "Love and Lockdown නාට්‍යයේ ජාත්‍යන්තර මංගල දර්ශනය අපි පෙන්නුවේ අප්‍රේල් මාසයේ පැවති තුර්කියේ අදානා ජාත්‍යන්තර නාට්‍ය උළෙලේදීයි. එතකොට තුර්කියේ අදානා ජාත්‍යන්තර නාට්‍ය උළෙළට නාට්‍ය 30ක් ඇතුළත් වුණා. ඉන් නාට්‍ය 25ක් තුර්කියේ ජාතික රඟහල්වලට ඇතුළත් වූ නාට්‍ය. තවත් නාට්‍ය තුනකට පමණයි මෙම නාට්‍ය උළෙලෙන් වෙනත් රටවලට ආරාධනා කරලා තිබුණේ. ඒ ආරාධනා කරලා තිබුණ නාට්‍ය තුනෙන් මුළු ආසියාවෙන්ම තෝරාගෙන තිබුණේ මගේ මේ Love and Lockdown නාට්‍යය. ඊට අමතරව ප්‍රංශයෙන් සහ ජෝර්ජියාවෙන් පමණයි නාට්‍ය දෙකක් තෝරාගෙන තිබුණේ. ඒ ආකාරයට මුළු ආසියාවෙන්ම තෝරාගත් Love and Lockdown නාට්‍යයේ මංගල දර්ශනය පැවැත් වුණේ අදානා ජාතික රඟහලේදී.\n\nජාත්‍යන්තර වේදිකාවේදී පවා ඇගයීමට ලක්වූ Love and Lockdown වේදිකා නාට්‍ය ගැන Inter Act Art ආයතනයේ අධ්‍යක්‍ෂ නාට්‍යවේදී එම්. සෆීර් දිවයින සිනමා කලා සමග කතාවට මුලපිරුවේ එසේය.\n\nLove and Lockdown කියන්නේ මම හදපු නාට්‍ය නිර්මාණවල 50 වැනි නිර්මාණය. මේක අපි වේදිකාගත කරන්නේ ඉංග්‍රීසි භාෂාවෙන්. අද වෙනකොට අපි මේ නාට්‍යයට යම්කිසි ප්‍රමාණයකට සිංහල භාෂාවත් එකතු කරලා තියෙනවා. මේක මොනෝ ඩ්‍රාමා කැටගරියේ. එක ශිල්පිනියක් පමණයි ඉන්නේ. මේක සම්පූර්ණයෙන් අත්හදාබැලීමක්. මේ වේදිකා නාට්‍යයට වේදිකාවට වඩා ඉහළ අඩි හයක් හතක් ඉහළ අවකාශයන් භාවිතා කරනවා එක නිළියක්. පැයයි විනාඩි දහයක කාලයක් පරාසයට දිවෙනවා.\n\nමගේ නාට්‍ය කලා ජීවිතයට අවුරුදු 50 කට වඩා කාලයක් ගතවෙලා තිබෙනවා. විවිධ අවස්ථාවලදී විවිධ අත්හදාබැලීම් කරලා තිබෙනවා. වේදිකාව ඇතුළේ ගන්න පුළුවන් ඉන්ද්‍රජාලික දේවල් පෙන්වන එක මම හිතනවා නාට්‍යකාරයෝ හැටියට මගෙත් වගකීමක් කියලා. ඒ දේවල් භාරගැනීමට නොගැනීමට වඩා ඒ වෙනස ප්‍රේක්‍ෂකයන් අත්විඳිය යුතුයි. ප්‍රේක්‍ෂකයන් හැමදාම දුවන නාට්‍ය බලනවාට වඩා එහාට ගිහිල්ලා වෙනස් අත්දැකීමක් බලන්න ඕනෑ කියන එකයි මගේ ඉල්ලීම.\n\nඅපි යම්කිසි පළපුරුද්දක් තියෙන අධ්‍යක්‍ෂවරු එතකොට අපි ප්‍රේක්‍ෂකයාව අමතක කරලා නාට්‍ය්‍යක් හදන්නේ නැහැ. මම මොනවා හැදුවත් මට ප්‍රේක්‍ෂකයෝ ඉන්න එපායැ. ඉතිං ප්‍රේක්‍ෂකයාට වෙනසක් සහ අලුත් අත්දැකීමක් දෙන්න තමයි මගේ උත්සාහය.\n\nමගේ මේ නාට්‍යය ජනවාරි 11 වැනිදා සවස 3.30ට සහ 6.30ට එල්ෆින්ස්ටන් රඟහලේදී අපේක්‍ෂා නාට්‍ය මංගල්‍යයේදී තමයි වේදිකාගත කරන්නේ. 2019 ඉඳලා අපි මේ ගතකරන්නේ බොහොම අභියෝගාත්මක කාලයක්නේ. පාස්කු ප්‍රහාරය, කොවිඩ්, ආර්ථික අවපාත කියන මේ සියල්ල අස්සෙත් නාට්‍යකාරයෝ තවමත් කොන්දේසි විරහිතව මොනතරම් පාඩු ලැබුවත් මොන තරම් අපහසුතා තිබුණත් රැඳිලා ඉන්නවා.\n\nදැන් මේ නාට්‍ය උළෙලේ නම වෙනස්වෙලා තිබෙනවා. කලින් ප්‍රේක්‍ෂා නාට්‍ය උළෙල කියලා තමයි නම තිබුණේ. ප්‍රේක්‍ෂා නාට්‍ය උළෙළ ආරම්භ කරන්න මූලික වෙච්ච කෙනෙක් මමත්. අපිට 2020 තිබුණ අභියෝගය තමයි මාස ගණනාවක් වැසිලා ගිය රඟහල්වල් ටික නැවත විවෘත කරගන්නේ කොහොමද කියන එකේ සාකච්ඡාවක ප්‍රතිඵලයක් තමයි ප්‍රේක්‍ෂා නාට්‍ය උළෙල. ටවර් රඟහල පදනම විසින් කරන කාර්ය අගය කරන්න ඕනෑ. දැන් මෙකේ ටවර් රඟහල විසින් අපට ශාලාව දෙනවා. ඉතුරු සියලුම දේවල් අපි බලාගන්න ඕනෑ එතකොට ඒකෙන් අදහස් වෙන්නේ මේකට ප්‍රවේශපත්‍ර විකිණෙන්න ඕනෑ කියලනේ. ප්‍රවේශ පත්‍ර විකිණෙන්න නම් ප්‍රේක්‍ෂකයෝ එන්න ඕනෑ මේක හරි අභියෝගාත්මක වැඩක්. ඒ වගේ අභියෝග අපිට අඛණ්ඩව දිගටම තියෙනවා. ඒවාට ඒ මොහොතේ මුහුණ දෙන එක තමයි වෙන්නේ. නමුත් ඒක ලෙහෙසි නැහැ. මීට වඩා සංවේදී සමාජයක් ඉන්නවා නම් වඩාම හොඳයි.\n\nදැන් අපේ ලංකාවේ නාට්‍ය කරන මිනිස්සු කියන්නේ නිකං නාට්‍ය කරලම ජීවත්වෙන්න බැහැ කියලනේ. නාට්‍ය කරන්නේ තෘප්තිය සඳහානේ. ඒ තෘප්තිය හැර වෙන කිසිවක් අපිට නැහැ. රටේ තිබෙන වාතාවරණය එක්ක මොන මට්ටමින් හරි රඟහල මෙහෙම සක්‍රීයව තියෙන එක ඉතා වැදගත් කියන එකයි මගේ අදහස. දැන් ඉතිං අපේක්‍ෂා නාට්‍ය උළෙලට එක රඟහලකට නාට්‍ය 15 ගානේ නාට්‍ය තිහක් විතර තිබෙනවා. ඒක හරි වැදගත්. රඟහල සක්‍රීයව තියාගන්න කුමන හෝ වැඩපිළිවෙළක් යන එක හොඳයි. ජාතික රඟහලක පෙන්වන්න පුළුවන් මට්ටමේ නිර්මාණයක් මට කරන්න පුළුවන් වීම සහ ඒ මට්ටමකට තේරීම ලොකු ජයග්‍රහණයක්. මීට කලින් ඒ රඟහලට ලංකාවෙන් හෝ දකුණු ආසියාවෙන් කවුරුත් ගිහිල්ලා නැහැ. එතකොට මේ අවුරුද්දේ මුල ආසියාවෙන්ම තේරුණු එකම නාට්‍ය Love and Lockdown. ඉතිං මට තියෙන්නේ නිහතමානී සතුටක්. සාමාන්‍යයෙන් ඕනෑම නාට්‍යකාරයකුගේ සිහිනය තමයි ජාතික රඟහලක නාට්‍යයක් පෙන්වා ගන්න එක. ඉතිං මම ඒ සිහිනය සැබෑ කරගත්තා. ඒක පෞද්ගලිකව මම ලබපු ජයග්‍රහණයක් කියනවාටත් වඩා රට ලබපු ජයග්‍රහණයක්. මේවා ඉතිං රට ඇතුළේ කතාබහ වෙන්නේ නෑ. මම නියෝජනය කළේ ශ්‍රී ලංකාව.\n\nදැන් අපි ප්‍රශ්න ගැන කියන එක නවත්වලා දාන්න ඕනෑ. අපිටත් ඕනෑම දෙයක් කියන්න පුළුවන් අවස්ථා ප්‍රමාණයක් තියෙනවානේ, කියන දේ හැම වෙලාවෙම වැඩක් වෙන්නේ නැතිනම් තවදුරටත් ඒ දේවල් කියන එකේ තේරුම මොකක්ද කියලා මම දැන් කල්පනා කරනවා. අපිත් දැන් පනස්වැනි වියට ලංවෙච්ච මිනිස්සුනේ.\n\nඅපේ ජීවිතයේ තුනෙන් දෙකක්ම අපි දැන් නාට්‍ය කරලා තියෙනවා. මම නාට්‍යකරුවෙක් විදිහට සිහින දැක්කේ ලංකාවේ නාට්‍ය කලාවේ දියුණුව, නාට්‍ය කලාවේ ප්‍රගමනය. මම ඒ සඳහා තනියෙන් ජාත්‍යන්තර නාට්‍ය උළෙළක් කළා ලංකාවට නවීන නාට්‍ය ශානරයන් හඳුන්වා දෙන්න. ඉතිං නාට්‍යකරුවෙක් හැටියට මට කළ හැකි යුතුකම මම ඉෂ්ට කරලා තියෙනවා. හැබැයි රට මේක නැවත භාරගත්තා ද සහ නාට්‍ය කලාවේ අභිවෘද්ධිය වෙනුවෙන් තීරණ ගන්න ඕනෑ තැන් හෝ එම පද්ධති ටික එම තීරණ නොගැනීම ගැන තියෙන්නෙත් අතිශය කනගාටුවක්.\n\nපසුගිය දශක දෙකක් ඇතුළත ලංකාවේ රංඟ ශාලා දෙකයි හැදිල තියෙන්නේ. හැබැයි රංඟශාලා හතරක් වැහිලා තියෙනවා. එතකොට හිරගෙවල් අලුතෙන් හැදෙන රටේ රංගශාලා අලුතෙන් හැදෙන්නේ නැහැ. ජෝන් ද සිල්වා එක වහල අවුරුදු 10කට වැඩියි. ඒක හදාගන්න බැරිව අපි ලතැවෙනවා. ලුම්බිණි එක භාවිත කරන්න බැහැ. මං කියන්නේ තියෙන සම්පත් ටිකවත් රැකගන්න කියලයි. මං කියන්නේ නාට්‍යකරුවන්ට සහනාධාර ඕනෑ නෑ.\n\n● දිනේෂ් විතාන\n\n\n\n",
       "URL": "https://divaina.lk/%e0%b7%84%e0%b7%92%e0%b6%bb%e0%b6%9c%e0%b7%99%e0%b7%80%e0%b6%bd%e0%b7%8a-%e0%b6%85%e0%b6%bd%e0%b7%94%e0%b6%ad%e0%b7%99%e0%b6%b1%e0%b7%8a-%e0%b7%84%e0%b7%90%e0%b6%af%e0%b7%99%e0%b6%b1-%e0%b6%bb/",
       "Category": "visheshanga",
       "Parent URL": "https://divaina.lk/category/visheshanga//page/195/"
}