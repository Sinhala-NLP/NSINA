{
       "Source": "divaina",
       "Timestamp": "December 23, 2022",
       "Headline": "චිත්‍රපට සංස්ථාවට කෝටි 12 ක පොල්ලක්",
       "News Content": "හිඟ මුදල කෝටි 37 යිකෝටි 33 අධිභාර ණය සහ බොල් ණය ලෙස කපාහැරලා\n\nචිත්‍රපට නිෂ්පාදනය හා සිනමාශාලා නවීකරණය සඳහා ලබාදී ඇති ණය මුදල්වලින් රුපියල් දොළොස්කෝටි, තිස්ලක්ෂ හැටදහස් හත්සිය දහතුනක මුදලක් (123,060,713) ශ්‍රී ලංකා ජාතික චිත්‍රපට සංස්ථාව වෙත අයවීමට ඇති බැව් ජාතික විගණන කාර්යාලය පවසයි.\n\nඅයවීමට ඇති මෙකී ණය මුදල මුළු ණය ගැතියන්ගෙන් සියයට 27ක් බවද විගණනය මගින් අනාවරණය කොට ඇත. 2021 වර්ෂයේ දෙසැම්බර් මස 31 දින වනවිට චිත්‍රපටි නිෂ්පාදනය හා සිනමාශාලා නවීකරණය කිරීම සඳහා ලබාදී ඇති ණය මුදල රුපියල් අටකෝටි දාහතර ලක්ෂ, අනූනමදහස් නමසිය පහකි (81,499,905). මේ වන විට ලැබිය යුතු හිඟ මුදල රුපියල් තිස්හත්කෝටි, පනස්ලක්ෂ, තුන්දහස් නමසිය හතළිහකි. (375,003,940) සංස්ථාවට හිඟ මුදල්ද ඇතුළුව ලැබිය යුතු මුළු මුදල රුපියල් හතළිස් පන්කෝටි, හැටපන්ලක්ෂ, තුන්දහස් අටසිය හතළිස්පහකි (456,503,845).\n\nකෙසේ වුවද සංස්ථාවට ලැබිය යුතු මෙම මුදලින් රුපියල් තිස්තුන්කෝටි, තිස්හතරලක්ෂ, හතළිස්තුන්දහස්, එකසිය තිස්දෙකක (333,443,132) මුදලක් අධිභාර හා අඩමාන ණය ලෙස වෙන්කොට තිබූ බව ද විගණන වාර්තාවේ සඳහන් වේ. සංස්ථාවට අයවිය යුතු හිඟ මුදල් අයකර ගැනීම සඳහා 2021 වර්ෂයේදී හිඟමුදල් අයකර ගැනීමේ කමිටුවක්ද පත්කොට තිබුණි. රාජ්‍ය ව්‍යාපාර දෙපාර්තමේන්තුව විසින්ද ආසන්න වසර 10ක හිඟ ණය සහ හිඟ මුදල් විදිමත් ක්‍රමවේදයකට අනුව උපදෙස් ලබා දී තිබූ බවද විගණන වාර්තාවේ සඳහන් වේ. හිඟ මුදල් අයකර ගැනීමේ කමිටු නිර්දේශය 2022 වර්ෂයේ විගණිත දිනය වන විටද නිකුත්කර නොතිබුණි.\n\nණය වාරික හා පොලී අයකර ගැනීම පිළිබඳ වූ ක්‍රියාවලිය ඉහළ කළමනාකරණය විසින් විධිමත් හා කාර්යක්ෂම ලෙස කළයුතුව ඇති බව විගණනය මගින් නිර්දේශකොට ඇත. ඉදිරියේ දී ලබාදෙනු ලබන ණය බොල් ණය නොවී අයකර ගැනීමට කටයුතු කළයුතු බවද විගණනය මගින් නිර්දේශකොට ඇත. චිත්‍රපටි නිෂ්පාදන හා සිනමාශාලා නවීකරණය කිරීම සඳහා 2021 වර්ෂය තුළ ගිවිසුම්ගතව ණය නිකුත්කර නොතිබූ බව සංස්ථාවේ කළමනාකාරීත්වය විසින් විගණනයට දන්වා ඇති අතර හිඟ මුදල් අයකර ගැනීම සඳහා අදාළ සෑම පියවරක්ම ගැනීමට කටයුතු කරමින් සිටින බවද සඳහන් කොට ඇත.\n\nජාතික චිත්‍රපට සංස්ථාව සම්බන්ධයෙන් 2021 වර්ෂයට අදාළව මෙකී විගණන වාර්තාව නිකුත්කොට තිබුණි.\n\nලලිත් චාමින්ද සහ එස්. කේ. කළුආරච්චි – ගාල්ල",
       "URL": "https://divaina.lk/%e0%b6%a0%e0%b7%92%e0%b6%ad%e0%b7%8a%e0%b6%bb%e0%b6%b4%e0%b6%a7-%e0%b7%83%e0%b6%82%e0%b7%83%e0%b7%8a%e0%b6%ae%e0%b7%8f%e0%b7%80%e0%b6%a7-%e0%b6%9a%e0%b7%9d%e0%b6%a7%e0%b7%92-12-%e0%b6%9a/",
       "Category": "visheshanga",
       "Parent URL": "https://divaina.lk/category/visheshanga//page/201/"
}