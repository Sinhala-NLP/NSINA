{
       "Source": "divaina",
       "Timestamp": "July 14, 2023",
       "Headline": "JAWAN ට්‍රේලර් එක එළියට",
       "News Content": "ෂාරුක් ඛාන්ගේ නවතම ක්‍රියාදාම චිත්‍රපටය වන “Jawan” චිත්‍රපටයේ පළමු පූර්ව ප්‍රචාරක පටය පසුගිය 10 වැනිදා එළිදක්වන ලදී.\n\nකොලිවුඩ් සිනමාවේ දැවැන්ත චිත්‍රපට අධ්‍යක්ෂකවරයෙකු වන අට්ලි කුමාර් විසින් එම චිත්‍රපටය අධ්‍යක්ෂණය කර ඇත.\n\nJawan චිත්‍රපටයට බොලිවුඩ් සහ කොලිවුඩ් නළු නිළියන් රංගනයෙන් දායකත්වය දක්වයි.\n\nෂාරුක් ඛාන්, නයන්තරා, ප්‍රියමානි, සන්‍යා මල්හෝත්‍රා, යොගි බාබූ, සුනිල් ගෝවර්, සිමාජීත් සින්ග් නග්රා, අසී බග්රී, මනහාර කුමාර් මෙම චිත්‍රපටයේ චරිත නිරූපණය කරන බව සඳහන් වේ. ඉන්දියාවේ ප්‍රසිද්ධ සංගීතවේදියෙකු සහ තනු නිර්මාණකරුවෙකු වන අනිරුද් රවිචන්ද්‍ර විසින් මෙම චිත්‍රපටයේ සංගීත අධ්‍යක්ෂණය කර තිබේ. බොලිවුඩ් සහ කොලිවුඩ් සම්මිශ්‍රණයකින් නිර්මාණය කර ඇති මෙම චිත්‍රපටය ඉන්දීය සිනමාවේ පෙරළියක් සිදුකරනු ඇති බවට විචාරකයෝ පවසති.\n\nJawan චිත්‍රපටයේ මංගල දර්ශනය එළැඹෙන සැප්තැම්බර් මස 07 වැනිදා ලොවපුරා එළිදැක්වීමට නියමිතය.\n\nමේ අතර පසුගියදා ෂාරුක් ඛාන් අමෙරිකාවේ රූගත කිරීමක් අතරතුරදී අනතුරකට මුහුණ දුන්නේය.\n\nලොස් ඇන්ජලීස් හි රූගත කිරීමකදී ඔහුගේ නාසයෙන් රුධිරය වහනය වී ඇති බවද විදෙස් මාධ්‍ය වාර්තා කළේය.\n\nකෙසේ වෙතත් මේ වනවිට අමෙරිකාවේදී වෛද්‍ය උපදෙස් මත ඔහුගේ නාසයේ සුළු ශල්‍යකර්මයක් සිදුකර ඇතැයි ද වාර්තා වුණි.\n\nඅනතුරින් පසුව ඔහු නැවත ඉන්දියාව වෙත පැමිණ ඇති බවත් සිය නිවසේ විවේක සුවයෙන් පසුවන බවත් විදෙස් මාධ්‍ය වැඩිදුරටත් වාර්තා කර සිටී.",
       "URL": "https://divaina.lk/jawan-%e0%b6%a7%e0%b7%8a%e0%b6%bb%e0%b7%9a%e0%b6%bd%e0%b6%bb%e0%b7%8a-%e0%b6%91%e0%b6%9a-%e0%b6%91%e0%b7%85%e0%b7%92%e0%b6%ba%e0%b6%a7/",
       "Category": "visheshanga",
       "Parent URL": "https://divaina.lk/category/visheshanga//page/62/"
}