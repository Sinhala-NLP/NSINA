{
       "Source": "divaina",
       "Timestamp": "July 25, 2023",
       "Headline": "ගාල්ල – මෝඩ ඇළේ ප්ලාස්ටික් දූෂණය මනින ජාත්‍යන්තරයට යාවුණු සීසීටීවී පද්ධතිය – ලංකාවටම එකයි – ගාල්ල විද්‍යාලෝක සිසුන්ගේ වැඩක්",
       "News Content": "ශ්‍රී ලංකාව පොලිතීන් – ප්ලාස්ටික් දූෂණයේ නම කියැවෙන රාජ්‍යයකි. නිකම්ම නොව, සාගර ප්ලාස්ටික් දූෂණ අතින් ශ්‍රී ලංකාව අංක 5 ස්ථානය දක්වා ඉහළ දමන්නට ඇතැම් රේටින් සංවිධාන පියවර ගෙන ඇත.\n\nකෙසේ හෝ පොලිතීන්-ප්ලාස්ටික් දූෂණයට ලක්ව සිටින රටවල් අතර ශ්‍රී ලංකාව ඉහළින්ම සිටින නිසා මෙම දූෂණය අවම කිරීම සඳහා ක්‍රියාමාර්ග ගැනීමට ශ්‍රී ලංකා රජයට දැන් සිදුව ඇත. එනිසාම ඒ පිළිබඳ ප්‍රතිපත්ති, ක්‍රියාකාරී සැලසුම් සෑදීම මෙන්ම, ප්ලාස්ටික් කුණු කඳු සඳහා විසඳුමක් ලබාදීමටද දැන් ක්‍රියාකරගෙන යයි. එසේම, ප්ලාස්ටික් දූෂණය අවම කිරීම සඳහා මැදිහත්ව කටයුතු කරන විදෙස් සංවිධාන සහ ආයතන ද ශ්‍රී ලංකාව ඇතුළු දූෂක කාරක පරිසරයට මුදාහරින රටවල් කෙරෙහි මැදිහත්වීමේ කටයුත්තකට එළැඹ ඇත.\n\nඇලේ දර්ශණයක්\n\nමේ සඳහා “බාසල්” හා “රෝටර්ඩම්” ලේකම් කාර්යාලයද (BRS-Norad) මැදිහත්වී අරමුදල් සපයාදෙමින් ප්‍රායෝගික විසඳුම් ක්‍රියාවට නැගීම සඳහා කටයුතු කරමින් සිටින අතර,US Aid – GCBO (Green Cities Blue Ocen) ජපානය කේන්ද්‍ර කරගත් IGES – Institute for Global Environmental Strategic in Japan වැනි සංවිධානද මේ සඳහා මැදිහත්ව ශ්‍රී ලංකාවේ කටයුතු කරමින් සිටී.\n\nපසුගිය ජුනි මස 13-14 හා 15-16 යන දිනයන්හි පරිසර අමාත්‍යාංශයේ පරිසර දූෂණ පාලන හා රසායන කළමනාකරණ අංශයේ මැදිහත්වීමෙන් හා ජිනීවාහි බාසල්-රෝටර්ඩම් ලේකම් කාර්යාලයේ සහභාගිත්වයෙන් විශේෂ පුහුණු සැසියක් හා ප්‍රතිපත්ති සැකසීමේ කටයුත්තක් මෙන්ම ප්ලාස්ටික් අවම කිරීම සඳහා දැනට සිදුකරන ප්‍රයෝගික කටයුතු නිරීක්ෂණය කිරීමේ ක්ෂේත්‍ර චාරිකාවක් සංවිධානය කර තිබිණි. පරිසර අමාත්‍යාංශයේ පරිසර දූෂණ පාලන හා රසායන කළමනාකරණ අංශයේ අධ්‍යක්ෂ එස්. එම්. වේරහැර මහතාගේ සභාපතිත්වයෙන් පවත්වන ලද මෙම වැඩසටහනට පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ මහතා ප්‍රධාන ආරාධිතයා ලෙස සහභාගි වූ අතර, බාසල් – රෝටර්ඩම් ලේකම් කාර්යාල නියෝජිත පිරිස, US Aid – GCBO (Green Cities Blue Ocen) ජපානය කේන්ද්‍ර කරගත් IGES – Institute for Global Environmental Strategic in Japan වැනි සංවිධානද ප්ලාස්ටික් දූෂණ පාලනය සඳහා දායක විය යුතු ශ්‍රී ලංකාවේ රාජ්‍ය අංශ ඇතුළු සියලුම පාර්ශ්වකරුවන් සහභාගි වූ අතර, දැනට ක්‍රියාත්මක හොඳම ප්ලාස්ටික් අවම කිරීමේ ව්‍යාපෘතිය ක්‍රියාත්මක කරන පරිසරවේදී චතුර වැලිවිටිය මහතා නියෝජනය කරන ගාල්ල Help-O ව්‍යාපෘතිය මගින් ක්‍රියාත්මක කරනු ලබන “ප්ලාස්ටික් අපද්‍රව්‍යවලින් තොර ගාලු නගරය” (Plastic Waste Free City – Galle) ව්‍යාපෘතිය නැරඹීම සඳහා අනතුරුව අවසන් දින ගාල්ල බලා පිටත්ව ගියහ.\n\nරාජ්‍ය නිළධාරීන්\n\nමෙහිදී Help-O සංවිධානය විසින් සිදුකරන්නට යෙදුණු වැඩසටහන් 4 ක් විමසීම සඳහා නියෝජිතයන් එක්වූ අතර, ඉන් දෙකක්ම පාසල් සම්බන්ධ කරගනිමින් සිදුකරන ලද ව්‍යාපෘති වීම විශේෂත්වයකි. මේ අනුව පොලිතීන් ප්ලාස්ටික් භාවිතය අවම කිරීම සඳහා පාසල් සිසුන් දැනුවත් කිරීම හා ඒ මගින් පාසල් සිසුන්ගේ ක්‍රියාකාරිත්වය ලබාගනු වස් ක්‍රියාත්මක කරන ලද වැඩසටහන් අතර, “මෝඩ ඇළ” නමින් හැඳින්වෙන ගාලු නගරය මැදින් ගලායන ඇළට එකතු වී මුහුදට ගලායන ප්ලාස්ටික්-පොලිතීන් කෘතීම බුද්ධිය යටතේ හඳුනාගැනීමට හා ගණනය කිරීමට පිහිටුවන ලද විශේෂිත නවීන සී.සී.ටී.වී කැමරා නිරීක්ෂණ ඒකකය නැරඹීම සහ එම පද්ධතිය ගාල්ල විද්‍යාලෝක විද්‍යාලයට භාරදීම කාගේත් සිත් ගත් අංගයක් බවට පත්විය. මේ සඳහා තාක්ෂණික ආධාර සහ මූල්‍යමය ආධාර ලබාදී තිබුණේ ජපානය කේන්ද්‍රකරගත් IGES – Institute for Global Environmental Strategic in Japan සංවිධානය මගිනි.Help-O පරිසර සංවිධානය මැදිහත්වීම මගින් ක්‍රියාවට නගන මෙම වැඩසටහන මෙතෙක් ශ්‍රී ලංකාවේ ක්‍රියාත්මක කරන ලද මෙවන් ආකාරයේ එකම වැඩසටහන බව Help-O සභාපති චතුර වැලිවිටිය මහතා මෙහිදී ප්‍රකාශ කළේ, මෙම වැඩසටහන තාක්ෂණික දියුණුව මගින් සංරක්ෂණයට කටයුතු කරන නවීන වැඩසටහනක් පමණක් නොව, තොරතුරු තාක්ෂණය මගින් සංරක්ෂණය හා දත්ත රැස්කිරීම සඳහා වන වැඩසටහනක් වන බවද වැලිවිටිය මහතා මෙහිදී තවදුරටත් පැවසීය. පැමිණ සිටි විදෙස් නියෝජිතයන්ගේ සිත් ගත් අංගයක් බවට පත්වූ මෙම ගාල්ල-මෝඩ ඇළේ පාවෙන ප්ලාස්ටික් වර්ග නිරීක්ෂණය හා ගණනය කිරීමේ සී. සී. ටී වී පද්ධතිය පරිගණක යෙදුමක් මගින් ක්‍රියාත්මක වන බව හා තායිලන්තයේ AIT-Asian Institute of Technology ආයතනයේ මෙහෙයුම් මැදිරියේ සිට චන්ද්‍රිකා පද්ධතියට සම්බන්ධ වන බවද ලෝකයේ අනෙකුත් රටවල දත්ත පද්ධති සමග ශ්‍රී ලංකාවේ මෙම ගාල්ල මෝඩ ඇළේ දත්ත පද්ධතිය හා සම්බන්ධ වන බවද මෙහිදී අනාවරණය කෙරිණි.\n\nමෙහිදී අදහස් දැක්වූ පරිසර අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ මහතා කියා සිටියේ මෙසේ නවීන තාක්ෂණය භාවිතයට ගෙන ප්ලාස්ටික් දූෂණය අවම කිරීම සඳහා කටයුතු කිරීම සංරක්ෂණයේ නව ඉදිරි ගමනක් බවයි. ඒ සඳහා පාසල් සිසුන් හා පාසල් යොදාගැනීම වඩා ඵලදායි පියවරක් වනු ඇති බවද ලේකම්වරයා වැඩිදුරටත් පැවසීය. ගාල්ල නිරීක්ෂණ චාරිකාවට එක්වූ විද්වත් කණ්ඩායම විසින් මෝඩ ඇළේ සවිකරන ලද විශේෂ සී සී ටී වී කැමරා ඒකකය ගාල්ල විද්‍යාලෝක විද්‍යාලයට නිල වශයෙන් භාරදීමද මෙහිදී සිදුකෙරිණි.\n\nමෙම සී.සී. ටී. වී. පද්ධතිය මගින් මේ දක්වා දිවා රාත්‍රී නිරීක්ෂණය කර ගණනය කරන ලද දත්ත මාධ්‍යයට නිකුත් කිරීමද “හෙල්ප්-ඕ” සංවිධානය මගින් මෙහිදී සිදුකෙරිණි. මේ අනුව ස්ථාපිත කළ දින සිට මේ දක්වා ප්ලාස්ටික් බෝතල් 40,557 ක් බීම බට 9054 ක්, අනෙකුත් පොලිතීන්/ප්ලාස්ටික් වර්ග 354,221 ක්, ස්ටයිරිෆෝම් 5470 ක් ඇළ දිගේ මුහුදට එක්ව ඇත.\n\nජගත් කණහැරආරච්චි",
       "URL": "https://divaina.lk/%e0%b6%9c%e0%b7%8f%e0%b6%bd%e0%b7%8a%e0%b6%bd-%e0%b6%b8%e0%b7%9d%e0%b6%a9-%e0%b6%87%e0%b7%85%e0%b7%9a-%e0%b6%b4%e0%b7%8a%e0%b6%bd%e0%b7%8f%e0%b7%83%e0%b7%8a%e0%b6%a7%e0%b7%92%e0%b6%9a%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/55/"
}