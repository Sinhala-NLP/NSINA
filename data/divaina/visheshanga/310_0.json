{
       "Source": "divaina",
       "Timestamp": "July 10, 2022",
       "Headline": "ශ්‍රී ලංකාවේ ඊළමක් නෑ!… කැනඩාව නඩුව විසිකරයි!",
       "News Content": "කැනඩාවේ ශ්‍රී ලංකා ඇක්ෂන් කෝලිෂන් නමැති දේශප්‍රේමි සංවිධානය මෙරට මුදලින් රුපියල් කෝටි 57 ක් වැයකරමින් ඔන්ටාරියෝ නිතිපතිට එරෙහිව කැනඩා අධිකරණයේ නඩුවක් ගොනුකරද්දී විදේශ කටයුතු බලධාරීන් සහ ජනපති ගෝඨාභය රාජපක්‍ෂ බලා සිටියේය. එම නඩුව ගැන මැදිහත්වීමක්ද කෙරුණේ නැත. මෙම නඩුව විභාග වන අවස්ථාවේ ශ්‍රී ලංකා රජය අනිවාර්යයෙන්ම මැදිහත්විය යුතුව තිබුණත් එවැන්නක් සිදුවූයේ නැත. එහි ප්‍රතිඵලය වූයේ විනිසුරුවරිය වූ ජේටී අක්බාරලි නඩුව ප්‍රතික්‍ෂේප කිරීමයි. ඇය ලබාදුන්නේ කැකිල්ලේ රජුගේ නඩු තීන්දුව වැනි තීන්දුවකි.\n\nඑම තීන්දුවේ මෙලෙස සඳහන් විය.\n\nද්‍රවිඩ ජනසංහාර සතිය යනු අධ්‍යාපනික ක්‍රියා මාර්ගයකි. එසේම ඉදිරියේදී එවැනි සිදුවීම් වැළැක්වීමේ දැනුමක් ලබාදීමකි.\n\nදැන් ශ්‍රී ලංකාව තුළ යුද්ධයක් නැත. ද්‍රවිඩ ස්වාධීන රටක්ද නැත. 40000 සිට 75000 දක්වා සංඛ්‍යාවක් මියගිය බව වාර්තා විය. එසේම තවත් වාර්තාවකින් කියා සිටියේ 146675 ක් මියගිය බවයි. විනිසුරුවරිය වූ අක්බාරලි මෙම තීන්දුව දුන්නේ කොටි හිතවාදී සංවිධාන හතරක් ඊට මැදිහත්වී අසත්‍ය තොරතුරු ඉදිරිපත් කළ අවස්ථාවේ එම කරුණු පිළිගනිමිනි. ද්‍රවිඩයන් 146675 ක් මියගිය බව එක්සත් ජාතීන්ගේ සංවිධානයද නිල වශයෙන් ප්‍රකාශ කර නැත.\n\nමෙම පසුබිම මැද කැනඩා ද්‍රවිඩයන් සඳහා වූ ජාතික කවුන්සිලය, කැනඩා ද්‍රවිඩ ඇකඩමිය, කැනඩා ද්‍රවිඩ තරුණ සංවිධානය සහ ද්‍රවිඩ අයිතීන් සඳහා වූ කවුන්සිලය මෙම නඩුවට සම්බන්ධ විය. කැනඩාවේ ඔන්ටාරියෝ නීතිපති වෙනුවෙන් රොබින් බාසු – රවි අම්මාන්, ගීතා පිහිල්පුල්ලේ සහ ජනනි ශන්මුගරාජා නමැති ද්‍රවිඩ නීතිවේදීන් සම්බන්ධවූ මෙම ශ්‍රී ලාංකික නඩුවට මෙරට රජය සිය තානාපති කාර්යාලය හරහා කිසිදු කැනඩා නීතිවේදියකුගේ සහය ලබාදීමට ඉදිරිපත් වූයේ නැත.\n\nඑසේ වුවත් අපමණ දුෂ්කරතා මැද කැනඩා ක්‍රියාකාරී සංවිධානය මෙම හමුවේදී ශ්‍රී ලංකාවට සාධාරණයක් ඉටුවෙයි යන විශ්වාසය මත ක්‍රියාකළත් විනිසුරුවරිය ඒකපක්‍ෂික බව වාර්තා විය. ඇයව විනිසුරුවරියක් ලෙස පත්කළේ 2016 දී කැනඩා රජයයි. එම තත්ත්වය මත කැනඩා සෙබලුන්ට යුද අපරාධ චෝදනා එල්ලවූ අවස්ථාවේ එම චෝදනා අධ්‍යාපනික කටයුතු ගැන හැදෑරීමක් බව කැනඩා අධිකරණය පැවසුවේ නැත.\n\nකැනඩා අධිකරණයේ දෙබිඩි පිළිවෙත හෙළිවූයේ එම යුද අපරාධ චෝදනා ලෝක ප්‍රජාවට හෙළිවීමත් සමගය.\n\nකැනඩාවේ සිදුවූ අපරාධ මෙසේය.\n\nඑසේ වුවත් කැනඩා අගමැති ජස්ටින් ටෲඩෝ මේ කිසිදු දෙයක් ගැන විමර්ශන අරඹා නැත. ඔහු කැනඩා හමුදා සෙබළුන් යුද අපරාධ කළ බව පිළිගෙන නැත.\n\nඑහෙත් කොටි හිතවාදීන්ගේ දැඩි බලපෑම් මැද ශ්‍රී ලංකා හමුදාවට එරෙහිව කැනඩාව යුද අපරාධ චෝදනා එල්ල කර තිබේ. ටෲඩෝ අද අනුගමනය කරන්නේ කොටි හිතවාදී පිළිවෙතකි. කැනඩා රහස් පොලිසිය ශ්‍රී ලංකාවේ ත්‍රස්තවාදී යුද්ධයට අරමුදල් සැපයුවේ කොටි බව තහවුරු කරද්දී ජස්ටින් ටෲඩෝ නිහඬ විය.\n\n1995 දී කැනඩා සෙබලුන්ට එල්ල වූ යුද අපරාධ චෝදනා නිසා හිටපු ආරක්‍ෂක ඇමැති කොල්කොට් කැනඩා ගුවන් යානා බළකාය විසුරුවා හැරියේය. මේ සිද්ධිය අද මුළුමනින්ම වසන් වී ඇත. එහෙත් අක්බාරලි විනිසුරුවරිය ශ්‍රී ලංකාවේ ද්‍රවිඩ සමූල ඝාතනයක් සිදුවූ බව පිළිගෙන ඇත. කැනඩා මන්ත්‍රීවරු 11 ක්ද අධිකරණය හමුවේ කරුණු ඉදිරිපත් කර තිබේ. එසේ වුවත් ශ්‍රී ලංකාවේ හමුදාව ජන සංහාරයක් නොකළ බවට කැනඩා අධිකරණය හමුවට කරුණු ඉදිරිපත් කිරීමට ශ්‍රී ලංකා රජය ක්‍රියාකර නැත.\n\nමෙහිදී නැගෙන බරපතළ ප්‍රශ්නය නම් කැනඩා පුරවැසියන් සහ කැනඩාවේ මන්ත්‍රීවරු පිරිසක් අධිකරණය වෙත ඉදිරිපත් කළ කරුණු විනිසුරුවරිය සාක්කි විමසීමකින් තොරව පිළිගැනීමයි. එසේ කැනඩාව ශ්‍රී ලංකාවේ කොටි ත්‍රස්තවාදී යුද්ධයට අරමුදල් සපයා ඇතැයි කැනඩා පොලිසියේ ඔපරේෂන් ක්‍රීබල් මෙහෙයුමෙන් තහවුරු විය.\n\nඑම මෙහෙයුමේ වාර්තාව පවා අධිකරණය වෙත ඉදිරිපත් කර නැත. ඊට අමතරව කැනඩාවේ කොටි ත්‍රස්තයන් 8000 කට දේශපාලන රැකවරණ ලබාදී ඇති බව ස්ටුවට් බෙල් නමැති මාධ්‍යවේදියා හෙළිකර තිබේ.\n\nඑසේම කොටි ජාත්‍යන්තරය සතුව ඩොලර් මිලියන ගණනක වත්කම් ඇත්තේද කැනඩාවේ බව අනාවරණය වී ඇත. පසුගිය වසරේදී ස්විස් නඩු අධ්‍යක්‍ෂකවරයා කැනඩාවට අදාළ තොරතුරු සොයාගෙන ස්විස් අධිකරණයට ඉදිරිපත් කර තිබුණි. එහෙත් කොටි සංවිධානය ස්විට්සර්ලන්තය තුළ තහනම් සංවිධානයක් නොවන බවට ස්විස් අධිකරණය තීන්දු කිරීම නිසා අවි ආයුධ මිලයට ගැනීමට කටයුතු කළ කොටි ත්‍රස්තයන් 14 ක පිරිස නිදහස් විය.\n\nමේ පසුබිම මැද ශ්‍රී ලාංකික දේශප්‍රේමීන් පැවරූ කොටින්ට එරෙහි නඩුව ප්‍රතික්‍ෂේප වුවත් ශ්‍රී ලංකාව තුළ ද්‍රවිඩ ඊළම් රාජ්‍යයක් නැති බවට විනිසුරුවරිය තීන්දු කිරීම නිසා එම තීන්දුව කැනඩා කොටි ඩයස්පෝරාවට එල්ලවූ බරපතළ පහරකි. මේ අතර ශ්‍රී ලංකාව තුළ ද්‍රවිඩ ජන සංහාරයක් සිදුවූ බවට විනිසුරුවරිය නිගමනය කිරීමද සැක සහිතය. ඇය එම නිගමනයට එළැඹියේ කැනඩා නීතිපති නිගමනයට සවන්දී මෙනි.\n\nකැනඩා නීතිපතිවරයා පැවසුවේ ද්‍රවිඩ ජන සංහාර සතිය අධ්‍යාපනික වැඩසටහනක් බවයි. එසේනම් කැනඩාව එරට ගෝත්‍රික කාන්තාවන් දසදහස් සංඛ්‍යාවක් මරා දැමීමේ සිද්ධිය අධ්‍යාපන වැඩසටහනක්ද?\n\nකැනඩා සෙබලුන් ඇෆ්ගනිස්තානයේදී ඇෆ්ගන් ජාතිකයන් මරා දැමීමත් අධ්‍යාපනික වැඩසටහන් යයි අර්ථ නිරූපනය කළ හැකිද?\n\nමහාධිකරණ විනිසුරුවරිය මෙලෙස කැනඩා රජයේ කොටි හිතවාදීන්ගේ තීරණයට හිස නැමීම කිසිසේත් පිළිගත නොහැක. ඇගේ එම තීන්දුව සමස්ත ශ්‍රී ලාංකික හමුදාවම යුධ අපරාධකරුවන් කිරීමකි. ලබන සැප්තැම්බර් මාසයේ පැවැත්වෙන 51 වැනි ජිනීවා මානව හිමිකම් සමුළුවේ අනුග්‍රාහකයා වන්නේද කැනඩාවයි. එම සමුළුවේදී ශ්‍රී ලංකාවට එරෙහිව බ්‍රිතාන්‍ය සමඟ එක්ව මානව හිමිකම් සමුළුවට යෝජනාවක් ගෙනඒමට දායක වන්නේද කැනඩාවයි. එහෙත් ජනපති හෝ රජය අද වනතුරු ඊට සූදානමක් නැත. එසේ වුවත් කොටි ඩයස්පෝරාව දැන් සිටම ඊට සූදානම් වී සිටිති. ජනපති හා ශ්‍රී ලංකා රජයට ජිනීවා යෝජනාවක් ඉදිරියේ ඇති බව අමතක වී ඇත. මෙහිදී සිදුවී ඇති කනගාටුදායක තත්ත්වය නම් වසර ගණනාවක්ම තමන් ඉපයූ මුදල් ජිනීවා මානව හිමිකම් සමුළුව හමුවේ වැයකළ රටවල් රැසක දේශප්‍රේමීන් අසරණ තත්ත්වයට පත්වීමයි.\n\nජනපති සහ රජය එම දේශප්‍රේමීන්ව අත්හැරදමා ඇත. මේ අතර දැන් පැවැත්වෙන ජිනීවා 50 වැනි සමුළුවට පැමිණ සිටි කොටි හිතවාදියකු මානව හිමිකම් කවුන්සිලය ඇති ඉහළ මාලය වෙත විiුත් තරප්පුවේ යනවිට විදේශික රාජ්‍ය නොවන සංවිධාන ක්‍රියාකාරීන් පිරිසක් අමතා පැවසුවේ සිංහලයන් දැන් සදහටම ඉවර බවයි. සිංහල රජය සිංහලයන්ව අතරමංකළා යනුවෙනි.\n\nඑම ප්‍රකාශය සැබෑවකි. ජිනීවාහි ආරම්භ වූ 50 වැනි සමුළුවට ශ්‍රී ලංකාව නියෝජනය කළේ ඇමැති හා තානාපති පමණකි. වෙන කිසිදු ශ්‍රී ලාංකිකයකුගේ නියෝජනයක් නොවුනි. ජිනීවාහි ශ්‍රී ලංකා ක්‍රියාමාර්ගවල සිදුවූ බරපතළ ඛේදනීය තත්ත්වය එයයි.\n\nඊට මගපෑදුවේ ජනපති ප්‍රමුඛ රජයයි. අප දුක්මහන්සිවී ඉපයූ ධනය කොටින්ට එරෙහි ජිනීවා සටනට වැය කළෙමු. එහෙත් අඥාන රජය අපව පාවාදී ජිනීවා සටනින් ඉවත්වුණා යයි ජිනීවා නුවර ශ්‍රී ලාංකික දේශප්‍රේමියෙක් කෝපයෙන් යුතුව කියා සිටියේය. මෙම ජිනීවා සටන 2009 මැයි 19 දායින් ආරම්භ විය. පාද තුනේ පුටුව ඉදිරියේ පෙළ ගැසුනු දේශප්‍රේමීහු කොටින්ට අභියෝග කරමින් ජිනීවා සටන දියත් කළහ. එහෙත් වසර 13 කට පසු ජිනීවා සටන අත්හැර දැමුනි. එවන් තත්ත්වයක් මැද ලබන සැප්තැම්බර් මස 51 වැනි ජිනීවා සමුළුව හමුවේ ශ්‍රී ලංකාව අසරණ තත්ත්වයකට පත්වනු නොඅනුමානය. එහිදී ශ්‍රී ලංකාව වෙනුවෙන් සටන්වැදීමට රුසියාවද නැත. එය ශ්‍රී ලංකාව තනිවීමකි. මේ අතර බෙල්ජියමේ බ්‍රසල්ස් නුවරදී කොටි ඩයස්පෝරාව උතුරෙන් හමුදාව ඉවත්වෙනු යැයි දක්වමින් විරෝධතාවයක් පවත්වනු ලැබීය. කොටි සංවිධානය තහනම් සංවිධානයක් වුවත් ප්‍රභාකරන්ගේ කාඩ්බෝඩ් ඡායාරූපයක් හා කොටි ධජ ප්‍රසිද්ධියේ ප්‍රදර්ශනය කෙරුණි. මේ අතර උතුරේ ජාතික ආරක්ෂාව දුර්වල තත්ත්වයකට පත්වී ඇත.නාවික හමුදාවට නිරීක්ෂණ සඳහා ඉන්ධනවල හිඟයක් පවතින බවද හෙළිවී තිබේ.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%8a%e0%b7%85%e0%b6%b8%e0%b6%9a%e0%b7%8a-%e0%b6%b1%e0%b7%91-%e0%b6%9a%e0%b7%90/",
       "Category": "visheshanga",
       "Parent URL": "https://divaina.lk/category/visheshanga//page/310/"
}