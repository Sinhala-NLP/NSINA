{
       "Source": "divaina",
       "Timestamp": "May 7, 2023",
       "Headline": "අපි අපේ අයගේ ‘සතුට’ වෙනුවෙන් දිනයක් වෙන් කළෙමු!",
       "News Content": "වෙනසක් කරන්නට නම් එහි පළමු ‘පියවර’ තැබිය යුත්තේ අපමය. කිසිදු පැකිළීමකින් තොරව ‘දිවයින’ පුවත්පත් සුබ සාධක සංගමය ඒ පියවර තැබුවේය. එය අවසන් වූයේ බොහෝ දෙනෙකුගේ අප්‍රහිත ධෛර්ය ගැන බොහෝ දේ ලිවිය හැකි ‘දිවයින සූර්ය මංගල්‍යයෙනි’\n\nඋපාලි පුවත්පත් සමාගමේ සුබ සාධක සංගමය ‘දිවයින සූර්ය මංගල්‍ය’ සාර්ථක කර ගැනීම සඳහා ශ්‍රමය, කාලය කැප කළේ දිවා රෑ නොතකමිනි. සැබවින්ම ‘දිවයින සූර්ය මංගල්‍යය’ පැවැත්වෙන දිනය තෙක් බොහෝ දවස් ගෙවී ගියේ ඊට කැපවූ අයට අධික වෙහෙසක් ගෙනදෙමින් බව කිව යුතුය.\n\nසිය සහෘදයන්ගේ සතුට වෙනුවෙන්, ඔවුන්ගේ පවුලේ උදවියගේ සතුට වෙනුවෙන් දිනයක් හදන්නට ඒ සියලු උත්සාහයන් දියත්වී තිබුණි. එහි සාර්ථකත්වය කවරාකාර දැයි කියන්නට මේ සමග ඇති ඡායාරූපය සාක්ෂි දරන්නේය. විනෝදය ඉතිරුණු සතුටු සිනාවන්ගෙන් පිරි රසමසවුලෙන් සපිරි දිනයක් නිමා වූයේ උපාලි පුවත්පත් සමූහයේ සියලුම සහෘද්දයන් අතර බැඳීමක් ගොඩනගමිණි.\n\nඒ දවස ලස්සන කරන්නට ‘දිවයින සුබ සාධක සංගමය’ සමග අත්වැල් බැඳගත් පිරිස් බොහෝය. එකිනෙක නම් සිහිපත් කිරීම වෙනුවට ඒ සියල්ලන්ටම හැකි ප්‍රණාම පුද කරන්නට අපි කැමැත්තෙමු. ඒ එකදු නමක් හෝ මගහැරීම ‘ඔබගේ’ නොව ‘අපගේ’ සිත් තැවුලට හේතු විය හැකි බැවිනි.\n\nඒ ‘සතුටු දිනය’ හැඩ කරන්නට අප සමග අත්වැල් බැඳගත් පිරිසද බොහෝය. අනුග්‍රහය දැක්වූ පිරිසද බොහෝය. ඒ සියලු දෙනාටම හද පිරි ස්තුතිය පිරිනමමු.\n\nසතුට හැම විටම නිරායාසයෙන්ම අප ළඟට පැමිණෙන්නේ නැත. අප එය සොයා යා යුතුය. එසේ සොයා යන අයට සතුටු වන්නට දිනයක් නිර්මාණය කිරීම ගැන උපාලි පුවත්පත් සමාගමේ සුබ සාධක සංගමයට ඇත්තේ නිහතමානී ආඩම්බරයකි.\n\nඡායාරූප – යු.කේ. අබේරත්න, සුජාතා ජයරත්න",
       "URL": "https://divaina.lk/%e0%b6%85%e0%b6%b4%e0%b7%92-%e0%b6%85%e0%b6%b4%e0%b7%9a-%e0%b6%85%e0%b6%ba%e0%b6%9c%e0%b7%9a-%e0%b7%83%e0%b6%ad%e0%b7%94%e0%b6%a7-%e0%b7%80%e0%b7%99%e0%b6%b1%e0%b7%94%e0%b7%80/",
       "Category": "visheshanga",
       "Parent URL": "https://divaina.lk/category/visheshanga//page/107/"
}