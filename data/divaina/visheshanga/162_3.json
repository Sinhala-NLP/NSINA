{
       "Source": "divaina",
       "Timestamp": "February 12, 2023",
       "Headline": "එදා ‘සුද්දගේ බද්ද’ ගහපු හැටි",
       "News Content": "සිරිලක් වැසියන් අද දවසේ මුහුණ දී සිටින්නේ බලවත් අභාග්‍ය සම්පන්න තත්ත්වයකටය. එදිනෙදා ජීවනය ගෙනයෑම කෙසේ වෙතත් තම පණනල ගැටගසා ගැනීමට දැඩි සටනක් කිරීමට ඔවුනට සිදුව තිබේ. එසේ තිබියදී ගහෙන් වැටුන ිමිනිහාට ගොනාත් ඇන්න පසුව අවට සුනඛයන් වට වී පසු පාද ඔසවා සුළු දියපහ කරනවා වැනි අවලම් ක්‍රියාද සිදු කෙරෙමින් පවතී. ඒ විවිධිකාර වූ හා විවිධ නාම ඇති බදු වර්ගවලින් රජය, ජනතාව රිදවීමෙන්ය. ඉන් ජනතාව පීඩාවට, ගේඩාවට, විඩාවට පත්වී නට්ටන් වී සිටිති. එවන් ආර්ථික පීඩාවන් නිසාම කායික, මානසික පීඩනයන් උසුලන රටක ජනතාව තම 75 වැනි නිදහස් දිනය කෙසේ නම් නිදහසේ සමරනු ඇතිද?\n\nකෙසේ වෙතත් රටක, ආර්ථික ස්ථාවරත්වයක් උදෙසා යම් පමණක බදු දායකත්වයක් ජනතාව දැරිය යුතු වනු ඇත. එහි වරද ඇත්තේ අසාධාරණ හා අයිති නොමනා බදු අය කිරීමයි.\n\nපුරාතනයේ සිට රජ කාලයේත් ඉන් අනතුරුවත් යටත් විජිත යුගයේදීත් බදු අයකළ බව අපි දනිමු. එය යළි ස්මරණය කිරීම උචිතයයි හැඟේ.\n\nඅභාවප්‍රාප්ත මගේ දයාබර මෑණියන් කුඩාකල මා හට කියා දුන් කතාවක් තාමත් මගේ මතකයේ රැඳී තිබේ. ඒ අසාධාරණ බදු අය කිරීමක් සම්බන්ධවයි.\n\nගැමි ගොවියෙක් තම හේනේ වැවුණු වම්බටු ගෙඩි 08 ක් රැගෙන වෙළඳපොළට ගියේ ඒවා විකුණා මුදලක් හොයාගැනීම පිණිසය. ඔහු බටු ගෙඩි 08 ලේන්සුවක් මත තබා විකිණීමට සූදානම් වූවා පමණි. රැවුල කැරකැවු චන්ඩි බදු අය කරන්නා පැමිණ “කෝ ගනින් සුංගම් නමයක්” කියා ගැමියාට සැර කළේය. බිය වූ ගැමියා සුංගම් නමයක් දුන්නේය. ගැමියාගේ මුවින් පිට වූයේ\n\n“අනේ රාළේ – මුනේ කාලේ”\n\nඅට වම්බටු – නව සුංගම්”\n\nකියාය.\n\nඑදා කාලයේ බදු අය කිරීමේත්, අද දවසේ බදු අය කිරීමේත් වෙනසක් නැතුවා සේය.\n\nසුදු අධිරාජ්‍යවාදීන්ට අප ජාතිය යට වී තැලී පොඩි වී සිටි සමයේදී අපට දැඩි හා වේදනාකාරි පීඩාකාරි බදු ගැසීම්වලට යටත් වීමට සිදු වී තිබිණි.\n\nඅදින් වසර 101 ට පෙරාතුව 1922 දී ලියන ලද තඹරොබුවේ පුංචි රාළ නම් වූ ගම් ආරච්චිලාගේ දින පොත මෙය සඳහා මනා ලිඛිත සාක්ෂි සපයයි. (උපකාර කළ තඹරොබුවේ ජිනදාස ගැමියාට තුති පුදමි.)\n\n2-3-22\n\nපළාතේ ඇවිද පාර බද්දෙන් නිදහස් වීමට සිටින උදවියට 10 වැනිදා උදේම නිකවැරටියට පැමිණෙන හැටියට දැනුම් දී ගමට ආවා. ත : පුංචිරාළ\n\n10-03-22\n\nඋදේ නිකවැරටියට පැමිණ පාර බද්දෙන් නිදහස් වීමට සිටින අයවලුන්ට ලැයිස්තුව සාදා මහා දිසා හාමුදුරුවෝ ඉදිරියට පැමිණ එම රාජකාරිය ඉවර වුණායින් පසු සවස නිකවැරටියේ සිටියා.\n\n11-03-22\n\nඑසේම රාජකාරි සම්බන්ධව නිකවැරටියේ සිටියා\n\n14-03-22\n\nමොරගොල්ලේ තිස්බඹ පාරවල් බෙදා දුන්නා\n\n18-03-22\n\nදල්පොත ගමකට ගොස් මග පාරවල් හා තිස් බඹ පාරවල් ඉලි කරන්නට සියලුදෙනාට බෙදා දුන්නා\n\n24-03-22\n\nගමේ සිටලා පාර බද්ද අය කරා\n\n25-03-22\n\nඑසේම පාර බද්ද අය කළා\n\n26-03-22\n\nගමේ සිටලා පාර බද්ද අය කළා\n\n27-03-22\n\nඑසේම ගමේ සිටලා පාර බද්ද අය කළා\n\n22-03-22\n\nගමේ සිටගන ඇග බදු අය කළා\n\n31-03-22\n\nගමේ සිටලා ඇග බදු අය කළා\n\n01-04-22\n\nගමේ සිටගෙන ඇග බදු අයකළා\n\n04-04-22\n\nනොම්බර 51 දරන කුදරවාදියේ පළාතේ මිනිස්සු 92 කුගෙන් අය කළ පාර බදු මුදල රුපියල් 138 ක් නිකවැරටියෙන් තැපැල් කන්තෝරුවට භාර දී නොම්බර 09005 දරන මනිඕඩරය සහ බල්ලන් පස් දෙනකුගෙන් අය කළ මුදල රුපියල් 02 ශත 50 ක් තැපැල් කන්තෝරුවට භාරදී නොම්බර 09006 දරන මනිඕඩරය රැගෙන එම මනිඕඩර් දෙක මගේ රපොර්තු දෙකක් සමග කුරුණෑගල කච්චේරියට ලැබෙන ලෙස තැපැල් කර හවස ගමට ආවා.\n\n06-04-22\n\nමොන්නෑකුලමේ ඉස්කෝලයට ගොස් නඩු තිබීමට හිඟ ලැයිස්තු සාදා තිබෙනවද කියා ගුරුවරයාගෙන් අසා නැති නිසා ගමට ආවා.\n\n06-05-22\n\nඋතුමාණන් වහන්සේ මහවට යහපත් වීම ගැන තොරන් බැඳීමට මහවට ගියා\n\n27-06-22\n\nඋදේ බස් එකේ කුරුණෑගලට රැගෙන කච්චේරියට ගොස් ඇග බදු ගනම් පියවා කොමිස් ලබාගෙන සවස කුරුණෑගල සිටියා.\n\nමිනිසෙකුගේ සිරුරට (ඇගට) බදු මුදලක් අය කොට තවත් මිනිසෙකුට ඉන් කොමිස් මුදලක් ලබා දීම සුද්දාගේ නීච ක්‍රියාවක් බව පැවසිය යුතුමයි.\n\nවත්මනයේ රජයට තවත් බදු මුදල් ඇවසි නම් “සුද්දාගේ” ක්‍රමය භාවිත කළ හැකිය. එනම් ඇගටත් බල්ලන්ටත් බද්දක් පමණක් නොව බළලුන්ට, හරකුන්ට, කුකුළන්ටත් බදු පනවා මුදල් ඉපයීමය.\n\nමේ සිද්ධ වේගෙන යන හැටියට නම් එයද සිදු නොකරේවි යැයි විශ්වාස කළ නොහේ.\n\nටෙරන්ස් වනිගසිංහ",
       "URL": "https://divaina.lk/%e0%b6%91%e0%b6%af%e0%b7%8f-%e0%b7%83%e0%b7%94%e0%b6%af%e0%b7%8a%e0%b6%af%e0%b6%9c%e0%b7%9a-%e0%b6%b6%e0%b6%af%e0%b7%8a%e0%b6%af-%e0%b6%9c%e0%b7%84%e0%b6%b4%e0%b7%94-%e0%b7%84/",
       "Category": "visheshanga",
       "Parent URL": "https://divaina.lk/category/visheshanga//page/162/"
}