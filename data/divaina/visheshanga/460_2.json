{
       "Source": "divaina",
       "Timestamp": "December 15, 2021",
       "Headline": "අපේක්ෂිත විදේශ මුදල් ලැබී නැහැ ඉදිරි සති හතර බරපතල අර්බුදයක් අබියස",
       "News Content": "ශ‍්‍රී ලංකා මහ බැංකුවේ හිටපු නියෝජ්‍ය අධිපති ආචාර්ය ඩබ්ලිව්. ඒ. විජේවර්ධන\n\nවර්තමානයේ රට මුහුණ දී සිටින විදේශ විනිමය වාතාවරණය ගැන අපි ශ‍්‍රී ලංකා මහ බැංකුවේ හිටපු නියෝජ්‍ය අධිපති ආචාර්ය ඩබ්ලිව්. ඒ. විජේවර්ධන මහතා සමග සාකච්ඡා කළෙමු. පහතින් සටහන් වන්නේ ‘දිවයින’ට ඒ මහතා කළ විග‍්‍රහයයි.\n\nශ‍්‍රී ලංකාවේ විදේශ විනිමය සංචිතය මාසෙන් මාසයට ක‍්‍රම ක‍්‍රමයෙන් පහත වැටෙමින් තිබෙනවා.\n\nපසුගියදා මහ බැංකුව විසින් නිකුත් කරන ලද දත්තවලට අනුව, විදේශ විනිමය සංචිතය ඔක්තෝබර් අවසානයේ ඩොලර් බිලියන 2.3 සිට නොවැම්බර් අවසානයේ ඩොලර් බිලියන 1.6 දක්වා පහත වැටී තිබෙනවා. මින් රන් සංචිතය සහ ජාත්‍යන්තර මූල්‍ය අරමුදල සමඟ ඇති සංචිත තත්ත්වය අඩු කළ විට අපට ඉක්මනින් ලබාගත හැකි ද්‍රවශීල සංචිත ඩොලර් බිලියන 1.1 ක් දක්වා අඩු වෙලා. එය ප‍්‍රමාණවත් නෑ. දැන් නාහෙ උඩින් වතුර ගිහින් තියෙන්නේ. මෙය සති දෙකකට වඩා වැඩි අනාගත ආනයන සඳහා ගෙවීමට පමණයි ප‍්‍රමාණවත් වෙන්නේ. බොහෝ විට විදේශ සංචිත සංසන්දනය කරන්නේ අතීතයේ තියෙන ආනයනවලටයි. ඒක හරි යන්නේ නැහැ. 2022 දී අපේ ආනයන බිල අමෙරිකානු ඩොලර් මිලියන 22000 ක් පමණ වෙනවා. එයට සාපේක්ෂව විදේශ විනිමය පේ‍්‍රෂණ ගණනය කළ විට තත්ත්වය එයයි. තත්ත්වය මෙහෙම නරක වුවත් මේ අය බොහොම සතුටින් සිටින ස්වභාවයක් පේන්නේ.\n\nඅපට තිබෙන විදේශ ණය බර ආණ්ඩුව ගත් ණය පමණක් නෙවෙයි. රටක් ලෙස පෞද්ගලික අංශය විසින් ගත් ණය බරත් අපි නැවත ගෙවන්න ඕන. ඉදිරි මාස\n\n12 දී රජයේ විදේශ ණය බර අමෙරිකානු ඩොලර් මිලියන 4500 යි. ඒ නිසා පෞද්ගලික අංශය ගත් ණය බරත් රාජ්‍ය අංශයේ විදේශ ණයත් දෙකම එකතු වූ විට ඉදිරි වර්ෂයේ ඇමෙරිකානු ඩොලර් බිලියන 7.3 ක් විතර ගෙවන්න වෙනවා. ආණ්ඩුව ගත් මුළු විදේශ ණය ප‍්‍රමාණය ඇමෙරිකානු ඩොලර් බිලියන 34 යි. නමුත් පුද්ගලික අංශය අරන් තියෙනවා බිලියන 21 ක්. මේ අනුව රටේ මුළු විදේශ ණය ප‍්‍රමාණය ඇමෙරිකානු ඩොලර් බිලියන 55 ක් වෙනවා. මේ ගැන කව්රුත් කතා කරන්නේ නැහැ. මේ ප‍්‍රමාණය ජාතියක් ලෙස අපට පියවීමට සිදු වෙනවා.\n\nඅපට දැන් තියෙන විදේශ විනිමය සංචිතය අමෙරිකානු ඩොලර් බිලියන 1.1 යි. අපට ඊළඟ බැඳුම්කර මුදල මිලියන 500 ක් ගෙවන්න තියෙන්නේ 2022 ජනවාරි 18 දිනයි. එදා දක්වා තියෙන්නේ සති පහක පමණ කාලයක්. අපට තෙල් ගත් ඒවටත් එකතු වූ බිලියනයක් විතර මුදල් ගෙවන්න තියෙනවා. මාසෙකට අපට තෙල් වියදම යනවා මිලියන 350 ක් විතර. ඒ නිසා අපට ඉන්දියාවෙන් හෝ වෙනත් විශාල විදේශ මුදල් ප‍්‍රමාණයක් ලැබුණේ නැත්නම් ඒ මිලියන 500 අපට ගෙවා ගන්න බෑ.\n\nමුදල් ඇමැතිතුමා ඉන්දියාවට ගිහින් කළ දෙයින් වතුරින් උඩට අපේ නාහෙ ගෙනත් තියෙනවා. මේ නිසා අපි දෙගුණයක් වේගයෙන් දිවා රෑ වැඩ කරලා මේ ඉන්දියානු ණය පහසුකම ඉක්මනින් ලබාගන්න ඕන. නැත්නම් ඉදිරි සති හතර තුළ කොහොමද අපට අවශ්‍ය දේවල් සඳහා\n\nගෙවීම් කරන්නේ කියන ප‍්‍රශ්නය තිබෙනවා. සංචිත අඩු වීමට අමතරව අපට ප‍්‍රමාණවත් ලෙස විදේශ විනිමය පේ‍්‍රෂණ ලැබෙන්නේ නෑ. ඉදිරි මාසය තුළ විශාල ප‍්‍රමාණයේ විදේශ විනිමය ලැබීම් නැහැ. එවැනි තත්ත්වයක් තියෙද්දී ඉදිරි සති හතර තුළ අපට අවශ්‍ය අත්‍යවශ්‍ය ආහාර, ඛනිජ තෙල්, බෙහෙත් යනාදිය ගෙන්වා ගන්න බැරි වෙනවා. ඒ නිසා අපි වහාම ඉන්දියානු ණය පහසුකම ගන්න ඕන. නැත්නම් ඉදිරි සති හතර ගත කරන්නම බැහැ. එහෙම නැත්නම් ආහාරත් නෑ, බෙහෙත් නැහැ. ඛනිජ තෙලූත් නෑ. මේ තුනෙන් තමයි ලොකුම ප‍්‍රශ්නය තියෙන්නේ. ඛනිජ තෙල් නැත්නම් විදුලියත් නැහැ. කෝච්චි දුවන්න බැහැ. විදුලිය නැත්නම් කර්මාන්ත ශාලා දුවන්න බැහැ. රෝහල වැඩ කරන්න බැහැ. සූම් එකෙන් වැඩ කරන්නත් බැහැ.\n\nමෙයට පෙර 2007, 2008 දීත් මෙවැනිම ගැටලූවක් මතු වූ විට වර්තමාන මහ බැංකු අධිපති අජිත් නිවාඞ් කබ්රාල් මහතා එවකට සිටි අධිපති වශයෙන් විශාල මෙහෙයක් ඉටු කරලා ඒ වෙලාවේ විදේශ විනිමය අර්බුදයෙන් ශ‍්‍රී ලංකාව ගොඩ ගත්ත. ඒ වෙලාවේ අධිපතිතුමා කණ්ඩායම් කිහිපයක් යැව්වා අපේ ශ‍්‍රී ලංකාවේ විදෙස්ගත ප‍්‍රජාව හමු වෙලා, කරුණු පැහැදිලි කරලා එයාලගේ ඉතුරුම් ලංකාවට ගෙන්වා ගන්න. මම ගියා ඔස්ටේ‍්‍රලියාවටයි නවසීලන්තයටයි. ඒ සඳහා කේ. ඞී. රණසිංහ මහතාත් සහභාගී වුණා. අපි මෙල්බන්වල කතා කළා. කැන්බරාවල කතා කළා. සිඞ්නිවල කතා කළා. වෙලින්ටන්වල කතා කළා. එහෙත් ඒ මිනිස්සු අපට සල්ලි දුන්නේ නැහැ. ඒ වෙලාවේ අපේ ගැලවුම්කරු වුණේ ඉන්දියාව. අපි ඒ වෙලාවේ මූල්‍ය අරමුදලෙන් ඉල්ලූවා ඩොලර් බිලියන 2.6ක්. එය මුලින් අයිඑම්එෆ් එක අනුමත කරේ නැහැ. පසුව ඉන්දියාවේ මුදල් ඇමැති හිටියේ ප‍්‍රනාබ් මුකර්ජි. එයාට කබ්රාල් මහතා කතා කළා. එයා ප‍්‍රකාශයක් කළා අයිඑම්එෆ් එක මේක අනුමත නොකළොත් ඉන්දියාව ලංකාවට මුදල් දෙනවා කියලා. ඊට පසුව තමයි 2009 දී අපට අයිඑම්එෆ් එක පැකේජ් එකක් දුන්නේ. ඒ අවස්ථාවේ කරුණු දෙකක් බලපෑවා. ඒ වෙලාවේ යුද්ධය අන්තයටම ගිහින් තිබුණා. චීනයෙන් ආයුද දුන්නා. ඒවා මාස තුනේ ණයට දුන්නේ ලංකා බැංකුවට. ඒ වෙලාවේ ලංකාවේ හමුදාවට අවශ්‍ය ආයුධ ලංකා බැංකුව ණයවර ලිපි විවෘත කරලා ගෙන්වනවා. ලංකා බැංකුවට මහ බැංකුව දෙන්න ඕන විදේශ විනිමය. එහෙත් අපි ගාව විදේශ විනිමය තිබුණේ නෑ දෙන්න. ඒ වෙලාවේ මහ බැංකුව ජාත්‍යන්තර ස්වෛරී බැඳුම්කරය නිකුත් කළා. ඒ සඳහා අධිපති කබ්රාල් මහතා රැුස්වීම් 47 ක් කතා කළා. ඒවාට කිව්වේ ‘රෝඞ් ශෝ’ කියල. සිංගප්පූරුව, හොංකොං, ටෝකියෝ, ෆ්?න්ක්ෆර්ට්, ලන්ඩන්, නිව්යෝර්ක්, බොස්ටන්, ලොස්ඇන්ජලීස්වල කතා කළා. ඩොලර් මිලයන 500 ක් ගන්න. ඩයස්පෝරා එක කියනව දෙන්න එපා කියල. ඔවුන් ආයෝජකයො බය කරලා තිබුණ. ඒ වෙලාවේ කබ්රාල් අධිපතිතුමා ඒ ප‍්‍රශ්නයට දිරිමත්ව එඩිතරව මුහුණ දුන්නා. අපි ඩොලර් 500 ක් ගත්තට අන්තිමට අපි ඉල්ලපු වගේ පස් ගුණයක් විතර ආයෝජන යෝජනා අපට ඇවිත් තිබුණා.\n\nමහ බැංකුවේ ඍණ ශුද්ධ විදේශ වත්කම් තත්ත්වය මාසයකට පෙර ඩොලර් බිලියන 1.3 සිට ඩොලර් බිලියන 1.9 දක්වා ඉහළ ගොස් තිබෙනවා. බොහෝ දෙනෙක් කතා කරන්නේ දළ විදේශීය වත්කම් ගැන. එහෙත් මේ ශුද්ධ විදේශ වත්කම් ගැන කතා කරන්නේ නැහැ. ශුද්ධ විදේශ වත්කම් කියන්නේ මහ බැංකුවට තියන විදේශ වත්කම් සහ මහ බැංකුවට තිබෙන විදේශ වගකීම් අතර වෙනසටයි. එනම් මහ බැංකුව පිටට ණය වෙලා තියෙන ප‍්‍රමාණය වැඩියි මහ බැංකුවේ විදේශ වත්කම් ප‍්‍රමාණයට වැඩිය. 2021 අගෝස්තු මාසේ ඉදන් මෙය සිදු වෙන්න පටන් ගත්තා. මහ බැංකුවේ ශුද්ධ විදේශ වත්කම් මීට පෙරත් 1962 සිට 1976 දක්වා ඍණ වෙලා තිබුණ. එහෙම වූ විට විදේශිකයන් තුළ රට ගැන තියෙන විශ්වාසය නැති වෙලා යනවා. ඒ නිසා ඒ කාලේ තිබුණු ආණ්ඩු තුනටම සිදු වුණා දැඩි විනිමය පාලන, ආනයන පාලන සහ මිල පාලන ක‍්‍රම හඳුන්වා දෙන්න. ඒකනේ සිරිමාවෝ අගමැතිනියගේ කාලේ පෝලිම් යුගය කියල හඳුන්වන්නේ. භාණ්ඩ හිඟයක් ඇති වුණා. ලංකාවේ බැංකු විවෘත කළ ණයවර ලිපි භාර\n\nගැනීම ඒ කාලේ විශේෂයෙන්ම විදේශීය බැංකු ප‍්‍රතික්ෂේප කළා. ඒවා තුන්වන පාර්ශවයක් විසින් තහවුරු කිරීම අවශ්‍ය වුණා. අද වෙලා තියෙන්නෙත් එහෙමයි. ඒ 1962 සිට 1976 දක්වා වූ දේ අද සිදු වෙමින් පවතිනවා. අද අපට විනිමය පාලනය, ආනයන පාලනය තියෙනවා. මිල පාලනය තිබිල අයි වුණා. කබ්රාල් මහතා අධිපති වූ පසු ඒවා අයින් වුණා. ණයවර විවෘත කරගන්න බැරි නිසා අද අපට බඩු ගෙන්වා ගන්න බැරි වෙලා තියෙනවා. 1977 න් පසු 1989 ශුද්ධ විදේශ වත්කම් ඍණ වුණා. ඒ වෙලාවෙත් අයිඑම්එෆ් එකට ගියා. ඊට පසුව ප‍්‍රථම වතාවට තමයි මේ දෙය 2021 අගෝස්තු සිට සිදු වෙමින් පවතින්නේ.\n\nඅගෝස්තු මාසේ අමෙරිකානු ඩොලර් මිලියන 400 ක් සහ එය සැප්තැම්බර් මාසේ දී ඇමෙරිකානු ඩොලර් මිලියන 1250 ක් දක්වා ඍණ තත්ත්වයට පත් වුණා. දැන් නොවැම්බර් මාසේ මේක ඇමෙරිකානු ඩොලර් මිලියන 1900 ට වැඩි වෙලා. එතකොට දෙසැම්බර් මාසේදි මහ බැංකුවට විදේශ විනිමය ආවෙම නැත්නම් ඍණ ශුද්ධ විදේශ වත්කම් ප‍්‍රමාණය මිලියන 1900 හෝ ඊට වැඩි ප‍්‍රමාණයක් බවට පත් වෙනවා. මේ කරුණු දෙකම රටේ බංකොලොත්භාවය පිළිබඳ දර්ශක දෙකක්.\n\nදැනට විදේශ සංචිතවලට ඇතුළත් කර නැති චීන විදේශ මුදල් හුවමාරු පහසුකමක් තියෙනවා. එය ලැබෙන්නේ යුවාන් වලින්. යුවාන් මුදල අතිප‍්‍රමාණය වූ නිසා එහි ඩොලර් අගය අමෙරිකානු ඩොලර් මිලියන 1600 ක් විතර වෙනවා. මේක ණය පියවන්න යොදා ගන්න බැහැ. මේකෙන් කරන්න පුළුවන් එකම දේ චීනයෙන් අපට බඩු ගෙන්වා ගැනීමයි. අත්‍යවශ්‍ය භාණ්ඩ වගේම ඛනිජ තෙල් වුණත් චීනයෙන් ගන්න පුළුවන්. එහෙත් අපේ එක මාසයක ආනයන වියදම යනවා අමෙරිකානු ඩොලර් මිලියන 1800 ක් විතර. ඒ නිසා ඒ චීන අරමුදල් පහසුකම අපේ ආනයන පරිමාවේ විශාලත්වය අනුව එක මාසයක ආනයන වියදම පියවගන්නවත් ප‍්‍රමාණවත් වෙන්නේ නැහැ. මේ යුවාන් මුදල් ඩොලර්වලට මාරු කරගන්නත් අපහසුයි. යුවාන් කව්රුවත් ගන්න කැමති නෑ. ඒ නිසා එම මුදල්වලින් චීනයෙන් අපට බඩු ගෙන්වා ගන්න පුළුවන්. එහෙන් භාණ්ඩ ගන්න ගියහම අර පොහොරවලට මතු වූ ප‍්‍රශ්නය වගේම ප‍්‍රශ්න ඇති වෙන්න පුළුවන්.\n\nඅපි ජාත්‍යන්තර මූල්‍ය අරමුදලට යන්න අද අයදුම්පතක් ඉදිරිපත් කළොත් මාස හයක විතර කාලයක් ගත වෙනවා ඔවුන්ට එය අනුමත කරලා දෙන්න. ඒ නිසා දැන් මූල්‍ය අරමුදලට ගියත් ඔවුන්ගෙන් මූල්‍ය පහසුකමක් ලැබෙන්නේ ලබන වසරේ (2022) මැද විතර. එහෙත් දැන් තියෙන දරුණු විදේශ විනිමය තත්ත්වය දිහා බලන විට දැන් තියෙන ප‍්‍රශ්නය තමයි අපි ඉදිරි සති හතර කොහොමද ගෙවා ගන්නේ කියන එක. ඒකයි මූල්‍ය අරමුදලට යන්න ප‍්‍රමාද වැඩියි කියල කියන්නේ. දැන් තියන ප‍්‍රශ්නය මාස හයක් කල් දාන්න බෑ. ඒ නිසා තමයි අපි කියන්නේ ඉන්දියාවෙන් ලැබීමට නියමිත මේ මුදල එය ලැබෙනවානම් දිවා රෑ වැඩ කරලා වහාම එය ගන්න ඕන කියල.\n\nබැසිල් රාජපක්ෂ මුදල් ඇමැතිවරයාගේ ඉන්දියානු සංචාරයෙන් පසු ලංකාවේ ආණ්ඩුව හෝ ඉන්දියානු ආණ්ඩුව හෝ කිසිම මාධ්‍ය ප‍්‍රකාශයක් කළේ නැහැ. නමුත් ඉන්දියාවේ ශ‍්‍රී ලංකා මහ කොමසාරිස් කාර්යාලය ප‍්‍රකාශයක් නිකුත් කරා. එහි කරුණු හතරක් තියෙනවා. එහි පළමු එක ඉන්දියාව අපට ණය මුදලක් දෙනවා බෙහෙත් වර්ග ආහාර සහ අත්‍යවශ්‍ය ආනයන ලංකාවට ගේන්න. දෙවෙනි එක පිරිපහදු කළ ඛනිජ තෙල් ගෙන්න තව ණය මුදලක් දෙනවා. ඒකටම ඈඳල තියෙනවා ත‍්‍රිකුණාමලයේ තියෙන තෙල් ටැංකි නවීකරණය කරන්න දෙගොල්ල එකඟ වෙනවා කියල. මේ තෙල් ටැංකි 98 ක් තියෙනවා. ඉන් දෙකක් භාවිත කරන්න බෑ. තව හතරක් එල්අයි ඕසී එක භාවිත කරනවා. එවිට තව ටැංකි 92 ක් තියෙනවා. ඒවා නවීකරණය කරලා ඉන්දියාවට අපට කුළියට දෙන්න පුළුවන්. ඒකෙනුත් හැම වසරේම ආදායමක් ගන්න පුළුවන් නොකඩවා. ඒකත් හොඳ දෙයක්.\n\nමහ බැංකුව පසුගිය ඔක්තෝබර් 01 වැනිදා, සය මාසික ප‍්‍රතිපත්තිය ඉදිරිපත් කරලා දැන් සති දහයක් විතර ගත වෙලා තියෙන්නේ. දෙසැම්බර් 31 වැනිදාට තව සති දෙකයි තියෙන්නේ. ඒ සති දහය තුළ ඒ කියන ලැබීම් ලැබිල නැහැ. ඉන් දළ වශයෙන් බිලියන 10.8 ක් පමණ අපේක්ෂා කළා. ඒ සමගම අපට ඇමෙරිකානු ඩොලර් මිලියන 1700 ක විතර ආනයන වියදමක් තියෙනවා. ඒ මාස තුනට මිලියන 5000 ක විතර ආනයන වියදමක් යනවා. තව මිලියන 1000 ක් විතර ඕන වෙනවා වෙනත් දේවල්වලට එවිට මිලියන 6000 ගියහම අපට තව තියෙන්නේ ශුද්ධ වශයෙන් බිලියන හතරකුත් ගණනයි. ඔක්තෝබර් තිබුණ සංචිත ප‍්‍රමාණයට මේ ගාන එකතු වූ විට අඩු ගානේ මිලියන 7000 ක් වත් වෙන්න ඕන අද තිබිය යුතු සංචිත ප‍්‍රමාණය. එහෙත් අද තියෙන විදේශ විනිමය සංචිත ප‍්‍රමාණය මිලියන 1100ට අඩු වෙලා තියෙනවා. ඒ නිසා අපේක්ෂිත පරිදි විනිමය ලැබිල නැහැ. අධිපති කබ්රාල් මහතා එයාගේ සය මාසික සැලැස්මේ කියල තියෙනවා එය ගතික සැලැස්මක් කියල. අවශ්‍ය පරිදි වෙනස්කම් කරනවා කියල තියෙනවා. එතුමාට මෙහි සුදුසු වෙනස්කම් කිරීමට අපහසුවක් නැහැ. ඒ නිසා එහි ඉලක්ක නැවත වරක සකස් කරල එය යථාවත් කරගත හැකියි.\n\nශ්‍යාම් නුවන් ගනේවත්ත[email protected]",
       "URL": "https://divaina.lk/%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b7%92%e0%b6%ad-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%bd%e0%b7%90%e0%b6%b6/",
       "Category": "visheshanga",
       "Parent URL": "https://divaina.lk/category/visheshanga//page/460/"
}