{
       "Source": "divaina",
       "Timestamp": "June 18, 2023",
       "Headline": "ශ්‍රී ලංකාවේ සර්පයින් සවිස්තරාත්මකම ග්‍රන්ථයට පර්යේෂකයින් තිදෙනෙක් දායක වෙයි",
       "News Content": "(ශ්‍රී ලංකාවේ සර්පයින් පිළිබඳව සම්පාදනය කරන ලද දෙවැනි සිංහල සවිස්තරාත්මක පර්යේෂණ ග්‍රන්ථය “ශ්‍රී ලංකාවේ සර්පයින්” (දෙවැනි සංස්කරණය) නමින් එළැඹෙන (ජුනි) 24 වැනිදා පස්වරුවේ කොළඹ 7 ලක්ෂ්මන් කදිර්ගාමර් මධ්‍යස්ථානයේදී එළිදැක්වේ. මේ ලිපිය ඒ නිමිත්තෙනි.)\n\nශ්‍රී ලංකාවේ සර්පයින් පිළිබඳව සම්පාදනය කරන ලද ප්‍රථම පර්යේෂණ සිංහල ග්‍රන්ථය නිකුත් වන්නේ 2006 වසරේදීය. ඒ ප්‍රවීණ උරග විද්‍යාඥ රුචිර සෝමවීර මහතාගේ සම්පාදනයක් ලෙසිනි. “ශ්‍රී ලංකාවේ සර්පයින්” නමින් නම් කරන ලද මෙම ග්‍රන්ථය මගින් ශ්‍රී ලංකාවට අවේණික සර්පයින් විශේෂ 45 ක් ඇතුළුව ශ්‍රී ලංකාවේ දිවි ගෙවන සර්ප විශේෂ 98 ක් පිළිබඳව ඡායාරූප සහිත විවරණයක් ඇතුළත් කර තිබූ අතර, එම ග්‍රන්ථය සර්පයින් පිළිබඳව හදාරන ආධුනික සර්පවේදීන්ට, සර්පයින් හඳුනාගැනීමට උනන්දු අයවළුන්ට අගනා ක්ෂේත්‍ර අත්පොතක් ලෙසද වැදගත් විය. සැබවින්ම, මේ දක්වා ශ්‍රී ලංකාවේ සර්පයින් පිළිබඳව හදාරන හා සර්පයින් හඳුනාගැනීම සඳහා කටයුතු කරන අයවළුන් සඳහා ඇති හොඳම අත්පොත වන්නේ “ශ්‍රී ලංකාවේ සර්පයින්” නමැති රුචිර සෝමවීර මහතාගේ එම ග්‍රන්ථයයි.\n\nනමුත්, 2006 වසරෙන් පසු ශ්‍රී ලංකාවේ දිවිගෙවන සර්පයින්ගේ සංඛ්‍යාව හා සර්පයින්ගේ වර්ගීකරණ හා නාමකරණ මේ වනවිට යම් සැලකිය යුතු සංශෝධනයන්ට ලක්ව ඇතිවාක් මෙන්ම, ඊට නවීණ තාක්ෂණය භාවිතයෙන් ඉතා සියුම් ලෙස ගන්නා ලද ඡායාරූප එකතුවකින් හා ප්‍රවේණික තොරතුරු, රූපවිද්‍යාත්මක තොරතුරු, සර්ප විෂ පිළිබඳ නව හඳුනාගැනීම් යනාදී තොරතුරු රැසක් යාවත්කාලීන වී ඇත.\n\nඑබැවින් “ශ්‍රී ලංකාවේ සර්පයින්” පිළිබඳ නව ග්‍රන්ථයක අවශ්‍යතාව ක්‍රමයෙන් වර්ධනය වී මේ මොහොත වන විට ඒ සඳහා සුදුසුම පසුබිම නිර්මාණය වී ඇති කාලය පැමිණ ඇත. මේ විභවය තේරුම් ගත් තරුණ සත්ත්වවේදීන් තිදෙනෙකු එනම්, සර්පයින් පිළිබඳ අධ්‍යයනයේ යෙදෙන යාවත්කාලීන පර්යේෂකයින් තිදෙනකු විසින් මේ අනුව “ශ්‍රී ලංකාවේ සර්පයින්” පිළිබඳ නව සංස්කරණයක් එළි දක්වන්නට අදාළ කටයුතු මේ මොහොත වන විට සූදානම් කර ඇත. ඒ වසර ගණනාවක් තිස්සේ ඔවුන් විසින් සිදුකරන ලද හා තවමත් සිදුකරමින් පවතින අඛණ්ඩ පර්යේෂණයන්හි ප්‍රතිඵල ද සමගිනි.\n\nමෙම තරුණ පර්යේෂකයින් තිදෙනා වන්නේ මීට පෙර “ශ්‍රී ලංකාවේ සර්පයින්” පිළිබඳව ග්‍රන්ථය සම්පාදනය කරන ලද රුචිර සෝමවීර මහතා සමග සනෝජ් විජයසේකර සහ සංජය බණ්ඩාර ය. රුචිර සෝමවීර මහතා මේ වනවිට අදාළ පර්යේෂණ ක්ෂේත්‍රයෙන් ආචාර්ය උපාධිය ද හිමිකරගෙන සිටින අතර ඔස්ට්‍රේලියාවේ සත්ත්ව පර්යේෂණ ආයතනයක පර්යේෂකයකු ලෙස සේවය කරන අතර, ලොව පිහිටි මහාද්වීප කිහිපයකම එකවර තම පර්යේෂණ සිදුකරමින් සත්ත්ව (උරග) ලෝකයට මහත් සේවාවක් සිදුකරන විද්වතෙකි.\n\nඑසේ කටයුතු කරන අතරතුර ඔහු උරගයින් පිළිබඳව ලෝක ප්‍රකට නැෂනල් ජියෝග්‍රෆික් වැනි නාලිකාවල ද වැඩසටහන් ඉදිරිපත් කරන්නෙකු ලෙස කටයුතු කරයි. විශේෂයෙන්ම කිඹුලන් ඇතුළු සිව්පා උරගයින් හා සර්පයින් පිළිබඳව කටයුතු කරන ජාත්‍යන්තර තලයේ විද්වතකු වන ආචාර්ය රුචිර සෝමවීර මේ සියලු කටයුතු මැද තරුණ පර්යේෂකයින් දෙදෙනකු වන සනෝජ් විජයසේකර සහ සංජය බණ්ඩාර සමග එකතුවී මෙවර “ශ්‍රී ලංකාවේ සර්පයින්” ග්‍රන්ථය සම්පාදනය කරන්නේ මෙතෙක් සර්පයින් පිළිබඳව හා වෙනත් ඕනෑම සත්ත්ව කාණ්ඩයක් වෙනුවෙන් සිංහලෙන් ලියන ලද සවිස්තරාත්මක ග්‍රන්ථය ලෙස මෙම පොත මුද්‍රණ ද්වාරයෙන් එළිදක්වමිනි.\n\nමේ අනුව, වර්තමානයේ ශ්‍රීලංකාවේ වාර්තා වන ස ර්ප විශේෂ 108 සඳහා වෙන වෙනම, විස්තරාත්මක සටහන් ඇතුළත් කරමින් හා නව සර්ප විශේෂ 10 ක් මෙම ග්‍රන්ථය මගින් හඳුන්වා දේ. එසේම ඡායාරූප 480 කට අධික ප්‍රමාණයක් යොදාගෙන හඳුනාගැනීමේ ලක්ෂණ වර්ණ විචලනයන්ද මෙහිදී පෙන්වාදී ඇත. ගණයක් තුළ ඇති විශේෂ වෙන වෙනම හඳුනා ගැනීමට වර්ණ ඡායාරූප සහ සටහන් සහිත සූචියන්, එකිනෙකට සමාන සර්පයින් හඳුනාගැනීම සඳහා වර්ණරූප සහිත පරිච්ඡේදයක්, පරිසර විද්‍යාව, ඉතිහාසය, සංරක්ෂණ ඇතුළු විවිධ කරුණු හඳුන්වාදෙන පිටු 50 කට අධික සටහන් හා සර්ප විෂ පිළිබඳව මහාචාර්ය අංජන සිල්වා, සර්පයින්ගේ වංශ ප්‍රවේණිය (phylogenetics) පිළිබඳව ආචාර්ය කනිෂ්ක උකුවෙල, සහ සර්පයින්ගේ ශාරීරික ලක්ෂණ පිළිබඳව ආචාර්ය තසුන් අමරසිංහ යන සත්ත්වවේදීන් විසින් විස්තර කරන, අදාළ විෂය ක්ෂේත්‍රයන් තුළ ප්‍රවීණයින් විසින් ලියන ලද පරිච්ඡේද 5 ක් ද මෙහි ඇතුළත් කර තිබීම නිසා මෙම ග්‍රන්ථය සර්පයින් පිළිබඳව අංග සම්පූර්ණ ග්‍රන්ථයක් වන බව ආචාර්ය රුචිර සෝමවීර ඔස්ට්‍රේලියාවේ සිට දුරකථනයෙන් අප හා සම්බන්ධ වෙමින් පැවසීය.\n\n“මෙම ග්‍රන්ථය සමූහ ප්‍රයත්නයක්. අපි තුන්දෙනෙක් සම කතුවරුන් ලෙස මීට එකතු වුණා වගේම, තවත් ප්‍රවීණයින් කිහිපදෙනෙක්ම විශේෂඥ දැනුම ලබාදීමෙන් මීට දායක වුණා. කවර නිර්මාණයෙන් කසුන් බෙනරගම දායකත්වය ලබාදුන්නා. පොත මුද්‍රණය කළේ කොළඹ. රටේ ආර්ථික තත්ත්වය මත අප ඇස්තමේන්තු කළ වියදමට වඩා දෙගුණයක් පොත මුද්‍රණයට වැය වුණා. නමුත් මෙය කළ යුත්තක්. අපෙන් රටට විය යුතු යුතුකමක් ඉටුකිරීමක් ලෙස මෙය හැඳින්විය හැකියි.” රුචිර කියයි. පොතේ සාමාන්‍ය මිල රුපියල් 6200ක් වේ. පොත් ගණන සීමිත බැවින් පෙර ඇණවුම් කර පොතක් වෙන්කර ගන්නා ලෙස මෙම ග්‍රන්ථයට උනන්දු අයවලුන් සඳහා ඔහු මතක් කිරීමක් කරයි. මිලදී ගැනීම් ග්‍රන්ථය දොරට වඩින මේ මස 24 වැනිදා සවස 5 ට කොළඹ 7 ලක්ෂ්මන් කදීර්ගාමර් මධ්‍යස්ථානයේදී පැවැත්වෙන කෙටි උත්සවයේදී සිදුකළ හැකි බවද ශ්‍රී ලංකාවේදී හා ඔස්ට්‍රේලියාවේදී කතුවරුන්ගෙන් මිලදී ගත හැකි බවද කතුවරු පවසති.\n\nඑසේම, මෙම අගනා ග්‍රන්ථයෙන් පොත් 200 ක් පාසල් පුස්තකාල 200 කට පිරිනැමීමට මෙහිදී කටයුතු යොදා ඇති බවද කතුවරු කියා සිටිති.\n\nජගත් කණහැරආරච්චි",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%83%e0%b6%bb%e0%b7%8a%e0%b6%b4%e0%b6%ba%e0%b7%92%e0%b6%b1%e0%b7%8a-%e0%b7%83%e0%b7%80/",
       "Category": "visheshanga",
       "Parent URL": "https://divaina.lk/category/visheshanga//page/78/"
}