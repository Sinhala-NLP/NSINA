{
       "Source": "divaina",
       "Timestamp": "April 30, 2023",
       "Headline": "බක්,වෙසක්: ඇයි මෙහෙම උණුසුමක් !",
       "News Content": "දැඩි උෂ්ණත්වයත් සමඟ පවතින අපහසු අසහනකාරී තත්ත්වය පිළිබඳ දිවයින පුරාම මේ දිනවල වාර්තා වෙමින් පවතී. ඒ පිළිබඳව විද්‍යාත්මක කරුණු ද සහිතව සරලව විමසා බලමු. නිරෝගී මිනිස් සිරුරේ උෂ්ණත්වය සෙල්සියස් අංශක 36.1 (36.1 0ක්‍) සිට සෙල්සියස් අංශක 37.2 (37.2 0ක්‍) අතර වෙනස් වන බව සාමාන්‍ය පිළිගැනීමයි. සූර්ය ශක්තිය මෙන්ම පොළොවෙන් පිටවන තාප තරංග ආදියද හේතුවෙන් ඔබ ජීවත්වන පරිසරයේ වායුගෝලයේ යම් උෂ්ණත්වයක් පවතී. මෙම වායුගෝලීය උෂ්ණත්වය අපට සාමාන්‍ය පරිදි සංවේදනය වේ.\n\nනමුත් සිරුර වෙහෙසෙන ක්‍රියාවකදී නිපදවෙන තාපය හේතුවෙන් ශරීර උෂ්ණත්වය ඉහළ යන නමුත් ස්වභාවිකව එම වැඩිවීම යාමනය හෙවත් පාලනය කිරීමට මිනිස් සිරුර හැඩ ගැසී ඇත. දාඩිය දැමීම එම ක්‍රියාවලිය යි. ඩා දිය වාෂ්ප කිරීම සඳහා සිරුර තුළ නිපදවන අමතර තාපය භාවිත වන බැවින් සිරුර තුළ උෂ්ණත්වය වැඩිවීම පාලනය වේ.\n\nසාගර, ගංගා, ඇළ, දොළ ආදියෙන් ජලය වාෂ්ප වන අතර වායුගෝලයේ පවතින මෙම ජල වාෂ්ප ප්‍රමාණය සාපේක්ෂ ආර්ද්‍රතාව ලෙස හැඳින්වේ. එය ප්‍රතිශතයක් ලෙස සංඛ්‍යාත්මකව දක්වයි. වාතයේ ජලවාෂ්ප ප්‍රමාණය වැඩි වන විට සාපේක්ෂ ආර්ද්‍රතාව ද වැඩිවේ.\n\nවායුගෝලීය උෂ්ණත්වය මිනිස් සිරුරට දැනෙන ආකාරය වෙනස් කිරීමේ හැකියාවක් වායුගෝලයේ පවතින ජල වාෂ්පවලට ඇත. උදාහරණයක් ලෙස වායුගෝලීය උෂ්ණත්වය සෙල්සියස් අංශක තිස් දෙකක් (32 0ක්‍) ලෙස පවතින විට වායුගෝලයේ සාපේක්ෂ ආර්ද්‍රතාවය සියයට හැත්තෑවක් (70%) පමණ නම් සාමාන්‍ය සෙල්සියස් අංශක 32 (32 0ක්‍) ක උෂ්ණත්වයම සිරුරට සංවේදනය වේ. නමුත් මෙම උෂ්ණත්වයේදීම ආර්ද්‍රතාව සියයට අසූවක් (80%) පමණ වන විට වායුගෝලීය උෂ්ණත්වය සෙල්සියස් අංශක තිස් (32 0ක්‍) දෙකක් වුවද මිනිස් සිරුරට දැනෙන උෂ්ණත්වය සෙල්සියස් අංශක තිස් නවයක් හතළිහක් (39 0ක්‍ හෝ 40 0ක්‍) පමණ වේ. මෙම කාලසීමාවේදී ශ්‍රී ලාංකේය ජනතාව විසින් අත්විඳිමින් සිටින්නේ මෙම තත්ත්වයයි. මීට අමතරව මෙම කාලසීමාවේදී ලංකාව තුළ උෂ්ණත්වය ද සැලකිය යුතු ඉහළ අගයන් වාර්තා වී ඇති අතර මේ වන තෙක් දිවයිනේ වාර්තා වූ ඉහළම උෂ්ණත්ව කිහිපයක් පහත වගුවේ දැක්වේ. (කාලගුණ විද්‍යා දෙපාර්තමේන්තුවේ දත්ත ඇසුරිනි)\n\nමෙය තවදුරටත් විද්‍යාත්මකව පැහැදිලි කරමු. ශ්‍රී ලංකාව සමකය ආසන්න දූපතක් වන අතර ඉහළ සූර්යාලෝකයක් ලැබේ. එසේම අප්‍රේල් මස ශ්‍රී ලංකාව ආශ්‍රිත අක්ෂාංශවලට සූර්යයා මුදුන් වීම ද මැයි මස මුල් සති දෙකේදී පමණ එහි බලපෑම යම් තරමකට පැවතීම ද සිදුවේ. මේ නිසා ජලාශවලින් ජලය වාෂ්ප වීමේ ක්‍රියාවලිය වැඩි වන නිසා වාතයේ සාපේක්ෂ ආර්ද්‍රතාවය ද වැඩිය. එවිට ඉහතින් සඳහන් කළ පරිදි අඩු වායුගෝලීය උෂ්ණත්වයක් වුවද මිනිස් සිරුරට ඊට වඩා වැඩි උෂ්ණත්වයක් ලෙස දැනීමට පටන් ගනී. අප්‍රේල් සහ මැයි යන කාල සීමාවල ලංකාව ආශ්‍රිතව ජලය වාෂ්ප වීම වැඩි නිසා වායුගෝලයේ සාපේක්ෂ ආර්ද්‍රතාව සියයට 90 (90%) වැනි ඉහළ අගයන් වල පවතී. එවිට මිනිස් සිරුරට දැනෙන උෂ්ණත්වය ඉතා ඉහළ අගයක් බවට පත් විය හැක. අමතරව වායුගෝලයේ ජල වාෂ්ප වැඩි බැවින් සිරුරෙහි ඇතිවන ඩා දිය වූ වාෂ්ප වීමේ ක්‍රියාවලිය අඩු වන නිසා සිරුර තුළ නිපදවෙන අමතර තාපය සිරුරෙන් ඉවත් වීමක් සිදුනොවේ. එසේම ඩා දිය ද්‍රව ලෙස සම මතුපිටින් ගලායෑම ද සිදුවේ. අපහසු අසහනකාරී තත්ත්වයක් ඇති වන්නේ මේ කරුණු හේතුවෙනි.\n\nමෙම සංසිද්ධිය පිළිබඳව විද්‍යාත්මක විවරණයක් කිරීම සඳහා විද්‍යාඥයන් විසින් තාප දර්ශකය (Heat Index) නම් රාශියක් අර්ථ දක්වා ඇත. තාප දර්ශකය උෂ්ණත්වයක් ලෙස දැක්වුවද එය සාමාන්‍ය වායුගෝලීය උෂ්ණත්වය නොවේ. සාමාන්‍ය වායුගෝලීය උෂ්ණත්වය සහ වාතයේ සාපේක්ෂතාව යන රාශීන් දෙක ගණිතමය සංකලනය කර එමඟින් මිනිස් සිරුරට දැනෙන උෂ්ණත්වය ගණනය කර එය තාප දර්ශකය ලෙස හඳුන්වයි.\n\nවාතයේ සාපේක්ෂ ආර්ද්‍රතාවය ඉහළ යන විට එම තාප දර්ශකය ද ඉහළ අගයක් වන අතර ඉන් අදහස් වන්නේ සිරුරට දැනෙන සංවේදනය ඉතා අපහසු අසහනකාරී තත්ත්වයක් දක්වා වර්ධනය වන බවයි. තාප දර්ශකය ස්ථානයෙන් ස්ථානයට වෙනස් වන අතර දවසේ සලකනු ලබන කාල සීමාව අනුවද වෙනස් වේ.\n\nතාප දර්ශකය ඉහළ අගයක් වීම මිනිසා ඇතුළු සතුන්ට මෙන්ම ශාකවලට ද අහිතකර බලපෑම් ඇති කරයි. (සටහන අන්තර්ජාලයෙනි).\n\n27-38සාමාන්‍ය\n\n39-45අවධානය යොමු කළ යුතු (යම් අවදානමක් ඇත)\n\n46-52වැඩි අවධානයක් යොමු කළ යුතු(ඉහළ අවදානමක් ඇත)\n\n52 ට වැඩිඉතා ඉහළ අවදානම් (අනතුරුදායක)\n\nතාප දර්ශකය ඉහළ මෙම කාලසීමාවේදී අපගේ සෞඛ්‍ය ආරක්ෂාව පිළිබඳව ඉතා දැඩි අවධානයක් යොමු කළ යුතුය. එහිදී පහත කරුණු ඉතාමත්ම වැදගත් වේ.\n\nකුඩා ළමුන් වැඩිහිටියන් සහ ආබාධිත අය පිළිබඳව ඉහළ අවධානයක් මෙම කාලයේ දී යොමු කළ යුතුය. ඔවුන්ට හැකිතාක් ජලය පානය කිරීමට සැලැස්විය යුතුයි.\n\nඑළිමහනේ වැඩකරන ජනතාව වැඩ කරන අතරතුර කෙටි විවේක කාලයක් ලබා ගත යුතුය. විශේෂයෙන්ම ජලය හෝ වෙනත් සුදුසු බීම වර්ගයක් සාමාන්‍ය දිනකට වඩා වැඩිපුර භාවිත කිරීම වඩාත් සුදුසුයි\n\nහිරු එළියට නිරාවරණය නොවන සේ එළිමහනේ වැඩ කටයුතු කළ යුතුයි.\n\nඑළිමහනේ වැඩ කරන විට ලා පැහැති සුදුසු ඇඳුමක් ඇඳීම මෙන්ම තොප්පියක් පැළඳීම ද ආරක්ෂාකාරී පියවරකි.\n\nහැකිනම් උදෑසන 11.00 සහ සවස 3.00 අතරතුරදී එළිමහනේ වැඩ කිරීම අවම කළ යුතුයි\n\nමද්‍යසාර මෙන්ම තේ කෝපි වැනි උණුසුම් පාන වර්ග භාවිත කිරීමද ඉතා අහිතකරය.\n\nනිවෙස් තුළ උෂ්ණත්වය වැඩිවන පරිදි උදුන් ආදිය ක්‍රියාත්මක කිරීම අඩු කළ යුතුයි.\n\nනිවස තුළ සිටියදී වඩාත්ම සිසිල් ස්ථානයක් තෝරා ගත යුතුයි. විශේෂයෙන් රාත්‍රී කාලයේදී නිවසේ සිසිල්ම ස්ථානයක සිටින්න.\n\nදිවා කාලයේදී එළිමහනේ ඇවිදීම හැකිතාක් අඩු කරන්න.\n\nසිරුර වෙහෙසන ක්‍රියාවලි හැකිතාක් අඩු කළ යුතු අතර අවශ්‍යම නම් උදෑසන 4.00 සිට 7.00 දක්වා උණුසුම අඩු කාල සීමාව භාවිත කරන්න\n\nමෙම කාල සීමාවේ දී ඔබට අලස දුර්වල සහ අකර්මණ්‍ය ගතියක් සමග පිපාසය හෝ හිස කැක්කුම ඇති වේ නම් සෞඛ්‍ය අංශ උපදෙස් දී ඇති පරිදි වහාම වඩා සිසිල් ස්ථානයකට යා යුතු අතර ජලය පානය කිරීම මගින් සිරුරේ ජල ප්‍රමාණය වැඩි කරගත යුතුය.\n\nමෙම තත්ත්වය හේතුවෙන් යම් අපහසුතාවක් ඇති වූ අයෙකු සිටීනම් ඔහු හෝ ඇය සිසිල් වූ ස්ථානයකට ගෙන ගොස් ඇඳක හෝ බිම දිගාකර සුදුසු පරිදි ඇඳුම් ඉවත් කිරීමෙන් පහසුකම් සැලසිය යුතු අතර අවශ්‍යතාව අනුව සෞඛ්‍ය උපදෙස් ලබාගැනීමට යොමුකළ යුතුය.\n\nකාලගුණ විද්‍යාඥචමින්ද ද සිල්වා",
       "URL": "https://divaina.lk/%e0%b6%b6%e0%b6%9a%e0%b7%8a%e0%b7%80%e0%b7%99%e0%b7%83%e0%b6%9a%e0%b7%8a-%e0%b6%87%e0%b6%ba%e0%b7%92-%e0%b6%b8%e0%b7%99%e0%b7%84%e0%b7%99%e0%b6%b8-%e0%b6%8b%e0%b6%ab%e0%b7%94%e0%b7%83%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/112/"
}