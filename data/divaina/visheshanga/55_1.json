{
       "Source": "divaina",
       "Timestamp": "July 26, 2023",
       "Headline": "13 වැනි සංශෝධන කොක්ක සහ ඊළාම්වාදී බොක්ක!",
       "News Content": "ආණ්ඩුවේත් – ආණ්ඩුවේ සෞඛ්‍ය ඇමති කෙහෙළිය රඹුක්වැල්ල ප්‍රමුඛ සෞඛ්‍ය බලධාරීන්ටත් එරෙහිව නැඟෙන විරෝධතා මැඬලීමට මෙන්ම එම සේවාවන් විධිමත් කිරීමට අවශ්‍ය සාධනීය සැලසුම් අඩංගු යෝජනාවලියක් මෙතෙක් ඉදිරිපත්ව නැත. එහෙත් සෞඛ්‍ය බලධාරීන් විසින් මේ සියලු බිඳවැටීම් අකාර්යක්ෂම සිදුවීම් මහජනයාට දැනගැනීමට තිබෙන මාර්ග අවහිර කිරීමට ගන්නා ලද මූග්ධ තීන්දුව නම් ප්‍රකාශයට පත්ව තිබේ. ඒ අනුව ඇතුළේ කිසිවක් පිටතට දීම තහනම්ය. එය මරණයකට සීමා වූවක්ද නොඑසේ නම් ඊටත් එහාට ඇදී යන මර්දන අවිය ලෙළවීමක් ද යන්නත් අපට දැකබලා ගත හැකිය. කුමක් වුවත් මේ ලියන මොහොත වනවිට එම තහනම් ඉවත් කරන ලෙස සංදේශයක් ද ඉදිරිපත් කර තිබුණි. මේ ආණ්ඩුව සිය නොහැකියාවක් පමණක් නොව දේශපාලන උවමනාවන් සඳහා ද කිසිදු පසුබෑමකින් හා විලියකින් ද තොරව භාවිත කරනු ලබන නිත්‍ය උපකරණය හෙවත් කෝකටත් තෛලය වී තිබෙන්නේ ද මර්දනය බව ප්‍රකට රහසකි. ජනතා ප්‍රශ්නවලට සංවේදී නොවීම සාධනීය විවේචන නොඉවසීම හැම ආණ්ඩුවකටම පොදු දුබලතාවක් වුවත් මේ ආණ්ඩුවේ ශීඝ්‍ර විනාශයට හේතු වූයේ එම දුර්ගුණම බව නිසැකය.\n\nශ්‍රී ලංකාවේ නිදහස් සෞඛ්‍ය ව්‍යාපාරය සම්බන්ධ ප්‍රශංසාත්මක වාර්තා ද තිබුණි. මාතෘ මරණ අඩුවීම, උසස් වෛද්‍ය විශේෂඥ දැනුම, රෝහල් පද්ධතිය යම් ප්‍රමිතියකට පවත්වාගෙන යෑම එදා සිදුවිය. එසේ වුවද ඖෂධ නියාමනය හා අත්‍යවශ්‍ය ඖෂධ වර්ග මිලදී ගැනීමේ ක්‍රියාවලිය ඇතුළු කරුණු කිහිපයක් සම්බන්ධයෙන් දැන් විවාදාත්මක තත්ත්වයක් උද්ගතවී ඇත. එය මතුපිටින් පෙනෙන තරම් සරල ක්‍රියාදාමයක් නොවන බව ද අපි දනිමු. මේ සියල්ල විෂම හා දූෂිත ක්‍රියාකාරකම් ආදිය මෙහෙය වනු ලබන මාෆියා කල්ලි තිබෙන බවද කියනු ලැබේ. මෙබඳු ජාවාරම්කාරයන් සෞඛ්‍ය ක්‍ෂේත්‍රයෙහි පමණක් නොව බොහෝ තැන්වල ලැගුම් ගෙන සිටින බව ද කවුරුත් දනිති. විශේෂයෙන් ආණ්ඩුවල විෂය භාර ඇමැතිවරුන් හා ප්‍රධාන වෘත්තිය නිලබල අතර වුවද මේ ප්‍රශ්න ජනතාවාදිව විසඳා ගැනීමට දක්වන අසමත් බව ද පැහැදිලි කරුණකි. මෙය දේශපාලන කෝලාහලයක් වැන්න. නවීන තාක්ෂණය හා විද්‍යුත් ක්‍රමවේද සමග වෛද්‍ය සේවය වඩාත් සම්බන්ධ වුවත් ඒ පිළිබඳව තිබෙන විවාදාත්මක තත්ත්වය ද සංකීර්ණ එකකි.\n\nඅද තිබෙන්නේ මේ සංකීර්ණ අර්බුදයට දේශපාලන මැදිහත්වීම් සිදුවීම නිසා එය ඔද්දල්වීමත් ඇතැම් තැන්වල කුණුවී තිබීමත්ය. දේශපාලන ව්‍යාපාර වුවද ගසා කෑමක් ලෙස පිරිහී තිබෙන පසුබිමක ඒ අර්බුදය උත්සන්න වීමද අනිවාර්ය ඵලයකි. මේ වනවිට සමස්තයක් ලෙස රෝහල යනු මරණීය අනතුරක් යැයි කල්පනා කරන ජනමතයක් ද සමාජගතවී තිබේ. රෝහල්වල දී සිදුවූ මරණ සියල්ලටම එකම හේතුවක් තිබිය නොහැකිය. එහෙත් ජනතාව රෝහල ගැන විශ්වාසයක් නැත. මේ රටේ පෞද්ගලික රෝහල්වල මෙන්ම පෞද්ගලික චැනල් සේවාවන් සඳහා ද රජයේ වෛද්‍යවරුන් විශාල පිරිසක් නිරතව සිටිති. බොහෝ නගරවල එබඳු සේවා ප්‍රචලිතව ද තිබේ. මේ සම්බන්ධයෙන් තිබෙන විවේචනයක් වන්නේ ඒ වෛද්‍ය සේවාව දෙවිධියක් හෙවත් දෙආකාර ප්‍රතිචාර දක්වන බවකි. දොස්තරවරයා චැනල් කර හෝ රෝහලට ඇතුළත් වීම වඩාත් ඵලදායී බව කියති. එහෙත් ඒ පිළිබඳව අපට නිශ්චිතව යමක් කිව නොහැක. එසේ වුවද අන්ත පීඩාකාර ජීවන රටාවලින් හෙම්බත්ව සිටින පොදුජනයා රෝහලත් දොස්තරවරයා පමණක් නොව හෙදියන් දෙසත් දහසක් ප්‍රාර්ථනාවලින් යුතුව බලාසිටින බව නම් අපි දනිමු.\n\nඅප බොහෝවිට රජයේ වෛද්‍ය සේවය විවේචන කළත් පෞද්ගලික වෛද්‍ය ක්‍රමය හා සේවාවන් ගැන විමසා නොබලන බව ද සත්‍යයකි. ජනාධිපති අරමුදල නැති බැරි අයට බව ප්‍රකාශ වුවත් එය එසේම ද යන ගැටලුව ද අපට තිබේ. සේවක අර්ථසාධක අරමුදල යටතේ මෙන්ම රාජ්‍ය හා පෞද්ගලික අංශවල සේවකයන්ට විවිධ සෞඛ්‍ය පහසුකම් සලසා තිබෙන බව ද අපි දනිමු. ඒවා සර්ව සම්පූර්ණ සේවාවන් නොවූව ද එමගින් යම් පහසුවක් ඒ ඒ වෘත්තිකයන්ට ලැබෙනු ඇත. එහෙත් ආණ්ඩුවට වක්‍රව බදු ගෙවන, එනම් සීනි ටිකට, අත්‍යවශ්‍ය භාණ්ඩවලට තමන් දුකසේ උපයන මුදලින් සෑහෙන ප්‍රතිශතයක් ලබාදෙන සාමාන්‍ය මිනිසාට ලැබෙන සෞඛ්‍ය පහසුකම් ඉතා අඩු බව අමුතුවෙන් කිවයුතු නැත. ඒ ජනතා මුදලින් නඩත්තුවන දේශපාලනඥයන්ට ඒ අසරණ ජනතාව ගැන සංවේදී බවක් තිබේද? සෞඛ්‍ය සේවය හා මල්ශාලා අතර දෝලනය වන දේශපාලන මුග්ධයන්ගේ ක්‍රියාකාරකම් සාමන්‍යකරණය කළ නොහැකිය.\n\nමේ අතර ජාතික සෞඛ්‍ය පද්ධතියේ බිඳවැටීම් මෙන්ම එයට අදාළ ජතික ඖෂධ නියාමනය, වෛද්‍ය සැපයුම් අංශය ඇතුළු ආයතන සම්බන්ධයෙන් විමර්ශනයක් කිරීමට (22 හා 23 වසරවලට අදාළව) විගණකාධිපතිවරයා පියවර ගෙන ඇතැයි ද මාධ්‍යවල වාර්තා පළවිය. එම වාර්තාව ඉක්මනින්ම පාර්ලිමේන්තුවට ඉදිරිපත් කෙරෙන බව ද සඳහන් විය. මෙම විමර්ශනය නිසැකයෙන්ම අද උද්ගතව තිබෙන සෞඛ්‍ය අර්බුදයේ සැබෑ ස්වරූපය මෙන්ම ඒ ඒ ආයතනවල දූෂණ හා අක්‍රමිකතා පිළිබඳව ද ප්‍රමාණවත් හා පැහැදිලි චිත්‍රයක් රටට සපයනු ඇතැයි ද අපි අපේක්ෂා කරමු. එහෙත් යම් හෙයකින් ඒ සම්බන්ධ විගණන වාර්තා යටගසා සිය දේශපාලන බල ව්‍යාපෘති ආරක්ෂා කිරීමට පාලකයන් ක්‍රම සහ විධි සෙවීමට යොමු වුවහොත් ඒ සියලු ප්‍රයත්නයන් ද නිෂ්කීය වනු ඇත.\n\nසෞඛ්‍ය ක්‍ෂේත්‍රයේ අර්බුදය මෙසේ උඩු දුවමින් තිබිය දී තවත් ප්‍රබල දේශපාලන මාතෘකාවක් අරභයා සංවාදයක් මතුවී තිබේ. එය කලින් කල යටපත්වන, කලින් කල උඩට එන ප්‍රමුඛ හා වැදගත්ම ජාතික කතිකාවතකට නිමිති වන 13 වන ව්‍යවස්ථා සංශෝධනය බලාත්මක කිරීම පිළිබඳවය. ජනපති රනිල් වික්‍රමසිංහම මෙම 13 වැනි සංශෝධනයේ බලතල ක්‍රියාත්මක කළ යුතුය යන ආස්ථානයෙහි සිටින අතර ඒ සම්බන්ධයෙන් විවිධ අදහස් ද දැක්වූ නායකයෙකි. ජනාධිපති රනිල් ජාතික ආරක්ෂාවට වඩා තම දේශපාලන බලය තහවුරු කර ගැනීමට දෙමළ නායකයන් සමග එකඟතාවන්ට යොමුවන බව අද මෙන් ද එදාත් ඔහුගේ දේශපාලන ප්‍රතිවාදීන් විසින් සිදුකරනු ලබන විවේචනයක් මෙන්ම චෝචනාවක් ද වේ. පිවිතුරු හෙළ උරුමයේ නායක උදය ගම්මන්පිල යළිත් එම චෝදනාව නඟමින් 22 වන ව්‍යවස්ථා සංශෝධන කෙටුම්පතක් පාර්ලිමේන්තුවට ඉදිරිපත්කිරීමේ සූදානමකින් ද සිටියි. ඔහු අවධාරණය කරන්නේ මෙම 13 වන සංශෝධනය බලාත්මක කිරීම ජනාධිපතිවරයාගේ අභිමතානුකූලව කළ නොහැකි බවය. රනිල් බලයේ සිටි හැම අවස්ථාවකම ජාතික ආරක්ෂාව නොතකා ක්‍රියා කරනු ඇතැයි චෝදනා කරන ගම්මන්පිල සඳහන් කළේ දෙමළ ජනතාවගේ ඡන්ද කුට්ටිය කඩා ගැනීමට ඔහු යළිත් 13 වැනි සංශෝධනය ක්‍රියාත්මක කිරීම සඳහා එකඟතාවක් ද ඇතිකරගෙන සිටින බවය. ගම්මන්පිලගේ චෝදනා, විවේචන ආදියට ජනාධිපති රනිල් පිළිතුරු දෙනු ඇත. විශේෂයෙන් මෙම 26 වැනි දිනට (අද) නියමව තිබෙන සර්ව පාක්ෂික සමුළුවේදී මේ මාතෘකාව අලලා කෙරෙන විශ්ලේෂණ අපට දැකබලා ගත හැකි වනු ඇත.\n\nජනාධිපති රනිල්ගේ මෙම ක්‍රියාන්විතය සම්බන්ධයෙන් දැනටමත් කතිකාවක් ගොඩනැඟෙමින් තිබෙන බව ඉහත සඳහන් කර ඇත. ඇත්ත වශයෙන්ම සුමන්තිරන් වැනි දෙමළ නායකයන් ගැන දකුණේ ජනතාව තුළ ද විවේචන තිබේ. ඔහුගේ භූමිකාව දෙස ද සමහරු සැක මුසුව බලති. ජනාධිපති රනිල් ඉන්දියාවට යෑමට පෙර දෙමළ නායකයන් හමුවීම පවා සුමන්තිරන් දුටුවේ මෝදි වෙනුවෙන් කළ නාටකයක් ලෙසය. ඔහුගේ විවේචන, ප්‍රතිචාර සියල්ල දෙමළ ජනතාවගේ සමාජ දේශපාලන තත්ත්වයන් සාධනීය වෙනසකට ලක් කිරීමට වඩා වෙනස් එකකි. ඔහුට වුවමනා 13 න් ලබාදී තිබෙන පොලිස් බලතල හා ඉඩම් බලතල ද එලෙසම ක්‍රියාත්මක කිරීමේ හිමිකමය. මෙම 13 වැනි සංශෝධනය ලංකා ආණ්ඩුක්‍රම ව්‍යවස්ථාවට ඇතුළත්ව තිබෙන්නක් හෙයින් එය බලාත්මක කිරීමට අලුත්වරමක් අවශ්‍ය නැති බව සමහරුන්ගේ තර්කයකි.\n\nමේ සම්බන්ධයෙන් ප්‍රාමණිකයන් විසින් දක්වන ලද අදහස් එදා ජනාධිපති ජයවර්ධනගේ ද අවධානයට යොමු විය. ඔහු 13 වැනි සංශෝධනය බලාත්මක නොකළේ ද එම විවේචන නිසා විය යුතුය. අපට මෙම උභතෝකෝටිකයකට හසු කළ ඉන්දියාව එහිදී ආදර්ශයට ගත්තේ ඔවුන්ගේ ආණ්ඩුක්‍රම ව්‍යවස්ථාව බව නිසැකය. අපේ ව්‍යවස්ථාවට අනුව රාජ්‍ය බලය කොටස් තුනකට බෙදා ඇත. එහි ලැයිස්තු තුනකි. මධ්‍යම ආණ්ඩව සතු බලතල, පළාත් සභාවල බලතල වෙනත් සමගාමී බලතලත් වශයෙනි. සමගාමී ලැයිස්තුවට ඇතුළත් වී තිබෙන්නේ විවිධ ජනවර්ග ජීවත්වන ප්‍රදේශවල සුළු ජනතා අයිතීන් සුරැකීමට අදාළ විධිවිධානය. මෙම සමගාමී ලැයිස්තුව දෙමළ ඊළාම්වාදීන්ගේ විවේචනයට ලක් වූවකි. ඇතැම් ප්‍රාමාණික නීතිඥයනගේ අදහස වන්නේ ද මෙම බලතල ඒකීය ව්‍යුහයට මෙන්ම ජනතා පරමාධිපත්‍යයට ද පහරක් බවය. එහෙත් ශ්‍රේෂ්ඨාධිකරණ තීන්දුව වූයේ එබඳු පහරක් එල්ල නොවන බවය. එසේ වුවද ඒ පිළිබඳව ද එදා ලබාදුන් තීන්දුව බෙදුණු එකකි. විනිශ්චය මණ්ඩලයේ පස්දෙනෙකු එය අනුමත කරද්දී 4 දෙනෙකු එයට එකඟ නොවූහ. ජයවර්ධන ජනාධිපතිවරයා පියවරක් පස්සට ගැනීමට හේතු වූයේ ද එම තීන්දුව බව කියති. මෙම 13 වැනි සංශෝධනය බෙදුම්වාදීන්ගේ න්‍යාය පත්‍රයක් ලෙස ද සමහරුන් විසින් හඳුන්වනු ලැබ ඇත. (අප මේ තොරතුරු උපුටා ගත්තේ නීතිඥ මනෝහර ද සිල්වා ලියූ 13 හා 17 වැනි ව්‍යවස්ථා සංශෝධන පිළිබඳ විවරණයක් නමැති කුඩා පොත් පිංචෙනි. මෙම සංශෝධන පිළිබඳ ප්‍රමාණවත් විවරණයක් එහි ඇතුළත් වේ.)\n\nකෙසේ වුවද මෙම 13 වැනි සංශෝධනය බලාත්මක කිරීම යනු හදිසියේ තකහනියේ කළ හැකි දෙයක් නොවේ. ජනාධිපතිවරයා ඒ සම්බන්ධයෙන් පොහොට්ටුවේ නායකයන් ප්‍රමුඛ පාර්ලිමේන්තුවේ ආණ්ඩුපක්ෂයේ කැමැත්ත හා අනුමැතිය ලබාගත යුතුය. අනතුරුව සිංහල හා දෙමළ දේශපාලන පක්ෂවල නායකයන් සමග එකඟතාවයකට එළැඹිය යුතුය. දසක ගණනාවක් මුළුල්ලේ විවාදයට ලක්ව තිබෙන 13 වැනි සංශෝධනය සැණකින් ක්‍රියාත්මක කර එයින් දේශපාලන සංහිඳියාවක් ඇතිකළ හැකි ද යන්නත් ප්‍රශ්නයකි. සමහර දෙමළ නායකයන් අපේක්ෂා කරන්නේ 13 බලාත්මක කිරීමක් නොව ෆෙඩරල් රාමුවේ බලයකි. කුමක් වුවත් මෙම තීන්දුව දැලි පිහියෙන් කිරිපැණි කෑමක් වැනි අවදානම් එකක් වීමට ද බැරි නැත. එනිසා විවෘතභාවයකින් යුතුව සියල්ල රටට හෙළිකිරීමට ද අත්‍යවශ්‍යම දෙයකි. මේ වියවුල නිරාකරණය කිරීමට ජනාධිපති රනිල් අවංක ප්‍රයත්නයක් දරන්නේ නම් කිසිවෙකුට ඊට එරෙහි විය නොහැකිය. මෙම ඓතිහාසික වරද අනාගත පරපුරට නිවැරදි කරදීම වර්තමාන නායකයන්ගේ වගකීමකි. ඒ සඳහා සද්භාවයෙන් මැදිහත්වීම අගය කළ යුතුය. එසේ වුවද අපට පෙනී යන ආකාරයට නම් මෙම ප්‍රයත්නය ඉතා සාහසික ලෙස විකෘති කර ගන්නා නායකයෝ උතුරේ මෙන්ම දකුණේ ද සිටිති. මේ ප්‍රශ්නය සිය දේශපාලන පැවැත්ම සඳහා නඩත්තු කරනු ලබන අන්තවාදීහු ද සිටිති.\n\n1972 දී සමඟි පෙරමුණු ආණ්ඩුව විසින් සම්මත කරන ලද ජන රජ ව්‍යවස්ථාවට එදා දෙමළ එක්සත් පෙරමුණේ නායකයා වූ අමිර්තලිංගම් විරුද්ධ විය. දෙමළ ජනතා අයිතිය වෙනුවෙන් හැමදාම පෙරමුණේ සිටි සම සමාජ නායකයන් වූ ආචාර්ය කොල්වින් ආර් ද සිල්වා මෙම ව්‍යවස්ථාව කෙටුම්පත් කළේය. දෙමළ මන්ත්‍රීවරුන් කිහිපදෙනෙක් එදා එයට පක්ෂව ද ඡන්දය ලබාදුන්හ. එහෙත් දෙමළ නායකයන් එදා යාපනයේ දී රැස්වීමක් සංවිධානය කර කියා සිටියේ දෙමළ ජනතාවට සිය නිදහස වෙනුවෙන් මතු දිනයක දී ආයුධ පාවිච්චි කිරීමට සිදුවන බවය. අමිර්තලිංගම්ගේ මනස තුළ ප්‍රකට දෙමළ නායකයකු වූ ද 1949 දී ඉලංකෙයි තමිල් අරුසුකච්චි නම්වූ දේශපාලන පක්ෂය බිහිකළාවූ ද එස්. ජේ. වී. චෙල්වනායගම්ගේ අදහස් ආකල්ප හා සිතැඟි විදුලි කොටමින් තිබුණේ ද යන්න අපට කිව නොහැක. චෙල්වනායගම් පිළිගත්තේ මේ රටේ දෙමළ ජනතාවට ස්වයං නිර්ණය අයිතිය ලබාදිය යුතු බවය. මහජාතියේ කරුණාව මත යැපෙන ජාතියක් ලෙස දෙමළ ජනතාව සිටිය යුතු නැති බවද ඔහු එදා ප්‍රකාශ කර තිබුණි.\n\nඅප මේ ඉතිහාසයෙන් බිඳක් දැක්වූයේ තවදුරටත් මේ රට බිහිසුණු ජාතිවාදී ගැටුමකට ඉඩ නොතැබීමේ වගකීම සිංහල හා දෙමළ දෙපාර්ශ්වයේම නායකයන්ට මතක් කර දීමටය. එල්. ටී. ටි. ඊ. ත්‍රස්තවාදයේම ගොදුරක් බවට පත්වූ දෙමළ නායකයන් අතර අමිර්තලිංගම් ද වේ. චෙල්වනායගම් මෙන්ම අමිර්තලිංගම් ද දෙමළ ත්‍රස්තවාදය වෙනුවෙන් උත්තේජනයක් ලබා දුන්හ. අමිර්තලිංගම් ඍජුවම අවි අතට ගතයුතු යැයි පැවසූ නායකයෙකි. ඔහුගේ බිරිඳ පවා එවැනි සිංහල විරෝධයකින් අන්ධවී සිටි කාන්තාවකි. අද ඒ දෙමළ ජනතාවගේම මවුවරුන්ගේ කඳුළක් බෙදුම්වාදය වෙනුවෙන් යොදාගැනීම කෙබඳු අවාසනාවක්ද?\n\nජේ. ආර්. ජයවර්ධන මේ රටේ සමාජ දේශපාලන, ආර්ථික හා සංස්කෘතික ආදී සියල්ලම උඩු යටිකුරු කළ නායකයකු මෙන්ම ප්‍රබල දේශපාලන පෞරුෂයක් වුවද ඔහුට ද එදා එල්. ටී. ටී. ඊ. ත්‍රස්තවාදය මැඬලීමට හෝ එයට විසඳුමක් යෝජනා කිරීමට ද නොහැකි වූ බව රහසක් නොවේ. සැබැවින්ම ඔහුගේ චරිතාප්‍රදානයෙහි පවා ඒ සම්බන්ධයෙන් වූ කනස්සල්ලහි ලකුණ ුද දැකගත හැකිය. වසර තිහකට අධික කාලයක් මේ රටේ සියලු ජනවර්ග භීතියට පත් කරලා එල්. ටී. ටී. ඊ ත්‍රස්තවාදය යුදමය වශයෙන් පරාජය කිරීමට හැකිවූයේ ඉනික්බිති ජනාධිපතිවරුන් දෙදෙනෙකුගේ ඇවෑමෙන් පසු එම ධුරයට පත්වූ මහින්ද රාජපක්ෂට ය.\n\nජනාධිපති ප්‍රේමදාස ඔවුන් අතින් ඝාතනය වූ අතර චන්ද්‍රිකාට ද දැඩි ප්‍රහාරයකින් පසු දිවි රැකගත හැකි විය. ත්‍රස්තවාදය පරාජය කළ රාජ්‍ය නායකයා ලෙස ඉතිහාසයට එක්වන ඔහුට ඒ සඳහා දේශපාලන විසඳුමක් ඉදිරිපත් කිරීමට නොහැකි වූයේ ද උතුරේ වත්මන් දෙමළ දේශපාලන නායකයන් නිසාය. අද දවසේත් එම දේශපාලන නායකයන් නිසාය. අදසේත් මෙම දේශපාලන නායකයන්ට වුවමනා තමන්ට වැජඹිය හැකි දේශපාලන බලය විනා ඒ ජනතාවගේ සැබෑ ප්‍රශ්න විසඳීම නොවේ.\n\nසැබැවින්ම අද උතුරට මෙන්ම දකුණට ද අලුත් දේශපාලන ගමනක් අවශ්‍ය වී තිබේ. දශක තුන හතරක් තිස්සේ පසමිතුරු දේශපාලන සංවාදයක හිරවී විනාශය කරා ගිය රටක් අද අපට ඉතිරි වී තිබේ. දකුණ ඉල්ලා සිටින වෙනස උතුරට ද අවශ්‍ය වී තිබේ. එහෙත් උතුරේ ගර්භිත, අමන දේශපාලන නායකත්ව ද එයට බරපතළ බාධාවකි. ප්‍රජාතන්ත්‍රවාදී හා මානව හිතවාදී අභිලාෂයන් සහිත ඒ දේශපාලනය වැඩීමට දෙපැත්තෙන්ම නායකයෝ ඉඩ නොදෙති. ඇත්තට ම ප්‍රජාතන්ත්‍රවාදය සිංහල – දෙමළ හා මුස්ලිම් නායකයන්ගෙන් ඒ ඒ ජනවාර්ගවලට ලැබිය යුතුය. එහෙත් ගරාවැටෙමින් තිබෙන ප්‍රභූ හා නිර්ප්‍රභූ දේශපාලනය එක් ආකාරයකට මිලිටරි තෙරපීම්, නිලධාරීන්ගේ බලපෑම් හා ලුම්පන් ධනපතියන් විසින් තවත් කෙටි කාලයක් හෝ නඩත්තු කරනු ඇතැයි ද සිතිය හැකිය. ඉන්දියාව විසින් ශ්‍රී ලංකාව එල්ලා තබන ලද 13 වැනි සංශෝධනය නමැති කොක්කෙන් මෙන්ම දෙමළ ඩයස්පෝරාව ප්‍රමුඛ බෙදුම්වාදීන් විසින් නඩත්තු කරනු ලබන ඊළාම්වාදී බොක්කෙන් ද නිදහස් වීමකින් තොරව මේ රටේ සංහිඳියාවක් ඇති කළ හැකිද? යන්න විවේක බුද්ධියෙන් විමසා බැලීමට කාලය එළැඹ තිබේ.\n\nගාමිණි සුමනසේකර",
       "URL": "https://divaina.lk/13-%e0%b7%80%e0%b7%90%e0%b6%b1%e0%b7%92-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1-%e0%b6%9a%e0%b7%9c%e0%b6%9a%e0%b7%8a%e0%b6%9a-%e0%b7%83%e0%b7%84-%e0%b6%8a%e0%b7%85%e0%b7%8f%e0%b6%b8/",
       "Category": "visheshanga",
       "Parent URL": "https://divaina.lk/category/visheshanga//page/55/"
}