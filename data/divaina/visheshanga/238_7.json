{
       "Source": "divaina",
       "Timestamp": "November 4, 2022",
       "Headline": "සම්ප්‍රදායට කොටුවීම ලොකු ප්‍රශ්නයක් – ‘නිමි’ සම අධ්‍යක්ෂ සහ නිෂ්පාදක චතූ පෙරේරා",
       "News Content": "චතූ පෙරේරා සහ මීට ප්‍රථම “කලර්” චිත්‍රපටය අධ්‍යක්ෂණය කළ ඉසුරු වීරසිංහමුදලි යන තරුණ අධ්‍යක්ෂකවරුන් දෙදෙනාගේ සම අධ්‍යක්ෂණයෙන් සහ නිෂ්පාදනයෙන් නිර්මාණය කළ “නිමි” චිත්‍රපටය මේ දිනවල රිද්මා මණ්ඩලයේ සිනමාශාලා ඇතුළුව දිවයින පුරා පිහිටි සිනමාශාලා රැසකදීම තිරගත වේ. ‘නිමි’ චිත්‍රපටය පිළිබඳව අපි චතූ පෙරේරා සමඟ පිළිසඳරක යෙදුණා.\n\nඇත්තටම ‘නිමි’ චිත්‍රපටය හැදෙන්නේ කොරෝනා කාලයේ ලොක්ඩවුන් සමය තුළදී. මොකද ඉසුරුටයි මටයි දෙන්නටම ඕනෑවෙලා තිබුණ දෙයක් තමයි කොහොමද මේ රටේ දේවල් වෙනස් කරන්නෙ කියලා. මිනිස්සු හිතන පතන විදිය, පාරම්පරිකව අල්ලගෙන ඉන්න දේවල් වෙනස් කරලා කොහොමද හොඳ තත්ත්වයකට මේ දේවල් හරවගන්නේ කියලා. ඉතිං කොරෝනා දවස්වල දවසක් ඉසුරු මට කතා කරලා කිව්වා චතූ මට හිතෙන්නේ අලුත් වැඩක් කරන්න හොඳම වෙලාව මේක තමයි කියලා.\n\nමොකද අලුත් දෙයක් ආරම්භ කරන්න කෙනෙකුට හොඳම අවස්ථාව තමයි එක නිමේෂයකදී සියල්ල කඩා බිඳ වැටීම. ඉතිං අපිත් මේක අවස්ථාව කරගමු හොඳ නැගී සිටීමක් කරන්න කියලා කිව්වා. මිනිස්සුන්ගේ ආකල්ප වෙනස් කරලා වෙනස් විදිහට හිතන්න සලසා දෙන්න පුළුවන් හොඳම වෙලාවත් මේක තමයි කිව්වා. ඊට පස්සේ ඉතිං අමාරු තැනකදී වුවත් හොඳ දේවල් සිතුනොත් හොඳ දේවල් කරන්න, පෙන්නන්න පුළුවන් කියලා අපි පෙන්නමු කියලා තමයි ඉසුරු මේ ක්ෂේත්‍රයේ දන්න සියලුම දේ සහ ඔහු ලැබූ අත්දැකීම් තුළින් ‘නිමි’ චිත්‍රපටය අධ්‍යක්ෂණය කළේ.\n\nමොකද ඇත්තටම ‘නිමි’ හැදෙන්නේ ඉසුරු නිර්මාණය කරන ඔහුගේ ආරයේ අනෙක් චිත්‍රපටයන්ට අනුවයි. ඔහුගේ ප්‍රථම සිනමා අධ්‍යක්ෂණය වුණේ ‘කලර්’ (2012) චිත්‍රපටයයි. එම චිත්‍රපටයත් හොඳම අධ්‍යක්ෂණය, හොඳම නළුවා(කමල් අද්දරආරච්චි) කියන සම්මානයන්ට පාත්‍ර වුණා. ඒ වගේ හොඳින් අධ්‍යක්ෂණය කිරීමේ හැකියාවක් ඉසුරුට තියෙනවා.\n\nඉතිං ‘නිමි’ කතා ප්‍රස්තූතය තුළ ගැබ්වෙලා තියෙන්නේ දුෂ්කර ග්‍රාමීය ප්‍රදේශයක ගුරු වෘත්තියක නියැලෙන තරුණ ගුරුවරයකු හා ඔහුට අහඹු ලෙස මුණ ගැහෙන රූමත් තරුණියක් වටායි. ඊට අමතරව ගැහැනියක විඳින දුක, මිනිසුන් විඳින දුක්කම්කටොළු, ඔවුන්ගේ ශෝකය හා ආවේගයන් ආදී සියල්ල එකට කැටි කොට පෙන්නුම් කරනවා.\n\nඇත්තෙන්ම කියන්න ඕනේ අපි මේ වැඩේ කරන්න පටන් ගත්තම තමයි තේරුම් ගියේ සිනමා ක්ෂේත්‍රය කියන්නේ පල්ලෙහාටම වැටිලා තියෙන, ගොඩක් හැලහැප්පීම් තියෙන, ප්‍රශ්න වැඩිපුරම තියෙන ක්ෂේත්‍රයන්ගෙන් එකක් කියලා. විශේෂයෙන්ම කියන්න ඕනෑ සිනමාවේ පමණක් නෙමෙයි ලංකාවේ අනෙකුත් ක්ෂේත්‍රයන් ගත්තහමත් මට හිතෙන්නේ අපි ලෝකෙත් එක්ක අලුත්වෙලා නැහැ කියලයි. අපි තාමත් යල් පැනගිය අදහස්වලින් පිරිලා, සම්ප්‍රදායන්වලට කොටුවෙලා තමයි ඉන්නේ. එතැනින් එහා අලුත් විදියට සිතන්න පුළුවන්කමක් දැනට සිනමාව තුළ හැදිලා තියෙනවා කියලා සහ හැදෙන්න දෙන්නෙ නැති එකකුත් තියෙනවා කියලා මට පේනවා. ඒක තමයි අපේ සිනමාවට වෙලා තියෙන ලොකුම ප්‍රශ්නය.\n\nපාරමී කෞෂිකා",
       "URL": "https://divaina.lk/%e0%b7%83%e0%b6%b8%e0%b7%8a%e0%b6%b4%e0%b7%8a%e0%b6%bb%e0%b6%af%e0%b7%8f%e0%b6%ba%e0%b6%a7-%e0%b6%9a%e0%b7%9c%e0%b6%a7%e0%b7%94%e0%b7%80%e0%b7%93%e0%b6%b8-%e0%b6%bd%e0%b7%9c%e0%b6%9a%e0%b7%94/",
       "Category": "visheshanga",
       "Parent URL": "https://divaina.lk/category/visheshanga//page/238/"
}