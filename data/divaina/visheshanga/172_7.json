{
       "Source": "divaina",
       "Timestamp": "January 29, 2023",
       "Headline": "ඔක්කොම පහසුකම් එක්ක ඉඩම් දුන්නත් රටට වැඩක් නැති සංචාරක ව්‍යාපෘති",
       "News Content": "සංචාරක කර්මාන්තය මෙරටට විදේශීය විනිමය උපයාදෙන ප්‍රධානතම කර්මාන්තයකි. මෙකී කර්මාන්තය නඟාසිටුවීම සඳහා මෙන්ම ප්‍රවර්ධනය කිරීමට සංචාරක සංවර්ධන අධිකාරිය, ශ්‍රී ලංකා සංචාරක ප්‍රවර්ධන කාර්යාංශය යන අයතන මෙන්ම සංචාරක සංවර්ධන අරමුදල රජය විසින් ස්ථාපිත කොට ඇත. මෙකී ආයතන තුළින් මෙරට සංචාරක කර්මාන්තය නඟාසිටුවීම සඳහා සංචාරක සංවර්ධන ව්‍යාපෘති ආරම්භ කර තිබුණද ඇතැම් ව්‍යාපෘති ලප්තැනම ලොප් වී තිබුණි. ඒ විතරක් නොව සංචාරක ප්‍රවර්ධන කටයුතු සඳහා ක්‍රියාත්මක කරණු ලැබූ ඇතැම් ව්‍යාපෘතිවලින් ද සාර්ථක ප්‍රථිපල අත්කර ගැනීමට නොහැකි විය. සංචාරක ප්‍රවර්ධන ව්‍යාපෘති ඇතැම් නිලධාරීන් විසින් සිය විදේශ සංචාර බවට පත්කරගෙන තිබුණි.\n\nආයෝජකයන් සඳහා බදු පදනම යටතේ සංචාරක සංවර්ධන ව්‍යාපෘති ආරම්භ කිරීම සඳහා රජය මගින් ඉඩම් ලබා දී තිබුණද මේ වනතෙක් ආයෝජකයන් විසින් එකී ව්‍යාපෘති ආරම්භකොට නොතිබුණි. රටේ පවතින ආර්ථික අර්බුදය හේතුවෙන් එම ව්‍යාපෘති ආරම්භ කිරීම ද ගැටලුකාරී තත්ත්වයට පත්ව තිබුණි.\n\nජාතික විගණන කාර්යාලය විසින් නිකුත් කරනු ලැබූ විගණන වාර්තාවකට අනුව සංචාරක සංවර්ධන අධිකාරිය විසින් 2011 හා 2014 යන වර්ෂවලදී කුච්චවේලි සංචාරක සංවර්ධන ව්‍යාපෘති සඳහා ඉඩම් අක්කර 510ක් පවරාගෙන තිබුණි. කෙසේ වුවද 2020 වර්ෂය වනවිටත් සංචාරක ව්‍යාපෘති සඳහා සමාගම් දෙකකට බදු පදනම මත ලබා දී තිබුණේ ඉඩම් අක්කර 35ක් පමණි. 2021 වර්ෂයේ දී ඉඩම් අක්කර 14ක් තවත් සමාගමකට බදු දී තිබුණි. එහෙත් මෙකී සමාගම් තුනෙන් මෙහෙයුම් කටයුතු ආරම්භකොට තිබුණේ එක් සමාගමක් පමණි. මෙකී ඉඩම් 99 වසරේ බදු පදනම මත ලබා දී තිබූ අතර ඒ සඳහා කොන්දේසි ද පනවා තිබුණි. මෙය සාමාන්‍ය බදු මුදලට වඩා ඉහළ අගයක පැවතීම හේතුවෙන් ආයෝජන කටයුතු සඳහා අයෝජකයන් ඉදිරිපත් වීමට මැලිකමක් දැක්වූ බව අධිකාරිය විසින් විගණනයට සඳහන් කොට තිබුණි. මේ නිසා වසර 30 දක්වා බදු කාලසීමාව අඩුකිරීමට පියවරගෙන තිබුණි. බදුකරුවන් විසින් මෙහෙයුම් කටයුතු ආරම්භ කිරීම ප්‍රමාදවීම සම්බන්ධයෙන් අධිකාරිය විසින් නිසි අවධානය යොමුකළ යුතු බවට විගණනය මගින් නිර්දේශ කොට ඇත.\n\nඒ විතරක් නොව සංචාරක කටයුතු සඳහා නිදහස් ප්‍රදානයක් වශයෙන් කල්පිටියේ දූපත් 12ක ඉඩම් අක්කර 2057.90 ක භූමි ප්‍රමාණයක් 2010 හා 2012 යන වර්ෂවලදී සංචාරක සංර්ධන අධිකාරියට ලැබී තිබුණි. මින් දූපත් 05කට අයත් ඉඩම් අක්කර 206.74ක් 2011, 2010, සහ 2020 යන වර්ෂයන් වලදී සමාගම් තුනකට බදු පදනම මත ලබා දී තිබුණි. එහෙත් මෙකී කිසිදු සමාගමක් මේ වන විටත් මෙහෙයුම් කටයුතු ආරම්භකොට නොතිබූ බව විගණනය මගින් අනාවරණය කොට තිබුණි. ඒ විතරක් නොව සමාගම් දෙකක් විසින් රුපියල් පන්කෝටි, විසිතුන්ලක්ෂ, තිස්අටදහස්, හත්සිය තිස්දෙකක (52,338,732) බදු කුලී මුදල් ගෙවා නොතිබූ බව විගණන වාර්තාවේ සඳහන් වේ.\n\nමින් එක් සමාගමක් විසින් ගෙවීමට ඇති හිඟ බදු මුදල රුපියල් හාරකෝටි, තිස්දෙලක්ෂ, හැත්තෑපන්දහස්, හාරසියපනස් පහකි. (43,275,455) අනික් සමාගම විසින් රුපියල් අනූලක්ෂ හැටතුන් දහස්, දෙසිය හැත්තෑහතක (9,063,277) මුදලක් හිඟ බදුකුලී වශයෙන් ගෙවීමට ඇත. මෙකී සමාගම් දෙක විසින් වසර 03 සිට වසර 05 දක්වා කාලය තුළ බදු කුලී හිඟව පැවති බව විගණන වාර්තාවේ සඳහන් වේ. මෙම ඉඩම් පලදායීව උපයෝජනය කිරීම සම්බන්ධයෙන් හා බදුකරුවන් විසින් මෙහෙයුම් කටයුතු ඇරඹීම ප්‍රමාදවීම සම්බන්ධයෙන් නිසි අවධානය යොමුකළ යුතු බව විගණනය මගින් නිර්දේශ කොට ඇත.\n\nශ්‍රී ලංකා සංචාරක සංවර්ධන අධිකාරිය මේ සම්බන්ධයෙන් විගණනයට සඳහන්කොට ඇත්තේ මෙවැනි කතාවකි. කල්පිටියේ පිහිටි දූපත්වලින් ඉප්පන්තිව් සහ වෙල්ලායි දූපත් සමූහය සමාගම් දෙකක් විසින් බදු ගිවිසුම් යටතේ ලබාගෙන ඇති බවය. එහෙත් 2019 වර්ෂය වනවිට ආයෝජන කටයුතු සඳහා ඉදිරිපත් වී ඇත්තේ සමාගම් දෙකක් පමණි. ඒ වනවිට පැවති යටිතල පහසුකම් ප්‍රමාණවත් නොවීම මෙම තත්ත්වයට හේතුවී තිබුණි. එක් සමාගමක් විසින් වතුර මත සංචාරක නිවහනක් ඉදිරිපත් කිරීමට සැලසුම් කොට තිබුණි. එහෙත් ඒ සඳහා අනුමැතිය ලැබී නොතිබුණි. අනික් සමාගම විසින් සැලසුම් කළ සංචාරක ව්‍යාපෘතියට දූපත් ප්‍රජාවගේ විරෝධය එල්ල වී තිබුණි.\n\nසංචාරක සංවර්ධන අධිකාරිය පවසන්නේ පාස්කු ප්‍රහාර සහ කොවිඩ් වසංගත කාල සීමාවේ දී සිදුකරනු ලැබූ සංචාරක ප්‍රවර්ධන කටයුතු නිසා දූපත් 08න් 06ක් සඳහා ආයෝජකයන් සොයා ගැනීමට හැකිවූ බවය.\n\nබෙන්තොට දේද්දුව සංචාරක සංවර්ධන ව්‍යාපෘතිය පිළිබඳ පසුගිය කාලයේ දැඩි ලෙස කතාබහට ලක්වූ ව්‍යාපෘතියකි. එකල දේශපාලන වෙදිකාවලදී දෙද්දුව සංචාරක ව්‍යාපෘතිය පිළිබඳ මහ ඉහළින් කතා කළහ. මෙකී ව්‍යාපෘතිය නිසා දකුණු පළාතේ සංචාරක කර්මාන්තය දියුණුවන ආකාරය පිළිබඳ දේශපාලනඥයන් මහත් උජාරුවෙන් කතා කළහ. එහෙත් මෙකී ව්‍යාපෘතියද ලප්තැනම ලොප් වී ඇති ව්‍යාපෘතියකි.\n\n2017 වර්ෂය වනවිට මෙකී ව්‍යාපෘතිය සඳහා රුපියල් දාහත්කෝටි, තිස්එක් ලක්ෂ පනස් නමදහස් නමසිය නමයක මුදලක් ගෙවා (173,159,909) මෙකී සංවාරක ව්‍යාපෘතිය සඳහා ඉඩම් පවරගෙන අවසන් කොට තිබුණි. එහෙත් 2022 වර්ෂයේ අවසානය වනවිටත් එහි කිසිදු සංවර්ධන ව්‍යාපෘතියක් ආරම්භකොට නොතිබුණි. මෙකී ව්‍යාපෘතිය සම්බන්ධයෙන් සංචාරක සංවර්ධන අධිකාරිය විසින් විගණනයට සඳහන් කොට ඇත්තේ මේ වනවිට මෙකී කලාපය තුළ සීමා මායිම් ලකුණු කරමින් මායිම් වැටවල් ඉදිකිරීමේ කටයුතු සිදුකරමින් පවතින බවය. මෙහි එක් ආයෝජකයකු විසින් සංචාරක ව්‍යාපෘතියක් ආරම්භ කිරීම සඳහා ඉදිරිපත් වී තිබුණි. සංචාරක සංවර්ධන අධිකාරිය විසින් මෙකී ආයෝජකයාට දේශීය මූල්‍ය ආයතනයක ඇමෙරිකානු ඩොලර් මිලියන 500ක ආයෝජනයක් සිදුකළ යුතු බවට නියම කරනු ලැබීය. එහෙත් නියමිත කාලසීමාව තුළ මෙකී ආයෝජකයා විසින් එම ගෙවීම සිදු නොකිරීම හේතුවෙන් එම ආයෝජන ව්‍යාපෘතිය අවලංගු කිරීමට පියවර ගනු ලැබීය.\n\n2020/2021 යන වර්ෂයන් වලදී මෙකී භූමිය හිටපු ජනාධිපතිවරයාගේ නියමය පරිදි වගා කටයුතුවල සුදුසු නුසුදුසු බව පරීක්ෂා කිරීම සඳහා යුද හමුදාවට ලබාදී තිබුණි. ඉදිරියේ දී මෙම සංචාරක කලාපය සඳහා ප්‍රධාන සැලසුම් සකස් කිරීමට සැලසුම් කොට ඇත.\n\nයාල සංවර්ධන සංචාරක කලාපයේ අක්කර 35ක් 2014 වර්ෂයේ දී සමාගම් 05කට බදු පදනම මත ලබා දී තිබුණි. මින් තවත් අක්කර 16.8ක් 2019 හා 2020 යන වර්ෂවලදී සමාගම් දෙකකට බදු දී තිබුණි. එහෙත් බදු පදනම මත ඉඩම් ලබාදුන් සමාගම් 07න් මෙහෙයුම් කටයුතු ආරම්භකොට තිබුණේ සමාගම් 02ක් පමණි. මේ පිළිබඳ සංචාරක සංවර්ධන අධිකාරිය විසින් විගණනයට සඳහන් කොට ඇත්තේ යාල සංචාරක සංවර්ධන ප්‍රධාන සැලැස්ම අනුව ඉඩම් අක්කර 07 බැගින් වූ ඉඩම් කට්ටි 07ක ප්‍රමාණයක් ආයෝජකයන් වෙත ලබාදීමට හැකියාව පැවති බවය. ඒ අනුව සමාගම් දෙකක් විසින් සිය මෙහෙයුම් කටයුතු ආරම්භකොට ඇති බවද සංචාරක සංවර්ධන අධිකාරිය පෙන්වා දෙයි. තවත් සමාගමක මෙහෙයුම් කටයුතු අවසන් අදියරේ පවතින බවද අධිකාරිය විසින් විගණනයට සඳහන් කොට ඇත.\n\nසංචාරක ව්‍යාපෘති සඳහා ඉඩම් බදුදීම සම්බන්ධයෙන් විගණනය මගින් නිර්දේශ කොට ඇත්තේ ඉඩම් පලදායීව උපයෝජනය කිරීම සම්බන්ධයෙන් සහ බදුකරුවන් විසින් මොහෙයුම් කටයුතු ආරම්භ කිරීම ප්‍රමාද වීම සම්බන්ධයෙන් අධිකාරියේ නිසි අවධානය යොමුවිය යුතු බවය.\n\nසංචාරක සංවර්ධන අධිකාරිය සතුව පවතින ජාතික නිවාඩු නිකේතන සංඛ්‍යාව 04කි. මෙකී නිවාඩු නිකේතන 04හි 2021 වර්ෂය තුළ ලබා ඇති අලාභය රුපියල් 50,740,838කි. 2020 වර්ෂයේ ලබා ඇති පාඩුව රුපියල් 46,015,590කි. මෙකී නිවාඩු නිකේතන දිගින් දිගටම පාඩු ලබමින් පවතින බව මෙකී සංඛ්‍යා දත්ත අනුව පැහැදිලිය. ඒ විතරක් නොව ශ්‍රී ලංකා සංචාරක ප්‍රවර්ධන කාර්යාංශය විසින් සංචාරක ප්‍රවර්ධන කටයුතු සඳහා විදේශගත වන නිලධාරීන් හා දේශපාලනඥයන් වෙනුවෙන් අතදිගහැර මුදල් වියදම් කොට තිබුණි. අමාත්‍යවරයා සහ අමාත්‍යාංශ ලේකම්වරයා එකවර විදේශ ගමන්වල නොයෙදිය යුතු බව චක්‍රලේඛයක් ද නිකුත්කොට තිබුණි. එහෙත් ප්‍රංශයේ පැවැත්වූ සංචාරක ප්‍රවර්ධන වැඩසටහනක් සඳහා අමාත්‍යවරයා සහ ලේකම්වරයා යන දෙදෙනාම එකවර සහභාගිවී තිබූ බව සංචාරක ප්‍රවර්ධන කාර්යාංශය සම්බන්ධයෙන් නිකුත්කොට ඇති විගණන වාර්තාවේ සඳහන් වේ. මෙකී ප්‍රවර්ධන වැඩසටහන 2021 වර්ෂයේ ඔක්තෝබර් මස 05සිට 08 දක්වා පැවති අතර මෙකී ගමන සඳහා නවාතැන් සංයුක්ත දීමනා සහ ගුවන් ප්‍රවේශ පත්‍ර ඇතුළු වියදම් සඳහා කාර්යාංශයේ මුදලින් රුපියල් 2,535,970ක මුදලක් ගෙවා තිබුණි. මෙකී ප්‍රවර්ධන වැඩසටහන සඳහා අමාත්‍යවරයා සහ ලේකම්වරයා එකවර සහභාගිවීම සඳහා විශේෂ හේතුවක් තිබුණේද යන්න හෙළිදරව් නොවූ බවද විගණනය මගින් අනාවරණය කොට ඇත.\n\nමේ පිළිබඳ සංචාරක ප්‍රවර්ධන කාර්යාංශය විසින් විගණනයට සඳහන් කොට ඇත්තේ අදාළ ගෙවීම සංචාරක අමාත්‍යාංශයේ ලේකම්වරයාගේ නිර්දේශය මත ප්‍රවර්ධන කාර්යාංශයේ අධ්‍යක්ෂ මණ්ඩලයේ පූර්ව අනුමැතිය ලබාගෙන ජනාධිපති ලේකම්වරයාගේ පූර්ව අනුමැතිය මත ගෙවීම් කොට ඇති බවය.\n\nලලිත් චාමින්ද",
       "URL": "https://divaina.lk/%e0%b6%94%e0%b6%9a%e0%b7%8a%e0%b6%9a%e0%b7%9c%e0%b6%b8-%e0%b6%b4%e0%b7%84%e0%b7%83%e0%b7%94%e0%b6%9a%e0%b6%b8%e0%b7%8a-%e0%b6%91%e0%b6%9a%e0%b7%8a%e0%b6%9a-%e0%b6%89%e0%b6%a9%e0%b6%b8%e0%b7%8a/",
       "Category": "visheshanga",
       "Parent URL": "https://divaina.lk/category/visheshanga//page/172/"
}