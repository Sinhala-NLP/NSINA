{
       "Source": "divaina",
       "Timestamp": "August 11, 2023",
       "Headline": "ඝාතන රැල්ල නැවැත්වීමට සංවිධානාත්මක අපරාධ කල්ලි මර්දනය කළ යුතුයි",
       "News Content": "ශීඝ්‍රයෙන් ඉහළ යන අපරාධ රැල්ල බරපතළ සමාජ ගැටලුවක් බවට පත්ව තිබේ. රටේ යම් අනාරක්ෂිත බවක් ගොඩනැගෙමින් පවතිනවා ද යන්න පිළිබඳ ජනතාව තුළ භීතියක් ඇතිවෙමින් තිබෙන බවක් ද පෙනෙයි. අපරාධ සම්බන්ධ නීතියේ අඩුලුහුඬුකම් තිබේ ද අපරාධ සඳහා සමාජයීය ගැටලු බලපා ඇත්තේ කෙසේ ද සහ අපරාධ වළක්වා ගැනීම සඳහා ගතයුතු ක්‍රියාමාර්ග සම්බන්ධයෙන් කැලණිය විශ්වවිද්‍යාලයීය සමාජ විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය (අපරාධ විද්‍යාව) ආචාර්ය අනූෂා එදිරිසිංහ මහත්මිය සමඟ සිදු කළ සංවාදයකි.\n\n● විවිධාකාරයේ අපරාධ දිනෙන් දිනම වැඩිවෙන බවක් තමයි පේන්න තියෙන්නේ?\n\nලංකාවේ මේ වනවිට අපිට සිතාගත නොහැකි තරම් ප්‍රමාණයට අපරාධ රැල්ල වැඩි වී තිබෙනවා. මේ සඳහා සමාජීය හා මානසික වශයෙන් බලපාන කරුණු තිබෙනවා. මේ වනවිට පවතින සමාජ කාරණාත්, ආර්ථික අර්බුදය නිසාත් මිනිසුන්ගේ මානසික සෞඛ්‍ය පිරිහී ගොස් තිබෙනවා. මිනිස්සු ජීවත් වෙන්නේ ආර්ථික සමාජීය ගැටලු රාශියක් මැද්දේ. බොහෝ අයගේ මානසික තත්ත්වයන් පිරිහිලා තියෙන්නේ. මේ නිසාම ඇතැම් අය ලිංගික අපරාධ, ඝාතන සිදු කරන්න උත්සාහ කරනවා. මේ වනවිට කුඩා දරුවන් සමග ස්ත්‍රී ඝාතනය කිරීම් කිහිපයක් වාර්තා වුණා. එසේම වර්තමානයේ කාන්තා ඝාතන විශාල ඉහළ යෑමක් තිබෙනවා. ඒ කාන්තා ඝාතන ඉහළ යෑමට ලිංගිකත්වය, මත්ද්‍රව්‍ය, පවුල් ආරවුල් හෝ අනියම් සම්බන්ධතා හේතුවෙන්න පුළුවන්.\n\nපසුගිය දිනක සිදු වූ කාන්තා ඝාතන සමගම කාම අපරාධ සිදු වී තිබෙනවා ද යන්න පිළිබඳ තවම සොයා ගෙන නැහැ. ලංකාවේ කාන්තා ඝාතන ගත්තාම සැලකිය යුතු ප්‍රමාණයක් සිදු වන්නේ පවුල් සංස්ථාව තුළ සිදුවන අර්බුද නිසයි. ඒ වගේම බොහොමයක් ඝාතන සිදු වන්නේ පවුලේ සමීපතමයකු අතින් හෝ අසල්වාසියකු අතින්. ගිය සතියේ මව සහ දරුවා ඝාතනය මස්සිනා කළ බවට සැක කරන්නේ. මීට අමතරව ඉඩම් ආරවුල් මුල් කර ගනිමින්ද ඝාතන සිදු වෙනවා දැකගන්න පුළුවන්. විශේෂයෙන් ලංකාවේ පවුල් ආරවුල් නිසා, අනියම් සම්බන්ධතා මුල් කරගනිමින් බරපතල ලෙස කාන්තා ඝාතන සිදුවීම දැකගන්න හැකිවෙනවා.\n\n● කුඩා දරුවන් හා මව්වරුන් ඝාතනය කිරීම් දෙකක් ප්‍රදේශ කිහිපයකින් අසන්නට ලැබෙනවා. මෙවැනි ඝාතනවලට බලපාන හේතු මොනවාද?\n\nවිශේෂයෙන් මේ ඝාතනවලදී කුමන හේතු පදනම් වුවත් රටේ පවතින ආර්ථික, දේශපාලනික, සමාජීය හා සංස්කෘතික සාධක බලපාලා තියෙනවා. මම මේ ඝාතන ඉහළ යෑමට ප්‍රධාන සාධකය ලෙස දකින්නේ මිනිසුන්ගේ මානසික වශයෙන් පිරිහීමයි. අද වනවිට මිනිසුන්ගේ විකෘති මානසික මට්ටම් ඇතිවෙලා තියෙනවා. ප්‍රදේශ කිහිපයකින් වාර්තා වුණු සිදුවීම් බරපතල ලිංගික අපයෝජනය කළද, අම්මව දූෂණය කරලා දරුවන්ටත් හානි කරල ද කියලා හරියට තහවුරු කරගෙන නැහැ. ඒවා විමර්ශන මට්ටමේ තිබෙන නිසා හරියටම ඒ ගැන අදහසක් ප්‍රකාශ කරන්න බැහැ. අද සමාජයේ පුද්ගලයන් තුළ තිබෙන විකෘති මානසික චර්යා හේතුවෙන් විවිධ සිදුවීම් සිදුවෙනවා. බරපතල ලෙස අන්තර්ජාලයට ඇබ්බැහිවීම මේ සඳහා ඍජු ලෙසම බලපා තියෙනවා. කාමාතුර ප්‍රශ්නය, ලිංගික අපරාධ අන්තර්ජාලය සමගම සම්බන්ධ වෙලා තිබෙනවා. බොහෝ අපරාධවලට මූලිකව බලපා තියෙන්නේ අන්තර්ජාලය.\n\n● රටක ජාතියක සම්පත් වන දරුවන් සම්බන්ධයෙන් මාපියන්ගේ අවධානය ප්‍රමාණවත් ද?\n\nඇත්තටම මම හිතන්නේ මාපියන්ගේ අවධානය ප්‍රමාණවත් නැහැ. එයට ප්‍රධාන හේතු තමයි මිනිසුන් මේ වනවිට බොහෝ වෙලාවට කාර්ය බහුල වෙලා තියෙන්නේ. දැඩි තරගකාරීත්වයත් සමග ආර්ථිකය ගොඩනගා ගන්න සිදුවෙලා තියෙනවා. වර්තමානයේ පිරිමි අය පමණක් නොව කාන්තාවන් ද ආදායම් උපයන තත්ත්වයට පැමිණ තිබෙනවා. මාපියන්ගේ මේ කාර්ය බහුලත්වය තුළ වැඩකටයුතු කර ගැනීමේදී දරුවන්ට ජංගම දුරකථන ලබා දීම හරහා දරුවනුත් ජංගම දුරකථනවලට ඇබ්බැහි වෙනවා. කුඩා දරුවන් බොහොමයක් විද්‍යුත් තිරවලට ඇබ්බැහිවීම විශාල ගැටලුවක්. මේ ඇබ්බැහි වීම හොඳ නරක දෙපැත්තටම සිදුවෙන්න පුළුවන්. මාපියන් Facebook Whatsapp වගේ දේවල්වලට ඇබ්බැහි නිරන්තරයෙන් ඒ දේවල්වල සැරිසරමින්, ඒවාට ප්‍රතිචාර දැක්වීම සිදු කරනවා. මේ නිසා දරුවන්ට ලබාදෙන අවධානය අඩු වෙනවා. දරුවන් මාපියන්ගේ අවධානයෙන් ගිලිහෙන විට දරුවන් විවිධ දේවල්වලට ඇබ්බැහි වෙනවා. දරුවන් ජංගම දුරකථනවලට ඇබ්බැහි වීම හරහා ඩිජිටල් ලෝකයේ යහපත් දේවල් වගේම අයහපත් දේවල්ද ග්‍රහණය කර ගන්න පුළුවන්. මේ නිසා වෙනදාට වඩා වැඩි අවධානයක් දරුවන්ට ලබාදිය යුතුයි.\n\nමොකද තමන්ගේ සමීපතමයකු ළඟවත් දරුවන් තියලා යන්න බැරි සමාජයක් තමයි අද තියෙන්නේ.\n\nරැකියාවකට යෑම කාන්තාවන්ගේ අයිතියක්. අම්මලා රැකියාවලට යනවා නම් දරුවාගේ ආරක්ෂාව කොහොමද සුරක්ෂිත වෙන්නේ කියන කාරණය පිළිබඳ නිසි අවබෝධයක් අපට තිබිය යුතුයි. කාන්තා කටයුතු අමාත්‍යාංශය විසින් මීට කලකට ඉහතදී නියමු ව්‍යාපෘතියක් දියත් කළා අනුරාධපුර ප්‍රදේශයේ. එවැනි ව්‍යාපෘතීන් දැන් තමා අවශ්‍යම. ග්‍රාමීය මෙන්ම නාගරික ප්‍රදේශවලත් කාම අපරාධ, ලිංගික අපරාධ වැඩි වශයෙන් සිදුවන නිසා ඒ ප්‍රදේශවල දරුවන් අනාරක්ෂිත වෙලා. රාජකාරියට එන අධ්‍යයන සහ අනධ්‍යයන කාර්ය මණ්ඩලයේ දරුවන් වෙනුවෙන් 2023 වසරේ දී උපකුලපතිතුමියගේ මූලිකත්වයෙන් කැලණිය විශ්වවිද්‍යාලය දිවා සුරැකුම් මධ්‍යස්ථානයක් සහ පෙර පාසලක් ආරම්භ කළා. මේ මධ්‍යස්ථානය හරහා දරුවන්ට නිසි ආරක්ෂාව ලබා දෙනවා. මව හෝ පියා රැකියාව නිමා වී යන විට දරුවා නිවසට රැගෙන යන්න පුළුවන්. දරුවන් සුරක්ෂිත කිරීමට මෙවැනි නව ව්‍යාපෘති අවශ්‍යයි. නිරන්තරයෙන් දෙමාපියන් දරුවන් පිළිබඳ අවධානයෙන් සිටිය යුතුයි. එමෙන්ම ඔවුන් සමග නිරතුරු සබඳතා ඉතාම වැදගත් වෙනවා.\n\n● ළමා අනතුරු, ළමා අපයෝජන හා ළමා ඝාතන සිදුවන්නේ මව්පියන්ගේ නොසැලකිල්ල නිසාද?\n\nමේ ළමා අපයෝජන හා ළමා ඝාතන ඉහළ යෑමට මව්පියන්ගේ නොසැලකිල්ල ඍජු ලෙසම බලපානවා. අපි දරුවන් ගැන සොයා බලන්නේ නැති වුණාම දරුවා ජංගම දුරකථන හරහාම අපයෝජනය වෙනවා. පසුගිය කාලයේ ඔන්ලයින් අධ්‍යාපන සඳහා මාපියන් දරුවන්ට ජංගම දුරකථන ලබාදුන්නා. නමුත් මාපියන් දන්නේ නැහැ ඔවුන්ගේ දරුවන් ඒ ජංගම දුරකථන හරහා මොනවාද කරන්නේ කියලා. බොහොමයක් ළමා අපයෝජන සිදු වන්නේ මේ කියන ජංගම දුරකථන හරහායි. මෙවැනි දෑ දරුවන්ට දෙනවා නම් ඒ පිළිබඳ මාපියන් මූලිකව අවබෝධයක් ලබා ගෙන දෙන්න ඕනේ. තාක්ෂණය වුණත් දරුවන්ට හුරු කරනවා නම් මූලිකව මාපියන් ඒ සම්බන්ධයෙන් දැනුමක් ලබා ගත යුතුයි. බොහෝ නිවෙස්වල දරුවන් කාමරය වසා ගෙන මොනවාද කරන්නේ කියලා ගෙදර මිනිස්සු දන්නේ නැහැ. දරුවන් හුදෙකලාවට යොමු වී සිටින්නේ මෙකී ජංගම දුරකථන නිසයි. පරිසරයට ආදරය නොකරන දරුවෝ බිහි වෙන්නත් මේක හේතුවක් වෙනවා. දරුවන් ජංගම දුරකථන හරහා නරක දෙයකට ඇබ්බැහි වුණොත් ඒ දේවල් තවත් යාළුවකුට පුරුදු කරන්න උත්සාහ කරනවා. ඒ හරහා මෙම තත්ත්වයන් ව්‍යාප්ත වෙනවා. අම්මා තාත්තා, පාසලේ ගුරුවරුන්ගේ නිරන්තර අවධානය ළමයින් වෙත ලබා දෙන්න ඕනේ. පාසලේ සිටින මනෝ විද්‍යා උපදේශකවරුන් තමන්ගේ රාජකාරි නිසි ලෙස ඉටු කළ යුතුයි. එලෙස තමන්ගේ රාජකාරිය හරියට සිදු කරනවා නම්, ළමා වින්දිතයින්ට සහනයක් ලබා දිය හැකියි. ළමයින් වෙත අවධානය නිසි ලෙස ලබා නොදීම හරහා වර්තමානයේ නිරන්තරයෙන් ළමයින් සම්බන්ධ සිදුවීම් රාශියක් අපිට දැකගන්න පුළුවන් වුණා.\n\n● වර්තමානයේ සිදුවන ඝාතන වළක්වා ගැනීමට සිදු කළ යුත්තේ මොනවාද?\n\nමෙලෙස රටපුරා ඝාතන රැල්ලක් නිර්මාණය වීමට මත්ද්‍රව්‍ය කියන සාධකය ඍජුව බලපා තියෙනවා. අයිස්, හෙරොයින් වගේ මත්ද්‍රව්‍ය ව්‍යාප්තිය ද ඝාතනවලට මුල් වී තිබෙනවා. බොහොමයක් මත්ද්‍රව්‍යවලට දරුවන් යොමු වන්නේ දෙමාපියන්ගේ නොසැලකිල්ල නිසයි. ඒ නිසා මත්ද්‍රව්‍ය හා මධ්‍යසාර පිළිබඳ මීට වඩා සැලකිල්ලක් දැක්විය යුතුයි. මේ මත්ද්‍රව්‍ය සම්බන්ධයෙන් පුනරුත්ථාපන මධ්‍යස්ථාන තිබුණත් ඒවා මඟින් සිදුවන කාර්යය පිළිබඳ සතුටුදායක මට්ටමක තිබේද යන්න කියන්න බැහැ. මොකද මත්ද්‍රව්‍යවලට ඇබ්බැහි වූවන් නිසි ලෙස පුනරුත්ථාපනය වෙනවාද යන්න පිළිබඳ අපි දන්නේ නැහැ. පුනරුත්ථාපනය වුණත් නැවත එන්නේ ඒ සමාජයටමයි. ඕනෑම තරුණයෙක් පුනරුත්ථාපනය වුණොත් නැවත එන්නේ එම ප්‍රදේශයටමයි. පුනරුත්ථාපනය කරලා කිසි කෙනෙක් අපි විදේශ ගත කරන්නේ නැහැනේ. වෙන පළාත රැකියා ගත කරන්නෙත් නැහැ. මත්ද්‍රව්‍යට ඇබ්බැහි වෙලා පුනරුත්ථාපනය වුණු තරුණයා ඇතුළු වෙන්නේ ඔහු සිටිය සමාජයටමයි. ඒ සමාජය තුළින් ඔවුන් වෙනස් වෙයි කියලා බලාපොරොත්තු වෙන්න බැහැ. එනිසා පුනරුත්ථාපන වන තරුණයින් සමාජගත ගත කිරීම මීට වඩා විධිමත් වෙන්න අවශ්‍යයි. මත්ද්‍රව්‍ය සංවිධානාත්මක අපරාධ සමග ඍජුවම සම්බන්ධයක් පෙන්වනවා.\n\nසංවිධානාත්මක අපරාධ කල්ලිවල වර්ධනයක් ද අපට දකින්න තිබෙනවා. ඒ තුළින් තමයි බොහෝ මනුෂ්‍ය ඝාතන සිදුවන්නේ. සංවිධානාත්මක අපරාධ කල්ලිවල වර්ධනය හේතුවෙන් දකුණු පළාතේ මෙන්ම බස්නාහිර පළාතේ විවිධ ප්‍රදේශවල ඝාතන රාශියක් දකින්න ලැබුණා. වර්තමානයේ සිදුවන ඝාතන වළක්වා ගැනීමට නම් මේ සංවිධානාත්මක අපරාධ කල්ලි මර්දනය කළ යුතුයි. එවැනි කල්ලි මෙහෙය වන්නේ විදේශ රටවල සිටයි. ඒ නිසා අපරාධ මර්දනය සඳහා රජය දැඩි තීරණ ගත යුතුයි. මේ අපරාධ කල්ලි කාලයකදී අඩු වී තිබුණත් මේ වනවිට නැවතත් හිස ඔසවමින් තිබෙනවා. සමාජයේ සිදුවන ඝාතන වළක්වා ගැනීමට රජය ඍජු පියවර ගන්න ඕනේ. මත්ද්‍රව්‍ය ප්‍රශ්නය මැඬලීම සඳහා රජය පියවර ගත යුතුයි. විශේෂ කාර්ය බලකාය (STF) ඒ සඳහා හොඳින් පුහුණු කළ යුතුයි. නීතිය ක්‍රියාත්මක කරන ආයතන හරහා මේ ක්‍රියාකාරකම් මැඬලීම සඳහා නව ක්‍රමෝපායන් සකස් කරන්න ඕනේ. ඒ වගේම යුක්තිය පසිඳලීමේ කටයුතු කළ යුත්තේ කෙසේද යන්න පිළිබඳ පැහැදිලි අවබෝධයක් තිබීම අවශ්‍ය වෙනවා. විශේෂයෙන්ම සංවිධානාත්මක අපරාධ කල්ලි මැඬලීමට අවශ්‍ය ක්‍රියාමාර්ග ඉතා ඉක්මනින් ගත යුතුයි. ඒ හරහා වර්ධනය වෙමින් පවතින ඝාතන වළක්වා ගත හැකියි.\n\n● මෙම අපරාධ සම්බන්ධයෙන් රටේ පවතින නීතියේ දඬුවම් ප්‍රමාණවත් යැයි සිතනවා ද?\n\nඝාතන සඳහා නීතියෙන් ලබාදෙන දඬුවම් ඇත්තටම ප්‍රමාණවත්. රටේ නීතිය අනුව සහ මානව අයිතිවාසිකම් ප්‍රශ්නය නිසා එල්ලුම් ගහ ක්‍රියාත්මක කරන්න බැහැ. මරණ දඬුවම හෝ ජීවිතාන්තය තෙක් සිර දඬුවම් ඒ අවස්ථාවල ලබාදෙනවා. ඝාතන සඳහා දඬුවම් දීමට නව නීති අවශ්‍ය වෙන්නේ නැහැ. රටේ තිබෙන නීති හොඳටම ප්‍රමාණවත්. නමුත් දඬුවම් දෙන තැනයි මේ ගැටලුව තිබෙන්නේ. සමහර අය ඉන්නවා ඝාතනයක් කරලා නමුත් දඬුවම් අවුරුදු හයයි. තවත් කෙනෙක් ඉන්නවා ඔහු ඝාතනය සිදු කරලා නැහැ, ඔහු ඝාතනය කරන තැන ඉඳලා. හැබැයි ඔහුගේ දඬුවම අවුරුදු පහළොවයි. මේ වගේ සිද්ධීන් ඕන තරම් බන්ධනාගාර තුළ අපට දැකගන්න පුළුවන්. ජනාධිපති පොදු සමා කමිටුවේදී මෙවැනි තත්ත්වයන් සහිත සිද්ධීන් දැක්කේ. මෙහිදී අපරාධ යුක්තිය පසිඳලීමේදී විනිශ්චයකාරවරුන්ගේ නීතිමය තීන්දු ඉතා වැදගත්. ඒ වගේම අධිකරණයේදී ලබා දෙන දඬුවම නීති පොතේ තියෙනවා. ඒ තුළ සිටිමින් තමයි මේ දඬුවම් ලබා දෙනු ලබන්නේ. දණ්ඩ නීති සංග්‍රහය සහ වෙනත් අණපනත් අනුව දඬුවම ලබා දෙනවා නම් එය ඉතා වැදගත්. නීතියේ නියත බව මේ කාරණයේදී ඉතාමත්ම වැදගත්. අපරාධයකදී ඉතා ඉක්මනින් දඬුවම් ලබාදිය යුතුයි. බොහෝ සිද්ධීන්වලට දඬුවම් ලබාදීමට අවුරුදු දහය, පහළොව යනවා. දූෂණ සිද්ධියක් සම්බන්ධ නඩුවක් නම් අනිවාර්යයෙන්ම අවුරුදු දහයක්, දොළහක් යනවාමයි. ඝාතන සම්බන්ධ නඩුත් අවුරුදු හත, අටක් ගතවෙනවා. දඬුවම නියම කරනවිට අපරාධකරුවා මියගිහින්. එතකොට දඬුවම ලබා දෙන්නේ කාටද. ඒ නිසා අපරාධ සිදු වූ කාලය දෙස බලා ඉතා ඉක්මනින්ම මේ නඩු කටයුතු අහලා අවසන් කළ යුතුයි. අපරාධ සම්බන්ධ ලිපිගොනු කාර්යක්ෂම කරලා අධිකරණ කටයුතු සඳහා සහාය වීම නීතිපති දෙපාර්තමේන්තුවේ වගකීමයි. නඩු ගොඩගැසීම නිසා නීතිපති දෙපාර්තමේන්තුවත් දැඩි අපහසුතාවට පත් වෙනවා. නමුත් එකී ක්‍රියාවලිය කාර්යක්ෂම කිරීම රජයේ වගකීමක් වෙනවා.\n\n● රටේ පවතින ඝාතන රැල්ල මැඬ පවත්වා ගත හැක්කේ කෙසේද? ඒ සඳහා කළ යුත්තේ මොනවා ද?\n\nඝාතන මැඬපවත්වා ගැනීම සඳහා නීතිය ක්‍රියාත්මක කිරීමේදී බොහෝ අපරාධ අඩු වීමට මුර සංචාර ඉතා වැදගත් වෙනවා. පොලිස් මුර සංචාර වැඩි කිරීම කළ යුතුයි. සාමාන්‍ය ව්‍යවහාරයේදි අපි කියන්නේ පොලිස් මුර සංචාරවලදී අපරාධ ගබ්සාවෙනවා කියලයි. ඒ නිසා පොලිස් මුර සංචාර වැඩි වන තරමට අපරාධ අවමවීමක් දකින්න පුළුවන් වෙයි. පොලිස් නිලධාරීන් බඳවා ගැනීම දිගින් දිගටම කළ යුතුයි. නමුත් මේ පවතින ආර්ථික තත්ත්වයත් සමග පොලිස් බඳවා ගැනීම් අඩු කරලා. බඳවා ගැනීම අඩු වුණත් වසරකට විශ්‍රාම යන පිරිස වැඩියි. ඒ නිසා පොලිස් සේවය අසමතුලිත වෙන්න පුළුවන්. එලෙස අසමතුලිතවීම හරහා අනාගතයේ අපරාධ මැඬලීමට අවශ්‍ය නිලධාරීන් අඩු විය හැකියි. අපරාධ නිවාරණය සහ වැළැක්වීම සඳහා නිලධාරීන්ගේ අඩු වීම දැඩි ලෙස අපට දැනෙනවා. ඒ නිසා තමයි අපරාධකරුවන් නිදැල්ලේ හැසිරෙන්නේ. එම නිසා අපරාධ හා ඝාතන රැල්ල වළක්වා ගැනීමට ආරක්ෂක අංශවලට තව තවත් බඳවා ගන්න ඕන වගේම, ඉන්න නිලධාරීන්ට අපරාධ මැඬලීමට අවශ්‍ය නිසි පුහුණුව ලබාදිය යුතුයි. එමඟින් ආරක්ෂක අංශවල ශක්තිය වර්ධනය කළ යුතු වෙනවා. රටේ ආරක්ෂක අංශ ශක්තිමත් නම් රටට එල්ල වෙන්න පුළුවන් ත්‍රස්ත ක්‍රියා, අන්තවාදී ක්‍රියා ඉතා ඉක්මනින් පාලනය කරන්න හැකිවෙනවා. ඒ නිසා ආරක්ෂක අංශවල ශක්තිය පවත්වා ගැනීමට රටේ මොන ප්‍රශ්න තිබුණත් පොලිසියට සහ ආරක්ෂක අංශවලට බඳවා ගැනීම සිදු කළ යුතුයි. ඒ හරහා රටේ ඇතිවෙමින් පවතින ඝාතන රැල්ල මැඬපවත්වා ගැනීමට හැකිවෙනවා.\n\nසාකච්ඡා සටහනරුවන් පුෂ්පකුමාරසන්නිවේදන හා මාධ්‍ය ඒකකයකැලණිය විශ්වවිද්‍යාලය",
       "URL": "https://divaina.lk/%e0%b6%9d%e0%b7%8f%e0%b6%ad%e0%b6%b1-%e0%b6%bb%e0%b7%90%e0%b6%bd%e0%b7%8a%e0%b6%bd-%e0%b6%b1%e0%b7%90%e0%b7%80%e0%b7%90%e0%b6%ad%e0%b7%8a%e0%b7%80%e0%b7%93%e0%b6%b8%e0%b6%a7-%e0%b7%83%e0%b6%82/",
       "Category": "visheshanga",
       "Parent URL": "https://divaina.lk/category/visheshanga//page/45/"
}