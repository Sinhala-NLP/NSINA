{
       "Source": "divaina",
       "Timestamp": "August 14, 2023",
       "Headline": "බූරු ගැස්සවූ සූදු දෝණි මාට්ටු",
       "News Content": "හිටපු රාජ්‍ය සේවිකාවක් තම නිවසේ මහා පරිමාණ ලෙස සූදු පොලක් පවත්වාගෙන යමින් සිටියදී සැකකරුවන් නව දෙනෙකු හා රුපියල් එක් ලක්ෂ හතලිස් තුන්දහසක් සමග කාර් රථයක්, ත්‍රී රෝද රථයක් හා යතුරු පැදි හතරක් අත් අඩංගුවට ගත් බව මැදවච්චිය පොලිසිය කියයි.\n\nමෙලෙස අත් අඩංගුවට පත්ව ඇත්තේ ඇතාකඩ, මිහින්තලේ, කරපික්කඩ, ගල්වලපාර මැදවච්චිය, වහමලුගොල්ලෑව, කිරිගල්ලෑව සහ ලිඳවැව යන ලිපිනයන්වල පදිංචි කරුවන්ය.\n\nමැදවච්චිය නගරයේ පිහිටි දෝනි නැමති අනුවර්තන නාමයෙන් හදුන්වන ප්‍රධාන සැකකරුගේ නිවසේ ඊයේ (13) සවස මහා පරිමාණ ලෙස මෙම සූදු පොල පවත්වාගෙන යන බවට තොරතුරක් මැදවච්චිය පොලිස් ස්ථානාධිපතිට ලැබී ඇත.\n\nමෙම සූදු පොල මැදවච්චිය නගරයේ ටික කළක සිට පවත්වාගෙන ගොස් ඇත. අනතුරුව ක්‍රියාත්මක වුණ මැදවච්චිය පොලිස් ස්ථානාධිපති ඇතුලු විශේෂ පොලිස් කණ්ඩායම මෙම සැකකාරිණිගේ නිවස වටලා ඇත.\n\nඒ වන විටත් නිවස තුල සූදු පොල පවත්වාගෙන ගොස් තිබුණි. එහිදී පොලිසිය විසින් මෙම දෝනි නැමැති ප්‍රධාන සැකකාරිණිය සහ ඇයගේ පුතා මෙන්ම තවත් සැකකරුවන් හත් දෙනෙකු අත් අඩංගුවට ගෙන තිබේ.\n\nමෙම සැකකාරිණි මෙම සූදු පොල මැදවච්චිය තවත් එක් නම ගිය සූදු කරුවෙකු සමග හවුලේ සිදු කර ඇති බව ප්‍රධාන පොලිසි විමර්ෂණ වලදී හෙලි වී ඇත.\n\nමෙම කාන්තාව තම නිවසට යාබද ත්‍රී රෝද රථ රියදුරන්ට සහ පෙට්ටිකඩ හිමිකරුවෙකුට මුදල් ලබා දී ආරක්ෂාව තහවුරු කරගෙන ඇති බවටද තොරතුරු අනාවරණය වී තිබේ.",
       "URL": "https://divaina.lk/%e0%b6%b6%e0%b7%96%e0%b6%bb%e0%b7%94-%e0%b6%9c%e0%b7%90%e0%b7%83%e0%b7%8a%e0%b7%83%e0%b7%80%e0%b7%96-%e0%b7%83%e0%b7%96%e0%b6%af%e0%b7%94-%e0%b6%af%e0%b7%9d%e0%b6%ab%e0%b7%92-%e0%b6%b8%e0%b7%8f/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/82/"
}