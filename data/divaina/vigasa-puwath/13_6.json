{
       "Source": "divaina",
       "Timestamp": "September 26, 2023",
       "Headline": "පෝට් සිටි නීති වෙනස් කරන බව ජනපති කියයි",
       "News Content": "කොළඹ වරාය නගරය කොළඹ මූල්‍ය කලාපය බවට පත් කරන නීතිමය වෙනස්කම් කරන බව ජනාධිපති රනිල් වික්‍රමසිංහ මහතා පවසයි.ජනාධිපතිවරයා මේ බව සඳහන් කළේ කොළඹ හිල්ටන් හෝටලයේ දී අද පැවැති මීඩිඒෂන් සිම්පෝසියම් – 2023 සමඟ එක්වෙමිනි.ජනාධිපති රනිල් වික්‍රමසිංහ මහතා ගේ ප්‍රධානත්වයෙන් පැවැත්වුණු උත්සවයට අධිකරණ අමාත්‍ය ආචාර්ය විජයදාස රාජපක්ෂ මහතා ද එක් විය.එහි දී අදහස් දැක්වූ ජනාධිපති රනිල් වික්‍රමසිංහ මහතා මෙසේද කීවේය.අධිකරණයේ දී හෝ වෙනත් ස්ථානවල දී ගැටුම් නිරාකරණය සම්බන්ධයෙන් අප අසමත්භාවයක් පෙන්නුම් කර තිබෙනවා. ව්‍යාපාර කටයුතුවල නිරත පිරිස් දන්නවා කාලය යනු මුදල් බව. ඒ බව සිහි තබාගෙන අප ඉදිරියට යා යුතුයි. අපට අවශ්‍යයි ශ්‍රී ලංකාව කේන්ද්‍රස්ථානයක් කරන්න. කොළඹ වරාය නගරය කොළඹ මූල්‍ය කලාපය බවට පත් කරන නීතිමය වෙනස ඉන් එක් පියවරකි. අක් වෙරළ ක්‍රියාකාරකම් සඳහා නීත්‍යනුකූලභාවයක් සපයන නව නීතිය ෂර්මන් ඇන්ඩ් ස්ටාර්ලිං නීති සේවා ආයතනය මඟින් දැන් කෙටුම්පත් කර තිබෙනවා. එහි බලාත්මක වීමක් වසර අවසානය වන විට අපට අපේක්ෂා කළ හැකියි. දෙවනුව ආයෝජන මණ්ඩලය ද ආර්ථික කොමිසමක් මගින් ප්‍රතිස්ථාපනය කෙරෙනවා. ඒ අනුව අප නිදහස් ගිවිසුම් කිහිපයකටම එළැඹෙමින් සිටිනවා. අප සිංගප්පූරුව සමඟ නිදහස් වෙළෙඳ ගිවිසුමකට එළැඹ ඇති අතර තායිලන්තය සමඟ එවැනි ගිවිසුමකට එළැඹීමට ආසන්නයි. ඉන්දියාව සමඟ පවතින නිදහස් වෙළෙඳ ගිවිසුම ඉහළ තලයකට ගෙන ඒම පිළිබඳවත් අප සාකච්ඡා පවත්වනවා.",
       "URL": "https://divaina.lk/%e0%b6%b4%e0%b7%9d%e0%b6%a7%e0%b7%8a-%e0%b7%83%e0%b7%92%e0%b6%a7%e0%b7%92-%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%99%e0%b6%b1%e0%b7%83%e0%b7%8a-%e0%b6%9a%e0%b6%bb%e0%b6%b1-%e0%b6%b6/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/13/"
}