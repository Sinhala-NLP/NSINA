{
       "Source": "divaina",
       "Timestamp": "April 22, 2023",
       "Headline": "දුම්රිය නතරකළාට උපහාර",
       "News Content": "සිදුවීමට ගිය දුම්රිය අනතුරක් වළකාලමින් හයසියයකට අධික මගී ජීවිත හා දේපොළ ආරක්ෂා කරමින් සිදු කළ මෙහෙයට හපුතලේ එච් එම් විජේරත්න මහතාට ප්‍රවාහන අමාත්‍ය බන්දුල ගුණවර්ධන මහතා විසින් උපහාර පිදීමක් සිදුකළේය. එසේ සිදුකරනු ලැබුවේ පසුගිය අප්‍රේල් මස 8 වෙනිදා සවස කොළඹ සිට බදුල්ල දක්වා ධාවනය වූ දුම්රිය ගමන්ගත් මාර්ගයට හපුතලේ ග්ලැනෝර් වතුයායේ රේල් ගේට්ටුව ආසන්නයේ දැවැන්ත ගසක් පෙරලීම නිසා මාර්ගය අවහිරවී තිබීමෙන් එම මාර්ගයේ ධාවනය වෙමින් තිබූ දුම්රිය නතර කිරීමට ඔහු පියවර ගැනීම වෙනුවෙනි . එහි දී සිදුවීමට ගිය විශාල ජීවිත සහ දේපල විනාශයක් වළක්වා ගැනීමට ක්ෂණිකව ක්‍රියාත්මක වෙමින් දුම්රිය ගමන් ගන්නා මාර්ගයට පැමිණ දුම්රියට අනතුර පිලිබඳ සංඥා කරමින් දුම්රිය නතර කිරීමට කටයුතු කළ තංගමලේ වතුයායේ මුරකරුවකු ලෙස සේවය කරන හපුතලේ එච්. එම්.විජයරත්න මහතා ජීවිතය පවා පරදුවට තබමින් කටයුතු කළේය. එම වීර ක්‍රියාවට උපහාර දැක්විම සඳහා විශේෂ උත්සවයක් හපුතලේ දුම්රිය ස්ථානයේදී සංවිධානය කර තිබිණි.විජයරත්න මහතා විසින් සිදුකරන ලද වීර ක්‍රියාව අගය කරමින් ඔහු විසින් කරන ලද මෙහෙවර වෙනුවන් රුපියල් ලක්ෂයක මුදල් ත්‍යාගයක් පිරිනමන්නට ප්‍රවාහන හා මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතාගේ උපදෙස් පරිදි මාර්ග ආරක්ෂාව පිළිබඳ ජාතික සභාව කටයුතු කළේය.",
       "URL": "https://divaina.lk/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b1%e0%b6%ad%e0%b6%bb%e0%b6%9a%e0%b7%85%e0%b7%8f%e0%b6%a7-%e0%b6%8b%e0%b6%b4%e0%b7%84%e0%b7%8f%e0%b6%bb/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/261/"
}