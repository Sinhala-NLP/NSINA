{
       "Source": "divaina",
       "Timestamp": "May 17, 2023",
       "Headline": "ජෙරම් ඉරිදා එනවාලු",
       "News Content": "ලබන ඉරිදා දිනයේ තමන් යළි මෙරටට පැමිණෙන බව දේවගැති ජෙරම් ප්‍රනාන්දු කියා සිටී.\n\nසිය නිල ඉන්ස්ටග්‍රෑම් ගිණුමේ සටහනක් තබමින් ඔහු මේ බව ප්‍රකාශ කර සිටින අතර කලින් යොදාගත් අත්‍යවශ්‍ය කටයුත්තක් හේතුවෙන් තමන් දිවයිනෙන් බැහැරව ගිය බවද හෙතෙම කියයි.\n\nජෙරම් ප්‍රනාන්දු නම් ක්‍රිස්තියානි දේවගැතිවරයා සිදුකළ දේශනයක් පසුගිය දිනවල සමාජ මාධ්‍ය ඔස්සේ සංසරණය වූ අතර එම ප්‍රකාශයන් තුළ බුදුන් වහන්සේට සහ තවත් ආගමික විශ්වාසයන්ට නිගරු වන බවට සමාජයේ විවිධ පාර්ශවවලින් චෝදනා එල්ල වුණි.\n\nඅනතුරුව පාර්ශව කිහිපයක් දේවගැතිවරයාට එරෙහිව නෛතික ක්‍රියාමාර්ග ගන්නා ලෙස අපරාධ පරීක්ෂණ දෙපාර්තමේන්තුවට පැමිණිලි කළේය.\n\nමෙවැනි පසුබිමක් තුළ දේවගැති ජෙරම් ප්‍රනාන්දු පසුගිය ඉරිදා සිය බිරිඳ සහ දරු දෙදෙනා සමඟ දිවයිනෙන් පිටත්ව ගොස් තිබේ.\n\nදේවගැති ජෙරම් ප්‍රනාන්දු රටින් පිටවීම වැළැක්වීමේ තහනම් නියෝගයක් ලබාගැනීමට අපරාධ පරීක්ෂණ දෙපාර්තමේන්තුව ඊයේ (16) කටයුතු කර තිබිණ.",
       "URL": "https://divaina.lk/%e0%b6%a2%e0%b7%99%e0%b6%bb%e0%b6%b8%e0%b7%8a-%e0%b6%89%e0%b6%bb%e0%b7%92%e0%b6%af%e0%b7%8f-%e0%b6%91%e0%b6%b1%e0%b7%80%e0%b7%8f%e0%b6%bd%e0%b7%94/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/223/"
}