{
       "Source": "divaina",
       "Timestamp": "January 16, 2023",
       "Headline": "තෛපොංගල්දා මිඩ්ල්ටන් ගිනි ගනී",
       "News Content": "වතු කම්කරුවන් තෛපොංගල් උත්සවය සමරමින් සිටියදි තලවකැලේ, මිඩ්ල්ටන් වතුයායේ වතු නිවාස පෙළක් (15) දා රාත්‍රි ගිනි ගැනීමට ලක්ව වතු නිවාස 12 ක් විනාශයට පත්ව ඇතැයි තලවකැලේ පොලීසිය පවසයි.\n\nගිනි ගැනීමෙන් වතු නිවාස පේළියේ වතු නිවාස හතක් සම්පුර්ණයෙන් විනාශයට පත්ව, තවත් වතු නිවාස පහක් අර්ධ හානියට ලක්ව ඇති බවද පොලීසිය සඳහන් කරයි.\n\nමෙම නිවාස පේළියේ එක් නිවසක පළමුව හටගත් ගින්නක් පැතිරීයාමෙන් අනෙකුත් නිවාසද ගිනි ගැනීමට ලක්ව ඇති අතර, වතු නිවාසවල පදිංචිව සිටි වතු කම්කරුවන්ගේ ගෘහ භාණ්ඩ ඇතුළු අනෙකුත් භාණ්ඩ ගිනි ගැනීමට ලක්ව සම්පුර්ණයෙන්ම විනාශයට පත්ව තිබේ.\n\nපැතිර යමින් තිබු ගින්න එම වතුයායේම වතු කම්කරුවන් තලවකැලේ පොලිසිය එක්ව දැඩි පරිශ්‍රමයක් දරා පාලනය කිරිමට සමත්විය. ගින්නෙන් එම වතු නිවාස වල පදිංචිව සිටි ළමුන්ගේ පාසල් පොත්පත් සහ උපකරණ සම්පුර්ණයෙන්ම ගිනිගෙන විනාශ වි ඇත.\n\nවතු නිවාස ගිනි ගැනීමෙන් ජීවිත හානි කිසිවක් සිදුව නොමැති බව පොලීසිය කියයි.\n\nමේ හේතුවෙන් එම නිවාසවල පදිංචිව සිටි පුද්ගලයන් 49 කු පමණ අවතැන්ව ඇති අතර, ඔවුන්ගෙන් පවුල් තුනක පුද්ගලයන් තලවකැලේ දෙමළ මහ විදුහලේ සහ අනෙකුත් පිරිස ඥාතීන්ගේ නිවාසවල තාවකාලිතව නවතා සිටිති.",
       "URL": "https://divaina.lk/%e0%b6%ad%e0%b7%9b%e0%b6%b4%e0%b7%9c%e0%b6%82%e0%b6%9c%e0%b6%bd%e0%b7%8a%e0%b6%af%e0%b7%8f-%e0%b6%b8%e0%b7%92%e0%b6%a9%e0%b7%8a%e0%b6%bd%e0%b7%8a%e0%b6%a7%e0%b6%b1%e0%b7%8a-%e0%b6%9c%e0%b7%92-2/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/367/"
}