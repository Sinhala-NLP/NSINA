{
       "Source": "divaina",
       "Timestamp": "January 26, 2023",
       "Headline": "රාජ්‍ය ඇමැතිනී ඩයනා ගමගේට අධිකරණය දුන් නියෝගය",
       "News Content": "රාජ්‍ය ඇමතිනි ඩයනා ගමගේ මහත්මියගේ පාර්ලිමේන්තු මන්ත්‍රී ධුරය අහෝසි කරන ලෙස ඉල්ලා ගොනුකර ඇති පෙත්සමට අදාළව විරෝධතා ගොනුකිරීම සඳහා අභියාචනාධිකරණය විසින් අද අමාත්‍යවරියට කල් ලබාදී ඇත.\n\nඩයනා ගමගේ මහත්මියගේ පාර්ලිමේන්තු මන්ත්‍රී ධුරය බලරහිත කරන ලෙස ඉල්ලා සමාජ ක්‍රියාකාරිකයෙකු වන ඔෂල හේරත් මහතා විසින් ගොනුකළ පෙත්සම අද සෝභිත රාජකරුණා සහ ධම්මික ගනේපොල යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ කැඳවනු ලැබීය.\n\nඑහිදී ඩයනා ගමගේ මහත්මිය වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා අධිකරණය හමුවේ ඉල්ලීමක් කරමින් එම නඩුවට අදාළ විරෝධතා ඉදිරිපත් කිරීමට ප්‍රථම තමාට ආගමන හා විගමන පාලකවරයාගෙන් ලේඛන කිහිපයක් ලබා ගැනීමට අවශ්‍යව තිබෙන බව දන්වා සිටියේය.\n\nඑම ලේඛන ලබාගෙන අදාළ විරෝධතා ඉදිරිපත් කිරීම සඳහා දිනයක් ලබාදෙන ලෙස ජනාධිපති නීතිඥවරයා අධිකරණයෙන් ඉල්ලා සිටියේය.\n\nඑම ඉල්ලීම පිළිගත් විනිසුරු මඩුල්ල විරෝධතා ඉදිරිපත් කිරීම සඳහා ඩයනා ගමගේ මහත්මියගේ පාර්ශවයට පෙබරවාරි මස 17 තෙක් කල් ලබාදුන්නේය.",
       "URL": "https://divaina.lk/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92%e0%b6%b1%e0%b7%93-%e0%b6%a9%e0%b6%ba%e0%b6%b1%e0%b7%8f-%e0%b6%9c%e0%b6%b8%e0%b6%9c%e0%b7%9a/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/357/"
}