{
       "Source": "divaina",
       "Timestamp": "September 26, 2023",
       "Headline": "දයාසිරිගේ වාරණය අත්හිටුවයි",
       "News Content": "ශ්‍රී ලංකා නිදහස් පක්ෂයේ හිටපු මහලේකම් දයාසිරි ජයසේකර මහතාගෙන් නිදහසට කරුණු විමසා එම පක්ෂයේ සභාපතිවරයා විසින් නිකුත් කර තිබෙන ලිපියක් ක්‍රියාත්මක වීම වළක්වාලමින් නිකුත් කළ වාරණ නියෝගය අත්හිටුවීමට කොළඹ දිසා අධිකරණය අද නියෝග කළේය.\n\nදයාසිරි ජයසේකර මහතා විසින් ඉදිරිපත් කළ පැමිණිල්ලක් සලකා බැලීමෙන් අනතුරුව ඔක්තෝබර් මස 05 වැනිදා දක්වා බලපැවැත්වෙන පරිදි කොළඹ දිසා විනිසුරු සඳුන් විතාන මහතා විසින් ඉකුත්දා මෙම වාරණ නියෝගය නිකුත් කර තිබුණි.\n\nඑහෙත් දයාසිරි ජයසේකර මහතා වෙත මෙවැනි ලිපියක් නිකුත් කිරීමට පක්ෂයේ මධ්‍යම කාරක සභාවට බලය තිබෙන බව විත්තිකාර මෛත්‍රීපාල සිරිසේන මහතා වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මහතා අධිකරණය හමුවේ කරුණු දක්වා සිටියේය.\n\nපැමිණිලිකරු සත්‍ය කරුණු වසන් කරමින් මෙම වාරණ නියෝගය ලබාගෙන තිබෙන බැවින් එම වාරණ නියෝගය අත්හිටුවීමේ නියෝගයක් නිකුත් කරන ලෙසත් ජනාධිපති නීතිඥ මුස්තාෆා මහතා අධිකරණයෙන් ඉල්ලා සිටියේය.\n\nඑම කරුණු සලකා බැලූ දිසා අධිකරණය අදාළ වාරණ නියෝගය අත්හිටුවන ලෙස අද නියෝග කළේය.\n\nඅනතුරුව නඩුව නැවත නොවැම්බර් මස 05 වැනිදා කැඳවන ලෙසත් විනිසුරුවරයා නියෝග කළේය.",
       "URL": "https://divaina.lk/%e0%b6%af%e0%b6%ba%e0%b7%8f%e0%b7%83%e0%b7%92%e0%b6%bb%e0%b7%92%e0%b6%9c%e0%b7%9a-%e0%b7%80%e0%b7%8f%e0%b6%bb%e0%b6%ab%e0%b6%ba-%e0%b6%85%e0%b6%ad%e0%b7%8a%e0%b7%84%e0%b7%92%e0%b6%a7%e0%b7%94%e0%b7%80/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/14/"
}