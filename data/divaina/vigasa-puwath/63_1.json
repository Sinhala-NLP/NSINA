{
       "Source": "divaina",
       "Timestamp": "August 28, 2023",
       "Headline": "දේශීය ආදායම් අද අඩපනවේ",
       "News Content": "දේශීය ආදායම් කොමසාරිස් ජනරාල් ඩී.ආර්.එස් හපුආරච්චි මහතා ඉකුත් සිකුරාදා (25) විශ්‍රාම යාමෙන් පසුව පසුව මුදල් අමාත්‍යංශය විසින් නව කොමසාරිස් ජනරාල්වරයෙකු හෝ වැඩබලන කොමසාරිස් ජනරාල්වරයෙකු පත් නොකිරීම නිසා අද දිනයේ දේශීය ආදායම් දෙපාර්තමේන්තුවේ කටයුතු මුළුමනින්ම අකර්මන්‍ය වූ බව දේශීය ආදායම් වෘත්තීය සමිති නියෝජිතයෝ පැවසූහ.සාමාන්‍යයෙන් දේශීය ආදායම් කොමසාරිස් ජනරාල්වරයෙකු විශ්‍රාම යන විට නව දේශීය ආදායම් කොමසාරිස් ජනරාල්වරයෙකු හෝ වැඩබලන කොමසාරිස් ජනරාල්වරයෙකු පත් කරන බව ද මෙවර එය සිදුව නොමැති බව ද දේශීය ආදායම් සේවා සංගමයේ සම ලේකම් එච්. ඒ. එල් උදයසිරි මහතා පවසයි.මේ නිසා අද විදේශිකයන්ට බදු නිෂ්කාශන සහතික නිකුත් කිරීම , නව බදු ගෙවන්නන් ලියාපදිංචි කිරීමේ කටයුතු ,වැට් බදු ආපසු ගෙවීම් සහ ආනයන කටයුතුවලදී බදු ගෙවන්නන් හඳුනා ගැනීමේ සහතික නිකුත් කිරීම ඇතුළු දෙපාර්තමේන්තුවේ අත්‍යවශ්‍ය රාජකාරී කටයුතු මුළුමනින්ම අකර්මණ්‍ය වූ බව ද උදයසිරි මහතා කියා සිටියේය.මේ නිසා දේශීය ආදායම් දෙපාර්තමේන්තුවට කොමසාරිස් ජනරාල්වරයෙකු හෝ වැඩබලන දෙපාර්තමේන්තුවට කොමසාරිස් ජනරාල්වරයෙකු වහාම පත් කරන ලෙස රජයෙන් ඉල්ලා සිටින බවත් එසේ නැතහොත් දෙපාර්තමේන්තුවේ කටයුතු තවදුරටත් අඩපන වනු ඇති බවත් ඔහු කියා සිටියේය. .",
       "URL": "https://divaina.lk/%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%86%e0%b6%af%e0%b7%8f%e0%b6%ba%e0%b6%b8%e0%b7%8a-%e0%b6%85%e0%b6%af-%e0%b6%85%e0%b6%a9%e0%b6%b4%e0%b6%b1%e0%b7%80%e0%b7%9a/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/63/"
}