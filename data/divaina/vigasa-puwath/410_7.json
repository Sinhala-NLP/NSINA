{
       "Source": "divaina",
       "Timestamp": "December 2, 2022",
       "Headline": "මෝටර් රථයක සිරවී පාසල් සිසුවෙක් මිය යයි",
       "News Content": "පිළියන්දල ප්‍රදේශයේ නිවසක නවතා තිබූ මෝටර් රථයක් තුළ සිරවූ පාසල් සිසුවෙකු මියගොස් ඇත.\n\nමෙලෙස ජීවිතක්ෂයට පත්ව ඇත්තේ පිළියන්දල මාම්පේ ජය මාවත ප්‍රදේශයේ පදිංචිව සිටි 17 හැවිරිදි වියේ පසුවූ සිසුවෙකි.\n\nපොලිස් විමර්ශනවලදී අනාවරණය වී ඇත්තේ එම අවස්ථාවේ සිසුවාගේ නිවසේ කිසිවෙකු සිට නොමැති බවය.\n\nඑදින සිසුවාගේ නිවුන් සොහොයුරා සමඟ ඔහුගේ මව ජයවර්ධනපුර රෝහලට පැමිණ ඇති අතර වැඩිමල් සොහොයුරිය සහ පියා රැකියාව වෙත ගොස් තිබේ.\n\nසිසුවාගේ මිතුරෙකු නිවසට පැමිණ සිසුවා නොමැති බව දැනගැනීමත් සමඟ ඒ පිළිබඳව දුරකථනයෙන් සිසුවාගේ පියාට දැනුම්දී ඇති අතර ඒ අනුව මියගොස් ඇති සිසුවාගේ පියා කඩිනමින් නිවස වෙත පැමිණ කළ සොයාබැලීමකදී නිවසේ නවතා තිබූ මෝටර් රථය තුළ සිරවී සිටි තම දරුවා දැක ඇත.\n\nඅනතුරුව කඩිනමින් දරුවා රෝහල්ගත කිරීමට පියවර ගෙන ඇති බවත් එහිදී සිසුවා මියගොස් ඇති බවත් වාර්තා වෙයි.\n\nගල්කිස්ස අපරාධ කොට්ඨාශයේ විමර්ශන නිලධාරීන් සිද්ධිය සම්බන්ධයෙන් විමර්ශන ආරම්භ කර ඇති අතර රජයේ රස පරීක්ෂකවරයා විසින් මෝටර් රථය පරීක්ෂා කිරීමට නියමිතව තිබුණි.පිළියන්දල පොලීසිය සිද්ධිය සම්බන්ධයෙන් විශේෂ විමර්ශනයක් ආරම්භ කර තිබේ.",
       "URL": "https://divaina.lk/%e0%b6%b8%e0%b7%9d%e0%b6%a7%e0%b6%bb%e0%b7%8a-%e0%b6%bb%e0%b6%ae%e0%b6%ba%e0%b6%9a-%e0%b7%83%e0%b7%92%e0%b6%bb%e0%b7%80%e0%b7%93-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/410/"
}