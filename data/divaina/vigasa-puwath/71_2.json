{
       "Source": "divaina",
       "Timestamp": "August 23, 2023",
       "Headline": "මහ වරුසාවක පෙරනිමිති",
       "News Content": "පවතින නියගය නිසා මෙවර යල කන්නයේ මේ වනවිට අක්කර 50,000කට ආසන්නව වී වගාව විනාශ වී ඇතැයි කෘෂිකර්ම අමාත්‍යාංශය පවසයි.මෙලෙස හානි සිදු වන කුඹුරු ඉඩම් ප්‍රමාණය ප්‍රමාණය දිනපතා ඉහළ යමින් පවතී. එමෙන්ම දැනට සිදු කර තිබෙන කාලගුණික පුරෝකථන අනුව එල් නිනෝ හා ලා නිනා දේශගුණික තත්ත්වයන් තුළ ලබන ඔක්තෝබර් හා නොවැම්බර් මාසවල විශාල වර්ෂාපතනයක් මෙන්ම නැවතත් 2024 යල කන්නයේ වැසි රහිත කාලගුණික තත්ත්වයක් ඇතිවිය හැකි ව තිබේ. එමනිසා මෙවර මහ කන්නය මෙන්ම ඉදිරි යල කන්නය ද අනපේක්ෂිත තත්ත්වයන්ට මුහුණ පෑමට සිදුවන බව පෙනී යයි.මේ නිසා අප රටේ ආහාර සුරක්ෂිතතාවය සඳහා අවශ්‍ය ආහාර සංචිත පවත්වා ගැනීම පිළිබඳව අමාත්‍ය මණ්ඩලය දැනුම්වත් කර ඉදිරි පියවර ගැනීම සඳහා අමාත්‍ය මණ්ඩල සටහනක් සකස් කරන ලෙස කෘෂිකර්ම අමාත්‍ය මහින්ද අමරවීර මහතා වී අලෙවි මණ්ඩලයට උපදෙස් ලබා දී ඇත.පසුගිය මහ කන්නයේ දී මිල දී ගත් වී තොගවලින් යම් ප්‍රමාණයක් තවදුරටත් දිස්ත්‍රික් ලේකම්වරු හා ප්‍රාදේශීය ලේකම්වරු සතුව ඇත්නම් ඒවා ගබඩා කර තබා ගැනීම මෙන්ම රජය සතුව ආහාර ආරක්ෂිත සංචිතයක් පවත්වාගෙන යාම සඳහා වී අලෙවි මණ්ඩලය මගින් වී මිල දී ගැනීම අඛණ්ඩවම සිදු කිරීමට පියවර ගැනීම ද මෙහිදී අවධාරණය කෙරේ.",
       "URL": "https://divaina.lk/%e0%b6%b8%e0%b7%84-%e0%b7%80%e0%b6%bb%e0%b7%94%e0%b7%83%e0%b7%8f%e0%b7%80%e0%b6%9a-%e0%b6%b4%e0%b7%99%e0%b6%bb%e0%b6%b1%e0%b7%92%e0%b6%b8%e0%b7%92%e0%b6%ad%e0%b7%92/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/71/"
}