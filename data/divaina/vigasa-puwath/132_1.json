{
       "Source": "divaina",
       "Timestamp": "July 14, 2023",
       "Headline": "කන්දක් තරණය කිරීමට ගිය විදෙස් කතක් මරුට",
       "News Content": "කන්දක් තරණය කිරීමට පසුගිය 10 වැනිදා ගොස් සිටියදී අතුරුදන්ව සිටි ගිය 32 හැවිරිදි ඩෙන්මාර්ක් ජාතික සංචාරක කාන්තාවගේ මළ සිරුර අද අලගල්ල කන්ද ප්‍රදේශයේ තිබී පොලීසියට හමුවී ඇත.\n\nවයස අවුරුදු 32ක් වන මෙම ඩෙන්මාර්ක් ජාතික කාන්තාව අලගල්ල කන්ද ප්‍රදේශයේ ගලකින් ලිස්සා වැටී ඇති බවට නිරීක්ෂණය වෙන බව පොලීසිය පවසයි.\n\nමෙසේ කන්දක් තරණය කිරීමට යන බව පවසා හෝටලයෙන් පිටව ගිය විදේශීය කාන්තාව නැවත හෝටලයට නොපැමිණි බව කියමින් එම හෝටලේ අයිතිකරු පොලීසියට පැමිණිල්ලක් කර තිබුණි.\n\nපොලීසිය සඳහන් කළේ විදේශීය ජාතික කාන්තාව පසුගිය 09 වැනිදා මහනුවර අම්පිටිය පාරේ පිහිටි නවාතැනක් වෙත පැමිණ රැඳී සිට ඇති අතර 10 වැනිදා උදෑසන සිට ඇය නවාතැන් ස්ථානයේ නොසිටි බවට ඊයේ පැමිණිල්ලක් ලැබුණු බවය.\n\nඇය පොත්තපිටිය ප්‍රදේශයේ අලගල්ල කන්ද තරණය කිරීම සඳහා යන බවට නවාතැන් ස්ථානයේ සිටි සේවකයින් වෙත දැනුම්දී ඇති බවද විමර්ශනවලදී අනාවරණය වී තිබේ.",
       "URL": "https://divaina.lk/%e0%b6%9a%e0%b6%b1%e0%b7%8a%e0%b6%af%e0%b6%9a%e0%b7%8a-%e0%b6%ad%e0%b6%bb%e0%b6%ab%e0%b6%ba-%e0%b6%9a%e0%b7%92%e0%b6%bb%e0%b7%93%e0%b6%b8%e0%b6%a7-%e0%b7%80%e0%b7%92%e0%b6%af%e0%b7%99%e0%b7%83/",
       "Category": "vigasa-puwath",
       "Parent URL": "https://divaina.lk/category/vigasa-puwath//page/132/"
}