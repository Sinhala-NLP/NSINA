{
       "Source": "divaina",
       "Timestamp": "September 21, 2021",
       "Headline": "ආසියානු ජ්‍යෙෂ්ඨ ශූරතා මේස පන්දු ශූරතාවට ශී‍්‍ර ලංකා කණ්ඩායම නම් කරයි",
       "News Content": "ආසියානු ජ්‍යෙෂ්ඨ ශූරතා මේස පන්දු තරගාවලියට සහභාගි කරවන ශ‍්‍රී ලංකා ජාතික කණ්ඩායම නම් කර ඇති අතර එයට අයත් ක‍්‍රීඩක ක‍්‍රීඩිකාවන් සංඛ්‍යාව 09 කි.\n\nමෙවර කණ්ඩායම ක‍්‍රීඩකයන් 05 දෙනකුගෙන් සහ ක‍්‍රීඩිකාවන් 04 දෙනකුගෙන් සමන්විත වේ.\n\nමෙම කණ්ඩායමේ නායකත්වයට චමීර ගිනිගේ නම් කර ඇති අතර නායිකාව ලෙස නම් කර ඇත්තේ ඉෂාරා මධුරංගී ය.\n\nනායකත්වයට පත් කර ඇති චමීර ගිනිගේ සහ ඉෂාරා මධුරංගී දකුණු ආසියාතික ක‍්‍රීඩා උළෙල ආශ‍්‍රිතව පදක්කම් ලාභීන් වෙති.\n\nනිමේෂ් රංචාගොඩ, ඉමන්ත උදයංජය, මුතුමාලී ප‍්‍රියදර්ශනී සහ තනුෂී රුද්‍රිගෝ යන ක‍්‍රීඩක ක‍්‍රීඩිකාවන් පළමු වරට ශ‍්‍රී ලංකා ජාතික කණ්ඩායම නියෝජනය කරමින් ජාත්‍යන්තර තරගාවලියට එක්ව සිටීම කැපී පෙනෙන්නකී.\n\nමෙම තරග සංචාරයේදී පුහුණුකරු ලෙස චතුර දුෂාන් ද සිල්වා මහතා කටයුතු කරයි.\n\n25 වැනි ආසියානු ශුරතා ජ්‍යෙෂ්ඨ මේස පන්දු තරගාවලිය මෙම මස 28 සිට ඔක්තෝබර් 05 දක්වා කටාර් දේශයේ දෝහා නගරයේ පිහිටි ලූසේල් ක‍්‍රීඩා සංකීර්ණ පරිශ‍්‍රයේදී පැවැත්වෙන අතර ඒ සඳහා ශ‍්‍රී ලංකා ජාතික පිරිමි සහ කාන්තා කණ්ඩායම් ඉදිරිපත් කිරීමට ශ‍්‍රී ලංකාව මේස පන්දු සම්මේලනය පියවර ගෙන තිබීම කැපී පෙනේ.\n\nජාතික මේස පන්දු කණ්ඩායමට නම් කර ඇති ක‍්‍රීඩක ක‍්‍රීඩිකාවන් පහත දැක්වේ.\n\nචමීර ගිනිගේ (නායක), සෙනුර සිල්වා, මිලින්ද ලක්ෂිත, නිමේෂ් රංචාගොඩ, ඉමන්ත උදයංජය, ඉෂාරා මධුරංගි (නායිකාව) බිමන්දී බණ්ඩාර, මුතුමාලී ප‍්‍රියදර්ශනී සහ තනුෂී රුද්‍රිගෝ.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%a2%e0%b7%8a%e2%80%8d%e0%b6%ba%e0%b7%99%e0%b7%82%e0%b7%8a%e0%b6%a8-%e0%b7%81%e0%b7%96%e0%b6%bb%e0%b6%ad%e0%b7%8f-%e0%b6%b8-2/",
       "Category": "sports",
       "Parent URL": "https://divaina.lk/category/sports//page/335/"
}