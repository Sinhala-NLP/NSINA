{
       "Source": "divaina",
       "Timestamp": "August 3, 2023",
       "Headline": "මාලිගාවත්ත යූත් – සිටිලීග් අවසන් මහා තරඟයට",
       "News Content": "වසර 27 කට පසුව මාලිගාවත්ත යූත් පිල හා සිටිලීග් සභාපති කුසලාන පාපන්දු තරගාවලියේ අවසන් මහා තරගය සඳහා සුදුසුකම් ලබා ගත්තේය.\n\nජාවාලේන් හා මාලිගාවත්ත යූත් අතර පසුගියදා සිටිලීග් පිටියේ පැවැති අවසන් වටයේ තරගයේදී ගෝල් 1-0ක ජයක් වාර්තා කරමින් මාලිගාවත්ත යූත් පිල ඒ සඳහා සුදුසුකම් ලබා ගත්තේය.\n\nජාවාලේන් හා මාලිගාවත්ත යූත් අතර තරගයේ පළමු භාගයේදී දෙපිලම ගෝල් වාර්තා නොකළ අතර, 74 වැනි මිනිත්තුවේදී මොහොමඩ් සර්ෆාන් ජයග්‍රාහී ගෝලය වාර්තා කළේය.\n\nඒ අනුව කොළඹ පාපන්දු සමාජය හා මාලිගාවත්ත යූත් අතර, අවසන් මහා තරගය ලබන මස 6 වැනිදා පස්වරු 3.30ට සිටිලීග් පිටියේදී පැවැත්වීමට නියමිතය.\n\n6 වැනි වරට පැවැත්වෙන සිටිලීග් සභාපති කුසලාන පාපන්දු තරගාවලියේ ජයග්‍රාහී කණ්ඩායමට රු. 150,000ක් හා අනුශූරයන්ට රු. 100,000ක් පිරිනැමෙන අතර සෑම තරගයකම දක්ෂතා දක්වන ක්‍රීඩකයන්ට තෑගි පිරිනැමීමට කටයුතු යොදා ඇත. සිටිලීග් පාපන්දු ලීගයේ සභාපති ආර්. පුවනේන්ද්‍රන් මහතාගේ පෞද්ගලික මුදලින් අනුග්‍රාහකත්වය සැපයීම විශේෂත්වයකි.",
       "URL": "https://divaina.lk/%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b6%ad%e0%b7%8a%e0%b6%ad-%e0%b6%ba%e0%b7%96%e0%b6%ad%e0%b7%8a-%e0%b7%83%e0%b7%92%e0%b6%a7%e0%b7%92%e0%b6%bd%e0%b7%93%e0%b6%9c/",
       "Category": "sports",
       "Parent URL": "https://divaina.lk/category/sports//page/32/"
}