{
       "Source": "divaina",
       "Timestamp": "April 17, 2023",
       "Headline": "දිමුත් හා කුසල් ගාල්ල වර්ණවත් කරති",
       "News Content": "පළමු වරට තරග දෙකකින් යුත් ටෙස්ට් තරගාවලියකට ක්‍රීඩා කරන සංචාරක අයර්ලන්ත කණ්ඩායමට ගාල්ල අන්තර්ජාතික ක්‍රීඩාංගණයේ දී ඉතා වෙහෙසකර දිනයක් උදා කර දුන් ශ්‍රී ලංකා කණ්ඩායමේ නායක දිමුත් කරුණාරත්න සහ අංක 03 පිතිකරු කුසල් මෙන්ඩිස් දෙදෙනා එක්ව දෙවැනි කඩුල්ල වෙනුවෙන් ලකුණු 281 ක සම්බන්ධතාවක් වාර්තා කළහ.\n\nඒ මතින් ගොඩනැගුණු ශ්‍රී ලංකා ඉනිම ඊයේ (16 වැනිදා) දිනයට නිමා වූයේ පන්දු වාර 88 කදී කඩුලු 4ක් දැවී ලකුණු 386 ක් ලෙසිනි.\n\nදිමුත් කරුණාරත්න ද්විත්ව ශතකයට ලකුණු 21ක් මෙපිටින් දැවී ගිය අතර කුසල් මෙන්ඩිස් ලකුණු 150ට ලකුණු 10ක් මෑතින් දැවී ගියේය.\n\nපන්දු 235 ක් තුළ ලකුණු 179 ක් ලබා ගත් ශ්‍රී ලංකා නායකයා අයර්ලන්ත පන්දු යන්නන්ට කිසිදු බුරුලක් ලබා නොදෙමින් පිටිය සිසාරා ලකුණු සොරා ගත්තේය.\n\nඔහු සහ කුසල් මෙන්ඩිස් අතර වාර්තා වූ සම්බන්ධතාව බිඳ දැමීමට ජෝර්ජ් ඩොකරල් සමත් වන විට කුසල් හතරේ පහර 18 ක් සහ එක් හයේ පහරක් සමග ලකුණු 140ක් රැස් කරගෙන සිටියේය. අයර්ලන්ත පන්දු යවන්නන්ගෙන් ලැබුණු 193 වෙනි පන්දුවට ස්වීප් පහරක් එල්ල කරන්නට ගොස් කඩුල්ල මුවා කිරීමේ වරද මත කුසල් ට පිටියෙන් ඉවත් වෙන්නට සිදු වූයේය.\n\nපිටියේ විනිසුරු ලබාදුන් එම තීරණය තෙවන විනිසුරු මතින් නිවැරදි කරගන්නට කුසල් උත්සාහ දැරූවද රූපවාහිනී තිරය මත දැක්වුණේ රතු රේඛා තුනකි.\n\nකුසල් ඊයේ රැස් කර ගන්නා ලද ශතකය ඔහුගේ 8 වන ටෙස්ට් ශතකය ලෙස වාර්තා පොත්වලට එක් වූ අතර දිමුත් වාර්තා කළේ ඔහුගේ පහළොස්වන ටෙස්ට් ශතකයයි.\n\nඑය ගාල්ල අන්තර්ජාතික ක්‍රිකට් පිටියේදී දිමුත් වාර්තා කරන ලද 05 වන ටෙස්ට් ශතකය ද වූයේය. තේ පානය සඳහා තරගය නතර කරන විට ශ්‍රී ලංකා කණ්ඩායම එක් කඩුල්ලක් දැවී ලකුණු 245ක් ලබා සිටියේය. පන්දු 142 කදී දිමුත් ශතකය වාර්තා කළ අතර කුසල් පන්දු 144 කදී ශතකය වාර්තා කරමින් දෙදෙනා තරගයට මෙන් ලකුණු රැස් කරමින් සිටියහ.\n\nකුසල් දැවී යන විට ලකුණු 80කට වඩා ප්‍රහාරාත්මක වේගයක් රඳවා ගෙන සිටි ශ්‍රී ලංකා නායකයාගේ වේගවත් ඉනිම ඉන් අනතුරුව තරමක් සෙමෙන් ගලා යන්නට විය. ඒ වන විට දිමුත් පන්දු 204කදී ලකුණු 168 ක් ලබා සිටි අතර අවසානයේ ඉතිරි පන්දු 31 තුළදීම ඔහු රැස්කර ගත්තේ ලකුණු 11 ක් පමණි.\n\nකුසල් මෙන්ඩිස්ගේ දැවී යෑමෙන් පසු පිටියට පිවිසීමට වරම් ලද ශ්‍රී ලංකා කණ්ඩායමේ ජ්‍යෙෂ්ඨ පිතිකරු ඇන්ජලෝ මැතිව්ස් ලකුණු නොලබා දැවී යෑම අයර්ලන්ත කණ්ඩායම ඊයේ ලද විශාලතම ජයග්‍රහණය විය.\n\nබෙන් වයිට් ගේ පන්දුවකට පිත්ත දැමූ මැතිව්ස් ගේ ඉනිම පන්දු 03කට සීමා වූයේ කඩුලු රකින ලෝකන් ටකර් විශිෂ්ට උඩ පන්දුවක් ලෙස එය රැක ගැනීමත් සමගය.\n\nදිනය නිමාවන විට දිනේෂ් චන්දිමාල් නොදැවී ලකුණු 18 ක් සහ සැඳෑ\n\nසුරැකුම්කරු ලෙස පිටියට පිවිසි ප්‍රභාත් ජයසූරිය ලකුණු 12 ක් ලබා සිටියහ.\n\nආරම්භක පිතිකරු නිශාන් මධුශ්ක ලකුණු 29 රැස් කර ගත් අතර ඔහු සහ දිමුත් දෙදෙනා පළමු කඩුල්ල වෙනුවෙන් ලකුණු 64 ක් රැස් කළහ.\n\nපන්දු යැවීමේදී මාකර් අඩයර්, කර්ටිස් කම්පර්, ජෝර්ජ් ඩොකරල් සහ බෙන් වයිට් එක් කඩුල්ල බැගින් දවා ගත්හ.",
       "URL": "https://divaina.lk/%e0%b6%af%e0%b7%92%e0%b6%b8%e0%b7%94%e0%b6%ad%e0%b7%8a-%e0%b7%84%e0%b7%8f-%e0%b6%9a%e0%b7%94%e0%b7%83%e0%b6%bd%e0%b7%8a-%e0%b6%85%e0%b6%ba%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad/",
       "Category": "sports",
       "Parent URL": "https://divaina.lk/category/sports//page/84/"
}