{
       "Source": "divaina",
       "Timestamp": "January 14, 2023",
       "Headline": "රෂීඩ් ඛාන් ඔස්‌ට්‍රේලියාවට දොස් කියයි",
       "News Content": "ඔස්‌ට්‍රේලියාව විසින් ඇෆ්ගනිස්තානය සමඟ ලබන මාර්තු මාසයේ දී පැවැත්වීමට නියමිතව තිබූ එක්දින ක්‍රිකට් තරගාවලියට සහභාගි නොවී සිටීමට තීරණය කිරීමත් සමඟ, තමන් ඔස්‌ට්‍රේලියාවෙ බිග්බෑෂ් තරගාවලියෙන් ඉවත් වීමට ඉඩ ඇතැයි ඇෆ්ගනිස්තාන දඟපන්දු යවන ක්‍රීඩක රෂීඩ් ඛාන් විසින් පවසා තිබේ.\n\nමේ වන විට ඇෆ්ගනිස්තානය පාලනය කරමින් සිටින තලේබාන් ප්‍රතිපත්තිවලට අනුව එරට ගැහැනු ළමුන්ට අධ්‍යාපන අයිතිවාසිකම් අහිමි වීමට විරෝධය ප්‍රකාශ කරමින් ඔස්‌ට්‍රේලියානු ක්‍රිකට් පාලක මණ්ඩලය දෙරට අතර පැවැත්වීමට තිබූ එක්දින ක්‍රිකට් තරගාවලියට සහභාගි නොවන බව දන්වා තිබුණි.\n\n“මාර්තුවල දී අපි සමඟ පැවැත්වීමට තිබුණු තරගාවලියෙන් ඔස්‌ට්‍රේලියාව ඉවත් වුණ බව ඇසීමෙන් මම දැඩි ලෙස කලකිරීමට පත් වුණා. මගේ රට නියෝජනය කිරීමට ලැබීම පිළිබඳව මම ගොඩක් ආඩම්බර වෙනවා, ඒ වගේම අපි ලෝක මට්ටමේ ඉතාම හොඳ ප්‍රගතියක් ලබා තිබෙනවා. ඔස්ටේලියාව විසින් ගත් මෙම තීරණය අපේ ගමන ආ පස්සට ඇදීමක් වගේ දෙයක්.\n\nඇෆ්ගනිස්තානය සමඟ ක්‍රීඩා කිරීම ඒ තරම් අපහසු දෙයක් නම්, මම බිග්බෑෂ් ක්‍රීඩා කරමින් තවදුරටත් කිසිම කෙනෙක්ව අපහසුතාවට පත් කරන්නෙත් නැහැ. ඒ නිසා මම මේ තරගාවලියේ මගේ අනාගතය ගැන දැඩි ලෙස සලකා බලනවා.”\n\n“ක්‍රිකට්, ඒ තමයි රටේ එකම බලාපොරොත්තුව. දේශපාලනය එයින් ඈත් කර තබන්න.” යනුවෙන් ද ඔහු පවසා ඇත.\n\nමෙම තීරණයෙන් පසුව තවත් ඇෆ්ගනිස්තාන ජාතික කණ්ඩායම් ක්‍රීඩකයන් ද මේ තීරණය පිළිබඳ සිය කනස්සල්ල ප්‍රකාශ කළ අතර, ඇෆ්ගනිස්තාන ක්‍රිකට් පාලක මණ්ඩලය ද මෙය “ඛේදජනක” සිදු වීමක් බව පවසමින් නිවේදනයක් නිකුත් කර තිබෙ.",
       "URL": "https://divaina.lk/%e0%b6%bb%e0%b7%82%e0%b7%93%e0%b6%a9%e0%b7%8a-%e0%b6%9b%e0%b7%8f%e0%b6%b1%e0%b7%8a-%e0%b6%94%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%9a%e0%b6%bd%e0%b7%92%e0%b6%ba%e0%b7%8f/",
       "Category": "sports",
       "Parent URL": "https://divaina.lk/category/sports//page/121/"
}