{
       "Source": "divaina",
       "Timestamp": "June 27, 2023",
       "Headline": "ශ්‍රී ලංකා – නවසීලන්ත කාන්තාවෝ එක් දින සටන අද සිට අරඹති",
       "News Content": "ලෝක ශූරතා කාන්තා එක්දින තරගාවලිය සඳහා වන සුපර් ලීග් තරගාවලිය යටතේ ශ්‍රී ලංකා කණ්ඩායම සහ නවසීලන්ත කණ්ඩායම අතර තරඟ තුනකින් යුත් එක් දින තරඟාවලියේ පළමු තරඟය අද (27 වැනිදා) ගාල්ල අන්තර්ජාතික ක්‍රිකට් ක්‍රීඩාංගණයේදී පැවැත්වේ.\n\nශ්‍රී ලංකා කාන්තා කණ්ඩායම මේ වන විට සුපර් ලීග් තරඟාවලිය යටතේ තරග 9 කට ක්‍රීඩා කොට ඉන් තරග 2 ක ජයද තරග 5 ක පරාජයද ලබා ප්‍රසාද ලකුණු සටහනේ 7 වැනි ස්ථානයේ රැඳී සිටිති.\n\nශ්‍රී ලංකා කාන්තාවන්ගේ ප්‍රතිවාදීන් බවට පත්ව සිටින නවසීලන්ත කාන්තාවෝ තරග 6 කදී ජයග්‍රහණ 3 ක් වාර්තා කරමින් එම ප්‍රසාද ලකුණු සටහනේ තෙවැනි ස්ථානයේ රැඳී සිටිති.\n\nශ්‍රී ලංකා කාන්තා කණ්ඩායම අවසන් වතාවට ඉකුත් මසදී බංග්ලාදේශ කාන්තා කණ්ඩායම ශ්‍රී ලංකාවේදී මුණ ගැසුණු අතර එහිදී තරග 3 කින් සමන්විත එක්දින තරගාවලිය 1-0 ක් ලෙස හා තරග 3 කින් සමන්විත විස්සයි-20 තරගාවලිය 2-1 ක් ලෙසද චමරි අතපත්තුගේ නායකත්වය යටතේ ජයග්‍රහණ වාර්තා කළේය.\n\nඑම එක්දින තරගාවලිය සඳහා නම් කරන ලද ක්‍රීඩිකාවන් 15 දෙනා මෙම තරගාවලිය සඳහා ද නම් කර ඇත.\n\nශ්‍රී ලංකා කාන්තා කණ්ඩායම – චමරි අතපත්තු (නායිකා), හර්ෂිතා සමරවික්‍රම, විශ්මි ගුණරත්න, අනුෂ්කා සංජීවනී, හසිනි පෙරේරා, නිලක්ෂි ද සිල්වා, කවීෂා දිල්හාරි, ඕෂධී රණසිංහ, සුගන්දිකා කුමාරි, ඉනෝකා රණවීර, උදේශිකා ප්‍රබෝධනී, හංසිමා කරුණාරත්න, ඉනෝෂි ප්‍රනාන්දු, කාව්‍යා කාවින්දි, ඉමේෂා දූලානි.කුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1%e0%b7%8a%e0%b6%ad-%e0%b6%9a%e0%b7%8f%e0%b6%b1%e0%b7%8a/",
       "Category": "sports",
       "Parent URL": "https://divaina.lk/category/sports//page/52/"
}