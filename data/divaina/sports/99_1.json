{
       "Source": "divaina",
       "Timestamp": "March 6, 2023",
       "Headline": "නැෂනල් ශූර දඹුල්ලට ලක්ෂ 50ක ජය මල්ලක්",
       "News Content": "ශ්‍රී ලංකා ක්‍රිකට් ආයතනයේ මෙහෙයවීමෙන් පැවැති නැෂනල් සුපර් ලීග් සිව්දින ක්‍රිකට් තරගාවලියේ ශූරතාවය මිනෝද් භානුකගේ නායකත්වයෙන් යුත් දඹුල්ල කණ්ඩායමට ඊයේ (05 වැනිදා) හිමි විය.\n\nගාල්ල කණ්ඩායමට එරෙහිව ලකුණු 75 ක ජයක් වාර්තා කළ දඹුල්ල ක්‍රීඩකයෝ ශූරතා කුසලානයට අමතරව මුදලින් රුපියල් ලක්ෂ 50 ක ජය මල්ලකටද හිමිකම් කීහ.\n\nජයග්‍රහණය සඳහා ලකුණු 258 ක ඉලක්කක් හඹා ගිය ගාල්ල කණ්ඩායම ලකුණු 182 කදී සීමා කිරීමට වනිඳු හසරංග ප්‍රමුඛ දඹුලු පන්දු යවන්නෝ සමත්වූහ. මෙම ශූරතා කුසලාන දිනා ගැනීමට පෙර දඹුලු කණ්ඩායම මීට පෙර පැවැති කුමන හෝ ආකාරයේ නැෂනල් සුපර් ලීග් තරගාවලිවලදී අවසන් මහ තරගයකට සුදුසුකම් ලබා ගැනීමට අපොහොසත් විය. මෙය ඔවුන්ගේ තරග ඉතිහාසයේ ශූරතා කුසලානයක් දිනා ගන්නා ලද පළමු අවස්ථාව ලෙසින්ද ඉතිහාසගත විය.\n\nපළමු ඉනිමේදී ගාල්ලේ කඩුලු 4 ක් බිඳ හෙලූ වනිඳු හසරංග දෙවැනි ඉනිමේදී ද ලකුණු 44 කට කඩුලු 5 ක් බිඳ දැමුවේ ගාල්ල කණ්ඩායමට පරාජයේ මාවත විවර කර දෙමිනි.\n\nලකුණු 93 ක් ඇතුළත කඩුලු 5 ක් බිඳ වැටී තිබියදී සිව්වැනි දිනය ආරම්භ කළ ගාල්ල කණ්ඩායමේ ඊයේ දිනයේ දැවී ගිය කඩුලු 5 න් 4 කටම හිමිකම් කීවේ වනිඳුය. පන්දු වාර 15.3 ක් ක්‍රියාත්මක කළ දකුණත් පාදඟ පන්දු යවන්නා සමස්ත තරගයේදීම ලකුණු 108 කට කඩුලු 9 ක් බිඳ හෙළීය.\n\nගාල්ල කණ්ඩායමේ දුනිත් වෙල්ලාලගේ තම අන්තය ආරක්ෂා කර ගනිමින් අර්ධ ශතකය වාර්තා කර ගැනීමට සමත් වුවත්, සෙසු පිතිකරුවන් වනිඳුගේ දැලේ පැටලිණ. තරග අවසන් වන තෙක්ම කඩුල්ල ආරක්ෂා කරගත් දුනිත් පන්දු 79 කදී ලකුණු 52 ක් ලබා සිටියේය.\n\nඅනුශූරතාව දිනූ ගෝල් කණ්ඩායමට මුදලින් රුපියල් ලක්ෂ 25 ක් හිමි වද්දී දක්ෂතම පිතිකරු ලෙස ඉනිම 7 කදී ශතක 2 ක් සහ අර්ධ ශතක 3 ක් සමග ලකුණු 448 ක් ලබා ගත් මහනුවර කණ්ඩායමේ අහන් වික්‍රමසිංහ ද දක්ෂතම පන්දු යවන්නා ලෙස ඉනිම 6 කදී කඩුලු 22 ක් දවා ගත් යාපනය කණ්ඩායමේ ශෂික දුල්ෂාන්ද සම්මාන දිනාගත්හ. ශ්‍රී ලංකා ක්‍රිකට් උප සභාපති රවීන් වික්‍රමරත්න සහ තරගාවලි සංවිධායක කමිටු සභාපති සමන්ත දොඩන්වෙල මහත්වරුන්ගේ ප්‍රධානත්වයෙන් පැවැති මෙම ජය සංකේත ප්‍රධානයේදී තරගාවලියේ දක්ෂතම ක්‍රීඩකයා ලෙසින් ගාල්ල කණ්ඩායමේ නිත්‍ය නායක රමේෂ් මෙන්ඩිස් පිදුම් ලැබූවේය. නවසීලන්තයට එරෙහිව පැවැත්වෙන ටෙස්ට් තරග සංචාරය සඳහා වන ශ්‍රී ලංකා ටෙස්ට් පිලට රමේෂ් ඇතුළත්ව සිටින බැවින් ඔහුට සිව්දින තරගාවලියේ අවසන් මහ තරගයක පමණක් නොව අවසන් පූර්ව වටයේ තරගයද මඟ හැරිණි.\n\nදඹුල්ල පළමු ඉනිම පන්දු වාර 72.1 කදී ලකුණු 248 යි.\n\nගාල්ල පළමු ඉනිම පන්දු වාර 53.2 කදී ලකුණු 187 යි.\n\nදඹුල්ල දෙවැනි ඉනිම පන්දු වාර 71.2 කදී ලකුණු 196 යි.\n\nගාල්ල දෙවෙනි ඉනිම ලකුණු 182යි",
       "URL": "https://divaina.lk/%e0%b6%b1%e0%b7%90%e0%b7%82%e0%b6%b1%e0%b6%bd%e0%b7%8a-%e0%b7%81%e0%b7%96%e0%b6%bb-%e0%b6%af%e0%b6%b9%e0%b7%94%e0%b6%bd%e0%b7%8a%e0%b6%bd%e0%b6%a7-%e0%b6%bd%e0%b6%9a%e0%b7%8a%e0%b7%82-50%e0%b6%9a/",
       "Category": "sports",
       "Parent URL": "https://divaina.lk/category/sports//page/99/"
}