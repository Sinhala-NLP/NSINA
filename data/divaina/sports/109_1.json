{
       "Source": "divaina",
       "Timestamp": "February 10, 2023",
       "Headline": "අවිශ්ක ප්‍රනාන්දු 150 යි",
       "News Content": "ආරම්භක පිතිකරු අවිශ්ක ප්‍රනාන්දු පන්දු 205 කදී ලකුණු 150 ක් ලබා ගනිමින් කොළඹ කණ්ඩායමේ ලකුණු පුවරුව ඊයේ (09 වැනිදා) දිනය නිමාවන විට කඩුලු 6ක් දැවී ලකුණු 287 ක් දක්වා ඉහළ දැමීමට සමත් වූයේය.\n\nජාතික සුපර් ලීග් සිව් දින ක්‍රිකට් තරගාවලියේ සිව්වැනි සතිය ආරම්භ කරමින් කොළඹ කණ්ඩායම සහ ගාල්ල කණ්ඩායම අතර ඊයේ ආරම්භ වූ තරගයේ කාසියේ වාසිය දිනූ කොළඹ කණ්ඩායම පළමුව පන්දුවට පහර දීමට තීරණය කළේය\n\nශ්‍රී ලංකා ටෙස්ට් ක්‍රිකට් කණ්ඩායමේ නායක දිමුත් කරුණාරත්න සමග ඉනිම ආරම්භ කළ අවිශ්ක ප්‍රනාන්දු දිනයේ අවසන් කඩුල්ල ලෙස දැවී ගිය අතර දිමුත් කරුණාරත්න කවිශ්ක අංජුල ගේ පන්දුවක් හමුවේ ලකුණු 4 කට දැවී ගියේය.\n\nදිනය නිමා වන විට නොදැවී පන්දුවට පහර දෙමින් සිටි නිසල තාරක ලකුණු 55 ක් ද ප්‍රභාත් ජයසූරිය ලකුණු 13ක් ද ලබා සිටි අතර ගාල්ල කණ්ඩායම වෙනුවෙන් කවිශ්ක අංජුල කඩුලු 2ක් බිඳ හෙළීය. රමේෂ් මෙන්ඩිස්, සංගීත් කුරේ, අසංක මනෝජ් සහ මොහොමඩ් සිරාස් එක් කඩුල්ල බැගින් දවා ගත්තේය. හම්බන්තොට මහින්ද රාජපක්ෂ ක්‍රීඩාංගණයේ දී තරගය පැවැත් වේ.\n\nජාතික සුපර් ලීග් සිව්දින ක්‍රිකට් තරගාවලිය යටතේ යාපනය කණ්ඩායම සහ මහනුවර කණ්ඩායම අතර කොළඹ එස් එස් සී ක්‍රීඩාංගණයේ පැවැත්වෙන තරගයේ පළමු දිනය නිමාවන විට යාපනය කණ්ඩායම ලකුණු 172ක් පසු පසින් සිටියේය.\n\nතරගයේ ප්‍රථමයෙන් පන්දුවට පහර දුන් මහනුවර කණ්ඩායම වෙනුවෙන් අශාන් වික්‍රමසිංහ ලකුණු 101ක් ලබාගත් අතර සෙසු පිතිකරුවන්ට ලකුණු 40 සීමාවට හෝ ළඟා වීමට යාපනය පන්දු යවන්නෝ ඉඩ නොදුන්හ.\n\nඅශාන් වික්‍රමසිංහ පන්දු 108කදී එම ලකුණු ප්‍රමාණය ලබාගත් අතර පන්දු යැවීමේදී ශසික දුල්ෂාන් කඩුළු හතරක් සහ බිනුර ප්‍රනාන්දු කඩුලු 3ක් දවා ගත්තේය.\n\nනුවර කණ්ඩායමේ ලකුණු 265 ට පිළිතුරු ලෙස පන්දුවට පහර දෙන යාපනය කණ්ඩායම දිනය නිමා වන විට කඩුලු තුනක් දැවී ලකුණු 93ක් ලබා සිටියේය.",
       "URL": "https://divaina.lk/%e0%b6%85%e0%b7%80%e0%b7%92%e0%b7%81%e0%b7%8a%e0%b6%9a-%e0%b6%b4%e0%b7%8a%e0%b6%bb%e0%b6%b1%e0%b7%8f%e0%b6%b1%e0%b7%8a%e0%b6%af%e0%b7%94-150-%e0%b6%ba%e0%b7%92/",
       "Category": "sports",
       "Parent URL": "https://divaina.lk/category/sports//page/109/"
}