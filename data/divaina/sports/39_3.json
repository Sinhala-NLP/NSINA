{
       "Source": "divaina",
       "Timestamp": "July 20, 2023",
       "Headline": "ශ්‍රී ලංකාව ගාල්ලේ දී අද තියුණු අවසානයක් සොයයි",
       "News Content": "ලකුණු 83 ක් සහ කඩුලු 7 ක් අතර අද ඇරඹෙන සටනින් ජය ගෙන 2023 – 2025 ලෝක ශූරතා ටෙස්ට් ක්‍රිකට් තරගාවලියේ පළමු පියවර සාර්ථක කර ගැනීම සඳහා ශ්‍රී ලංකාව සහ පකිස්තානය අද (20 වැනිදා) ගාල්ල අන්තර්ජාතික ක්‍රිකට් ක්‍රීඩාංගණයට පිවිසීමට නියමිතය.\n\nදෙරට අතර ආරම්භ වූ පළමු ටෙස්ට් ක්‍රිකට් තරගයේ අවසන් දිනය වන අද (20 වැනිදා) පාකිස්තානය ජයග්‍රහණය සඳහා ලකුණු 83 ක් පිටුපසින් සිටින අතර ශ්‍රී ලංකාව ජයග්‍රහණය සඳහා කඩුලු 7 ක පිපාසයකින් පසුවේ. ශ්‍රී ලංකා කණ්ඩායමේ දෙවෙනි ඉනිම ඊයේ ලකුණු 279 කට නිමාවීමෙන් අනතුරුව ජයග්‍රහණය සඳහා පකිස්තානයට ලකුණු 131 ක ඉලක්කයක් හිමි විය.\n\nඒ අනුව ඊයේ දිනය සඳහා තරගය නතර කරන විට පකිස්තාන කණ්ඩායම කඩුලු 3 ක් දැවී ලකුණු 48 ක් රැස්කරගෙන සිටි අතර නායක බාබර් අසාම් සහ ආරම්භක පිතිකරු ඉමාම් උල්හක් නොදැවී කඩුල්ලේ රැඳී සිටියහ.\n\nශ්‍රී ලංකාව වෙනුවෙන් ඊයේ සැන්දෑවේ පන්දුව අතට ගත් ප්‍රභාත් ජයසූරිය ශ්‍රී ලංකාවට ජයග්‍රහණය පිළිබඳ බලාපොරොත්තු ඇතිකර දෙමින් දැවී ගිය කඩුලු තුනටම සිය සම්මාදම දැක්වීය.\n\nඑහිදී පකිස්ථාන ආරම්භක පිතිකරු අබ්දුල්ලා ශෆීක් ලකුණු 8 කට දවාගත් ප්‍රභාත් අංක 3 පිතිකරු ශාන් මසුඩ් වද ලකුණු 7 කට පිටියෙන් ඉවත් කළේය.\n\nඅනතුරුව සැඳෑ ස්ුරැකුම්කරු ලෙස පිටියට පිවිසි නෝමන් අලීවද දුවද්දී දවා ගැනීම සඳහා ප්‍රභාත්ගේ සහාය හිමිවිණි.\n\nනොදැවී පන්දුවට පහර පහර දෙමින් සිටින බාබර් අසාම් ලකුණු 6 ක් ද ආරම්භක පිතිකරු ඉමාම් උල්හක් ලකුණු 25 ක් ද සිය නම ඉදිරියේ සටහන් කරගෙන තිබේ.\n\nශ්‍රී ලංකා දෙවන ඉනිම සඳහා යළි පිත්තෙන් ක්‍රියාත්මක වූ ධනංජය ද සිල්වා ලකුණු 82 ක් රැස් කිරීම මත තරඟයක් දිය හැකි ලකුණු ප්‍රමාණයක් සඳහා ශ්‍රී ලංකාවට පැමිණීමට අවකාශ ලැබිණි.\n\nපළමු ඉනිමේ ලකුණු 122 ක් ලබාගත් ධනංජය ද සිල්වා දෙවෙනි ඉනිමේ දී ද කණ්ඩායමේ බර කරට ගනිමින් වැඩිම ලකුණු ලකුණු ලාභියා වූ අතර අංක 8 පිතිකරු ලෙස පිටියට පිවිසි රමේෂ් මෙන්ඩිස් සමග එක්ව ධනංජය 7 වෙනි කඩුල්ල සඳහා ලකුණු 76 ක අගනා සම්බන්ධතාවයක් ගොඩනැගීය.\n\nඑහිදී ඉතා වටිනා ඉනිමක් ක්‍රීඩා කළ රමේෂ් පන්දු 79 ක් තුළ ලකුණු 42 ක් වාර්තා කළේය.\n\nශ්‍රී ලංකා ඉනිමේ ඊළඟට වැඩිම ලකුණු ලාභියා වූ ආරම්භක පිතිකරු නිශාන් මධුශ්ක ලකුණු 52 ක් ලැබූ අතර ඔහු ශ්‍රී ලංකා ඉනිමේ 4 වෙනි පිතිකරු ලෙස දැවී ගියේය.\n\nඊයේ දිනය ආරම්භ කරන විට සිය දෙවැනි ඉනිම ක්‍රීඩා කරමින් සිටි ශ්‍රී ලංකාව කිසිදු කඩුල්ලක් නොදැවී ලකුණු 14 ක් ලබා සිටි අතර දිවා ආහාරය දක්වා වූ කාලය තුළදී ශ්‍රී ලංකාවේ කඩුලු 3 ක් ලකුණු 80 ක් තුළ දැවී ගියේය.\n\nඑහිදී පළමු කඩුල්ල ලෙස නායක දිමුත් කරුණාරත්න ලකුණු 20 කට දැවී ගිය අතර පළමු ඉනිමේ දී ද අසාර්ථක වූ කුසල් මෙන්ඩිස් ලකුණු 18 කට දැවී ගියේය. ඇන්ජලෝ මැතිව්ස්ගේ ඉනිමද ලකුණු 7 කට සීමා වූ අතර දිනේෂ් චන්දිමාල්ට රැස්කර ගත හැකි වූයේ ලකුණු 28 ක් පමණි.\n\nලකුණු සාරාංශය\n\nශ්‍රී ලංකාව පළමු ඉනිම 312/10 (95.2)\n\nපකිස්තානය පළමු ඉනිම 461/10(122.2)\n\nශ්‍රී ලංකාව දෙවෙනි ඉනිම 279/10 (83.1)\n\nධනංජය ද සිල්වා 82, නිශාන් මධුශ්ක 52, රමේෂ් මෙන්ඩිස් 42, කුසල් මෙන්ඩිස් 18, ඇන්ජලෝ මැතිව්ස් 07, දිනේෂ් චන්දිමාල් 28, දිමුත් කරුණාරත්න 20, සධීර සමරවික්‍රම 11, ප්‍රභාත් ජයසූරිය 10, විශ්ව ප්‍රනාන්දු නොදැවී 00, කසුන් රාජිත 05\n\nපන්දු යැවීම\n\nශහීන් ශා අෆ්රිඩි 64/2, නෝමන් අලි 75/3 අබ්‍රාර් අහමඩ් 68/3, අගා සල්මන් 39/2\n\nපකිස්තානය දෙවෙනි ඉනිම 48/3 (15)\n\nබාබර් අසාම් නොදැවී 06, ඉමාම් උල් හක් නොදැවී 25, ශාන් මසූඩ් 08, අබ්දුල්ලා ශෆීක් 07, නෝමන් අලී 00\n\nපන්දු යැවීම\n\nප්‍රභාත් ජයසූරිය 17/2",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%9c%e0%b7%8f%e0%b6%bd%e0%b7%8a%e0%b6%bd%e0%b7%9a-%e0%b6%af%e0%b7%93-%e0%b6%85%e0%b6%af-%e0%b6%ad/",
       "Category": "sports",
       "Parent URL": "https://divaina.lk/category/sports//page/39/"
}