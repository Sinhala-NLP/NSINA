{
       "Source": "divaina",
       "Timestamp": "August 26, 2023",
       "Headline": "47 වැනි ජාතික මහා ක්‍රීඩා උළෙල: බස්නාහිර පළාතේ ලක්විජයගෙන් නව තරග වාර්තාවක්",
       "News Content": "තරුණ කටයුතු හා ක්‍රීඩා අමාත්‍යංශයේ මෙහෙයවීමෙන් කොළඹ සුගතදාස ක්‍රීඩාංගණයේදී දැන් ක්‍රියාත්මක 47 වැනි ජාතික මහා ක්‍රීඩා උළෙලේ දෙවැනි දිනය වූ ඊයේ (25දා) නව තරග වාර්තාවක් බිහි කරමින් කැපී පෙනෙන්නට බස්නාහිර පළාතේ අයි.ජී.ජේ.අයි. ලක්විජය සමත් විය.\n\nපිරිමි මීටර් 110 කඩුලු මතින් දිවීමේ තරගයේදී ප්‍රදර්ශනය කළ තත්. 14.18 ක තරග නිමි කාලය අදාළ නව තරග වාර්තාවක් ලෙස සටහන් විය. එය මූලික වටයේ තරගයකදී වාර්තා වීම කැපී පෙනුණි.\n\nදකුණු පළාතේ ගයන්තිකා අබේරත්න මීටර් 800 මිනිත්තු 2.04.53 තරග නිමි කාලයක් සටහන් කරමින් පළමු කාන්තා රන් පදක්කමට ද දකුණු පළාතේ ජී.ආර්. චතුරංග මීටර් 800 මිනිත්තු 01.54.25 ක තරග නිමි කාලයක් වාර්තා කරමින් පිරිමි පළමු රන් පදක්කමට ද හිමිකම් කීම ඊයේ (25) පෙරවරුවේ කැපී පෙනුණි.\n\nදකුණු පළාතේ නදීකා ලක්මාලි කාන්තා හෙල්ල විසිකිරීමේ ඉසව්වේ දී මීටර් 51.84 ක දක්ෂතාවයක් ප්‍රදර්ශනය කරමින් රන් පදක්කමට හිමිකම් කීවේ තමන්ගේ රිද්මානුකූල බව නැවත වතාවක් සනාථ කර ගනිමිනි.\n\nඑමෙන්ම, ක්‍රීඩිකාවන් අතරේ කැපී පෙනුණු බස්නාහිර පළාතේ ඕ.ටී. චන්ද්‍රසේකර (යගුලිය දැමීම – මීටර් 13.69), දකුණු පළාතේ නදීශා රාමනායක (මීටර් 200 – තත්. 24.39), බස්නාහිර පළාතේ ලක්ෂාණි සාරංගි සිල්වා (දුර පැනීම – මීටර් 06.34), දකුණු පළාතේ එන්.ඩී.ජී.එන්. ලක්මාලි (මීටර් 400 කඩුලු මතින් දිවීම – මි.1.01.03) රන් පදක්කම් දිනා ගැනීමට සමත් වූහ.\n\nක්‍රීඩකයින් අතරේ කැපී පෙනෙමින් රන් පදක්කම් තහවුරු කර ගැනීමට බස්නාහිර පළාතේ එම්.එච්.අයි. සඳරුවන් (රිටි පැනීම – මීටර් 5.00), ඌව පළාතේ ජේ.එච්. ගයාන් සම්පත් (දුර පැනීම – මීටර් 7.74 ), උතුරු මැද පළාතේ ඩබ්ලිව්. ඩී.ජී.එස්. ආර්. කුමාරසිරි (මිටිය විසි කිරීම – මීටර් 46.97), වයඹ පළාතේ ආර්.පී. ඉසුරු ලක්ෂාන් (මීටර් 200 – තත්.21.19), බස්නාහිර පළාතේ එස්.එම්.ඒ.ඩී. සපරමාදු (කවපෙත්ත -මීටර් 47.32) සහ මධ්‍යම පළාතේ කේ.එම්. දර්ශන (මීටර් 400 කඩුලු මතින් දිවීම – මීටර් 50.50) සමත් වූහ.\n\nආරම්භක දිනය වූ පෙරේදා (24) කාන්තා කවපෙත්ත විසි කිරීමේ ඉසව්වේ දී නව තරග වාර්තාවක් බිහි කරමින් කැපී පෙනෙන්නට උතුරු මැද පළාතේ ඒ.ජී.වී.වී. ලක්මාලි (මීටර් 44.59) සමත් වූවාය.\n\nමෙවර ක්‍රීඩා උළෙලේ සමාප්ත දිනය අද (26) ට යෙදී ඇති අතර අද දිනය තුළ තරග ඉසව් 16 ක අවසන් තරග පැවැත්වීමට නියමිතය.\n\nඅනුරුද්ධ හේරත් බණ්ඩාර",
       "URL": "https://divaina.lk/47-%e0%b7%80%e0%b7%90%e0%b6%b1%e0%b7%92-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b8%e0%b7%84%e0%b7%8f-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b7%85-3/",
       "Category": "sports",
       "Parent URL": "https://divaina.lk/category/sports//page/20/"
}