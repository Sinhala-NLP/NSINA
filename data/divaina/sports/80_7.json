{
       "Source": "divaina",
       "Timestamp": "April 25, 2023",
       "Headline": "සංචාරකයෝ පළමු දිනයේ අණසක පතුරවති – ශ්‍රී ලංකා – අයර්ලන්ත දෙවැනි ටෙස්ට් ක්‍රිකට් තරගය",
       "News Content": "නායක ඇන්ඩි බැබ්ලින් සහ උප නායක පෝල් ස්ටර්ලින් දෙදෙනාගේ වගකීම් සහගත පිතිහරඹය මතින් තම පළමු ඉනිම සඳහා මනා අඩිතාලමක් දමා ගත් සංචාරක අයර්ලන්ත ක්‍රීඩකයෝ සත්කාරක ශ්‍රී ලංකාවට එරෙහිව ගෞරවාන්විත පළමු දිනයක් නිමා කිරීමට ඊයේ (24වැනිදා ) සමත් වූහ.\n\nදිනය නිමා වනවිට කඩුලු 4ක් පමණක් දැවී ඔවුන් රැස්කරගෙන සිටි ලකුණු සංඛ්‍යාව 319 කි.\n\nසිය ටෙස්ට් ක්‍රිකට් තරඟ චාරිකාවේ 05 වැනි තරගය වන මෙම තරගයේදී ඕනෑම කඩුල්ලක් වෙනුවෙන් ඉහළම ලකුණු සම්බන්ධතාවය ද අලුත් කිරීමට මෙම නායක උපනායක දෙදෙනාගේ සම්බන්ධතාවයට හැකි විය.\n\nඔවුන් දෙදෙනා සිව්වැනි කඩුල්ල සඳහා නොබිඳුණු ලකුණු 115 ක සම්බන්ධතාවයක් වාර්තා කර තිබියදී උප නායක ස්ටර්ලින් හට ආබාධයක් මත පිටියෙන් ඉවත් වීමට සිදු වූයේය. මීට පෙර අයර්ලන්ත ටෙස්ට් තරග ඉතිහාසයේ ඕනෑම කඩුල්ලක් වෙනුවෙන් වාර්තා වුණු වැඩිම ලකුණු සම්බන්ධතාවය වූයේ කෙවින් ඔබි්‍රයන් සහ ස්ටුවර්ට් තොම්ප්සන් 2018 වසරේදී පාකිස්තානයට එරෙහිව 7 වැනි කඩුල්ල වෙනුවෙන් රැස් කර ඇති ලකුණු 114කි.\n\nඋප නායක ස්ටර්ලින් ඊයේ සිය මංගල අර්ධ ශතකය වාර්තා කර ගත් අතර පිටියෙන් ඉවත් වන විට පන්දු 133 කට මුහුණ දී ලකුණු 74 ක් ලබා සිටියේය. ඊට හතරේ පහර හයක් සහ හයේ පහර තුනක් ද අන්තර්ගත විය.\n\nනායක්තවයේ ඉනිමක් ක්‍රීඩා කරමින් සිටි බැල්බර්නි මංගල ටෙස්ට් ශතකයට ලකුණු 05 ක් මෙපිටින් සිටියදී ඉතා අවාසනාවන්ත ලෙස දැවී ගියේය. රමේෂ් මෙන්ඩිස්ගේ පන්දුවක් හමුවේ ස්ලිප් ස්ථානයේ පන්දු රකිමින් සිටි ධනංජය ද සිල්වා අතට උඩ පන්දුවක් දෙමින් බැල්බර්නි දැවී ගියේ ඔහු මුහුණ දුන් 163 වැනි පන්දුවේදීය. හතරේ පහර 14 ක් බැල්බර්නිගේ ඉනිමට අන්තර්ගත වූ අතර නායක සහ උප නායක දෙදෙනා මනා අඩිතාලමක් දමා දුන් ඉනිම මැද පෙළ පිතිකරුවන් වන ලෝකන් ටකර් සහ කර්ටිස් කැම්පර් දෙදෙනා එක්ව ඉදිරියට ගොඩනඟා ගෙන ගියහ.\n\nලෝකන් ටකර් නොදැවී ලකුණු 78 ක් සහ කර්ටිස් කැම්පර් නොදැවී ලකුණු 27 බැගින් වාර්තා කර කඩුල්ලේ රැඳී සිටියහ.\n\nකාසියේ වාසිය දිනූ අයර්ලන්ත කණ්ඩායම පළමුව පන්දුවට පහරදීමට තීරණය කළ අතර දිවා විවේකය වන විට කඩුලු 3ක් දැවී ලකුණු 106 ක් ලබා සිටි ඔවුහු තේ පානය සඳහා තරගය නිමා කරන විට කඩුලු 3 ට ලකුණු 199 ක් ලබා සිටියහ.\n\nපන්දු යැවීම දෙස අවධානය යොමු කිරීමේදී ඒ අතරතුර කාලයේදී ශ්‍රී ලංකා පන්දු යවන්නෝ අයර්ලන්ත පිතිකරුවන් හමුවේ දැනෙන බලපෑමක් සිදු කිරීමට අපොහොසත් වූහ. දෙවැනි සැසිය අතරතුරදී යවන ලද පන්දුවාර 30 න් පන්දුවාර 10 ක් ජයසූරිය විසින් ක්‍රියාත්මක කළද ඊට හොඳින් ප්‍රතිචාර දැක්වීමට ස්ටර්ලිංග් සහ බැල්බර්නි සමත්වූහ.\n\nප්‍රභාත් ජයසූරිය සිය සුපුරුදු ඉලක්කයට ඉක්මනින් අනුගත වෙමින් පන්දු යවනු දැක ගත හැකි වුවත් රමේෂ් මෙන්ඩිස්ගෙන් එවැන්නක් දැක ගත නොහැකි විය. දිවා භෝජනය තෙක් යවන ලද පන්දුවාර 8 දී කුණු 33 ක් උදුරා ගැනීමට ප්‍රතිවාදී පිතිකරුවෝ සමත්වී සිටියහ.\n\nඅසිත ප්‍රනාන්දුගේ පන්දුවක් හමුවේ පීටර් මුවර් දැවී නොගිය පිතිකරුවකු ලෙස ප්‍රධාන විනිසුරු පෝල් රයිෆල් මහතා සඳහන් කර සිටියත් එය තෙවැනි විනිසුරු වෙත යොමු කිරීමේදී කෙළින්ම කඩුල්ලේ වදින පන්දුවක් ලෙසින් දිස්විය. එබැවින් මුවර් ලකුණු 05 කට දැවී ගියේය.\n\nලකුණු සාරාංශය\n\nඅයර්ලන්තය ලකුණු 319/4 (90)\n\nලෝර්කන් ටකර් නොදැවී 78 ඇන්ඩි බැල්බර්නි 95, පෝල් ස්ටර්ලින්ග් නොදැවී 74\n\nපන්දු යැවීම\n\nප්‍රභාත් ජයසූරිය 95/2, අසිත ප්‍රනාන්දු 46/1, රමේෂ් මෙන්ඩිස් 84/1",
       "URL": "https://divaina.lk/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b7%9d-%e0%b6%b4%e0%b7%85%e0%b6%b8%e0%b7%94-%e0%b6%af%e0%b7%92%e0%b6%b1%e0%b6%ba%e0%b7%9a-%e0%b6%85%e0%b6%ab%e0%b7%83%e0%b6%9a/",
       "Category": "sports",
       "Parent URL": "https://divaina.lk/category/sports//page/80/"
}