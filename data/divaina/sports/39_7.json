{
       "Source": "divaina",
       "Timestamp": "July 20, 2023",
       "Headline": "පොලිස්පති ජාතික ක්‍රීඩා සභාවට",
       "News Content": "ජාතික ක්‍රීඩා සභාවේ සාමාජිකයකු ලෙස පොලිස්පති සී.ඩී. වික්‍රමරත්න මහතා පත් වීම් ලැබ තිබේ.\n\n1973 අංක 25 දරණ ක්‍රීඩා පනතේ (සංශෝධිත පරිදි) 4(2) වගන්තියට අනුව සහ එහිදී සාදන ලද රෙගුලාසිවලට අනුව ක්‍රීඩා හා යෞවන කටයුතු ඇමැති රොෂාන් රණසිංහ මහතා විසින් වසර තුනක කාලයක් සඳහා මෙම පත්වීම සිදුකර ඇත.\n\nඅල්ලස් මගින් ක්‍රීඩාව දූෂණය වීම වැළැක්වීම සඳහා ක්‍රීඩා දූෂණ මර්දන ඒකකය ශක්තිමත් කිරීම සඳහා වූ සාකච්ඡාවක් නව පත්වීම භාර ගැනීමෙන් අනතුරුව පැවැත්වුණි. ක්‍රීඩා දූෂණ වැළැක්වීම සඳහා ක්‍රීඩා වැරදි සෙවීමේ විශේෂ පොලිස් ඒකකය ශක්තිමත් කිරීමට අවශ්‍ය මගපෙන්වීම ලබා දෙන ලෙස මෙහි දී අමාත්‍යවරයා පොලිස්පති සී.ඩී. වික්‍රමරත්න මහතා හට පැවසීය.\n\nමෙම අවස්ථාවට ක්‍රීඩා හා යෞවන කටයුතු අමාත්‍යාංශයේ ලේකම් කේ. මහේසන්, ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් ආචාර්ය ෂේමාල් ප්‍රනාන්දු, ක්‍රීඩා වැරදි සෙවීමේ විශේෂ විමර්ශන ඒකකයේ ජ්‍යෙෂ්ඨ පොලිස් අධිකාරි ඩබ්.ඒ.ජේ.එච්. ෆොන්සේකා යන මහත්වරුන් ඇතුළු ශ්‍රී ලංකා පොලිස් ජ්‍යෙෂ්ඨ නිලධාරීන් පිරිසක් සහභාගී වූහ.",
       "URL": "https://divaina.lk/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a%e0%b6%b4%e0%b6%ad%e0%b7%92-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f/",
       "Category": "sports",
       "Parent URL": "https://divaina.lk/category/sports//page/39/"
}