{
       "Source": "divaina",
       "Timestamp": "September 25, 2022",
       "Headline": "SLT-MOBITEL 2022 MCA සය සාමාජික ක්‍රිකට් තරගාවලියේ සම ශූරයන් බවට පත්වෙයි",
       "News Content": "වෙළෙඳ සේවා ක්‍රිකට් සංගමය මගින් සංවිධානය කරන ලද Maliban MCA Annual Masters Cricket ‘Sixes .. 2022 තරගාවලියේ සම ශූරතාව දිනා ගැනීමට SLT සහ HNB කණ්ඩායම් සමත් විය. මෙම තරගාවලිය පසුගියදා වෙළෙඳ සේවා ක්‍රිකට් සංගම් ක්‍රීඩාංගණයේදී පැවැත්විණි.\n\nතරගාවලියේ ලීග් අදියරේදී Colombo Dockyard සහ Singer Sri Lanka PLC කණ්ඩායම් පරාජය කළ SLT කණ්ඩායම, ඉන් අනතුරුව 2020 ශූරයන් වූ සම්පත් බැංකු කණ්ඩායම පරාජය කරමින් අවසන් තරගයට සුදුසුකම් ලැබීමට සමත් විය. කෙසේ නමුත් අවසන් තරගයේදී අයහපත් ආලෝක තත්ත්වය හේතුවෙන් SLT කණ්ඩායම සහ 2020 වසරේ අනු ශූරයන් වූ HNB ‘A’ කණ්ඩායම මෙවර Maliban – MCA Annual Masters Cricket ‘Sixes’ 2022 තරගාවලියේ සම ශූරයන් ලෙස නම් කිරීමට සංවිධායකවරු තීරණය කළහ.\n\nමෙම වසරේ තරගාවලියේදී කණ්ඩායම් 15ක් කාණ්ඩ 5ක් යටතේ තරග වැදුණු අතර, කොළඹ රාජකීය විද්‍යාලයීය ක්‍රීඩාංගණයේදී සහ වෙළෙඳ සේවා ක්‍රිකට් සංගම් ක්‍රීඩාංගණයේදී තරග පැවැත්විණි.",
       "URL": "https://divaina.lk/slt-mobitel-2022-mca-%e0%b7%83%e0%b6%ba-%e0%b7%83%e0%b7%8f%e0%b6%b8%e0%b7%8f%e0%b6%a2%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%ad%e0%b6%bb/",
       "Category": "sports",
       "Parent URL": "https://divaina.lk/category/sports//page/168/"
}