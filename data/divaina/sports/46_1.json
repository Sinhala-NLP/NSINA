{
       "Source": "divaina",
       "Timestamp": "July 8, 2023",
       "Headline": "තීක්ෂණ ප්‍රමුඛ පන්දු යවන්නෝ කොදෙව්වන් 243 කට දවා ගනිති – ශ්‍රී ලංකාවෙන් සාර්ථක ආරම්භයක්",
       "News Content": "ලෝක කුසලාන සුදුසුකම් ලබා ගැනීමේ ක්‍රිකට් තරගාවලියේ සුපිරි 6 වටය යටතේ ඊයේ (07 වැනිදා) අවසන් තරගයට ක්‍රීඩා කළ ශ්‍රී ලංකා ක්‍රීඩකයෝ බටහිර ඉන්දීය කොදෙව් ක්‍රීඩකයන්ගේ ඉනිම පන්දු වාර 48.1 පන්දුවක් තුළදී ලකුණු 243 කට නිමා කිරීමට සමත් වූහ.\n\nඑම ඉලක්කය හඹා යමින් සිටි ශ්‍රී ලංකා කණ්ඩායම පන්දු වාර 20 ක් අවසානයේ කිසිදු කඩුල්ලක් නොදැවී ලකුණු 113 ක් ලබා ගෙන සිටියේය.\n\nඒ අනුව ශ්‍රී ලංකාව පන්දුවාර 30 ක් තුළදී කඩුලු 10 ක් අතැතිව ජයග්‍රහණය සඳහා තවත් ලකුණු 131 ක් පසුපසින් සිටියේය.\n\nඑහිදී ශ්‍රී ලංකාවට විශිෂ්ට ආරම්භයක් ලබා දුන් පැතුම් නිශ්ශංක ලකුණු 63 ක් ලබා නොදැවී කඩුල්ලේ රැඳී සිටි අතර දිමුත් කරුණාරත්න ලකුණු 47 ක් ලබා නොදැවී කඩුල්ලේ රැඳී සිටියේය.\n\nපසුගිය සිම්බාබ්වේ තරගයේ දී ද ශතකයක් ලබාගත් පැතුම් තම ලකුණු 63 සඳහා හතරේ පහර 9 ක් ඊයේ එල්ල කර තිබුණි.\n\n2023 ලෝක කුසලාන ක්‍රිකට් තරගාවලියට සුදුසුකම් ලැබීමේ තරගාවලියේ සුපිරි 6 වටය යටතේ අවසන් තරගය ලෙස පැවැති මෙම තරගයේ කාසියේ වාසිය දිනා ගත් ශ්‍රී ලංකාව තරගයේ පළමුව පන්දු යැවීමට තීරණය කළේය.\n\nශ්‍රී ලංකාව මෙම තරගය සඳහා වෙනස්කම් දෙකක් සිදු කර තිබුණු අතර වනිදු හසරංග හා ධනංජය ද සිල්වා විවේක ගැන්වීමට පියවර ගෙන තිබුණි. ඒ අනුව ඔවුන් දෙදෙනා වෙනුවට සහන් ආරච්චිගේ හා දුෂාන් හේමන්ත කණ්ඩායමට කැඳවූ අතර සහන් ආරච්චිගේ ශ්‍රී ලංකාව වෙනුවෙන් මංගල එක්දින තරග වරම් දිනා ගත්තේය. මහීෂ් තීක්ෂණ කොදෙව් පිතිකරුවන්ට එරෙහිව විශිෂ්ට පන්දු යැවීමක නිරත වෙමින් ලකුණු 34 කට කඩුලු 4ක් දවා ගත් අතර නවක ක්‍රීඩක සහන් ආරච්චිගේ සිය මංගල කඩුල්ල ලෙස කයිල් මේයර්ස් ගේ කඩුල්ල දවා ගත්තේය.\n\nදුශාන් හේමන්ත ගේ පළමු කඩුල්ල ලෙස නිකොලස් පූරන් දැවී ගිය අතර රොස්ටන් චේස් ගේ කඩුල්ල ද හේමන්ත ගේ නම ඉදිරියේ ලියවිණි. මතීෂ පතිරණ, ඩිල්ශාන් මධුසංඛ සහ දසුන් ශානක එක් කඩුල්ල බැගින් දවා ගත්හ. කොදෙව් ඉනිමේ වැඩිම ලකුණු ලාභියා වූ කේ. කාර්ටි ලකුණු 87 ක් ද ජොන්සන් චාර්ල්ස් ලකුණු 39 ක් ද ලබා ගත්හ.",
       "URL": "https://divaina.lk/%e0%b6%ad%e0%b7%93%e0%b6%9a%e0%b7%8a%e0%b7%82%e0%b6%ab-%e0%b6%b4%e0%b7%8a%e0%b6%bb%e0%b6%b8%e0%b7%94%e0%b6%9b-%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%ba%e0%b7%80%e0%b6%b1/",
       "Category": "sports",
       "Parent URL": "https://divaina.lk/category/sports//page/46/"
}