{
       "Source": "divaina",
       "Timestamp": "August 2, 2023",
       "Headline": "ආසියානු ශූර ශ්‍රී ලංකාව ආසියානු අනුශූර සිංගප්පූරුවට පරදී",
       "News Content": "2023 දැල්පන්දු ලෝක කුසලාන තරඟාවලියේ දෙවැනි වටයේ මුහුණ දුන් පළමු තරගයෙන් ද ශ්‍රී ලංකාව පරාජයට පත් වූයේ ය. එහිදී සිංගප්පූරුව ශ්‍රී ලංකාව පරදවා ලකුණු 55 – 52ක ජයග්‍රහණයක් ලබා ගත්තේය.\n\n10-19 ක්, 17-07 ක්, 13-16 ක් සහ 12-13 ක් වශයෙන් එම කාර්තු හතරේ ලකුණු සටහන් වී තිබුණි.\n\nශ්‍රී ලංකාව මෙම තරගාවලිය සඳහා 2022 ආසියානු ශූරයන් ලෙස ඉදිරිපත් වූ අතර එවර ශ්‍රී ලංකාව හමුවේ පරාජය වූ සිංගප්පූරුව ආසියානු අනුශූරයන් ලෙස තරගාවලියට එක් වූයේය.\n\nඒ අනුව එවර ශූරයන් පරදවා අනුශූරයෝ පෙරේදා පැවැති තරගයෙන් ජයග්‍රහණය කළහ. එසේම ලෝක දැල්පන්දු කණ්ඩායම් ශ්‍රේණිගත කිරීම් අතර ශ්‍රී ලංකාව 15 වන ස්ථානයේ පසුවන අතර සිංගප්පූරුව 28 වෙනි ස්ථානයේ පසුවෙමින් මෙම ජයග්‍රහණය ලබා ගත්තේ ය.\n\nශ්‍රී ලංකාව වෙනුවෙන් තර්ජිනී සිවලිංගම් ගෝල 27කින් 22ක් සාර්ථක කරගත් අතර, තිසාලා අල්ගම ගෝල 31 කින් 28ක් සාර්ථක කර ගත්තාය. දකුණු අප්‍රිකාවේදී පැවැත්වෙන දැල්පන්දු ලෝක කුසලානයේ මූලික වටයේදී ශ්‍රී ලංකාව නියෝජනය කළ ‘සී’ කාණ්ඩයේ අවසන් ස්ථානය දිනා ගැනීම නිසා ඔවුන්ට තරගාවලියේ 13 – 16 වැනි ස්ථාන වෙනුවෙන් ‘ඊ’ කාණ්ඩයේ කණ්ඩායම් සමග තරග වැදීමට නියමිතව තිබේ.\n\nමේ යටතේ ශ්‍රී ලංකාව සහභාගී වන මීළඟ තරගය ලෙස සිම්බාබ්වේට එරෙහිව ඊයේ රාත්‍රී තරගයක් පැවැත්වීමට නියමිතව තිබුණි. මූලික වටයේ දී ශ්‍රී ලංකාව ජැමෙයිකාව, දකුණු අප්‍රිකාව සහ වේල්සය හමුවේ පරාජයට පත්විණි.",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%81%e0%b7%96%e0%b6%bb-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%86/",
       "Category": "sports",
       "Parent URL": "https://divaina.lk/category/sports//page/33/"
}