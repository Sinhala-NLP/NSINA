{
       "Source": "divaina",
       "Timestamp": "April 19, 2023",
       "Headline": "ලෝක කුසලානයේදී දැල්පන්දු සුක්කානම ගයන්ජලීට! – සහායට දුලංගි",
       "News Content": "2022 ආසියානු දැල්පන්දු තරගාවලියේ ශූරතාවය දිනූ ශ්‍රී ලංකා කණ්ඩායමේ නායිකාව සහ උප නායිකාව ලෙස කටයුතු කළ ගයන්ජලී අමරවංශ සහ දුලංගි වන්නිතිලක මෙවර දැල්පන්දු ලෝක කුසලාන තරගාවලියේ ද ශ්‍රී ලංකා කණ්ඩායමේ නායකත්වය සහ උපනායකත්වයට සුදුසු බව ශ්‍රී ලංකා දැල්පන්දු සම්මේලනය නිර්දේශ කර ඇත.\n\nක්‍රීඩා හා තරුණ කටයුතු අමාත්‍යාංශයට සහ ජාතික ක්‍රීඩා තේරීම් කමිටුවට ශ්‍රී ලංකා දැල්පන්දු සම්මේලනය එම නිර්දේශ ලබාදී තිබේ.\n\nගයන්ජලී අමරවංශ ලෝක කුසලාන තරගාවලි දෙකක් සහ ආසියානු තරගාවලි තුනක් නියෝජනය කර ඇති ජ්‍යෙෂ්ඨ ක්‍රීඩිකාවකි.\n\nදුලංගි වන්නිතිලක ලෝක කුසලාන තරගාවලියක් සහ ආසියානු තරගාවලි දෙකක් සඳහා ශ්‍රී ලංකාව නියෝජනය කර ඇත.\n\n2023 දැල්පන්දු ලෝක කුසලාන තරගාවලිය ලබන ජූලි මස 28 වැනිදා සිට අගෝස්තු මස 6 වැනිදා දක්වා දකුණු අප්‍රිකාවේ කේප් ටවුන් හි දී පැවැත්වීමට නියමිතය.\n\nශ්‍රී ලංකාව එම තරගාවලිය යටතේ ‘සී’ ඛාණ්ඩය නියෝජනය කරමින් ජැමෙයිකාව, දකුණු අප්‍රිකාව සහ වේල්සය සමග තරග වැදීමට නියමිතය.\n\nඑළැඹෙන ලෝක කුසලාන තරගාවලිය සඳහා ශ්‍රී ලංකාව ඇතුළු රටවල් දහසයක් තරග වදී.කුෂාන් සුබසිංහ",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1%e0%b6%ba%e0%b7%9a%e0%b6%af%e0%b7%93-%e0%b6%af%e0%b7%90%e0%b6%bd%e0%b7%8a%e0%b6%b4%e0%b6%b1%e0%b7%8a%e0%b6%af%e0%b7%94/",
       "Category": "sports",
       "Parent URL": "https://divaina.lk/category/sports//page/83/"
}