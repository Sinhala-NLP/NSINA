{
       "Source": "divaina",
       "Timestamp": "December 10, 2022",
       "Headline": "එල්පීඑල් අසිරිය අද සිට නුවරට",
       "News Content": "පළමු තරගයට කැන්ඩි ෆැල්කන්ස් සහ ජැෆ්නා කිංග්ස්\n\nලංකා ප්‍රිමියර් ලීග් ක්‍රිකට් තරගාවලියේ මහනුවර පල්ලෙකැලේ ක්‍රීඩාංගණය කේන්ද්‍ර කර ගනිමින් පැවැත්වෙන තරග අද (10 වැනිදා) ආරම්භ වීමට නියමිතය.\n\nඑහි පළමු තරගය ලෙස ජැෆ්නා කිංග්ස් කණ්ඩායම සහ කැන්ඩි ෆැල්කන්ස් කණ්ඩායම අද රාත්‍රී 7.30ට තරග වදිනු ඇත.\n\nමෙම කණ්ඩායම් දෙක මේ වනවිට තරගාවලියේ පෙරමුණ ගෙන සිටින අතර ජැෆ්නා කිංග්ස් කණ්ඩායම තිසර පෙරේරා විසින්ද කැන්ඩි ෆැල්කන්ස් කණ්ඩායම වනිඳු හසරංග විසින් ද මෙහෙයවනු ලබති.\n\nමෙවර තරගාවලිය යටතේ මහනුවර පල්ලෙකැලේ ක්‍රීඩාංගණයේදී තරග නමයක් පැවැත්වීමට නියමිතය.\n\nඒ අනුව ලබන 14 වෙනිදා දක්වා පල්ලෙකැලේ ක්‍රීඩාංගණයේ දී තරග පැවැත්වෙන අතර හෙට (11 වැනිදා) දිනයේ දී කළම්බු ස්ටාර්ස් කණ්ඩායම සහ ගෝල් ග්ලැඩියේටර්ස් කණ්ඩායම අතර තරගය ප.ව.3.00ට ආරම්භ වේ.\n\nඑදිනම රාත්‍රී 7.30ට ජැෆ්නා කිංග්ස් සහ දඹුල්ල අවුරා කණ්ඩායම තරග වැදීමට නියමිතය.\n\nතරගාවලියේ හම්බන්තොට මහින්ද රාජපක්ෂ ක්‍රීඩාංගණයේදී පැවැති මුල් තරග 5 මේ වන විට නිමා වී ඇති අතර එහිදී තෙවැනි ස්ථානය කළම්බු ස්ටාර්ස් කණ්ඩායමට හිමි වී තිබේ.\n\nගෝල් ග්ලැඩියේටර්ස් සහ දඹුල්ල අවුරා කණ්ඩායම් මේ වන තෙක් කිසිදු ජයග්‍රහණයක් හිමි කරගෙන නැති අතර ඔවුන් අවසන් ස්ථාන දෙකේ රැඳී සිටී.\n\nකුෂාන් සුබසිංහ",
       "URL": "https://divaina.lk/%e0%b6%91%e0%b6%bd%e0%b7%8a%e0%b6%b4%e0%b7%93%e0%b6%91%e0%b6%bd%e0%b7%8a-%e0%b6%85%e0%b7%83%e0%b7%92%e0%b6%bb%e0%b7%92%e0%b6%ba-%e0%b6%85%e0%b6%af-%e0%b7%83%e0%b7%92%e0%b6%a7-%e0%b6%b1%e0%b7%94/",
       "Category": "sports",
       "Parent URL": "https://divaina.lk/category/sports//page/133/"
}