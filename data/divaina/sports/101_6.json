{
       "Source": "divaina",
       "Timestamp": "March 1, 2023",
       "Headline": "නවසීලන්තය එක ලකුණකින් එකට එක කරයි",
       "News Content": "එංගලන්තයට එරෙහිව පැවති දෙවැනි ටෙස්ට් ක්‍රිකට් තරගයෙන් 1 ලකුණක තියුණු ජයග්‍රහණයක් ලබා ගත් සත්කාරක නවසීලන්ත කණ්ඩායම දෙරට අතර පැවැති තරග දෙකකින් යුත් ටෙස්ට් තරගාවලිය 1-1 ක් ලෙස සම තත්ත්වයෙන් අවසන් කර ගැනීමට ඊයේ (28 වැනිදා) සමත් වූයේය.\n\nජයග්‍රහණය සඳහා ලකුණු 258 ක ඉලක්කයක් හඹා ගිය එංගලන්ත කණ්ඩායමේ අවසන් පිතිකරු වූ ජේම්ස් ඇන්ඩර්සන්ගේ කඩුල්ල ජයග්‍රහණයට එක ලකුණක් මෙපිටින් තිබියදී දවා ගැනීමට නවසීලන්ත වේගපන්දු යවන ක්‍රීඩක නීල් වැග්නර් සමත් වූයේය.\n\nවරෙක එංගලන්ත කණ්ඩායමේ කඩුලු 5ක් ලකුණු 80කට දැවී ගොස් නවසීලන්තයට පහසු ජයග්‍රහණයක් හිමි වීමට ද ඉඩ තිබූ අතර, තවත් වරෙක එංගලන්ත ලකුණු පුවරුව කඩුලු 5ක් දැවී ලකුණු 201ක් ලෙස සටහන් වී තිබියදී එංගලන්තයට පහසු ජයග්‍රහණයක් හිමිවන ලකුණු ද පෙන්වමින් මෙම තරගයේ ජයග්‍රහණය දෙපසටම දෝලනය වෙමින් තිබුණි.\n\nඑංගලන්තය වෙනුවෙන් පළමු ඉනිමේ ශතකයක් ලැබූ හිටපු නායක ජෝ රූට් වත්මන් නායක බෙන් ස්ටෝක්ස් සමග එංගලන්තය ජයග්‍රහණය කරා රැගෙන යෑමට උත්සාහ දැරුවද අනතුරුව නවසීලන්ත නායක ටිම් සවුති නීල් වැග්නර් සහ මැට් හෙන්රි සමග එකතුව ස්ටෝක්ස් සහ රූට්ගේ බලාපොරොත්තු බිඳ දැමූහ.\n\nතරගාවලියේදී ලකුණු 329 ක් ලබාගත් එංගලන්තයේ හැරී බෲක් තරගාවලියේ වීරයා ලෙස ද ඉනිමක පරාජයෙන් බේරීම සඳහා දෙවැනි ඉනිමේදී නවසීලන්තය වෙනුවෙන් විශිෂ්ට ශතකයක් ලැබූ හිටපු නායක කේන් විලියම්සන් තරගයේ වීරයා ලෙස ද සම්මාන ලැබීය.\n\nනීල් වැග්නර් කඩුලු 4ක්, ටිම් සවුති කඩුලු 3ක් සහ මැට් හෙන්රි කඩුලු 2ක් දවා ගත්තේය.\n\nලකුණු සාරාංශය\n\nඑංගලන්තය පළමු ඉනිම 435/9, දෙවැනි ඉනිම 256\n\nනවසීලන්තය පළමු ඉනිම 209, දෙවැනි ඉනිම 483",
       "URL": "https://divaina.lk/%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1%e0%b7%8a%e0%b6%ad%e0%b6%ba-%e0%b6%91%e0%b6%9a-%e0%b6%bd%e0%b6%9a%e0%b7%94%e0%b6%ab%e0%b6%9a%e0%b7%92%e0%b6%b1%e0%b7%8a-%e0%b6%91%e0%b6%9a/",
       "Category": "sports",
       "Parent URL": "https://divaina.lk/category/sports//page/101/"
}