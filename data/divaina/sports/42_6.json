{
       "Source": "divaina",
       "Timestamp": "July 14, 2023",
       "Headline": "ලෝක ශූරතා පැරා මලල ක්‍රීඩා තරගාවලියේ සමිත ලෝකඩ දිනයි",
       "News Content": "ප්‍රංශයේ පැරිස් නුවර පැවැත්වෙන ලෝක ශූරතා පැරා මලල ක්‍රීඩා තරගාවලියේ දී ශ්‍රී ලංකාව නියෝජනය කරමින් ලෝකඩ පදක්කම දිනා ගැනීමට හෙල්ල විසි කිරීමේ ක්‍රීඩක සමිත දුලාන් ඊයේ (13 වැනිදා) සමත් වූයේය.\n\nඑෆ්64 කාණ්ඩයේ පිරිමි හෙල්ල විසිකිරීමේ ඉසව්ව සඳහා සහභාගි වූ සමිත දුලාන් එම ඉසව්ව මීටර් 64.06ක දස්කමක් දැක්වීමට සමත් වූයේය.\n\nමෙය ශ්‍රී ලංකා ක්‍රීඩකයකු ලෝක පැරා මලල ක්‍රීඩා පිටියේ ජයග්‍රහණය කළ තෙවැනි පදක්කම වන අතර මීට පෙර දිනේෂ් ප්‍රියන්ත සහ ප්‍රදීප් සංජය ලෝක පැරා මලල ක්‍රීඩා පදක්කම් දිනා ගැනීමට සමත්ව තිබේ. ලබන 17 දක්වා පැවැත්වෙන ලෝක පැරා මලල ක්‍රීඩා ශූරතාවය සඳහා ශ්‍රී ලංකාව නියෝජනය කරමින් දිනේෂ් ප්‍රියන්ත සහ ප්‍රදීප් සෝමසිරි ද සහභාගි වෙති.",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b7%81%e0%b7%96%e0%b6%bb%e0%b6%ad%e0%b7%8f-%e0%b6%b4%e0%b7%90%e0%b6%bb%e0%b7%8f-%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9/",
       "Category": "sports",
       "Parent URL": "https://divaina.lk/category/sports//page/42/"
}