{
       "Source": "divaina",
       "Timestamp": "December 11, 2021",
       "Headline": "එංගලන්ත යෞවනයෝ අවසන් සටන දිනති: තරගාවලිය 3-2ක් ලෙස ශ‍්‍රී ලංකාවට ජය",
       "News Content": "ශ‍්‍රී ලංකා වයස අවුරුදු 19 න් පහළ කණ්ඩායම සහ එංගලන්ත වයස අවුරුදු 19 න් පහළ කණ්ඩායම අතර ඊයේ (10 වෙනිදා) පැවැති අවසාන එක්දින තරගයෙන් ලකුණු 48ක ජයග‍්‍රහණයක් ලබා ගැනීමට සංචාරක එංගලන්ත කණ්ඩායම සමත් විය.\n\nඒ අනුව තරග 5කින් යුත් තරගාවලියේ තරග තුනක් ශ‍්‍රී ලංකා කණ්ඩායම ජය ගත් අතර තරග දෙකක ජය එංගලන්ත කණ්ඩායමට හිමි විය.\n\nඅවසාන එක් දින තරගයේ ප‍්‍රථමයෙන් පන්දුවට පහර දුන් එංගලන්ත කණ්ඩායම නියමිත පන්දුවාර 50 අවසානයේ කඩුලූ 8ක් දැවී ලකුණු 214ක් ලබා ගත් අතර පිළිතුරු ඉනිම ඇරඹූ ශ‍්‍රී ලංකා කණ්ඩායමට සියලූ දෙනා දැවී ලබා ගත හැකි වූයේ ලකුණු 166 ක් පමණි.\n\nපන්දු යැවීමේදී ශ‍්‍රී ලංකාව වෙනුවෙන් විශිෂ්ට පන්දු යැවීමක නිරත වූ විනුජ රන්පුල් සිය පන්දු වාර 9 තුළදී ලකුණු 45කට ප‍්‍රතිවාදී කඩුලූ 4ක් දවා ගත් අතර සදීශ රාජපක්ෂ පන්දුවාර 6 ක් තුළදී ලකුණු 17කට කඩුලූ 2ක් දවා ගත්තේය.\n\nලකුණු 215ක ඉලක්කයක් හඹා යෑමට පිටියට පැමිණි ශ‍්‍රී ලංකා යොවුන් කණ්ඩායමේ පළමු කඩුල්ල පළමු පන්දුවේදී දැවී ගිය අතර දෙවන කඩුල්ල ලකුණු 23 දී දැවී ගියේය. ලකුණු 74 ක් වන විට ශ‍්‍රී ලංකා කණ්ඩායමේ කඩුලූ 5ක් දැවී ගොස් තිබූ අතර සධීෂ රාජපක්ෂ හුදෙකලා සටනක නිරත වෙමින් ලකුණු 66ක් ලබා ගෙන අවසන් පිතිකරු ලෙස දැවී ගියේය.\n\nශ‍්‍රී ලංකා ඉනිමේ අංක 4 පිතිකරු ලෙස පිටියට පැමිණි සධීෂ රාජපක්ෂ පන්දු 77කට මුහුණ දෙමින් ඉන් පන්දු 7ක් හතරේ සීමාව ඉක්මවා යෑමට එල්ල කිරීමට සමත් වී තිබුණි.\n\nශ‍්‍රී ලංකා ඉනිම සුනු විසුනු කිරීම ආරම්භක පන්දුවේ සිටම ක‍්‍රියා කළ එංගලන්ත ක‍්‍රීඩක ටොම් ප්‍රෙස්ට් සිය පන්දු වාර 10 අවසානයේදී ලකුණු 41 ක ට ශ‍්‍රී ලංකා කඩුලූ 6ක් දවා ගෙන තිබුණි. ශ‍්‍රී ලංකා කණ්ඩායම මෙම තරගය සඳහා නායක දුනිත් වෙල්ලාලගේ ඇතුළු ක‍්‍රීඩකයන් තිදෙනකු විවේක ගන්වා තිබූ අතර ඒ වෙනුවට අභිෂේක් ලියනආරච්චි, ලහිරු අබේසිංහ සහ සකුණ නිදර්ශන ලියනගේ යන ක‍්‍රීඩකයෝ ශ‍්‍රී ලංකා වෙනුවෙන් යොවුන් එක් දින තරග වරම් ලැබූහ.\n\nලකුණු සාරාංශය\n\nඑංගලන්ත කණ්ඩායම කඩුලූ 8ක් දැවී ලකුණු 214\n\nවිලියම් ලක්ස්ටන් 84, ඇලෙක්ස් හෝර්ටන් 36, තෝමස් අස්පින්වාල් 20.\n\nපන්දු යැවීම\n\nවිනුජ රන්පුල් 45/4, සධීෂ රාජපක්ෂ 17/2\n\nශ‍්‍රී ලංකා කණ්ඩායම සියලූ දෙනා දැවී ලකුණු 166\n\nසධීෂ රාජපක්ෂ 66, අභිෂේක් ලියනආරච්චි 24, සකුණ නිදර්ශන 20.\n\nපන්දු යැවීම\n\nටොම් ප්‍රෙස්ට් 41/6, තෝමස් අස්පින්වාල් 22/2\n\nකුෂාන් සුබසිංහ",
       "URL": "https://divaina.lk/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad-%e0%b6%ba%e0%b7%99%e0%b7%9f%e0%b7%80%e0%b6%b1%e0%b6%ba%e0%b7%9d-%e0%b6%85%e0%b7%80%e0%b7%83%e0%b6%b1%e0%b7%8a-%e0%b7%83%e0%b6%a7/",
       "Category": "sports",
       "Parent URL": "https://divaina.lk/category/sports//page/293/"
}