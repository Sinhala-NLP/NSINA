{
       "Source": "divaina",
       "Timestamp": "September 6, 2022",
       "Headline": "ආසියානු දැල්පන්දු ශූරතාවලිය – ශ්‍රී ලංකා ක්‍රීඩිකාවෝ පිලිපීනයට එරෙහිව දැවැන්ත ජයක් ලබති",
       "News Content": "සිංගප්පූරුවේදී ක්‍රියාත්මක වන ආසියානු දැල්පන්දු ශූරතාවලියේ සිය අපරාජිත බව තවදුරටත් රැක ගැනීමට සමත්වූ ශ්‍රී ලංකා කණ්ඩායම පිලිපීන කණ්ඩායම සමගින් ඊයේ (05 වැනිදා) පැවැති තරගයේදී ලකුණු 99-37ක දැවැන්ත ජයක් වාර්තා කිරීමට සමත්විය.පසුගිය සෙනසුරාදා ඉන්දීය කණ්ඩායමට එරෙහිව වාර්තා කළ දැවැන්ත ජයත් සමගින් ජයග්‍රාහී මානසිකත්වයකින් ඊයේ තරගයට පිවිසි ශ්‍රී ලංකා කණ්ඩායම තරගයේ පළමු කාර්තුවේදී 27-04ක් ලෙසින් පෙරමුණ ගැනීමට සමත්වී සිටියේය.දෙවැනි කාර්තුව අවසානයේදී ලකුණු 52-16ක් ලෙස පෙරමුණ ගැනීමට සමත්වූ ශ්‍රී ලංකා ක්‍රීඩිකාවෝ තෙවැනි කාර්තුව 79-25ක් ලෙසින් අවසන් කිරීමට සමත්වූහ.අනතුරුව ක්‍රියාත්මක වූ අවසන් කාර්තුවේදී තරගය සම්පූර්ණයෙන්ම සියතට ගැනීමට සමත්වූ ශ්‍රී ලංකා කණ්ඩායම සමස්ත තරගය ලකුණු 99-37ක් ලෙසින් දැවැන්ත ජයක් සමගින් අවසන් කිරීමට සමත්වූවාය.",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%af%e0%b7%90%e0%b6%bd%e0%b7%8a%e0%b6%b4%e0%b6%b1%e0%b7%8a%e0%b6%af%e0%b7%94-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80/",
       "Category": "sports",
       "Parent URL": "https://divaina.lk/category/sports//page/176/"
}