{
       "Source": "divaina",
       "Timestamp": "March 3, 2023",
       "Headline": "වෙල්ලාලගේ දඹුල්ල අල්ලා හොල්ලයි",
       "News Content": "ජාතික සුපර් ලීග් සිව්දින ක්‍රිකට් තරගාවලියේ අවසන් මහා තරගයේ පළමු දිනය වූ ඊයේ (02 වැනිදා) දඹුල්ල කණ්ඩායම රැස් කළ ලකුණු 248 ට පිළිතුරු ලෙස පළමු ඉනිම ක්‍රීඩා කළ ගාල්ල කණ්ඩායමේ කඩුලු 4 ක් ලකුණු 26 කට බිඳ වැටී තිබුණි.\n\nඒ අනුව ගාල්ල කණ්ඩායම දඹුල්ල කණ්ඩායමට වඩා ලකුණු 242ක් පිටුපසින් සිටින අතර ඔවුන් අතැතිව තිබෙන්නේ තවත් කඩුලු හයක් පමණි.\n\nගාල්ල කණ්ඩායම වෙනුවෙන් දැවී ගිය පිතිකරුවන් අතරෙන් වැඩිම ලකුණු ප්‍රමාණයක් රැස් කළේ ආරම්භක පිතිකරු සොහාන් ද ලිවේරා ය. ඔහු ලකුණු හතක් රැස් කළ අතර නායක සංගීත් කුරේ ලකුණු 02කට දවා ගැනීමට වනිඳු හසරංග සමත් වූයේ ය.\n\nගාල්ලට එරෙහිව පන්දු වාර දෙකක් පමණක් ක්‍රියාත්මක කළ වනිඳු එහිදී ලකුණු 13 කට කඩුලු දෙකක් දවා ගත් අතර අශාන් ප්‍රියංජන් සහ ලහිරු සමරකෝන් එක් කඩුල්ල බැගින් දවා ගත්හ.\n\nනොදැවී පන්දුවට පහර දෙමින් සිටි දුනිත් වෙල්ලාලගේ ලකුණු 09ක් සහ පසිඳු සූරියබණ්ඩාර ලකුණු නොලබා කඩුල්ලේ රැඳී සිටියේ ය.\n\nඅවසන් මහා තරගයේ කාසිය වාසිය දිනූ ගාල්ල කණ්ඩායමේ නායක සංගීත් කුරේ පළමුව පන්දු යැවීම තෝරාගත් අතර ඒ අනුව ඔවුහු දඹුල්ල කණ්ඩායම ලකුණු 248 කට සීමා කිරීමට සමත් වූහ.\n\nපන්දු වාර 72 යි එක් පන්දුවකට සීමා වූ දඹුල්ල ඉනිමේ වැඩිම ලකුණු ලාභියා වීමට ආරම්භක පිතිකරු අභිශේක් ලියනාරච්චි සමත් වූ අතර ඔහු ලකුණු 54 ක් ලබා ගත්තේය.\n\n4 පහර හතක් සහ එක් 6 පහරක් අභිෂේක්ගේ ඉනිමට ඇතුළත් වූ අතර නායක මිනෝද් භානුක ද අර්ධ ශතකයක් ලබා ගත්තේය.\n\nලකුණු 50 දී ඔහු දුවද්දී දැවී යෑමට හසු වූ අතර දඹුල්ල ඉනිමේ හරි අඩක් තම දඟ පන්දුවෙන් බිඳ දැමූ යොවුන් ක්‍රීඩක දුනිත් වෙල්ලාලගේ ලකුණු 58 ක ට කඩුලු 5ක් හිමිකර ගත්තේය.\n\nපන්දු වාර 17 කදී දුනිත් එසේ කඩුලු 5ක් ලබාගත්තේ සනෝජ් දර්ශක සහ අශාන් ප්‍රියංජන් එක ළඟ පන්දු 2කදී දවාගෙනය. ආරම්භක වේග පන්දු යවන්නා වූ කවිශ්ක අංජුල ද කඩුලු 2ක් ලබා ගත් අතර පවන් රත්නායක ලකුණු 31ක් සහ සනෝජ් දර්ශික ලකුණු 37ක් ලබාගත්හ.\n\nදඹුල්ල ඉනිම වෙනුවෙන් අවසන් භාගයේදී දක්ෂ පිතිහරඹයක නිරත වූ දුශාන් හේමන්ත නොදැවී ලකුණු 27 ක් ලබා ගත්තේය.\n\nගාල්ල අන්තර්ජාතික ක්‍රිකට් ක්‍රීඩාංගණයේදී මෙම තරගය පැවැත්වේ.",
       "URL": "https://divaina.lk/%e0%b7%80%e0%b7%99%e0%b6%bd%e0%b7%8a%e0%b6%bd%e0%b7%8f%e0%b6%bd%e0%b6%9c%e0%b7%9a-%e0%b6%af%e0%b6%b9%e0%b7%94%e0%b6%bd%e0%b7%8a%e0%b6%bd-%e0%b6%85%e0%b6%bd%e0%b7%8a%e0%b6%bd%e0%b7%8f-%e0%b7%84/",
       "Category": "sports",
       "Parent URL": "https://divaina.lk/category/sports//page/100/"
}