{
       "Source": "divaina",
       "Timestamp": "July 24, 2023",
       "Headline": "ක්‍රිකට් දියුණුවට තිබූ මුදල් විධායක කමිටුවේ සතුට වෙනුවෙන් යොදවලා",
       "News Content": "රටේ ක්‍රිකට් ක්‍රීඩාවේ දියුණුව සඳහා යෙදවීමට නියමිත මුදල් විධායක කමිටු සාමාජිකයන්ගේ සතුට සහ ප්‍රයෝජනය සඳහා යොදවා ඇති බව සමගි ජනබලවේගයේ පාර්ලිමේන්තු දිස්ත්‍රික් මන්ත්‍රී හේෂා විතානගේ මහතා කොළඹ දී ඊයේ (23 වැනිදා) මාධ්‍ය හමුවක් කැඳවමින් ප්‍රකාශ කළේය.\n\nවිගණන වාර්තාවක කරුණු පෙන්වා දෙමින් විපක්ෂ මන්ත්‍රීවරයා මේ බව කියා සිටි අතර ඊට අදාළ සියලු සාක්ෂි තමා සතුව ඇති බවත් මෙම ලේඛණ අපරාධ පරීක්ෂණ දෙපාර්තමේන්තුවට ඉදිරිපත් කිරීමට අදහස් කරන බවත් මන්ත්‍රීවරයා එහිදී පැවසීය.\n\nමන්ත්‍රීවරයා පවසන පරිදි ශ්‍රී ලංකා ක්‍රිකට් ආයතනයේ විධායක කමිටු සාමාජිකයන් පසුගිය වසරේ ඔස්ටේ්‍රලියාවේ පැවති පන්දු වාර 20-20 ලෝක කුසලාන තරගාවලියේදී ගුවන් ටිකට්පත් මිලදී ගැනීමට සහ දීමනා ලෙස රුපියල් මිලියන 67ක් වියදම් කර තිබේ.\n\n“ක්‍රිකට් යනු සෑම ශ්‍රී ලාංකිකයකුම ආදරය කරන ක්‍රීඩාවකි. ක්‍රීඩාවේ වියදම් පියවා ගැනීමට නොහැකිව දඟලන පාසල් ඕනෑ තරම් ඇතත් ශ්‍රී ලංකා ක්‍රිකට් ආයතනය මුදල් තම අවශ්‍යතා සඳහා යොදවනවා,” මන්ත්‍රීවරයා කොළඹ පැවති එම මාධ්‍ය හමුවේදී තවදුරටත් චෝදනා කළේය.\n\n“ශ්‍රී ලංකා ක්‍රිකට් සභාපති ෂම්මි සිල්වාට පමණක් ලෝක කුසලානය සඳහා රුපියල් මිලියන 11කට අධික මුදලක් වෙන්කර තිබෙනවා. ඔහු ඔස්ටේ්‍රලියාවට යෑම ගැන මට ප්‍රශ්නයක් නැහැ. නමුත් මෙතරම් මුදලක් වියදම් කරන්නේ ඇයිද යන්න මගේ ප්‍රශ්නයයි. ශ්‍රී ලංකා ක්‍රිකට් සභාපතිවරයා සමඟ ඔහුගේ බිරිඳ සහ බිරිඳගේ පවුලේ සාමාජිකයන් ඔහු සමඟ ශ්‍රී ලංකා ක්‍රිකට් අරමුදල් මත ඔස්ටේ්‍රලියාවට ගොස් තිබෙනවා. ඒක ක්‍රිකට් නෙවෙයි.” මන්ත්‍රීවරයා පෙන්වා දුන්නේය.\n\n“මම මේ කාරණය ගෙන එන්නේ කිසිම ද්වේශයකින් තොරව ක්‍රීඩාව නිවැරදි මාර්ගයට ගැනීමටයි. ශ්‍රී ලංකා ක්‍රිකට් ආයතනයේ ප්‍රධාන විධායක නිලධාරියා ක්‍රිකට් ක්‍රීඩාවට කිසිදු සම්බන්ධයක් නොමැති පුද්ගලයන් 17 දෙනකුට ඔස්ටේ්‍රලියාවට වීසා ලබා ගැනීමට ලිපි නිකුත් කර තිබෙනවා. ඔවුන්ගෙන් එක් අයකු ආපසු පැමිණ නැහැ. මේක රටට කළු පැල්ලමක් වගේම ශ්‍රී ලංකාවේ ක්‍රිකට් ක්‍රීඩාවටත් කළු පැල්ලමක්,” මන්ත්‍රීවරයා වැඩිදුරටත් පැවසීය.\n\n“අපේ ක්‍රිකට් ක්‍රීඩාව අවුල් වෙලා. අපි පක්ෂයක් විදියට පොරොන්දු වෙනවා මේ කරුණු පාර්ලිමේන්තුවට ඉදිරිපත් කරලා මේ ගැන විවාද කරන්න. ඊට අදාළ සියලු සාක්ෂි මා සතුව තිබෙනවා.රෙක්ස් ක්ලෙමන්ටයින්",
       "URL": "https://divaina.lk/%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%af%e0%b7%92%e0%b6%ba%e0%b7%94%e0%b6%ab%e0%b7%94%e0%b7%80%e0%b6%a7-%e0%b6%ad%e0%b7%92%e0%b6%b6%e0%b7%96-%e0%b6%b8/",
       "Category": "sports",
       "Parent URL": "https://divaina.lk/category/sports//page/37/"
}