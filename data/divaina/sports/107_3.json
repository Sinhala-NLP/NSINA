{
       "Source": "divaina",
       "Timestamp": "February 15, 2023",
       "Headline": "මලල ක්‍රීඩා ලේකම් ප්‍රේමා පින්නවල ධුරයට සමු දෙයි",
       "News Content": "ආසියාවෙ ප්‍රවීණතම මලල ක්‍රීඩා පරිපාලකයා වූ ශ්‍රී ලංකා මලල ක්‍රීඩා සම්මේලනයේ ලේකම් ප්‍රේමා පින්නවල මහතා එම ධුරයෙන් ඉල්ලා අස්වී තිබේ.\n\nඅදාළ අස්වීම පෙබරවාරි මස 01 දින සිට ක්‍රියාත්මක වන පරිදි පිළිගත් බව ශ්‍රී ලංකා මලල ක්‍රීඩා සම්මේලනය නිවේදනයක් නිකුත් කරමින් කියා සිටී.\n\nපෞද්ගලික තීරණයක් මත ප්‍රේමා පින්නවල මහතා මෙම ඉල්ලා අස්වීම ඉදිරිපත් කර ඇති ඇති බව ශ්‍රී ලංකා මලල ක්‍රීඩා සම්මේලනයේ ජ්‍යෙෂ්ඨ නිලධාරියෙක් අනාවරණය කළේය.\n\nප්‍රේමා පින්නවල මහතාගේ අස්වීමත් සමගම පුරප්පාඩු වූ ලේකම් ධුරයේ වැඩ බැලීම සඳහා මලල ක්‍රීඩා සම්මේලන උප ලේකම් පාලිත ජයතිලක මහතා පත් කිරීමට මලල ක්‍රීඩා සම්මේලන විධායක කමිටුව තීරණය කර තිබේ.\n\nශ්‍රී ලංකා මලල ක්‍රීඩා සම්මේලනයේ විවිධ තනතුරු හොබවමින් දේශීය මලල ක්‍රීඩාව නඟා සිටුවීමට වසර 50 ක් පමණ සේවය කළ ඒ මහතා ජනසතු සේවා ලංකා මලල ක්‍රීඩා සම්මේලනයේ පරිපාලනයට එක් වී එතැන් සිට නොකඩවා විවිධ ක්‍රීඩා සංගම් නියෝජනය කරමින් පරිපාලන කටයුතු කර තිබේ. ඒ අතර වසර 14 ක් ජාතික ඔලිම්පික් කමිටුවේ ලේකම් ධුරය හොබවා තිබීම ද කැපී පෙනේ. එමෙන්ම ශ්‍රී ලංකා හොකී සම්මේලනයේ උප සභාපතිවරයකු ලෙස ද කටයුතු කර තිබේ.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b8%e0%b6%bd%e0%b6%bd-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%b4%e0%b7%8a%e0%b6%bb%e0%b7%9a%e0%b6%b8/",
       "Category": "sports",
       "Parent URL": "https://divaina.lk/category/sports//page/107/"
}