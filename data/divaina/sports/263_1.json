{
       "Source": "divaina",
       "Timestamp": "February 12, 2022",
       "Headline": "දුර පැනීමේ ඉසව්වෙන් ශ‍්‍රී ලංකා කනිෂ්ඨ වාර්තාවක්",
       "News Content": "කොළඹ සුගතදාස ක‍්‍රීඩාංගණය කේන්ද්‍ර කර ගනිමින් දැන් ක‍්‍රියාත්මක මීළඟ ආසියානු ක‍්‍රීඩා උළෙලට සහ ආසියානු කනිෂ්ඨ ශූරතාවලියට සහභාගි කරවන ශ‍්‍රී ලංකා කණ්ඩායම තෝරා ගැනීමේ පරීක්ෂණය උද්‍යෝගිමත් ආකාරයෙන් පැවැත්වෙන ආකාරය ඊයේ (11) දිනයේ දී ද දැක ගැනීමට හැකි විය.\n\nවිශේෂයෙන්ම ”කොවිඞ් – 19” අවදානම හේතුවෙන් දෙවසරකට ආසන්න කාලයක් තිස්සේ ක‍්‍රමවත්ව ගලා නොගිය දේශීය මලල ක‍්‍රීඩා කෙළි බිම නිසි මග ක‍්‍රමවත්ව තබන්නට ශ‍්‍රී ලංකා මලල ක‍්‍රීඩා සම්මේලනය ගන්නා උත්සාහය ඒ අතර කැපී පෙනුණි. ජ්‍යෙෂ්ඨ සහ කනිෂ්ඨ ක‍්‍රීඩක ක‍්‍රීඩිකාවන් එම උත්සාහය මල්ඵල ගන්වන ආකාරය ඒ අතර දක්නට තිබුණු බව සඳහන් කළ යුතුය.\n\nමීළඟ ආසියානු කනිෂ්ඨ මලල ක‍්‍රීඩා තරගාවලියට සුදුස්සන් තෝරා ගැනීමේ වටයේදී නව ශ‍්‍රී ලංකා කනිෂ්ඨ වාර්තාවක් බිහි කරමින් කැපී පෙනෙන්නට ට‍්‍රැක් මාස්ටර්ස් සමාජය නියෝජනය කරමින් තරග කළ හිරුෂ හෂේන් ඊයේ (11) දිනයේදී සමත් වූයේය.\n\nමීටර් 7.67 ක දක්ෂතාවයක් ප‍්‍රදර්ශනය කරමින් පිරිමි කනිෂ්ඨ දුර පැනීමේ ඉසව්වේ නව වාර්තාව ඒ අනුව ඔහුගේ නමින් ලියවා ගත්තේය.\n\nයුද හමුදාවේ යූ.එන්.කේ. රත්නායක (මීටර් 3000 බාධක දිවීම), නාවික හමුදාවේ එල්.පී. ඩබ්ලිව්. තිසරණි (මිටිය විසි කිරීම), ලංකා ලයන්ස් සමාජයේ ආර්. එම්. රුමේෂිකා රත්නායක (මීටර් 200), ගුවන් හමුදාවේ එන්.එම්. ඒ. කුමාරී (මීටර් 800), යුද හමුදාවේ එස්.ඞී.කේ. මහගෙදර (උස පැනීම) ජ්‍යෙෂ්ඨ අංශයේ ක‍්‍රීඩිකාවන් අතරේ කැපී පෙනුණු අතර ජ්‍යෙෂ්ඨ අංශයේ ක‍්‍රීඩකයන් අතරේ දක්ෂතා ප‍්‍රදර්ශනය කරන්නට ඊ.යූ.බී. හේරත් (මීටර් 3000 බාධක දිවීම) සහ ජේ.පී. විමලසිරි (දුර පැනීම) සමත් වූහ.\n\nමෙම ක‍්‍රීඩකයන් දෙපළම යුද හමුදාව නියෝජනය කරති.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%af%e0%b7%94%e0%b6%bb-%e0%b6%b4%e0%b7%90%e0%b6%b1%e0%b7%93%e0%b6%b8%e0%b7%9a-%e0%b6%89%e0%b7%83%e0%b7%80%e0%b7%8a%e0%b7%80%e0%b7%99%e0%b6%b1%e0%b7%8a-%e0%b7%81%e0%b7%8a/",
       "Category": "sports",
       "Parent URL": "https://divaina.lk/category/sports//page/263/"
}