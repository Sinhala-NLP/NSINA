{
       "Source": "divaina",
       "Timestamp": "September 18, 2023",
       "Headline": "පිතිකරුවෝ කඩුලු විසි කර ආසියානු කුසලානය ඉන්දියාවට දන් දෙති",
       "News Content": "ශ්‍රී ලංකා කණ්ඩායම ජයග්‍රහණය කරන අයුරු නැරඹීම පිණිස දිවයිනේ සතර දිග් භාගයෙන් කොළඹ ආර්. ප්‍රේමදාස ක්‍රීඩා පිටියට පැමිණ සිටි 30,000කට අධික ප්‍රේක්ෂකයන් ලජ්ජාවට පත් කරමින් ද, තවත් දස ලක්ෂ සංඛ්‍යාත පිරිසක් “අනේ අපොයි” කියමින් සුසුම් හෙලද්දී ද සිය කඩුලු විසි කර දැමූ ශ්‍රී ලංකා පිතිකරුවෝ 2023 ආසියානු ක්‍රිකට් කුසලානය ඊයේ (17 වැනිදා) ඉන්දියාවට පූජා කළහ.\n\nපැය එකහමාරක් ඇතුළත ශ්‍රී ලංකා ඉනිම සුණු විසුණු කර දැමූ ඉන්දියානු පන්දු යවන්නෝ සහ පන්දු වාර 6 කින් එම ඉලක්කය පසු කර ගිය ඉන්දීය පිතිකරුවෝ මුළු තරගය පැය දෙකක් යෑමට පෙර අවසන් කළේ සමස්ත තරගයම පන්දු වාර 21 යි පන්දු 3 කට සීමා කරමිනි.\n\nශ්‍රී ලංකා ඉනිම පන්දු වාර 15.2 කදී නිමා වූ අතර එහිදී ශ්‍රී ලංකා පිතිකරුවන් ලබා දුන් ලකුණු 51 ක් තරම් වූ සොච්චම් අභියෝගය පන්දු වාර 6.1 කදී ඉක්මවා යෑමට ඉන්දියාව සමත් විය.\n\nශ්‍රී ලංකා කණ්ඩායමේ සියලු දෙනා දැවී යන විටත් තවත් සිය ගණනක් ප්‍රේක්ෂකයෝ තරගය නැරඹීම පිණිස ක්‍රීඩාංගණයට ඇතුළු වීම සඳහා ගේට්ටු අසල රැස් කමින් සිටියහ.\n\nපසුගිය වර ආසියානු කුසලාන ශූරයන් වූ ශ්‍රී ලංකාව සහ වැඩිම වරක් එම කිරුළ හිමිකර ගැනීමේ වාර්තාව් දරා සිටි ඉන්දියාව අතර ඊයේ පැවති එම අවසාන මහා තරගයේදී කඩුලු 10 ක ජයග්‍රහණයක් ලබමින් ඉන්දියාව ඒ අනුව අට වෙනි වරටත් ආසියානු කුසලානය හිමි කර ගත්තේය.\n\nබිඳ වැටුණු අපේක්‍ෂා…ඡායාරූපය – සමන් රණවීර\n\nඉන්දියාව ලද එම ජයග්‍රහණයත් සමග මෙවර එහි අනුශූරතාවයෙන් සෑහීමකට පත්වීමට ශ්‍රී ලංකාවට සිදු වූ අතර එය ශ්‍රී ලංකාව ආසියානු කුසලාන අනුශූරතාවයට හිමිකම් කී 7 වෙනි අවස්ථාව විය.\n\nශූරතාවය ජයග්‍රහණය කළ ඉන්දීය කණ්ඩායමට ඇමරිකානු ඩොලර් ලක්ෂ දෙකක් එනම් රුපියල් හය කෝටි හතළිස් හය ලක්ෂයක මුදල් ත්‍යාග පිරිනැමුණු අතර අනු ශූරතාවය දිනූ ශ්‍රී ලංකාවට තුන් කෝටි විසිතුන් ලක්ෂයක මුදල් ත්‍යාග හිමි විය.\n\nඅවසන් තරගයේ වීරයා ලෙස මොහොමඩ් සිරාජ් ද, තරගාවලියේ වීරයා ලෙස කුල්දීප් යාදවි ද සම්මාන ලැබූහ.\n\nකාසියේ වාසිය දින දිනූ ශ්‍රී ලංකා නායකයා පළමුව පන්දුවට පහරදීමට තීරණය කළ අතර ශ්‍රී ලංකා ඉනිමේ දෙවන පන්දුවේ සිටම විනාශයේ ආරම්භය හෙවත් පරාජයේ අදුරු මාවත විවර විය.\n\nආරම්භක වේග පන්දු යවන ක්‍රීඩක ජස්ප්‍රිට් බුම්රාහ් ගේ පන්දුවක් හරි ආකාරව අඳුනා නොගත් කුසල් ජනිත් පෙරේරා කඩුලු රකින්නා අතට උඩපන්දුවක් ලබාදී ලකුණු බිංදුවකට දැවී යෑමත් සමග ඉන්දියාව ලබා ගත් පන්නරය නිමා වූයේ මිලියන ගණනක් ශ්‍රී ලාංකිකයන් ගේ පැතුම් ලත් තැනම ලොප් කරමිනි.\n\nවේග පන්දු යවන ක්‍රීඩක මොහොමඩ් සිරාජ් හමුවේ ශ්‍රී ලංකා පිතිකරුවෝ අනතුරුව දුරකථනයක අංකයක් සිහි ගන්වමින් එකා පිට එකා දැවී ගියහ..\n\nඑහිදී පැතුම් නිශ්ශංක ලකුණු 2 කටත්, සධීර සමරවික්‍රම ලකුණු 0 කටත්, චරිත් අසලංක ලකුණු 0 කටත්, ධනංජය ද සිල්වා ලකුණු 4 කටත්, දසුන් ශානක ලකුණු 0 කටත්, දුනිත් වෙල්ලාලගේ ලකුණු 8 කටත් කුසල් ජනිත් ට පසුව පිළිවෙළින් දැවී ගියහ.\n\nශ්‍රී ලංකා ඉනිමේ මුල් කඩුලු 6 ලකුණු 12 ක් තුළ දවා ගැනීමට ඉන්දියානු පන්දු යවන්නන් සමත් වීමත් සමග ප්‍රේමදාස ක්‍රීඩාංගණය මහත් ශෝචනීය බවකින් ඇළලී ගියේය..\n\nඒ අතර අතරින් පතර ලබා ගන්නා ලකුණකින් හෝ දෙකකින් සැනසීමට ශ්‍රී ලංකා ප්‍රේක්ෂකයෝ මහත් ආයාසයක් ගත්තද ශ්‍රී ලංකා ඉනිමේ ලකුණු 10 සීමාව ඉක්මවා යෑමට සමත් වූයේ කුසල් මෙන්ඩිස් සහ දුෂාන් හේමන්ත පමණි.\n\nනම් දැරූ පිතිකරුවන් සියල්ලන් දැවී යද්දී එක් අන්තයක් ආරක්ෂා කරගෙන කුසල් කෙරෙහි ශ්‍රී ලංකා ප්‍රේක්ෂකයන් එහිදී බලාපොරොත්තු තැබුවද මොහොමඩ් සිරාජ් ගේ 6 වෙනි කඩුල්ල ලෙස තවත් හිතුවක්කාර පහරකින් කඩුල්ල විසි කර දැමීමට කුසල් කටයුතු කළේය.\n\nඒ අනුව ශ්‍රී ලංකා ඉනිමේ වැඩිම ලකුණු ලාභියා වූ කුසල් මෙන්ඩිස් පන්දු 34 කදී ලකුණු 17 කට දැවී ගියේය.\n\nදුශාන් හේමන්ත නොදැවී ලකුණු 13 ක් ලබා ගත් අතර වෙල්ලාලගේ, ප්‍රමෝද් මධුශාන් සහ මතීෂ පතිරණගේ කඩුලුවලට වගකීමට හර්දික් පාන්ඩයා සමත් වූයේය.\n\nලකුණු 21 කට ශ්‍රී ලංකා ඉනිමේ කඩුලු 6ක් දවා ගනිමින් මොහොමඩ් සිරාජ් ඊයේ දැක්වූ දක්ෂතාවය ආසියානු කුසලාන තරගාවලියක හොඳම දෙවන පන්දු යැවීම ලෙස වාර්තා වූ අතර පෙර මීට එම වාර්තාවට හිමිකම් කීවේ ශ්‍රී ලංකා ක්‍රීඩක අජන්ත මෙන්ඩිස් ය.\n\nඔහු ඉන්දියාවට එරෙහිව ලකුණු 13 කට කඩුලු කඩුලු 6 ක් ලබාගෙන තිබුණි.\n\nමෙම ජයග්‍රහණය ඉන්දීය කණ්ඩායමක් වැඩිම පන්දු සංඛ්‍යාවක් ඉතිරිව තිබියදී ලබා ගත් එක් දින තරග ජයග්‍රහණය ලෙස සටහන් වූ අතර ඊයේ තරගයේදී තවත් පන්දු 263 ක් ඔවුන්ට ඉතිරිව තිබුණි.\n\nමීට පෙර ඔවුන් වැඩිම පන්දු සංඛ්‍යාවක් ඉතිරිව තිබීයදී ලබා ගත් ජයග්‍රහණය ලෙස සටහන් වූයේ පන්දු 231 ක් ඉතිරිව කෙන්යාව ට එරෙහිව ලද ජයග්‍රහණයකි.\n\nඑසේම මෙම ජයග්‍රහණය වැඩිම පන්දු සංඛ්‍යාවක් ඉතිරිව තිබියදී අවසන් මහා තරගයක් ජය ගත් අවස්ථාව ලෙස ද මෙම තරග වාර්තා අතරට එක් විය.\n\nමෙයට පෙර ඔස්ටේ්‍රලියාව එංගලන්තය පරදා පන්දු 262 ක් ඉතිරිව තිබියදී ජයග්‍රහණයක් වාර්තා කර තිබුණි.\n\nඉන්දියාව වෙනුවෙන් පන්දුවට පහර දීමට පැමිණි ඉශාන් කිශාන් නොදැවී ලකුණු 23 ක් සහ ශුබ්මන් ගිල් නොදැවී ලකුණු 27 ක් ලැබූහ.\n\nඑහිදී කිශාන් හතරේ පහර 3 කින්ද, ගිල් හතරේ පහර 6 කින් ද ප්‍රේමදාස පිටිය වර්ණවත් කර ප්‍රේක්ෂකයන්ට ඉක්මන් සමුගැන්මක් ලබා දුන්හ.\n\nලකුණු සාරාංශය\n\nශ්‍රී ලංකාව 50/10(15.2)\n\nකුසල් ජනිත් 00, පැතුම් නිශ්ශංක 02, සධීර සමරවික්‍රම 00, චරිත් අසලංක 00, ධනංජය ද සිල්වා 04, දසුන් ශානක 00, දුනිත් වෙල්ලාලගේ 08, දුශාන් හේමන්ත නොදැවී 13, ප්‍රමෝද් මධුශාන් 01, මතීෂ පතිරණ 00\n\nපන්දු යැවීම\n\nජස්ප්‍රිට් බුම්රාහ් 5-23-1, මොහොමඩ් සිරාජ් 7-21-6, හර්දික් පාන්ඩයා 2.3.-3-3,\n\nඉන්දියාව 51/0(6.1)\n\nඉශාන් කිශාන් නොදැවී 23, ශුබ්මන් ගිල් නොදැවී 27\n\nකුෂාන් සුබසිංහ",
       "URL": "https://divaina.lk/%e0%b6%b4%e0%b7%92%e0%b6%ad%e0%b7%92%e0%b6%9a%e0%b6%bb%e0%b7%94%e0%b7%80%e0%b7%9d-%e0%b6%9a%e0%b6%a9%e0%b7%94%e0%b6%bd%e0%b7%94-%e0%b7%80%e0%b7%92%e0%b7%83%e0%b7%92-%e0%b6%9a%e0%b6%bb-%e0%b6%86/",
       "Category": "sports",
       "Parent URL": "https://divaina.lk/category/sports//page/10/"
}