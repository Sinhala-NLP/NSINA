{
       "Source": "divaina",
       "Timestamp": "June 22, 2023",
       "Headline": "පසිඳු සහ මිනෝද් දෙවන ඉනිමේදී වැඩ අල්ලති",
       "News Content": "දකුණු අප්‍රිකා ‘ඒ’ කණ්ඩායමට එරෙහිව කොළඹ පී. සරා ඕවල් ක්‍රීඩාංගණයේ පැවැත්වෙන දෙවැනි සිවුදින නිල නොවන ටෙස්ට් ක්‍රිකට් තරගයේ ශ්‍රී ලංකාව වෙනුවෙන් සාර්ථක පිතිහරඹයක නිරත වීමට මිනෝද් භානුක සහ පසිඳු සූරියබණ්ඩාර සමත් වූහ.\n\nමන්දාලෝක තත්ත්වය හේතුවෙන් ඊයේ දිනයට තරගය නතර කරන විට පසිඳු සහ මිනෝද් දෙදෙනාම ලකුණු 70 සීමාව ඉක්මවා නොදැවී රැස් කර ගෙන සිටි අතර ඒ අනුව සංචාරකයින්ට වඩා ශ්‍රී ලංකාව මේ වන විටත් ලකුණු 226 ක් ඉදිරියෙන් සිටියි.\n\nප්‍රතිවාදී කණ්ඩායමට ලබා දෙන ඉලක්කය තවත් වැඩි කිරීම සඳහා ශ්‍රී ලංකාව සතුව තවත් කඩුලු 8ක් ඉතිරිව ඇති අතර දිනය නිමා වන විට ශ්‍රී ලංකා ලකුණු පුවරුව දැක්වුණේ කඩුලු දෙකක් දැවී ලකුණු 230ක් ලෙසිනි.\n\nපෙරේදා දිනයට තරගය නතර කරන විට කඩුලු 6 ක් දැවී ලකුණු 287 ක් රැස් කරගෙන සිටි දකුණු අප්‍රිකානු පළමු ඉනිමේ ඉතිරි කඩුලු 4 ඊයේ උදෑසන ලකුණු 07 ක් ඇතුළත බිඳ දැමීමට ලක්ෂිත මානසිංහ සහ ප්‍රවීන් ජයවික්‍රම සමත් වූහ.\n\nඒ අනුව දකුණු අප්‍රිකානු ‘ඒ’ පිලට ශ්‍රී ලංකා ‘ඒ’ කණ්ඩායමට වඩා පළමු ඉනිමේදී පෙරමුණ ගත හැකි වූයේ ලකුණු 4 ක් පමණක් වූ අතර පන්දුවාර 84.3 කදී ලකුණු 294 කට දකුණු අප්‍රිකානු පළමු ඉනිම නිමා විය.\n\nලක්ෂිත මානසිංහ දකුණු අප්‍රිකානු ‘ඒ’ ඉනිමේ ලකුණු 48 කට කඩුලු 5 ක් දවා ගත් අතර ඒ අනුව මානසිංහ මේ වන විට ඉනිම තුනකදී දවා ගෙන සිටින මුළු කඩුලු සංඛ්‍යාව 12 කි.\n\nඑංගලන්ත ලයන්ස් පිල ශ්‍රී ලංකාවේ කරන ලද සංචාරයේදී වැඩිම කඩුලුලාභියා බවට පත් වූ මානසිංහ මෙවර තරගාවලියේ ද මේ වන විට ශ්‍රී ලංකාව වෙනුවෙන් වැඩිම කඩුලුලාභියා වේ.\n\nලකුණු 04 ක් පිටුපසින් සිට දෙවැනි ඉනිම ආරම්භ කළ ශ්‍රී ලංකා ‘ඒ’ කණ්ඩායම දිවා භෝජනය සඳහා තරගය නතර කරන විට එක් කඩුල්ලක් දැවී ලකුණු 62 ක් ලබා සිටි අතර දිවා භෝජනයට පෙර අවසන් පන්දුවාරයේදී කෲස්පුල්ලේ ලකුණු 30 කට දැවී යනවිට නිශාන් මදුෂ්ක ලකුණු 32 ක් ලබා කඩුල්ලේ රැඳී සිටියේය.\n\nඅනතුරුව පිටියට පැමිණි මිනෝද් භානුක පන්දු 135 ක් තුළ මේ වන විට නොදැවී රැස් කරගෙන සිටින ලකුණු සංඛ්‍යාව 79 කි. ඒ සඳහා හතරේ පහර 5 ක් සහ හයේ පහර 4 ක් එල්ල කර ඇති මිනෝද් පළමු ඉනිමේදී ද ලකුණු 32 ක් ලබා ගත්තේය.\n\nනිශාන් මධුශ්ක ගේ ඉනිම ලකුණු 40 කට නිමාවීමෙන් පසු පසිඳු සූරියබණ්ඩාර පිටියට පැමිණි අතර මිනෝද්ට වඩා වේගවත් පිතිහරඹයක නිරත පසිඳු නොදැවී ලකුණු 73 ක් ලබා ගෙන සිටින්නේ පන්දු 97 කිනි.\n\nහතරේ පහර 8 ක් සහ එක් හයේ පහරක් එල්ල කිරීමට පසිඳු සමත් වී තිබේ. අද (22 වැනිදා) තරගයේ අවසන් දිනයයි.\n\nශ්‍රී ලංකා ‘ඒ’ පළමු ඉනිම පන්දුවාර 75.1 කදී සියලු දෙනා දැවී ලකුණු 290 යි\n\n(පසිඳු සූරියබණ්ඩාර 41, නිශාන් මදුශ්ක 33, ලසිත් කෲස්පුල්ලේ 27, මිනෝද් භානුක 32, කමිඳු මෙන්ඩිස් 1, ළහිරු උදාර 33, රමේෂ් මෙන්ඩිස් 62, ලක්ෂිත මානසිංහ 13, මිලාන් රත්නායක 35, ප්‍රවීන් ජයවික්‍රම 0, විශ්ව ප්‍රනාන්දු 0, සෙනුරන් මුතුසාමී 101/6, ලුතෝ සිපම්ලා 36/2, ලිසාඩ් විලියම්ස් 26/1, බෙයර්ස් ස්වෙන්පියෝල් 67/1)\n\nදකුණු අප්‍රිකානු ‘ඒ’ පිල පන්දුවාර 84.3 කදී සියලු දෙනා දැවී ලකුණු 294 යි\n\n(ටෝනි ද සෝර්සි 0, මැතිව් බි්‍රට්ස්කි 10, ටි්‍රස්ටන් ස්ටබ්ස් 117, කීගන් පීටර්සන් 50, සුබයර් හම්සා 46, කයිල් වෙරයියන් 38, සෙනුරන් මුතුසාමි 10, බෙයර්ස් ස්වෙන්පෝල් 4, ලිසාඩ් විලියම්ස් 2, ලුතෝ සිපම්ලා 1, ෂෙපෝ මොරෙකි 0, විශ්ව ප්‍රනාන්දු 45/3, ලක්ෂිත මානසිංහ 48/3, ප්‍රවීන් ජයවික්‍රම 102/2)\n\nශ්‍රී ලංකා ‘ඒ’ දෙවැනි ඉනිම පන්දුවාර 63 කදී කඩුලු 2ක් දැවී ලකුණු 230 යි – (නිශාන් මදුෂ්ක 40, ලසිත් කෲස්පුල්ලේ 30, මිනෝද් භානුක නොදැවී 79, පසිඳු සූරියබණ්ඩාර නොදැවී 73)\n\nෂෙපෝ මොරෙකි 19/1, ටි්‍රට්සන් ස්ටබ්ස් 42/1",
       "URL": "https://divaina.lk/%e0%b6%b4%e0%b7%83%e0%b7%92%e0%b6%b3%e0%b7%94-%e0%b7%83%e0%b7%84-%e0%b6%b8%e0%b7%92%e0%b6%b1%e0%b7%9d%e0%b6%af%e0%b7%8a-%e0%b6%af%e0%b7%99%e0%b7%80%e0%b6%b1-%e0%b6%89%e0%b6%b1%e0%b7%92%e0%b6%b8/",
       "Category": "sports",
       "Parent URL": "https://divaina.lk/category/sports//page/53/"
}