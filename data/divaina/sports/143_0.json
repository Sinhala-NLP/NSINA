{
       "Source": "divaina",
       "Timestamp": "November 23, 2022",
       "Headline": "ඇෆ්ගනිස්තානය සටනට එයි",
       "News Content": "ශ්‍රී ලංකාව සමග එක් දින ක්‍රිකට් තරගාවලියකට සහභාගී වීම සඳහා ඇෆ්ගනිස්තාන කණ්ඩායම ඊයේ (22 වැනිදා) උදෑසන කටුනායක ගුවන් තොටුපළ වෙතින් දිවයිනට පැමිණියේය.\n\nක්‍රීඩකයන් සහ නිලධාරීන් 28 දෙනකුගෙන් සමන්විත ඇෆ්ගනිස්තාන ක්‍රිකට් පිල කණ්ඩායම් දෙකක් වශයෙන් කටුනායක ගුවන් තොටුපළ වෙත පැමිණියේය.\n\nඉන් පළමු කණ්ඩායම වශයෙන් 14 දෙනකු ඊයේ උදෑසන 08.30 ට එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි.\n\nඅනෙක් 14 දෙනෙකුගෙන් යුතු කණ්ඩායම උදෑසන 10.40 ට ෆ්ලයි ඩුබායි ගුවන් සේවයේ එෆ්.ඉසෙඩ්.- 1025 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි.\n\nමෙම ඇෆ්ගනිස්තාන ක්‍රිකට් කණ්ඩායම මහනුවර, පල්ලෙකැලේ ක්‍රීඩාංගණයේදී ලබන 25, 27 සහ 30 යන දිනවල පවත්වනු ලබන එක් දින සීමිත ඕවර 50 තරග 03 කට සහභාගී වීමට නියමිතය.\n\nඑහෙයින් මෙම ඇෆ්ගනිස්තාන ක්‍රිකට් කණ්ඩායම කටුනායක ගුවන් තොටුපළ වෙත පැමිණීමෙන් පසුව, එතැන් සිට කෙලින්ම මහනුවර බලා පිටත්ව යන බව ශ්‍රී ලංකා ක්‍රිකට් ආයතනයේ ප්‍රකාශකවරයෙකු පැවසීය.\n\nමෙම පිරිස පිළිගැනීම සඳහා ශ්‍රී ලංකා ක්‍රිකට් ආයතනයේ නිලධාරීන් පිරිසක් කටුනායක ගුවන් තොටුපළ වෙත පැමිණ සිටි අතර ගුවන් තොටුපළ සිට දැඩි ආරක්ෂක විධිවිධාන යටතේ කණ්ඩායම කැඳවා ගෙන යනු ලැබීය.කටුනායක ටී.කේ.ජී. කපිල",
       "URL": "https://divaina.lk/%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba-%e0%b7%83%e0%b6%a7%e0%b6%b1%e0%b6%a7-%e0%b6%91%e0%b6%ba%e0%b7%92/",
       "Category": "sports",
       "Parent URL": "https://divaina.lk/category/sports//page/143/"
}