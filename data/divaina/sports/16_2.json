{
       "Source": "divaina",
       "Timestamp": "September 5, 2023",
       "Headline": "දක්ෂිතගේ සභාපති නාමයෝජනාව නැවත වරක් ප්‍රතික්ෂේපයි",
       "News Content": "ශ්‍රී ලංකා පාපන්දු සම්මේලනයේ නිලවරණයට අදාළ අභියාචනා තීන්දුව නිලවරණ කමිටුව විසින් ඊයේ (04 දා )ප්‍රකාශයට පත්කළ අතර සභාපති ධුරයට නාමයෝජනා ඉදිරිපත් කළ අනුරාධපුර ලීග් සභාපති දක්ෂිත සුමතිපාල මහතාගේ නාමයෝජනා අභියාචනා කමිටුව විසින් ද ප්‍රතික්ෂේප කරනු ලැබ ඇත. මෙවර නිලවරණය සඳහා පාර්ශ්ව දෙකකින් නාමයෝජනා ඉදිරිපත් කර තිබූ අතර එහි එක් පාර්ශ්වයක් වූ අනුරාධපුර දිස්ත්‍රික් පාපන්දු සංගමයේ සභාපති දක්ෂිත සුමතිපාල මහතාගේ හා එම පාර්ශ්වයේ තවත් නාමයෝජනා 04ක් ප්‍රතික්ෂේප කෙරිණි. අනතුරුව නාමයෝජනා සම්බන්ධයෙන් විරෝධතා ගොනු කිරීමට සහ අභියාචනා ඉදිරිපත් කිරීමට අවස්ථාව සලසා දී තිබුණු අතර එම අභියාචනා පිළිබඳ විමසා බැලූ කමිටුව මෙම තීරණය ඊයේ සවස දැනුම් දුන්නේය. කෙසේ වෙතත් ඔවුන්ගේ පාර්ශ්වයෙන් විධායක සභික තනතුරට නාමයෝජනා ඉදිරිපත් කළ නාලක දිසානායක (ශ්‍රී ලංකා පාසල්) යන අයගේ ප්‍රතික්ෂේප වූ නාමයෝජනා පමණක් පිළිගැනීමට නිලවරණ කමිටුව එකඟතාව පළකර ඇත.\n\nනිලවරණය සඳහා නාමයෝජනා භාරදුන් අනෙක් පාර්ශ්වය වූ ජස්වර් උමාර් මහතාගේ පාර්ශ්වයට ද විරෝධතා ඉදිරිපත්ව තිබුණ බැවින් ඒවා ද ප්‍රතික්ෂේප වුණි. ඒ අනුව ලබන 29 වැනිදා පැවැත්වෙන පාපන්දු නිලවරණයේ දී ජස්වර් උමාර් මහතාගේ පාර්ශ්වයෙන් 13 දෙනකු තරාගවදින අතර අනෙක් පාර්ශ්වයෙන් නවදෙනෙක් තරග වදිති. ඉදිරි වසර 4 ක ධුර කාලය සඳහා සම්මේලනයට නිලධාරීන් පත්කර ගැනීම වෙනුවෙන් ලබන 29 වැනිදා නිලවරණය පැවැත්වීමට නියමිත අතර ඊට අදාළ නාමයෝජනා භාරගැනීම පසුගිය 19 වැනිදා ආරම්භ වී 29 වැනිදා අවසන් විණි. අභියාචනා කමිටුව විසින් ද ප්‍රතික්ෂේප කරන ලද නාමයෝජනා මෙසේය. සභාපති තනතුරට නාමයෝජනා ලබාදුන් දක්ෂිත සුමතිපාල, උපසභාපති තනතුරට නාමයෝජනා දුන් ටී.එල්. උඩුවර (වත්තල ලීගය), විධායක සභික තනතුරට ඉදිරිපත් වූ නිහාල් පෙරේරා (වත්තල ලීගය) හා විධායක සභාවේ කාන්තා නියෝජනයට ඉදිරිපත් වූ හේෂිණී ආරියරත්න (දෙනියාය ලීගය)",
       "URL": "https://divaina.lk/%e0%b6%af%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%9c%e0%b7%9a-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%b1%e0%b7%8f%e0%b6%b8%e0%b6%ba%e0%b7%9d%e0%b6%a2%e0%b6%b1%e0%b7%8f/",
       "Category": "sports",
       "Parent URL": "https://divaina.lk/category/sports//page/16/"
}