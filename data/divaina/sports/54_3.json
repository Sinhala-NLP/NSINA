{
       "Source": "divaina",
       "Timestamp": "June 21, 2023",
       "Headline": "ඩිල්ශාන්, දුනිත් සහ සහන් සිම්බාබ්වේට",
       "News Content": "2023 ලෝක කුසලාන එක්දින ක්‍රිකට් තරගාවලියේ සුදුසුකම් ලබාගැනීමේ තරගාවලිය සඳහා අතිරේක ක්‍රීඩකයන් ලෙස වේග පන්දු යවන ඩිල්ෂාන් මදුෂංක, දඟ පන්දු යවන තුන් ඉරියව් ක්‍රීඩක දුනිත් වෙල්ලාලගේ හා පිතිකරු සහන් ආරච්චිගේ සිම්බාබ්වේ බලා පිටත්ව යෑමට නියමිතය.\n\nඅවශ්‍යතාවයක් ඇති වුවහොත් ශ්‍රී ලංකා සංචිතයට කැඳවීමේ අරමුණින් ඔවුන්ව එලෙස අතිරේක ක්‍රීඩකයන් ලෙස සිම්බාබ්වේ වෙත පිටත් කර හැරීමට ශ්‍රී ලංකා ක්‍රිකට් ආයතනය තීරණය කර ඇති අතර මේ වනවිටත් 15 දෙනෙකුගෙන් යුත් ශ්‍රී ලංකා සංචිතයක් එරට රැඳී සිටියි.\n\nඅදාළ ක්‍රීඩකයන් තිදෙනා ලබන 23 වැනිදා බුලවායෝ හිදී ශ්‍රී ලංකා කණ්ඩායම සමග එක්වීමට නියමිත බවද ක්‍රිකට් ආයතනය නිකුත් කළ එම නිවේදනයේ දැක්වේ.\n\nඑක්සත් අරාබි එමීර් රාජ්‍යය සමග පැවති පළමු තරගය සඳහා ආබාධයක් හේතුවෙන් වේග පන්දු යවන ක්‍රීඩක දුෂ්මන්ත චමීරට ක්‍රීඩා කිරීමේ අවස්ථාව ගිලිහී ගියේය.\n\nමූලික වටයේදී ශ්‍රී ලංකාව සහභාගි වන මීළඟ තරගය ලබන 23 වැනිදා ඕමානයට එරෙහිව පැවැත්වේ.",
       "URL": "https://divaina.lk/%e0%b6%a9%e0%b7%92%e0%b6%bd%e0%b7%8a%e0%b7%81%e0%b7%8f%e0%b6%b1%e0%b7%8a-%e0%b6%af%e0%b7%94%e0%b6%b1%e0%b7%92%e0%b6%ad%e0%b7%8a-%e0%b7%83%e0%b7%84-%e0%b7%83%e0%b7%84%e0%b6%b1%e0%b7%8a-%e0%b7%83/",
       "Category": "sports",
       "Parent URL": "https://divaina.lk/category/sports//page/54/"
}