{
       "Source": "divaina",
       "Timestamp": "February 6, 2023",
       "Headline": "ආසියානු කුසලාන සත්කාරක තීරණය – මාර්තුවට කල් යයි",
       "News Content": "මෙම වසරේ අගෝස්තු – සැප්තැම්බර් මාසලවලදී පැවැත්වීමට නියමිත ආසියානු කුසලාන ක්‍රිකට් තරගාවලියේ සත්කාරකත්වය පිළිබඳ දීර්ඝ වශයෙන් තවදුරටත් සාකච්ඡා පවත්වා ඒ පිළිබඳ අවසන් තීරණය මාර්තු මාසයේදී පැවැත්වෙන විධායක කමිටු රැස්වීමේදී ගැනීමට ආසියානු ක්‍රිකට් කවුන්සිලය තීරණය කර ඇත.\n\nබහරේන් නුවර දී පෙරේදා පැවැති ආසියානු ක්‍රිකට් කවුන්සිලයේ විධායක කමිටු රැස්වීමේදී මෙම තීරණය ගෙන ඇත.\n\nආසියානු ක්‍රිකට් කවුන්සිලයේ එම විධායක කමිටු රැස්වීම සඳහා ශ්‍රී ලංකා ක්‍රිකට් ආයතනයේ සභාපති ෂම්මි සිල්වා, ලේකම් මොහාන් ද සිල්වා ඇතුළු නිලධාරීහූ කිහිප දෙනෙක් ද සහභාගි වූහ.\n\nමෙවර ආසියානු කුසලාන ක්‍රිකට් තරගාවලිය පාකිස්තානයේ සත්කාරකත්වයෙන් පැවැත්වීමට නියමිතව තිබුණද තරගාවලිය සඳහා ඉන්දීය කණ්ඩායම පාකිස්තානයේ සංචාරය නොකරන බව ඉන්දීය ක්‍රිකට් පාලක මණ්ඩලය ප්‍රකාශ කිරීමත් සමග තරගාවලියේ සත්කාරකත්තවය පිළිබඳ අර්බුදකාරී තත්ත්වයක් නිර්මාණය වී තිබේ.\n\nආසියානු කුසලාන තරගාවලිය සඳහා ඉන්දියාව සහභාගි නොවන්නේ නම් ඉන්දියාවේ පැවැත්වෙන 2023 එක්දින ලෝක කුසලාන ක්‍රිකට් තරගාවලිය සඳහා තමන් සහභාගි නොවන බව පාකිස්තානය අනතුරු අඟවා තිබේ.\n\nමෙවර ආසියානු කුසලානය පාකිස්තානයේදී පැවැත්වීමට නොහැකි වුවහොත් එය එක්සත් අරාබි එමීර් රාජ්‍ය, ශ්‍රී ලංකාව හෝ බංග්ලාදේශයේදී පාකිස්තානයේ සත්කාරක අයිතිය ඇතිව පැවැත්වීමට අවධානය යොමුව ඇති බවද වාර්තා වෙයි.කුෂාන් සුබසිංහ",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b7%83%e0%b6%ad%e0%b7%8a%e0%b6%9a%e0%b7%8f%e0%b6%bb%e0%b6%9a-%e0%b6%ad/",
       "Category": "sports",
       "Parent URL": "https://divaina.lk/category/sports//page/110/"
}