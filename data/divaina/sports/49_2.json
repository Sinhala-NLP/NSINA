{
       "Source": "divaina",
       "Timestamp": "July 2, 2023",
       "Headline": "තහනම් උත්තේජක මාෆියාවට එලන්නට යන පොලිස් දැල",
       "News Content": "මෙරට මලල ක්‍රීඩාවෙන් දිගු දුරක් යෑමට දස්කම් සපිරි දිගු දුර ධාවන ශූරියක වූ නිලානි රත්නායක මේ වන විට සිටින්නේ තාවකාලික තරග තහනමක් මතය. තහනම් උත්තේජක භාවිතා කළ බවට චෝදනාවක් ඇයට වේ. එහෙත් ඇය ඊට තවම වැරදිකාරිය වී නොමැත. ඒ පිළිබඳ පරීක්ෂණයක් සඳහා ලබන 05 වැනිදා ඇය තහනම් උත්තේජක නිවාරණ ආයතනයට කැඳවා ඇත. නිලානි ගේ ඉදිරි ක්‍රීඩා දිවිය එහිදී විසඳෙනු ඇත. ඇය ඊට වැරදිකාරිය වුවහොත් දිගු දුර ධාවන ශූරියගේ මලල ක්‍රීඩා දිවිය කෙටි දුරකින් නිමා වනු ඇත. දැනුවත්ව හෝ නොදැනුවත්ව නිලානි ගේ ශරීරයට එම තහනම් උත්තේජක ඇතුළත් වී ඇත්නම් එය පෙර ආත්මයක කර්මයක් ඵල දීමක් මිස ඊට වඩා කිව හැකි දෙයක් නොවේ.\n\nමීට මාස දෙකකට පමණ උඩදී අහඹු ලෙස සිදුකළ වෛද්‍ය සාම්පල පරීක්ෂාවකදී නිලානිගේ වෛද්‍ය සාම්පලයේ තහනම් උත්තේජක අඩංගු වූ බවට වාර්තා විණි. විශ්වාසවන්ත ආරංචි මාර්ග සඳහන් කළ අන්දමට ‘ඇනබෝලික කාණ්ඩයේ ස්ටෙරොයිඩ්’ සංඝටකයක් එහි අඩංගු වී ඇති බවටද වාර්තා වේ.\n\nපසුගිය ඔලිම්පික් තරගාවලිය නිලානිට අහිමිව ගියේ ඇයගේ ශ්‍රේණිගත කිරීම් ඉහළ දමා ගැනීමට අවශ්‍ය තරම් තරග සංවිධානය නොවීම හේතුවෙනි. එදා එසේ ඔලිම්පික් බලාපොරොත්තු මිලාන වී ගිය නිලානි ගේ මලල ක්‍රීඩා දිවිය ද මෙසේ මිලාන වී ගිය හොත් එය නිම් නොමැති පාඩුවකි. නිලානි එළැඹෙන ආසියානු ක්‍රීඩා උළෙලේ ඉහළ පෙළේ බලාපොරොත්තු තැබිය හැකි ක්‍රීඩිකාවක වන අතර මීට ඉහතදී මෙවන් කිසිදු විනය විරෝධී ක්‍රියාවක් ඇයගේ නමින් වාර්තා වී නොමැත.\n\nදකුණු ආසියාවේ වේගවත්ම කෙටි දුර ධාවන ශූර යුපුන් අබේකෝන්ට පෙර ශ්‍රී ලංකාවේ කෙටිදුර ධාවන ශූරයා වූ හිමාශ ඒශාන් මේ වන විට සිටින්නේ වසර 4ක තරග තහනම් කාලයක් ගෙවමින් ය. දැනට 28 හැවිරිදි වියේ පසුවන හිමාෂ යළි මෙරට මලල ක්‍රීඩා පිටියෙන් දකින්නට හැකිවේ දැයි බලාපොරොත්තු තබාගත නොහැක. තහනම් උත්තේජක නිසා රටට අහිමිව ගිය දක්ෂ ක්‍රීඩකයකු ලෙස හිමාෂ දැක්විය හැක. ආසන්නතම වශයෙන් එම වරදට දැන් චෝදනා ලැබ සිටින්නේ නිලානිය.\n\nතහනම් උත්තේජක සම්බන්ධයෙන් තවමත් නිසි අධ්‍යාපනයක් ශ්‍රී ලංකාවේ ක්‍රීඩක ක්‍රීඩිකාවන් අතර නොමැත. ආසන්න වශයෙන් ගෙවුණු වසර 10ක කාලය තුළ ශ්‍රී ලංකාවෙන් තහනම් උත්තේජක අඩංගු වී ඇතැයි සනාථ වූ වෛද්‍ය සම්පල සහිත ක්‍රීඩකයන් 52 දෙනකු වාර්තා වී ඇතැයි සඳහන් වේ. නමුත් ඒ කිසිදු ක්‍රීඩකයකු තමාට මෙම තහනම් උත්තේජක සංඝටකය ලබාදුන් හෝ ලැබුණු හෝ ක්‍රමවේදයක් හෝ පුද්ගලයකු සම්බන්යෙන් හෙළිදරව් කර නොමැත. ඊට ප්‍රධානම හේතුව මේ ක්‍රීඩකයන්ගෙන් බොහෝ දෙනෙක් තමන්ගේ ශරීරයට එම තහනම් උත්තේජක ඇතුළත් වූයේ කෙසේදැයි වත් නොදන්නා බැවිනි.\n\nඑය පුදුම අවාසනාවකි. ක්‍රීඩකයා යනු හෙම්බිරිස්සාවට බොන බෙහෙතත් පරීක්ෂාකර බලා ඇඟට දා ගත යුතු පිරිසකි. විදෙස් ක්‍රීඩක ක්‍රීඩිකාවෝ මේ සම්බන්ධයෙන් මහත් උනන්දු වෙති. තමන් පරිභෝජනයට එක් කර ගන්නා පෝෂණ අතිරේක සහ ආහාර සම්බන්ධයෙන් අන්තර්ජාලය සහ සම්බන්ධ වී යාවත්කාලීන වීමට එම ක්‍රීඩක ක්‍රීඩිකාවෝ කටයුතු කරති. එහෙත් ශ්‍රී ලංකාවේ මලල ක්‍රීඩක ක්‍රීඩිකාවන් මේ සම්බන්ධයෙන් දුර්වල අඩියක පසුවීම අනාගතයට එතරම් යහපත් නොවේ. කොටින්ම අපේ රටේ ඇතැම් ක්‍රීඩක ක්‍රීඩිකාවන්ගේ ආර්ථික තත්ත්වය මත ඔවුන්ට ලැබිය යුතු පෝෂණ අතිරේක සහ වෛද්‍ය උපදෙස් ලබා ගැනීම ද අසීරු වී තිබේ. ඇතැම් අතිරේක පෝෂණ රුපියල් 50000 කට ආසන්නය. පාන් කෑල්ලක් කා, ප්ලේන්ටියක් බී, බස් එකේ ෆුට්බෝඩ් එකේ එල්ලී පුහුණුවට පැමිණෙන මේ ක්‍රීඩකයන්ට එච්චර මුදලක් වියදම් කර පෝෂණ අතිරේක ගන්න හැකියාවක් නැත. සමහරු එම අතිරේක පෝෂණ ගන්නේ වාරික වශයෙන් ගෙවීමේ පදනමට ය. එසේම එවැනි පෝෂණ අතිරේක පිළිබඳ මනා අවබෝධයක් නොදන්නා ක්‍රීඩක ක්‍රීඩිකාවන්ට පෝෂණ අතිරේක ඒජන්තවරු “මේක හොඳයැයි” කියමින් තමාට වැඩි කොමිස් තිබෙන අතිරේක පෝෂණ අලෙවි කරති. මෙලෙස ව්‍යාජ අතිරේක පෝෂණවලට ද ක්‍රීඩක ක්‍රීඩිකාවන් රැවටෙන වාර අනන්තය. ඇතැම් ක්‍රීඩක ක්‍රීඩිකාවෝ තමන්ට වුවමනා අතිරේක පෝෂණය කුමක්ද කියාවත් නොදනිති.\n\nතහනම් උත්තේජක ශරීරගත වී තිබුණු බවට ඔප්පු වුවහොත් එය තමන් නොදැනුවත්ව සිදු වූ වරදක් කියා සමාව භජනය කළ නොහැක. දැන හෝ නොදැන ඔහු නීතියට පිටින් ගොස් ඇත. එනිසා දඬුවම නියතය. 2022 වසරට පමණක් ශ්‍රී ලංකා ක්‍රීඩක ක්‍රීඩිකාවන් 8 දෙනෙක් තහනම් උත්තේජක චෝදනාවට ලක් වී තිබේ. මේ වසරේ මාස 6 ට එම සංඛ්‍යාව 3 කි. මෙසේ චෝදනා එල්ල වන්නේ අපේ රටේ දක්ෂ ක්‍රීඩක ක්‍රීඩිකාවන්ට බව අප අමතක කළ යුතු නොවේ.\n\nමෙරට මලල ක්‍රීඩා ක්ෂේත්‍රය තුළට තහනම් උත්තේජක නම් යක්ෂයා පැමිණ තිබෙන බව මුලින්ම අනාවරණය කරන ලද්දේ 1992 වසරේදී ‘දිවයින” පුවත්පත මගිනි. 1991 වසරේ පැවති දකුණු ආසියානු ක්‍රීඩා උළෙලන් පසුව “දිවයින” පුවත්පත කළ එම අනාවරණයට විරුද්ධව එකල උසාවි යන්නට පවා සිදුවුණි. එහෙත් පසුව දෙපාර්ශ්වය සමතයකට පත්වීමෙන් නඩුව අවසන් කෙරුණි.\n\nශ්‍රී ලංකාවෙන් බිහිවූ විශිෂ්ටතම මලල ක්‍රීඩිකාව සුසන්තිකා ජයසිංහ බව විවාදයක් නොවේ. එසේම මෙරට මලල ක්‍රීඩක ක්‍රීඩිකාවකට තහනම් උත්තේජක චෝදනා පළමු වරට එල්ලවූයේ ද සුසන්තිකා ටය. ඉන්දුනීසියාවේ ජකර්තා හි 1997 වසරේ පැවති දකුණු ආසියානු ක්‍රීඩා තරගාවලියෙන් පසුව කරන ලද තහනම් උත්තේජක සංඝටක පරික්ෂාවෙන් ඇය අසමත් වී තිබුණි. අවසානයේ ඇය එම චෝදනාවලින් නිදහස් වූයේ ක්‍රීඩා අමාත්‍යාංශයේ ද මනා මැදිහත්වීම මතය. එවකට ක්‍රීඩා ඇමැති වූ එස්. බී. දිසානායක මහතා ඒ සඳහා මහත් වෙහෙසක් ගත්තේය. තහනම් උත්තේජක පිළිබඳ ශ්‍රී ලංකා පළමු සංසිද්ධිය එසේ නිමා විය.\n\nදැන් කාලය තාලය වෙනස් වී ඇත. අතිරේක පෝෂණ හෝ පෝෂණ අතිරේක කියා ක්‍රීඩකයන්ගේ ශරීරයට බලහත්කාරයෙන් හෝ දැනුවත්ව හෝ නොදැනුවත්ව නොයෙක් දේ ගිල්වන එහෙමත් නැත්නම් එන්නත් කරන පුහුණුකරුවෝ ද වෙති. ඔවුහු හොඳ පුහුණුකරුවන් අතර සිටිමින් මේවා කිරීම කනගාටුවට කරුණකි. ක්‍රීඩකයන් හෝ බිල්ලට දී තමාගේ තැන රැක ගන්න ඔවුහු ක්‍රියා කරති. විශේෂයෙන් මලල ක්‍රීඩා, කායවර්ධන, රග්බි සහ සවි එසවීම වැනි ශරීර ශක්තිය මත පදනම් වන ක්‍රීඩා සම්බන්ධයෙන් මේ තත්ත්වය වැඩි වශයෙන් දැකගත හැකි වේ.\n\nමෙරට පාසල්වලට රුපියල් ලක්ෂ ගණන් වියදම් කර පුහුණුකරුවන් බඳවා ගැනෙති. එසේ බඳවා ගන්නා පුහුණුකරුවන්ට ක්‍රීඩක ක්‍රීඩිකාවන්ගේ දස්කම් ආපස්සට ගියොත් ආපයින්ම යන්නට වේ. මේ හේතුවෙන් ඇතැම් පුහුණුකරුවෝ ද තහනම් උත්තේජකවල හයිය පසුපස දුවති. ක්‍රීඩක ක්‍රීඩිකාවන්ට ඒවා ලබා දෙයි. එවිට ඔවුන්ගේ රැකියාව සුරැකේ. එහෙත් ක්‍රීඩක ක්‍රීඩිකාවන්ගේ අනාගතය එමඟින් සුරැකේ ද? තාවකාලික වින්දනයක් වෙනුවෙන් මෙසේ ඔවුහු අනාගතයක් අඳුරු කරති.\n\nකොටින්ම තහනම් උත්තේජක යනු දැන් මාෆියාවකි. මේ තහනම් උත්තේජක මාෆියාව සම්පූර්ණයෙන්ම නතර කිරීමට නොහැකි වුවත් එය පාලනය කිරීමට හෝ කටයුතු කිරීම අපේ රටේ ක්‍රීඩාවට හොඳ පෙරනිමිත්තකි. නැත්නම් අපේ රටේ ක්‍රීඩකයන්ගෙන් බහුතරයක් අනාගතයේදී තහනම් උත්තේජක නම් බිල්ලාගේ ගොදුරක් වනු ඇත. ශ්‍රී ලංකාවේ තහනම් උත්තේජක මර්දන නියෝජිත ආයතනය මේ මාෆියාවට දැන් දැලක් එළන්නට කටයුතු කරයි. ඒ තනිවම නොවේය. ශ්‍රී ලංකා පොලිසියේද සහය ඇතිව ය. ශ්‍රී ලංකා තහනම් උත්තේජක මර්දන නියෝජිත ආයතනයේ අධ්‍යක්ෂ ජනරාල් වෛද්‍ය සීවලී ජයවික්‍රම මහතා ඒ පිළිබඳව මෙසේ සඳහන් කළේය.\n\nජ්‍යෙෂ්ඨ පොලිස් අධිකාරි දර්ශන ගාල්ලගේ මහතා මෙම පොලිස් දැල එලීමේ වගකීම භාරගෙන ඇත්තේ ය. ඒ අනුව තහනම් උත්තේජකවලට මෙරට ක්‍රීඩක ක්‍රීඩිකාවන් ඇබ්බැහි කරන පුද්ගලයන් හා පාර්ශ්වයන් රහසිගතව හඳුනාගෙන ඔවුන්ට එරෙහිව නෛතික ක්‍රියාමාර්ග ගැනීම සඳහා ඉදිරියේ දී පොලිස්පතිවරයාගේ උපදෙස් පරිදි පොලිස් බුද්ධි අංශයන් (ඔත්තු සේවයක්) ක්‍රියාවට නැගීමට කටයුතු යොදා ඇත. එහිදී ගොඩබිම, ගුවන්, මුහුදු මාර්ග ඔස්සේ හා මෙරටට ළඟාවන අධිපෝෂණ ආහාරපාන, ඖෂධ, ශක්තිජනක පාන ආදියේ ප්‍රමිතිය සම්බන්ධයෙන් ශ්‍රී ලංකා රේගුව හා එක්ව විමර්ශන සිදු කිරීමේ හැකියාව මෙම පොලිස් බුද්ධි අංශයට හිමිවන බව ද දර්ශන ගාල්ලගේ මහතා පැවසීය.\n\nඒ අනුව මින් ඉදිරියට පිළිගත් ක්‍රීඩා උළෙල ආශිතව, පාසල් ආශ්‍රිතව මෙන්ම ඇතැම්විට මගතොට පවා මෙම සිවිල් පොලිස් නිලධාරීන් සිටිනු ඇත. ඔබ අත වරදක් වේ නම් ඔවුහු ඔබව අත්අඩංගුවට නොගනිති. එහෙත් ඔබ ගැන අදාළ තොරතුරු අදාළ පාර්ශ්වයන්ට සැළ කරති. තහනම් උත්තේජක දුරලන්නට එය සියයට සියයක් සාර්ථක නොවුණත් පාලනයට හෝ මේ වෙහෙස සවියක් වනු ඇත.\n\nකුෂාන් සුබසිංහ",
       "URL": "https://divaina.lk/%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%8b%e0%b6%ad%e0%b7%8a%e0%b6%ad%e0%b7%9a%e0%b6%a2%e0%b6%9a-%e0%b6%b8%e0%b7%8f%e0%b7%86%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%91/",
       "Category": "sports",
       "Parent URL": "https://divaina.lk/category/sports//page/49/"
}