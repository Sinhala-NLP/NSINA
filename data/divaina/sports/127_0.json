{
       "Source": "divaina",
       "Timestamp": "December 27, 2022",
       "Headline": "පාපන්දුවට ජාත්‍යන්තර තහනමක් ආවොත් ඊට වගකිව යුත්තේ හිටපු පරිපාලනයයි",
       "News Content": "මෙරට පාපන්දු ක්‍රීඩාවට ජාත්‍යන්තර පාපන්දු සම්මේලනයෙන් තහනමක් හෝ සම්බාධක පැනවුවහොත් එහි සම්පූර්ණ වගකීම නියමිත කාලයට ව්‍යවස්ථාව සම්පාදනය නොකර නිලවරණ නොපවත්වා සිටි හිටපු පාපන්දු සභාපති, හිටපු පාපන්දු ලේකම් ඇතුළු විධායක කමිටුව භාරගත යුතු බව හිටපු පාපන්දු උප සභාපති රංජිත් රොද්‍රිගු මහතා ‘දිවයින’ට පැවසීය.\n\nවසරක ධුර කාලය සඳහා පත්වූ හිටපු සභාපති ඇතුළු විධායක කමිටුව මුලින්ම කළ යුතුව තිබුණේ 2021 දෙසැම්බර් 31 දිනට පෙර ව්‍යවස්ථාව සම්පාදනය කර පසුගිය මැයි 31 වැනි දිනට පෙර නිලවරණය පැවැත්වීම බවද ඒ මහතා සඳහන් කළේය.\n\nනව ව්‍යවස්ථාව සම්පාදනය කර නිලවරණය පවත්වා පාපන්දු සම්මේලනයේ කටයුතු විනිවිදභාවයකින් සිදුකරන ලෙස අදාළ\n\nරැස්වීම්වලදී සහ විද්‍යුත් තැපෑල මගින් තමන් කිහිප අවස්ථාවක් දැනුම් දුන්නද ඒ පිළිබඳව තැකීමක් නොකර අත්තනෝමතිකව කටයුතු කිරීමේ ප්‍රතිඵල දැන් ඔවුන්ට දැනෙන්නට පටන් ගෙන ඇති බවද ඒ මහතා කීය.\n\nතමන් අතින් සිදු වූ වරද අනුන් පිට පටවා කටයුතු කිරීමටත්, ජාත්‍යන්තර පාපන්දු සම්මේලනයෙන් සහ ආසියානු පාපන්දු සමුළුවෙන් නිකුත් කර ඇති දැනුම් දීමේ ලිපිවල වාසිය තමා අතට පත්කර ගැනීමටත් හිටපු සභාපතිවරයා කූට උත්සාහයක නිරත වෙමින් සිටින බවත් රංජිත් රොද්‍රිගු මහතා සඳහන් කළේය.\n\nඑසේම මෙරට පාපන්දු ක්‍රීඩාව සම්බන්ධයෙන් ක්‍රීඩා අමාත්‍යාංශය සිදුකරන මැදිහත්වීම් ජාත්‍යන්තර පාපන්දු සම්මේලනය විසින් තෙවන පාර්ශ්වයක හෙවත් බාහිර පාර්ශ්වයක බලපෑම් ලෙස සලකනවා නම් ජාත්‍යන්තර පාපන්දු සම්මේලන නිලධාරීන් මීට පෙර මෙරටට පැමිණ ක්‍රීඩා අමාත්‍යාංශය සමග සාකච්ඡා පැවැත්වූයේ මන්ද යැයි ප්‍රශ්නයක් බව ද රොද්‍රිගු මහතා පැවසීය.\n\nතවද ජාත්‍යන්තර පාපන්දු සම්මේලනයෙන් සහ ආසියානු පාපන්දු සමුළුවෙන් ශ්‍රී ලංකාවට නිකුත් කළ අදාළ ලිපි හිටපු සභාපතිවරයා විසින් ජනාධිපතිවරයාට යොමු කිරීමද එසේනම් බාහිර පාර්ශ්වයක් පාපන්දු ක්‍රීඩාවට සම්බන්ධ කර ගැනීමක් බව ද රොද්‍රිගු මහතා සඳහන් කළේය.\n\nඑසේම ජනාධිපතිවරයාට හිටපු සභාපතිවරයා ලබාදුන් ලිපියක ජාත්‍යන්තර මූල්‍ය අරමුදල, ලෝක බැංකුව හා හා එක්සත් ජාතීන්ගේ සංවිධානය පිළිබඳව ද සඳහන් කර ඇතත් එම ආයතනවලින් ශ්‍රී ලංකාවේ පාපන්දුවට අබමල් රේණුවක තරම් දෙයක්වත් සිදුවී නැති බව ද රොද්‍රිගෝ මහතා පැවසීය.\n\nමෙරට පාපන්දු ක්‍රීඩාවට ජාත්‍යන්තර තහනමක් හෝ සම්බාධක පැනවීම යනු රටේ සමස්ත පාපන්දු ක්‍රීඩාවම විනාශ වීමක් නොවන බව ද ඉන්දියාව, කුවේට්, පකිස්තානය (දෙවරක්), නයිජීරියාව, ඉරාකය, ඉරාකය, බෲනායි, ඉන්දුනීසියාව, සිම්බාබ්වේ, කැමරූන් යන රටවලටද මෙසේ ජාත්‍යන්තර තහනම් පැනවීම් සිදු කර ඇති බවද පසුව අදාළ ක්‍රියාපටිපාටියට අනුව කටයුතු කිරීමෙන් එම තහනම ඉවත් කරගෙන ඇති බව ද රොද්‍රිගු මහතා පැවසීය.\n\nපාපන්දු නිලවරණ කටයුතු එන්න එන්නම කල් දමමින් එය හිඟන්නාගේ තුවාලයක් බවට පත් කරගත් හිටපු විධායක කමිටුව ක්‍රීඩා අධ්‍යක්ෂ ජනරාල්වරයාගේ මැදිහත්වීමෙන් තමන්ගේ ධුර කාලය තවත් මාස තුනක් දක්වා දිගු කර ගෙන ඊට පසුව තවත් දින 15ක් දිගු කර ගෙන ඒකාධිපති ස්වරූපයකින් කටයුතු කළ බවද රොද්‍රිගෝ මහතා කීය.\n\nඅනතුරුව ක්‍රීඩා ඇමැතිවරයා ගේ අනුදැනුමකින් තොරව ව්‍යාජ අස්සනක් යොදා නිකුත් කළ ගැසට් නිවේදනය ක් අනුව තවදුරටත් පාපන්දු සම්මේලනයේ ධුර කාලය දිගු කර ගනිමින් කටයුතු කළ බවත් පසුව එම ගැසට් නිවේදනය අවලංගු වූ බව ද ඒ අනුව එම කාලය තුළ සිදුකරන ලද නව ව්‍යවස්ථාව ද අවලංගු විය යුතු බව ද රොඩි්‍රගෝ මහතා සඳහන් කළේය.\n\nඊට විරුද්ධව හිටපු පාපන්දු සභාපති සහ හිටපු ලේකම් අභියාචනාධිකරණයට ගියත් ඔවුන්ට එහිදී තම අභිමතාර්ථයන් ඉටු කර\n\nගැනීමට නොහැකි වූ බවද නිලවරණයට දින නියම වුණේ ඒ අනුව යමින් බව ද රොඩි්‍රගෝ මහතා කීය. වසරක ධුර ධුර කාලයකට පත්ව හිතුමතේට කටයුතු කිරීම සඳහා වරෙක ක්‍රීඩා අමාත්‍යාංශයේ ද සහාය ගැනීමට ද හිටපු පාපන්දු පරිපාලනය කටයුතු කළ අතර පසුව ඔවුන් ට විරුද්ධව සිදුවන දේවල් බාහිර අතපෙවීම් ලෙස සැලකීම කනගාටුවට කරුණක් බව ද ඒ මහතා සඳහන් කළේය.\n\nක්‍රීඩා අමාත්‍යාංශයෙන් එදා පාපන්දු සම්මේලනය වෙත පෑ අනුකම්පාව අද භූමිකම්පාවක් බවට පත්ව ඇති බවද ඒ නිසා වක්‍රාකාරයෙන් ක්‍රීඩා අමාත්‍යාංශය ද අද රටේ පාපන්දු පරිපාලනය පත්ව ඇති තත්ත්වයට වගකිවයුතු පාර්ශ්වයක් ලෙස සැලකිය හැකි බව ද බව ද රොද්‍රිගු මහතා සඳහන් කළේය.\n\nපාපන්දු නිලවරණය පැවැත්වීමට පත්කර ඇති නිලවරණ කමිටුවද එක් එක් පාර්ශ්වයන් සඳහා විවිධ හැඳිවලින් සැලකීමට කටයුතු කර ඇති බවත් ඉදිරිපත් කරන ලද නාම යෝජනා අනුමත කිරීම් සහ ප්‍රතික්ෂේප කිරීම් විවිධ අවස්ථාවලදී ඒකපාර්ශ්වීය ස්වරූපයක් ගෙන ඇති බව ද රොඩි්‍රගෝ මහතා පැවසීය.\n\nඑසේම පාපන්දු නිලවරණය විවෘත ඡන්දයක් නොව රහස් ඡන්දයක් ලෙස පැවැත්විය යුතු බව තමාගේ අදහස බවත් විවෘත ඡන්දයකදී මුදල් ගනුදෙනු බහුල වශයෙන් සිදු විය හැකි බවත් ඒ නිසා වඩා සුදුසු වන්නේ රහස් ඡන්දයක් බවත් ඒ මහතා කීය.කුෂාන් සුබසිංහ",
       "URL": "https://divaina.lk/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94%e0%b7%80%e0%b6%a7-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%ad%e0%b7%84%e0%b6%b1/",
       "Category": "sports",
       "Parent URL": "https://divaina.lk/category/sports//page/127/"
}