{
       "Source": "divaina",
       "Timestamp": "February 20, 2023",
       "Headline": "අඛණ්ඩව අටවැනි වරටත් මහනුවරට රග්බි කිරුළ",
       "News Content": "දේශීය රග්බි පාපන්දු කෙළිබිමේ ලීග් ශූරතාව 24 වැනි වතාවටත් දිනා ගනිමින් ඒ සඳහා පිරිනැමුණු “නිපෝන් පේන්ට් අභියෝග කුසලාන” ට හිමිකම් කියන්නට දමිත් දිසානායක ගේ නායකත්වයෙන් සැදුම්ලත් වූ ප්‍රබල මහනුවර ක්‍රීඩා සමාජයට හැකි විය.’\n\nඊයේ (19) සවස සුප්‍රසිද්ධ නිත්තවෙල ක්‍රීඩාංගණයේ පැවති තීරණාත්මක තරගයේ දී ප්‍රතිවාදී සී.ආර් ඇන්ඩ් එෆ්.සී. පිල ලකුණු 29 – 10 ක් ලෙස පරාජය කරමින් අදාළ ශූරතාව 08 වැනි වතාවට ද නොකඩවා තහවුරු කර ගැනීමට සමත් වීම ඒ අතර කැපී පෙනුණි.\n\nමෙරට ප්‍රබලතම ක්‍රීඩා සමාජ 08 ක සහභාගීත්වයෙන් ක්‍රියාත්මක කෙරුණු මෙවර තරගාවලියේ එකම අපරාජිත පිල බවට පත්වන්නට ෆාසීල් මරීජා ගේ පුහුණුව යටතේ තරග වැදුණු මහනුවර සමාජය ට හැකියාව ලැබීම ද විශේෂත්වයකි.\n\nඅගනුවර “සී. ආර්. ඇන්ඩ් එෆ්. සී” පිලෙන් එල්ල වූ අභියෝගයට අසීරුවෙන් මුහුණ දෙමින් ගෝල් දිනුම් 03 ක් සමගින් උත්සාහක දිනුමක් හා දඬුවම් පහරක් සාර්ථක කර ගනිමින් ඊයේ (19දා) තරගය ජය ගැනීමට මහනුවරට හැකියාව ලැබුණි.\n\nපරාජිත සී. ආර්. පිල ගෝල් දිනුමක් සහ දඬුවම් පහරක් සාර්ථක කර ගත්තේය.\n\nතරගය ඇරඹී ප්‍රථම භාගය පුරා අණසක පතුරවන්නට සී. ආර්. පිල සමත් වුවද දෙවන භාගයේ දී මනා සංවිධාන ශක්තියකින් යුතුව ක්‍රීඩා කරමින් තම අපරාජිත බව ආරක්ෂා කර ගැනීමට මහනුවර සමාජය සමත් විය.\n\nතරගයේ ප්‍රථම භාගය නිමා වන විට ලකුණු 10 – 00 ක් ලෙස පෙරමුණ ගැනීමට සී. ආර්. පිලට හැකියාව ලැබිණ.\n\nමහනුවර ජයග්‍රහණය වෙනුවෙන් ආක්‍රමණශීලී ක්‍රීඩා රටාවක නිරත වූ ලවංග පෙරේරා 01, කවිදු පෙරේරා 01, තරින්ද රත්වත්තේ 01, යාකූබ් අලී 01 සහ ආසිරි සෙනෙවිරත්න 01 බැගින් උත්සාහක දිනුම් වාර්තා කළහ. එහි ප්‍රවර්තන 03 ක් සහ දඬුවම් පහරක් ප්‍රතිවාදී ගෝල් කණු අතරින් නිවැරදිව යොමු කිරීමට ද තරින්ද රත්වත්තේ ට හැකියාව ලැබිණි.\n\nතේනුක නානායක්කාර සහ චතුර සෙනෙවිරත්න යන දෙපළගේ සුසංයෝගයෙන් යුතුව සී. ආර්. ලකුණු එකතුව සටහන් විය.අනුරුද්ධ හේරත් බණ්ඩාර",
       "URL": "https://divaina.lk/%e0%b6%85%e0%b6%9b%e0%b6%ab%e0%b7%8a%e0%b6%a9%e0%b7%80-%e0%b6%85%e0%b6%a7%e0%b7%80%e0%b7%90%e0%b6%b1%e0%b7%92-%e0%b7%80%e0%b6%bb%e0%b6%a7%e0%b6%ad%e0%b7%8a-%e0%b6%b8%e0%b7%84%e0%b6%b1%e0%b7%94/",
       "Category": "sports",
       "Parent URL": "https://divaina.lk/category/sports//page/104/"
}