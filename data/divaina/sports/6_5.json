{
       "Source": "divaina",
       "Timestamp": "September 27, 2023",
       "Headline": "අවිනිශ්චිතව සිටි වනිඳු නිශ්චිතවම ලෝක කුසලාන තරගාවලියෙන් ඉවතට",
       "News Content": "2023 එක්දින ලෝක කුසලාන තරගාවලියට සහභාගි වන ශ්‍රී ලංකා කණ්ඩායම ඊයේ (26 වැනිදා) ඉන්දියාව බලා පිටත්ව ගිය අතර ආබාධයකට ලක්ව තරගාවලියට සහභාගි වීම අවිනිශ්චිත තත්ත්වයක සිටි දඟපන්දු යවන ක්‍රීඩක වනිඳු හසරංග තරගාවලියෙන් ඉවත් කර ඇත.\n\nවනිඳු වෙනුවට දුශාන් හේමන්ත තරගාවලියට එක් වන අතර ශ්‍රී ලංකා කණ්ඩායම නිල වශයෙන් ප්‍රකාශයට පත් කෙරුණේ ද ඊයේ සවස වීම විශේෂ සිද්ධියකි.\n\nකෙසේ වුවද වනිඳුගේ තත්ත්වය පසුකාලීනව සුබදායි තත්ත්වයට පත් වුවහොත් ඔහු වෙනත් අයෙකු වෙනුවට ආදේශ කළ හැකි බවද ශ්‍රී ලංකා ක්‍රිකට් ආයතනය නිවේදනය කරයි.\n\nක්‍රීඩා අමාත්‍ය රොෂාන් රණසිංහ මහතාගේ අනුමැතිය අදාළ සංචිතය ට හිමිව තිබේ.\n\nආබාධයකට ලක්ව සිටි වේග පන්දු යවන ක්‍රීඩක දුෂ්මන්ත චමීර වෙනුවට ලහිරු කුමාර කණ්ඩායමට එක් වේ.\n\nක්‍රීඩකයින් 15 දෙනාගේ සංචිතයේ නායකත්වය දසුන් ශානකට හිමිව ඇති අතර උපනායකත්වය කුසල් මෙන්ඩිස්ට හිමි වී ඇත.\n\nකඩුලු රකින්නන් ලෙස සදීර සමරවික්‍රම සහ කුසල් ජනිත් පෙරේරා නම් කර තිබේ.\n\nසංචිතයේ නිත්‍ය ක්‍රීඩකයින් 15 දෙනාට අමතරව අතිරේක ක්‍රීඩකයින් ලෙස චාමික කරුණාරත්න නම් කර තිබේ.\n\nකුෂාන් සුබසිංහ",
       "URL": "https://divaina.lk/%e0%b6%85%e0%b7%80%e0%b7%92%e0%b6%b1%e0%b7%92%e0%b7%81%e0%b7%8a%e0%b6%a0%e0%b7%92%e0%b6%ad%e0%b7%80-%e0%b7%83%e0%b7%92%e0%b6%a7%e0%b7%92-%e0%b7%80%e0%b6%b1%e0%b7%92%e0%b6%b3%e0%b7%94-%e0%b6%b1/",
       "Category": "sports",
       "Parent URL": "https://divaina.lk/category/sports//page/6/"
}