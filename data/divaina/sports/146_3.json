{
       "Source": "divaina",
       "Timestamp": "November 16, 2022",
       "Headline": "තරග හතරක් දිනා කෝටි අටක් ගෙනාවේය",
       "News Content": "2022 පන්දුවාර විස්සයි විස්ස ලෝක කුසලාන ක්‍රිකට් තරගාවලියට සහභාගි වූ ශ්‍රී ලංකා ක්‍රිකට් කණ්ඩායමට ඩොලර් දෙලක්ෂ තිස්දහස (230,000) ක මුදලක් හිමිවීමට නියමිත බව ජාත්‍යන්තර ක්‍රිකට් කවුන්සිලය නිකුත් කළ නිවේදනයක සඳහන් වේ.\n\nඑම මුදල ශ්‍රී ලංකා රුපියල්වලින් අටකෝටි තිස්පන් ලක්ෂයකට (8,35,00000)කට ආසන්න වෙයි.\n\nශ්‍රී ලංකා කණ්ඩායම එම තරගාවලියේදී මූලික වටයේ තරඟ තුනෙන් දෙකක් ජයග්‍රහණය කළ අතර සුපිරි 12 වටයේදී තරග පහකට ක්‍රීඩා කර තරග දෙකක් ජයග්‍රහණය කිරීමට සමත් විය.\n\nතරගාවලියේ ශූරතාව දිනාගත් එංගලන්ත කණ්ඩායමට ඇමරිකන් ඩොලර් මිලියන 1.6ක තෑගි මුදල් පිරිනැමේ.\n\nඔවුන් හමුවේ පරාජයට පත්ව අනු ශූරතාවය දිනාගත් පකිස්ථාන කණ්ඩායමට ඩොලර් ලක්ෂ 8ක මුදලක් ලබා දීමට කටයුතු යොදා ඇත.\n\nඅවසන් පූර්ව තරගවලදී පරාජයට පත්වූ ඉන්දියාවට සහ නවසීලන්තයට ඩොලර් ලක්ෂ 4ක් බැගින් හිමිවේ.\n\nසුපිරි 12 වටයෙන් ඉවතට ගිය අනෙක් කණ්ඩායම් 8ට ඩොලර් 70,000ක මුදලක් සහ ඔවුන් ජයග්‍රහණය කළ තරගයකට ඩොලර් 40,000 බැගින් ලබාදේ.\n\nමූලික වටයෙන් ඉවතට යෑම වෙනුවෙන් බටහිර ඉන්දීය කොදෙව්, නැමීබියා, එක්සත් අරාබි එමීර් රාජ්‍යය සහ ස්කොට්ලන්තයට ද ඩොලර් 40,000 ක් බැගින් සහ එහිදී ජය ගත් එක් තරගයක් සඳහා ඩොලර් 40,000 බැගින් පිරිනැමේ.\n\nඒ අනුව ශ්‍රී ලංකාව මූලික වටයේ ජයගත් තරග දෙකට ඩොලර් 80000ක්, සුපිරි 12 වටයේ ජය ගත් තරග දෙකට ඩොලර් 80000ක් සහ එම වටයෙන් ඉවතට යෑම වෙනුවෙන් ඩොලර් 70,000 ක මුදලක් ඇතුළුව ඩොලර් 230,000ක මුදලකට උරුමකම් කියයි.\n\nසමස්ත තෑගි මුදල් ලෙස තරගාවලියට එක් වූ කණ්ඩායම් 16 සඳහා ඇමරිකානු ඩොලර් මිලියන 5.6 ක මුදලක් පිරිනැමීමට ජාත්‍යන්තර ක්‍රිකට් කවුන්සිලය කටයුතු යොදා ඇත.",
       "URL": "https://divaina.lk/%e0%b6%ad%e0%b6%bb%e0%b6%9c-%e0%b7%84%e0%b6%ad%e0%b6%bb%e0%b6%9a%e0%b7%8a-%e0%b6%af%e0%b7%92%e0%b6%b1%e0%b7%8f-%e0%b6%9a%e0%b7%9d%e0%b6%a7%e0%b7%92-%e0%b6%85%e0%b6%a7%e0%b6%9a%e0%b7%8a-%e0%b6%9c/",
       "Category": "sports",
       "Parent URL": "https://divaina.lk/category/sports//page/146/"
}