{
       "Source": "divaina",
       "Timestamp": "September 6, 2023",
       "Headline": "කුසල් ශ්‍රී ලංකා ඉනිමේ නැංගුරම වෙයි",
       "News Content": "කුසල් මෙන්ඩිස් විසින් වාර්තා කරන ලද විශිෂ්ට අර්ධ ශතකයේ සවියෙන් ඇෆ්ගනිස්ථානයට එරෙහිව සටනක් දිය හැකි ලකුණු සංඛ්‍යාවක් ලබාගැනීමට ශ්‍රී ලංකා කණ්ඩායම ලාහෝර් හි ගඩාෆි ක්‍රීඩාංගණයේදී ඊයේ (05 වැනිදා ) සමත් වූයේය.\n\nඒ අනුව ශ්‍රී ලංකා කණ්ඩායම නියමිත පන්දුවාර 50 තුළදී කඩුලු 8ක් දැවී ලකුණු 291ක් ලබා ගත් අතර එම තරගයෙන් ශ්‍රී ලංකාව ජය ලබා ගතහොත් ආසියානු කුසලානයේ සුපිරි 4 වටයට සුදුසුකම් ලබාගැනීමට අවස්ථාව තිබුණි.\n\nඇෆ්ගනිස්ථානයට සුපිරි 4 වටයට සුදුසුකම් ලබා ලබාගැනීමට නම් ශ්‍රී ලංකාව ලබාදුන් එම ඉලක්කය පන්දු වාර 37 යි පන්දු 1 කදී හෝ ඊට පෙර ඉක්මවා යෑමට අවශ්‍යව තිබුණි.\n\nඑසේ නොවූයේ නම් ඇෆ්ගනිස්ථානය ජය ගත්තද ශ්‍රී ලංකාව සුපිරි වටයට සුදුසුකම් ලබයි.\n\nතරගයේ කාසිය වාසිය ජයග්‍රහණය කළ ශ්‍රී ලංකා නායකයා පළමුව පන්දුවට පහරදීමට තීරණය කළ අතර ඊට සාර්ථක ප්‍රතිචාරයක් දැක්වූ ආරම්භක පිතිකරුවෝ දෙදෙනා පළමු පන්දුවාර 10 තුළදී ලකුණු 60 ක් ලබා ගැනීමට සමත් වූහ.\n\nඑහෙත් අනතුරුව ක්‍රියාත්මක වූ ගුල්බදින් නබී ලකුණු 23 ක් තුළ ආරම්භක පිතිකරුවන් දෙදෙනා සහ පසුගිය තරගයේ අර්ධ ශතකයක් ලැබූ සධීර සමරවික්‍රම යළි ක්‍රීඩාගාරයට හරවා යැවීමට සමත් වූයේය.\n\nපළමුව දිමුත් කරුණාරත්න ලකුණු 32කට දවාගත් ගුල්බදින් පැතුම් නිශ්ශංකව ලකුණු 41 කටත්, සධීරගේ කඩුල්ල ලකුණු 03 කටත් දවා ගත්තේය.\n\nඒ වනවිට පිටියේ රැඳී සිටි කුසල් මෙන්ඩිස් අංක 5 පිතිකරු චරිත් අසලංක සමග 04 වෙනි කඩුල්ල සඳහා ලකුණු 102 ක අනගි සම්බන්ධතාවයක් ගොඩ නැගූහ.\n\nඑම සම්බන්ධතාවයේදී කුසල්ට විශිෂ්ට සහයක් ලබා දුන් චරිත් අසලංක ලකුණු 36 ක් ලබා ගත් අතර ඊට හතරේ පහර දෙකක් හා එක් හයේ පහරක් ඇතුළත් වූයේය.\n\nෆසල්ලාහ් ෆරූකි විසින් තරඟයේ ක්‍රියාත්මක කරන ලද 28 වෙනි පන්දුවාරයේ තුන්වෙනි පන්දුවට කවර් ඩ්‍රයිව් පහරකින් ලකුණු හතරක් ලබාගෙන සිය 23 වෙනි අර්ධ ශතකය වාර්තා කිරීමට කුසල් මෙන්ඩිස් සමත්වූයේය.\n\nඊට පෙර රෂීඩ් ඛාන් විසින් ක්‍රියාත්මක කරන ලද පන්දුවාරයේ පිටපිට පන්දු තුනකට හතරේ පහර තුනක් එල්ල කිරීමට ද කුසල් සමත්වූයේය.\n\nකුසල්ගේ පන්දු 84 ඉනිමට හතරේ පහර 6 ක් සහ හයේ පහර 3 ක් අන්තර්ගත විය.\n\nදසුන් ශානක විසින් රෂීඩ් ඛාන් හමුවේ එල්ල කරන ලද පහර උඩපන්දුවක් ලෙස රැක ගැනීමට පන්දු යැවූ රෂිඩ් අසමත් වුවද ඔහුගේ අතේ වැදුනු පන්දුව කුසල්ගේ කඩුල්ලේ වැදීමෙන් කුසල්ගේ ඉනිම නිමා විය.\n\nපන්දුව කඩුල්ලේ වදින විට කුසල් සීමා ඉරෙන් ඉදිරියෙන් සිටි අතර තෙවැනි විනිසුරුගේ තීරණය මත ඔහු පිටියෙන් ඉවත් විය.\n\nඅනතුරුව ශ්‍රී ලංකා ඉනිමේ අවසාන භාගයේ දක්ෂ පිතිහරඹයක නිරත වීමට දුනිත් වෙල්ලාලගේ සහ මහීෂ් තීක්ෂණ දෙදෙනා සමත් වූහ.\n\nඑහිදී දුනිත් වෙල්ලාලගේ නොදැවී ලකුණු 33ක් සහ මහීෂ් තීක්ෂණ ලකුණු 28ක් රැස් කරමින් 8 වෙනි කඩුල්ල සඳහා ලකුණු 64 ක් එක් කළහ. ඔවුහු දෙදෙනා අවසන් පන්දු 18 තුළ ලකුණු 32 ක් ඇෆ්ගනිස්ථාන පන්දු යවන්නන්ගෙන් උදුරා ගත්හ.\n\nශ්‍රී ලංකාව 291/8 (50) කුසල් මෙන්ඩිස් 92, පැතුම් නිශ්ශංක 41, දිමුත් කරුණාරත්න 32, චරිත් අසලංක 36, දුනිත් වෙල්ලාලගේ නොදැවී 33, මහීෂ් තීක්ෂණ 28, ධනංජය ද සිල්වා 14, දසුන් ශානක 5, සධීර සමරවික්‍රම 3\n\nපන්දු යැවීම ගුල්බදින් නබි 60/4, රෂිඩ් ඛාන් 63/2, මුජීබ් උර් රහමාන් 60/1",
       "URL": "https://divaina.lk/%e0%b6%9a%e0%b7%94%e0%b7%83%e0%b6%bd%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%89%e0%b6%b1%e0%b7%92%e0%b6%b8%e0%b7%9a-%e0%b6%b1%e0%b7%90/",
       "Category": "sports",
       "Parent URL": "https://divaina.lk/category/sports//page/15/"
}