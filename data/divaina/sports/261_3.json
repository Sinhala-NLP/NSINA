{
       "Source": "divaina",
       "Timestamp": "February 16, 2022",
       "Headline": "අන්තර් පළාත් ලීග් පාපන්දු තරගාවලිය දකුණ, නැගෙනහිර සහ සබරගමුවට ජයග‍්‍රහණ",
       "News Content": "ශ‍්‍රී ලංකා පාපන්දු සම්මේලනයේ මෙහෙයවීමෙන් දැන් ක‍්‍රියාත්මක නිදහස් කුසලාන අන්තර් පළාත් ලීග් ශුරතා පාපන්දු තරගාවලියේ 06 වැනි වටයේ තරග දකුණු පළාත ආශ‍්‍රිතව පැවති අතර එහිදී ජයග‍්‍රහණ වාර්තා කර ගැනීමට දකුණ, නැගෙනහිර සහ සබරගමුව කණ්ඩායම් සමත් විය.\n\nතම අපරාජිත බව ආරක්ෂා කර ගැනීමට සමත් වෙමින් ප‍්‍රසාද ලකුණු පුවරුවේ ඉහළම ස්ථානයේ නම සඳහන් කර ගැනීමට ඒ අනුව සබරගමුව පළාත නියෝජනය කළ ක‍්‍රීඩකයෝ සමත්වීම කැපී පෙනුණි.\n\nපරාජයේ අමිහිර අත්විඳ නැති උතුරු පළාත ප‍්‍රසාද ලකුණු පුවරුවේ දෙවෙනි ස්ථානය තහවුරු කර ගැනීමට හැකි වූයේ රජරට/වයඹ ඒකාබද්ධ කණ්ඩායම සමග තරගය ජය පරාජයෙන් තොරව නිමා කර ගැනීමේ ප‍්‍රතිඵලයක් ලෙසිනි.\n\nසබරගමුව ගෝල් 02\n\nමධ්‍යම ගෝල් 00\n\nගාල්ල දිස්ත‍්‍රික් ක‍්‍රීඩා සංකීර්ණයේ දී පැවති සබරගමුව සහ මධ්‍යම අතර තරගයෙන් ගෝල් 02 – 00 ක පහසු ජයග‍්‍රහණයක් අත් කර ගැනීමට සබරගමුව කණ්ඩායමට හැකි විය.\n\nතම සිවු වැනි ජයග‍්‍රහණය සනාථ කර ගැනීම සඳහා සිදු කළ ආක‍්‍රමණයේ දී කැපී පෙනුණු එම්. එෆ්. එම්. රාසන් 17 වැනි මිනිත්තුවේ දී පළමු ගෝලය ද නායකත්වයේ වගකීම කරට ගත් එම්.එන්.එම්. ෂෆාන් 45 වැනි මිනිත්තුවේ දී දෙවන ගෝලය ද සබරගමුව වෙනුවෙන් රැුස් කිරීමට සමත් වූහ.\n\nසබරගමුව ක‍්‍රීඩකයන් වෙතින් එල්ල කළ අභියෝගයට මැනවින් මුහුණ දුන් මධ්‍යම පළාත් ක‍්‍රීඩකයෝ දෙවන භාගය තුළ ඉහළ දක්ෂතා ප‍්‍රදර්ශනය කළ ද එය ජයග‍්‍රහණයකින් හෝ ජය පරාජයෙන් තොරව අවසන් කර ගැනීම දක්වා පවත්වා ගැනීමට නොහැකි වීම ද දක්නට ලැබුණි.\n\nඑහි ප‍්‍රතිඵලයක් ලෙස ගෝල් 02 – 00 ක ජයග‍්‍රහණයක් සබරගමුව පිල සතු විය.\n\nමෙම තරගය එෆ්.එම් ඉර්ෂාන් මහතා විසින් විනිශ්චය කරන ලදී.\n\nඋතුර ගෝල් 02\n\nරජරට/වයඹ ගෝල් 02\n\nප‍්‍රථම භාගය තුළ නිලකුණු තත්ත්වයක් සටහන් වූ උතුර සහ රජරට/වයඹ අතර තරගයේ දෙවන භාගයේදී ගෝල් 04 ක් වාර්තා වීම කැපී පෙනුණි.\n\nතරංග පුෂ්පකුමාර මහතාගේ නලා හඬට අනුව මාතර කොටුවිල ජාතික ක‍්‍රීඩා සංකීර්ණ භූමියේ දී පැවැත්වුණු මෙම තරගයේදී දෙපිලම රැුස් කළ ගෝල් සංඛ්‍යාව 02 – 02 ක් ලෙස සමාන වීම නිසා එය ජය පරාජයෙන් තොරව අවසන් විය.\n\nමෙවර තරගාවලියට සහභාගි වන ආක‍්‍රමණික ක‍්‍රීඩකයින් අතර ඉදිරියෙන්ම නම සඳහන් කර ගෙන ඇති එම්. නිදර්ශන් උතුරු පළාතේ ගෞරවය ආරක්ෂා කර ගන්නට සමත් වෙමින් ගෝල් ද්විත්වයටම හිමිකම් කීය.\n\nනැගෙනහිර ගෝල් 03\n\nබස්නාහිර ගෝල් 00\n\nඩිලාන් පෙරේරා මහතා විසින් විනිශ්චය කරන ලද නැගෙනහිර සහ බස්නාහිර අතර ඊයේ (15) ගාල්ලේදී පැවති තරගයෙන් ගෝල් 03 – 00 ක පහසු ජයග‍්‍රහණයක් සටහන් කර ගැනීමට නැගෙනහිර ට හැකි විය.\n\nතරගයේ සටහන් වූ ගෝල් ත‍්‍රිත්වයම දෙවන භාගයේ දී වාර්තා කිරීමට සමත්වීම කැපී පෙනුණි. රිෆ්කාන් මොහොමඞ් 01, එම්.එම්.එම්.මුස්තාක් 01 සහ එම්.එම්.එම්.මන්සීෆ් 01 බැගින් ගෝල් රැුස් කළහ.\n\nදකුණ ගෝල් 03 ඌව ගෝල් 00\n\nප‍්‍රථම භාගය නිමා වන විට ගෝල් 01 – 01 ක් ලෙස සම තත්ත්වයක් ඉසිලූවද දෙවන භාගය තුළදී ආක‍්‍රමණශීලී ක‍්‍රීඩා රටාවක නිරත වෙමින් ගෝල් 03 – 01 ක් ලෙස ජයග‍්‍රහණය සටහන් කර ගැනීමට දකුණු ලක ක‍්‍රීඩකයෝ සමත් වූහ.\n\nනිවෝන් රුබේෂ් මහතා විසින් විනිශ්චය ලද මෙම තරගය මාතර කොටුවිල දී ඊයේ (15) සවස පැවැත්විණි\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%bd%e0%b7%93%e0%b6%9c%e0%b7%8a-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af/",
       "Category": "sports",
       "Parent URL": "https://divaina.lk/category/sports//page/261/"
}