{
       "Source": "divaina",
       "Timestamp": "August 14, 2023",
       "Headline": "ඉසිපතනයේ ජයග්‍රාහී රැල්ලට – රාජකීය ප්‍රහාරයක්",
       "News Content": "ශ්‍රී ලංකා පාසල් රග්බි සංගමයේ මෙහෙයවීමෙන් පැවැත්වෙන ඩයලොග් ලීග් ශූරතා රග්බී තරගාවලියේ මූලික වටය තුළ අපරාජිත වාර්තාව රැක ගෙන සිටි කොළඹ ඉසිපතන විදුහලට පෙරේදා (12 වැනිදා) දිනයේ දී පළමු පරාජය අත් විය.\n\nකොළඹ රාජකීය විදුහල කොළඹ ඉසිපතන විදුහලට එරෙහිව ලකුණු 22 – 17 ක් ලෙස ජය ජයගැනීමත් සමග ඉසිපතන විදුහලේ එම අපරාජිත වාර්තාව බිඳ වැටිණි.\n\nඑම තරගය සුපිරි වටය තුළ දෙවැනි තරගය ලෙස පැවැත්විණි.\n\nසුපිරි වටය ආරම්භ කරමින් සිකුරාදා (11) පැවැති පළමු සටන ජය ගැනීමට අපරාජිත බම්බලපිටිය ශාන්ත පීතර විදුහල නියෝජනය කළ ක්‍රීඩකයෝ සමත් වූහ.\n\nකටුගස්තොට ශාන්ත අන්තෝනි විදුහල ලකුණු 39 – 00 කින් පරාජය කරමින් ශාන්ත පීතර විදුහල එම ජයග්‍රහණයට හිමිකම් කීය.\n\nඒ අනුව මෙතෙක් අපරාජිතව සිටින ශාන්ත පීතර විදුහල සහ කොළඹ ඉසිපතන විදුහල් අතර මෙවර ශූරතාව දිනා ගැනීම සඳහා තියුණු තරගයක් එළඹෙන සති අන්තයේ නිර්මාණය වී තිබේ.\n\nඅනුරුද්ධ හේරත් බණ්ඩාර\n\nඡායාරූප-කමල් වන්නිආරච්චි",
       "URL": "https://divaina.lk/%e0%b6%89%e0%b7%83%e0%b7%92%e0%b6%b4%e0%b6%ad%e0%b6%b1%e0%b6%ba%e0%b7%9a-%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%8f%e0%b7%84%e0%b7%93-%e0%b6%bb%e0%b7%90%e0%b6%bd%e0%b7%8a%e0%b6%bd/",
       "Category": "sports",
       "Parent URL": "https://divaina.lk/category/sports//page/27/"
}