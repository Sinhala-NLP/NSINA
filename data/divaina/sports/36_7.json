{
       "Source": "divaina",
       "Timestamp": "July 25, 2023",
       "Headline": "ශ්‍රී ලංකා දියාරු පිතිහරඹය හමුවේ පාකිස්තානය පෙරමුණට එන අයුරු දිස්වේ",
       "News Content": "දින 5කින් යුත් ටෙස්ට් තරගයක පළමු දිනය අවසානයේ අනාවැකි කිව නොහැකි මුත් පකිස්තාන කණ්ඩායම දෙවන ටෙස්ට් තරඟයේ ද පෙරමුණ ගන්නා ආකාරය කොළඹ එස් එස් සී ක්‍රීඩාංගණයේදී ඊයේ (24 වැනිදා) දිස් විය.\n\nපිතිකරුවන්ගේ දුර්වල දියාරු පිතිහරඹය මත ශ්‍රී ලංකා පළමු ඉනිම ලකුණු 166 කට නිමා වෙද්දී සංචාරක පකිස්තානුවෝ පළමු දිනය නිමාවන විට කඩුලු 2 ක් දැවී ලකුණු 145 ක් රැස් කරගෙන සිටියහ.\n\nඒ අනුව ඔවුන් ශ්‍රී ලංකා පළමු ඉනිමට වඩා ලකුණු 21 ක් පිටුපසින් සිටින අතර තවත් කඩුලු 8 ක් ඔවුන් අතැතිව තිබේ.\n\nඒ වන විට පන්දුවට පහර දෙමින් සිටි පිතිකරුවන් අතරින් ආරම්භක පිතිකරු අබ්දුල්ලා ශෆීක් ලකුණු 74 ක් ද, නායක බාබර් අසාම් ලකුණු 8 ක් ද නොදැවී රැස් කරගෙන සිටියහ.\n\nඅබ්දුල්ලා ශෆීක්ගේ ඉනිම පන්දු 99 කින් පෝෂණය වූ අතර ඊට හතරේ පහර 7 ක් සහ හයේ පහර දෙකක් අන්තර්ගත වූයේය.\n\nඅබ්දුල්ලාටත් වඩා වේගවත් පිතිහරඹයක නිරත වූ අංක 3 පිතිකරු ශාන් මසූඩ් පන්දු 47 ක් තුළ ලකුණු 51 ක් ලබා දැවී ගිය අතර පකිස්ථානය ඊයේ දිනයේදී මුහුණ දුන් පන්දු වාර 28.3 තුළ හතරේ පහර 13 ක් සහ හයේ පහර 3 ක් එල්ල කර තිබුණි.\n\nදැවී ගිය කඩුලු දෙකම අසිත ප්‍රනාන්දු ඉදිරියේ සටහන් වූ අතර ඒ සඳහා විශිෂ්ට උඩපන්දු දෙකක් රැකගැනීමට නිශාන් මධුශ්ක සහ කුසල් මෙන්ඩිස් සමත් වූහ.\n\nතරගයේ කාසියේ වාසිය දිනා පළමුව පන්දුවට පහර දීමට තීරණය කළ ශ්‍රී ලංකා කණ්ඩායම පන්දුවාර 48.4 කදී සියලු දෙනා දැවී යෑම පකිස්තානයට ඉමහත් වාසි ගෙන දෙන්නක් වූ අතර තේ පානයටත් පෙර ශ්‍රී ලංකා පිතිකරුවෝ ක්‍රීඩාගාරයට ආපසු හරවා යැවීමට පකිස්තාන පන්දු යවන්නෝ සමත් වූහ.\n\nපාකිස්තාන පන්දු යවන්නන් මෙන්ම පන්දු රකින්නන්ගේද දස්කම් මැනවින් ඉස්මතු වූ මෙම තරගයේ ශ්‍රී ලංකා ආරම්භක පිතිකරු වූ නිශාන් මධුශ්කගේ කඩුල්ල ද ශාන් මසූඩ්ගේ දක්ෂ පන්දු රැකීම හමුවේ දුවද්දී දැවී යෑමකින් අහිමි විය.\n\nතරගාවලියේ ඉනිම් 3 ක් තුළ තවමත් ලකුණු අතරට පැමිණීමට අපොහොසත්ව සිටින කුසල් මෙන්ඩිස් ශහීන් අෆ්රිඩිගේ එකම කඩුල්ල ලෙස අතිරේක ක්‍රීඩක මොහොමඩ් රිස්වාන් අතට උඩ පන්දුවක් ලබාදී ලකුණු 6 කට දැවී ගියේය.\n\nඇන්ජලෝ මැතිව්ස් ලකුණු 9 කට වේග පන්දු යවන ක්‍රීඩක නසීම් ශා හට ගොදුරු වෙද්දී නායක දිමුත් කරුණාරත්න නසීම්ගේ පන්දුවක් කෙළින්ම කඩුල්ලේ වැදී දැවී යෑමෙන් ශ්‍රී ලංකා ඉනිමේ 4 වැනි කඩුල්ල ද ලකුණු 36 දී බිඳ වැටුණි.\n\nඒ අනුව දැවැන්ත කඩා වැටීමකට ලක්ව සිටි ශ්‍රී ලංකා ඉනිමේ වාර්තා වූ හොඳම සම්බන්ධතාවය සටහන් කිරීමට ධනංජය ද සිල්වා සහ දිනේෂ් චන්දිමාල් දෙදෙනා සමත් වුවද නසීම් ශාගේ පන්දුවක් හමුවේ චන්දිමාල් එල්ල කළ දුර්වල පහරක් හේතුවෙන් ලකුණු 86 ක එම සම්බන්ධතාවය ද නිමාවට පත් වූයේය.\n\nපන්දු 60 කට මුහුණ දුන් චන්දිමාල් රැස් කළ ලකුණු 34 ශ්‍රී ලංකා පළමු ඉනිමේ වැඩිම දෙවැනි ලකුණු සංඛ්‍යාව විය.\n\nදඟ පන්දු යවන්නන් හමුවේ තරගාවලිය තුළ එක දිගට තෙවැනි වරටත් ෂෝර්ට් ලෙග් ක්‍රීඩකයා හට උඩපන්දුවක් ලබා දී දැවී ගිය සධීර සමරවික්‍රම මුහුණ දුන්නේ පන්දු 4කට පමණි. ඔහු ලකුණු නොලබා දැවී ගිය අතර තෙවැනි වරටත් ශ්‍රී ලංකාවේ ගැලවුම්කාරයා වූ ධනංජය ද සිල්වා ලකුණු 57 ක් ලබා ගත්තේය.\n\nහතරේ පහර 9 ක් සහ හයේ පහරක් එල්ල කළ ධනංජය එම ඉනිම සඳහා පන්දු 68 කට පමණක් මුහුණ දී තිබුණි.\n\nඅවසන් පිතිකරුවා ලෙස දැවී ගිය රමේෂ් මෙන්ඩිස් ලකුණු 27 ක් ලබා ගත් අතර පන්දු යැවීමේ දී අබ්‍රාර් අහ්මඩ් ලකණු 69 කට කඩුලු 4 ක් හා නසීම් ශා ලකුණු 41 කට කඩුලු 3 ක් බිඳ හෙළුෑහ.\n\nමෙම තරගය සඳහා ශ්‍රී ලංකාව වෙනුවෙන් වෙනස්කම් දෙකක් සිදු කර තිබූ අතර ඩෙංගු රෝගය වැළඳීම හේතුවෙන් පළමු ටෙස්ට් තරගය ක්‍රීඩා කිරීමට නොහැකි වූ අසිත ප්‍රනාන්දුත් ඩිල්ෂාන් මදුෂංකත් කණ්ඩායමට කැඳවා තිබුණි.\n\nශ්‍රී ලංකාව වෙනුවෙන් ටෙස්ට් වරම් දිනා ගත් 164 වෙනි ක්‍රීඩකයා ඩිල්ශාන් මධුෂංක වේ.\n\nකසුන් රාජිත හා විශ්ව ප්‍රනාන්දු දෙදෙනා වෙනුවට ඔවුන් කණ්ඩායමට එක් කර තිබූ අතර පාකිස්තාන කණ්ඩායම පළමු තරගය සඳහා ක්‍රීඩා කළ කණ්ඩායම ම මෙම තරගය සඳහා ද යොදාගෙන තිබුණි.\n\nශ්‍රී ලංකාව පළමු ඉනිම – 166/10 (48.4)\n\nනිශාන් මධුෂ්ක – 04, දිමුත් කරුණාරත්න – 17, කුසල් මෙන්ඩිස් – 06, ඇන්ජලෝ මැතිව්ස් – 09, දිනේෂ් චන්දිමාල් – 34, ධනංජය ද සිල්වා – 57, සධීර සමරවික්‍රම – 00, රමේෂ් මෙන්ඩිස් – 27, ප්‍රභාත් ජයසූරිය – 01, අසිත ප්‍රනාන්දු – 08, ඩිල්ෂාන් මධුශංක – 00, අතිරේක – 03\n\nපන්දු යැවීම\n\nශාහින් ෂා අෆ්රිඩ් – 44/1, නශිම් ෂා – 41/3, අබ්‍රාර් අහමඩ් – 69/4,\n\nපකිස්තානය දෙවනි ඉනිම – 145/2 (28.4)\n\nඅබ්දුල්ලා ශාෆික් නොදැවී – 74, ඉමාම් උල් හක් – 06, ශාන් මසූඩ් – 51, බාබර් අශාම් නොදැවී – 08\n\nපන්දු යැවීම\n\nඅසිත ප්‍රනාන්දු – 41/2කුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%af%e0%b7%92%e0%b6%ba%e0%b7%8f%e0%b6%bb%e0%b7%94-%e0%b6%b4%e0%b7%92%e0%b6%ad%e0%b7%92%e0%b7%84%e0%b6%bb/",
       "Category": "sports",
       "Parent URL": "https://divaina.lk/category/sports//page/36/"
}