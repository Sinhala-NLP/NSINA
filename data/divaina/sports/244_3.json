{
       "Source": "divaina",
       "Timestamp": "March 26, 2022",
       "Headline": "අයි.පී.එල්. 15 වැනි අදියරය අද සිට ඇරඹෙයි",
       "News Content": "ලොව දැවැන්තම ලීග් ක‍්‍රිකට් තරගාවලියක් වන ඉන්දීය ප‍්‍රිමියර් ලීග් (අයි.පී.එල්.) විස්සයි විස්ස ක‍්‍රිකට් තරගාවලියේ 15 වැනි දිගහැරුම අද (26 වැනිදා) මුම්බායිහිදී ආරම්භ වීමට නියමිතය.\n\nතරගාවලිය ආරම්භ කරමින් ඉකුත් ශූර චෙන්නායි සුපර් කිංග්ස් සහ අනුශූර කොල්කටා නයිට්රයිඩර්ස් තරග වදිති. වන්කඬේ ක‍්‍රීඩාංගණයේ පැවැත්වෙන මෙම තරගය ප.ව. 7.30ට ආරම්භ වනු ඇත.\n\nගියවර පැවැති තරගාවලියට ක‍්‍රීඩා කළ දිල්ලි කැපිටල්ස්, චෙන්නායි සුපර් කිංග්ස්, රෝයල් චැලෙන්ජර්ස් බැංගලෝර්, කොල්කටා නයිට් රයිඩර්ස්, මුම්බායි ඉන්දියන්ස්, පංජාබ් කිංග්ස්, රාජස්ථාන් රෝයල්ස්, සන්රයිසස් හයිද්‍රාබාද් හැරුණු විට මෙවර තරගාවලිය සඳහා ලක්නව් සුපර් ජයන්ට්ස් සහ ගුජරාට් ටයිටන්ස් යන කණ්ඩායම් එක්ව සිටී.\n\nගියවර අයි.පී.එල්. තරගාවලියේදී වනිඳු හසරංග සහ දුෂ්මන්ත චමීර පමණක් ශ‍්‍රී ලංකාව නියෝජනය කරමින් සහභාගි වුවද, මෙවර ශ‍්‍රී ලංකා නියෝජනය 5ක් දක්වා ඉහළ ගොස් ඇත. ඒ අතර භානුක රාජපක්ෂ (පංජාබ් කිංග්ස්), වනිඳු හසරංග (රෝයල් චැලෙන්ජර්ස් බැංගලෝර්), මහීෂ් තීක්ෂණ (චෙන්නායි සුපර් කිංග්ස්), දුෂ්මන්ත චමීර (ලක්නව් සුපර් ජයන්ට්ස්) සහ චාමික කරුණාරත්න (කොල්කටා නයිට් රයිඩර්ස්) සිටී. ඊට අමතරව රාජස්ථාන් රෝයල්ස් කණ්ඩායමෙ පුහුණු කාර්ය මණ්ඩලය සඳහා කුමාර් සංගක්කාර සහ ලසිත් මාලිංග ද මුම්බායි ඉන්දියන්ස් කණ්ඩායමේ පුහුණුකරු ලෙස මහේල ජයවර්ධන ද සන්රයිසස් කණ්ඩායමෙ පුහුණු කාර්ය මණ්ඩලය සඳහා මුත්තයියා මුරලිදරන් ද එක් ව සිටිති.\n\nලබන මැයි 29 වැනිදා දක්වා පැවැත්වෙන මෙවර තරගාවලිය සඳහා ඇතුළත් මුළු තරග සංඛ්‍යාව 74කි.",
       "URL": "https://divaina.lk/%e0%b6%85%e0%b6%ba%e0%b7%92-%e0%b6%b4%e0%b7%93-%e0%b6%91%e0%b6%bd%e0%b7%8a-15-%e0%b7%80%e0%b7%90%e0%b6%b1%e0%b7%92-%e0%b6%85%e0%b6%af%e0%b7%92%e0%b6%ba%e0%b6%bb%e0%b6%ba-%e0%b6%85%e0%b6%af-%e0%b7%83/",
       "Category": "sports",
       "Parent URL": "https://divaina.lk/category/sports//page/244/"
}