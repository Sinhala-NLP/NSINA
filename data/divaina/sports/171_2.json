{
       "Source": "divaina",
       "Timestamp": "September 16, 2022",
       "Headline": "ජයග්‍රාහි රැල්ල ඉදිරියට පවත්වාගෙන ගියොත් ලෝක කුසලානයේදීත් ලොකු දෙයක් කරන්න පුළුවන්",
       "News Content": "ආසියානු ක්‍රිකට් කුසලානය ජයග්‍රහණය කිරීමෙන් ලබාගත් ජයග්‍රාහී රැල්ල එළැඹෙන ලෝක කුසලාන තරගාවලියේදී ශ්‍රී ලංකාවට ඉතා වැදගත් වනු ඇති බවත් ඔස්ටේ්‍රලියාවේ පවතින තත්ත්වයන් හඳුනාගෙන හොඳින් ක්‍රීඩා කළ හොත් එම තරගාවලියේදීත් ශ්‍රී ලංකාවට ලොකු දෙයක් කළ හැකි බවට තමන් විශ්වාස කරන බවත් ශ්‍රී ලංකා ක්‍රිකට් නායක දසුන ශානක පැවසීය.\n\nආසියානු කුසලාන ක්‍රිකට් තරගාවලිය ජයග්‍රහණයෙන් අනතුරුව ශ්‍රී ලංකා ක්‍රිකට් ආයතනයේ පැවැති පළමු මාධ්‍ය හමුව ලෙස ඊයේ (15 වෙනිදා) පැවැති එම මාධ්‍ය හමුව සඳහා ශ්‍රී ලංකා ක්‍රිකට් සභාපති ශම්මි සිල්වා, ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා, ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා යන මහත්වරු සහභාගි වූහ. පසුගිය වසර එකහමාරක දෙකක කාලය තුළ ශ්‍රී ලංකාව තරගාවලි හතරක් පහක් පමණ ජයග්‍රහනය කර ඇති බවත් තරුණයන්ගෙන් සැදුම්ලත් තම කණ්ඩායමේ තරග ජයග්‍රාහී ප්‍රතිශතය සියයට 50 ඉක්මවා ඇති බවට තමාට සහතික විය හැකි බවත් ශ්‍රී ලංකා ක්‍රිකට් නායකයා සඳහන් කළේය.\n\nකණ්ඩායමට අවශ්‍ය දෙයක් ශ්‍රී ලංකා ක්‍රිකට් තේරීම් කමිටුවෙන් සහ ශ්‍රී ලංකා ක්‍රිකට් ආයතනයෙන් නොඅඩුව ලැබෙන බවත් එමෙන්ම ප්‍රේක්ෂකයන්ගේ නොමඳ ආදරයත්, මාධ්‍යයෙන් ලැබෙන සහයෝගයත් ආදී සියල්ල එකතු වූ කල කණ්ඩායම ජයග්‍රහණය කරා මෙහෙයවීම පහසු කාරණයක් බවත් ශ්‍රී ලංකා නායකයා පැවසුවේය.\n\nලෝක කුසලාන තරගාවලිය සඳහා කණ්ඩායමේ ක්‍රීඩකයන් මානසිකව සහ කායිකව ශක්තිමත්ව සිටින බවත් එම තණතීරුවලට අනුව පිතිකරණයේ හැඩගැසීම සහ පන්දු යැවීමේ කුසලතාවය ප්‍රගුණ කර ගත හොත් ශ්‍රී ලංකාවට එය ඉතා වාසිදායක වනු ඇති බව ශ්‍රී ලංකා නායකයා සඳහන් කළේය.\n\nනායකයා ලෙස තමන් කණ්ඩායමේ ක්‍රීඩකයන්ට උපරිම විශ්වාසය ලබාදී ඇති බවත් ඔවුන් අතින් වරදක් සිදුවූවා කියා තමා කිසි මොහොතක අසතුටු වන නායකයකු නොවන බවත් ඒ හරහා ඔවුන්ට තමන්ගෙ හැකියාවන් පිළිබඳව විශ්වාසය පසුගිය තරගවල ජයග්‍රාහී සාධකය වූ බවත් ශ්‍රී ලංකා නායකයා පැවසීය.\n\nඑක තරගයක් දෙකක් පරාජය වූ පමණින් අපේ ක්‍රිකට් පහළට ගියා යැයි නොසිතන ලෙසත් ක්‍රිකට් යනු ස්වභාවයෙන්ම ජය පරාජය මොහොතින් මොහොත වෙනස්වන ක්‍රීඩාවක් බවත් අප කෙරෙහි තබා තිබෙන විශ්වාසය කිසිවිටෙකත් බිඳෙන්නට ඉඩ නොදෙන බව ද ශ්‍රී ලංකා නායකයා සඳහන් කළේය.\n\nකණ්ඩායමේ සිටින වනිඳු හසරංග, භානුක රාජපක්ෂ, මහීෂ් තීක්ෂණ, චාමික කරුණාරත්න වැනි ක්‍රීඩකයන් ක්‍රීඩා කරන විලාසය ප්‍රේක්ෂකයන් ආකර්ෂණය කර ගැනීමට සමත් වී ඇති බවත් කණ්ඩායම කෙරෙහි ඇති මෙම ආකර්ශනයට නායකයෙකු ලෙස තමා ප්‍රිය කරන බවත් දසුන් ශානක සඳහන් කළේය.\n\nකුෂාන් සුබසිංහ",
       "URL": "https://divaina.lk/%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%8f%e0%b7%84%e0%b7%92-%e0%b6%bb%e0%b7%90%e0%b6%bd%e0%b7%8a%e0%b6%bd-%e0%b6%89%e0%b6%af%e0%b7%92%e0%b6%bb%e0%b7%92%e0%b6%ba%e0%b6%a7/",
       "Category": "sports",
       "Parent URL": "https://divaina.lk/category/sports//page/171/"
}