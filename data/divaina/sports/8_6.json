{
       "Source": "divaina",
       "Timestamp": "September 22, 2023",
       "Headline": "ධනුෂ්කගේ නඩු තීන්දුව 28 වැනිදා",
       "News Content": "ඔස්ට්‍රේලියාවේදී පැවති 2022 ලෝක කුසලාන ක්‍රිකට් තරගාවලියට සහභාගි වී සිටියදී තරුණියකට ලිංගික අතවර කිරීමේ චෝදනා මත අධිකරණයට ඉදිරිපත් කෙරුණු ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලකට එරෙහි නඩු විභාගයේ තීන්දුව ලබන 28 වැනිදා ප්‍රකාශයට පත් කිරීමට නියමිත බව විදෙස් මාධ්‍ය සඳහන් කරයි.\n\nදින 04 ක් පුරා සාක්ෂි විමසීම් සහ විත්ති වාචික කැඳවීම සිඩ්නි නුවර දිස්ත්‍රික් අධිකරණයේදී සිදුකෙරුණු අතර ඊයේ (21 වැනිදා) දිනයේ දී නඩු විභාගය අවසන් කෙරිණි.\n\nධනුෂ්ක ට එරෙහිව පළමුවෙන් චෝදනා 04 ක් ගොණු කෙරුණු අතර ඉන් චෝදනා 03 ක් ඉවත් කර ගැනීමට ඔස්ට්‍රේලියානු විමර්ශන අංශ පියවර ගෙන තිබුණි.\n\nඑහෙත් අනෙක් පාර්ශ්වයේ කැමැත්තකින් තොරව ලිංගික කටයුතුවල යෙදීම යන චෝදනාවට අදාළව ධනුෂ්ක ගුණතිලකට එරෙහිව මෙම නඩු විභාගය සිදු කෙරිණි.\n\nධනුෂ්ක ගුණතිලකගේ පාර්ශ්වයෙන් නීතිඥ මුරුගන් තංගරාජ් නඩුව සඳහා ඉදිරිපත් වූ අතර ඔහු අධිකරණයේදී අවධාරණය කරමින් කියා සිටියේ මෙම චෝදනා මුළුමනින්ම අසත්‍ය බවයි.\n\nඑසේම සිය සේවාදායකයාගේ චරිතයට හානියක් කිරීමේ අරමුණින් ගොතන ලද පැමිණිල්ලක් බවටත් නීතිඥ මුරුගන් තංගරාජ් අධිකරණය හමුවේ කරුණු දක්වා තිබුණි.\n\nඅදාළ තරුණියගේ පාර්ශ්වය එම මතය බැහැර කළ අතර මෙම සිදුවීම හමුවේ ඇය දැඩි මානසික පීඩනයකට ලක්ව සිටි බවට කරුණු ඉදිරිපත් විණි.\n\nකුෂාන් සුබසිංහ",
       "URL": "https://divaina.lk/%e0%b6%b0%e0%b6%b1%e0%b7%94%e0%b7%82%e0%b7%8a%e0%b6%9a%e0%b6%9c%e0%b7%9a-%e0%b6%b1%e0%b6%a9%e0%b7%94-%e0%b6%ad%e0%b7%93%e0%b6%b1%e0%b7%8a%e0%b6%af%e0%b7%94%e0%b7%80-28-%e0%b7%80%e0%b7%90%e0%b6%b1/",
       "Category": "sports",
       "Parent URL": "https://divaina.lk/category/sports//page/8/"
}