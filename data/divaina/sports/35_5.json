{
       "Source": "divaina",
       "Timestamp": "July 28, 2023",
       "Headline": "ෆිෆා වෙතින් ශ්‍රී ලංකාවට කොළ එළි",
       "News Content": "ලෝක කුසලාන පාපන්දු තරගාවලියට අදාළ ආසියානු කලාපයේ සුදුසුකම් ලැබීමේ තරග සඳහා ක්‍රීඩා කිරීමට ශ්‍රී ලංකා පාපන්දු කණ්ඩායමට අවසර හිමි කර දීමට ජාත්‍යන්තර පාපන්දු සම්මේලනය (ෆිෆා) තීරණය කර තිබේ.\n\nකොන්දේසි සහිතව ජාත්‍යන්තර පාපන්දු සම්මේලනය සහ ආසියානු පාපන්දු සම්මේලනය විසින් ශ්‍රී ලංකාවට මෙම අවසරය ලබා දී ඇත.\n\nලෝක කුසලාන සුදුසුකම් ලැබීමේ තරග ලබන ඔක්තෝම්බර් 12 සහ 17 යන දිනවල පැවැත්වෙන අතර එම තරගාවලියේ ශ්‍රී ලංකාවේ පළමු සුදුසුකම් ලැබීමේ තරගය යේමනය සමග පැවැත්වෙන බව ද මේ වන විට තීරණය කර ඇත.\n\nශ්‍රී ලංකා පාපන්දු සම්මේලනය මෙම ලෝක කුසලාන තරගයට අවම වශයෙන් දින 10කට පෙර සිය නිලවරණය පැවැත්වීම ෆිෆා ඉදිරිපත් කර ඇති ප්‍රධාන කොන්දේසියක් වෙයි.\n\nඑසේ නොවුවහොත් ශ්‍රී ලංකාවට සුදුසුකම් ලැබීමේ තරග සඳහා ක්‍රීඩා කිරීමට ඉඩ ලබා නොදෙනු ඇති බවද වාර්තා වෙයි.",
       "URL": "https://divaina.lk/%e0%b7%86%e0%b7%92%e0%b7%86%e0%b7%8f-%e0%b7%80%e0%b7%99%e0%b6%ad%e0%b7%92%e0%b6%b1%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7/",
       "Category": "sports",
       "Parent URL": "https://divaina.lk/category/sports//page/35/"
}