{
       "Source": "divaina",
       "Timestamp": "January 25, 2023",
       "Headline": "ගොල්ෆ් ජයග්‍රාහක ජයග්‍රාහිකාවෝ ඇගයෙති",
       "News Content": "ශ්‍රී ලංකා ගුවන් හමුදාව සහ ඊගල්ස් ගොල්ෆ් ලින්ක් විසින් 10 වන වරටත් සංවිධානය කරනු ලැබූ ගුවන් හමුදාධිපති කුසලාන ගොල්ෆ් තරගාවලියේ ජයග්‍රාහක ජයග්‍රාහිකාවන් සඳහා කුසලාන හා සහතික පත් ප්‍රදානෝත්සවය ගුවන් හමුදාධිපති එයාර් මාර්ෂල් සුදර්ශන පතිරණ මහතාගේ ප්‍රධානත්වයෙන් පසුගිය 21 වැනි දින පවත්වන ලදි.\n\nමෙම තරගාවලිය සඳහා ගුවන් හමුදාධිපති එයාර් මාර්ෂල් සුදර්ශන පතිරණ හා නාවික හමුදාපති වයිස් අද්මිරාල් ප්‍රියන්ත පෙරේරා ඇතුළු දෙස් විදෙස් ගොල්ෆ් ක්‍රීඩක ක්‍රීඩිකාවන් 100 කට අධික පිරිසක් සහභාගි විය.\n\nමෙහිදී ගුවන් හමුදාධිපති කුසලාන ගොල්ෆ් තරගාවලියේ පිරිමි ශූරතාවය ප්‍රභාත් ගමගේ විසින් දිනාගත් අතර කාන්තා ශූරතාවය මනෝරි ජයකොඩි විසින් දිනා ගන්නා ලදි. තවද මෙම තරගාවලියේ දක්‍ෂතම ත්‍රිවිධ හමුදා සේවා ක්‍රීඩකයාට හිමි කුසලානය ශ්‍රී ලංකා ගුවන් හමුදාවේ ගෲප් කැප්ටන් නන්දන ජයලත් විසින් දිනා ගන්නා ලදි.",
       "URL": "https://divaina.lk/%e0%b6%9c%e0%b7%9c%e0%b6%bd%e0%b7%8a%e0%b7%86%e0%b7%8a-%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%8f%e0%b7%84%e0%b6%9a-%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%8f/",
       "Category": "sports",
       "Parent URL": "https://divaina.lk/category/sports//page/116/"
}