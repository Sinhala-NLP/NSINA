{
       "Source": "divaina",
       "Timestamp": "November 16, 2022",
       "Headline": "යුද සහ නාවික හමුදා වැඩිම බර ඔසවයි",
       "News Content": "ජාතික ජ්‍යෙෂ්ඨ බර ඉසිලීමේ තරගාවලියේ දක්ෂතම බර උසුලන්නා ලෙස යුද හමුදාවේ ඩිලංක ඉසුරු කුමාර සහ දක්ෂතම බර උසුලන්නිය ලෙස නාවික හමුදාවේ චමරී වර්ණකුලසූරිය සම්මානයට පාත්‍ර වූහ.\n\nකිලෝ ග්‍රෑම් 55 බර පන්තියේ රන් පදක්කම දිනා ගනිමින් ප්‍රදර්ශනය කළ කි.ග්‍රෑ. 257 ක දක්ෂතාව මත ඩිලංක ඉසුරු කුමාර ද කිලෝ ග්‍රෑම් 55 බර පන්තියේ රන් පදක්කම දිනා ගනිමින් ප්‍රදර්ශනය කළ කි.ග්‍රෑ. 168 ක දක්ෂතාව මත චමරී වර්ණකුලසූරිය ද එසේ ඇගයීමට ලක් විය.\n\nසිව් දිනක් පුරා ක්‍රියාත්මක කෙරුණු මෙවර තරගාවලියේ පිරිමි ශූරතාව දිනා ගැනීමට ශ්‍රී ලංකා යුද හමුදාව නියෝජනය කළ ක්‍රීඩකයෝ සමත් වූ අතර කාන්තා ශූරතාව ශ්‍රී ලංකා නාවික හමුදාව සතු විය.\n\nනාවික හමුදාවට පිරිමි අනු ශූරතාව ද යුද හමුදාවට කාන්තා අනු ශූරතාව ද මෙවර හිමි විය.\n\nජාතික මට්ටමේ නමගිය ක්‍රීඩක ක්‍රීඩිකාවන් සියලු දෙනාම තම ස්ථානය තහවුරු කර ගැනීමට සමත්වීම මෙවර තරගාවලිය තුළ දී කැපී පෙනුණි.\n\nකිලෝ ග්‍රෑම් 89 බර පන්තියේ රන් පදක්කම චින්තන ගීතාල් විදානගේ දිනා ගත් අතර ඔහු ග්‍රෑම් 280 ක බර එකතුවක් එසවීමට සමත් වූයේය.\n\nඩිලංක ඉසුරු කුමාර, චතුරංග ලක්මාල්, එම්. එම්. විජේසිංහ, ඉන්දික චතුරංග දිසානායක, යූ.ආර්.ආර්. ජයසේන, චින්තන ගීතාල් විදානගේ, එස්.එම් දිසානායක, ශානක පීටර්ස්, සමන් අබේවික්‍රම සහ උෂාන් චාරුක මෙන්ම එම්.ඩී.එම්. ප්‍රේමරත්න, ශ්‍රීමාලී සමරකෝන්, චමරී වර්ණකුලසූරිය, එම්. උමෙයිරා, ඩී.ඩී.ඩී. අබේසේකර, ඩී.ටී.ගුරුගම, පී.ඩී.එන්. සංජනා, චතුරිකා ප්‍රියන්ති, ඒ.එස්. වික්‍රමසිංහ සහ තිමාලී හපුතැන්න මෙවර තරගාවලියේ රන් පදක්කම් ලාභී ක්‍රීඩක ක්‍රීඩිකාවෝ වෙති.\n\nමෙම තරගාවලියට සමගාමීව ක්‍රියාත්මක කෙරුණු අවුරුදු 20 න් පහළ ජාතික කනිෂ්ඨ තරගාවලියේ දක්ෂතම බර උසුලන්නා ලෙස එස්. ඩබ්ලිව්. කේ. ආර්. එස්. ඩී. සෝමතිලක (යුද හමුදාව) සම්මාන ලැබූ අතර දක්ෂතම බර උසුලන්නිය ලෙස එම්.ඩී.එම්. ප්‍රේමරත්න (කුරුණෑගල) ද සම්මාන ලැබූහ.\n\nඅවුරුදු 17 න් පහළ යොවුන් අංශයේ දක්ෂතම බර උසුලන්නා ලෙස ඩබ්ලිව්. ඩී. කේ. කුමාර (ගාල්ල දිස්ත්‍රික් සංගමය) ද දක්ෂතම බර උසුලන්නිය ලෙස ආර්. එල්. එස්.ආර්. ලක්සරණී (ගාල්ල දිස්ත්‍රික් සංගමය) ද නම් කෙරුණි.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%ba%e0%b7%94%e0%b6%af-%e0%b7%83%e0%b7%84-%e0%b6%b1%e0%b7%8f%e0%b7%80%e0%b7%92%e0%b6%9a-%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%80%e0%b7%90%e0%b6%a9%e0%b7%92%e0%b6%b8-%e0%b6%b6/",
       "Category": "sports",
       "Parent URL": "https://divaina.lk/category/sports//page/146/"
}