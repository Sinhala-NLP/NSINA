{
       "Source": "divaina",
       "Timestamp": "August 17, 2023",
       "Headline": "බ්ලූ ඇන්ඩ් ගෝල්ඩ් හොකී ශූරතාව – කොළඹ ශාන්ත ජෝශප්ට සහ වෙන්නප්පුව ශුද්ධ වූ පවුලේ බාලිකාවන්ට",
       "News Content": "කොළඹ රාජකීය විද්‍යාලයීය හොකී සමාජයේ මෙහෙයවීමෙන් ඉකුත් සති අන්තයේදී ක්‍රියාත්මක කෙරුණු “බ්ලූ ඇන්ඩ් ගෝල්ඩ් අභියෝග කුසලාන” ආරාධිත පාසල් සත් සාමාජික හොකී තරගාවලියේ බාලක ශූරතාව කොළඹ ශාන්ත ජෝශප් විදුහලට හිමි විය.\n\nවෙන්නප්පුව ශුද්ධ වූ පවුලේ බාලිකා විදුහල එකී බාලිකා ශූරතාව දිනා ගත්තේය.\n\nවසර 31 ක ඉතිහාසය තුළ “බ්ලූ ඇන්ඩ් ගෝල්ඩ් කුසලාන” ශාන්ත ජෝශප් සහ ශුද්ධ වූ පවුලේ බාලිකා යන දෙවිදුහල් ශූරතාව තහවුරු කර ගත් ප්‍රථම අවස්ථාව මෙය වීම විශේෂත්වයකි. මෙවර බාලක අනුශූරතාව මාතලේ ශාන්ත තෝමස් විදුහල තහවුරු කර ගන්නා අතර වාරයේ දී කොළඹ කාන්තා විදුහලට බාලිකා අංශයේ අනුශූරතාව හිමි විය.\n\nබාලක සහ බාලිකා තෙවැනි ස්ථානය පිළිවෙලින් ගල්කිස්ස ශාන්ත තෝමස් විදුහලට හා මහනුවර ස්වර්ණමාලී බාලිකා විදුහලට හිමි විය.\n\nමෙවර තරගාවලියේ දක්ෂතම ක්‍රීඩකයා ලෙස ශාන්ත ජෝශප් විදුහලේ රෝස් ඇබ්නර් ප්‍රනාන්දු ද දක්ෂතම ක්‍රීඩිකාව ලෙස ශුද්ධ වූ පවුලේ බාලිකා විදුහලේ නිපුනි ඉෂාරා ප්‍රනාන්දු ද සම්මාන ලැබූහ. දක්ෂතම ගෝල් රකින්නා ලෙස ඒ. බී. ගමගෙදර තිළිණ ලැබූ අතර දෙහාරා සේනාරත්න දක්ෂතම ගෝල් රකින්නිය ලෙස සම්මාන ලැබුවාය.\n\nබාලක පළඟ ශූරතාව කොළඹ ආනන්ද විදුහල ද අනුශූරතාව මාතලේ සහිරා විදුහල ද හිමි කර ගත් අතර බාලිකා පළඟ ශූරතාව මහනුවර සීතාදේවී බාලිකා විදුහලට ද අනුශූරතාව කොළඹ විශාඛා විදුහලට ද හිමි විය.\n\n“බඳුන” අංශයේ බාලක ශූරතාව මහනුවර ත්‍රිත්ව විදුහල තහවුරු කර ගත් අතර බාලිකා බඳුන ශූරතාව පානදුර බාලිකා විදුහල සතු විය.අනුරුද්ධ හේරත් බණ්ඩාර",
       "URL": "https://divaina.lk/%e0%b6%b6%e0%b7%8a%e0%b6%bd%e0%b7%96-%e0%b6%87%e0%b6%b1%e0%b7%8a%e0%b6%a9%e0%b7%8a-%e0%b6%9c%e0%b7%9d%e0%b6%bd%e0%b7%8a%e0%b6%a9%e0%b7%8a-%e0%b7%84%e0%b7%9c%e0%b6%9a%e0%b7%93-%e0%b7%81%e0%b7%96/",
       "Category": "sports",
       "Parent URL": "https://divaina.lk/category/sports//page/25/"
}