{
       "Source": "divaina",
       "Timestamp": "July 26, 2023",
       "Headline": "වැස්සෙන් එස්.එස්.සී. වැසේ",
       "News Content": "ශ්‍රී ලංකාව හා පකිස්තානය අතර කොළඹ එස්.එස්.සී ක්‍රීඩාංගණයේ පැවැත්වෙන දෙවැනි ටෙස්ට් ක්‍රිකට් තරගයේ දෙවැනි දිනය වූ ඊයේ (25 වැනිදා) දිනයේ තරගය වර්ෂාව හේතුවෙන් පන්දුවාර 10 කට පමණක් සීමා වූයේය.\n\nපෙරවරු 10ට ආරම්භ කෙරුණු තරගය පෙරවරු 10.45 ට පමණ වර්ෂාව හේතුවෙන් නතර කෙරුණු අතර පිටියට පතිත වර්ෂාව මත අනතුරුව යළි තරගය ආරම්භ කිරීමට නොහැකි වූයේය.\n\nඒ අනුව ඊයේ දිනයේ දී පන්දු වාර අසූවක් පමණ තරගයට අහිමි වූ අතර ඊයේ ක්‍රියාත්මක වූ පන්දුවාර 10 තුළදී පාකිස්තානය ලකුණු 33 ක් රැස් කළ අතර, ශ්‍රී ලංකාවට කිසිදු කඩුල්ලක් දවා ගැනීමට නොහැකි විණි.\n\nඊයේ දිනය ආරම්භ කරන විට කඩුලු 2 ක් දැවී ලකුණු 145 ක් ලබා සිය පළමු ඉනිම ක්‍රීඩා කරමින් සිටි පාකිස්තානය දිනය නිමා කරන විට කඩුලු 2 ක් දැවී ලකුණු 178 ක් ලබා සිටියේය.\n\nඒ අතරතුර ශ්‍රී ලංකා පළමු ඉනිම ඉක්මවා ගිය පාකිස්තානය මේ වන විට ශ්‍රී ලංකාවට වඩා ලකුණු 12 ක් ඉදිරියෙන් පසුවන අතර තවත් කඩුලු 8 ක් අතැතිව සිටී.\n\nනොදැවී පන්දුවට පහර දෙමින් සිටින අබ්දුල්ලාහ් ශෆික් ලකුණු 87 ක් ද, බාබර් අසාම් ලකුණු 28 ක් ද ලබා කඩුල්ලේ රැඳී සිටිති.\n\nශ්‍රී ලංකාව පළමු ඉනිම 166/10 (48.4)පකිස්ථානය පළමු ඉනිම 178/2 (38.3)\n\nඅබ්දුල්ලාහ් ශෆික් නොදැවී ලකුණු 87, බාබර් අසාම් නොදැවී ලකුණු 28අසිත ප්‍රනාන්දු 51/2",
       "URL": "https://divaina.lk/%e0%b7%80%e0%b7%90%e0%b7%83%e0%b7%8a%e0%b7%83%e0%b7%99%e0%b6%b1%e0%b7%8a-%e0%b6%91%e0%b7%83%e0%b7%8a-%e0%b6%91%e0%b7%83%e0%b7%8a-%e0%b7%83%e0%b7%93-%e0%b7%80%e0%b7%90%e0%b7%83%e0%b7%9a/",
       "Category": "sports",
       "Parent URL": "https://divaina.lk/category/sports//page/36/"
}