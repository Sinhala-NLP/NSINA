{
       "Source": "divaina",
       "Timestamp": "September 2, 2023",
       "Headline": "‘ජනාධිපති අභියෝග කුසලාන’ අවුරුදු 19 න් පහළ රග්බි අද හෙට",
       "News Content": "‘ජනාධිපති අභියෝග කුසලාන’ අන්තර් පාසල් වයස අවුරුදු 19 න් පහළ පිළිමළුන් පිටු දැකීමේ රග්බි පාපන්දු සටනේ තීරණාත්මක අවසන් පූර්ව වටයේ තරග අද (02) සහ හෙට (03) කොළඹ හැව්ලොක්ස් ක්‍රිඩාංගණයේ දී පැවැත්වීමට සංවිධායකයින් වන ශ්‍රී ලංකා පාසල් රග්බි පාපන්දු සංගමය පියවර ගෙන තිබේ.\n\nඒ අනුව සෙනසුරාදා (02) ප.ව. 04.00 ට කොළඹ ඉසිපතන විදුහල සහ කොළඹ සහිරා විදුහල තරග වදින අතර ඉරිදා (03) දිනයේ ප.ව.04.00 ට ශාන්ත පීතර විදුහලට එරෙහිව ශාන්ත ජෝශප් විදුහල තරග බිමට පිවිසීමට නියමිතය.\n\nමෙවර ලීග් තරග මාලාවේ ශූරතාව තහවුරු කර ගත් ශාන්ත පීතර විදුහල සහ ඉකුත් වසරේ ලීග් අනු ශූරයින් වන ශාන්ත ජෝශප් පිල අතර තරගය ආරම්භයේ සිට අවසානය දක්වාම තියුණු හා උණුසුම් මුහුණුවරකට අනුවර්තනය වනු ඇතැයි විශ්වාස කළ හැකිය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%85%e0%b6%b7%e0%b7%92%e0%b6%ba%e0%b7%9d%e0%b6%9c-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-2/",
       "Category": "sports",
       "Parent URL": "https://divaina.lk/category/sports//page/17/"
}