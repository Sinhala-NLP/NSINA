{
       "Source": "divaina",
       "Timestamp": "July 10, 2023",
       "Headline": "අපරාජිත ශ්‍රී ලංකාව කුසලානයත් සමග සුදුසුකම පෙන්වයි",
       "News Content": "එක් වතාවක් එක් දින ලෝක ක්‍රිකට් කුසලානය දිනූ සහ තවත් අවස්ථාවන් දෙකකදී එම අනුශූරතාවයට හිමිකම් කියූ ඉතිහාසයක් ඇති ශ්‍රී ලංකාව යළි එම තරගාවලියේ තරග වැදීම සඳහා තමන්ට ඇති උපරිම සුදුසුකම පෙන්වමින් සිම්බාබ්වේ හි පැවැති සුදුසුකම් ලබා ගැනීමේ තරගාවලියේ ශූරයන් බවට ඊයේ (09 වැනිදා) පත් වූයේය.\n\nඑම කුසලානය අපරාජිතව ජයග්‍රහණය කළ ශ්‍රී ලංකාව ඉන්දියාවේ දී පැවැත්වීමට නියමිත 2023 ලෝක කුසලාන තරගාවලිය සඳහා 2 ලෙසින් තරග වැදීමට නියමිතය. නෙදර්ලන්තය සමග ඊයේ පැවති අවසන් මහා තරගය ලකුණු 128 කින් පහසුවෙන් ජය ගනිමින් ශ්‍රී ලංකාව සුදුසුකම් ලබා ගැනීමේ ශූරතාවය දිනා ගැනීමට සමත් වූයේය.\n\nතරගයේ ප්‍රථමයෙන් පන්දුවට පහර දුන් ශ්‍රී ලංකා ඉනිම ලකුණු 233 කට සීමා වූ අතර එම ඉලක්කය හඹා ගිය ප්‍රතිවාදීන් ලකුණු 105 කට සීමා කරමින් ජයග්‍රහණය ගෙන දීමට ශ්‍රී ලංකා පන්දු යවන්නෝ සමත් වූහ.\n\nඑම තරගයෙන් පරාජය වුවද ජයග්‍රාහී ශ්‍රී ලංකා කණ්ඩායම සමග ලෝක කුසලාන තරගාවලිය සඳහා සුදුසුකම් ලැබීමට නෙදර්ලන්තයට හැකි විණි. කාසියේ වාසිය දිනූ නෙදර්ලන්තයේ ආරාධනයෙන් පළමුව පන්දුවට පහර දුන් ශ්‍රී ලංකා කණ්ඩායමේ සියලු දෙනා පන්දු වාර 47.5 ක් අවසානයේ ලකුණු 233කට දැවී ගිය අතර නෙදර්ලන්තය සුපිරි 6 වටය යටතේ පැවති තරගයේ දී ද ශ්‍රී ලංකා ඉනිම පන්දු වාර 47.4 කදී ලකුණු 213 කට අවසන් කිරීමට සමත් වී තිබුණි.\n\nඊයේ තරගයේ ශ්‍රී ලංකා ඉලක්කය හඹාගිය නෙදර්ලන්ත ඉනිමේ මුල් පන්දු වාර 10 අවසන් වන විට ඔවුන්ගේ පිතිකරුවන්ගෙන් හරි අඩක් නැවත ක්‍රීඩාගාරය දෙසට හරවා යැවීමට ඩිල්ශාන් මධුසංඛ සහ වනිඳු හසරංග දෙදෙනා ක්‍රියා කළහ.\n\nඒ වන විට නෙදර්ලන්තය රැස් කර ගෙන තිබුණේ කඩුලු 5ක් දැවී ලකුණු 41 ක් පමණක් වූ අතර ඉතිරි පන්දු වාර 40 තුළදී තවත් ලකුණු 193 ක් රැස් කර ගැනීම සඳහා ඔවුන්ට ඉතිරිව තිබුණේ ද කඩුලු 5 ක් පමණි.අනතුරුව ක්‍රියාත්මක වූ මහීෂ් තීක්ෂණ නෙදර්ලන්ත ඉනිම පන්දු වාර 25 කින් මෙපිට දී අවසන් කිරීමට ඩිල්ශාන් ට සහ වනිඳු ට දායකත්වය දුන්නේය.\n\nමහීෂ් තීක්ෂණ තරගයේ වැඩිම කඩුලු ලාභියා වූ අතර ඔහු ලකුණු 31 කට කඩුලු 4 ක් දවා ගත්තේය. ඩිල්ශාන් මධුසංඛ ලකුණු 18 කට කඩුලු 3 ක් ද, වනිඳු හසරංග ලකුණු 35 කට කඩුලු 2 ක් ද දවා ගත්තේය. මෙම තරගාවලිය තුළදී ශ්‍රී ලංකාව තරග 8 කට ක්‍රීඩා කර ඒ සෑම තරගයක්ම අපරාජිතව අවසන් කිරීමට සමත් වූ අතර එම තරග 8 අතරෙන් ශ්‍රී ලංකාවට එරෙහිව ලකුණු 200 කඩඉම ඉක්මවා ගියේ බටහිර ඉන්දීය කොදෙව්වන් පමණි.\n\nශ්‍රී ලංකා කණ්ඩායම මෙම තරගය සඳහා පසුගිය තරගයට ක්‍රීඩා කළ කණ්ඩායමට වඩා වෙනස්කම් දෙකක් සමගින් ක්‍රීඩා කළ අතර ආරම්භක පිතිකරු දිමුත් කරුණාරත්න ආබාධයක් හේතුවෙන් ක්‍රීඩා නොකළ අතර ඒ වෙනුවට ධනංජය ද සිල්වා කණ්ඩායමට කැඳවා තිබුණු අතර දුෂාන් හේමන්ත වෙනුවට වනිඳු හසරංග කැඳවා තිබුණි. ශ්‍රී ලංකාව වෙනුවෙන් මෙම තරගයේ දී අර්ධ ශතකයක් වාර්තා කිරීමට තම දෙවැනි තරගය සඳහා ක්‍රීඩා කළ සහන් ආරච්චිගේ සමත් වූයේය.\n\nඔහු ලකුණු 57 ක් ලබමින් ඉනිමේ වැඩිම ලකුණු ලාභියා වූ අතර ආරම්භක පිතිකරුවන් ලෙස පිටියට පිවිසි සධීර සමරවික්‍රම ලකුණු 19 කටත්, පැතුම් නිස්සංක ලකුණු 23 කටත් දැවී ගියේය. සහන්ට පසුව ශ්‍රී ලංකා ඉනිමේ වැඩිම ලකුණු ලාභියා වූයේ ලකුණු 43 ක් ලැබූ කුසල් මෙන්ඩිස් ය. චරිත් අසලංක ලකුණු 36 කට දුවද්දී දැවී ගියේය.\n\nශ්‍රී ලංකාව එක් අවස්ථාවකදී කඩුලු 3 ක් දැවී ලකුණු 180 ක් ලෙස ප්‍රබල ස්ථානයක පසු වූවද අවසන් කඩුලු 7 ලකුණු 53 ක් තුළ බිඳ වැටුණි. එම ලකුණු 53 න් ද 29 ක් වනිඳු හසරංග ගේ පිත්තෙන් වාර්තා විය.\n\nලකුණු සාරාංශය\n\nශ්‍රී ලංකාව 233/10 (47.5)\n\nසහන් ආරච්චිගේ 57, කුසල් මෙන්ඩිස් 43, චරිත් අසලංක 36, පැතුම් නිශ්ශංක 23, වනිඳු හසරංග 29, සධීර සමරවික්‍රම 19.\n\nපන්දු යැවීම\n\nලෝගන් වෑන් බීක් 40/2, රයාන් ක්ලෙයින් 42/2, වික්‍රමජිත් සිංග් 12/2, ශුල්ෆිකාර් 59/2\n\nනෙදර්ලන්තය 105/10 (23.3)\n\nමැක්ස් ඕ ඩවුඩ් 33, ලෝගන් වෑන් බීක් නොදැවී 20, වික්‍රමජිත් සිං 13\n\nපන්දු යැවීම\n\nඩිල්ශාන් මධුසංඛ 18/3, වනිඳු හසරංග 35/2, මහීෂ් තීක්ෂණ 31/4",
       "URL": "https://divaina.lk/%e0%b6%85%e0%b6%b4%e0%b6%bb%e0%b7%8f%e0%b6%a2%e0%b7%92%e0%b6%ad-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%9a%e0%b7%94%e0%b7%83%e0%b6%bd/",
       "Category": "sports",
       "Parent URL": "https://divaina.lk/category/sports//page/45/"
}