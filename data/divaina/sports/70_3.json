{
       "Source": "divaina",
       "Timestamp": "May 18, 2023",
       "Headline": "මධ්‍යම ආසියානු කාන්තා වොලිබෝල් තරගාවලියට ශ්‍රී ලංකාව අනිද්දා පිටත් වෙයි",
       "News Content": "ලබන 22 වැනිදා සිට 28 වැනිදා දක්වා නේපාලයේ කත්මණ්ඩු හි දී පැවැත්වෙන මධ්‍යම ආසියානු කාන්තා වොලිබෝල් තරගාවලියට සහභාගි වීම සඳහා ශ්‍රී ලංකා කාන්තා වොලිබෝල් කණ්ඩායම අනිද්දා (20 වැනිදා) දිවයිනෙන් පිටත්ව යාමට නියමිතය.\n\nශ්‍රී ලංකාව එම තරගාවලියේ දී ‘බී’ කාණ්ඩය යටතේ තරග වදින අතර එම කාණ්ඩය සඳහා උස්බෙකිස්තානය, මාලදිවයින සහ කසකස්තානය තරග වදී.\n\nසත්කාරක නේපාලය, ඉන්දියාව බංග්ලාදේශය සහ කිරිගිස්තානය ‘ඒ’ කාණ්ඩයෙන් තරග වැදීමට නියමිතය.\n\nතරගාවලිය ආරම්භ කරමින් ශ්‍රී ලංකාව සහ උස්බෙකිස්තානය අතර තරගය ලබන 22 වැනිදා පැවැත්වේ.\n\nආසියානු වොලිබෝල් සම්මේලනය සහ මධ්‍යම ආසියානු වොලිබෝල් සංගමය විසින් මෙම තරගාවලිය සංවිධානය කරනු ලබයි.\n\nශ්‍රී ලංකා කණ්ඩායමට ක්‍රීඩිකාවන් 14 ක් සහ නිලධාරීන් 4ක් අයත් වන අතර කණ්ඩායමේ නායකත්වය සඳහා තිලිනි වාසනා නම් කොට ඇත.\n\nසමාරම්භක තරගයෙන් අනතුරුව ශ්‍රී ලංකාව ‘බී’ කාණ්ඩය යටතේ 23 වැනිදා කසකස්තානය සමග ද 24 වැනිදා මාලදිවයින සමඟ ද මූලික වටයේදී තරග වදිනු ඇත. තරගාවලියේ දෙවැනි වටය ලබන 25 සිට 27 දක්වා දිනවල පැවැත්වෙන අතර අවසන් මහා තරගය මැයි 28 වැනිදා පැවැත්වීමට නියමිතය.\n\nකවිෂා ලක්ෂානි (උප නායිකාව), චන්දිමා අකරවිට – සහාය පුහුණුකරු, තුෂාර පෙරේරා මහතා – කළමනාකරු, කංචන ජයරත්න මහතා – සභාපති, ශ්‍රී ලංකා වොලිබෝල් සම්මේලනය ඒ. එස්. නාලක මහතා – ප්‍රධාන ලේකම්, ශ්‍රී ලංකා වොලිබෝල් සම්මේලනය චාර්ල්ස් තිලකරත්න – ප්‍රධාන පුහුණුකරු, ජගත් සේනාධීර – අභ්‍යාසක, තිළිනි වාසනා – නායිකාව පසුපස පේලිය වමේ සිට දිලුෂා සංජීවනි, ප්‍රීතිකා ප්‍රමෝදනි, ජේ. තිලක්ෂනා, අප්සරා සෙව්මාලි, ඉරේෂා උමයංගනි, පියුමි භාෂිනි, සංජීවනි කරුණාරත්න, අයේෂා මධුරිකා, අරුණ වසන්ති, කාංචනා චතුරානි, නදුනි හිමංසලා, සචිනි චාරුකාකුෂාන් සුබසිංහ",
       "URL": "https://divaina.lk/%e0%b6%b8%e0%b6%b0%e0%b7%8a%e0%b6%ba%e0%b6%b8-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b7%80%e0%b7%9c/",
       "Category": "sports",
       "Parent URL": "https://divaina.lk/category/sports//page/70/"
}