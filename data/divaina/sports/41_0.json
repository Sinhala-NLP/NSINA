{
       "Source": "divaina",
       "Timestamp": "July 18, 2023",
       "Headline": "ශ්‍රී ලංකාවට වැඩියෙන් තරගාවලි දෙන්න ලෝක බොක්සිං ලොක්කාගෙන් පොරොන්දුවක්",
       "News Content": "ශ්‍රී ලංකාවේ දේශගුණය ඕනෑම රටකට ගැළපෙන අයුරින් පවතින බවත්, ජාත්‍යන්තර ක්‍රීඩා තරගාවලි, ශූරතාවලි සංවිධානය කිරීමට ශ්‍රී ලංකාව උචිත බැවින් ඉදිරියේ දී ශ්‍රී ලංකාව තුළ ජාත්‍යන්තර බොක්සිං තරගාවලි වැඩි වශයෙන් පැවැත්වීමට කටයුතු යොදන බව ජාත්‍යන්තර බොක්සිං සම්මේලනයේ සභාපති උමර් ක්‍රෙම්ලව් මහතා ඊයේ (17 වැනිදා) පැවසීය.\n\nජාත්‍යන්තර බොක්සිං සම්මේලනයේ සභාපති උමර් ක්‍රෙම්ලව් මහතා සහ ක්‍රීඩා හා යෞවන කටයුතු අමාත්‍ය රොෂාන් රණසිංහ මහතා අතර ඊයේ ක්‍රීඩා හා යෞවන කටයුතු අමාත්‍යාංශයේ දී පැවැති හමුවේ දී ක්‍රෙම්ලව් මහතා මෙම අදහස් පළ කළේය.\n\nජාත්‍යන්තර බොක්සිං සම්මේලනය ජාති, ආගම්, දේශපාලන, ලිංග බේදයකින් තොරව මධ්‍යස්ථව සෑම දෙනා සමගම වැඩ කටයුතු කරන බවත්, දූෂණ හා වංචාවෙන් තොර ආයතන ව්‍යුහයක් පවත්වාගෙන යෑමට උපරිම කැපවෙන බවත් උමර් මහතා එහිදී පැවසීය.\n\nශ්‍රී ලංකාව තුළ ජාත්‍යන්තර මට්ටමේ බොක්සිං පුහුණු මධ්‍යස්ථානයක් ඉදි කිරීම පිළිබඳව එහිදී දීර්ඝව සාකච්ඡා වූ අතර, ඒ සඳහා කඩිනමින් ව්‍යාපෘති වාර්තාවක් සකස් කර වැඩ කටයුතු ආරම්භ කරන ලෙස අමාත්‍යවරයා ක්‍රීඩා අධ්‍යක්ෂ ජනරාල්වරයා වෙත වගකීම පවරන ලදි.\n\nජාත්‍යන්තර බොක්සිං සම්මේලනයේ ප්‍රමුඛතම වගකීම වනුයේ ක්‍රීඩාව දියුණු කිරීම සඳහා කටයුතු කිරීම බවත්, නිලධාරීන්ට වඩා ක්‍රීඩක ක්‍රීඩිකාවන්ට අවශ්‍ය පහසුකම් ලබා දීමට තමන් වඩා උනන්දුවෙන් කටයුතු කරන බවත්, මෙරට බොක්සිං ක්‍රීඩාව පවත්වාගෙන යන පාසල් 100 ක් හා අලුතින් හඳුනාගත් පාසල් 30 කට බොක්සිං ක්‍රීඩාව සඳහා අවශ්‍ය පහසුකම් ලබා දෙන බවත් මෙහි දී උමර් මහතා පැවසීය.\n\nමෙවර ජාත්‍යන්තර බොක්සිං සම්මේලනයෙන් ශ්‍රී ලංකාවේ ක්‍රීඩාව නැංවීම සඳහා ඩොලර් 50,000 ක මුදලක් වෙන් කරන බවත්, ඉදිරි වසරේ සිට එය ඩොලර් 100,000 දක්වා වැඩි කිරීමට කටයුතු කරන බවත් උමර් මහතා අමාත්‍යවරයා වෙත පැවසීය.\n\nමෙම අවස්ථාව සඳහා ලෝක හෙවිවේට් ශූර රෝයි ලෙවෙස්ටා ජෝන්ස්, ජාත්‍යන්තර බොක්සිං සම්මේලනයේ නියෝජිතයන් දෙදෙනෙක් සහ ශ්‍රී ලංකා බොක්සිං සම්මේලනයේ සභාපති ඩයන් ගෝමස් යන මහත්වරු ද සහභාගි වී සිටියහ.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b7%80%e0%b7%90%e0%b6%a9%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%ad%e0%b6%bb/",
       "Category": "sports",
       "Parent URL": "https://divaina.lk/category/sports//page/41/"
}