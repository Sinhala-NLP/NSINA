{
       "Source": "divaina",
       "Timestamp": "September 7, 2022",
       "Headline": "සාජා ක්‍රීඩාංගණය උණුසුම් කරමින් පාකිස්තානය සහ ඇෆ්ගනිස්තානය අද සටනට",
       "News Content": "මෙවර ආසියානු කුසලාන ක්‍රිකට් තරගාවලියේ සුපිරි හතර දෙනාගේ තරග වටය යටතේ ඇෆ්ගනිස්ථානය සහ පාකිස්තානය අතර පැවැත්වෙන තරගය අද (07 වෙනිදා) පස්වරු 7.30ට සාජා ක්‍රීඩාංගණයේදී ආරම්භ වීමට නියමිතය.\n\nඇෆ්ගනිස්තානය ‘බී’ කාණ්ඩය යටතේ ද යටතේ ද පකිස්තානය ‘ඒ’ කාණ්ඩය යටතේ ද සුපිරි හතර වටය සඳහා සුදුසුකම් ලැබූ අතර එම කණ්ඩායම් දෙකම අද සහභාගී වන්නේ සුපිරි වටය යටතේ තම දෙවැනි තරගයටය.\n\nසුපිරි හතර දෙනාගේ වටය යටතේ ශ්‍රී ලංකාව සහ ඇෆ්ගනිස්ථානය අතර පැවති තරගයෙන් ඇෆ්ගනිස්ථානය කඩුලු 4 කින් පරාජයට පත් වූ අතර පාකිස්ථානය ඉන්දියාවට එරෙහිව කඩුලු 5ක ජයග්‍රහණයක් ලැබී ය.\n\nඒ අනුව ඇෆ්ගනිස්ථානයට තරගාවලියේ ඉදිරියට රැඳී සිටීමට අවශ්‍ය නම් ඔවුන් මෙම තරගය ජයග්‍රහණය කිරීම ඉතා වැදගත් වන අතර අවසන් මහා තරගයට පිවිසීමට පකිස්ථානය බලාපොරොත්තු වේ නම් මෙම තරගයේ ජයග්‍රහණය ඔවුන්ට ද බෙහෙවින් වැදගත් වේ.\n\nමූලික වටය යටතේ ඇෆ්ගනිස්ථානය ශ්‍රී ලංකාවට සහ බංග්ලාදේශයට එරෙහිව තරග ජයග්‍රහණය කළ අතර මූලික වටයේ දී ඉන්දියාවට පරාජය වූ පකිස්තානය සුපිරි වටය යටතේ දී තම ප්‍රබල ප්‍රතිවාදියා වූ ඉන්දියාව කඩුළු පහකින් පරාජය කළේය.\n\nඑසේ සුපිරි වටය සඳහා පකිස්තානය මනා ප්‍රවේශයක් ලබා ගත් එම තරගයේ වීරයා වූ මොහොමඩ් නවාස් පිත්තෙන් වේගවත් ලකුණු 42ක්, පන්දු යැවීමෙන් එක් කඩුල්ලක් සහ පන්දු රැකීමෙන් කඩුලු තුනක් ද ලබාගෙන ඉන්දියාව පරාජය කිරීමට ප්‍රබල සාධකයක් විය.\n\nඑමෙන්ම කඩුලු රකින ආරම්භක පිතිකරු මොහොමඩ් රිස්වාන්ගේ ඉනිම බෙහෙවින් අගය කළ යුතු මට්ටමේ පැවතුණු අතර රිස්වාන් එහිදී ලකුණු 70 සීමාවට අවතීර්ණව සිටියදී දැවී ගියේය.\n\nපකිස්තාන වේගපන්දු බල ඇණිය මෙම තරගයේ දී සිය වගකීම් මැනවින් ඉටු කළහොත් ඇෆ්ගනිස්ථානයට එරෙහිව තවත් තරග ජයග්‍රහණයකට යෑමට පකිස්ථානයට හැකිවනු ඇත.\n\nශ්‍රී ලංකාවට එරෙහි තරගය ඇෆ්ගනිස්ථානය පරාජයට පත්වීම කෙරෙහි දුර්වල පන්දු රැකීම් කිහිපයක් අනියමින් හේතු වූ අතර එම දුර්වලතා හඳුනාගෙන ඒවා නිවැරදි කරගෙන අද තරගයට පිවිසීමට සූදානම් බව ඇෆ්ගනිස්ථාන නායකයා පසුගියදා මාධ්‍යයට සඳහන් කර සිටියේය.\n\nඇෆ්ගනිස්ථානය සතුව සිටින මොහොමඩ් නබී, රෂිඩ් ඛාන් සහ මුජිබර් රහුමාන් යන විශිෂ්ට දඟ පන්දු යවන්නන් හමුවේ පාකිස්තාන පිතිකරුවන් පන්දුවට පහර දෙන්නේ කෙසේද යන්න මත අද තරගයේ ජය පරාජය තීරණය වීමට නියමිත බව විචාරකයෝ සඳහන් කරති.\n\nශ්‍රී ලංකාවට එරෙහිව තරගයේ දී වේගවත් පිතිහරඹයක නිරත වූ ඇෆ්ගනිස්ථාන ආරම්භක පිතිකරු රහමනුල්ලා ගුර්බාස්ගේ කඩුල්ල ඉක්මනින් දවාගැනීම පකිස්ථාන පන්දුයවන්නන් ගේ හිතසුව පිණිස හේතු වනු ඇත. එම තරගයේදී පන්දු 45කදී වේගවත් ලකුණු 85 ක් ලබා ගත් අතර ඊට 6 පහර හයක් සහ හතරේ පහර 6 අයත් එක් විය.\n\nඅද තරගය පැවැත්වෙන්නේ ද එම තරගය පැවති සාජා ක්‍රීඩාංගණයේදී වන බැවින් රහමනුල්ලා ගේ කඩුල්ල ඉක්මනින් දවා ගැනීමට පකිස්තානයට නව උපක්‍රම සොයා ගැනීමට සිදු වේ.\n\nපකිස්ථානය සහ ඇෆ්ගනිස්ථානය අතර මේ වනවිට පවත්වා ඇත්තේ පන්දුවාර විස්සයි විස්ස තරග දෙකක් පමණක් වන අතර එම තරග දෙකේම ජයග්‍රහණය පාකිස්ථානයට හිමි වී ඇත.\n\nඑම තරග දෙකම පකිස්තානයේ දී පැවැති අතර ඒ අනුව දෙරට පන්දු වාර 20-20 තරගයක් සඳහා මධ්‍යස්ථ රටකදී හමු වන පළමු අවස්ථාව මෙය වේ.\n\nඅද තරගයේ දී ඇෆ්ගනිස්ථාන කණ්ඩායම නායක මොහොමඩ් නබී විසින්ද පාකිස්ථාන කණ්ඩායම බාබර් අසාම් විසින් ද මෙහෙයවනු ලබති.\n\nපකිස්තාන කණ්ඩායමේ නායක බාබර් අසාම් මේ දක්වා තරගාවලිය තුළ ලකුණු අතරට පැමිණීමට අසමත් වීම පකිස්ථානයට හිසරදයක්ව පවතින අතර ඔහු අද තරගයේ ලකුණු අතරට පැමිණිය හොත් පකිස්ථානයට මෙම තරගාවලිය ඉදිරියේ සඳහා එය බෙහෙවින් වාසිදායක තත්ත්වයක් වනු ඇත.\n\nකුෂාන් සුබසිංහ ඩුබායි සිට",
       "URL": "https://divaina.lk/%e0%b7%83%e0%b7%8f%e0%b6%a2%e0%b7%8f-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b6%82%e0%b6%9c%e0%b6%ab%e0%b6%ba-%e0%b6%8b%e0%b6%ab%e0%b7%94%e0%b7%83%e0%b7%94%e0%b6%b8%e0%b7%8a/",
       "Category": "sports",
       "Parent URL": "https://divaina.lk/category/sports//page/175/"
}