{
       "Source": "divaina",
       "Timestamp": "April 18, 2023",
       "Headline": "ගාලු කොටුපවුරේ සිට අයර්ලන්තයට මහමෙර සිහි වේ",
       "News Content": "සත්කාරක ශ්‍රී ලංකා ක්‍රීඩකයන් විසින් කඩුලු 6ක් දැවී ලකුණු 591 ක් ලෙස සිය පළමු ඉනිම අත්හිටුවමින් කළ ආරාධනාව මත පන්දුවට පහර දෙන අයර්ලන්ත ක්‍රීඩකයන්ට ගාලු කොටුපවුර සමීපයේ දී මේ වන විට මහමෙර පිළිබඳ සිහිගැන්වෙමින් ඇත.\n\nදෙරට අතර පළමු ටෙස්ට් තරගයේ දෙවැනි දිනය වූ ඊයේ (17වැනිදා) දිනය නිමා වන විට අයර්ලන්ත ක්‍රීඩකයන් කඩුලු 7 ක් දැවී ලකුණු 117 ක් රැස්කරගෙන සිටියේ ශ්‍රී ලංකා ඉනිමට වඩා තවත් ලකුණු 474 ක් මෙපිටින් සිටිමිනි.\n\nඒ සඳහා ඔවුන්ට තවත් ඉතිරිව තිබුණේ තවත් කඩුලු 3 ක් පමණි.\n\nඑහෙත් ප්‍රභාත් ජයසූරියගේ පන්දු යැවීම ඔවුන් ඉදිරියේ ඇති ප්‍රධානම අභියෝගය යි.\n\nඊයේ දිනයේ දී පන්දුවාර 19 ක් පමණක් ක්‍රියාත්මක කරමින් අයර්ලන්ත පිතිකරුවන්ගේ කොඳු නාරටිය බිඳ දැමූ ජයසූරිය එහිදී ලකුණු 42කට කඩුලු 5ක් දවා ගත්තේය.\n\nඒ අතර ජයසූරිය අයර්ලන්ත ඉනිමේ වැඩිම ලකුණු ලාභියා වූ ආරම්භක පිතිකරු ජෙම්ස් මැකලම්ගේ ඉනිමද ලකුණු 35 කට සීමා කර තිබුණි.\n\nජයසූරියට නිවැරදි මඟ පෙන්වූ ආරම්භක වේග පන්දු යවන ක්‍රීඩක විශ්ව ප්‍රනාන්දු අයර්ලන්ත ඉනිමේ පළමු කඩුලු දෙක ලකුණු 04 ක් තුළ බිඳ දමා දුන්නේය.\n\nඑතැන් පටන් පිටියේ එකතු වූ අයර්ලන්ත පිතිකරුවන් දෙදෙනා ඔවුන්ගේ ඉනිම ලකුණු 74ක් දක්වා ඉහළට ගෙන ආවද ඉන් පසුව ඔවුන්ට ජයසූරියගෙන් ගැලවීමක් නොවිණි.\n\nපිතිකරුවන් ගේ පාරාදීසයක් බඳු ගාල්ල ක්‍රිකට් ක්‍රීඩාංගණයේ දෙවැනි දිනය ද ශතක දෙකකින් අලංකාර කිරීමට දිනේෂ් චන්දිමාල් සහ වසර හතරහමාරකට පසු ටෙස්ට් පිටියට බට සදීර සමරවික්‍රම සමත් වූහ.\n\nඔවුන් දෙදෙනා ශතක වාර්තා කළ සැණින් තම පළමු ඉනිම අත්හිටුවීමට ශ්‍රී ලංකා නායකයා සංඥාව ලබාදෙන විට මේ දකුණත් පිතිකරුවන් දෙදෙනා එක්ව හත් වැනි කඩුල්ල වෙනුවෙන් ගොඩනගන ලද නොබිඳුණු සම්බන්ධතාවය ලකුණු 183 ක් වූයේය.\n\n2017 වසරෙන් පසුව ටෙස්ට් ක්‍රිකට් තරඟයක් සඳහා ආරාධනා ලද සදීර රැස් කරන ලද එම ශතකය 2016 වසරෙන් පසුව ශ්‍රී ලංකා කඩුලු රකින ක්‍රීඩකයෙකු ටෙස්ට් පිටියේදී වාර්තා කළ පළමු ශතකය බවට ද පත් වූයේය.\n\nසදීරට පෙර කඩුලු රකින ක්‍රීඩකයෙකු ලෙස ශ්‍රී ලංකාවෙන් වාර්තා වූ අවසන් ශතකය වාර්තා කර තිබුණේ සිම්බාබ්වේ කණ්ඩායමට එරෙහිව හරාරේ හිදී කුසල් ජනිත් පෙරේරා විසිනි.\n\nපන්දු 62 කදී තම කුළුඳුල් අර්ධ ශතකය වාර්තා කළ සදීර තවත් පන්දු 50කදී ලකුණු 50 ක් වාර්තා කරමින් තම ටෙස්ට් දිවියේ ප්‍රති ආරම්භය අමරණීය එකක් කර ගැනීමට සමත් වූයේය.\n\nසදීරගේ එම ශතකය සඳහා හතරේ පහර 11ක් අන්තර්ගත වුණු අතර සිය සුපුරුදු තැන්පත් පිතිහරඹ රටාවේ නිරත වුණු දිනේෂ් චන්දිමාල් තමන් මුහුණ දුන් 152 වෙනි පන්දුවේදී ශතකයේ කඩඉමට අවතීර්ණ විය.\n\nඑම ශතකය දිනේෂ් චන්දිමාල් ටෙස්ට් ක්‍රිකට් පිටියේ වාර්තා කළ 14 වැනි ටෙස්ට් ශතකය වූ අතර ගාලු ක්‍රීඩාංගණයේ දී ඔහු වාර්තා කළ 05 වැනි ටෙස් ශතකය විය.\n\nපළමු දිනය අවසාන වන විට නොදැවී ලකුණු 18 ක් ලබාගෙන සිටි චන්දිමාල් ඊයේ දිනයේ ද කිසිදු අපහසුවකින් තොරව අයර්ලන්ත පන්දු යවන්නන් හමුවේ පිත්ත හසුරුවමින් ශ්‍රී ලංකා ඉනිම ලකුණු 600 සීමාවට ගෙන ඒමට ප්‍රබල දායකත්වයක් සැපයුවේ ය.\n\nපෙරේදා දිනය නිමා වන විට කඩුලු 4ක් දැවී ලකුණු 386ක්\n\nරැස්කරගෙන සිටි ශ්‍රී ලංකා කණ්ඩායමේ හයවැනි කඩුල්ල ලෙස ධනංජය ද සිල්වා ද ලකුණු 12 කට දැවී ගියේ මුළු ලකුණු සංඛ්‍යාව 408 ක් ව තිබියදීය.\n\nලකුණු සාරාංශය\n\nශ්‍රී ලංකාව පළමු ඉනිම 591/6\n\nදිමුත් කරුණාරත්න 179, කුසල් මෙන්ඩිස් 140, දිනේෂ් චන්දිමාල් නොදැවී 102, සදීර සමරවික්‍රම නොදැවී 104\n\nපන්දු යැවීම\n\nකරට්ස් කැම්පර් 84/2, මාර්ක් අඩයර් 95/1, ඇන්ඩි්‍ර මැක්බි්‍රන් 162/1, බෙන් වයිට් 119/1, ජොර්ජ් ඩොකරල් 112/1\n\nඅයර්ලන්තය 117/7\n\nජෙම්ස් මැකලම් 35, හැරී ටෙක්ටර් 34, ලෝරන් ටකර් නොදැවී 21\n\nපන්දු යැවීම\n\nප්‍රභාත් ජයසුරිය 42/5, විශ්ව ප්‍රනාන්දු 22/2",
       "URL": "https://divaina.lk/%e0%b6%9c%e0%b7%8f%e0%b6%bd%e0%b7%94-%e0%b6%9a%e0%b7%9c%e0%b6%a7%e0%b7%94%e0%b6%b4%e0%b7%80%e0%b7%94%e0%b6%bb%e0%b7%9a-%e0%b7%83%e0%b7%92%e0%b6%a7-%e0%b6%85%e0%b6%ba%e0%b6%bb%e0%b7%8a%e0%b6%bd/",
       "Category": "sports",
       "Parent URL": "https://divaina.lk/category/sports//page/83/"
}