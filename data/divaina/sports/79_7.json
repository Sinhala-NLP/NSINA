{
       "Source": "divaina",
       "Timestamp": "April 27, 2023",
       "Headline": "අයර්ලන්තයට ශ්‍රී ලංකාවෙන් සාර්ථක පිළිතුරක් – දිමුත් – නිශාන් ගාල්ලේ වාර්තාවක් බිඳිති",
       "News Content": "\n\nටෙස්ට් ක්‍රිකට් තරගයක ගාල්ල අන්තර්ජාතික ක්‍රිකට් ක්‍රීඩාංගණයේ දී පළමු කඩුල්ල සඳහා වාර්තා කළ ඉහළම ලකුණු සම්බන්ධතාවය වාර්තා කරමින් නායක දිමුත් කරුණාරත්න සහ නිශාන් මධුශ්ක දෙදෙනා ලබාගත් සාර්ථක ආරම්භය මත අයර්ලන්තයට එරෙහිව සවිමත් පිළිතුරක් ලබාදීමට ශ්‍රී ලංකා කණ්ඩායම ඊයේ (26 වැනිදා ) සමත් වූයේය.\n\nඊයේ දිනයේදී තේ පානයට පෙර ඇති වූ මන්දාලෝක තත්ත්වය පසුව වර්ෂාවක් බවට පරිවර්තනය වීම හේතුවෙන් තරගය අතරමග නතර කර අද දින තෙක් කල් දමන විට සත්කාරක ශ්‍රී ලංකා කණ්ඩායම එක් කඩුල්ලක් පමණක් දැවී ලකුණු 357 ක් ලබා සිටියේය.\n\nඉන් දැක්වුණේ අයර්ලන්ත වාර්තාගත ඉනිම වූ ලකුණු 492 ට වඩා තවත් ලකුණු 135 ක් ශ්‍රී ලංකාව පිටුපසින් සිටින බව වුවත් ඒ සඳහා තවත් කඩුලු 9 කින් ශ්‍රී ලංකාව සන්නද්ධව සිටී.\n\nදිමුත් සහ නිශාන් දෙදෙනා පළමු කඩුල්ල සඳහා පැවැත්වූ ලකුණු 228 ක සම්බන්ධතාවය මත වසර 23 කට පසුව ඊයේ මැකී ගියේ සනත් ජයසූරිය සහ මාවන් අතපත්තු දෙදෙනා 2000 වසරේදී දකුණු අප්‍රිකා කණ්ඩායමට එරෙහිව පළමු කඩුල්ල සඳහා තබා තිබූ ලකුණු 193 වාර්තාවයි.\n\nපන්දු 116 කදී සිය වේගවත්ම ටෙස්ට් ශතකය වාර්තා කළ ශ්‍රී ලංකා නායකයා ඊයේ ගාල්ල පිටියේදී වාර්තා කළේ සිය 16 වන ටෙස්ට් ශතකය සහ ගාල්ල පිටියේදී සිය 06 වන ටෙස්ට් ශතකයයි.\n\nතරගයේ තෙවැනි දින වූ ඊයේ දිවා විවේකයට පෙර යවන ලද අවසන් පන්දුවාරයේ 4 වන පන්දුවේදී කර්ටිස් කැම්පර් හමුවේ එල්ල කළ පහර උඩපන්දුවක් ලෙස පරිවර්තනය වීමෙන් දිමුත්ගේ නායකත්වයේ ඉනිම 228 වැනි මිනිත්තුවේ දී නිමා වූයේ ය.\n\nතම තෙවැනි ටෙස්ට් තරගයට ක්‍රීඩා කරන නිශාන් මධුශ්ක හැරී ටෙක්ටර්ගේ පන්දුවක් හමුවේ අලංකාර හයේ පහරක් එල්ල කරමින් මංගල ශතකය සම්පූර්ණ කර ගත්තේය.\n\nදිනය නිමාවන විටත් නොදැවී පන්දුවට පහර දෙමින් සිටි නිශාන් ඒ වන විට නොදැවී ලකුණු 149 ක් ලබා සිටි අතර පන්දු 234 ක් පුරා ඇදී ගිය ඔහුගේ නොදැවුණු ඉනිමට හතරේ පහර 18 ක් සහ එක් හයේ පහරක් ඇතුළත් විය.\n\nඑංගලන්ත ලයන්ස් කණ්ඩායමට එරෙහිව ද්විත්ව ශතකයක් සහ ශතකයක් වාර්තා කරමින් ජාතික කණ්ඩායම් සඳහා දොරටු විවර කරගත් මේ ආරම්භක පිතිකරුවා අද දිනයේ දී තවත් ලකුණු 51 ක් ලබා ගතහොත් ඔහුගේ මංගල ශතකය ද්විත්ව ශතකයක් බවට පත් වනු ඇත.\n\nදිවා විවේකයෙන් පසුව පිටියට පිවිසි කුසල් මෙන්ඩිස් ඊයේ ක්‍රියාත්මක කළ පිතිහරඹය ගාල්ල පිටිය අලංකාර කරන්නට සමත් වී තිබුණි.\n\nමැතිව් හම්ප්‍රේස් ගේ පන්දු හමුවේ පිට පිට ලබා ගත් හයේ පහර තුනත් සමග ඔහු ඊයේ එල්ල කරන ලද හයේ පහර සංඛ්‍යාව පහකි. හතරේ පහර 7 කි.\n\nතරගය නතර කරන විට කුසල් නොදැවී ලකුණු 83 ක් ලබා සිටි අතර ඒ සඳහා ඔහුට වැයවී තිබුණේ පන්දු 96 කි. නිශාන් සහ කුසල් අතර දෙවැනි කඩුල්ල වෙනුවෙන් ඒ වනවිට වාර්තා වී තිබූ නොදැවුණු සම්බන්ධතාවය ලකුණු 129 කි.\n\nවර්ෂාව හේතුවෙන් ඊයේ දිනයේ දී අහිමි වූ කාලය වෙනුවෙන් අද සහ හෙට දිනයේදී තරගය පෙ.ව.9.45 ට ආරම්භ කිරීමටත් ප.ව.5.15 දක්වා පවත්වා ගෙන යෑමටත් පන්දු වාර 98 ක් අවම වශයෙන් ක්‍රියාත්මක කිරීමටත් තීරණය කර තිබේ. අද (27 වැනිදා) තරගයේ සිව්වැනි දිනයයි.\n\nලකුණු සාරාංශය\n\nඅයර්ලන්තය පළමු ඉනිම 492\n\nශ්‍රී ලංකාව 357/1\n\nනිශාන් මධුශ්ක නොදැවී 149\n\nදිමුත් කරුණාරත්න 116\n\nකුසල් මෙන්ඩිස් නොදැවී 83\n\nපන්දු යැවීම\n\nකර්ට්ස් කැම්පර් 47/1",
       "URL": "https://divaina.lk/%e0%b6%85%e0%b6%ba%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b6%a7-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%99%e0%b6%b1/",
       "Category": "sports",
       "Parent URL": "https://divaina.lk/category/sports//page/79/"
}