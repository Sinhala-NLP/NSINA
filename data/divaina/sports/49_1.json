{
       "Source": "divaina",
       "Timestamp": "July 3, 2023",
       "Headline": "මවගේ දේහය මල්ශාලාවේ තිබියදී විදුහල දිනවූ ඉසිපතනයේ හෂේන් පුතු",
       "News Content": "මාතෘ ප්‍රේමය වෙනුවෙන් ඉනු උණු කඳුළු කැට ලොන්ඩන් පෙදෙස රග්බි ක්‍රීඩාංගණයේ තණ අගිසි සිප ගත්තේ ඒ පිටුපස ඇති සැබෑ කතාව නොදැනය. ජය ගත් කණ්ඩායමකින් තුටු කඳුළු මිස දුක් කඳුළු විඳ නුහුරු ඒ ක්‍රීඩා බිම පසුගිය සිකුරාදා ඒ දුක් කඳුළු ද සම සිතින් විඳ ගත්තේ හේෂාන් ගේ ධෛර්යවන්ත බව ඒ බිමටද දැනී තිබුණු නිසාය. ඉසිපතන විදුහල සහ මරදාන ශාන්ත ජෝසප් විදුහල අතර වයස අවුරුදු 19 න් පහළ එම රග්බි තරගයෙන් ඉසිපතනය ජය ගත්තද එහි සැබෑ ජයග්‍රාහකයා මාතෘ ප්‍රේමය යි.\n\nඉසිපතන විද්‍යාලයේ වින්ග් ක්‍රීඩක හෂේන් රන්දිමාල් එදා රග්බි පිටියේ පෙන්වූ දක්ෂතා නොව ඔහු එදා මෙරට සමස්ත පාසල් දරු දැරියන් නියෝජනය කරමින් උදාර මාතෘ ප්‍රේමය සහ චිත්ත ධෛර්යයේ කැඩපත විය.\n\nපිළිකා රෝගයෙන් පෙළමින් සිටි තම මවගේ එකම අධිෂ්ඨානය වූ පුතා හොඳ රග්බි ක්‍රීඩකයෙකු වීමේ සිහිනය ඉටු කළ ඒ පුතු එමතු නොව ශ්‍රේෂ්ඨ පුතෙකුගේ ලක්ෂණද අද ලෝකයට පෙන්නුම් කර තිබේ. පිළිකාවට එරෙහිව සටන් කර අවසානයේ සිය ජීවිත ගමනට සමු දුන් ආදරණීය මෑණියන්ගේ නිසල දේහය මල්ශාලාවේ තිබියදී මවගේ සිහිනය වෙනුවෙන් රග්බි පිටියට පියවර තබන්නට තරම් ඔහුගේ සිත දැඩි විය.\n\n“හෂේන් අපි අද මැච් එකට යනවා. ඔයා එන්න එපා” සහෝදර ක්‍රීඩකයන් එහෙම කිව්වත් දෑත දෙපාවලට වඩා සිත සවිමත් ව සිටි හෂේන්” නෑ මම එනවා. මම අද අනිවාර්යෙන්ම අම්මා වෙනුවෙන් එනවා.” හෂේන් යාළුවන්ට කීවේ එසේය.\n\nඅම්මාගේ නිසල දේහයට වැඳ අවසර ගත් හෂේන් ක්‍රීඩා පිටියට පිවිස තම කණ්ඩායම වෙනුවෙන් පළමු උත්සාහක ලකුණද ලබා ගත්තේය.\n\nහෂේන් ලබාදුන් ඒ ජයග්‍රාහී ආරම්භය නතර වූයේ ඉසිපතනය තවත් තරගයක් දිනලාය. එතෙක් වේලා හදේ සිරකරන් සිටි වේදනාව කඳුළු බවට පත් වෙමින්\n\nහෂේන් ගේ ඇස්වලින් කඳුළු කඩා වැටෙද්දී සහෝදර ක්‍රීඩකයෝ හෂේන් අස්වැසූහ. ඒ මිය ගිහින් තියෙන්නේ ඔයාගේ අම්මා විතරක් නෙවෙයි. අපේත් අම්මා කියමින් පාසල් දෙකේම සොහොයුරෝ ඔහු වටා එක් වූහ. කණ්ඩායම් දෙකේම ක්‍රීඩකයෝ හශේන් සමග ඔහුගේ මවට අවසන් ගෞරව දැක්වීමට එක් වූහ.\n\nඉසිපතන රග්බි කණ්ඩායමේ නායක නවීන් කණිෂ්කගෙන් අපි එම තරගයට හෂේන්ගේ පැමිණීම සහ ඔහු ක්‍රීඩා කළ ආකාරය පිළිබඳව විමසුවෙමු.\n\n“අපි හෂේන්ගේ මෙම ධෛර්යවන්ත ක්‍රියාව මහත් සේ අගය කළා. ඔහු පුදුම ධෛර්යවන්ත ක්‍රීඩකයෙක්. අම්මට හරිම ආදරෙයි. අපි කිව්වා අද එන්න එපා කියලා. ඒත් ඔහු කිව්වේ අම්මා වෙනුවෙන් මං අද කොහොම හරි සෙල්ලම් කරනවා කියලා. ඔහු ආවා. වෙනදටත් වඩා ලොකු අධිෂ්ඨානයක් අපි ඔහුගෙන් දැක්කා. ඒත් හිත ඇතුළේ ලොකු දුකක් ඔහු හිර කරගෙන හිටියා”\n\nහෂේන් තම මෑණියන්ට කළ හැකි ලොකුම උපහාරය අද කර ඇත. මවගෙන් බිව් කිරිවල ණය ගෙවන්නට ඒ උපහාරය මදි වුවද අමිල ගුණ නුවණ යුතු පුතෙකු ලෙස හෂේන් ඒ ණයෙන් බිඳක් හෝ ගෙවන්නට සමත් වී තිබේ.\n\nසටහන – කුෂාන්",
       "URL": "https://divaina.lk/%e0%b6%b8%e0%b7%80%e0%b6%9c%e0%b7%9a-%e0%b6%af%e0%b7%9a%e0%b7%84%e0%b6%ba-%e0%b6%b8%e0%b6%bd%e0%b7%8a%e0%b7%81%e0%b7%8f%e0%b6%bd%e0%b7%8f%e0%b7%80%e0%b7%9a-%e0%b6%ad%e0%b7%92%e0%b6%b6%e0%b7%92/",
       "Category": "sports",
       "Parent URL": "https://divaina.lk/category/sports//page/49/"
}