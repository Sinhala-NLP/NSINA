{
       "Source": "divaina",
       "Timestamp": "January 23, 2023",
       "Headline": "ශ්‍රී ලංකාවට ජාත්‍යන්තර පාපන්දු තහනමක්",
       "News Content": "ජාත්‍යන්තර පාපන්දු සම්මේලනය මගින් වහාම ක්‍රියාත්මක වන පරිදි ශ්‍රී ලංකා පාපන්දු ක්‍රියාකාරීත්වය තහනම් කර ඇත.\n\nජාත්‍යන්තර පාපන්දු සම්මේලනය විසින් ශ්‍රී ලංකා පාපන්දු කටයුතු තහනම් කර ඇති බව ශ්‍රී ලංකා පාපන්දු සම්මේලනයේ හිටපු මහ ලේකම් උපාලි හේවගේ මහතා වෙත පෙරේදා (21 වෙනිදා) දැනුම් දී තිබේ.\n\nමෙම තහනමට අනුව, ශ්‍රී ලංකාව නියෝජනය කරන ක්‍රීඩකයකුට හෝ නිලධාරියකුට හෝ පුහුණුකරුවකුට හෝ ජාතික කණ්ඩායමට හෝ ජාත්‍යන්තර තරග හෝ වෙනත් කිසිවකට සහභාගි වීමට නොහැකි වේ.\n\nපසුගිය 14 වෙනිදා ක්‍රීඩා අමාත්‍යාංශය විසින් පැවැත්වූ නිලවරණයේදී තෙවැනි පාර්ශ්වයක මැදිහත්වීම ඊට මූලික හේතු වූ බව ජාත්‍යන්තර පාපන්දු සම්මේලනය දැනුම් දී ඇත.\n\nඅදාළ නිලවරණයට පෙරදා හිටපු පාපන්දු සම්මේලන සභාපති ජස්වර් උමර් මහතාගේ සභාපති අපේක්ෂකත්වය ද ඉවත් කිරීමට කටයුතු කර තිබුණි.\n\nපසුගිය නිලවරණයේදී ක්‍රීඩා අමාත්‍යවරයාගේ මැදිහත්වීම හා ක්‍රීඩා අමාත්‍යාංශය විසින් පොරොන්දු වූ පරිදි පාපන්දු සම්මේලන ව්‍යවස්ථාව සංශෝධනය නොකිරීම හා පොරොන්දු මාර්ග සිතියමට එකඟව ක්‍රියා නොකිරීම ද තහනමට හේතු වූ අනෙක් කාරණා වේ.\n\nමෙම තහනම පිළිබඳව ජාත්‍යන්තර පාපන්දු සම්මේලනය මඟින් එහි අනෙකුත් සාමාජික රටවල් 211 ට ද දැනුම් දී ඇත.\n\nපසුගිය වසරේ දී ඉන්දියාවට ද මෙවැනි ජාත්‍යන්තර තහනමක් පැනවීමට කටයුතු කර තිබුණි.\n\nකුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb/",
       "Category": "sports",
       "Parent URL": "https://divaina.lk/category/sports//page/116/"
}