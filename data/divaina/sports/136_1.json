{
       "Source": "divaina",
       "Timestamp": "December 5, 2022",
       "Headline": "සිනා සිසී මෙසී අවසන් 8ට ඇත පිවිසී",
       "News Content": "2014 වසරේ පැවැති ලෝක කුසලාන තරගාවලියේ දී අනුශූරතාව දිනා ගැනීමෙන් පසුව පාපන්දු ලෝක කුසලාන තරගාවලියක පළමුවරට අර්ධ අවසන් පූර්ව වටයට හිමිකම් කීමට ලියොනල් මෙසී ගේ නායකත්වයෙන් යුත් ආර්ජන්ටිනා කණ්ඩායම පෙරේදා (03 වැනිදා) රාත්‍රියේදී සමත්විය.\n\nඔස්ටේ්‍රලියාව සමග පැවැති අවසන් කණ්ඩායම් 16 තරගයෙන් ගෝල 2-1ක ජයග්‍රහණයක් ලැබූ ආර්ජන්ටිනා කණ්ඩායම මෙම දස්කම දැක්වීය.\n\nආර්ජන්ටිනාව වෙනුවෙන් එම තරගයේ දී නායක ලියොනල් මෙසී පළමු ගෝලය වාර්තා කළ අතර එය ඔහුගේ පාපන්දු දිවියේ 789 වෙනි ගෝලය විය.\n\nඑම ගෝලය පාපන්දු ලෝක කුසලාන තරගාවලියක ලියොනල් මෙසී වාර්තා කළ නමවැනි ගෝලය වූ අතර ඒ අනුව සුපිරි ආර්ජන්ටිනා ක්‍රීඩක ඩියාගෝ මැරඩෝනා ආර්ජන්ටිනාව වෙනුවෙන් ලෝක කුසලාන තරගවලදී රැස් කරන ලද ගෝල් 8 වාර්තාව ඉක්මවා යෑමට ද මෙසී සමත් වූයේය.\n\nපාපන්දු ලෝක කුසලාන තරගවලදී ආර්ජන්ටිනාව වෙනුවෙන් වැඩිම ගෝල් රැස් කළ ක්‍රීඩකයා වන ගේබි්‍රයල් බැට්ස්ටුටාට පමණක් මෙසී මේ වන විට දෙවෙනි වී සිටී. ඔහු ගෝල් දහයක් රැස්කර ඇත.\n\nඔස්ටේ්‍රලියාවට එරෙහිව මෙසී වාර්තා කරන ලද එම ගෝලය මෙවර තරගාවලියේ තරග හතරක් තුළදී ඔහු වාර්තා කරන ලද තෙවෙනි ගෝලය වේ.\n\nආර්ජන්ටිනාව වෙනුවෙන් එම තර්ගයේදී දෙවන ගෝලය ජූලියන් අල්වාරෙස් වාර්තා කළ අතර ඔස්ටේ්‍රලියාව වෙනුවෙන් වාර්තා වූ එකම ගෝලය ද ආර්ජන්ටිනා ක්‍රීඩකයකු අතින් වාර්තා වීම විශේෂ සිද්ධියක් විය.\n\nආර්ජන්ටිනා ක්‍රීඩක එන්සෝ ෆර්නැන්ඩස් අතින් වැරදීමකින් තම පිලේම දැල තුළට පන්දුව යොමු වීමෙන් ඔස්ටේ්‍රලියාවට එම ගෝලය හිමිවිය.\n\nඅහමඩ් බින් අලී ක්‍රීඩාංගණයේදී මෙම තරගය පැවැත්විණි.",
       "URL": "https://divaina.lk/%e0%b7%83%e0%b7%92%e0%b6%b1%e0%b7%8f-%e0%b7%83%e0%b7%92%e0%b7%83%e0%b7%93-%e0%b6%b8%e0%b7%99%e0%b7%83%e0%b7%93-%e0%b6%85%e0%b7%80%e0%b7%83%e0%b6%b1%e0%b7%8a-8%e0%b6%a7-%e0%b6%87%e0%b6%ad-%e0%b6%b4/",
       "Category": "sports",
       "Parent URL": "https://divaina.lk/category/sports//page/136/"
}