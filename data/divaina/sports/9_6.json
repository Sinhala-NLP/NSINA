{
       "Source": "divaina",
       "Timestamp": "September 20, 2023",
       "Headline": "සභාපති අභියෝග කුසලාන නුගේගොඩ ශාන්ත ජෝන් ට – ප්‍රිමියර් අභියෝග කුසලාන කොළඹ තර්ස්ටන් ට",
       "News Content": "කොළඹ හැව්ලොක්ස් ක්‍රීඩාංගනයේදී පැවති “සභාපති අභියෝග කුසලාන” පාසල් වයස අවුරුදු 19 න් පහළ පිළිමළුන් පිටු දැකීමේ රග්බී තරගාවලියේ ශූරතාවය නුගේගොඩ ශාන්ත ජෝන් විදුහලට ශූරතාව හිමි විය. එකී අනු ශූරතාව ලලිත් ඇතුලත්මුදලි විදුහල සතු විය.\n\nලලිත් ඇතුලත්මුදලි විදුහලට එරෙහිව ලකුණු 27 – 00 ක ජයග්‍රහණයක් වාර්තා කර ගැනීමට ශාන්ත ජෝන් විදුහල ට හැකියාව ලැබිණ.\n\nගෝල් දිනුමක් සහ උත්සාහක දිනුම් 04 ක් මගින් ලකුණු පුවරුව ක්‍රියාත්මක කර ගැනීමට ශාන්ත ජෝන් ක්‍රීඩකයෝ සමත් වූහ.\n\nතීරණාත්මක අවසාන තරගයේදී මහනුවර ශ්‍රී සුමංගල විදුහල පරාජය කරමින් මෙවර ”ප්‍රිමියර් අභියෝග කුසලාන” අත්කර ගැනීමට කොළඹ තර්ස්ටන් විදුහල සමත් විය.\n\nතර්ස්ටන් පිල ගෝල් දිනුම් 04, උත්සාහක දිනුම් 02 සහ එක් දඬුවම් පහරක් ආශ්‍රිතව තම ලකුණු පුවරුව ඉහළ නංවා ගත් අතර පරාජිත ශ්‍රී සුමංගල පිලේ ලකුණු එකතුව ගෝල් දිනුම් 03 ක් ආශ්‍රිතව සටහන් විණි.\n\nඩයලොග් ආසියාටා සමාගමේ අනුග්‍රාහක ශක්තිය ඇතිව ශ්‍රී ලංකා පාසල් රග්බි පාපන්දු සංගමය විසින් මෙම තරගාවලිය ක්‍රියාත්මක කරන්නට විය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%85%e0%b6%b7%e0%b7%92%e0%b6%ba%e0%b7%9d%e0%b6%9c-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%b1%e0%b7%94%e0%b6%9c/",
       "Category": "sports",
       "Parent URL": "https://divaina.lk/category/sports//page/9/"
}