{
       "Source": "divaina",
       "Timestamp": "July 3, 2023",
       "Headline": "19 න් පහළ ප්‍රමුඛ පෙළ පාසල් රග්බි තරගාවලිය-ඉසිපතන රාජකීය ශාන්ත තෝමස් සහිරා ශාන්ත පීතර සහ ඩී. එස්. සේනානායක ජය ගනී",
       "News Content": "ශ්‍රී ලංකා පාසල් රග්බි සංගමයේ මෙහෙයවීමෙන් දැන් ක්‍රියාත්මක ඩයලොග් ලීග් ශූරතා අවුරුදු 19 න් පහළ ප්‍රමුඛ පෙළ පාසල් රග්බි තරගාවලියේ තෙවන සති අන්තයේ ජයග්‍රහණ වාර්තා කර ගැනීමට කොළඹ ඉසිපතන, කොළඹ රාජකීය, ගල්කිස්ස ශාන්ත තෝමස්, කොළඹ සහිරා, බම්බලපිටිය ශාන්ත පීතර සහ කොළඹ ඩී. එස්. සේනානායක විදුහල් නියෝජනය කළ ක්‍රීඩකයෝ සමත් වූහ.\n\nපසුගිය වර ලීග් ශූරතාව තහවුරු කර ගත් ඉසිපතන විදුහල මෙවර තරගාවලියේ එකම අපරාජිත කණ්ඩායම බවට පත් වෙමින් සිකුරාදා (30) තම තෙවන තරගය ද ජය ගැනීමට සමත් විය. ඒ, ඉකුත් වර අනුශූරයන් වූ ශාන්ත ජෝශප් විදුහලට එරෙහිව ලකුණු 10 ක ජයග්‍රහණයක් ලබා ගනිමිනි.\n\nශාන්ත ජෝශප් ලබා ගත් ලකුණු 18 (ගෝල් 01, උත්සාහක දිනුම් 01 සහ දඬුවම් පහර 02) ට එරෙහිව ලකුණු 28 (ගෝල් 01, උත්සාහක දිනුම් 03 සහ දඬුවම් පහර 02) ක් වාර්තා කිරීමට එහිදී ඉසිපතන ක්‍රීඩකයන් හට හැකියාව ලැබිණි.\n\nජයග්‍රාහී පිල වෙනුවෙන් හෂේන් රන්දිමාල් 01, ෂහීඩ් සුම්රී 01, කලිඳු සෙනාල් 01 සහ නවීන් කනිෂ්ක 01 බැගින් උත්සාහක දිනුම් සටහන් කළ අතර එහි එක් ප්‍රවර්තනයක් සමගින් දඬුවම් පහර 02 ක් ප්‍රතිවාදී ගෝල් කණු අතරින් නිවැරදිව එල්ල කිරීමට රිනේෂ් සිල්වා සමත් විය.\n\nපරාජිත පිල වෙනුවෙන් කැපී පෙනුණු නවීන් මාරසිංහ 01 සහ විෂික ප්‍රනාන්දු 01 උත්සාහක දිනුම් සම්පූර්ණ කළ අතර එහි එක් ප්‍රවර්තනයක් සහ දඬුවම් පහර 02 ක් නිවැරදි එල්ලයට යොමු කිරීමට රුචිර රුද්‍රිගු සමත් විය.\n\nඉකුත් සතියේ දී මෙන්ම මෙම සතියේ තරග ආශ්‍රිතව විශාලතම ජයග්‍රහණය සනාථ කර ගැනීමට රාජකීය විදුහලට හැකි විය. ඒ, මහනුවර විද්‍යාර්ථ විදුහලට එරෙහිව ලකුණු 44 ක පහසු ජයග්‍රහණයක් වාර්තා කර ගනිමිනි.\n\nජයග්‍රාහී රාජකීය පිල ගෝල් දිනුම් 06 ක් සහ එක් උත්සාහක දිනුමක් ආශ්‍රිතව තම ලකුණු පුවරුව ඉහළ නංවා ගත්තේය. ධර්මරාජ පිලට සටහන් කර ගත හැකි වූයේ එක් ගෝල් දිනුමක් පමණි.\n\nමේ අතරවාරයේ මහනුවර ධර්මරාජ විදුහලට එරෙහිව ලකුණු 27 ක ජයග්‍රහණයක් ලබන්නට ශාන්ත පීතර විදුහල ද මහනුවර කිංග්ස්වුඩ් විදුහල ට එරෙහිව ලකුණු 11 ක ජයග්‍රහණයක මිහිර අත්විඳීමට ශාන්ත තෝමස් විදුහල ද ගල්කිස්ස විද්‍යා විදුහල ට එරෙහිව ලකුණු 16 ක ජයග්‍රහණයක් සටහන් කර ගැනීමට සහිරා විදුහල ද සමත් විය.\n\nතරග ප්‍රතිඵල\n\n★ ඉසිපතන විදුහල 28ශාන්ත ජෝශප් විදුහල 18\n\n★ රාජකීය විදුහල 47විද්‍යාර්ථ විදුහල 03\n\n★ ශාන්ත තෝමස් විදුහල 28කිංග්ස්වුඩ් විදුහල 17\n\n★ සහිරා විදුහල 24විද්‍යා විදුහල 08\n\n★ ශාන්ත පීතර විදුහල 34ධර්මරාජ විදුහල 07\n\n★ ඩී. එස්. සේනානායක විදුහල 29වෙස්ලි විදුහල 20\n\nඅනුරුද්ධ හේරත් බණ්ඩාර",
       "URL": "https://divaina.lk/19-%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%b4%e0%b7%8a%e0%b6%bb%e0%b6%b8%e0%b7%94%e0%b6%9b-%e0%b6%b4%e0%b7%99%e0%b7%85-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%bb/",
       "Category": "sports",
       "Parent URL": "https://divaina.lk/category/sports//page/49/"
}