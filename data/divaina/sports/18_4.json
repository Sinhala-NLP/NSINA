{
       "Source": "divaina",
       "Timestamp": "August 31, 2023",
       "Headline": "පාපන්දු සභාපති අපේක්ෂක දක්ෂිත ඇතුළු 5කගේ නාමයෝජනා ප්‍රතික්ෂේපයි",
       "News Content": "ශ්‍රී ලංකා පාපන්දු ආයතනයේ සභාපති ධුරයට නාමයෝජනා භාරදුන් අනුරාධපුර දිස්ත්‍රික් පාපන්දු සංගමයේ සභාපති දක්ෂිත සුමතිපාල මහතා ඇතුළු එම පාර්ශ්වයේ 5 දෙනෙකුගේ නාමයෝජනා පාපන්දු නිලවරණ කමිටුව ප්‍රතික්ෂේප කර ඇත.\n\nදක්ෂිත මහතාට සහය දක්වමින් නිලවරණය සඳහා ඉදිරිපත් වූ ඉතිරි නාමයෝජනා 08 නිලවරණ කමිටුව අනුමත කර ඇත.\n\nපාපන්දු නිලවරණය සඳහා හිටපු සභාපති ජස්වර් උමාර් මහතාගේ සභාපති අපේක්ෂකත්වයෙන් යුතුව ඒකාබද්ධ සංධානය නිලවරණයට එක් පාර්ශවයක් ලෙස නාමයෝජනා භාර දුන් අතර දක්ෂිත සුමතිපාල මහතාගේ සභාපති අපේක්ෂකත්වයෙන් යුතුව අනෙක් පාර්ශවයෙන් නාමයෝජනා භාර දුන්නේය.\n\nකෙසේ වුවද සුමතිපාල මහතාගේ මෙම නාමයෝජනා ප්‍රතික්ෂේප කිරීමට එරෙහිව ලබන මස 03 වැනිදාට පෙර අභියාචනා ඉදිරිපත් කිරීමේ අවස්ථාව නිලවරණ කමිටුව අදාළ අපේක්ෂකයන්ට අවස්ථාව සලසා දී ඇත.\n\nසභාපති තනතුරට නාමයෝජනා ලබාදුන් දක්ෂිත සුමතිපාල, උප සභාපති තනතුරට නාමයෝජනා දුන් ටී. එල්. උඩුවර (වත්තල ලීගය), විධායක සභික තනතුරට ඉදිරිපත් වූ නාලක දිසානායක (ශ්‍රී ලංකා පාසල්), නිහාල් පෙරේරා (වත්තල ලීගය) හා විධායක සභාවේ කාන්තා නියෝජනයට ඉදිරිපත් වූ හේෂිණී ආරියරත්න (දෙනියාය ලීගය) යන මහත්ම මහත්මීන්ගේ නාම යෝජනා නිලවරණ කමිටුව මෙසේ ප්‍රතික්ෂේප කර තිබේ.\n\nඅනුබද්ධිත පාපන්දු ලීගවල වසර 04ක ක්‍රියාකාරීත්වයක් නොමැති වීම හේතුවෙන් සභාපති අපේක්ෂක දක්ෂිත සුමතිපාල මහතාගේ නාමයෝජනාව ප්‍රතික්ෂේප වූ බවට වාර්තා වේ.\n\nකෙසේ වුවද දක්ෂිත මහතාගේ පාර්ශ්වයේ අභියාචනාද ප්‍රතික්ෂේප වුවහොත් හිටපු සභාපති ජස්වර් උමාර් මහතා නිතරගයෙන් සභාපති තනතුරට පත්වන අතර අනෙක් ප්‍රධාන තනතුරු 04ට ද නිතරග අවස්ථා හිමි වේ.\n\nනිලවරණ කමිටුවේ සභාපති ලෙස විශ්‍රාමික විනිසුරු යූ. එල්. අබ්දුල් මජීඩ් මහතා කටයුතු කරන අතර, සාමාජිකයින් ලෙස විශ්‍රාමික විනිසුරු බන්දුල කේ. අතපත්තු සහ විශ්‍රාමික මේජර් ජෙනරාල් උපාලි ගුණසේකර යන මහත්වරු කටයුතු කරති. ලබන මස 29 වැනිදා පාපන්දු සම්මේලනයේ නිලවරණය පැවැත්වේ.කුෂාන් සුබසිංහ",
       "URL": "https://divaina.lk/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b6%9a-%e0%b6%af/",
       "Category": "sports",
       "Parent URL": "https://divaina.lk/category/sports//page/18/"
}