{
       "Source": "divaina",
       "Timestamp": "May 5, 2023",
       "Headline": "ශ්‍රී ලංකා කාන්තාවෝ බංගලි ලියන් පරදවති",
       "News Content": "ශ්‍රී ලංකා කාන්තා කණ්ඩායම සහ බංග්ලාදේශ කාන්තා කණ්ඩායම අතර කොළඹ එස්.එස්.සී. ක්‍රීඩාංගණයේදී ඊයේ (04 වැනිදා) පැවැති එක්දින තරගයෙන් ලකුණු 58 විශිෂ්ට ජයග්‍රහණයක් ලබාගැනීමට ශ්‍රී ලංකා කාන්තාවෝ සමත් වූහ.\n\nවර්ෂාව හේතුවෙන් මෙම තරගය පන්දු වාර 30 කට සීමා වූ අතර ඒ අනුව පළමුව පන්දුවට පහර දුන් ශ්‍රී ලංකා කාන්තා කණ්ඩායම නියමිත පන්දු වාර 30 තුළදී කඩුලු 5 ක් දැවී ලකුණු 186 ක් ලබා ගත්තේය.\n\nඊට පිළිතුරු ලෙස බංග්ලාදේශ කාන්තා කණ්ඩායමට පන්දු වාර 29.5 කදී සියල්ලන් දැවී ලබාගත හැකිවූයේ ලකුණු 128 ක් පමණි. ශ්‍රී ලංකා කාන්තා කණ්ඩායම වෙනුවෙන් විශිෂ්ට පිතිහරඹයක නිරත වූ නායිකා චමරි අතපත්තු පන්දු 60 කදී ලකුණු 64 ක් ලබා ගත් අතර ඒ සඳහා හයේ පහර 4 ක් සහ හතරේ පහර 6 ක් එක්කර ගැනීමට ඇය සමත් වූවාය.\n\nඇයට විශාල සහයෝගයක් ලබා දුන් අංක 03 පිතිකාරිණි හර්ෂිතා සමරවික්‍රම ඉනිම අවසන් වන තුරු කඩුල්ලේ රැඳී සිටිමින් නොදැවී ලකුණු 45 ක් ලබාගත්තාය.\n\nඒ සඳහා හයේ පහර දෙකක් සහ හතරේ පහරක් ඇය එල්ල කළාය. ආරම්භක පිතිකාරිණි විශ්මි ගුණරත්න මුළු ලකුණු සංඛ්‍යාව ලකුණු 50 දී දැවී යෑමෙන් පසුව පිටියට පිවිසි හර්ෂිතා සහ චමරි ගේ සම්බන්ධතාවය බිඳී ගියේ ලකුණු 103 දීය. ඉනිමේ අවසාන භාගයේදී වේගවත් පිතිහරඹයක නිරතවූ කවීෂා දිල්හාරි පන්දු 15 කදී නොදැවී ලකුණු 25 ක් ලබා ගත්තා ය.\n\nපන්දු යැවීමේ දී විශිෂ්ට දස්කම් දැක්වූ ඕෂධී රණසිංහ ලකුණු 29 කට කඩුලු 5 ක් දවා ගනිමින් බංගලදේශ ඉනිම සුනුවිසුණු කිරීමට සමත් වූවාය.\n\nබංග්ලාදේශ කණ්ඩායම වෙනුවෙන් වැඩිම ලකුණු ලාභීනිය වීමට නායිකා නිගර් සුල්තානා සමත් වූ අතර ඇය\n\nරැස් කළ ලකුණු සංඛ්‍යාව 37කි.\n\nලකුණු සාරාංශය\n\nශ්‍රී ලංකාව 186/5\n\nචමරි අතපත්තු 64, හර්ෂිතා සමරවික්‍රම 45, කවීෂා දිල්හාරි 25, විශ්මි ගුණරත්න 17\n\nබංග්ලාදේශය 128\n\nනිගාර් සුල්තානා 37,\n\nෆර්ගානා හක් 24\n\nපන්දු යැවීම\n\nඕෂධී රණසිංහ 34/5, සුගන්ධිකා කුමාරි 20/1, ඉනෝකා රණවීර 16/1, චමරි අතපත්තු 12/1, උදේශිකා ප්‍රබෝධනී 15/1",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b7%9d-%e0%b6%b6%e0%b6%82%e0%b6%9c%e0%b6%bd/",
       "Category": "sports",
       "Parent URL": "https://divaina.lk/category/sports//page/76/"
}