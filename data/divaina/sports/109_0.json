{
       "Source": "divaina",
       "Timestamp": "February 10, 2023",
       "Headline": "කාන්තා 20-20 ලෝක කුසලාන සටන ශ්‍රී ලංකාව සහ දකුණු අප්‍රිකාව අද අරඹයි",
       "News Content": "2023 පන්දු වාර 20-20 කාන්තා ලෝක කුසලාන ක්‍රිකට් තරගාවලිය ශ්‍රී ලංකාව සහ දකුණු අප්‍රිකාව අතර අද (10 වැනිදා) පැවැත්වෙන තරගයෙන් ආරම්භ වෙයි.\n\nශ්‍රී ලංකා වේලාවෙන් අද රාත්‍රි 10.30ට තරගය ආරම්භ වීමට නියමිතය.\n\nශ්‍රී ලංකා කණ්ඩායම නායිකා චමරි අතපත්තු විසින් මෙහෙයවනු ලබන අතර සත්කාරක දකුණු අප්‍රිකානු කණ්ඩායමට සුනේ ලූස් නායකත්වය ලබා දෙයි.\n\nතරගාවලිය සඳහා කණ්ඩායම් 10ක් සහභාගි වන අතර මූලික වටය යටතේ ශ්‍රී ලංකාව තරග හතරකට සහභාගිවීමට නියමිතය.\n\nශ්‍රී ලංකාව පළමු කාණ්ඩය යටතේ තරගාවලියට මුහුණ දෙන අතර එම කාණ්ඩය යටතේ පෙරමුණ ගන්නා කණ්ඩායම් දෙක ඉදිරි වටයට සුදුසුකම් ලබයි.\n\nමේ දක්වා පවත්වා ඇති ලෝක කුසලාන තරගාවලි පහක ජයග්‍රහණය ඔස්‌ට්‍රේලියාව විසින් හිමිකරගෙන ඇති අතර එංගලන්තය සහ බටහිර ඉන්දීය කොදෙව් කණ්ඩායම එක් වතාව බැගින් කාන්තා ලෝක කුසලානය හිමි කරගෙන තිබේ.\n\nඔස්‌ට්‍රේලියාව මේ වන විට ශ්‍රේණිගත කිරීම්වල අංක 1 ස්ථානයේ පසුවන අතර ශ්‍රී ලංකාව අංක 8 ස්ථානයේ රැඳී සිටී.\n\nසත්කාරක දකුණු අප්‍රිකාවට හිමිව ඇත්තේ අංක 5 ස්ථානයයි.",
       "URL": "https://divaina.lk/%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-20-20-%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b7%83%e0%b6%a7%e0%b6%b1-%e0%b7%81%e0%b7%8a/",
       "Category": "sports",
       "Parent URL": "https://divaina.lk/category/sports//page/109/"
}