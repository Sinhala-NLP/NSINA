{
       "Source": "divaina",
       "Timestamp": "March 31, 2023",
       "Headline": "‘ජාතික ක්‍රීඩා සභාවෙන් යන්න’ ඇමැති උපදේශක අර්ජුනට ලියයි",
       "News Content": "සාමාජිකයෝ රැස්වීමත් වර්ජනය කරති\n\nජාතික ක්‍රීඩා සභාවේ සභාපති ධුරයෙන් වහාම ඉල්ලා අස්වන්නැයි ක්‍රීඩා අමාත්‍යවරයාගේ ජ්‍යෙෂ්ඨ උපදේශක සහ ජාතික ක්‍රීඩා සභාවේ සාමාජික සුදත් චන්ද්‍රසේකර මහතා විසින් අර්ජුන රණතුංග මහතා වෙත ලිඛිතව දැනුම් දී තිබේ.\n\nජාතික ක්‍රීඩා සභාවේ සභාපතිවරයා වශයෙන් තවදුරටත් අර්ජුන රණතුංග මහතා කටයුතු කරන්නේ නම් ක්‍රීඩා ඇමැතිවරයාගේ ජ්‍යෙෂ්ඨ උපදේශක ලෙස තමාට තවදුරටත් කටයුතු කිරීමට නොහැකි බව ක්‍රීඩා ඇමැතිවරයාට තමා දැනුම් දුන් බවද සුදත් චන්ද්‍රසේකර මහතා එම ලිපියේ සඳහන් කර ඇත.\n\nජාතික ක්‍රීඩා සභාව පෙරේදා රැස්වීමට නියමිතව තිබුණද ඒ සඳහා ජාතික ක්‍රීඩා සභාවේ කිසිදු සාමාජිකයෙක් සූම් තාක්ෂණය ඔස්සේ හෝ සහභාගි නොවීම පිළිබඳව විමතියට පත්නොවන ලෙසත්, “අප සියලු දෙනාම ඔබව තවදුරටත් ජාතික ක්‍රීඩා සභාවේ සභාපති වශයෙන් පිළිනොගන්නා බවත්” සුදත් චන්ද්‍රසේකර විසින් අර්ජුන රණතුංග මහතා වෙත යොමුකරන ලද එම ලිපියේ දැක්වේ.\n\nජාතික ක්‍රීඩා සභාවේ සභාපතිවරයා ඇතුළු සාමාජිකයන් 15 දෙනකුගෙන් සමන්විත වන අතර ක්‍රීඩා ඇමැතිවරයාගේ ජ්‍යෙෂ්ඨ උපදේශක සුදත් චන්ද්‍රසේකර මහතා ද එම සභාවේ සාමාජිකයෙකි.\n\nකෙසේ වෙතත් අර්ජුන රණතුංග මහතා විසින් පෙරේදා කැඳවන ලද එම රැස්වීම සඳහා ක්‍රීඩා අධ්‍යක්ෂ ජනරාල්වරයා පමණක් සහභාගි වී ඇති බව ද ආරංචි මාර්ගවල සඳහන් වේ.\n\nක්‍රීඩා ඇමැති රොෂාන් රණසිංහ මහතාට ක්‍රීඩාව සම්බන්ධයෙන් අවශ්‍ය උපදෙස් සැපයීම සඳහා අර්ජුන රණතුංග මහතාගේ ප්‍රධානත්වයෙන් පසුගිය අගෝස්තු මාසයේ දී මෙම ජාතික ක්‍රීඩා සභාව පත් කර ගන්නා ලදී.\n\nසුදත් චන්ද්‍රසේකර මහතා විසින් අර්ජුන රණතුංග මහතා වෙත යොමු කරන ලද ලිපියේ මෙසේද සඳහන් වේ.\n\n“ජාතික ක්‍රීඩා සභාවේ සභාපති ධුරය සඳහා ඔබව පත්කර ගැනීමට මා ඔබට පුද්ගලිකව ආරාධනා කළ අතර, ඉන් අනතුරුව ඇමැතිතුමාට ඒ සඳහා බලපෑම් කළෙමි.\n\nඑවකට ජනාධිපතිව සිටි ගෝඨාභය රාජපක්ෂ මැතිතුමා විසින් ඔබගේ පත්වීම අනුමත නොකළ අතර, රනිල් වික්‍රමසිංහ මැතිතුමා ජනාධිපති ධූරයට පත්වූ පසු මා එතුමා හා සාකච්ඡා කර ඔබගේ පත්වීම සඳහා අනුමැතිය ලබා ගතිමි. එනමුත් ඔබගේ යම් යම් ක්‍රියා කලාපයන් නිසා තවදුරටත් ඔබට ජාතික ක්‍රීඩා සභාවේ සභාපති වශයෙන් මෙම කමිටුවේ ක්‍රියා කිරීමට සදාචාරාත්මක අයිතියක් ඇතැයි මා නොසිතමි. මා එම කරුණ මෙහි සඳහන් නොකළ ද, ඔබගේ හෘද සාක්ෂිය එයට සාක්ෂි දරනු ඇත.\n\nමා මේ පිළිබඳව අමාත්‍යතුමා හට ලිඛිතව දැනුම් දී, එතුමාගේ උපදේශක තනතුරින් ඉල්ලා අස්වීමට පසුගියදා ලිපියක් යොමු කරමින් ඉල්ලා සිටියේ ඔබ මෙම තනතුරෙහි රැඳී සිටී නම් මා හට තවදුරටත් එතුමාගේ උපදේශක වශයෙන් කටයුතු කිරීමට හැකියාවක් නොමැති බවයි. එසේම මා ඉල්ලා සිටියේ අප දෙදෙනාගෙන් එක් අයකු තෝරා ගන්නා ලෙසයි.\n\nඑහෙත්, එතුමා විසින් මගේ ඉල්ලා අස්වීම ප්‍රතික්ෂේප කරනු ලැබූ අතර, මා හට තවදුරටත් එතුමාගේ උපදේශක වශයෙන් කටයුතු කිරීමට ආරාධනා කළේය.\n\nජාතික ක්‍රීඩා සභාවේ සභාපති ධුරයට ඔබව පත් කිරීමට මූලිකව කටයුතු කළ මා අද දින ඔබගෙන් ඉල්ලා සිටින්නේ මෙම තත්ත්වය සලකා බලා ගෞරවනීය ලෙස ජාතික ක්‍රීඩා සභාවේ සභාපති තනතුරෙන් ඉල්ලා අස්වන ලෙසයි.”\n\nකුෂාන් සුබසිංහ",
       "URL": "https://divaina.lk/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b7%83%e0%b6%b7%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%ba%e0%b6%b1/",
       "Category": "sports",
       "Parent URL": "https://divaina.lk/category/sports//page/90/"
}