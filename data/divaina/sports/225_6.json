{
       "Source": "divaina",
       "Timestamp": "May 7, 2022",
       "Headline": "19 වැනි ආසියානු ක්‍රීඩා උළෙලත් කොවිඩ් 19 නිසා වසරකින් කල්යයි",
       "News Content": "මෙම වසරේ සැප්තැම්බර් මස චීනයේ දී පැවැත්වීමට නියමිතව තිබූ ආසියානු ක්‍රීඩා උළෙල කොවිඩ් 19 තත්ත්වය යළි උත්සන්න වීම හේතුවෙන් ලබන වසර දක්වා කල් දැමීමට සංවිධායක මණ්ඩලය වන ආසියානු ඔලිම්පික් කවුන්සිලය තීරණය කර ඇත.\n\n19 වැනි ආසියානු ක්‍රීඩා උළෙල මෙම වසරේ සැප්තැම්බර් මස 10 වැනිදා සිට 25 වැනිදා දක්වා චීනයේ හැන්ජෝ හිදී පැවැත්වීමට නියමිතව තිබුණි.\n\nතරගාවලිය ලබන වසරේ පැවැත්වෙන දින වකවානු පිළිබඳව තවම තීරණය කර නොමැති බවත් ඒ බව පසුව දැනුම් දෙන බවත් තරගාවලියට අදාළ නිල වෙබ් අඩවියේ සඳහන් කර ඇත.\n\nආසියානු ක්‍රීඩා උළෙල සඳහා ශ්‍රී ලංකාවෙන් මලල ක්‍රීඩා ඉසව් නියෝජනය කරමින් ක්‍රීඩක ක්‍රීඩිකාවන් 21 දෙනෙකු ගෙන් යුත් කණ්ඩායමක් සහභාගි කරවීමට නිර්දේශ කර තිබුණි. එසේම තවත් ක්‍රීඩා ඉසව් ගණනාවකින් ක්‍රීඩක ක්‍රීඩිකාවන් තරගාවලිය සඳහා ශ්‍රී ලංකාවෙන් සහභාගී වීමට නියමිතව සිටියහ. සහය දිවීමේ ඉසව් නියෝජනය කරන ක්‍රීඩක ක්‍රීඩිකාවෝ 10 දෙනෙක්ද ඒ අතර වෙති.\n\nආසියානු ක්‍රීඩා උළෙල සඳහා චීනයේ නැගෙනහිර පළාතේ පිහිටි හැන්ජෝ හි තරග ස්ථාන පනස් හයක් සූදානම් කර තිබුණි.\n\nකොවිඩ් 19 වෛරසයේ ඔමික්‍රෝන් ප්‍රභේදය වර්ධනය වීම හේතුවෙන් සංවිධායකවරු තරගාවලිය කල් දැමීමේ තීරණයට එළැඹ ඇත.\n\nචීනයේ විශාලතම නගරය වන ෂැංහයි නගරයේ කොටසක් කොවිඩ් 19 හේතුවෙන් සති ගණනක් තිස්සේ ලොක් ඩවුන් කර ඇති අතර හැන්ජො, ෂැංහයි නගරය සමීපයේ පිහිටා ඇත.\n\nකුෂාන් සුබසිංහ",
       "URL": "https://divaina.lk/19-%e0%b7%80%e0%b7%90%e0%b6%b1%e0%b7%92-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b7%85%e0%b7%99/",
       "Category": "sports",
       "Parent URL": "https://divaina.lk/category/sports//page/225/"
}