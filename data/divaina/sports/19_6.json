{
       "Source": "divaina",
       "Timestamp": "August 29, 2023",
       "Headline": "කොළඹ සහිරා – ශාන්ත ජෝශප් ශාන්ත පීතර සහ ඉසිපතන අවසන් පූර්ව වටයට",
       "News Content": "“ජනාධිපති අභියෝග කුසලාන” ප්‍රමුඛ පෙළ පාසල් පිළිමළුන් පිටු දැකීමේ රග්බි තරගාවලියේ තීරණාත්මක අවසන් පූර්ව වටයට වරම් ලබා ගැනීමට කොළඹ සහිරා විදුහල, කොළඹ ශාන්ත ජෝශප් විදුහල, බම්බලපිටිය ශාන්ත පීතර විදුහල සහ කොළඹ ඉසිපතන විදුහල සමත් විය.\n\nසහිරා විදුහල හමුවේ කොළඹ ඩී. එස්. සේනානායක විදුහල ලකුණු 02 කින් ද ශාන්ත ජෝශප් විදුහල හමුවේ මහනුවර ශාන්ත අන්තෝනි විදුහල ලකුණු 57 කින් ද ශාන්ත පීතර විදුහල හමුවේ මහනුවර ත්‍රිත්ව විදුහල ලකුණු 12 කින් ද අර්ධ අවසන් පූර්ව වටයේ දී පරාජය ලැබීය.\n\nමේ අතර වාරයේ වාසියක් සහිතව අවසන් පූර්ව වටයට පිවිසීමට ඉසිපතන විදුහලට හැකියාව ලැබිණි.\n\nමෙවර ලීග් තරගාවලිය පුරා අපරාජිත බව ආරක්ෂා කර ගැනීමට සමත්වූ ශාන්ත පීතර විදුහල පිළිමළුන් පිටු දැකීමේ සටනට අවතීර්ණ වෙමින් මුහුණ දුන් පළමු තරගය ජය ගත්තේය. එහි ප්‍රතිඵලයක් ලෙස ත්‍රිත්ව පිල දෙවතාවක් පරාජය කිරීමට ශාන්ත පීතර විදුහලට හැකි විය.\n\nමේ අතර වාරයේ ලීග් තරගාවලියේ දී ශාන්ත අන්තෝනි විදුහල හමුවේ පරාජය ලැබූ ශාන්ත ජෝශප් විදුහල පිළිමළුන් පිටුදැකීමේ සටනේදී නැවත හමුවූ අතර එහි ප්‍රතිඵලය වෙනස් ආකාරයක් ගැනීම කැපී පෙණුනි.\n\nතරග ප්‍රතිඵලය\n\nසහිරා 15 – ඩී. එස්. 13\n\nශාන්ත ජෝශප් 57 – ශාන්ත අන්තෝනි 00\n\nශාන්ත පීතර 25 – ත්‍රිත්ව 13අනුරුද්ධ හේරත් බණ්ඩාර",
       "URL": "https://divaina.lk/%e0%b6%9a%e0%b7%9c%e0%b7%85%e0%b6%b9-%e0%b7%83%e0%b7%84%e0%b7%92%e0%b6%bb%e0%b7%8f-%e0%b7%81%e0%b7%8f%e0%b6%b1%e0%b7%8a%e0%b6%ad-%e0%b6%a2%e0%b7%9d%e0%b7%81%e0%b6%b4%e0%b7%8a-%e0%b7%81%e0%b7%8f/",
       "Category": "sports",
       "Parent URL": "https://divaina.lk/category/sports//page/19/"
}