{
       "Source": "divaina",
       "Timestamp": "August 27, 2022",
       "Headline": "ආසියාවේ රජුන් සොයන සටනට අද ශ්‍රී ලංකාව සහ ඇෆ්ගනිස්තානය මුලපුරයි",
       "News Content": "2022 ආසියානු කුසලාන ක්‍රිකට් තරගාවලියේ 15 වැනි දිගහැරුම ආරම්භ කරමින් සත්කාරක ශ්‍රී ලංකා කණ්ඩායම ඇෆ්ගනිස්තානය සමගින් අද (27 වැනිදා) රාත්‍රි 7.30ට තරග වැදීමට නියමිතය.\n\nකණ්ඩායම් 06කගේ සහභාගිත්වයෙන් පැවැත්වෙන මෙවර තරගාවලියේ මූලික වටය ‘ඒ’ හා ‘බී’ වශයෙන් කාණ්ඩ දෙකක් යටතේ පැවැත්වේ. අදාළ ‘ඒ’ කාණ්ඩයට ඉන්දියාව, පාකිස්තානය සහ සුදුසුකම් ලැබීමේ වටයෙන් තේරුණු හොංකොං ඇතුළත් වන අතරවාරයේදී ‘බී’ කාණ්ඩයට ශ්‍රී ලංකාව, ඇෆ්ගනිස්තානය සහ බංග්ලාදේශය එක්ව සිටී.\n\nමූලික වටයේ තරගාවලියේදී ඒ කාණ්ඩයෙන් මුල් ස්ථාන දෙකට පත්වන කණ්ඩායම් ආසියානු කුසලානය සඳහා වන සුපිරි කණ්ඩායම් හතර අතර තරගාවලියට පිවිසෙනු ඇත. ඒ අනුව කුසලානය සඳහා පැවැත්වෙන ප්‍රධාන තරගාවලිය සැප්තැම්බර් මස 03 වැනිදා සිට ආරම්භ වේ. එහිදී සෑම කණ්ඩායමක්ම සෙසු කණ්ඩායම් සමග තරගය බැගින් ක්‍රීඩා කරන අතර එයින් මුල් ස්ථාන දෙක අතරට පත්වන කණ්ඩායම් දෙක 11 වැනිදා ඩුබායි ජාත්‍යන්තර ක්‍රිකට් ක්‍රීඩාංගණයේදී අවසන් මහා තරගයේදී එකිනෙකා හමුවනු ඇත.\n\nමෙවර තරගාවලියට අයත් මුළු තරග 13 සාජා සහ ඩුබායි ජාත්‍යන්තර ක්‍රිකට් ක්‍රීඩාංගණයන්හි පැවැත්වේ. ඉන් සාජා ක්‍රීඩාංගණයට මූලික වටයේ තරග 02ක් සහ සුපිරි කණ්ඩායම් හතර තරගාවලියේ එක් තරගයක් පමණක් පැවැත්වෙන අතර සෙසු තරග සියල්ල ඩුබායිහිදී පැවැත්වේ.\n\nවසර 1984 පටන් මේ දක්වා පැවැති ආසියානු කුසලාන තරගාවලි 14 කින් 5 වරක් ශූරතාවට හිමිකම් කියා ඇති ශ්‍රී ලංකාව 06 වතාවක් අනුශූරතාවට පත්විය. වැඩිම ආසියානු කුසලාන ශූරතා ගණනකට හිමිකම් කියන ඉන්දියාව 7 වරක් සහ පාකිස්තානය දෙවරක් කුසලානයට හිමිකම් කියා තිබේ.\n\nකෙසේ නමුත් ආරම්භයේ පටන් පන්දුවාර 50 තරගාවලියක් ලෙසින් පැවැති ආසියානු කුසලාන තරගාවලිය මුල් වරට 2016 වසරේදී විස්සයි විස්ස ක්‍රිකට් තරගාවලියක් ලෙසින් පැවැත්විණි.\n\nශ්‍රී ලංකා සංචිතය: දසුන් ශානක (නායක), චරිත් අසලංක, අශේන් බණ්ඩාර, වනිඳු හසරංග, ධනංජය ද සිල්වා, ධනුෂ්ක ගුණතිලක, ප්‍රවීන් ජයවික්‍රම, චාමික කරුණාරත්න, ප්‍රමෝද් මධුශාන්, ඩිල්ශාන් මධුශංක, කුසල් මෙන්ඩිස්, පැතුම් නිශ්ශංක, මතීෂ පතිරණ, භානුක රාජපක්ෂ, මහීෂ් තීක්ෂණ, ජෙෆ්රි වැන්ඩර්සේ\n\nඇෆ්ගනිස්ථාන සංචිතය : මොහොමඩ් නබි (නායක), නජිබුල්ලා සද්‍රාන් (උපනායක), අෆ්සාර් සසායි, අස්මතුල්ලා ඔමර්සායි, ෆරීඩ් අහමඩ්, ෆසාල්හක් ෆාරුකි, හස්මතුල්ලා ෂාහිඩි, හස්රතුල්ලා සසායි, ඉබ්‍රාහිම් සද්‍රාන්, කරීම් ජනත්, මුජීබ් හර් රහමන්, නජිබුල්ලා සද්‍රාන්, නවීල් උල් හක්, නුර් අහමඩ්, රහනුල්ලා ගුර්බාස්, රශිඩ් කාන්, ෂමිඋල්ලා ශින්වාරි",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%bb%e0%b6%a2%e0%b7%94%e0%b6%b1%e0%b7%8a-%e0%b7%83%e0%b7%9c%e0%b6%ba%e0%b6%b1-%e0%b7%83%e0%b6%a7%e0%b6%b1%e0%b6%a7-%e0%b6%85/",
       "Category": "sports",
       "Parent URL": "https://divaina.lk/category/sports//page/180/"
}