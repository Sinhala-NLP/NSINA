{
       "Source": "divaina",
       "Timestamp": "August 1, 2023",
       "Headline": "එල් පී එල් අවසර අරගෙන නැහැ – ක්‍රීඩා ඇමැති කියයි",
       "News Content": "ලංකා ප්‍රිමියර් ලීග් තරගාවලියේ සමාරම්භක උත්සවය සඳහා තමන් සහභාගි නොවූයේ ක්‍රීඩා අමාත්‍යාංශයෙන් එම තරගාවලිය සඳහා මෙතෙක් අනුමැතිය ලබාගෙන නොමැති නිසා බව ක්‍රීඩා හා තරුණ කටයුතු ඇමති රොෂාන් රණසිංහ මහතා ඊයේ (31 දා ) ප්‍රකාශ කළේය.\n\nමෙවර තරගාවලිය සඳහා හෝ ක්‍රීඩා අමාත්‍යාංශයේ අවසරය ලබා ගන්නා ලෙස තමන් දෙවතාවක්ම අවධාරණයෙන් පවසා සිටියද ශ්‍රී ලංකා ක්‍රිකට් ආයතනය හෝ එල් පී එල් සංවිධායක මණ්ඩලය ඒ පිළිබඳව නෑසූ කන්ව සිටි බව ද ඇමැතිවරයා පැවැසීය.\n\nතමන් කී දේ ඔවුන් එසේ ගණනකට නොගෙන සිටියේ තමන්ට වඩා බලවත් පාර්ශ්වවල ආශිර්වාදය ඔවුන්ට හිමිවන නිසා දැයි තමා දන්නේ නැති බව ද ඇමතිවරයා සඳහන් කළේය.\n\n“පසුගිය වසර හතර පුරාම එල් පී එල් පවත්වා ඇත්තේ ක්‍රීඩා අමාත්‍යාංශයේ අවසරය නැතිව. එහෙම අවසරයක් නැති තරගාවලියකට මම යන්නේ නැහැ. ඔවුන් මේ රටේ නීතිය ඉක්මවා ගිහින් තිබෙනවා. රටේ කිසිදු ක්‍රීඩා තරගාවලියක් ක්‍රීඩා අමාත්‍යාංශයේ අනුමැතිය නැතිව පවත්වන්න බැහැ.”\n\nඑල් පී එල් ක්‍රීඩා කරන ක්‍රීඩකයන්ගෙන් බද්දක් අය කළ යුතු බවත් විදෙස් ක්‍රීඩකයන් 20% ක් හා දේශීය ක්‍රීඩකයන් 15% ක් වශයෙන් මෙම බදු ගෙවිය යුතු බවත් ඇමැතිවරයා සඳහන් කළේය.\n\nඩන්කන් වයිට් 1948 වසරේදී ඔලිම්පික් රිදී පදක්කමක් දිනාගත් දිනය සිහිකරනු පිණිස ජාතික ක්‍රීඩා දිනය ලෙස නම්කර එම දිනය සැමරීම පිණිස මහරගම ජාතික තරුණ සේවා සභාවේ ඊයේ පැවැති උත්සවයේ දී ඇමැතිවරයා මේ බව කීය.\n\nඑහෙත් ඒ පිළිබඳව ශ්‍රී ලංකා ක්‍රිකට් ආයතනයෙන් ‘දිවයින’ කළ විමසීමකදී එහි විධායක නිලධාරියකු පැවසුවේ ඒ පිළිබඳව ඉදිරියේ දී මාධ්‍ය නිවේදනයක් මගින් පිළිතුරු ලබා දීමට කටයුතු කරන බවයි.\n\nඊට අදාළ ලිපි ලේඛන තමන් සතුව පවතින බවද අදාළ නිලධාරියා පැවැසීය.කුෂාන් සුබසිංහ",
       "URL": "https://divaina.lk/%e0%b6%91%e0%b6%bd%e0%b7%8a-%e0%b6%b4%e0%b7%93-%e0%b6%91%e0%b6%bd%e0%b7%8a-%e0%b6%85%e0%b7%80%e0%b7%83%e0%b6%bb-%e0%b6%85%e0%b6%bb%e0%b6%9c%e0%b7%99%e0%b6%b1-%e0%b6%b1%e0%b7%90%e0%b7%84%e0%b7%90/",
       "Category": "sports",
       "Parent URL": "https://divaina.lk/category/sports//page/33/"
}