{
       "Source": "divaina",
       "Timestamp": "June 11, 2022",
       "Headline": "වාසිදායක පල්ලෙකැලේදී ශ්‍රී ලංකාව අද සැනසීම සොයයි",
       "News Content": "ශ්‍රී ලංකා ක්‍රිකට් කණ්ඩායම සහ සංචාරක ඔස්‌ට්‍රේලියා කණ්ඩායම අතර තරග තුනකින් යුත් පන්දු වාර විස්සයි 20 ක්‍රිකට් තරගාවලියේ අවසන් තරගය මහනුවර පල්ලෙකැලේ අන්තර්ජාතික ක්‍රීඩාංගණයේ දී අද (11 වැනිදා) පස්වරු 7.00 ට ආරම්භ වීමට නියමිතය.\n\nතරගාවලියේ පළමු තරග දෙක ජයග්‍රහණය කර දැනටමත් තරගාවලි ජයග්‍රහණයක් හිමිකර ගෙන සිටින සංචාරක ක්‍රීඩකයෝ ජයග්‍රාහී මානසිකත්වයෙන් යුතුව අද තරගයට මුහුණ දෙන අතර සත්කාරක ක්‍රීඩකයෝ මෙම තරගය හෝ ජය ගෙන සැනසීමට මගක් සොයමින් සිටිති.\n\nශ්‍රී ලංකා කණ්ඩායම සුපුරුදු පරිදි නායක දසුන් ශානක විසින් මෙහෙයවනු ලබන අතර සංචාරක කණ්ඩායමට ඒරන් ෆින්ච් නායකත්වය ලබා දෙනු ඇත.\n\nපල්ලෙකැලේ ක්‍රීඩාංගණයේදී ශ්‍රී ලංකා කණ්ඩායම පන්දු වාර විස්සයි විස්ස තරග 17කට සහභාගි වී ඇති අතර ඉන් තරග 8ක් ජයග්‍රහණය කිරීමට ඔවුන් සමත්ව සිටී.\n\nඔස්‌ට්‍රේලියාව සමග මෙම ක්‍රීඩාංගණයේ තරග තුනකට සහභාගි වී ඉන් තරග දෙකක් ජයග්‍රහණය කිරීමට ද සත්කාරක ක්‍රීඩකයෝ සමත් වී සිටිති.\n\nපල්ලෙකැලේ ක්‍රීඩාංගණයේදී පන්දු වාර විස්සයි විස්ස අන්තර්ජාතික ක්‍රිකට් තරග ආරම්භ කරමින් මෙම කණ්ඩායම් දෙක 2011 වසරේ අගෝස්තු මාසයේදී එකිනෙකාට එරෙහිව තරග වැදුණු අතර එම තරග දෙකම ජයග්‍රහණය කිරීමට ශ්‍රී ලංකා කණ්ඩායම සමත් විය.\n\nඑම පළමු තරගයේ ශ්‍රී ලංකා නායකයා ලෙස කටයුතු කළ තිලකරත්න ඩිල්ශාන් පන්දු 57කදී වේගවත් ලකුණු 104ක් ලබමින් කණ්ඩායම ජයග්‍රහණය කරා මෙහෙයවූ අතර තරගය ලකුණු 35 කින් ජයග්‍රහණය කෙරිණි. එහි දෙවෙනි තරගයේදී ඔස්‌ට්‍රේලියා ක්‍රීඩකයන් අන්ද මන්ද කර දැමූ අජන්ත මෙන්ඩිස් ලකුණු 16කට කඩුලු 6ක් දවා ගනිමින් ක්‍රිකට් වාර්තා පොත අලුත් කරද්දී සංචාරක ක්‍රීඩකයන්ට ලකුණු 8ක පරාජයක් උරුම විය.\n\nලකුණු 158 ක ඉලක්කයක් හඹා ගිය ඔස්ටේ්‍රලියා කණ්ඩායම වරෙක කිසිදු කඩුල්ලක් නොදැවී 71ක් ලබා ජයග්‍රහණය තම අතේ තබාගෙන සිටියදී මෙන්ඩිස් විසින් සිදු කරනු ලැබූ මැජික් පන්දු යැවීම පල්ලෙකැලේට යන සංචාරක ක්‍රීඩකයන්ට තවමත් අමතක නැතිව ඇත.\n\nඑහෙත් මෙහිදී මතක තබා ගත යුතු ඉනිමක් ක්‍රීඩා කළ ක්‍රීඩකයකු ඔස්‌ට්‍රේලියාව සතු බවද ශ්‍රී ලංකාව දනී.\n\nශ්‍රී ලංකාව පල්ලකැලේ ක්‍රීඩාංගණයේදී ඔස්‌ට්‍රේලියාව හමුවේ පරාජයට පත් වූ එකම තරගය වන 2016 වසරේ පැවැති එම තරගයේදී හනුමා වරම් ගත්තා මෙන් පන්දු 65කදී නොදැවී ලකුණු 145ක් ලබා ගැනීමට ඔස්‌ට්‍රේලියාවේ ප්‍රවේගකාරී පිතිකරු ග්ලේන් මැක්ස්වල් සමත් වූයේය. ඔස්‌ට්‍රේලියාව එදා රැස්කළ ලකුණු 263 එම ක්‍රීඩාංගණයේ තවමත් විස්සයි විස්ස තරගවල නොබිඳුණු වාර්තාවකි.\n\nපල්ලෙකැලේ ක්‍රීඩාංගණයේ තරග 17ක් අතරින් ශ්‍රී ලංකාව තරග 6ක් පරාජයට පත්වී ඇති අතර නොවිසඳුණු ලකුණු සම වූ සහ අත්හැර දමන ලද තරග එක බැගින් වේ.\n\nමෙම තරගාවලියේ ශ්‍රී ලංකා කණ්ඩායමේ වේග පන්දු පුහුණුකරු ලෙස කටයුතු කරන ලසිත් මාලිංග පල්ලෙකැලේ ක්‍රීඩාංගණයේ වැඩිම කඩුලු ලාභියා වන අතර තරග 12ක් තුළ කඩුලු 18 ක් ලබා ගෙන ඇති මාලිංග ඉන් අවස්ථා දෙකකදීම කඩුලු පහේ සීමාව ඉක්මවා යෑමට සමත් වීම විශේෂ සිද්ධියකි.\n\nඉන් එක් අවස්ථාවකදී නවසීලන්තයට එරෙහිව එක දිගට පන්දු 4 කදී කඩුලු හතරක් ලබා ගත් මාලිංග එම තරගය නිම කර තිබුණේ පන්දු වාර 4 යි, ලකුණු 6යි, කඩුලු 5ක් ලෙසිනි.\n\nමෙවර තරගාවලියේ පළමු තරගය සංචාරක ඔස්‌ට්‍රේලියා කණ්ඩායම විසින් පහසුවෙන් ජය ගනු ලැබූවද දෙවෙනි තරගයේදී යම් සටනක් දීමට හැකි වීම ශ්‍රී ලංකාව පැත්තෙන් යම් වාසිදායක තත්ත්වයකි.\n\nශ්‍රී ලංකා විස්සයි විස්ස සංචිතය: දසුන් ශානක (නායක) පැතුම් නිස්සංක, ධනුෂ්ක ගුණතිලක, කුසල් මෙන්ඩිස්, චරිත් අසලංක, භානුක රාජපක්ෂ, නුවනිඳු ප්‍රනාන්දු, ලහිරු මධුශංක, වනිඳු හසරංග, චාමික කරුණාරත්න, දුෂ්මන්ත චමීර, කසුන් රාජිත, නුවන් තුෂාර, මතීෂ පතිරණ, රමේෂ් මෙන්ඩිස්, මහීෂ් තීක්ෂණ, ප්‍රවීන් ජයවික්‍රම, ලක්ෂාන් සඳකැන්\n\nඔස්‌ට්‍රේලියා විස්සයි විස්ස සංචිතය: එරන් ෆින්ච් (නායක), ඩේවිඩ් වෝනර්, මිචෙල් මාෂ්, ග්ලෙන් මැක්ස්වෙල්, ස්ටීව් ස්මිත්, මාකස් ස්ටොයිනිස්, මැතිව් වේඩ්, ඇස්ටන් ආගර්, මිචෙල් ස්ටාර්ක්, කේන් රිචඩ්සන්, ජෝෂ් හස්ලිවුඩ්\n\nකුෂාන් සුබසිංහ",
       "URL": "https://divaina.lk/%e0%b7%80%e0%b7%8f%e0%b7%83%e0%b7%92%e0%b6%af%e0%b7%8f%e0%b6%ba%e0%b6%9a-%e0%b6%b4%e0%b6%bd%e0%b7%8a%e0%b6%bd%e0%b7%99%e0%b6%9a%e0%b7%90%e0%b6%bd%e0%b7%9a%e0%b6%af%e0%b7%93-%e0%b7%81%e0%b7%8a/",
       "Category": "sports",
       "Parent URL": "https://divaina.lk/category/sports//page/210/"
}