{
       "Source": "divaina",
       "Timestamp": "February 17, 2023",
       "Headline": "මහනුවර අපරාජිතව රග්බි කිරුළ පළඳියි ද? තීරණය අනිද්දා",
       "News Content": "මෙරට ප්‍රමුඛතම ලීග් රග්බි පාපන්දු තරගාවලියේ ශූරයින් උදෙසා පිරිනැමෙන “නිපෝන් පේන්ට් අභියෝග කුසලාන”ට හිමිකම් කීමේ අරමුණ ඇතිව මහනුවර ක්‍රීඩා සමාජය නියෝජනය කරන ක්‍රීඩකයෝ අනිද්දා (19 දින) ප.ව.04.00 ට නිත්තවෙල ක්‍රීඩාංගණයට පිවිසෙති.\n\nමෙවර තරගාවලියට අවතීර්ණ වෙමින් මුහුණ දුන් තරග 09 ම ජයග්‍රහණ කර ඇති මහනුවර පිල තම අපරාජිත බව සනාථ කර ගනිමින් කුසලානට අත පෙවීමට ගන්නා උත්සාහ හේතුවෙන් අනිද්දා තරගයේ වැඩි උණුසුමක් දැක ගන්නට ලැබෙනු ඇත.\n\nමෙතෙක් පැවති තරග ආශ්‍රිතව ලකුණු 55 ක් වාර්තා කර ගනිමින් පෙරමුණ ගැනීමට මහනුවර සමත් වී සිටින අතර ජයග්‍රහණ 08 ක් සහිතව සී.ආර්. පිල රැස් කර ගෙන සිටින ලකුණු එකතුව 49 කි.\n\nඒ අනුව බලන විට අනිද්දා (19) සටන ජය පරාජයෙන් තොරව නිමාවට පත් වුව ද අඩු ලකුණු පරතරයකින් සී.ආර්. පිල හමුවේ පරාජය වුවද ‘නිපෝන් පේන්ට් කුසලාන’ මහනුවර ක්‍රීඩා සමාජය සතු වීම වැළැක්විය නොහැකිය.\n\nමෙවර තරගාවලියේ තෙවන සහ සිව් වැනි ස්ථාන තීරණය කෙරෙන සටන හෙට (18) ප.ව.04.00 කොළඹ හැව්ලොක්ස් ක්‍රීඩාංගණයේදී ආරම්භ කෙරේ. ඒ, හැව්ලොක්ස් සමාජය සහ නාවික හමුදාව අතර ය.\n\nමෙතෙක් මුහුණ දුන් තරග ආශ්‍රිතව හැව්ලොක්ස් පිල ජයග්‍රහණ 04 ක් සමග ලකුණු 26 රැස් කර ගෙන සිටින අතර ජයග්‍රහණ 03 ක් සමගින් ලකුණු 21 කට නාවික හමුදාව හිමිකම් කියයි.\n\nතරග 28 කින් සැදුම්ලත් වූ පළමු වටයේ දක්ෂතාවය මත ‘සුපිරි වටය’ සඳහා වරම් ලැබීමට මහනුවර ක්‍රීඩා සමාජය, සී.ආර් ඇන්ඩ් එෆ්. සී. සමාජය, හැව්ලොක්ස් සමාජය සහ නාවික හමුදාවට මුලින් හැකි විය.\n\nමූලික වටය අවසානයේදී මහනුවර සමාජය ලකුණු 39, සී.ආර්. ඇන්ඩ් එෆ්. සී. ලකුණු 34, හැව්ලොක්ස් ලකුණු 25, නාවික හමුදාව ලකුණු 20 හිමිකර ගනිමින් දෙවන හා අවසන් වටයට සුදුසුකම් ලැබීය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%85%e0%b6%b4%e0%b6%bb%e0%b7%8f%e0%b6%a2%e0%b7%92%e0%b6%ad%e0%b7%80-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%9a%e0%b7%92/",
       "Category": "sports",
       "Parent URL": "https://divaina.lk/category/sports//page/106/"
}