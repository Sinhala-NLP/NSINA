{
       "Source": "divaina",
       "Timestamp": "September 9, 2023",
       "Headline": "ශ්‍රී ලංකා කොදෙව් 19 න් පහළ සටන විසඳුමකින් තොරව නිමයි",
       "News Content": "ශ්‍රී ලංකා අවුරුදු 19 න් පහළ කණ්ඩායම සහ බටහිර ඉන්දීය කොදෙව් අවුරුදු 19 න් පහළ කණ්ඩායම අතර රංගිරි දඹුලු ක්‍රීඩාංගණයේදී පැවැති සිව්දින ක්‍රිකට් තරගය ඊයේ (08 වැනිදා) ජය පරාජයෙන් තොරව අවසන් විය.\n\nඒ වන විට සිය දෙවෙනි ඉනිම ක්‍රීඩා කරමින් සිටි ශ්‍රී ලංකා 19 න් පහළ කණ්ඩායම බටහිර ඉන්දීය කොදෙව් කණ්ඩායමට වඩා කඩුලු 6ක් අතැතිව ලකුණු 245ක් ඉදිරියෙන් සිටියේය.\n\nබටහිර ඉන්දීය කොදෙව් ක්‍රීඩකයෝ පළමු ඉනිම සඳහා සියල්ලන් දැවී ලකුණු 309 ක් ලබා ගත් අතර පළමුව පන්දුවට පහරදුන් ශ්‍රී ලංකා කණ්ඩායම කඩුලු 8 ක් දැවී ලකුණු 432 ක් ලබා ඉනිම අත්හිටු වූයේය.\n\nඊයේ දිනය නිමා වන විට ශ්‍රී ලකුණු කඩුලු 4 ක් දැවී රැස්කරගෙන සිටි ලකුණු සංඛ්‍යාව 122 කි.\n\nඑහිදී රවිශාන් නෙත්සර අර්ධ ශතකයක් ලබා ගත්තේය.\n\nතරගයේ තෙවැනි දිනය වූ පෙරේදා (07 වැනිදා) දිනය පන්දු වාර 24.4 කට පමණක් සීමා විය. දිවා භෝජනයට මිනිත්තු 30 කට පමණ පෙර තරගයට වර්ෂාවෙන් බාධා පැමිණ ක්‍රීඩාව නිමා කර දමන විට සිය පළමු ඉනිම ක්‍රීඩා කරමින් සිටින බටහිර ඉන්දීය කොදෙව් යොවුන් ක්‍රීඩකයෝ කඩුලු 3 කට ලකුණු 119 ක් ලබා සිටියහ.\n\nඒ අනුව පෙරේදා දිනයේදී අර්ධ ශතකයක් ලබා නොදැවී කඩුල්ලේ රැඳී සිටිමින් ඊයේ යළි පිටියට පැමිණි ජෝර්දාන් ජොන්සන් බටහිර ඉන්දීය කොදෙව් පළමු ඉනිම වෙනුවෙන් විශිෂ්ට ශතකයක් වාර්තා කළේය.\n\nපන්දු 207 කදී ලකුණු 149 ක් ලබා ගත් ජෝර්දාන් විහස් තෙව්මික ගේ පන්දුවක් හමුවේ ඔවුන් ගේ 7 වෙනි කඩුල්ල ලෙස පිටියෙන් ඉවත් වූයේය.\n\nශ්‍රී ලංකාව වෙනුවෙන් අගනා පන්දු යැවීමක නිරත වූ විහස් තෙව්මික ලකුණු 78 කට කඩුලු 6 ක් දවා ගත්තේය.\n\nවිහස් ගේ දකුණත් පිටදඟ පන්දු හමුවේ කොදෙව් ඉනිමේ අඩකටත් වඩා දැවී යද්දී විශ්ව ලහිරු ලකුණු 61 කට කඩුලු තුනක් ලබා ගනිමින් විහස් ට අනගි සහායක් ලබා දුන්නේය.\n\nශ්‍රී ලංකාව ලකුණු 432 යි – (දිනුර කලුපහන 150, පුළිඳු පෙරේරා 71, සිනෙත් ජයවර්ධන 34, රවිෂාන් නෙත්සර 31, රුසඳ ගමගේ 07, සරුජන් ශන්මුගනාදන් 17, විශ්ව රාජපක්ෂ 09, මල්ෂ තරුපති 65, විහස් තෙව්මික 35, විශ්ව ළහිරු 00, ටරික් එඩ්වර්ඩ් 99/3, නේතන් සීලි 100/2, ඉසායි තෝරන් 58/2)\n\nබටහිර ඉන්දීය කොදෙව් පිල ලකුණු 309 යි – (ඒඩි්‍රයන් වියර් 15, ස්ටීවන් පැස්කල් 11, ජොෂුවා ඩ්‍රෝන් 06, ජෝර්ඩ්න් ජොන්සන් 149, ස්ටීවන් වෙඩරබර්න් 42, විශ්ව ළහිරු 62/3, විහස් තෙව්මික 78/6\n\nශ්‍රී ලංකා අවු. 19 න් පහළ කණ්ඩායම දෙවෙනි ඉනිම කඩුලු 4කට ලකුණු 122යි\n\nරවිෂාන් නෙත්සර 50, සරුජන් ශන්මුගනාදන් නොදැවී 26, දිනුර කළුපහන නොදැවී 22",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%9c%e0%b6%af%e0%b7%99%e0%b7%80%e0%b7%8a-19-%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b7%83/",
       "Category": "sports",
       "Parent URL": "https://divaina.lk/category/sports//page/14/"
}