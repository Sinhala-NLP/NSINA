{
       "Source": "divaina",
       "Timestamp": "October 12, 2022",
       "Headline": "ශ්‍රී ලංකාව හෙට පාකිස්තානය සමඟ අවසන් පූර්ව සටනට",
       "News Content": "තායිලන්තය පළමු වරට අවසන් හතරට\n\nපකිස්තානය සමග ඊයේ (11වැනිදා) පැවති තරගයෙන් කඩුලු 5ක පරාජයක් ලැබූ ශ්‍රී ලංකා කාන්තා කණ්ඩායම මෙවර ආසියානු කුසලාන කාන්තා ක්‍රිකට් තරඟාවලියේ අවසන් පූර්ව තරඟ වටය යටතේ හෙට (13 වෙනිදා) නැවත වතාවක් පාකිස්තානය සමග තරග වැදීමට නියමිතය.\n\nශ්‍රී ලංකාව සහ පාකිස්තානය අතර අවසන් පූර්ව තරගය හෙට පස්වරු 1.00ට ආරම්භවීමට නියමිත අතර අනෙක් අවසන් පූර්ව තරගය ලෙස ඉන්දියාව සහ තායිලන්තය අතර තරඟය හෙට පෙ.ව. 8:30 ට ආරම්භ වීමට නියමිතය.\n\nමෙවර තරගාවලියේ ලීග වටය යටතේ පැවති අවසාන තරගය ඊයේ ශ්‍රී ලංකා කාන්තා කණ්ඩායම සහ පකිස්තානය අතර පැවැති තරගය විය.\n\nඑම තරඟයේදී පළමුවෙන් පන්දුවට පහරදුන් ශ්‍රී ලංකා කණ්ඩායම සියලු දෙනා දැවී ලකුණු 112ක් ලබා ගත් අතර පාකිස්තානය පන්දුවාර 18 යි පන්දු පහක් තුළදී කඩුලු 5ක් දැවී අදාළ ඉලක්කය පසුකර ගියහ.\n\nශ්‍රී ලංකා කණ්ඩායම වෙනුවෙන් වේගවත් පිතිහරඹයක නිරත වූ නායිකා චමරි අතපත්තු පන්දු 26 කදී ලකුණු 41ක් ලබා ගත් අතර ඊට හතරේ පහර 9ක් ඇතුළත් විය.\n\nචමරිගේ එම වේගවත් ඉනිම හේතුවෙන් පළමු පන්දුවාර 7 නිමාවන විට ශ්‍රී ලංකා කණ්ඩායම ලකුණු 58ක් ලබාගෙන සිටි අතර ඇයගේ දැවී යෑමෙන් පසු ලකුණු ලබා ලබාගැනීමේ වේගය මෙන්ම ශ්‍රී ලංකා ඉනිම ද අඩපණ වූයේය.\n\nචමරිට පසුව ශ්‍රී ලංකා කණ්ඩායම වෙනුවෙන් වැඩිම ලකුණු ලබාගත් ක්‍රීඩිකාව වූයේ පන්දු 29 කදී ලකුණු 26ක් ලබාගත් ඕෂධී රණසිංහයි.\n\nශ්‍රී ලංකා ඉනිම බිඳ දැමූ ඔමයිමා සොහාලි ලකුණු 13 කට කඩුලු 5 ක් ලබාගත් අතර ටුබා හුසේන් කඩුලු දෙකක් ලබා ගත්තාය.\n\nජයග්‍රහණය හඹා ගිය පකිස්තානය වෙනුවෙන් නිදාදාර් නොදැවී ලකුණු 26ක් ද අයේෂා නසීම් නොදැවී ලකුණු 16ක් ද ලබා ගත්තාය.\n\nමෙවර අවසන් පූර්ව තරග සඳහා එක් වූ තායිලන්ත කණ්ඩායම ආසියානු කුසලාන කාන්තා ක්‍රිකට් තරගාවලියක අවසන් පූර්ව තරග සඳහා සුදුසුකම් ලැබූ පළමු අවස්ථාව බවට මෙම අවස්ථාව පත් වූයේය.\n\nමෙවර තරගාවලියේ තරග හයකට සහභාගී වූ තායිලන්ත කාන්තා කණ්ඩායම ඉන් තරග තුනක් ජයගෙන ප්‍රසාද ලකුණු හයක් හිමි කරගෙන 4 වෙනි ස්ථානයට ශ්‍රේණිගත වීමට සමත් වූයේය.\n\nබංග්ලාදේශය සහ එක්සත් අරාබි එමීර් රාජ්‍යය අතර ඊයේ පැවැත්වීමට නියමිතව තිබූ තරගය අයහපත් කාලගුණ තත්ත්වය හේතුවෙන් අතහැර දැමීමට සිදුවීමෙන් බංග්ලාදේශයට අවසන් පූර්ව තරග සඳහා ප්‍රවේශ වීමට තිබූ අවසන් අවස්ථාවද ගිලිහී ගියේය.\n\nඑම තරඟය ජයග්‍රහණය කළේ නම් බංග්ලාදේශයට අවසන් කණ්ඩායම් හතර අතරට පිවිසීමට හැකියාව තිබූ අතර බංග්ලාදේශය ආසියානු කුසලාන ක්‍රිකට් තරගාවලියේ පසුගිය වර ජයග්‍රහකයන් මෙන්ම සත්කාරක දේශය ද වේ.\n\nඉන්දියාව සහ පාකිස්ථානය තරග හයකට සහභාගී වී ඉන් තරඟ 5 බැගින් ජයග්‍රහණය කර ප්‍රසාද ලකුණු සටහනේ පළමු සහ දෙවන ස්ථාන හිමි කරගෙන ඇති අතර ඔවුන්ට හිමි ප්‍රසාද ලකුණු සංඛ්‍යාව 10 කි.\n\nශ්‍රී ලංකාව එම සටහනේ තුන්වන ස්ථානයේ පසුවන අතර තරග 6කට සහභාගි වූ ශ්‍රී ලංකාව තරග හතරක් ජයගෙන ප්‍රසාද ලකුණු 8ක් හිමි කරගෙන තිබේ.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%99%e0%b6%a7-%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f/",
       "Category": "sports",
       "Parent URL": "https://divaina.lk/category/sports//page/160/"
}