{
       "Source": "divaina",
       "Timestamp": "September 10, 2023",
       "Headline": "දැරූ බර අපමණයි…යන්න මට අවසරයි…සුදේශ් බරෙන් සමු ගනියි",
       "News Content": "රට වෙනුවෙන් බර දැරූ ඒ වෙනුවෙන් වෙහෙස දැරූ සුදේශ් පීරිස් ක්‍රීඩකයා සිය ක්‍රීඩා ජීවිතයට පසුගියදා ආයුබෝවන් කීය. ඔලිම්පික් නිවහනට වැඩි සද්දයක් නැතිව පැමිණි සුදේශ් ක්‍රීඩාවෙන් සමුගෙන ගියේ ඉකුත් බදාදා ය. වසර 25ක කාලයක් බර දරන්නට ඩා බිඳු හෙළු සුදේශ් ඒ අප්‍රතිහත ධෛර්යය උදෙසා ගෙල දැරූ පදක්කම් අපමණය. හෙළු ඩා බිඳු තරම් තුටු කඳුළු නොගැලුවත් චින්තන විදානගේට පසුව මෙරටින් බිහි වූ හොඳම බර දරන්නා ඔහුය.\n\nපොදුරද මඩුලු බර දැරීමේ වේදිකාවේ ඔහු පදක්කම් 3ක හිමිකරුවෙකි. 2014 සහ 2016 වසරවල එහි රිදී පදක්කම් ගෙල පැළඳූ සුදේශ් 2010 වසරේ ලෝකඩ පදක්කමක් දිනුවේය. එමතු නොව 2016 වසරේ ගුවහාති හි පැවැති දකුණු ආසියානු ක්‍රීඩා උළෙලේ කිලෝ ග්‍රෑම් 62 බර පන්තිය යටතේ රන් පදක්කම දිනුවේ ද සුදේශ් ය.\n\nඑදා මේ පදක්කම් සමග රටද දිනුවේය.\n\nබර දරා ඔහු ලද ජය පිටුපස පැමිණි අභිමන්, ඇගයුම් බොහෝය. ඔලිම්පික් නිවහනේ පැවැති එම සමුගැනීමේ ප්‍රකාශය නිකුත් කිරීමේ අවස්ථාවෙන් පමණක් එය නිමා නොවිය යුතුය. ක්‍රීඩාවෙන් සමුගන්නා මෙම ක්‍රීඩකයන්ගේ අනාගතය වෙනුවෙන් යමක් සිදු විය යුතු බව එම අවස්ථාවට පැමිණි සිටි ප්‍රවීණ මලල ක්‍රීඩිකා ශ්‍රියානි කුලවංශ කළ ප්‍රකාශය මෙහිදී අපට බැහැර කළ නොහැක. එහෙත් ඒ පිළිබඳ අනියත බියක් වේ. මන්ද සුදේශ් ගේ සමුගැනීමේ අවස්ථාව සඳහා මෙරට බර ඉසිලීමේ සංගමයේ නිලධාරීන්ට ආරාධනා කර තිබුණද ඒ කිසිවෙක් ඒ අවස්ථාවේ නොසිටියහ. එතනට නොපැමිණි නිලධාරීන් මැදිහත්ව සුදේශ්ලාගේ අනාගතය සවිමත් කරනු ඇතැයි සිතීම අවිනිශ්චිතය.",
       "URL": "https://divaina.lk/%e0%b6%af%e0%b7%90%e0%b6%bb%e0%b7%96-%e0%b6%b6%e0%b6%bb-%e0%b6%85%e0%b6%b4%e0%b6%b8%e0%b6%ab%e0%b6%ba%e0%b7%92%e0%b6%ba%e0%b6%b1%e0%b7%8a%e0%b6%b1-%e0%b6%b8%e0%b6%a7-%e0%b6%85%e0%b7%80/",
       "Category": "sports",
       "Parent URL": "https://divaina.lk/category/sports//page/14/"
}