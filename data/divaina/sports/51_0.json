{
       "Source": "divaina",
       "Timestamp": "June 29, 2023",
       "Headline": "බස්නාහිර පළාත් කලාප තරගවලට බාලගිරි දෝෂය!",
       "News Content": "බස්නාහිර පළාත් කලාප ක්‍රීඩා තරග මේ වන තෙක් නොපවත්වා තිබීම හේතුවෙන් එම පළාතට අයත් කලාප 11 ක දහස් ගණන් පාසල් ශිෂ්‍ය ශිෂ්‍යාවෝ මහත් අසීරුතාවයකට පත්ව සිටින බව වාර්තා වේ.\n\nමෙම මස 15 වැනි දා වන විට අදාළ ක්‍රීඩා තරග පවත්වා අවසන් කරන ලෙස මධ්‍යම ආණ්ඩුවේ අධ්‍යාපන අමාත්‍යාංශය විසින් දැනුම් දී ඇතත් බස්නාහිර පළාත් අධ්‍යාපන අමාත්‍යාංශය ඒ සඳහා මෙතෙක් මුදල් ප්‍රතිපාදන වෙන්කර නොමැති වීම මෙම ප්‍රමාදයට හේතු වී ඇති බව ආරංචි මාර්ග සඳහන් කරයි.\n\nඅනෙක් පළාත්වල මේ වන විට කලාප තරග පවත්වා ඔවුන් පළාත් තරගවලට ද සූදානම් වන තත්ත්වයක් තුළ බස්නාහිර පළාතට මෙම බාලගිරි දෝෂය උදාවීම සම්බන්ධයෙන් කලාප ක්‍රීඩා අධ්‍යක්ෂවරු ද කනගාටුව පළ කර සිටිති.\n\nසාමාන්‍යයෙන් අවුරුද්දේ මැයි මාසය වන විට කලාප තරග පවත්වා අවසන් වන අතර ඉන්පසුව ක්‍රීඩක ක්‍රීඩිකාවෝ පළාත් තරගාවලියට ද සූදානම් වෙති.\n\nඑසේම පසුගිය වසර දෙක පුරාවට බස්නාහිර පළාත් කොට්ඨාස තරග පවත්වා නැති අතර කලාප තරග ද මෙසේ ප්‍රමාදවීම ක්‍රීඩක ක්‍රීඩිකාවන්ට සිදු කරන බලවත් අසාධාරණයක් බව කලාප ක්‍රීඩා අධ්‍යක්ෂවරු සඳහන් කරති.\n\nබස්නාහිර පළාත් අධ්‍යාපන අමාත්‍යාංශයෙන් මුදල් ප්‍රතිපාදන ලැබුණු වහාම කලාප ක්‍රීඩා තරග පැවැත්වීමට අදාළ අධ්‍යක්ෂවරුන් සූදානමින් සිටිය ද ලබන මාසය වන විට පාසල්වල වාර විභාග ආරම්භ වීමට නියමිතව තිබීම හේතුවෙන් ඊට තවත් බාධාවක් එල්ල වනු ඇතැයි බියක් හටගෙන තිබේ.\n\nමේ සම්බන්ධයෙන් විමසීමට බස්නාහිර පළාත් අධ්‍යාපන අමාත්‍යාංශ ලේකම්වරයා දුරකථන මාර්ගයෙන් සම්බන්ධ කර ගැනීමට කීපවරක්ම අප උත්සාහ දැරුව ද එම උත්සාහය ව්‍යර්ථ විය.කුෂාන් සුබසිංහ",
       "URL": "https://divaina.lk/%e0%b6%b6%e0%b7%83%e0%b7%8a%e0%b6%b1%e0%b7%8f%e0%b7%84%e0%b7%92%e0%b6%bb-%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%9a%e0%b6%bd%e0%b7%8f%e0%b6%b4-%e0%b6%ad%e0%b6%bb%e0%b6%9c%e0%b7%80/",
       "Category": "sports",
       "Parent URL": "https://divaina.lk/category/sports//page/51/"
}