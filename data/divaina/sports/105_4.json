{
       "Source": "divaina",
       "Timestamp": "February 20, 2023",
       "Headline": "රග්බි පළඟ ශූරතාව ගුවන් හමුදාව ට",
       "News Content": "මූලික වටයේදී ලත් ලකුණු 06 ක පරාජයේ අවමානය දෙවන වටයේ දී අහෝසි කර ගැනීමට සමත් වෙමින් “නිපෝන් පේන්ට් අභියෝග කුසලාන” අන්තර් සමාජ ප්‍රමුඛ පෙළ රග්බි තරගාවලියේ “පළඟ” ශූරතාව ගුවන් හමුදාව දිනා ගත්තේය.\n\nපොලිස් ක්‍රීඩා සමාජයට එරෙහිව තිඹිරිගස්යායේ දී සිකුරාදා (17දා) පැවති තීරණාත්මක තරගයේ දී ලත් ලකුණු 11 – 05 ක ජයග්‍රහණයත් සමගින් “පළඟ” ශූරතාවට හිමිකම් කියන්නට ගුවන් හමුදාවට හැකි වීම මෙවර කැපී පෙනුණි.\n\nතරගය ආරම්භ කළ ප්‍රථම භාගය තුළ ලකුණු 03 – 00 ක් ලෙස පෙරමුණ ගත් ගුවන් හමුදාව දෙවන අර්ධයේ දී තවත් ලකුණු 08 ක් රැස් කර ගත්තේය.\n\nගුවන් හමුදාව වෙනුවෙන් කැපී පෙණුනු රාමදාස් රුමේෂ් එකම උත්සාහක දිනුම සටහන් කළ අතර දඬුවම් පහර ද්විත්වයම නිවැරදි එල්ලයට යොමු කිරීමට කෝසල නුවන් පෙරේරා සමත් විය.\n\nපරාජිත පිල වෙනුවෙන් සටහන් වූ එකම උත්සාහක දිනුම තරගය ඇරඹී දෙවන භාගයේ දී හේෂාන් තිලකරත්න ලබා ගත්තේ ය.\n\nමෙවර දෙවන වටයේ එකම අපරාජිත පිල බවට පත් වූ ගුවන් හමුදාව විසින් යුද හමුදාව ලකුණු 27 – 16 ක් ලෙස ද සී. එච්. පිල ලකුණු 44 – 31 ක් ලෙස ද පොලිසිය ලකුණු 11 – 05 ක් ලෙස ද පරාජය කරන්නට විය.අනුරුද්ධ හේරත් බණ්ඩාර",
       "URL": "https://divaina.lk/%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%b4%e0%b7%85%e0%b6%9f-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%84%e0%b6%b8/",
       "Category": "sports",
       "Parent URL": "https://divaina.lk/category/sports//page/105/"
}