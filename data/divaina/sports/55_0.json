{
       "Source": "divaina",
       "Timestamp": "June 20, 2023",
       "Headline": "මුතුසාමි යළිත් හිසරදයක් වෙයි – දකුණු අප්‍රිකා ‘ඒ’ කණ්ඩායමේ ශ්‍රී ලංකා සංචාරය",
       "News Content": "දකුණු අප්‍රිකා ‘ඒ ’කණ්ඩායමේ දඟ පන්දු යවන ක්‍රීඩක සෙනුරන් මුතුසාමි ශ්‍රී ලංකා ‘ඒ’ පිතිකරුවන්ට යළිත් වරක් හිසරදයක් වෙමින් ශ්‍රී ලංකා ඒ ඉනිමේ කඩුලු 5ක් ලකුණු 101 කට දවා ගැනීමට ඊයේ (19 වැනිදා ) සමත් වූයේය.\n\nකණ්ඩායම් දෙක අතර පැවැත්වෙන දෙවන සිවුදින පුහුණු තරගයේ පළමු දිනය වූ ඊයේ දිනය නිමාවන විට ශ්‍රී ලංකාව කඩුලු 7 ක් දැවී රැස්කරගෙන සිටි ලකුණු සංඛ්‍යාව 257 කි.\n\nමෙම තරඟාවලියේ පළමු තරඟයේ දී වැඩිම කඩුලු ලාභියා වූ මුතුසාමි එහිදී පළමු ඉනිමේ කඩුලු 7 සහ දෙවැනි ඉනිමේදී කඩුලු 5ක් දවා ගැනීමට සමත් වූයේය.\n\nඊයේ දිනයේද ශ්‍රී ලංකාවට මහත් තර්ජනයක් වූ මුතුසාමි ශ්‍රී ලංකා ඉනිමේ පළමු කඩුලු තුනේම හිමිකරුවා බවට පත්වූයේය. ශ්‍රී ලංකා කණ්ඩායම වෙනුවෙන් වැඩිම ලකුණු ලාභියා වූ පසිඳු සූරියබණ්ඩාර ලකුණු 41 ක් ලබා ගත් අතර රමේෂ් මෙන්ඩිස් නොදැවී ලකුණු 38 ක් රැස් කරගෙන කඩුල්ලේ රැඳී සිටියේ ය. ඔහුට අනගි සහායක් ලබාදුන් මිලාන් රත්නායක නොදැවී ලබා ගෙන සිටි ලකුණු සංඛ්‍යාව 29 කි. 8 වැනි කඩුල්ල වෙනුවෙන් නොබිඳුණු ලකුණු 40 ක සම්බන්ධතාවයක් ඔවුහු පවත්වාගෙන සිටිති.\n\nලකුණු සාරාංශය\n\nනිශාන් මධුශ්ක 33, ලසිත් කෲස්පුල්ලේ 27, මිනෝද් භානුක 32, පසිඳු සූරියබණ්ඩාර 41, රමේෂ් මෙන්ඩිස් නොදැවී 38, ලහිරු උදාර 33, මිලාන් රත්නායක නොදැවී 29",
       "URL": "https://divaina.lk/%e0%b6%b8%e0%b7%94%e0%b6%ad%e0%b7%94%e0%b7%83%e0%b7%8f%e0%b6%b8%e0%b7%92-%e0%b6%ba%e0%b7%85%e0%b7%92%e0%b6%ad%e0%b7%8a-%e0%b7%84%e0%b7%92%e0%b7%83%e0%b6%bb%e0%b6%af%e0%b6%ba%e0%b6%9a%e0%b7%8a/",
       "Category": "sports",
       "Parent URL": "https://divaina.lk/category/sports//page/55/"
}