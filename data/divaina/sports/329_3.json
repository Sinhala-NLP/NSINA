{
       "Source": "divaina",
       "Timestamp": "September 30, 2021",
       "Headline": "ශ‍්‍රී ලංකා කාන්තාවෝ මේස පන්දු ජයග‍්‍රහණ දෙකක් ලබති",
       "News Content": "ආසියානු මේස පන්දු සම්මේලනයේ මෙහෙය වීමෙන් කටාර් දේශයේ දී දැන් ක‍්‍රියාත්මක 25 වැනි ආසියානු ශූරතා මේස පන්දු තරගාවලියේ දෙවන ජයග‍්‍රහණය සටහන් කරගැනීමට ශ‍්‍රී ලංකා කාන්තා කණ්ඩායමට ඊයේ (29* දිනයේදී හැකිවිය.\n\nආරම්භක දිනය වූ පෙරේදා (28* බංග්ලාදේශයට එරෙහිව වට 03 – 00 ක ජයග‍්‍රහණයක් සටහන් කර ගත් ශ‍්‍රී ලංකා කාන්තා කණ්ඩායම ඊයේ (29* දිනයේ දී තෙවන තරගයට අවතීර්ණ වෙමින් ජෝර්දානය තරග වට 03 – 00 ක් ලෙස පරාජයට පත් කරමින් තම දෙවන ජයග‍්‍රහණය සටහන් කර ගත්තේය.\n\nඔවුන් මුහුණ දුන් දෙවන තරගයේදී කසකස්ථානය හමුවේ වට 03-00 ක් ලෙස පරාජය ලැබීමට සිදු විය.\n\nඒ අනුව ශ‍්‍රී ලංකා පිල 12 සහ 13 ස්ථානය වෙනුවෙන් තරඟ වැදීමට නියමිතව තිබුණි.\n\nදින 08 කින් සැදුම්ලත් වන ආසියානු ශූරතා මේස පන්දු තරගාවලියේ පළමු දිනයේදී ප‍්‍රතිවාදී බංග්ලාදේශය පරාජයට පත් කරමින් ප‍්‍රථම ජයග‍්‍රහණය වාර්තා කර ගැනීමට ශ‍්‍රී ලංකා පිරිමි පිල සමත් වූ නමුත් දෙවන තරගයේදී තායිලන්තය හමුවේ වට 03 – 01ක් ලෙස ද තෙවන තරගයේදී කටාර් දේශය හමුවේ වට 03 – 01ක් ලෙස ද පරාජය ලැබීය.\n\nපිරිමි අංශයේ පළමු ජයග‍්‍රහණය වෙනුවෙන් කැපී පෙනුණු සෙනුර සිල්වා වට 03 -00 ක් ලෙස ද, මිලින්ද ලක්ෂිත තරග වට 03 – 01 ක් ලෙස ද සහ චමීර ගිනිගේ තරග වට 03 – 01 ක් ලෙස ද තමන් මුහුණ දුන් තරග ආශ‍්‍රිතව බංග්ලාදේශ ක‍්‍රීඩකයෝ පරාජය කළහ.\n\nඉෂාරා මධුරංගී තරග වට 03 – 00 ක් ලෙස ද බිමන්දී බණ්ඩාර තරග වට 03 – 01 ක් ලෙස ද මුතුමාලී ප‍්‍රියදර්ශනී තරග වට 03 – 01 ක් ලෙස ද ප‍්‍රතිවාදී බංග්ලාදේශ ක‍්‍රීඩිකාවන් පරාජය කිරීමට ආරම්භක තරගයේදී සමත් වීම කැපී පෙනුණි.\n\nශ‍්‍රී ලංකා පුහුණුකරු චතුර දුෂාන් ද සිල්වා මහතාගේ මඟ පෙන්වීම් අනුව මෙම ක‍්‍රීඩක ක‍්‍රීඩිකාවෝ තරග වදිති.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b7%81%e2%80%8d%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b7%9d-%e0%b6%b8%e0%b7%9a%e0%b7%83/",
       "Category": "sports",
       "Parent URL": "https://divaina.lk/category/sports//page/329/"
}