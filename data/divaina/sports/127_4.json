{
       "Source": "divaina",
       "Timestamp": "December 26, 2022",
       "Headline": "ජගත් පාපන්දු ලොක්කන්ගෙන් ශ්‍රී ලංකාවට අනතුරු ඇගවීමක්",
       "News Content": "ශ්‍රී ලංකා පාපන්දු සම්මේලනයේ නව ව්‍යවස්ථාව කඩිනමින් සකස් කරන ලෙසත් එසේ නොවුණහොත් තෙවැනි පාර්ශ්වයක බලපෑම් හේතුවෙන් ඇතිවිය හැකි දණ්ඩන සහ සම්බාධකවලට මුහුණදීමේ අවදානමකට ශ්‍රී ලංකාව පත් වෙනු ඇතැයි දැනුවත් කරමින් අන්තර්ජාතික පාපන්දු සම්මේලනය සහ ආසියානු පාපන්දු සමුළුව ශ්‍රී ලංකා පාපන්දු සම්මේලනය වෙත ලිඛිත දැනුම්දීමක් සිදුකර ඇත.\n\nඅන්තර්ජාතික පාපන්දු සම්මේලනයේ සහ ආසියානු පාපන්දු සම්මේලනයේ නියෝජිතයන් ගේ නිර්දේශ මත එම ව්‍යවස්ථාව සකස් කළද තවමත් එය ක්‍රියාත්මක තත්ත්වයක නොපැවතීම සම්බන්ධයෙන් මෙම දැන්වත් කිරීම සිදුකර ඇත.\n\nඅන්තර්ජාතික පාපන්දු සම්මේලනයේ සාමාජික සංගම් ප්‍රධානී කෙනී ජින් මාර් මහතා සහ ආසියානු පාපන්දු සමුළුවේ නියෝජ්‍ය මහ ලේකම් වහීඩ් කර්දානි මහතාගේ අත්සනින් යුතුව ශ්‍රී ලංකා පාපන්දු සම්මේලනය වෙත එම අවවාදාත්මක ලිපිය පසුගිය විසි දෙවැනිදා දාතමින් නිකුත් කර ඇත.\n\nශ්‍රී ලංකා පාපන්දු සම්මේලනයේ හිටපු ලේකම් උපාලි හේවගේ මහතාගේ නමට නිකුත් කර ඇති එම ලිපියේ පිටපත් ජනාධිපති ජනාධිපති රනිල් වික්‍රමසිංහ මහතා වෙත සහ ක්‍රීඩා අමාත්‍යාංශය සහ ක්‍රීඩා අමාත්‍යාංශ ලේකම්වරයා වෙත ලබා දීමට හිටපු පාපන්දු සභාපති ජස්වර් උමර් මහතා කටයුතු කර තිබිණි.\n\nඑහිදී මාධ්‍ය වෙත අදහස් දක්වමින් හිටපු සභාපති ජස්වර් උමර් මහතා සඳහන් කර සිටියේ “රටේ පාපන්දු ක්‍රීඩාව රැක ගැනීම පිණිස තමන් කටයුතු කරන බවත් ඒ නිසා ජගත් පාපන්දු සම්මේලනයෙන් ලබාදුන් දැනුවත් කිරීමේ ලිපිය සම්බන්ධයෙන් ජනාධිපතිවරයා සහ ක්‍රීඩා ඇමැතිවරයා දැනුවත් කළ බවත් ඒ මහතා පැවසීය.\n\nශ්‍රී ලංකා පාපන්දු සම්මේලනයට ඒ කටයුතු ස්වාධීනව කරගෙන යෑමට අවශ්‍ය පසුබිම තිබිය යුතු බවත් එහි කටයුතු සඳහා කිසියම් තුන්වෙනි පාර්ශ්වයක් ඇඟිලි ගැසීම් නොකළ යුතු බවත් තමන් තරයේ විශ්වාස කරන බවද අන්තර්ජාතික පාපන්දු සම්මේලනය නිකුත් කළ මේ ලිපියේ සඳහන් වේ.කුෂාන් සුබසිංහ",
       "URL": "https://divaina.lk/%e0%b6%a2%e0%b6%9c%e0%b6%ad%e0%b7%8a-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b6%b1%e0%b7%8a%e0%b6%9c%e0%b7%99%e0%b6%b1%e0%b7%8a/",
       "Category": "sports",
       "Parent URL": "https://divaina.lk/category/sports//page/127/"
}