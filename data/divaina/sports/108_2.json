{
       "Source": "divaina",
       "Timestamp": "February 13, 2023",
       "Headline": "ජාත්‍යන්තර හමුදා ක්‍රීඩා කවුන්සිල වෙරළ වොලිබොල් තරග අද සිට",
       "News Content": "ජාත්‍යන්තර හමුදා ක්‍රීඩා කවුන්සිලය සිව්වැනි වරට සංවිධාන කරන වෙරළ වොලිබොල් තරගාවලියේ තරග අද (13 වැනිදා ) සිට මීගමුව වෙරළ තීරයේදී පැවැත්වෙයි.\n\nමේ තරගාවලියට ශ්‍රී ලංකාව සත්කාරකත්වය දෙන පළමු අවස්ථාව මෙය වෙයි.\n\nතරගාවලිය සඳහා ප්‍රංශය, ජර්මනිය, නෙදර්ලන්තය, ඕමානය, සවුදි අරාබිය, වෙනිසියුලාව, කොලොම්බියාව හා ශ්‍රී ලංකාව යන රටවල් නියෝජනය කරමින් පිරිමි කණ්ඩායම් 16ක් සහ කාන්තා කණ්ඩායම් 9ක් එක් වෙයි.\n\nතරගාවලියේ සමාරම්භක උත්සවය ඊයේ (12 වැනිදා) පැවැත්වීමට නියමිතව තිබූ අතර, තරගාවලියේ ජය සංකේත ප්‍රදානෝත්සවය 17 වැනිදා පෙරවරු 10.00ට සිදු කෙරේ. මේ තරගාවලිය මහජනතාවට නොමිලේ නැරඹීමට අවස්ථාව උදා කර ඇත.\n\nතරගාවලියේ පූර්ණ සංවිධාන කටයුතු ආරක්ෂක සේවා ක්‍රීඩා මණ්ඩලයේ සභාපති මෙන්ම ශ්‍රී ලංකා ගුවන් හමුදාපති එයාර් මාර්ෂල් සුදර්ශන පතිරණ මහතාගේ පූර්ණ අධීක්ෂණය යටතේ යුද හමුදාපති ලුතිනන් ජෙනරාල් විකුම් ලියනගේ සහ නාවික හමුදාපති වයිස් අද්මිරාල් ප්‍රියන්ත පෙරේරා මහත්වරුන්ගේ සහයෝගය ඇතිව ආරක්ෂක සේවා ක්‍රීඩා මණ්ඩලය විසින් සිදු කරයි.කුෂාන් සුබසිංහ\n\nපිංතූරය – නිෂාන් එස්. ප්‍රියන්ත",
       "URL": "https://divaina.lk/%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f/",
       "Category": "sports",
       "Parent URL": "https://divaina.lk/category/sports//page/108/"
}