{
       "Source": "divaina",
       "Timestamp": "March 11, 2022",
       "Headline": "07 වැනි ආසියානු හොකී සම්මේලන කුසලාන සොයා ශී‍්‍ර ලංකාව අද ඉන්දුනීසියාවේදී තරග බිමට",
       "News Content": "ඉන්දුනීසියාවේ ජකර්තා අගනුවර දී ක‍්‍රියාත්මක කෙරෙන 07 වැනි ආසියානු හොකී සම්මේලන කුසලාන පිරිමි හොකී තරගාවලිය හෙට (11) ප:ව 12.15 ට පැවැත්වෙන සිංගප්පූරුව සහ ඉරානය අතර තරගයෙන් ආරම්භ කෙරේ.\n\nඅද ප: ව: 04.45 ට උස්බෙකිස්තානයට එරෙහිව ශ‍්‍රී ලංකාව තම ආරම්භක තරගයට අවතීර්ණ වෙයි.\n\nමෙවර තරගාවලියේ තීරණාත්මක අවසාන තරගය එළඹෙන 20 දින පැවැත්වේ.\n\nරටවල් 10 ක සහභාගිත්වයෙන් පැවැත්වෙන මෙවර තරගාවලියේ මූලික වටය කාණ්ඩ 02 ක් යටතේ ලීග් ක‍්‍රමයට පැවැත් වීමට සංවිධායකයන් වන ආසියානු හොකී සම්මේලනය පියවර ගෙන තිබේ.\n\nඒ අනුව ශ‍්‍රී ලංකාව, තායිලන්තය, චීනය, උස්බෙකිස්තානය සහ කසකස්තානය ‘ඒ’ කාණ්ඩය යටතේ තරග බිමට අවතීර්ණ වන අතර ‘කාණ්ඩය යටතේ ඕමානය, සිංගප්පූරුව, බංග්ලාදේශය, ඉරානය සහ සත්කාරක ඉන්දුනීසියාව මූලික වටයට පිවිසෙති.\n\nමීට පෙර ශ‍්‍රී ලංකා ජාතික කණ්ඩායමට නායකත්වය දී ඇති අයි. කේ. ජයසුන්දර, එන්. ඞී. ද සිල්වා, එල්. ජී. වීරසූරිය සහ එස්. එස්. ප‍්‍රියලංකා යන ක‍්‍රීඩකයන් සිව් දෙනකු මෙවර කණ්ඩායමට ද ඇතුළත්ව සිටීම අමතර ශක්තියකි.\n\nමෙවර කණ්ඩායමේ නායකත්වයට මාතලේ සාන්ත තෝමස් විද්‍යාලයේ ආදි ශිෂ්‍යයකු වන ඞී. එම්. විජේසිංහ ද උප නායකත්වයට මාතලේ ක‍්‍රිස්තුදේව විද්‍යාලයේ ආදි ශිෂ්‍යයකු වන ටී. අයි. ගුණවර්ධන ද පත් කරන්නට ශ‍්‍රී ලංකා හොකී සම්මේලනය පියවර ගෙන ඇත.\n\nඔවුන් දෙපළ දස වසරක් තිස්සේ ජාත්‍යන්තර තරග අත්දැකීම් ලැබූවන් වෙති.\n\nමෙම ක‍්‍රීඩකයන් මාතලේ ක‍්‍රිස්තුදේව විදුහල (10), වෙන්නප්පුව ශාන්ත ජෝසප් වාස් විදුහල (05), මාතලේ විජය විදුහල (02), මාතලේ සාන්ත තෝමස් විදුහල (01), මාතර සාන්ත තෝමස් විදුහල (01) සහ ගාල්ල ශාන්ත ඇලවීෂියස් විදුහල (01) වෙතින් හොකී ක‍්‍රීඩාවට අවතීර්ණ වූවෝ වෙති.\n\nහොකී ක‍්‍රීඩාවට සුප‍්‍රසිද්ධ කොළඹ සහ මහනුවර දිස්ත‍්‍රික්ක වල එකදු ක‍්‍රීඩකයකු හෝ මෙවර ශ‍්‍රී ලංකා ජාතික කණ්ඩායමට ඇතුළත් වී නොතිබීම ද කැපී පෙනෙන්නකි.\n\nමෙවර තරග සංචාරයට නම් කර ඇති ශ‍්‍රී ලංකා ක‍්‍රීඩකයන් පහත දැක්වේ.\n\nඞී. එම්. විජේසිංහ (නායක), ටී. අයි. ගුණවර්ධන (උප නායක), අයි. කේ. ජයසුන්දර, එන්. ඞී. ද සිල්වා, එල්. ජී. වීරසූරිය, එස්. එස්. ප‍්‍රියලංකා, ටී. කේ. හේන්දෙණිය, සී. ආර්. ප‍්‍රනාන්දු, එස්. එස්. ද කොස්තා, එම්. එස්. වීරසූරිය, ආර්. එස්. නිමංක, එම්. ජී. සංජීව, කේ. එච්. තිලකසිරි, එම්. ඒ. සුරේෂ්, ආර්. ඞී. කුලතුංග, පී. යූ. ප‍්‍රනාන්දු, විපුල ධනුෂ්ක, ඞී. එල්. බණ්ඩාර, වයි. ඞී. අල්විස් සහ ඞී. පී. රණසිංහ.\n\nඅනුරුද්ධ හේරත් බණ්ඩාර",
       "URL": "https://divaina.lk/07-%e0%b7%80%e0%b7%90%e0%b6%b1%e0%b7%92-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%84%e0%b7%9c%e0%b6%9a%e0%b7%93-%e0%b7%83%e0%b6%b8%e0%b7%8a%e0%b6%b8%e0%b7%9a%e0%b6%bd/",
       "Category": "sports",
       "Parent URL": "https://divaina.lk/category/sports//page/250/"
}