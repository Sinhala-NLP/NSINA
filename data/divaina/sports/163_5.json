{
       "Source": "divaina",
       "Timestamp": "October 5, 2022",
       "Headline": "හර්ෂිතා ශ්‍රී ලංකාවට දෙවැනි ජය ගෙන එයි",
       "News Content": "ආරම්භක පිතිකාරිණි හර්ෂිතා මාධවී පන්දු 69ක් තුළ ලබාගත් ලකුණු 81 ඉනිමෙන් සවිමත් වූ ශ්‍රී ලංකා කාන්තා කණ්ඩායම මෙවර ආසියානු කුසලාන ක්‍රිකට් තරඟාවලියේ තමන් සහභාගි වූ දෙවැනි තරගයෙන් ද ජය ගැනීමට ඊයේ (04 වෙනිදා ) සමත් විය.\n\nතායිලන්ත කණ්ඩායමට එරෙහිව පැවැති එම තරගයෙන් ශ්‍රී ලංකාව ලකුණු 49 ජයග්‍රහණයක් ලබා ගත් අතර එම ජයග්‍රහණය ශ්‍රී ලංකා මෙවර තරඟාවලිය ලබාගත් දෙවැනි ජයග්‍රහණය වේ.\n\nඔවුන් මීට පෙර එක්සත් අරාබි එමීර් රාජ්‍යයට එරෙහිව ලකුණු 11 ක ජයග්‍රහණයක් ලබා ගත් අතර ඉන්දියාවට එරෙහිව පරාජයට පත් විය.\n\nඊයේ තරගයේදී ප්‍රථමයෙන් පන්දුවට පහර දුන් ශ්‍රී ලංකාව නියමිත පන්දුවාර 20 අවසානයේදී කඩුලු 5ක් දැවී ලකුණු 156ක් ලබා ගත් අතර තායිලන්ත කණ්ඩායමට ලබාගත හැකි වූයේ කඩුලු 5ක් දැවී ලකුණු 107ක් පමණි.\n\nහර්ෂිතා මාධවී සිය ඉනිම සඳහා හතරේ පහරවල් 10ක් ඇතුළත් කරගත් අතර නිලක්ශි ද සිල්වා පන්දු 21කදී වේගවත් නොදැවී ලකුණු 39 ක් ලබා ගත්තාය.\n\nශ්‍රී ලංකා කණ්ඩායම වෙනුවෙන් පන්දු යැවීමේදී අචිනි කුලසූරිය කඩුලු දෙකක් ද සුගන්ධිකා කුමාරී, ඉනෝකා රණවීර සහ කවීෂා දිල්හාරි එක් කඩුල්ල බැගින් ලබා ගත්හ.",
       "URL": "https://divaina.lk/%e0%b7%84%e0%b6%bb%e0%b7%8a%e0%b7%82%e0%b7%92%e0%b6%ad%e0%b7%8f-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%af%e0%b7%99%e0%b7%80/",
       "Category": "sports",
       "Parent URL": "https://divaina.lk/category/sports//page/163/"
}