{
       "Source": "divaina",
       "Timestamp": "August 14, 2023",
       "Headline": "යාපනයේ විදෙස් බලය ඇනහිටීමෙන් ගාල්ල හමුවේ දරුණු පරාජයක්",
       "News Content": "එල්පීඑල් ක්‍රිකට් තරගාවලිය යටතේ ඊයේ සවස (13 වැනිදා) කොළඹ ආර් ප්‍රේමදාස ක්‍රීඩාංගණයේ පැවති තරගයෙන් කඩුලු 7 ක පහසු ජයග්‍රහණයක් ලබා ගැනීමට ගෝල් ටයිටෑන්ස් කණ්ඩායම සමත් විය.\n\nපසුගිය අවස්ථා තුනේදීම ශූරයන් බවට පත්වූ ජැෆ්නා කිංග්ස් කණ්ඩායම පරාජය කර ගාල්ල කණ්ඩායම මෙම ජයග්‍රහණය ලබා ගත් අතර තරගයේ ප්‍රථමයෙන් පන්දුවට පහර දුන් ජැෆ්නා කණ්ඩායම ලකුණු 89 කට සීමා කිරීමට කසුන් රාජිත ප්‍රමුඛ ගාලු පන්දු යවන්නෝ සමත් වූහ.\n\nඑම ලකුණු සංඛ්‍යාව පන්දු වාර 13.3 කදී ඉක්මවා ගිය ගාලු ක්‍රීඩකයෝ එය මෙවර තරගාවලියේ තමන්ගේ 3 වෙනි ජයග්‍රහණය බවට පත්කර ගත්හ.\n\nකසුන් රාජිත ලකුණු 20 කට කඩුලු 4ක් දවා ගත් අතර ලහිරු කුමාර සහ ටබ්‍රේශ් සම්ශි කඩුළු 2 බැගින් ලබා ගත්හ.\n\nයාපනය කණ්ඩායමේ වැඩිම ලකුණු ලාභියා වූයේ ලකුණු 22 ක් ලබාගත් දුනිත් වෙල්ලාලගේය.\n\nයාපනය කණ්ඩායමේ ප්‍රධාන පිතිකරණ බලාපොරොත්තු ලෙසින් සැලකෙන විදෙස් ක්‍රීඩකයන් වූ රහමනුල්ලා ගුර්බාස් ලකුණු 0 කටත්, ක්‍රිස් ලින් ලකුණු 4 කටත්, ශොයිබ් මලික් ලකුණු 0 කටත් සහ ඩේවිඩ් මිලර් ලකුණු 5 කටත් දැවී ගියහ.\n\nජයග්‍රාහී ගාල්ල කණ්ඩායම වෙනුවෙන් ලකුණු ලබා ගැනීමේ දී ටිම් සෙයිෆර්ට් ලකුණු 55 ක් ලබා ගත්තේය.",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b6%b6%e0%b6%bd%e0%b6%ba-%e0%b6%87%e0%b6%b1%e0%b7%84%e0%b7%92%e0%b6%a7%e0%b7%93/",
       "Category": "sports",
       "Parent URL": "https://divaina.lk/category/sports//page/27/"
}