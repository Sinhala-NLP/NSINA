{
       "Source": "divaina",
       "Timestamp": "January 12, 2022",
       "Headline": "සුපර් ලීග් පාපන්දු ශූරතාව කළුතර බ්ලූ ස්ටාර්ස් දිනයි",
       "News Content": "මෙරට ප‍්‍රමුඛතම ක‍්‍රීඩා සමාජ 10 ක සහභාගීත්වයෙන් ක‍්‍රියාත්මක කෙරුණු ශ‍්‍රී ලංකා සුපර් ලීග් පාපන්දු තරගාවලියේ ශූරතාව දිනා ගැනීමට කළුතර බ්ලූ ස්ටාර්ස් කණ්ඩායම නියෝජනය කළ ක‍්‍රීඩකයෝ ඊයේ (11 දා) සවස කොළඹ සුගතදාස ක‍්‍රීඩාංගණයේදී සමත් වූහ.\n\nඒ අනුව ‘‘සුපර් ලීග් අභියෝග කුසලාන’’ සමගින් මුදලින් රුපියල් මිලියන 05 කට හිමිකම් කියන්නට කළුතර බ්ලූ ස්ටාර්ස් පාපන්දු සමාජය ට හැකි විය.\n\nශූරයන් වූ කළුතර බ්ලූ ස්ටාර්ස් ක‍්‍රීඩා සමාජය ට හිමි ‘‘සුපර් ලීග් අභියෝග කුසලාන’’ ප‍්‍රදානය එළඹෙන ජනවාරි 18 දින උත්සවාකාරයෙන් පැවැත්වීමට සංවිධායකයන් වන ශ‍්‍රී ලංකා පාපන්දු සම්මේලනය පියවර ගෙන තිබේ.\n\nකොළඹ සුගතදාස ක‍්‍රීඩාංගණය සහ කොළඹ රීඞ් මාවතේ පිහිටි පැරණි තුරඟ තරග පිටිය කේන්ද්‍ර කර ගනිමින් ක‍්‍රියාත්මක කෙරුණු තරග 45 කින් සමන්විත මෙරට ආරම්භක සුපර් ලීග් පාපන්දු තරගාවලියේ ශූරතාව තහවුරු කර ගැනීම සඳහා පැමිණි ගමනේදී බ්ලූ ස්ටාර්ස් ක‍්‍රීඩකයන් ජයග‍්‍රහණ 07 ක් සහ ජය පරාජයෙන් තොරව අවසන් කර ගත් තරගයක් ආශ‍්‍රිතව ප‍්‍රසාද ලකුණු 22 කට හිමිකම් කීහ.\n\nමෙවර තරගාවලියේදී එක් අමිහිරි පරාජයක් පමණක් අත්විඳින්නට ඔවුන්ට සිදු විය.\n\nප‍්‍රසාද ලකුණු 19 කට හිමිකම් කියූ කොළඹ පාපන්දු සමාජයට මෙවර තරගාවලියේ අනුශූරතාවයෙන් සෑහීමට පත්වන්නට ඊයේ (11 දා) සිදු විය. තරග 06 ක් ජයගත් කොළඹ පාපන්දු සමාජය එක් තරගයක් ජය පරාජයෙන් තොරව අවසන් කර ගනිමින් ප‍්‍රසාද ලකුණු සංඛ්‍යාව ඉහළ නංවා ගත්තේය.\n\nමෙවර තෙවන ස්ථානයට පත් සී හෝර්ක්ස් කණ්ඩායම ලබාගත් ප‍්‍රසාද ලකුණු සංඛ්‍යාවද 19 කි.\n\nඒ අනුව කොළඹ සමාජය සහ සී හෝර්ක්ස් සමාජය වාර්තා කර ගන්නා ලද ගෝල් පරතරය අනුව කොළඹ පාපන්දු සමාජයට අනුශූරතාව ප‍්‍රදානය කිරීමට සංවිධායකයන් හට සිදු විය.\n\nමෙවර තරගාවලියේ ශූරයන් තීරණය කිරීම උදෙසා ඊයේ (11 දා) දිනයේ දී ක‍්‍රියාත්මක කෙරුණු තරග ද්විත්වය ආශ‍්‍රිතව ජයග‍්‍රහණ සටහන් කර ගැනීමට බ්ලූ ස්ටාර්ස් කණ්ඩායම සහ සී හෝර්ක්ස් කණ්ඩායම සමත් විය.\n\nඒ අතරේ ශූරතාවය කෙරෙහි ඉහළ බලාපොරොත්තු රඳවා සිටී කොළඹ පාපන්දු සමාජයට සී හෝර්ක්ස් පිල හමුවේ පරාජයේ අමිහිර අත් විඳින්නට සිදුවීම කැපී පෙනුණි.\n\nබ්ලූ ස්ටාර්ස් සහ බ්ලූ ඊගල්ස් අතර කොළඹ සුගතදාස ක‍්‍රීඩාංගණයේදී පැවති තීරණාත්මක තරගයේදී ගෝල් 03 – 02 ක තියුණු ජයග‍්‍රහණය සටහන් කර ගැනීමට කළුතර ක‍්‍රීඩකයන්ට හැකි වූහ.\n\nප‍්‍රථම භාගය නිමාවන විට ගෝල් 02 – 02 ක් ලෙස සම තත්ත්වයක පසුවන්නට දෙපිල සමත් වූ නමුත් දෙවන භාගයේ දී ආක‍්‍රමණශීලි ක‍්‍රීඩා රටාවක් අනුගමනය කළ බ්ලූ ස්ටාර්ස් පිලට ගෝල් 03 – 02 ක් ලෙස ජයග‍්‍රහණයේ දොරටු විවර කර ගැනීමට හැකි විය .\n\nබ්ලූ ස්ටාර්ස් ජයග‍්‍රහණය වෙනුවෙන් ආක‍්‍රමණශීලී ක‍්‍රීඩා රටාවක නිරත වූ මොහොමඞ් ෆසාල් (01) මොහොමඞ් ඉෂාන් (01) සහ මොහොමඞ් අර්ශාද් (01) බැගින් ගෝල් වාර්තා කර ගත්හ. පරාජිත පිල වෙනුවෙන් ඩබ්ලිව්.එන්. මල්ෂාන් (01) සහ ලසිත ප‍්‍රනාන්දු (01) ගෝල් රැුස් කළහ.\n\nමෙම තරගය ලක්මාල් වීරක්කොඩි මහතා විසින් විනිශ්චය කරන ලදී.\n\nමේ අතර වාරයේ රීඞ් මාවතේ දී පැවති කොළඹ සහ සී හෝර්ක්ස් අතර තරගයෙන් ගෝල් 03 – 02 ක පෙරළිකාර ජයග‍්‍රහණයක් සටහන් කර ගැනීමට සී හෝර්ක්ස් ක‍්‍රීඩකයන් සමත් වූහ.\n\nතරගයේ ප‍්‍රථම භාගය නිමාවන විට ගෝල් තත්ත්වය 01 – 01 කි.\n\nසී හෝර්ක්ස් ජයග‍්‍රහණය සනාථ කළ සුභාෂ් මධුෂාන් 01, මොහොමඞ් හස්මීර් 01 සහ අවිශ්ක කවිඳු 01 බැගින් ගෝල් රැුස් කළ අතර පරාජිත පිල වෙනුවෙන් මොහොමඞ් ආකීබ් (01) සහ මොමාස් යාපෝ (01) බැගින් ගෝල් වාර්තා කළහ.\n\nමෙම තරගය නිවෝන් රුබේෂ් මහතා විසින් විනිශ්චය කරන ලදි.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b7%83%e0%b7%94%e0%b6%b4%e0%b6%bb%e0%b7%8a-%e0%b6%bd%e0%b7%93%e0%b6%9c%e0%b7%8a-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b7%81%e0%b7%96%e0%b6%bb%e0%b6%ad%e0%b7%8f/",
       "Category": "sports",
       "Parent URL": "https://divaina.lk/category/sports//page/277/"
}