{
       "Source": "divaina",
       "Timestamp": "October 10, 2022",
       "Headline": "බංග්ලාදේශ-ශ්‍රී ලංකා සටන අද  – ආසියානු කුසලාන කාන්තා ක්‍රිකට් තරගාවලිය",
       "News Content": "ආසියානු කුසලාන කාන්තා ක්‍රිකට් තරගාවලියේ ශ්‍රී ලංකාව සහභාගි වන පස්වැනි තරගය අද (10 වැනිදා) සත්කාරක බංග්ලාදේශය සමගින් පැවැත්වේ. ඒ අනුව දෙරට අතර තරගය ශ්‍රී ලංකා වේලාවෙන් අද උදෑසන 8.30ට ආරම්භ වීමට නියමිතව තිබේ.තරගාවලියේ මේ දක්වා සහභාගි වූ තරග 4න් තරග 3ක් ජය ගැනීමට සමත්වී ඇති ශ්‍රී ලංකාව ප්‍රසාද ලකුණු සටහනේ 3 වැනි ස්ථානයේ පසුවේ. ඒ ප්‍රසාද ලකුණු 6ක් සමගිනි. තරග 4කට සහභාගි වී ඇති බංග්ලාදේශ කණ්ඩායම ඉන් තරග 2ක් පමණක් ජය ගනිමින් ප්‍රසාද ලකුණු 4ක් සහිතව එහි පස්වැනි ස්ථානයේ පසුවේ.මෙවර තරගාවලියේ සහභාගි වූ පළමු තරගයේදී ඉන්දීය කණ්ඩායම හමුවේ ලකුණු 41ක පරාජයක් ලැබූ ශ්‍රී ලංකා ක්‍රීඩිකාවෝ අනතුරුව සහභාගි වූ සියලු තරග ජය ගැනීමට සමත්වූහ. එහිදී පිළිවෙලින් එක්සත් අරාබි එමිර් රාජ්‍ය ලකුණු 11කින්, තායිලන්ත කණ්ඩායම ලකුණු 49කින් සහ මැලේසියානු කණ්ඩායම ලකුණු 72කින් පරාජයට පත් කිරීමට ශ්‍රී ලංකාවට හැකියාව ලැබිණි.ශ්‍රී ලංකාව සහ බංග්ලාදේශය අවසන් වරට මෙම වසරේ ජනවාරි මසදී ක්‍රියාත්මක වූ පොදු රාජ්‍ය මණ්ඩල ක්‍රිකට් තරගාවලියේදී මුණ ගැසුණු අතර එම තරගයේදී ලකුණු 22ක ජයක් වාර්තා කිරීමට ශ්‍රී ලංකාව සමත්විය. කෙසේ වෙතත් දෙරට අතර විස්සයි විස්ස ක්‍රිකට් ඉතිහාසයේ මේ දක්වා තරග 09ක් පවත්වා ඇති අතර එහිදී අවසන් තරග 5ම ජය ගැනීමට ශ්‍රී ලංකාව සමත්වී තිබේ.",
       "URL": "https://divaina.lk/%e0%b6%b6%e0%b6%82%e0%b6%9c%e0%b7%8a%e0%b6%bd%e0%b7%8f%e0%b6%af%e0%b7%9a%e0%b7%81-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b7%83%e0%b6%a7%e0%b6%b1/",
       "Category": "sports",
       "Parent URL": "https://divaina.lk/category/sports//page/161/"
}