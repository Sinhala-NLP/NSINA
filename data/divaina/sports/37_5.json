{
       "Source": "divaina",
       "Timestamp": "July 24, 2023",
       "Headline": "ලහිරු – ජගත් පිටියෙන් බැසයයි",
       "News Content": "ලහිරු තිරිමාන්න සිය ජාත්‍යන්තර ක්‍රිකට් දිවියට සමුදීමට තීරණය කර ඇත.\n\nසමාජ මාධ්‍ය සටහනක් තබමින් ඒ බව නිවේදනය කර ඇති ලහිරු අවසන් වරට ශ්‍රී ලංකාව වෙනුවෙන් ජාත්‍යන්තර තරගයක් ක්‍රීඩා කළේ 2022 මාර්තු මාසෙදී ඉන්දියාවට එරෙහිව පැවැති ටෙස්ට් තරගයටයි.\n\nමේ වන විට 33 හැවිරිදි වියේ පසු වන මෙම වමත් පිතිකරුවා සිය නිල ෆේස්බුක් පිටුවේ සටහනක් තබමින් සඳහන් කර ඇත්තේ වහාම ක්‍රියාත්මක වන පරිදි තමන් ජාත්‍යන්තර ක්‍රිකට් පිටියට සමුදීමට තීරණය කළ බවයි.\n\n“පසුගිය වසර කිහිපය තුළ මගේ රට නියෝජනය කිරීමට ලැබීම විශාල ගෞරවයක්. මේ ක්‍රීඩාව වසර ගණනාවක් තිස්සේ මට බොහෝ දේ ලබා දුන්නා. නමුත් මිශ්‍ර හැඟීම් රාශියක් ද සහිතව වහාම ක්‍රියාත්මක වන පරිදි ජාත්‍යන්තර ක්‍රිකට් ක්‍රීඩාවෙන් මගේ විශ්‍රාම ගැනීම මෙසේ නිවේදනය කරනවා.”\n\nලහිරු එක්දින ජාත්‍යන්තර තරග 127ක දී ලකුණු 3194ක් ලබා ගැනීමට සමත්ව ඇති අතර ටෙස්ට් ක්‍රිකට් තරග 44ක දී ඉනිම් 85ක් ක්‍රීඩා කරමින් ලකුණු 2088ක් ලබා ගැනීමට වී තිබේ.\n\nක්‍රීඩකයකු ලෙස මම මගේ උපරිමය ලබා දුන් බවත් මෙම තීරණය ගැනීමට බලපෑ අනපේක්ෂිත හේතු මෙහි සඳහන් කළ නොහැකි බවත් ඔහු සිය සමුගැනීමේ සටහනේ දක්වා ඇත.",
       "URL": "https://divaina.lk/%e0%b6%bd%e0%b7%84%e0%b7%92%e0%b6%bb%e0%b7%94-%e0%b6%a2%e0%b6%9c%e0%b6%ad%e0%b7%8a-%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%90%e0%b7%83%e0%b6%ba/",
       "Category": "sports",
       "Parent URL": "https://divaina.lk/category/sports//page/37/"
}