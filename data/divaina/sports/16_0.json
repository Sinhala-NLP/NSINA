{
       "Source": "divaina",
       "Timestamp": "September 5, 2023",
       "Headline": "ආසියානු කුසලානයේ සුපිරි හතර දොරටුවේ අවසන් තීරණය අද",
       "News Content": "ආසියානු කුසලාන ක්‍රිකට් තරගාවලියේ මූලික වටයේ “බී ” කාණ්ඩය යටතේ පැවැත්වෙන අවසාන තරගය ශ්‍රී ලංකාව සහ ඇෆ්ගනිස්ථානය අතර අද (05දා) පකිස්ථානයයේ ලාහෝර් හි ගඩාෆි ක්‍රීඩාංගණයේදී පැවැත්වේ.\n\nමෙම තරගය කණ්ඩායම් දෙකටම තීරණාත්මක වන අතර ඇෆ්ගනිස්ථානයට එහි තීරණාත්මක බව තදින් දැනේ.\n\nකණ්ඩායම් දෙකම මේ වන විට එක් තරගය බැගින් ක්‍රීඩා කර ඇති අතර ශ්‍රී ලංකාව එහිදී ජයග්‍රහණය වාර්තා කරගෙන ඇති අතර ඇෆ්ගනිස්ථානය පරාජයට පත්වී තිබේ.\n\nශ්‍රී ලංකාව බංග්ලාදේශය හමුවේ කඩුලු 5ක ජයග්‍රහණයක් ලබා ගත් අතර ඇෆ්ගනිස්ථානය බංග්ලාදේශය හමුවේ පරාජයට පත්විණි.\n\nබංග්ලාදේශය හමුවේ ක්‍රීඩා කළ තරගයේ ලකුණු 89 ක දැවැන්ත පරාජයක් ඇෆ්ගනිස්ථානයට හිමිවීම මත අද පැවැත්වෙන තරගය ජයග්‍රහණය කළ ද සුපිරි 4 වටයට සුදුසුකම් ලැබීමට ඔවුන්ට අපහසු තත්ත්වයක් පවතී.\n\nඑහෙත් ශ්‍රී ලංකාවට අද තරගය ජය ගතහොත් සුපිරි හතර වටයට ඉහළින්ම සුදුසුකම් ලබන අතර පරාජය ලැබුවද එය දරුණු පරාජයක් නොවේ නම් ශ්‍රී ලංකාව සුපිරි හතර වටයට සුදුසුකම් ලබයි.\n\nඒ ඇෆ්ගනිස්ථානයේ ශුද්ධ ලකුණු වේගය ඉතා පහළ මට්ටමක පවතින බැවිනි.\n\nශ්‍රී ලංකාව එම කාණ්ඩයේ පළමු ස්ථානයේ (ප්‍රසාද ලකුණු 2) පසුවන අතර, ඇෆ්ගනිස්ථානය තෙවැනි ස්ථානයේ (ප්‍රසාද ලකුණු 0) රැඳී සිටී. එම කණ්ඩායම් දෙකේ ශුද්ධ ලකුණු වේගය පිළිවෙලින් සටහන්ව ඇත්තේ +0.951 හා -1.780 ක් ලෙසය.\n\nබංග්ලාදේශය එම කාණ්ඩයේ දෙවැනි ස්ථානයේ (ප්‍රසාද ලකුණු 2) රැඳී සිටින්නේ +0.373 ක ශුද්ධ ලකුණු වේගයක් සටහන් කර ගනිමිනි.\n\nඒ අනුව ශුද්ධ ලකුණු වේගය ඉහළ මට්ටමකට රැගෙන එමින් සුපිරි 4 වටයට සුදුසුකම් ලබා ගැනීමට නම්\n\nඇෆ්ගනිස්ථානය මීළඟ තරගයෙන් ශ්‍රී ලංකාව පරදා දැවැන්ත ජයක් වාර්තා කළ යුතු අතර ඔවුන් එසේ දැවැන්ත ජයක් වාර්තා කළහොත්, ශ්‍රී ලංකාවේ ශුද්ධ ලකුණු ප්‍රමාණය බංග්ලාදේශයටත් වඩා පහතට ඇද වැටෙනු ඇත.\n\nඑසේ වුවහොත් ශ්‍රී ලංකාවට පළමු වටයෙන්ම ඉවතට යෑමට සිදුවේ.\n\nකෙසේ වෙතත් අද තරගයෙන් ශ්‍රී ලංකාව සැලකිය යුතු පරතරයකින් පරාජයට පත් වුවහොත් (ලකුණු 70 කින් පමණ හෝ ඇෆ්ගනිස්තානය පන්දුවාර 36 කින් පමණ හඹා ගොස් ජය ගතහොත්) ඇෆ්ගනිස්ථානය හා බංග්ලාදේශය සුපිරි 4 වටයට සුදුසුකම් ලබාගනු ඇත.\n\nඒ නිසා බොහෝ දුරට බංග්ලාදේශය මේ වන විටත් තරගාවලියේ සුපිරි හතර වටයට සුදුසුකම් ලබා සිටී.\n\nතරගාවලියේ “ඒ” කාණ්ඩය යටතේ අවසාන තරඟය ඉන්දියාව සහ නේපාලය අතර ඊයේ මහනුවර පල්ලෙකැලේ ක්‍රීඩාංගණයේදී පැවැත්විණි.කුෂාන් සුබසිංහ",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1%e0%b6%ba%e0%b7%9a-%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92/",
       "Category": "sports",
       "Parent URL": "https://divaina.lk/category/sports//page/16/"
}