{
       "Source": "divaina",
       "Timestamp": "July 15, 2023",
       "Headline": "ශ්‍රී ලංකාව සහ පකිස්තානය ලෝක ටෙස්ට් ශූරතා සටනට හෙට මුලපුරයි",
       "News Content": "2023-2025 ලෝක ටෙස්ට් ක්‍රිකට් ශූරතාවලිය යටතේ ශ්‍රී ලංකාව සහ පකිස්ථානය සහභාගි වන පළමු තරගය ගාල්ල ක්‍රීඩා පිටියේදී හෙට (16 වැනිදා) උදෑසන 10.00 ට ආරම්භ වීමට නියමිතය.\n\nආරම්භක පිතිකරු දිමුත් කරුණාරත්න විසින් ශ්‍රී ලංකා කණ්ඩායම සුපුරුදු පරිදි මෙහෙයවන අතර බාබර් අසාම් පාකිස්තාන කණ්ඩායමට නායකත්වය දෙයි.\n\nපසුගිය ලෝක ශූරතා ටෙස්ට් ක්‍රිකට් තරගාවලිය යටතේ ශ්‍රී ලංකාව 5 වෙනි ස්ථානයට පත්වූ අතර පකිස්ථානය එම තරගාවලිය නිමා කළේ 7 වැනි කණ්ඩායම ලෙස ය.\n\nනවතම ජාත්‍යන්තර ක්‍රිකට් කවුන්සිල ටෙස්ට් ක්‍රිකට් කණ්ඩායම් ශ්‍රේණිගත කිරීමේ දී පාකිස්තානය අංක 6 ස්ථානයේත් ශ්‍රී ලංකාව අංක 7 ස්ථානයේත් රැඳී සිටී.\n\nදෙරට අතර තරග දෙකකින් යුත් ටෙස්ට් තරගාවලියේ හෙට ආරම්භ වන ටෙස්ට් තරගය සඳහා නම් කරන ලද ශ්‍රී ලංකා ටෙස්ට් කණ්ඩායමට වමතින් වේග පන්දු යවන ක්‍රීඩක ඩිල්ෂාන් මදුශංකව කැඳවීමට පියවර ගෙන ඇත.\n\n22 හැවිරිදි මධුශංක මෑත කාලයේදී සුදු පන්දුවෙන් කෙරෙන ක්‍රිකට් ක්‍රීඩාවේදී වැඩි අවධානයක් දිනා ගැනීමට සමත්ව සිටින අතර එබැවින් ඔහුට ඉකුත්දා පැවැති ලංකා ප්‍රිමියර් ලීග් ක්‍රිකට් තරගාවලියේ ක්‍රීඩක වෙන්දේසියේදී ඉහළම වටිනාකම හිමිවිය. ඔහු වෙනුවෙන් ජැෆ්නා කිංග්ස් කණ්ඩායම දරන ලද වියදම ශ්‍රී ලංකා මුදලින් රුපියල් කෝටි 3 කට ආසන්න විය.\n\nමේ අතර අයර්ලන්ත ටෙස්ට් තරග සංචාරය සඳහා නම් නොකෙරුණු පැතුම් නිස්සංක සහ කසුන් රාජිතව පාකිස්තානයට එරෙහි තරගාවලිය සඳහා නම් කර තිබේ. ඊට අමතරව 23 හැවිරිදි පිට දඟ පන්දු යවන තුන් ඉරියව් ක්‍රීඩක ලක්ෂිත මානසිංහ ද ටෙස්ට් තරගාවලිය සඳහා නම් කරන ලද 16 දෙනා අතරට ඇතුළත් වේ. ඔහු පළමු පෙළ තරගවලදී පන්දුවට පහර දෙමින් ලකුණු 1111 ක් සහ පන්දු යවමින් කඩුලු 37 ක් බිඳ හෙළා ඇත්තේ එම අංශයේ තරග 37 ක් නියෝජනය කරමිනි.\n\nදකුණතින් පිට දඟ පන්දු යවන ලක්ෂිත මානසිංහ ඔස්ට්‍රේලියානු ‘ඒ’ පිලට එරෙහිව හම්බන්තොට දී පැවැති ශ්‍රී ලංකා ‘ඒ’ තරගාවලියේදී වැඩිම කඩුලු ලාභියා බවට පත් වන්නේය.\n\nටෙස්ට් වරම් දිනා ගැනීමට අපොහොසත් වුවත්, ඔහු අනතුරුව එංගලන්ත ලයන්ස් පිල ශ්‍රී ලංකාවේ කරන ලද සංචාරයේදී වැඩිම කඩුලු ලාභියා බවට පත්වෙමින් තේරීම් කමිටුවේ වැඩි විශ්වාසයක් දිනා ගැනීමට මානසිංහ සමත්ව සිටියි. ඔහු ඉකුත්දා නිමාවට පත් වුණු දකුණු අප්‍රිකානු ‘ඒ’ ක්‍රිකට් කන්ඩායමේ ශ්‍රී ලංකාව තරග සංචාරය යටතේ පැවැති නිල නොවන සිව්දින ටෙස්ට් තරගාවලියේ තරග 2 දී කඩුලු 12 ක් දවා ගනිමින් ශ්‍රී ලංකාව වෙනුවෙන් වැඩිම කඩුලු සංඛ්‍යාවක් ලද පන්දු යවන්නා බවටද පත්වූවේය.\n\nඑම තරගාවලිය නියෝජනය කරන ලද ඩිල්ශාන් මදුශංක එක්දින තරග 3 දී කඩුලු 9 ක් සහ පළමු ටෙස්ට් තරගයේදී කඩුලු 4 ක් වශයෙන් සමස්ත තරගාවලියේදී කඩුලු 13 ක් බිඳ හෙළීමට සමත්වූවේය.\n\nශ්‍රී ලංකා කණ්ඩායම –දිමුත් කරුණාරත්න (නායක), නිශාන් මදුශ්ක, කුසල් මෙන්ඩිස්, ඇන්ජලෝ මැතිව්ස්, දිනේෂ් චන්දිමාල්, ධනංජය ද සිල්වා, පැතුම් නිස්සංක, සධීර සමරවික්‍රම, කමිඳු මෙනඩිස්, රමේෂ් මෙන්ඩිස්, ප්‍රභාත් ජයසූරිය, ප්‍රවීන් ජයවික්‍රම, කසුන් රාජිත, ඩිල්ෂාන් මදුශංක, විශ්ව ප්‍රනාන්දු, ලක්ෂිත මානසිංහ.\n\nකුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%83%e0%b7%84-%e0%b6%b4%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba/",
       "Category": "sports",
       "Parent URL": "https://divaina.lk/category/sports//page/42/"
}