{
       "Source": "divaina",
       "Timestamp": "August 22, 2022",
       "Headline": "‘බ්‍රැඩ්බී පළිහ’ සටනේ පළමු තරග ජය රාජකීයයන්ට",
       "News Content": "තනි අශ්වයකුගේ ධාවන තරගයක ස්වරූපයක් ප්‍රදර්ශනය කරමින් ඉකුත් සෙනසුරාදා (20) කොළඹ දී නිමාව දුටු ‘බ්‍රැඩ්බී පළිහ’ සටනේ පළමු අදියර ලකුණු 29 – 00 ක් ලෙස ජය ගැනීමට රාජකීය විදුහල නියෝජනය කළ ක්‍රීඩකයෝ සමත් වූහ. ඒ, සාම්ප්‍රදායික ප්‍රතිමල්ලවයා වන මහනුවර ත්‍රිත්ව විදුහලට එරෙහිව ආක්‍රමණශීලී ක්‍රීඩා රටාවක නිරත වෙමින්ය.\n\nගෝල් දිනුම් 03 ක් සහ එක් උත්සාහක දිනුමක් සමග දඬුවම් පහරක් සාර්ථක කර ගනිමින් රාජකීය විදුහල තම ලකුණු 29 ක එකතුව සටහන් කර ගත්තේය.\n\nරාජකීය සහ ත්‍රිත්ව යන දෙවිදුහල් අතර 76 වැනි වර්ෂයට ක්‍රියාත්මක කෙරෙන ‘බ්‍රැඩ්බී පළිහ’ පළමු අදියර ජයග්‍රහණය කිරීමට සමත් වීමත් සමගම එළඹෙන සැප්තැම්බර් මස 03 දින පල්ලෙකැලේ දී ක්‍රියාත්මක කෙරෙන දෙවන අදියර ආරම්භ කිරීමටත් මත්තෙන් ලකුණු 29 කින් පෙරමුණ ගැනීමට රාජකීය විදුහල ට හැකියාව ලැබිණි.\n\nකොළඹ හතේ පදනම් මාවතේ පිහිටි රාජකීය විද්‍යාලයීය ක්‍රීඩා සංකීර්ණ පිටියේදී පැවති මෙම තරගය ආරම්භයේ සිට අවසානය දක්වාම අතිශය තියුණු මුහුණුවරක් ගනු ඇතැයි අපේක්ෂා කළ ද එම තත්ත්වය මුල සිටම දක්නට නොලැබීම මෙවර තරගයේ විශේෂත්වයක් විය.\n\n‘ඩයලොග් අභියෝග කුසලාන’ වෙනුවෙන් ක්‍රියාත්මක කෙරුණු මෙවර දේශීය ප්‍රමුඛ පෙළ පාසල් අවුරුදු 20න් පහළ තරගාවලියේ දී ලත් එක් ලකුණක සියුම් පරාජයේ වාඩුව ගැනීමේ අවස්ථාවක් ලෙස ද මෙම ජයග්‍රහණය රාජකීය විදුහල වෙතින් දිස් විය.\n\nරාජකීය විදුහල් ජයග්‍රහණය වෙනුවෙන් ආක්‍රමණශීලී ක්‍රීඩා රටාවක නිරත වන්නට සමත් වූ නවීන් පෙරේරා 02 ෂෙනාල් අදිකාරම් 01 සහ දිනෙන් ගමගේ 01 බැගින් උත්සාහක දිනුම් වාර්තා කළ අතර එහි ප්‍රවර්තන ත්‍රිත්වයක් මගින් දඬුවම් පහරක් ප්‍රතිවාදී ගෝල් කණු අතරින් නිවැරදිව එල්ල කිරීමට නබීල් යෙහියා ට හැකියාව ලැබිණි. නවීන් පෙරේරා සහ නබීල් යෙහියා ගේ නිවැරදි රිද්මය තරගය පුරා දක්නට ලැබීම ද කැපී පෙනුණි.\n\nප්‍රධාන විනිසුරු ඉෂංක අබේකෝන් මහතාගේ නලා හඬට අනුව මෙම තරගය ක්‍රියාත්මක කෙරුණු අතර 1983 වසරේ රාජකීය විදුහලට නායකත්වය දුන් ශ්‍රියාන් කුරේ මහතාගේ ප්‍රධානත්වයෙන් තරගය පැවැත්වුණි.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b6%e0%b7%8a%e0%b6%bb%e0%b7%90%e0%b6%a9%e0%b7%8a%e0%b6%b6%e0%b7%93-%e0%b6%b4%e0%b7%85%e0%b7%92%e0%b7%84-%e0%b7%83%e0%b6%a7%e0%b6%b1%e0%b7%9a-%e0%b6%b4%e0%b7%85/",
       "Category": "sports",
       "Parent URL": "https://divaina.lk/category/sports//page/182/"
}