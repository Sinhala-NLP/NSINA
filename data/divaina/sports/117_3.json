{
       "Source": "divaina",
       "Timestamp": "January 21, 2023",
       "Headline": "ඕෂධ සහ සඳුන් ශතක දෙකකින් නුවර හැඩ කරති",
       "News Content": "ජාතික සුපර් ලීග් සිව්දින ක්‍රිකට් තරගාවලියේ නුවර කණ්ඩායම සහ කොළඹ කණ්ඩායම අතර තරගයේ දෙවෙනි දිනය වූ ඊයේ (20 දා) දිනයේ තේ පානය සඳහා තරගය නතර කරන විට නුවර කණ්ඩායම කඩුලු 6ක් අතැතිව කොළඹ කණ්ඩායමට වඩා ලකුණු 155ක් ඉදිරියෙන් සිටියේය.\n\nනුවර කණ්ඩායම වෙනුවෙන් කැපී පෙනෙන ඉනිම් දෙකක් ක්‍රීඩා කළ ඕෂධ ප්‍රනාන්දු සහ සඳුන් වීරක්කොඩි ශතක ලබා ගැනීමට සමත් වූහ.\n\nතේ පානය සඳහා තරගය නතර කරන විටත් නොදැවී පන්දුවට පහර දෙමින් සිටි ඕෂධ ප්‍රනාන්දු ලකුණු 137 ක් රැස් කර ගෙන සිටි අතර සඳුන් වීරක්කොඩිගේ ශතකයේ ඉනිම ලකුණු 144කදී නිමා විය.\n\nඒ වන විට සඳුන් සහ ඕෂධ අතර තෙවැනි කඩුල්ල වෙනුවෙන් ලකුණු 246ක සම්බන්ධතාවයක් වාර්තා වී තිබුණි.\n\nසඳුන් සිය ලකුණු 144 සඳහා පන්දු 154කට පමණක් මුහුණ දී තිබූ අතර හතරේ පහර 18ක් සහ හයේ පහර 4ක් අන්තර්ගත වී තිබුණි.\n\nසඳුන්ට වඩා තරමක් සෙමෙන් ලකුණු රැස් කළ ඕෂධ සිය ලකුණු 137 සඳහා පන්දු 210 කට මුහුණ දී තිබූ අතර එක් හයේ පාරක් සමග හතරේ පහර 15ක් ඔහු එල්ල කර තිබුණි.\n\nතරගයේ ප්‍රථමයෙන් පන්දුවට පහරදුන් කොළඹ කණ්ඩායම ලකුණු 214කට සියලු දෙනා දැවී ගියේය.\n\nනුවර කණ්ඩායමේ දැවී ගිය කඩුලු 4න් කඩුලු 2ක් නිසල තාරකටත් ඉතිරි කඩුලු 2 ලක්ශිත මානසිංහ සහ කලන පෙරේරා අතර බෙදී ගියේය.",
       "URL": "https://divaina.lk/%e0%b6%95%e0%b7%82%e0%b6%b0-%e0%b7%83%e0%b7%84-%e0%b7%83%e0%b6%b3%e0%b7%94%e0%b6%b1%e0%b7%8a-%e0%b7%81%e0%b6%ad%e0%b6%9a-%e0%b6%af%e0%b7%99%e0%b6%9a%e0%b6%9a%e0%b7%92%e0%b6%b1%e0%b7%8a-%e0%b6%b1/",
       "Category": "sports",
       "Parent URL": "https://divaina.lk/category/sports//page/117/"
}