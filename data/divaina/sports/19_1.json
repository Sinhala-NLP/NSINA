{
       "Source": "divaina",
       "Timestamp": "August 30, 2023",
       "Headline": "ශ්‍රී ලංකා නිල සංචිතය එයි",
       "News Content": "ආබාධවලට ලක්වූ ක්‍රීඩකයන් වෙනුවට ආදේශක ක්‍රීඩකයන් හතර දෙනකු ඇතුළත් කර, ඒ අතරින් ද දෙදෙනකු වෙනුවෙන් ක්‍රීඩා අමාත්‍යවරයාගේ අනුමැතිය බලාපොරොත්තුවෙන් යුතුව ආසියානු කුසලාන ක්‍රිකට් තරගාවලිය සඳහා නම් කළ 15 දෙනෙකුගෙන් යුත් ශ්‍රී ලංකා සංචිතය ශ්‍රී ලංකා ක්‍රිකට් ආයතනය විසින් ඊයේ (29 වැනිදා) නිවේදනය කරන ලදි.\n\nවේග පන්දු යවන ප්‍රමෝද් මධුෂාන් සහ බිනුර ප්‍රනාන්දු යන ක්‍රීඩකයන් දෙදෙනාගේ නම් සඳහා ක්‍රීඩා ඇමැතිවරයාගේ අනුමැතිය බලාපොරොත්තුවෙන් පසු වන බව එම නිවේදනයේ දක්වා ඇත.\n\nශ්‍රී ලංකා සංචිතයේ නායකත්වය සුපුරුදු පරිදි දසුන් ශානක ට හිමිව ඇති අතර උප නායකයා ලෙස කුසල් මෙන්ඩිස් නම් කර තිබේ.\n\nතරගාවලිය වෙනුවෙන් නම් කරන ලද ක්‍රීඩකයන් අතරෙන් සිව් දෙනකු ආබාධවලට ලක්වීම හේතුවෙන් ඉවත් කර තිබුණි.\n\nතුන් ඉරියව් ක්‍රීඩක වනිඳු හසරංග සහ වේග පන්දු යවන මුල්පෙළේ ක්‍රීඩකයින් වන දුෂ්මන්ත චමීර, ළහිරු කුමාර, දිල්ෂාන් මධුසංඛ එසේ ආබාධයට ලක්වූ ක්‍රීඩකයෝ වෙති.\n\nඊට අමතරව ප්‍රවේගකාරී පිතිකරු කුසල් ජනිත් පෙරේරාට ද උණ රෝගයක් වැලඳී ඇති බවද තරගාවලියේ මුල් තරග කීපයේදී ඔහුගේ සේවය ලබා ගැනීමට නොහැකි වුවත් අවසන් තරග අතරතුර කුසල් ශ්‍රී ලංකා කණ්ඩායම සමග එක්වනු ඇතැයි එම නිවේදනයේ දක්වා ඇත.\n\nවේග පන්දු යවන දුෂ්මන්ත චමීර ආබාධයක් හේතුවෙන් ආසියානු කුසලාන තරගාවලියෙන් ඉවත් කර තැබීමට කලින්ම තීරණය කර තිබුණි. ලංකා ප්‍රීමියර් ලීග් තරගාවලියේ ශූරතාව දිනූ බී – ලව් කැන්ඩි පිල නියෝජනය කළ දුෂ්මන්ත පපු පෙදෙසේ මස්පිඬු ආබාධයකට ලක්වීමෙන් තරග කිහිපයකට ක්‍රීඩා නොකළ අතර, වනිඳු ද එහි අවසන් පූර්ව තරගයේ දී ආබාධයකට ලක් විණි.\n\nමෙවර තරගාවලිය යටතේ ශ්‍රී ලංකාව සහභාගි වන පළමු තරගය හෙට (31 වැනිදා) බංග්ලාදේශය සමග පැවැත්වේ.\n\nශ්‍රී ලංකා සංචිතය මෙසේය: දසුන් ශානක (නායක), පැතුම් නිශ්ශංක, දිමුත් කරුණාරත්න, කුසල් ජනිත් පෙරේරා, කුසල් මෙන්ඩිස්, චරිත් අසලංක, සධීර සමරවික්‍රම, ධනංජය ද සිල්වා, දුෂාන් හේමන්ත, දුනිත් වෙල්ලාලගේ, මහීෂ් තීක්ෂණ, ප්‍රමෝද් මධුෂාන්, කසුන් රාජිත, මතීෂ පතිරණ, බිනුර ප්‍රනාන්දු\n\nකුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%92%e0%b6%bd-%e0%b7%83%e0%b6%82%e0%b6%a0%e0%b7%92%e0%b6%ad%e0%b6%ba-%e0%b6%91%e0%b6%ba%e0%b7%92/",
       "Category": "sports",
       "Parent URL": "https://divaina.lk/category/sports//page/19/"
}