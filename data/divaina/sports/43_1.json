{
       "Source": "divaina",
       "Timestamp": "July 13, 2023",
       "Headline": "ගයන්තිකා සහ නදීෂා ලෝකඩ පදක්කම් දෙකක් දිනති",
       "News Content": "ආසියානු මලල ක්‍රීඩා ශුරතා තරගාවලියේ ඊයේ (12 වැනිදා) පැවැති තරගවලින් ලෝකඩ පදක්කම් දෙකක් දිනා ගැනීමට ගයන්තිකා අබේරත්න සහ නදීෂා දිල්හානි ලේකම්ගේ සමත් වූවාය.\n\nමීටර් 1500 ඉසව්ව නියෝජනය කරමින් ගයන්තිකා ලෝකඩ පදක්කම දිනාගත් අතර හෙල්ල විසිකිරීමේ ඉසව්වෙන් ශ්‍රී ලංකා වාර්තාවක් ද පිහිටුවමින් නදීෂා සිය ජයග්‍රහණය ලබා ගත්තාය.\n\nගයන්තිකා සිය ඉසව්ව විනාඩි 4 යි තත්පර 14.39 කින් නිම කරමින් ශ්‍රී ලංකාවට මෙම ජයග්‍රහණය ලබා දුන්නාය.\n\nනදීෂා සිය හෙල්ලය මීටර් 60.93 ක දුරකට විසි කරමින් මෙම වාර්තාගත ජයග්‍රහණය හිමිකර ගත්තාය.\n\nඑම ඉසව්වෙ රන් පදක්කම ජපානයට හිමි විය.\n\nමේ අතර පිරිමි මීටර් 400 අද පැවැත්වෙන අවසන් තරගය සඳහා ශ්‍රී ලංකාවේ අරුණ දර්ශන සහ රාජිත රාජකරුණා සුදුසුකම් ලබා සිටිති. අවසන් පූර්ව තරගවලදී තත්පර 45.79 ක කාලයක් වාර්තා කරමින් අරුණ ඒ සඳහා සුදුසුකම් ලැබූ අතර රාජිත රාජකරුණා තමාගේ හොඳම ධාවන කාලය වාර්තා කරමින් ඒ සඳහා සුදුසුකම් සපුරා ගත්තේය. රාජිත එම ඉසව්ව සඳහා ගත කළ කාලය තත්පර 46.12 කි.\n\nඑසේම මීටර් 400 කාන්තා අවසන් තරගය සඳහා ද නදිෂා රාමනායක සුදුසුකම් ලැබුවාය. ඇය අවසන් පූර්ව තරගයේදී තත්පර 53.06 ක දක්ෂතාවක් දක්වමින් ඒ සඳහා අවස්ථාව උදා කර ගත්තාය.\n\nතායිලන්තයේ බැංකොක් නුවරදී මෙම ආසියානු මලල ක්‍රීඩා ශූරතා තරගාවලිය පැවැත්වේ.\n\nතරගාවලිය සඳහා ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 13 දෙනෙකු සහභාගී වන අතර ඒ සඳහා ක්‍රීඩිකාවෝ 08ක් සහ ක්‍රීඩකයෝ 05ක් ඇතුළත් වෙති.",
       "URL": "https://divaina.lk/%e0%b6%9c%e0%b6%ba%e0%b6%b1%e0%b7%8a%e0%b6%ad%e0%b7%92%e0%b6%9a%e0%b7%8f-%e0%b7%83%e0%b7%84-%e0%b6%b1%e0%b6%af%e0%b7%93%e0%b7%82%e0%b7%8f-%e0%b6%bd%e0%b7%9d%e0%b6%9a%e0%b6%a9-%e0%b6%b4%e0%b6%af/",
       "Category": "sports",
       "Parent URL": "https://divaina.lk/category/sports//page/43/"
}