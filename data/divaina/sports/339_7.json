{
       "Source": "divaina",
       "Timestamp": "September 13, 2021",
       "Headline": "ලෝක කුසලාන සංචිතය නිල වශයෙන් එළිදකී… ලහිරු මධුශංක 15 අතරට… අකිල ධනංජය අතිරේක හතරට",
       "News Content": "එළඹෙන පන්දුවාර 20-20 ලෝක කුසලාන තරගාවලිය සඳහා සහභාගි වන ශ‍්‍රී ලංකා සංචිතය නිල වශයෙන් ඊයේ (12 වැනිදා) ප‍්‍රකාශයට පත් කරනු ලැබීය.\n\nක‍්‍රීඩකයන් 15 දෙනකුගෙන් යුත් සංචිතයක් සහ තවත් අතිරේක ක‍්‍රීඩකයන් 4 දෙනෙක් ඊට ඇතුළත් වන අතර කණ්ඩායමේ නායකත්වය දසුන් ශානකටත් උප නායකත්වයේ වගකීම ධනංජය ද සිල්වාටත් පවරා ඇත.\n\nපල්ලෙකැලේ ක‍්‍රීඩාගණයේදී පසුගියදා අවසන් වුණු ආරාධිත කි‍්‍රකට් තරගාවලියේදී වැඩි දක්‍ෂතා දැක්වූ ලහිරු මධුසංක 15 දෙනාගේ සංචිතයට එක්කර ඇති අතර ඔහු ශ‍්‍රී ලංකාව වෙනුවෙන් පන්දුවාර 20-20 තරග දෙකකට සහ එක්දින තරග 4 කට ක‍්‍රීඩා කර ඇත.\n\nදකුණු අප‍්‍රිකාවට එරෙහිව පැවැති අවසාන එක් දින තරගයේදී කඩුලූ 4 ක් දවා ගත් මහීෂ් තීක්‍ෂණද 15 දෙනාගේ සංචිතයට කැඳවා ඇති අතර ඒ සමගම අකිල ධනංජයට අතිරේක ක‍්‍රීඩකයන් හතර දෙනා අතරට ඇතුළත් වීමට සිදුව තිබේ.\n\nපන්දුවාර 20-20 තරග 58 ක අත්දැකීම් ඇති දිනේෂ් චන්දිමාල් කණ්ඩායමේ සිටින ජ්‍යෙෂ්ඨතම ක‍්‍රීඩකයා වන අතර කඩුලූ රකින පිතිකරුවකු ලෙස ඔහු සහ කුසල් ජනිත් පෙරේරාද කණ්ඩායමට එක්ව සිටිති.\n\nඔවුන් දෙදෙනා සමඟ පිතිකරු අංශය ශක්තිමත් කිරීමට අවිශ්ක ප‍්‍රනාන්දු, භානුක රාජපක්‍ෂ, චරිත් අසලංක, උප නායක ධනංජය ද සිල්වා, කණ්ඩායමේ සිටිති. නායක දසුන් ශානක ප‍්‍රමුඛ තුන් ඉරියව් අංශයට වනිඳු හසරංග, චාමික කරුණාරත්න, කමිඳු මෙන්ඩිස් සහ ලහිරු මධුශංක ක‍්‍රීඩකයෝ එක්ව සිටිති.\n\nවේග පන්දු අංශයේ ප‍්‍රධාන බලාපොරොත්තුව දුෂ්මන්ත චමීර සහ නුවන් ප‍්‍රදීප් 15 අතර වෙති. චාමික සහ දසුන් මෙන්ම අතිරේක ක‍්‍රීඩකයෝ ලෙස ලහිරු කුමාර සහ බිනුර ප‍්‍රනාන්දු ද\n\nවේග පන්දුවේ සහායට එක්ව සිටිති.\n\nඑක්සත් ආරාබි එමීර් රාජ්‍යයේ සහ ඕමානයේදී ලෝක කුසලාන තරගාවලිය පැවැත්වේ.\n\nශ‍්‍රී ලංකා සංචිතය\n\nදසුන් ශානක (නායක), ධනංජය ද සිල්වා (උප නායක), දිනේෂ් චන්දිමාල්, කුසල් ජනිත් පෙරේරා, අවිශ්ක ප‍්‍රනාන්දු, භානුක රාජපක්‍ෂ, චරිත් අසලංක, වනිඳු හසරංග, කමිඳු මෙන්ඩිස්, චාමික කරුණාරත්න, නුවන් ප‍්‍රදීප්, දුෂ්මන්ත චමීර, ලහිරු මධුශංක, ප‍්‍රවීන් ජයවික‍්‍රම, මහීෂ් තීක්‍ෂණ\n\nඅතිරේක ක‍්‍රීඩකයන්\n\nඅකිල ධනජය, බිනුර ප‍්‍රනාන්දු, පුලින තරංග, ලහිරු කුමාර\n\nකුෂාන් සුබසිංහ",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b7%83%e0%b6%82%e0%b6%a0%e0%b7%92%e0%b6%ad%e0%b6%ba-%e0%b6%b1%e0%b7%92%e0%b6%bd-%e0%b7%80%e0%b7%81%e0%b6%ba/",
       "Category": "sports",
       "Parent URL": "https://divaina.lk/category/sports//page/339/"
}