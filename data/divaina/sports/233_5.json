{
       "Source": "divaina",
       "Timestamp": "April 22, 2022",
       "Headline": "දිල්ලි කණ්ඩායමට කඩුලු 9ක ජයක්",
       "News Content": "ඉන්දීය ප්‍රිමියර් ලීග් ක්‍රිකට් තරගාවලිය යටතේ 32 වැනි තරගය ලෙසින් ක්‍රියාත්මක වූ පන්ජාබ් කිංග්ස් සහ දිල්ලි කැපිටල්ස් කණ්ඩායම අතර තරයේදී කඩුලු 9ක පහසු ජයක් වාර්තා කිරීමට දිල්ලි කණ්ඩායම පරේදා (20 වැනිදා) සමත්විය. ඒ පන්ජාබ් කණ්ඩායම වෙතින් හිමි වූ ලකුණු 116ක ජයග්‍රාහී ඉලක්කය දිල්ලි පිතිකරුවෝ එක් කඩුල්ලක් පමණක් දැවී පන්දුවාර 10.3කදී පසුකර යෑමට සමත්වීමත් සමගය.\n\nකාසියේ වාසිය දිනූ දිල්ලි නායකයාගේ ආරාධනයෙන් පළමුවෙන් පන්දුවට පහරදුන් පන්ජාබ් කණ්ඩායම නියමිත පන්දුවාර 20දී සියලු දෙනා දැවී ලකුණු 115ක්\n\nරැස් කළේය. පන්ජාබ් ඉනිමේ පිතිකරු බලඇණිය අසාර්ථක වෙද්දී පන්දු 23කදී හතරේ පහර 5ක් සමගින් ලකුණු 32ක් වාර්තා කළ ජෙටිෂ් ෂර්මා පන්ජාබ් ඉනිමේ වැඩිම ලකුණු වාර්තා කළ පිතිකරුවා බවට පත්විය.\n\nඒ හැරුණුකොට ඉනිම ආරම්භ කළ මායන්ක් අග්‍රාවල් පන්දු 15කදී ලකුණු 24ක් වාර්තා කළේය.\n\nලකුණු හඹා යෑමට පිටියට පිවිසි දිල්ලි ඉනිමේ පළමු කඩුල්ලට ලකුණු 83ක් රැස් කිරීමට ප්‍රිතිව් ෂා සහ ඩේවිඩ් වෝනර් සමත්විය. ප්‍රිතිව් ෂා පන්දු 20කදී එක් හයේ පහරක් සහ හතරේ පහර 7ක් සමගින් ලකුණු 41ක් රැස් කළ අතර තරගය ජයග්‍රහණය කරා මෙහෙය වූ ඩේවිඩ් වෝනර් පන්දු 30කදී නොදැවී ලකුණු 60ක් වාර්තා කළේ එක් හයේ පහරක් සහ හතරේ පහර 10ක් සමගිනි.\n\nලකුණු සාරාංශය\n\nපන්ජාබ් කිංග්ස් පන්දුවාර 20දී 115/10 (ජෙටිෂ් ෂර්මා 32, මයන්ක් අග්‍රාවල් 24, ෂාරුක් කාන් 12, කලීල් අහමඩ් 21/2, ලලිත් යාදව් 11/2, අක්ෂාර් පටේල් 10/2, කූල්දීප් යාදව් 24/2)\n\nදිල්ලි කැපිටල් පන්දුවාර 10.3කදී 119/1 (ප්‍රිතිව් ෂා 41, ඩේවිඩ් වෝනර් 60, රාහුල් චාහර් 21/1)",
       "URL": "https://divaina.lk/%e0%b6%af%e0%b7%92%e0%b6%bd%e0%b7%8a%e0%b6%bd%e0%b7%92-%e0%b6%9a%e0%b6%ab%e0%b7%8a%e0%b6%a9%e0%b7%8f%e0%b6%ba%e0%b6%b8%e0%b6%a7-%e0%b6%9a%e0%b6%a9%e0%b7%94%e0%b6%bd%e0%b7%94-9%e0%b6%9a-%e0%b6%a2/",
       "Category": "sports",
       "Parent URL": "https://divaina.lk/category/sports//page/233/"
}