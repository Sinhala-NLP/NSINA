{
       "Source": "divaina",
       "Timestamp": "July 18, 2022",
       "Headline": "ඩයලොග් පාසල් ලීග් රග්බි තරගවලිය",
       "News Content": "ශාන්ත ජෝසප්, රාජකීය, වෙස්ලි සහ විද්‍යාර්ථයෝ ජයග්‍රහණ වාර්තා කරති\n\nශ්‍රී ලංකා පාසල් රග්බි පාපන්දු සංගමයේ මෙහෙයවීමෙන් දැන් ක්‍රියාත්මක ඩයලොග් අභියෝග කුසලාන ලීග් ශූරතා රග්බි පාපන්දු තරගාවලියේ සිව් වැනි සතියේ තරග ආශ්‍රිතව ජයග්‍රහණ හටහන් කර ගැනීමට කොළඹ ශාන්ත ජෝසප් විදුහල, කොළඹ රාජකීය විදුහල කොළඹ වෙස්ලි විදුහල සහ මහනුවර විද්‍යාර්ථ විදුහල නියෝජනය කළ ක්‍රීඩකයෝ සමත් වූහ.\n\nමෙවර තරගාවලියේ අපරාජිත වීරයන්ගේ සටනක් ලෙස මහනුවර පල්ලෙකැලේ දී ක්‍රියාත්මක කෙරුණු ත්‍රිත්ව විදුහල සහ ශාන්ත ජෝසප් විදුහල අතර තරගය මේ අතරේ කැපී පෙනුණි. එහිදී ත්‍රිත්ව විද්‍යාලයීය අපරාජිත වාර්තාව බිඳ දැමීමට සමත් වූ ශාන්ත ජෝශප් ක්‍රීඩකයෝ තම ජයග්‍රහණය ලකුණු 05 ක පරතරයකින් සටහන් කර ගත්තේය. ඒ අනුව මෙවර තරගාවලියේ එකම අපරාජිත පාසල බවට පත්වන්නට ශාන්ත ජෝසප් විදුහලට හැකි විය.\n\nසහෘදත්වයේ ප්‍රතිමල්ලවයන් ලෙස වාර්ෂිකව පිටියට අවතීර්ණ වන කොළඹ රාජකීය විදුහල සහ ගල්කිස්ස ශාන්ත තෝමස් විදුහල අතර තරගයෙන් ලකුණු 12 ක ජයග්‍රහණයක් සටහන් කර ගැනීමට රාජකීය විදුහල සමත් වීම ද ඉකුත් සෙනසුරාදා (16) කැපී පෙනුණි.\n\nශාන්ත ජෝසප් ලකුණු 20ත්‍රිත්ව විදුහල ලකුණු 15\n\nපල්ලේකැලේ ත්‍රිත්ව විද්‍යාලයීය ක්‍රීඩාංගණයේදී ක්‍රියාත්මක කෙරුණු ශාන්ත ජෝසප් සහ ත්‍රිත්ව දෙවිදුහල් අතර තරගයෙන් ලකුණු 20 – 15 ක තියුණු ජයග්‍රහණයක මිහිර අත්විඳින්නට ශාන්ත ජෝසප් ක්‍රීඩකයෝ සමත් වූහ.\n\nතරගයේ ප්‍රථම භාගය නිමා වන විට ලකුණු 17 – 08 ක් ලෙස පෙරමුණ ගැනීමට ශාන්ත ජෝසප් විදුහලට හැකියාව ලැබිණි.\n\nජයග්‍රාහක ශාන්ත ජෝසප් පිල තම ලකුණු පුවරුව ගෝල් දිනුම් 02 ක් සහ දඬුවම් පහර 02 ක් ආශ්‍රිතව ඉහළ නංවා ගත් අතර පරාජිත ත්‍රිත්ව විදුහලේ ලකුණු එකතුව ගෝල් දිනුමක් සහ උත්සාහක දිනුමක් සමගින් එක් සාර්ථක දඬුවම් පහරක් මගින් වාර්තා විය.\n\nරාජකීය විදුහල ලකුණු 20ශාන්ත තෝමස් ලකුණු 08\n\nකොළඹ රාජකීය විදුහල් ක්‍රීඩා සංකීර්ණයේ දී පැවති රාජකීය විදුහල සහ ශාන්ත තෝමස් විදුහල අතර තරගයෙන් ලකුණු 20 – 08 ක පහසු ජයග්‍රහණයක මිහිරි රස පානය කිරීමට සත්කාරක රාජකීය විදුහලට හැකි විය.\n\nතරගයේ ප්‍රථම භාගය නිමාවන විට ලකුණු 10 – 03 ක් ලෙස පෙරමුණ ගැනීමට රාජකීය විදුහලට හැකි වූ අතර එම තත්ත්වය දෙවන භාගය තුළ ද රඳවා ගනිමින් අදාළ ජයග්‍රහණය සටහන් කර ගැනීම කැපී පෙණුනි.\n\nවිද්‍යාර්ථ විදුහල ලකුණු 17ධර්මරාජ විදුහල ලකුණු 08\n\nමහනුවර නිත්තවෙල ක්‍රීඩාංගණයේ දී ක්‍රියාත්මක වූ විද්‍යාර්ථ සහ ධර්මරාජ දෙවිදුහල් අතර තරගය ලකුණු 17 – 08 ක් ලෙස ජය ගැනීමට විද්‍යාර්ථ විදුහල නියෝජනය කළ ක්‍රීඩකයෝ සමත් වූහ.\n\nප්‍රථම භාගය අවසාන වන විට ලකුණු 07 – 00 ක් ලෙස විද්‍යාර්ථ පිල පෙරමුණ ගත්තේය.\n\nවෙස්ලි විදුහල ලකුණු 38විද්‍යා විදුහල ලකුණු 10\n\nකොළඹ සී. ආර්. ක්‍රීඩාංගණයේ දී පැවත් වූ වෙස්ලි විදුහල සහ ගල්කිස්ස විද්‍යා විදුහල අතර තරගය ලකුණු 38 – 10 ක් ලෙස ජයග්‍රහණය කිරීමට වෙස්ලි ක්‍රීඩකයන්හට හැකි වූහ.\n\nපළමු අර්ධය අවසන් වන විට ලකුණු 24 – 05 ක් ලෙස ඉදිරියෙන් පසුවන්නට වෙස්ලි විදුහල සමත් විය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%a9%e0%b6%ba%e0%b6%bd%e0%b7%9c%e0%b6%9c%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%bd%e0%b7%93%e0%b6%9c%e0%b7%8a-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%ad/",
       "Category": "sports",
       "Parent URL": "https://divaina.lk/category/sports//page/196/"
}