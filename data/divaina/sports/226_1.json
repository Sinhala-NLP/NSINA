{
       "Source": "divaina",
       "Timestamp": "May 6, 2022",
       "Headline": "ශ්‍රී ලංකා නැගී එන කණ්ඩයම  අද කෙන්ට් පිලට එරෙහිව තරග බිමට",
       "News Content": "එංගලන්තයේ තරග සංචාරයක නිරත වී සිටින ශ්‍රී ලංකා නැඟී එන කණ්ඩයම, අද (6 වැනිදා) සිට 9 වැනිදා දක්වා කෙන්ට් ප්‍රාන්ත කණ්ඩායමට එරෙහිව කැන්ටබරි ප්‍රාන්තයේ ශාන්ත ලෝරන්ස්හි ස්පිට්ෆයර් ක්‍රීඩාංගණයේදී පළමු සිවුදින තරගයට ක්‍රීඩා කිරීමට නියමිතය.\n\nශ්‍රී ලංකා 19 න් පහළ කණ්ඩායමේ හිටපු නායක නිපුන් ධනංජය, මෙම තරගාවලියේ සිවුදින තරගවලදී ශ්‍රී ලංකා නැඟී එන කණ්ඩායම මෙහෙයවනු ඇත. ශ්‍රී ලංකා ජාතික කණ්ඩායම නියෝජනය කළ අෂේන් බණ්ඩාර සහ ධනංජය ලක්ෂාන්ද මෙම නැඟී එන කණ්ඩයමට ඇතුළත්ව සිටිති.\n\nශ්‍රී ලංකා නැගී එන කණ්ඩායමේ ප්‍රධාන පුහුණුකරු ලෙස රුවන් කල්පගේ මහතා කටයුතු කරන අතර සහාය පුහුණුකරු ලෙස රුවින් පීරිස් මහතාද, පිතිහරඹ පුහුණුකරු ලෙස ධම්මික සුදර්ශන මහතාද, පන්දු යැවීමේ පුහුණුකරු ලෙස දර්ශන ගමගේ මහතා ද සංචාරයට එක්ව සිටිති.\n\nමෙම තරගයට පෙර ශ්‍රී ලංකා නැඟී එන කණ්ඩායම ලෝඩ්ස් ක්‍රීඩාංගණයේදී පුහුණු සැසි දෙකකට සහභාගී වූ අතර ඊයේ (5 වැනිදා) දිනයේදී කෙන්ට් ප්‍රාන්ත ක්‍රීඩාංගණයේදී පුහුණුවීම්වල නිරත විය.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%90%e0%b6%9c%e0%b7%93-%e0%b6%91%e0%b6%b1-%e0%b6%9a%e0%b6%ab%e0%b7%8a%e0%b6%a9%e0%b6%ba%e0%b6%b8/",
       "Category": "sports",
       "Parent URL": "https://divaina.lk/category/sports//page/226/"
}