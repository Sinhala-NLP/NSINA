{
       "Source": "divaina",
       "Timestamp": "August 19, 2022",
       "Headline": "කනිෂ්ඨයන්ගේ කොළොම්බියා ගමන ගැන ඇමැති නියෝගයෙන් සමාලෝචනයක්",
       "News Content": "කොළොම්බියාවේ පැවති ලෝක කනිෂ්ඨ මලල ක්‍රීඩා තරගාවලියට ශ්‍රී ලංකා කණ්ඩායම සහභාගි කරවීමේදී ඇතිවූ බව කියන ගැටලුකාරී තත්ත්වයන් සම්බන්ධයෙන් ලැබී ඇති පැමිණිලි, වාර්තා සහ ඒ පිළිබඳව සිදුකර ලබා ගත් විමර්ශන වාර්තා පිළිබඳව සමාලෝචනයක් සිදු කිරීමට ක්‍රීඩා හා තරුණ කටයුතු ඇමැති රොෂාන් රණසිංහ මහතා නියෝග කර ඇති බව එම අමාත්‍යාංශයේ ලේකම් විශේෂඥ වෛද්‍ය අමල් හර්ෂ ද සිල්වා මහතා ‘දිවයින’ ට පැවසීය.\n\nඇමැතිවරයාගේ නියෝගය මත පදනම්ව අදාළ සමාලෝචනය ලබන සතියේ සිදු කිරීමට කටයුතු කරන බව ද අමල් හර්ෂ ද සිල්වා මහතා සඳහන් කළේය.\n\nඅදාළ තරග සංචාරය පිළිබඳව මලල ක්‍රීඩා ආයතනයේ පැහැදිලි කිරීම් ඇතුළත්ව ක්‍රීඩා ඇමැතිවරයාට භාර දුන් වාර්තාව ද, තරග සංචාරයට සහභාගි වූ ක්‍රීඩක ක්‍රීඩිකාවන් විසින් සිදු කරන ලද පැමිණිලිද, ක්‍රීඩා සංවර්ධන දෙපාර්තමේන්තුවෙන් එම කාර්යයේදී යම් අතපසුවීමක් සිදු වූවාදැයි සිදුකරන ලද අභ්‍යන්තර විමර්ශනයේ ප්‍රතිඵලද එම සමාලෝචනය සඳහා සලකා බලන බව අමල් හර්ෂ ද සිල්වා මහතා පැවසීය.\n\nඅවසන් මොහොත වනතෙක්ම තරග සංචාරය සඳහා ක්‍රීඩක ක්‍රීඩිකාවන් පිටත්කර හැරීම අර්බුදකාරී තත්ත්වයකට මතු වීම නිසා ක්‍රීඩා අමාත්‍යාංශය ද එහිදී දැඩි පීඩනයකට ලක්වූ බව ලේකම්වරයා සඳහන් කර සිටියේය. මෙවැනි තත්ත්වයක් යළි ඇති නොවීමට අවශ්‍ය පියවර ගැනීමට ඇමැතිවරයා උපදෙස් ලබාදී ඇති බව ද ඒ වෙනුවෙන් කළ යුතු කාර්යයන් කඩිනමින් සිදු කිරීමට කටයුතු කරන බව ද සඳහන් කර සිටියේය.\n\nඅදාළ තරගාවලිය සඳහා ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් හත් දෙනකු සහ නිලධාරීන් දෙදෙනකු සහභාගි වූ අතර ක්‍රීඩක ක්‍රීඩිකාවන් කිහිප දෙනකුට කොවිඩ් වෛරසය ආසාදනය වීම හේතුවෙන් කණ්ඩායම ආපසු පැමිණීමේ දී ද නොයෙක් ගැටලු මතුවිණි.\n\nඑහිදී තරගාවලිය නියෝජනය කරමින් සහභාගි වූ නිලධාරිනියක් කොවිඩ් ආසාදනය වූ ක්‍රීඩිකාවක් නිරෝධායනයේ යෙදී සිටියදී ඇයගේ රැකවරණය සඳහා නොසිට යළි දිවයින බලා පැමිණීමේ පුවතක්ද වාර්තා විණි. පාසල් ක්‍රීඩිකාවක් එසේ තනිකර පැමිණීමට නිලධාරිනියකට අයිතියක් නැති බව ද ඒ අවස්ථාවේදී ඇය වගකීම් විරහිතව කටයුතු කර ඇති බව ද වාර්තා වෙයි.\n\nශ්‍රී ලංකා කණ්ඩායම අදාළ සංචාරය සඳහා පිටත්වීමේදී ඇති වූ ප්‍රමාදයන් හේතුවෙන් ක්‍රීඩක ක්‍රීඩිකාවන් දෙදෙනකුට තමන්ගේ තරග ඉසව්වන් සඳහා සහභාගි වීමට තිබූ අවස්ථාවන් ද ගිලිහී ගියේය.\n\nකුෂාන් සුබසිංහ",
       "URL": "https://divaina.lk/%e0%b6%9a%e0%b6%b1%e0%b7%92%e0%b7%82%e0%b7%8a%e0%b6%a8%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%9a%e0%b7%9c%e0%b7%85%e0%b7%9c%e0%b6%b8%e0%b7%8a%e0%b6%b6%e0%b7%92%e0%b6%ba%e0%b7%8f-%e0%b6%9c/",
       "Category": "sports",
       "Parent URL": "https://divaina.lk/category/sports//page/183/"
}