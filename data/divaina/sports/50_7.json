{
       "Source": "divaina",
       "Timestamp": "June 29, 2023",
       "Headline": "ඉසිපතන සහ ශාන්ත ජෝශප් සටනින් තෙවැනි සතිය ඇරැඹේ",
       "News Content": "පාසල් ලීග් 19 න් පහළ රග්බි තරගාවලිය\n\nශ්‍රී ලංකා පාසල් රග්බි සංගමයේ මෙහෙයවීමෙන් ක්‍රියාත්මක ඩයලොග් පාසල් ලීග් ශුරතා අවුරුදු 19 න් පහළ රග්බි තරගාවලියේ ප්‍රමුඛ පෙළ සටනේ තෙවන සතිය හෙට (30 වැනිදා) ආරම්භ කෙරේ.\n\nපසුගිය දෙසතිය තුළ අපරාජිත බව ආරක්ෂා කර ගැනීමට සමත් වූ කොළඹ ඉසිපතන විදුහලට එරෙහිව එක් තරගයක් ජය ගෙන සිටින කොළඹ ශාන්ත ජෝශප් විදුහල හෙට ප.ව. 04.15 ට තරග වදින අතර තවත් තරග 04 ක් සෙනසුරාදා (01) පස්වරුවේ පැවැත්වේ.\n\nඉරිදා (02) ශාන්ත ජෝශප් සහ ඩී.එස්.සේනානායක දෙවිදුහල් අතර තරගය ක්‍රියාත්මක කෙරේ.\n\nමෙතෙක් පැවති තරග ආශ්‍රිතව ‘ඒ’ කාණ්ඩයෙන් පෙරමුණ ගැනීමට ඉසිපතන විදුහල (ලකුණු 12) සමත්වන අතර වාරයේ දී මහනුවර ශාන්ත අන්තෝනි ක්‍රීඩකයෝ (ලකුණු 06) දෙවන ස්ථානයේ පසු වෙති.\n\nතියුණු තරගකාරිත්වයක් නිර්මාණය වී තිබෙන ‘බී’ කාණ්ඩයේ පළමු ස්ථානය තහවුරු කර ගැනීමට කොළඹ රාජකීය විදුහල (ලකුණු 07) සමත්ව සිටී. මහනුවර ධර්මරාජ (ලකුණු 06), මහනුවර විද්‍යාර්ථ (ලකුණු 06) සහ මහනුවර ත්‍රිත්ව (ලකුණු 06) විදුහල් එහි දෙවන ස්ථානයේ පසුවන්නේ සම ලකුණු ලබා ගනිමිනි.\n\nමෙවර තරගාවලියට එක්ව සිටින කොළඹ වෙස්ලි, මහනුවර කිංග්ස්වුඩ් සහ ගල්කිස්ස විද්‍යා විදුහල් මුහුණ දුන් තරග සියල්ල පරාජය වූ අතර අනෙක් සෑම පාසලක් ම එක් ජයග්‍රහණයක් හෝ ලබා ගත්තේය.\n\nමෙම සති අන්තයේ තරග සැලසුම\n\n2023.06.30. (සිකුරාදා)\n\nඉසිපතන සහ ශාන්ත ජෝශප් අතර ලොන්ඩන් පෙදෙසේ සී.ආර්. පිටියේ දී\n\n2023.07.01. (සෙනසුරාදා)\n\nගල්කිස්ස ශාන්ත තෝමස් සහ මහනුවර කිංග්ස්වුඩ් අතර ගල්කිස්ස ශාන්ත තෝමස් පිටියේ දී\n\nධර්මරාජ සහ ශාන්ත පීතර අතර බෝගම්බර පිටියේ දී\n\nවිද්‍යාර්ථ සහ රාජකීය අතර රීඩ් මාවත රාජකීය පිටියේ දී\n\nවිද්‍යා සහ සහිරා අතර සහිරා පිටියේ දී\n\n2023.07.02. (ඉරිදා) ඩී.එස්. සේනානායක සහ වෙස්ලි අතර රීඩ් මාවත රාජකීය පිටියේ දී.අනුරුද්ධ හේරත් බණ්ඩාර",
       "URL": "https://divaina.lk/%e0%b6%89%e0%b7%83%e0%b7%92%e0%b6%b4%e0%b6%ad%e0%b6%b1-%e0%b7%83%e0%b7%84-%e0%b7%81%e0%b7%8f%e0%b6%b1%e0%b7%8a%e0%b6%ad-%e0%b6%a2%e0%b7%9d%e0%b7%81%e0%b6%b4%e0%b7%8a-%e0%b7%83%e0%b6%a7%e0%b6%b1/",
       "Category": "sports",
       "Parent URL": "https://divaina.lk/category/sports//page/50/"
}