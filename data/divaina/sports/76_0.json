{
       "Source": "divaina",
       "Timestamp": "May 6, 2023",
       "Headline": "ශ්‍රී ලංකා ක්‍රිකට් කණ්ඩායමට ලාහෝර් හීදී ප්‍රහාර එල්ල කළ ප්‍රධාන ත්‍රස්තයෙත පොලීසිය අතින් මරුට",
       "News Content": "පකිස්තානයේ ක්‍රිකට් තරග සංචාරයකට එක්ව සිටි ශ්‍රී ලංකා ක්‍රිකට් කණ්ඩායම ඉලක්ක කර 2009 වසරේදී ත්‍රස්ත ප්‍රහාරයක් එල්ල කළ ප්‍රධාන ත්‍රස්තවාදියෙක් වූ අල්කයිඩා සහ ටෙහ්රීක්-ඊ-තලෙයිබාන් පකිස්තාන් (ටීටීපී) ඛයාරා කණ්ඩායමේ සාමාජික, ඉක්බාල් හෙවත් බාලි ඛයාරා ඝාතනය කළ බව පකිස්ථාන පොලිසිය තහවුරු කළේය.\n\nපකිස්ථානයේ ෆාටේ මුවර් අසලදී පොලිසිය සමග ඇති වූ ගැටුමක් අතර ඔහු මරා දැමූ බව පකිස්තාන පොලිස් නිලධාරීහු තහවුරු කළහ.\n\n2009 වසරේ ලාහෝර් හිදී ශ්‍රී ක්‍රිකට් කණ්ඩායමට මෙම ප්‍රහාර එල්ල වුණු අතර ශ්‍රී ලංකා ක්‍රිකට් කණ්ඩායමට ආරක්ෂාව සැපයූ පොලිස් නිලධාරීන් හත් දෙනෙක් එහිදී ජීවිතක්ෂයට පත්වූහ.\n\nශ්‍රී ලංකා ක්‍රිකට් ක්‍රීඩකයන් වන මහේල ජයවර්ධන, කුමාර් සංගක්කාර, අජන්ත මෙන්ඩිස්, තිලාන් සමරවීර, තරංග පරණවිතාන, චමින්ද වාස් ඇතුළු ක්‍රීඩකයෝ හත් දෙනෙක් එම ප්‍රහාරවලින් තුවාල ලැබූහ.\n\nඅනතුරුව තරග සංචාරය අතරමග නතර කර ශ්‍රී ලංකා ක්‍රිකට් කණ්ඩායම පෙරළා දිවයිනට පැමිණියේය.\n\nශ්‍රී ලංකා කණ්ඩායම ගමන් කළ බස් රථයේ රියදුරා විසින් ගත් ඥානාන්විත සහ නිර්භීත හැසීරීම හේතුවෙන් ක්‍රිඩකයන්ගේ ජීවිත බේරා ගැනීමට එහිදී හැකි වූ අතර මෙම ප්‍රහාරයෙන් වසර ගණනාවක් යනතුරු ක්‍රිකට් ඇතුළු සියලුම ජත්‍යාන්තර ක්‍රීඩා පකිස්ථානය තුළ පැවැත්වීම අත්හිටුවීමට ජාත්‍යන්තරය කටයුතු කළේය.\n\nමෙම ත්‍රස්ත ප්‍රහාරය එල්ල කළ ඉක්බාල් හෙවත් බාලි පකිස්තානයට අත්‍යවශ්‍ය සිටි දරුණුම ත්‍රස්තවාදියෙක් වූ අතර ඔහුව මරා දැමීම හෝ අල්ලා ගැනීම සඳහා රුපියල් මිලියන 10.5 ත්‍යාගයක් ද පොලිසිය විසින් ප්‍රකාශයට පත් කර තිබුණේය.\n\nත්‍රස්තවාදී හා ඉලක්කගත ඝාතන සිද්ධි 26කට මෙම අපරාධකරු පකිස්තාන පොලිසියට අවශ්‍යව සිටියේය. එසේම ෂියා මුස්ලිම්වරුන් පැහැරගෙන යාමේ සිද්ධීන් 21ක් සම්බන්ධයෙන් ඔහුට චෝදනා එල්ල වී තිබිණි.\n\nකුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%9a%e0%b6%ab%e0%b7%8a%e0%b6%a9-4/",
       "Category": "sports",
       "Parent URL": "https://divaina.lk/category/sports//page/76/"
}