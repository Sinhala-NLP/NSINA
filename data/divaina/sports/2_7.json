{
       "Source": "divaina",
       "Timestamp": "October 5, 2023",
       "Headline": "ශූරයන්ව සිටි ශ්‍රී ලංකාව පළමු ගැටුමෙන්ම එළියට",
       "News Content": "චීනයේ පැවැත්වෙන 19 වැනි ආසියානු ක්‍රීඩා උළෙලේ පන්දුවාර විස්සයි විස්ස පිරිමි ක්‍රිකට් තරගාවලියේ තෙවැනි අර්ධ අවසන් පූර්ව තරගය ලෙස ශ්‍රී ලංකාව හා ඇෆ්ගනිස්ථානය අතර ඊයේ (04 වැනිදා) පැවැති තරගයෙන් ලකුණු 8ක පරාජයක් ශ්‍රී ලංකාවට උරුම වූයේය.\n\nකාසියේ වාසිය දිනූ ශ්‍රී ලංකාවේ ආරාධනයෙන් පළමුව පන්දුවට පහරදුන් ඇෆ්ගනිස්ථානය පන්දුවාර 18.3 ක් අවසානයේ සියලු දෙනා දැවී ලකුණු 116 ක් ලබා ගැනීමට සමත් වූ අතර ශ්‍රී ලංකාවට පන්දුවාර 19.1 ක් අවසානයේ සියලු දෙනා දැවී ලබා ගත හැකි වූයේ ලකුණු 108 ක් පමණි.\n\nනූර් අලී සඩ්‍රාන් ලකුණු 51 (52) ක් රැස් කළ අතර, පන්දු යැවීමේ දී නුවන් තුෂාර ලකුණු 17 කට කඩුලු 4 ක් දවා ගැනීමට සමත් වූයේය.\n\nපිළිතුරු ඉනිම ක්‍රීඩා කළ ශ්‍රී ලංකාවට පන්දුවාර 19.1 ක් අවසානයේ සියලු දෙනා දැවී ලබාගත හැකි වූයේ ලකුණු 108 ක් පමණි.\n\nනායක සහන් ආරච්චිගේ ඉනිමේ වැඩිම ලකුණු ලාභියා වෙමින් ලකුණු 22 ක් ලබා ගත්තේය.\n\nඒ අනුව ඉන්දියාව, පාකිස්තානය හා ඇෆ්ගනිස්ථානය සහ බංග්ලාදේශය යන රටවල් අවසන් පූර්ව වටය සඳහා සුදුසුකම් ලබා ගත්තේය. ශ්‍රී ලංකාව පසුගිය වර ආසියානු ක්‍රීඩා තරගාවලියේ ශුරයෝ වූහ.කුෂාන් සුබසිංහ",
       "URL": "https://divaina.lk/%e0%b7%81%e0%b7%96%e0%b6%bb%e0%b6%ba%e0%b6%b1%e0%b7%8a%e0%b7%80-%e0%b7%83%e0%b7%92%e0%b6%a7%e0%b7%92-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80/",
       "Category": "sports",
       "Parent URL": "https://divaina.lk/category/sports//page/2/"
}