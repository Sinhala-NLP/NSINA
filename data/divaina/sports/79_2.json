{
       "Source": "divaina",
       "Timestamp": "April 30, 2023",
       "Headline": "යොවුන් දැල්පන්දු කණ්ඩායමේ තේරීම් ඇත්තටම අවුල් ද?",
       "News Content": "ආසියානු යොවුන් දැල්පන්දු තරගාවලිය මෙරට දැල්පන්දු ක්‍රීඩාවට සෑම අතින්ම බලපාන තරඟාවලියකි. මේ තරගාවලියට සහභාගි වන ක්‍රීඩිකාවන් යනු ශ්‍රී ලංකා දැල්පන්දු අනාගතය යැයි පැවසීම වැරදි නොවේ. එහිදී රටක් සහ කණ්ඩායමක් ලෙස ශ්‍රී ලංකාව දක්වන දක්ෂතා ශ්‍රී ලංකා දැල්පන්දු අනාගතය බබළවන්නට සමත් වනු ඇත. ඒ අනුව අද යොවුන් කණ්ඩායම නියෝජනය කරන ක්‍රීඩිකාවන් යනු අනාගත ජාතික කණ්ඩායමේ සම්පත් වේ. එහිදී හොඳම ක්‍රීඩිකාවන් තෝරා ඒ අය අනාගතයට දායාද කිරීම දැල්පන්දුවේ සෑම සියලු බලධාරියකුගේම වගකීම වේ. එසේ නොවුණහොත් සිදු වන්නේ යොවුන් දැල්පන්දු කණ්ඩායමේ දක්ෂතා මතු නොව අනාගතයේ ජාතික කණ්ඩායමේ දක්ෂතා ද විනාශ වී යෑමය. දැල්පන්දු ක්‍රීඩාවට සැබෑ ලෙස ආදරය කරන කිසිම අයෙකු එවැනි අදූරදර්ශී තීන්දු තීරණ ගනු ඇතැයි අපි නොසිතමු.\n\nඑහෙත් ආසියානු යොවුන් දැල්පන්දු කණ්ඩායම සඳහා තෝරා ගත් ක්‍රීඩිකාවන් ගේ සංයුතිය පිළිබඳ ප්‍රශ්නය නම් වරින් වර උඩට එමින් යට යමින් පැවතුණි. බලධාරීන්ගේ ෆයිල් අතරටද වරින් වර පැමිණි මේ ප්‍රශ්නය පසුගියදා නතර වුණේ ක්‍රීඩා හා තරුණ කටයුතු අමාත්‍යාංශය ඉදිරිපිට මිස ඇතුළේ නොවේය. අමාත්‍යාංශ ගොඩනැගිල්ල ඇතුළේ විසඳ ගන්න බැරි ප්‍රශ්නයක් ගොඩනැගිල්ල ඉදිරිපිටට පැමිණ විසඳගන්න සැරසෙන අයුරු එදින දක්නට ලැබුණි. ආසියානු යොවුන් දැල්පන්දු තරගාවලිය සඳහා තෝරා නොගත් යොවුන් ක්‍රීඩිකාවන්ගේ දෙමව්පියෝ පිරිසක් එහිදී අමාත්‍යාංශය ඉදිරිපිට උද්ඝෝෂණයක නිරත වූහ.\n\nඔවුන්ගේ එම උද්ඝෝෂණවල පරමාර්ථය වූයේ තම දියණිවරුන් ආසියානු යොවුන් දැල්පන්දු තරගාවලිය නියෝජනය කරන ශ්‍රී ලංකා සංචිතයට එක්කර නොගැනීම අසාධාරණ බව රටට පැවසීමයි. එසේම සුදුසු ක්‍රීඩිකාවන් සංචිතයෙන් එළියට විසි වී නුසුදුස්සන් එම සංචිතය සඳහා තෝරාගෙන ඇති බව ද එම දෙමව්පියෝ සිය උද්ඝෝෂණ පාඨවලින් සඳහන් කර සිටියහ. බදාදා දහවල් ඇරඹි එම උද්ඝෝෂණය මඳ වේලාවකින් නිමා වුවද ඔවුන් නැගූ චෝදනාව කවදා නිමා වේදැයි කිව නොහැක. දෙකෝටියක් ඉක්මවන ජනතාවක් අතරෙන් හොඳම යොවුන් දැල්පන්දු ක්‍රීඩිකාවන් දොළොස් දෙනකු තෝරා ගැනීම යනු අපහසු කාර්යයක් බව ඕනෑම අයෙකුට පසක් වේ. එහෙත් ඒ අපහසු කාර්යය නිවැරදිව හා සාධාරණව සිදු කිරීමට අදාළ බලධාරීන් වගබලා ගත යුතුය.\n\nදැල්පන්දු තේරීම් කමිටුවේ ප්‍රධානතම වගකීම එය වනු ඇත. එහෙත් එදින උද්ඝෝෂණය කළ දෙමවුපියන්ගේ හඬින් කියවුණේ මේ තෝරා ගැනීම් සර්ව සාධාරණ නොමැති බවය. වසර ගණනාවක සිටම පාසල් දැල්පන්දු ශූරතාවන් දිනාගනු ලැබුවේ කුරුණෑගල ශුද්ධ වූ පවුලේ කන්‍යාරාමය විසිනි. එහෙත් එම තෝරා ගැනීම සඳහා අදාළ පාසලට අඩු සැලකිල්ලක් හිමි වීම උද්ඝෝෂණකරුවන් ගේ ප්‍රධාන සටන් පාඨ අතර කියවිණි. ඒ වෙනුවට කොළඹ අගනගරයේ පාසලක දැරිවියන් 5 දෙනකු තෝරාගෙන ඇති බව උද්ඝෝෂණකරුවෝ බෝඩ් ලෑලි අතේ තබාගෙන හඬ නැගූහ.\n\nමේ පාසල් දෙක පිළිබඳ ප්‍රශ්නයක් අපට නොවේ. එහෙත් රටක කණ්ඩායමක් නියෝජනය කිරීමට අවස්ථාව ලබා දීමේදී සැමට සමාන අයතිවාසිකම් හිමිවිය යුතුය. එය කුරුණෑගලද කොළඹ ද නැත් නම් නුවරද ගාල්ල ද කියා සොයා නොබලා නිවැරදි තේරීම් කළ යුතුය. සියල්ල සියයට සියයක් සාර්ථක වනු ඇතැයි කිව නොහැක. හැම දෙනාගේම හිතසුව පිණිස තෝරා ගැනීම් කළ නොහැක. මෙවැනි තෝරා ගැනීමකදී සියලු දෙනාගේ හිත සුව පිණිස වන්නට නම් රටේ දැල් පන්දු ක්‍රීඩා කරන සියලු යෞවනියන් එම කණ්ඩායම නියෝජනය කිරීමට යෙදවූවද තේරීම් කමිටුවට නම් හොඳක් අසන්නට සිදු නොවේ. මන්ද එසේ තෝරා ගත්තද අහවල් කෙනා තෝරා ගත්තේ මන්ද යැයි ප්‍රශ්න පැන නගිනු නිසැකය. ක්‍රීඩකයන්ගේ කණ්ඩායමක් තේරීමට වඩා ක්‍රීඩිකාවන්ගේ කණ්ඩායමක් තේරීම කොහොමත් ලේසි පහසු කාර්යයක් නම් නොවේ. කොතනක හෝ වරදක් ඇතැයි සිතා කෙහෙවලු පටලවාගැනීම දක්වා ඒ තේරීම් අර්බුදකාරී වනු ඇත. දැල්පන්දු කණ්ඩායමකට ක්‍රීඩිකාවන් තේරීම කෙසේ වුවද දැල්පන්දු බලධාරීන් තේරීමේ ප්‍රශ්නය ද එවැනි කෙහෙවලු පටලවා ගැනීමේ ප්‍රශ්න දක්වා දුරදිග ගිය ඉතිහාසයක් අපේ රටේ වේ. එසේ හෙයින් බදාදා අමාත්‍යාංශය ඉදිරිපිට ඇති වූ උද්ඝෝෂණය අමුතු දෙයක් නොවේ. එය ඇතැම් විට ප්‍රජාතන්ත්‍රවාදයේ නිදහස එම දෙමාපියන් භුක්ති විඳි අවස්ථාවක් වේ.\n\nඕනෑම දෙමව්පියෙකුගේ කැමැත්ත තම දුවා දරුවා ජය ගනු දැකීමය. එසේ තම දරුවන් ජාත්‍යන්තරය ජයගනු දැකීම හෝ රට වෙනුවෙන් ජාත්‍යන්තරය නියෝජනය කිරීම දෙමාපියන්ට අති මහත් සතුටකි. දරුවන්ගේ දක්ෂතා ඇති ව ද දරුවන්ට එම අවස්ථාව නොලැබේ නම් දෙමාපියන්ගෙන් මෙවැනි විරෝධතා උද්ඝෝෂණ මතු වීම අහඹු දෙයක් නොවේ. එහෙත් සාධාරණ සහ යුක්ති සහගත ලෙස මෙම තෝරා ගැනීම් සිදු කර ඇත්නම් ඒවාට විරුද්ධව බෝඩ් ලෑලි උස්සගෙන කෑගැසීම ද කෙතරම් ප්‍රජාතන්ත්‍රවාදී දැයි ප්‍රශ්නයක් වනු ඇත. සෑම සියලු තෝරාගැනීමකම තමන්ට අවාසියක් සිදු වූවා යැයි සිතන පිරිස දහස් ගණනක් වේ. සතුටු වන්නේ අතේ ඇඟිලි ප්‍රමාණයක තරම් පිරිසකි.\n\nකෙසේ වුවද මෙම තෝරා ගැනීම් පිටුපස වෛරය සහ පලිගැනීම මුසු වූ නොතේරීම් ද ඇති බව එම උද්ඝෝෂණකරුවෝ සඳහන් කර සිටියහ. සැබෑ දක්ෂයන් යටකර ඊට වඩා අඩු දස්කම් ඇති ක්‍රීඩකයන් හෝ ක්‍රීඩිකාවන් කරළියට ගෙන ඒමට දත කන තේරීම් කමිටු නිලධාරීන් එක් ක්‍රීඩාවකට පමණක් සීමා වූ කරුණක් නොවේ. එසේම එය මෙරටට පමණක් සීමා වූ දෙයක් ද නොවේ. එසේ කියා ඇස් කන් පියාගෙන සිටීම ද මේ ප්‍රශ්නයට පිළිතුරක් නොවේ.\n\nමෙවැනි තත්ත්වයක් මත ආසියානු යොවුන් දැල්පන්දු තරගාවලියට තෝරාගත් සංචිතය නැවත තෝරා ගැනීමට නියමිත බව ද දැල්පන්දු ආරංචි මාර්ග සඳහන් කරයි. කවුරු කුමක් කෙසේ කීවද කවුරුන් තෝරා ගත්තද නොගත්තද රටට අවශ්‍ය වන්නේ හොඳම ක්‍රීඩිකාවන් හෝ ක්‍රීඩකයන් රට නියෝජනය කරනවා දැකීම ය. එහෙත් හොඳම පිරිස ගෙදර තියා ඊට වඩා දස්කම් අඩු පිරිසක් රට නියෝජනය කරනවා යනු ඒ රටේ මෙන්ම ක්‍රීඩාවේ ද අභාග්‍යමත් කාලය වේ. ආසියානු දැල්පන්දු ශූරතාව\n\nපසුගිය වර දිනූ කණ්ඩායම ලෙස ශ්‍රී ලංකාව ආසියාවේ බැබළෙන කණ්ඩායමකි. එසේ හෙයින් ඉදිරියේ දී කොරියාවේ දී පැවැත්වෙන ආසියානු යොවුන් දැල්පන්දු තරගාවලිය සඳහා ද අප පිටත් කර යැවිය යුත්තේ එවැනි දීප්තිමත් අනාගතයක් හෙබි ක්‍රීඩිකාවන් පිරිසකි.\n\nකුෂාන්",
       "URL": "https://divaina.lk/%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%af%e0%b7%90%e0%b6%bd%e0%b7%8a%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%9a%e0%b6%ab%e0%b7%8a%e0%b6%a9%e0%b7%8f%e0%b6%ba%e0%b6%b8/",
       "Category": "sports",
       "Parent URL": "https://divaina.lk/category/sports//page/79/"
}