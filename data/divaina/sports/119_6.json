{
       "Source": "divaina",
       "Timestamp": "January 16, 2023",
       "Headline": "ලොව දැවැන්තම එක්දින පරාජය සමග ග්‍රීන්ෆීල්ඩ්හිදී ශ්‍රී ලංකාවේ ඇස් රතු වෙයි",
       "News Content": "තරගයේ වීරයා සහ තරගාවලියේ වීරයා කෝලි\n\nශ්‍රී ලංකා කණ්ඩායමේ ඉන්දීය සංචාරය නිමා කරමින් තිරුවානන්තපුරයේ ග්‍රීන්ෆිල්ඩ් ක්‍රීඩාංගණයේ ඊයේ (15 වැනිදා) පැවති තුන්වන සහ අවසන් එක්දින තරගයෙන් ශ්‍රී ලංකාවට එරෙහිව ලකුණු 317ක ජයග්‍රහණයක් වාර්තා කරමින් ලොව දැවැන්තම එක්දින තරග ජයග්‍රහණය වාර්තා කිරීමට සත්කාරක ඉන්දීය ක්‍රීඩකයෝ සමත් වූහ.\n\nමීට පෙර එක්දින තරගයක විශාලම ජයග්‍රහණය ලෙස සටහන් වී තිබුණේ නවසීලන්තය විසින් 2008 වසරේ දී අයර්ලන්තයට එරෙහිව ලකුණු 290ක ජයග්‍රහණයක් ලැබීමයි.\n\nවිරාත් කෝලි සහ ශුබ්මන් ගිල් ගේ ශතකවලින් සන්නද්ධව ලකුණු 390ක විශාල ලකුණු පුවරුවක් නිර්මාණය කළ ඉන්දීය කණ්ඩායම පන්දු යැවීමේදී මොහොමඩ් සිරාජ් ප්‍රමුඛ පන්දු යවන්නන්ගේ ශක්තිය මත ශ්‍රී ලංකා ඉනිම ලකුණු 73කට සීමා කිරීමට සමත්වූයේය.\n\nඒ සඳහා ඔවුන්ට වැය වී තිබුණේ පන්දු වාර 22 ක් පමණි.\n\nමොහොමඩ් සිරාජ් ලකුණු 32 කට කඩුලු 4ක් ද, මොහොමඩ් ශාමි සහ කුල්දීප් යාදව් කඩුලු 2 බැගින් ද දවා ගනිමින් ශ්‍රී ලංකාවට මෙම දැවැන්ත පරාජය අත් කර දීමට අත්වැල් බැඳගත්හ.\n\nශ්‍රී ලංකා කණ්ඩායම වෙනුවෙන් වැඩිම ලකුණු ලාභියා වූ නුවනිඳු ප්‍රනාන්දු ලකුණු 19ක් ලබා ගත් අතර ලකුණු 10 සීමාව ඉක්මවූ අනෙක් පිතිකරුවන් දෙදෙනා වූයේ දසුන් ශානක සහ කසුන් රාජිතයි.\n\nඅවිශ්ක ප්‍රනාන්දු, කුසල් මෙන්ඩිස්, චරිත් අසලංක පිළිවෙලින් ලකුණු 1කට, ලකුණු 4කට සහ ලකුණු 1කට දැවී යමින් මෙම පරාජයට මූලික අඩිතාලම දැමූහ.\n\nඑක්දින තරගාවලිය යටතේ පළමු තරග දෙකම පරාජයට පත්ව සිටි ශ්‍රී ලංකා කණ්ඩායමට තම ගෞරවය රැකගැනීම පිණිස පැවති ඊයේ තරගයේදී සිදුවූයේ කලින් තරග දෙකටත් වඩා දරුණු පරාජයකට ලක්ව තරගාවලියේ ජය 3-0 ක් ලෙස ඉන්දියාවට පුද දීමට ය.\n\nශ්‍රී ලංකා පන්දු යවන්නන්ට පිටිය පුරා රිසි සේ පහර දුන් විරාත් කෝලි සහ ශුබ්මන් ගිල් දෙදෙනා දෙවන කඩුල්ල සඳහා ලකුණු 131 ක සම්බන්ධතාවයක් පැවැත්වූ අතර කසුන් රාජිතගේ පන්දුවක් හමුවේ එම සම්බන්ධතාවය බිඳී යන විට ගිල් ලකුණු 116ක් රැස් කරගෙන තිබුණි.\n\nඑම ශතකය ගිල් ගේ දෙවන එක්දින ශතකය වූ අතර ඊයෙ කෝලි රැස් කරන ලද ශතකය මෙම තරගාවලියේ ඔහුගේ දෙවන ශතකය මෙන්ම ඔහුගේ 46 වෙනි එක්දින ජාත්‍යන්තර ශතකය විය.\n\nඉන්දීය ඉනිම අවසන් වන තෙක්ම සිය පිතිහරඹය නිමා නොකළ කෝලි තරගයේ අවසන් පන්දු වාරයේදී ද 6 පහර දෙකක් සහ 4 පහරක් එල්ල කිරීමට සමත් වූයේය.\n\nපන්දු 110කදී ලකුණු 166ක් නොදැවී ලබාගත් කෝලි ගේ ප්‍රහාරාත්මක වේගය 150 ඉක්මවූ අතර හයේ පහර 8ක් සහ හතරේ පහර 13ක් ඔහු සිය ඉනිමට එකතු කර ගෙන තිබුණි.\n\nකෝලි ඊයේ තරගයේ වීරයා සම්මානයෙන් මෙන්ම තරගාවලියේ වීරයා සම්මානයෙන් ද පිදුම් ලැබීය.\n\nමෙම තරගය සඳහා ඉන්දීය කණ්ඩායම වෙනුවෙන් වොෂින්ටන් සුන්ඩාර් සහ සූර්යකුමාර් යාදව් කැඳවා තිබූ අතර ශ්‍රී ලංකාව වෙනුවෙන් අශේන් බණ්ඩාර සහ ජෙෆ්රි වැන්ඩසේ කැඳවා තිබුණි.\n\nකෙසේ වෙතත් ශ්‍රී ලංකාව වෙනුවෙන් කැඳවන ලද එම ක්‍රීඩකයන් දෙදෙනාට ම ඊයේ තරගයේ දී පිතිහරඹයේ නිරතවීමට නොහැකි වූ අතර හතරේ සීමාව ආසන්නයේ පන්දුවක් නතර කර ගැනීමට යෑමේ දී එකිනෙකා ගැටීමෙන් සිදුවූ අනතුරකින් තුවාල ලබා ඔවුන්ට රෝහල්ගත වීමට සිදු විය.\n\nඒ අනුව ජෙෆ්රි වැන්ඩසේ වෙනුවට දුනිත් වෙල්ලාලගේ ට පන්දුවට පහර දීමට අවස්ථාව උදා වුවද අශේන් බණ්ඩාර ගේ පුරප්පාඩුව එසේම පැවැතිණි.\n\nලකුණු සාරාංශය\n\nඉන්දියාව – පන්දු වාර 50 අවසානයේදී කඩුලු 5ක් දැවී ලකුණු 390යි. – විරාට් කෝලි (නොදැවී) 166, ෂුබ්මාන් ගිල් 116, රෝහිත් ෂර්මා 42, රාජිත 2/81, කුමාර 2/87\n\nශ්‍රී ලංකාව – පන්දු වාර 22කදී සියලු දෙනා දැවී ලකුණු 73යි – නුවනිඳු ප්‍රනාන්දු 19, දසුන් ශානක 11, මොහොමඩ් සිරාජ් 4/32 මොහොමඩ් ෂාමි 20/2",
       "URL": "https://divaina.lk/%e0%b6%bd%e0%b7%9c%e0%b7%80-%e0%b6%af%e0%b7%90%e0%b7%80%e0%b7%90%e0%b6%b1%e0%b7%8a%e0%b6%ad%e0%b6%b8-%e0%b6%91%e0%b6%9a%e0%b7%8a%e0%b6%af%e0%b7%92%e0%b6%b1-%e0%b6%b4%e0%b6%bb%e0%b7%8f%e0%b6%a2/",
       "Category": "sports",
       "Parent URL": "https://divaina.lk/category/sports//page/119/"
}