{
       "Source": "divaina",
       "Timestamp": "September 8, 2023",
       "Headline": "ඩර්බි හිදී අපේ කෙල්ලෝ එංගලන්ත එඩි බිඳිති",
       "News Content": "එංගලන්ත කාන්තා කණ්ඩායමට එරෙහිව පන්දු වාර 20-20 පළමු තරගාවලි ජයග්‍රහණය වාර්තා කිරීමට චමරි අතපත්තු ප්‍රමුඛ ශ්‍රී ලංකා ක්‍රීඩිකාවෝ ඊයේ (07 වැනිදා) අලුයම සමත් වූහ.\n\nඑම ජයග්‍රහණය ශ්‍රී ලංකා කාන්තා කණ්ඩායමක් ඕනෑම තරග රටාවකින් එංගලන්තය පරදා ලැබූ පළමු තරගාවලි ජයග්‍රහණය ලෙසද ක්‍රිකට් වාර්තා පොත්වලට එක් වූයේය. දෙරට අතර තරග 3කින් යුත් පන්දු වාර 20යි 20 ක්‍රිකට් තරගාවලියේ එංගලන්තයේ ඩර්බි හි පැවැති අවසන් තරගය කඩුලු 7කින් ජය ගනිමින් ශ්‍රී ලංකා ක්‍රීඩිකාවෝ එම ඓතිහාසික දස්කම ප්‍රදර්ශනය කළහ.\n\nපළමු තරග 2 අවසානයේ කණ්ඩායම් දෙකම එක් තරගයක් බැගින් ජය ගෙන සම තත්ත්වයේ පසු වූ අතර ඊයේ ජයග්‍රහණයත් සමග ශ්‍රී ලංකා ක්‍රීඩිකාවෝ තරග 2-1 ක් ලෙස තරගාවලිය ජය ගත්හ. එම තරගයේ කාසියේ වාසිය දිනූ ශ්‍රී ලංකාවේ ආරාධනයෙන් පළමුව පන්දුවට පහර දුන් එංගලන්තය පන්දු වාර 19 ක් අවසානයේ සියලු දෙනා දැවී ලකුණු 116 ක් ලබා ගත් අතර ශ්‍රී ලංකා කණ්ඩායම පන්දු වාර 17 කදී කඩුලු 3 ක් පමණක් දැවී ඉලක්කය පසුකර ගියේය.\n\nපන්දු යැවීමේ දී ලකුණු 21 කට කඩුලු 3 ක් දවා ගත් නායිකා චමරි අතපත්තු පිතිහරඹයෙන් ද විශිෂ්ට දස්කම් දක්වමින් වේගවත් ලකුණු 44 ක් ලබා ගත් අතර එම දස්කම් මත ඇය තරගයේ දක්ෂතම ක්‍රීඩිකාව ද වූවාය. පන්දු 28 කින් වාර්තා වූ චමරිගේ එම ජයග්‍රාහී ඉනිමට හයේ පහර 2ක් හා හතරේ පහර 5 ක් ඇතුළත් විය.\n\nශ්‍රී ලංකාව ජයග්‍රහණය කළ පළමු තරගයේදී ද පිත්තෙන් ලකුණු 55ක් හා එක් කඩුල්ලක් දවා ගත් චමරි අතපත්තු තරගාවලියේ වීරවරිය ලෙසින් ද සම්මානයට පාත්‍ර වූ අතර සමස්ත තරගාවලියේ ලකුණු 114 ක් හා කඩුලු 5ක් දවා ගැනීමට ඇය සමත්ව සිටියාය. හර්ෂිතා සමරවික්‍රම නොදැවී ලකුණු 26 ක් ලබා ගෙන ශ්‍රී ලංකාව තරගයෙන් ජය ගන්නා මොහොත වන තෙක් කඩුල්ලේ රැඳී සිටි අතර ආරම්භක පිතිකාරිණි අනුෂ්කා සංජීවනී ලකුණු 20 ක් ලබා ගත්තාය. පන්දු යැවීමේදී චමරිට අනගි සහායක් ලබා දුන් උදේශිකා ප්‍රබෝදනී හා කවීෂා දිල්හාරි කඩුලු 2 බැගින් දවා ගත්හ. දෙරට අතර පැවැත්වෙන එක්දින තරගාවලිය හෙට (09 වැනිදා) ආරම්භ වේ.",
       "URL": "https://divaina.lk/%e0%b6%a9%e0%b6%bb%e0%b7%8a%e0%b6%b6%e0%b7%92-%e0%b7%84%e0%b7%92%e0%b6%af%e0%b7%93-%e0%b6%85%e0%b6%b4%e0%b7%9a-%e0%b6%9a%e0%b7%99%e0%b6%bd%e0%b7%8a%e0%b6%bd%e0%b7%9d-%e0%b6%91%e0%b6%82%e0%b6%9c/",
       "Category": "sports",
       "Parent URL": "https://divaina.lk/category/sports//page/14/"
}