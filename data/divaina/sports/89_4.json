{
       "Source": "divaina",
       "Timestamp": "April 2, 2023",
       "Headline": "ළමුන් දෙදෙනකු බේරූ පවෙල්ගේ පිම්ම",
       "News Content": "බටහිර ඉන්දීය කොදෙව් කණ්ඩායම සහ දකුණු අප්‍රිකා කණ්ඩායම අතර පැවති තරග තුනකින් යුත් පන්දු වාර 20-20 තරගාවලිය 2-1 ක් වශයෙන් කොදෙව්වන් ජය ගත්තද දකුණු අප්‍රිකානුවෝ එහි දෙවන තරගයේදී ලෝක වාර්තා කීපයක් බිඳ දැමූහ. ඒ අතරින් එක් ලෝක වාර්තාවක් වූයේ පන්දු වාර 20-20 තරගයක ඉහළම ජයග්‍රාහී ලකුණු හඹා යෑම ලෙස ලකුණු 259 ක් හඹා ගොස් ලබාගත් ජයග්‍රහණයයි. මේ එම තරගයේ ලකුණු විස්තරය ගැන කතාවක් නම් නොවේ. එම තරගයේ දී බටහිර ඉන්දීය කොදෙව් නායක රොව්මන් පවෙල් ප්‍රදර්ශනය කළ මානුෂීය ගුණාංගය පිළිබඳ කතාවකි.\n\nඑම තරගයේ දී හතරේ සීමාව කරා ඇදී ගිය පන්දුවක් නතර කිරීමට වේගයෙන් දුව ගිය රොව්මන් පවෙල් අවසානයේ දී එම පන්දුව නතර කිරීමත් නතර කර ක්‍රීඩාංගණයේ හතරේ සීමාවෙන් එහා තිබුණු බෝඩ් එකෙනුත් එහාට පැන බාර් එකක් උඩ නතර වූයේය. ඊට හේතුව වූයේ හතරේ සීමාව ආසන්නයේ පන්දු රකිමින් සිටි වයස අවුරුදු 5ක කුඩා ළමුන් දෙදෙනෙකි. වේගයෙන් දුව ගෙන ආ පවෙල් එම පන්දුව රැක ගන්නට ගියා නම් ඒ කොදෙව් යෝධයාගේ ඇඟේ ගැටෙන ළමුන් දෙදෙනා ට සිදුවන අනතුර සිතා ගන්නට බැරි තරම් වනු ඇත.\n\nඉන් එක් පොඩි දරුවකු තමා වෙත එන පන්දුව රැකගන්නට ඉදිරියට පැමිණෙමින් සිටි අතර පවෙල් ඒ පන්දුව පිටුපස හඹා එමින් සිටියේය. සිදු වීමට යන අනතුර පිළිබඳ වහා අවබෝධ කර ගත් පවෙල් පන්දුව ඇල්ලීම ද නතර කර ඒ වේගයෙන්ම ළමුන් දෙදෙනාට උඩින් හතරේ සීමාවෙන් එහාට පැන්නේය. ළමුන්ට අනතුරක් නොවුණි. එහෙත් පවෙල්ට නම් තුවාල විණි. පන්දු වාර කීපයක් යන තෙක් නායකයාට යළි පිටියට පැමිණීමට ද නොහැකි වුණි. පවෙල් එම බාර් එක උඩ අපහසුවෙන් සිටියදී ඒ පිළිබඳව වගේ වගක් නැතිව අර පුංචි දරුවා ලෝකයම දිනුවා සේ පන්දුව අල්ලගෙන ක්‍රීඩාපිටියට යන්තම් විසි කළේය. ප්‍රතිකාර ලැබූ පවෙල් පසුව නැවත ක්‍රීඩා පිටියට ආවේය. ලකුණු 258 ක් වාර්තා කළ ද කොදෙව්වෝ ඒ තරගය පරාජය වූහ. එහෙත් ඉන් පසුව පැවති තරගයේදී ද යළි ලකුණු 220ක් ලබාගත් කොදෙව් දැවැන්තයෝ ලකුණු 7 කින් තරගය ජයගෙන වසර ගණනාවකට පසු දකුණු අප්‍රිකාවට එරෙහිව පන්දුවාර විස්සයි විස්ස තරගාවලියක් ජය ගත්හ.",
       "URL": "https://divaina.lk/%e0%b7%85%e0%b6%b8%e0%b7%94%e0%b6%b1%e0%b7%8a-%e0%b6%af%e0%b7%99%e0%b6%af%e0%b7%99%e0%b6%b1%e0%b6%9a%e0%b7%94-%e0%b6%b6%e0%b7%9a%e0%b6%bb%e0%b7%96-%e0%b6%b4%e0%b7%80%e0%b7%99%e0%b6%bd%e0%b7%8a/",
       "Category": "sports",
       "Parent URL": "https://divaina.lk/category/sports//page/89/"
}