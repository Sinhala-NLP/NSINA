{
       "Source": "divaina",
       "Timestamp": "September 14, 2023",
       "Headline": "වෙල්ලාලගේට පැහැබර අනාගතයක් තිබෙනවා – ඉන්දීය ක්‍රීඩක ලෝකේෂ් රාහුල්",
       "News Content": "ශ්‍රී ලංකා කණ්ඩායමේ යොවුන් ක්‍රීඩක දුනිත් වෙල්ලාලගේ දස්කම්වලින් සපිරි පැහැබර අනාගතයක් ඇති ක්‍රීඩකයකු බව ඉන්දීය ක්‍රිකට් කණ්ඩායමේ කඩුලු රකින ක්‍රීඩක ලෝකේෂ් රාහුල් ප්‍රකාශ කළේය.\n\nආසියානු කුසලාන තරගාවලිය යටතේ ශ්‍රී ලංකාව සහ ඉන්දියාව අතර පෙරේදා තරගය අවසානයේ පැවැති මාධ්‍ය හමුවට එක් වෙමින් රාහුල් ඒ බව කීය.\n\nඔහු විසින් දවා ගනු ලැබුවේද ඉන්දීය කණ්ඩායමේ මුල් පෙළ පිතිකරුවන් පස් දෙනෙකු බවත් පිතිහරඹයෙන් ද ඔහු දස්කම් දැක්වූ බවත් රාහුල් කීය.\n\n“ඔහු හොඳින් දස්කම් දක්වනවා. මුල් පෙළ කඩුලු 5 ක් දවා ගැනීම විශේෂ දස්කමක්. ඔහු තවම තරුණ ක්‍රීඩකයෙක්. අනාගතය සඳහා ඔහු රැක ගත යුතුයි. පිතිකරණ දක්ෂතා ද ඔහුට තිබෙනවා.”\n\nවෙල්ලාලගේ විසින් එම තරගයේදී දවා ගත් ශුබ්මන් ගිල් මේ වන විට එක් දින පිතිකරුවන් ශ්‍රේණිගත කිරීම්වල 02 වැනි ස්ථානයේ ද විරාත් කෝලි 08 වෙනි ස්ථානයේ ද නායක රෝහිත් ශර්මා 09 වෙනි ස්ථානයේ ද පසු වෙති.\n\nඔහු ගේ අනෙක් කඩුලු දෙක වූ ලෝකේෂ් රාහුල් ඊට පෙර තරගයේ ශතකයක් ලැබූ අතර හර්දික් පාන්ඩයා ඉන්දියාව සතු ප්‍රධාන තුන් ඉරියව් ක්‍රීඩකයා වේ.\n\nලකුණු 40 කට කඩුලු 5 ක් දවා ගනිමින් තරගයේ වැඩිම කඩුලු ලාභියා වූ වෙල්ලාලගේ ශ්‍රී ලංකා පිතිකරුවන් අතරින් වැඩිම ලකුණු ප්‍රමාණයක් රැස් කළ ක්‍රීඩකයා ද වූයේය.\n\nපන්දු 46 කදී නොදැවී ලකුණු 42 ක් ලබා ගත් වෙල්ලාලගේ එවැනි දස්කමක් කළ ළාබාලතම ක්‍රීඩකයන් අතර දෙවෙනි ස්ථානයට ද පත් වූයේය.\n\nඉන්දීය හිටපු ක්‍රිකට් නායක කපිල් දේව්ට පසුව වෙල්ලාලගේ එම දක්ෂතාවය දැක්වූවේය.\n\nඉන්දියාව තරගය ජයග්‍රහණය කළ ද වෙල්ලාලගේ ගේ එම තුන් ඉරියව් දස්කම් මත තරගයේ වීරයා සම්මානය ද ඔහුට හිමි විය.\n\nඑහෙත් තරගය අවසානයේ පැවති මාධ්‍ය හමුවේ දී වෙල්ලාලගේ සඳහන් කර සිටියේ “වීරයා වුවත් තරගය පරාජය වීම දුකක්” බවයි.\n\nඉන්දියාව සියලු දෙනා දැවී රැස් කළ ලකුණු 213 හමුවේ ශ්‍රී ලංකාව ලකුණු 172 කට දැවී ගියේය.කුෂාන් සුබසිංහ",
       "URL": "https://divaina.lk/%e0%b7%80%e0%b7%99%e0%b6%bd%e0%b7%8a%e0%b6%bd%e0%b7%8f%e0%b6%bd%e0%b6%9c%e0%b7%9a%e0%b6%a7-%e0%b6%b4%e0%b7%90%e0%b7%84%e0%b7%90%e0%b6%b6%e0%b6%bb-%e0%b6%85%e0%b6%b1%e0%b7%8f%e0%b6%9c%e0%b6%ad%e0%b6%ba/",
       "Category": "sports",
       "Parent URL": "https://divaina.lk/category/sports//page/12/"
}