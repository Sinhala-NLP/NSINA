{
       "Source": "divaina",
       "Timestamp": "December 19, 2022",
       "Headline": "ක්‍රෝඒෂියාව තෙවැනි ස්ථානය දිනා ගනී – අප්‍රිකානු වීරයන්ට සිව් වැනි තැන",
       "News Content": "2022 පාපන්දු ලෝක කුසලාන තරගාවලියේ තෙවන ස්ථානය දිනා ගනිමින් දෙවන වරටත් ලෝකඩ පදක්කම හිමිකර ගැනීමට පසුගිය වර අනුශූරයන් වූ ක්‍රොඒෂියාව පෙරේදා (17 වැනිදා) රාත්‍රියේ සමත් විය.\n\nමොරොක්කෝව සමග පෙරේදා පැවති එම තරගය ගෝල් 2-1ක් ලෙස ජයග්‍රහණය කරමින් සිය පාපන්දු කණ්ඩායමේ නායක ලූකා මොඩ්්‍රච් හට ජයග්‍රාහී සමුගැනීමක් ලබා දීමට ක්‍රොඒෂියාව සමත්විය.\n\nපසුගිය පාපන්දු ලෝක කුසලාන තරගාවලියේ අනුශූරයන් වූ ක්‍රොඒෂියාව පාපන්දු ලෝක කුසලාන තරගාවලියක තෙවන ස්ථානය දිනාගත් දෙවන අවස්ථාව මෙය වේ. මීට පෙර 1998 වසරේ ප්‍රංශයේ පැවති ලෝක කුසලාන තරගාවලියේ දී තෙවන ස්ථානය දිනා ගැනීමට ක්‍රොඒෂියාවට හැකි විය. එවර නෙදර්ලන්තය පරාජය කරමින් ඔවුහු එම දස්කම දැක්වූහ.\n\nකටාර් හි කළීෆා ක්‍රීඩාංගණයේ පෙරේදා පැවති මෙම තරගයේ ක්‍රොඒෂියාව වෙනුවෙන් ගෝල වාර්තා කිරීමට ජොස්කෝ ග්වාඩියෙල් සහ මිස්ලාව් ඔරිසිච් දෙදෙනා සමත් වූහ.\n\nක්‍රොඒෂියාව එම ජයග්‍රහණය ලබා ගනිද්දී අප්‍රිකානු කලාපයේ රටක් පාපන්දු ලෝක කුසලාන තරගාවලියක හොඳම දක්ෂතාවය දැක්වූ වසර ලෙස 2022 වසර ඉතිහාසයට එකතු කරමින් මොරොක්කෝ කණ්ඩායම 4 වැනි ස්ථානයට හිමිකම් කීය.\n\nක්‍රොඒෂියා කණ්ඩායම ලබා ගත් ගෝල් 2 තරගයේ 7 වැනි මිනිත්තුවේ දී සහ 42 වැනි මිනිත්තුවේ දී වාර්තා විය.\n\nතරගයේ 9 වැනි මිනිත්තුවේ දී මොරොක්කෝ වෙනුවෙන් ද ගෝලයක් වාර්තා වූ අතර ඒ අනුව තරගයේ 10 වැනි මිනිත්තුව වන විට ගෝල් දෙකක් වාර්තා වී තිබුණි.\n\nදෙවැනි අර්ධයේදී කිසිදු කණ්ඩායමකට ගෝලයක් වාර්තා කිරීමට නොහැකි වූ අතර ක්‍රොඒෂියාව ගෝල් 2-1ක් ලෙස තරගය ජයග්‍රහණය කළේය.\n\nතරගාවලියේ අවසන් මහා තරගය ලෙස ප්‍රංශය සහ ආර්ජන්ටිනාව අතර තරගය ඊයේ රාත්‍රියේ කටාර් හි දී පැවැත්වීමට නියමිතව තිබිණි.",
       "URL": "https://divaina.lk/%e0%b6%9a%e0%b7%8a%e0%b6%bb%e0%b7%9d%e0%b6%92%e0%b7%82%e0%b7%92%e0%b6%ba%e0%b7%8f%e0%b7%80-%e0%b6%ad%e0%b7%99%e0%b7%80%e0%b7%90%e0%b6%b1%e0%b7%92-%e0%b7%83%e0%b7%8a%e0%b6%ae%e0%b7%8f%e0%b6%b1/",
       "Category": "sports",
       "Parent URL": "https://divaina.lk/category/sports//page/130/"
}