{
       "Source": "divaina",
       "Timestamp": "February 9, 2022",
       "Headline": "අන්තර් කී‍්‍රඩා සමාජ ලීග් රග්බි තරගාවලිය: මහනුවර පෙරමුණේ…",
       "News Content": "කොළඹ සහ මහනුවර කේන්ද්‍ර කර ගනිමින් දැන් ක‍්‍රියාත්මක අන්තර් ක‍්‍රීඩා සමාජයීය ලීග් රග්බි පාපන්දු ශූරතාවලියේ තෙවන සති අන්තය නිමාවන විට ප‍්‍රසාද ලකුණු පුවරුවේ පළමු ස්ථානය තහවුරු කර ගැනීමට මහනුවර ක‍්‍රීඩා සමාජය සමත්ව සිටී.\n\nඒ ප‍්‍රසාද ලකුණු 18 ක් රැස් කර ගනිමිනි.\n\nප‍්‍රසාද ලකුණු 17 ක් සමගින් දෙවන ස්ථානය තහවුරු කර ගැනීමට හැව්ලොක්ස් ක‍්‍රීඩා සමාජය සමත් වී ඇති අතර කොළඹ ලොන්ඩන් පෙදෙසේ පිහිටි සී.ආර්. ඇන්ඩ් එෆ්.සී. සමාජය තෙවන ස්ථානයේ පසුවේ. ඒ ප‍්‍රසාද ලකුණු 08 ක් සමගිනි.\n\nමෙතෙක් පැවති තරග ආශ‍්‍රිතව අපරාජිත බව තහවුරු කර ගනිමින් මුහුණ දුන් තරග ත‍්‍රිත්වයම ජය ගැනීමට මහනුවර ක‍්‍රීඩා සමාජයට සහ හැව්ලොක්ස් ක‍්‍රීඩා සමාජයට හැකි විය.\n\nමහනුවර පිල ගෝල් දිනුම් 09 උත්සාහක දිනුම් 06 සහ දඬුවම් පහර 05 ක් මගින් ලකුණු එකතුව සටහන් කර ගෙන ඇති අතර හැව්ලොක්ස් පිල ගෝල් දිනුම් 10, උත්සාහක දිනුම් 02 සහ දඬුවම් පහර 01 ආශ‍්‍රිතව ලකුණු එකතුව වාර්තා කර ගෙන තිබේ. එහි ප‍්‍රතිඵලයක් ලෙස හැව්ලොක්ස් ක‍්‍රීඩා සමාජයට ප‍්‍රසාද ලකුණු 02 ක් හිමි වන අතර වාරයේ මහනුවරට ලැබී ඇති ප‍්‍රසාද ලකුණු සංඛ්‍යාව 03 කි.\n\nසී.ආර්. ඇන්ඩ් එෆ්. සී., ගුවන් හමුදාව සහ නාවික හමුදාව එක් තරඟය බැගින් ජය ගැනීමට සමත් වී ඇති අතර සී.එච්. ඇන්ඩ් එෆ්.සී. හා පොලීසිය හමුවේ එකදු ජයග‍්‍රහණයක් හෝ සටහන් වී නොමැත.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b6%9a%e0%b7%93%e0%b7%8a%e0%b6%bb%e0%b6%a9%e0%b7%8f-%e0%b7%83%e0%b6%b8%e0%b7%8f%e0%b6%a2-%e0%b6%bd%e0%b7%93%e0%b6%9c/",
       "Category": "sports",
       "Parent URL": "https://divaina.lk/category/sports//page/264/"
}