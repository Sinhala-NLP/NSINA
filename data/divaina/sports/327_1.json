{
       "Source": "divaina",
       "Timestamp": "October 4, 2021",
       "Headline": "ආසියානු ශුරතා කේවල මේස පන්දු තරගාවලිය… මුතුමාලි ආසියාවේ පළමු 16 දෙනා අතරට",
       "News Content": "බිමන්දී, තනුෂී සහ සෙනුරගෙන් ඉහළ දස්කම්\n\nආසියානු ශූරතා කේවල මේස පන්දු තරග ඉතිහාසයේ පළමු ක‍්‍රීඩිකාවන් 16 අතරට සුදුසුකම් ලබා ගැනීමට මුතුමාලී ප‍්‍රියදර්ශනී සමත් වීම ඊයේ (03 දා) දිනයේ දී කැපී පෙනුණි. ආසියාවේ දක්ෂතම ක‍්‍රීඩිකාවන් 32 අතරේ පැවති සටනින් ජය ගනිමින් ඉතිහාසයට එක්වන්නට ප‍්‍රියදර්ශනී මුතුමාලීට ඒ අනුව හැකි විය.\n\nඑවන් දක්ෂතාවයක් මෙවර ප‍්‍රදර්ශනය කළ දකුණු ආසියාවේ එකම ක‍්‍රීඩිකාව බවට ද මුතුමාලි ප‍්‍රියදර්ශනී පත් වූවාය.\n\nඑහිදී ඉරාණ ජාතික ෆාරී මේරීයම්ට එරෙහිව තරග වට 03 – 01 ක ජයග‍්‍රහණය සටහන් කර ගැනීමට මුතුමාලී ප‍්‍රියදර්ශනීට හැකි විය. ආරම්භක වටයේදී 05 – 11 ක් ලෙස පරාජය ලැබීමෙන් අනතුරුව ලූහුබැඳ ගොස් 02 වටය 11 – 07 ක් ලෙස ද 03 වටය 11 – 09 ක් ලෙස ද 04 වටය 11 – 08 ක් ලෙස ද ජයග‍්‍රහණය කිරීම එහිදී කැපී පෙනුණි.\n\nආසියානු ටේබල් ටෙනිස් සම්මේලනයේ මෙහෙයවීමෙන් කටාර් දේශයේදී දැන් ක‍්‍රියාත්මක 25 වැනි ආසියානු ටේබල් ටෙනිස් කේවල තරගාවලියේ පළමු 32 අතරට සුදුසුකම් ලබා ගැනීමට ශ‍්‍රී ලංකාවේ මුතුමාලී ප‍්‍රියදර්ශනීට අමතරව බිමන්දී බණ්ඩාර, තනුෂී රුද්‍රිගෝ සහ සෙනුර සිල්වා යන ක‍්‍රීඩක ක‍්‍රීඩිකාවන් සමත් වීම ද කැපී පෙනුණි.\n\nසෙනුර සිල්වා, බිමන්දී බණ්ඩාර සහ තනුෂී රුද්‍රිගෝ ආසියාවේ හොඳම 16 දෙනාගේ වටයට වරම් ලබා ගැනීමට ගත් උත්සාහය අසාර්ථක විය.\n\nආසියානු මේස පන්දු තරග ඉතිහාසයෙහි හොඳම දක්ෂතාවය මෙවර ප‍්‍රදර්ශනය කිරීමට මෙරට ක‍්‍රීඩක ක‍්‍රීඩිකාවෝ සමත් වී සිටීම ද ප‍්‍රශංසනීයය.\n\nමෙවර කණ්ඩායම් තරගාවලියේ 12 වෙනි ස්ථානය ක‍්‍රීඞීකාවන් විසින් ද 18 වැනි ස්ථානය ක‍්‍රීඩකයන් විසින්ද හිමිකර ගන්නට සමත් වීම ද කැපී පෙනුණි.\n\nමෙම තරගාවලියේ 07 වැනි දින තරග අද (04 දා) කටාර් දේශයේ දෝහා නගරයේ පිහිටි ‘‘සේල්’’ ක‍්‍රීඩාගාරයේදී ක‍්‍රියාත්මක කෙරේ.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%81%e0%b7%94%e0%b6%bb%e0%b6%ad%e0%b7%8f-%e0%b6%9a%e0%b7%9a%e0%b7%80%e0%b6%bd-%e0%b6%b8%e0%b7%9a%e0%b7%83-%e0%b6%b4%e0%b6%b1/",
       "Category": "sports",
       "Parent URL": "https://divaina.lk/category/sports//page/327/"
}