{
       "Source": "divaina",
       "Timestamp": "October 22, 2022",
       "Headline": "ශ්‍රී ලංකාව හෙට අයර්ලන්තය සමග සුපිරි 12 වටයට මුලපුරයි",
       "News Content": "මෙවර ලෝක කුසලාන ක්‍රිකට් තරඟාවලියේ සුපිරි 12 වටය යටතේ ශ්‍රී ලංකා කණ්ඩායම සහභාගි වන පළමු තරගය හෙට (23 වැනිදා) උදෑසන 9.30ට අයර්ලන්ත කණ්ඩායම සමගින් ආරම්භ වේ. ඔස්‌ට්‍රේලියාවේ හෝබාර්ට්හිදී මෙම තරගය පැවැත්වේ.\n\nශ්‍රී ලංකාව මූලික වටයේ යටතේ ‘ඒ’ කාණ්ඩයේ පළමු වැනියා ලෙස සුපිරි වටයට සුදුසුකම් ලැබූ අතර අයර්ලන්තය ‘බී’ කාණ්ඩයෙන් දෙවන ස්ථානය හිමි කර ගෙන සුපිරි 12 වටයට සුදුසුකම් ලැබීය.\n\nශ්‍රී ලංකාව සුපිරි 12 වටය යටතේ ඉන් අනතුරුව ඔස්‌ට්‍රේලියාව, නවසීලන්තය, එංගලන්තය සහ ඇෆ්ගනිස්ථානය සමගින් තරග වැදීමට නියමිතය.\n\nමෙවර ලෝක කුසලාන තරගාවලියේ සුපිරි 12 වටය ආරම්භ කරමින් ඔස්‌ට්‍රේලියාව සහ නවසීලන්තය අද සිඩ්නිහිදී තරග වැදීමට නියමිතය.\n\nඑම තරගය ශ්‍රී ලංකා වේලාවෙන් අද ප.ව. 12.30ට ආරම්භවීමට නියමිත අතර අනතුරුව අද ප.ව.4.30ට එංගලන්තය සහ ඇෆ්ගනිස්ථානය අතර තරගය පැවැත්වේ.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%99%e0%b6%a7-%e0%b6%85%e0%b6%ba%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad/",
       "Category": "sports",
       "Parent URL": "https://divaina.lk/category/sports//page/156/"
}