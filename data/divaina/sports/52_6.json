{
       "Source": "divaina",
       "Timestamp": "June 26, 2023",
       "Headline": "19 න් පහළ රග්බි තරගාවලිය රාජකීය විදුහලට රාජකීය ජයක්",
       "News Content": "අවුරුදු 19 න් පහළ පාසල් ප්‍රමුඛ පෙළ ඩයලොග් රග්බි තරගාවලියේ දෙවන සතියේ ජයග්‍රහණ වාර්තා කර ගැනීමට කොළඹ ඉසිපතන විදුහල, කොළඹ ඩී. එස්. සේනානායක විදුහල, කොළඹ රාජකීය විදුහල, කොළඹ සහිරා විදුහල, ත්‍රිත්ව විදුහල සහ කොළඹ ශාන්ත ජෝශප් විදුහල නියෝජනය කළ ක්‍රීඩකයෝ සමත් වූහ.\n\nඊයේ (25) සවස මහනුවර බෝගම්බර ක්‍රීඩාංගණයේ දී පැවැති ත්‍රිත්ව විදුහල සහ විද්‍යාර්ථ විදුහල අතර තරගයෙන් ලකුණු 10 ක ජයග්‍රහණයක මිහිර අත්විඳීමට ත්‍රිත්ව පිල නියෝජනය කළ ක්‍රීඩකයෝ සමත් වූහ. මෙම තරගයේ දී විද්‍යාර්ථ විදුහල ලත් ලකුණු 10 ට එරෙහිව ලකුණු 20 ක් සටහන් කර ගනිමින් අදාළ ජයග්‍රහණය වාර්තා කර ගැනීමට ත්‍රිත්ව විදුහලට හැකියාව ලැබිණි.\n\nපසුගිය වර ලීග් ශූරතාව තහවුරු කර ගෙන සිටින ඉසිපතන විදුහල මෙවර තරගාවලියට අවතීර්ණ වෙමින් මුහුණ දුන් දෙවන තරගය ද අපරාජිතව අවසන් කර ගැනීමට සමත් වීම ඒ අතරේ කැපී පෙනිණි.\n\nඑමෙන්ම, ඉකුත් වසරේ දෙවන පෙළ අවසන් තරගයට වරම් ලබමින් ප්‍රමුඛ පෙළ අංශය ට උසස් වීම් ලැබූ ඩී. එස්. සේනානායක විදුහල සහ සහිරා විදුහල තමන් මුහුණ දුන් පළමු තරගයම ජය ගැනීමට සමත් වීම විශේෂත්වයක් ඉසිලීය.\n\nමෙම සතියේ තරග ආශ්‍රිතව විශාලතම ජයග්‍රහණය සනාථ කර ගැනීමට රාජකීය විදුහලට හැකි විය. ඒ විද්‍යා විදුහල එරෙහිව ලකුණු 35 ක ජයග්‍රහණයක් වාර්තා කර ගනිමිනි. ජයග්‍රාහී රාජකීය පිල ගෝල් දිනුම් 05 ක් සහ උත්සාහක දිනුම් 02 ක් මගින් තම ලකුණු එකතුව සටහන් කර ගත්තේය. ශාන්ත තෝමස් විදුහල ට එරෙහිව ලකුණු 09 ක තියුණු ජයග්‍රහණයක් වාර්තා කර ගැනීමට ඉසිපතන විදුහල ට හැකි විය.\n\nගෝල් දිනුම් 03 ක්, උත්සාහක දිනුමක් සහ දඩුවම් පහර 02 ක් මගින් ඉසිපතන ලකුණු එකතුව සටහන් කළ අතර පරාජිත පිලට වාර්තා කර ගත හැකි වූයේ ගෝල් දිනුම් 02 ක් සහ දඬුවම් පහර 02 ක් පමණි. ඒ අතරේ ඩී.එස්. සේනානායක විදුහල ලකුණු 04 ක ජයක් ලැබීය. ඒ ශාන්ත අන්තෝනි විදුහලට එරෙහිවය. ධර්මරාජ විදුහල ට එරෙහිව සහිරා විදුහල ද වෙස්ලි විදුහල ට එරෙහිව ශාන්ත ජෝශප් විදුහල ද ලකුණු 03 ක ජයග්‍රහණයක ට හිමිකම් කීය.\n\nතරග ප්‍රතිඵල\n\n★ කොළඹ ඉසිපතන 29ගල්කිස්ස ශාන්ත තෝමස් 20\n\n★ කොළඹ ඩී. එස්.සේනානායක 23මහනුවර ශාන්ත අන්තෝනි 19\n\n★ කොළඹ රාජකීය 45ගල්කිස්ස විද්‍යා 10\n\n★ කොළඹ සහිරා 18මහනුවර ධර්මරාජ 15\n\n★ කොළඹ ශාන්ත ජෝශප් 03කොළඹ වෙස්ලි 00\n\n★ ත්‍රිත්ව විදුහල 20විද්‍යාර්ථ විදුහල ලකුණු 10\n\nඅනුරුද්ධ හේරත් බණ්ඩාර",
       "URL": "https://divaina.lk/19-%e0%b6%b1%e0%b7%8a-%e0%b6%b4%e0%b7%84%e0%b7%85-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba-%e0%b6%bb%e0%b7%8f%e0%b6%a2/",
       "Category": "sports",
       "Parent URL": "https://divaina.lk/category/sports//page/52/"
}