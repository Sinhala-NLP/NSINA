{
       "Source": "divaina",
       "Timestamp": "September 8, 2023",
       "Headline": "කුරුණෑගල මලියදේව බාලිකාවෝ පාසල් දැල්පන්දු ශූරියෝ වෙති",
       "News Content": "පොළොන්නරුව මහජන ක්‍රීඩාංගණයේ දී පැවැත්වුණු 30 වැනි සමස්ත ලංකා අන්තර් පාසල් දැල්පන්දු තරගාවලියේ දී වසර 13කට පසුව සමස්ත ශූරතාවය හිමිකර ගැනීමට කුරුණෑගල මලියදේව බාලිකා විද්‍යාලය සමත් විය.\n\nමෙවර කුරුණෑගල මලියදේව බාලිකා විද්‍යාලය වයස අවුරුදු 17න් පහළ සහ 13න් පහළ වයස් කාණ්ඩවල ශූරයන් වූ අතර කොළඹ මියුසියස් විද්‍යාලය හමුවේ එක් ලකුණක පරාජයක් ලබා අවුරුදු 15න් පහළ වයස් කාණ්ඩයේ අනුශූරතාව දිනා ගත්හ. වසර 13ක් ශූරයන් බවට පත් වූ කුරුණෑගල ශුද්ධ වූ පවුලේ කන්‍යාරාමයට මෙවර අවුරුදු 19න් පහළ ශූරතාවයෙන් පමණක් සෑහීමකට පත්වීමට සිදු විය.\n\nදින තුනක් පුරාවට ක්‍රීඩිකාවන් පන්සීයකගේ පමණ සහභාගිත්වයෙන් මෙම තරගාවලිය ශ්‍රී ලංකා පාසල් දැල්පන්දු සංගමය විසින් පවත්වන ලද අතර නෙස්ලේ ලංකා පුද්ගලික සමාගම විසින් මෙවරත් පූර්ණ අනුග්‍රහය ලබා දුන්නේ ය.\n\nතරගාවලියේ අවසන් උත්සව අවස්ථාවට නෙස්ලේ ලංකා පුද්ගලික සමාගමේ කළමනාකාර අධ්‍යක්ෂ බර්න්හාඩ් ස්ටෙෆාන් මහතා සහභාගි විය. ඒ අතර මෙම අවස්ථාවට පාසල් දැල්පන්දු සභාපති සහ මලියදේව විදුහල්පතිනි නිරෝධා අබේවික්‍රම සහ නෙස්ලේ ලංකා සමාගමේ උප සභාපති බන්දුල එගොඩගේ යන මහත්ම මහත්මීහූ ද සහභාගි වූහ.\n\nමලියදේව විද්‍යාලයේ පුහුණුකරු සහ පුහුණුකාරිය ලෙස කමල් ශ්‍රී කාන්චන සහ එම්.කේ.එන්. ප්‍රියංගනී යන මහත්ම මහත්මීහු කටයුතු කරති.",
       "URL": "https://divaina.lk/%e0%b6%9a%e0%b7%94%e0%b6%bb%e0%b7%94%e0%b6%ab%e0%b7%91%e0%b6%9c%e0%b6%bd-%e0%b6%b8%e0%b6%bd%e0%b7%92%e0%b6%ba%e0%b6%af%e0%b7%9a%e0%b7%80-%e0%b6%b6%e0%b7%8f%e0%b6%bd%e0%b7%92%e0%b6%9a%e0%b7%8f%e0%b7%80/",
       "Category": "sports",
       "Parent URL": "https://divaina.lk/category/sports//page/14/"
}