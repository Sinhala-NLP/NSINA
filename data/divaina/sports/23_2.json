{
       "Source": "divaina",
       "Timestamp": "August 22, 2023",
       "Headline": "ජනාධිපති අභියෝග කුසලාන රග්බි තරගාවලිය 25 වැනිදා සිට",
       "News Content": "ජනාධිපති අභියෝග කුසලාන අන්තර් පාසල් අවුරුදු 20 න් පහළ ප්‍රමුඛ පෙළ පිළිමළුන් පිටුදැකීමේ රග්බි තරගාවලිය සිකුරාදා (25) දින පස්වරු 04.00 ට කොළඹ සහිරා විදුහල සහ කොළඹ ඩී.එස්. සේනානායක විදුහල අතර තරගයෙන් ආරම්භ කෙරේ.\n\nඩයලොග් ආසියාටා සමාගමේ සංවිධාන ශක්තියෙන් තරගාවලිය බල ගැන්වෙයි.\n\nලීග් ශූරතා රග්බි තරගාවලියේ දී ප්‍රදර්ශනය කළ දක්ෂතා පදනම් කර ගනිමින් මෙවර පිළිමළුන් පිටුදැකීමේ තරගාවලිය සඳහා කණ්ඩායම් නම් කිරීමට සංවිධායකයන් වන ශ්‍රී ලංකා පාසල් රග්බි සංගමය පියවර ගත්තේය.\n\nලීග් තරගාවලියේ අනු ශූරතාව තහවුරු කර ගත් කොළඹ රාජකීය විදුහල මෙවර තරග මාලාවට එක්ව නොසිටීම ද ඒ අතරේ කැපී පෙනෙයි.\n\nඑහි ප්‍රතිඵලයක් ලෙස පළමු අර්ධ අවසන් පූර්ව තරගයේදී කොළඹ ඉසිපතන විදුහලට වාසියක් ලබා දීමට සංවිධායකයන් තීරණය කර තිබේ. දෙවන, තෙවන සහ සිව්වන අර්ධ අවසන් පූර්ව තරග අගෝස්තු 25, 26, 27, දිනවල පැවැත්වේ.\n\nමෙවර තරගාවලියේ අවසන් පූර්ව තරග සැප්තැම්බර් 02 සහ 03 කොළඹ හැව්ලොක්ස් ක්‍රීඩාංගණයේ දී ක්‍රියාත්මක කෙරෙන අතර තීරණාත්මක අවසාන මහා තරගය සැප්තැම්බර් 10 දින ප. ව. 04.15 ට කොළඹ රීඩ් මාවතේ පිහිටි රාජකීය විද්‍යාලයීය ක්‍රීඩා සංකීර්ණයේ දී පැවැත්වේ.\n\nඅර්ධ අවසන් පූර්ව තරග සැළසුම\n\n2023.08.25.\n\nසහිරා විදුහල සහ ඩී. එස්. සේනානායක විදුහල අතර හැව්ලොක් පිටියේදී\n\n2023.08.26.\n\nශාන්ත අන්තෝනි විදුහල සහ ශාන්ත ජෝශප් විදුහල අතර හැව්ලොක්ස් පිටියේදී\n\n2023.08.27.\n\nශාන්ත පීතර විදුහල සහ ත්‍රිත්ව විදුහල අතර හැව්ලොක්ස් පිටියේදීඅනුරුද්ධ හේරත් බණ්ඩාර",
       "URL": "https://divaina.lk/%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%85%e0%b6%b7%e0%b7%92%e0%b6%ba%e0%b7%9d%e0%b6%9c-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%bb/",
       "Category": "sports",
       "Parent URL": "https://divaina.lk/category/sports//page/23/"
}