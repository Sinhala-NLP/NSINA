{
       "Source": "divaina",
       "Timestamp": "April 30, 2022",
       "Headline": "ජාතික ක්‍රීඩා සභාව ලබන සතියේ පත් කරනවා – ක්‍රීඩා ඇමැති",
       "News Content": "නව ජාතික ක්‍රීඩා සභාව පත්කිරීම ලබන සතියේ සිදුකරන බව ක්‍රීඩා ඇමැති තේනුක විදානගමගේ මහතා ‘දිවයින’ට ඊයේ (29දා) පැවසීය.\n\nජාතික ක්‍රීඩා සභාවේ හිටපු සාමාජිකයන් නැවත ඒ සඳහා සම්බන්ධවීමට කැමති නම් ඒ අයට තම මතය ප්‍රකාශ කිරීම සඳහා ලබා දී තිබූ කාලය ඊයේ (29දා) දිනයෙන් අවසන් වූ බව ද ක්‍රීඩා ඇමැතිවරයා පැවසීය.\n\nහිටපු සාමාජිකයන් 15 දෙනා අතරින් කිහිප දෙනකු නව ජාතික ක්‍රීඩා සභාව සමග එක්වීමට දැනට කැමැත්ත පළකර ඇති බව ද ක්‍රීඩා ඇමැතිවරයා කීය.\n\nමේ අතර ජාතික ක්‍රීඩා සභාවට නව සමාජිකයන් පත්කිරීමට පෙර එම සභාවේ හිටපු සාමාජිකයන්ගේ මතය විමසීම පිණිස පසුගිය සිකුරාදා ඇමැතිවරයාගේ ප්‍රධානත්වයෙන් ක්‍රීඩා අමාත්‍යාංශයේදී සාකච්ඡාවක් ද පැවැත්විණි.\n\nඒ සඳහා සහභාගි වී සිටියේ හිටපු සාමාජිකයන්ගෙන් 6 දෙනකු පමණි. ක්‍රීඩාව සම්බන්ධයෙන් ප්‍රතිපත්තිමය කරුණු පිළිබඳව ක්‍රීඩා ඇමැතිවරයාට උපදෙස් දීම පිණිස ජාතික ක්‍රීඩා සභාව පත් කරනු ලබයි.\n\nකුෂාන් සුබසිංහ",
       "URL": "https://divaina.lk/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b7%83%e0%b6%b7%e0%b7%8f%e0%b7%80-%e0%b6%bd%e0%b6%b6%e0%b6%b1-%e0%b7%83%e0%b6%ad/",
       "Category": "sports",
       "Parent URL": "https://divaina.lk/category/sports//page/229/"
}