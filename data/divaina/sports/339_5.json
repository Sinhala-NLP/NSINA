{
       "Source": "divaina",
       "Timestamp": "September 13, 2021",
       "Headline": "ශ‍්‍රී ලංකාව තරගාවලිය 2 – 0 ලෙස පරදියි",
       "News Content": "අවසන් පන්දුවාර 10 තුළදී ලකුණු 25 ක් පමණක් රැස් කිරීමේ වරදට දඬුවම් ලෙස ශ‍්‍රී ලංකාවට ඊයේ (12 වැනිදා) දකුණු අප‍්‍රිකාව සමඟ පැවැති දෙවැනි විස්සයි විස්ස තරගයෙන් කඩුලූ 8 ක පරාජයක් අත්විය.\n\nශ‍්‍රී ලංකා කණ්ඩායම රැස් කළ ලකුණු 103 සීමාව පන්දුවාර 14.1ක් තුළ හඹා ගිය සංචාරකයෝ එහිදී දෙවැනි තරගය පමණක් නොව තවත් තරගයක් ඉතිරිව තිබියදී 2-0 ක් ලෙස තරගාවලියේ ජයග‍්‍රහණයද අත්කර ගත්හ.\n\nකොළඹ ආර්. පේ‍්‍රමදාස ක‍්‍රීඩාංගණයේදී ඊයේ රාත‍්‍රී 7.00 ට පමණ ආරම්භ වූ තරගයට විටින් විට වර්ෂාවෙන් බාධා එල්ල වුවද එය තරගයේ ප‍්‍රතිඵලයට හෝ නියමිත පන්දුවාර සංඛ්‍යාව අඩුකිරීමට හේතුවක් නොවිණි.\n\nකාසියේ වාසිය දිනූ ශ‍්‍රී ලංකා නායක දසුන් ශානක ප‍්‍රථමයෙන් පන්දුවට පහරදීමට තීරණය කළද කාසියේ වාසියේ ජයග‍්‍රහණය තරගයේ ජයග‍්‍රහණයට සාධකයක් කර ගන්නට සත්කාරක කණ්ඩායම අපොහොසත් විණි.\n\nජයග‍්‍රහණය හඹා ගිය දකුණු අප‍්‍රිකා කණ්ඩායම වෙනුවෙන් කුවින්ටන් ඩි කොක් නොදැවී ලකුණු 57ක් නොදැවී ලබාගත් අතර රීසා හෙන්ඩි‍්‍රක්ස් ලකුණු 18 කට දැවී ගියේය. වනිඳු හසරංග විසින් හෙන්ඩි‍්‍රක්ස් දවා ගන්නා විට දකුණු අපි‍්‍රකාව ජයග‍්‍රහණය සඳහා ලකුණු 41 ක් මෙපිටින් සිටියේය.\n\nඅනතුරුව ඩි කොක් සහ මාක්රම් දෙදෙනා එකතුව දකුණු අප‍්‍රිකාව ජයග‍්‍රහණය සදහා රැගෙන ගියහ.\n\nශ‍්‍රී ලංකා කණ්ඩායම සිය පන්දුවාර 20 න් හරි අඩක් අවසන් වන විට කඩුලූ 4 ක් දැවී ලකුණු 75 ක් ලබාගෙන සිටි අතර 11 වැනි පන්දුවාරය කි‍්‍රයාත්මක කළ මාක‍්‍රම්ගේ පන්දුවකට එල්ල කළ ස්විප් පහර වැරදී යෑමෙන් කුසල් පෙරේරා කඩුල්ල මුවා කිරීමේ වරදට හසුව දැවී ගියේය.\n\nකගීසෝ රබාඩා හමුවේ හතරේ පහර 2 ක් සහ එක් හයේ පහරක් එල්ල කර තිබුණු කුසල් දැවී යන විට පන්දු 24 ක් තුළ ලකුණු 30 රැුස්කර තිබුණි. ආරම්භක පිතිකරුවා ලෙස පැමිණ කණ්ඩායම සැලකිය යුතු ලකුණු ප‍්‍රමාණයක් කරාගෙන යෑමට කුසල් උත්සාහ දැරුවත් ශ‍්‍රී ලංකා ඉනිම ලකුණු 103 කට සීමාවිය.\n\nපසුගිය තරග 3 ක් තුළ ලකුණු නොලබා දැවී ගොස් තිබූ භානුක රාජපක්‍ෂ මෙම තරගයේදී පන්දු 13 ක් තුළ වේගවත් ලකුණු 20 ක් රැුස් කළේ හතරේ පහරවල් 3 ක් සහ හයේ පහරක් පේ‍්‍රමදාස පිටියේදී වාර්තා කරමිනි. එහිදී\n\nකාගිසේ රබාඩාට එරෙහිව පිට පිට හතරේ පහරක් සහ හයේ පහරක් එල්ල කළ භානුක රාජපක්‍ෂ ඒඞ්න් මාක‍්‍රම්ට එරෙහිවද එක දිගට හතරේ පහර දෙකක් ලබාගත්තේය.\n\nඑහෙත් එම පන්දු වාරයේදීම භානුක ඉදිරියට පැන එල්ල කළ පහර පන්දු යැවූ මාක‍්‍රම් විසින්ම රැුකගනු ලැබීමෙන් භානුකගේ ඉනිම ලකුණු 20 කදී නිමාවුණේ ශ‍්‍රී ලංකා ලකුණු පුවරුව පළමු පන්දු ඕවර 5 තුළ ලකුණු 38 කට කඩුලූ 2 ක් දැවී යෑම සටහන් කරමිනි.\n\nලොව අංක එකට ශ්‍රේණිගතව සිටින ටබ්රේස් ෂම්සිගේ පන්දුවක් හරියාකාරව අවබෝධ කර නොගත් අත්දැකීම් බහුල ධනංජය ද සිල්වාට මෙම තරගයේදීද කණ්ඩායමට පිතිහරඹයෙන් වැඩි සේවයක් කිරීමට නොහැකිවිණි.\n\nශම්ෂි හමුවේ සීමා ඉරෙන් ඉදිරියට පැමිණි වරදට ධනංජය ලකුණු 4 කට දැවී ගිය අතර නායක දසුන් ශානක ශම්සිගේ දෙවැනි ගොදුර බවට පත්විය. ශම්සි හමුවේ යෝධ හයෝ පහරක් එල්ල කළ දසුන්ට අනතුරුව ශම්සිගෙන් ලැබුණු පන්දුව නතර වුණේ කඩුල්ලේ මැද ඉන්න සහ බෙල්ස් ඉවත් කරමිනි. ඉන් පසුව චාමික කරුණාරත්නද ශම්සිගේ තෙවැනි කඩුල්ල ලෙස දැවී ගිය අතර ශ‍්‍රී ලංකා ලකුණු පුවරුව කඩුලූ 7 ක් දැවී ලකුණු 100 ක් ලෙස සටහන් විය.\n\nපෙර තරගයේදී ශ‍්‍රී ලංකාව වෙනුවෙන් අර්ධ ශතකයක් රැස්කළ දිනේෂ් චන්දිමාල් පළමු කඩුල්ල ලෙස පිටියෙන් ඉවත් වූයේ නෝසේගේ පන්දුවක් හමුවේ එල්ල කළ පහරක් නායක කේශව් මහරාජ් විසින් උඩ පන්දුවක් ලෙස රැක ගැනීමෙනි.\n\nදකුණු අප‍්‍රිකා කණ්ඩායම වෙනුවෙන් පන්දු යැවීමේදී ශම්සි ලකුණු 20 කට කඩුලූ 3 ක් සහ ඒඞ්න් මාක‍්‍රම් ලකුණු 21 කට කඩුලූ 3 ක් දවා ගත්තේය. ෆෝටෙන් කඩුලූ 2 ක්ද, කේශව් මහරාජ් එක් කඩුල්ලක්ද දවා ගත්හ.\n\nශ‍්‍රී ලංකා ඉනිමේ දෙවැනි භාගයේදී එනම් 11 වැනි පන්දුවාරයේ සිට ඔවුන්ට ලබාගැනීමට හැකිවූයේ ලකුණු 28 ක් පමණක් වූ අතර අවසන් පන්දුවාර 9 තුළ කිසිදු හතරේ පහරක් හෝ හයේ පහරක් වාර්තා කිරීමට ශ‍්‍රී ලංකා පිතිකරුවෝ අසමත් වූහ.\n\nකුෂාන් සුබසිංහ",
       "URL": "https://divaina.lk/%e0%b7%81%e2%80%8d%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba-2-0-%e0%b6%bd%e0%b7%99/",
       "Category": "sports",
       "Parent URL": "https://divaina.lk/category/sports//page/339/"
}