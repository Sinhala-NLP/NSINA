{
       "Source": "divaina",
       "Timestamp": "September 7, 2023",
       "Headline": "දේවත්වයෙන් සලකන ක්‍රීඩකයන් මෙසේ පාවාදීම් කිරීම රටම පාවාදීමක්",
       "News Content": "පළමු ලංකා ප්‍රිමියර් ලීග් ක්‍රිකට් තරගාවලියේදී සිදුකළැයි කියන තරග පාවාදීමේ චෝදනාවට සැකපිට අත්අඩංගුවට ගෙන ඉදිරිපත් කළ ශ්‍රී ලංකා ජාතික ක්‍රිකට් කණ්ඩායම නියෝජනය කළ ක්‍රිකට් ක්‍රීඩක සචිත්‍ර සේනානායක මහතා ලබන 15 වැනිදා දක්වා රක්‍ෂිත බන්ධනාගාරගත කිරීමට කොළඹ ප්‍රධාන මහෙස්ත්‍රාත් ප්‍රසන්න අල්විස් මහතා ඊයේ (06 දා) පස්වරුවේ නියෝග කළේය.\n\n2021 – 2022 කාලයේදී ශ්‍රී ලංකාවේ පැවැති පළමු ලංකා ප්‍රිමියර් ලීග් තරගාවලියේදී සිදුවී ඇතැයි කියන එම තරග පාවාදීම සම්බන්ධයෙන් ප්‍රකාශ ලබාදීම සඳහා ඊයේ (06 දා) උදෑසන නීතිඥවරයකු සමග ක්‍රීඩා වැරදි වැළැක්වීමේ විශේෂ විමර්ශන ඒකකය හමුවේ පෙනී සිටි ඔහුගෙන් දීර්ඝ ලෙස ප්‍රශ්න කර සටහන් කරගත් එම ඒකකය ඔහු අත්අඩංගුවට ගෙන අධිකරණයට ඉදිරිපත් කොට තිබිණි.\n\nසැකකාර ක්‍රීඩකයා ඇප මත මුදාහැරීමෙන් ඉදිරි විමර්ශන කටයුතුවලට මෙන්ම සාක්‍ෂිකරුවන්ට ද යම් බලපෑමක් ඇතිවිය හැකි බැවින් මෙම අවස්ථාවේදී ඔහු ඇප මත මුදාහැරීමට නියෝග නොකරන ලෙස පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් මහතා අධිකරණයෙන් ඉල්ලා සිටියේය. සැකකරුගේ කටහඬ සාම්පල් ලබාගැනීම සඳහා ඔහු ලබන 13 වැනිදා පෙරවරු 9.00ට රජයේ රස පරීක්‍ෂකවරයා වෙත ඉදිරිපත් කිරීමට ද එහිදී නියෝග කළ ප්‍රධාන මහෙස්ත්‍රාත් ප්‍රසන්න අල්විස් මහතා ඔහු විසින් එම වකවානුවේ තරග පාවාදීමට අදාළව දුරකථන සංවාදයක නිරතව ඇති ජනප්‍රිය ක්‍රිකට් ක්‍රීඩක ධම්මික ප්‍රසාද් මහතා ද කටහඬ සාම්පල් ලබාගැනීම සඳහා එදිනට රජයේ රස පරීක්‍ෂකවරයා වෙත ඉදිරිපත් කිරීමට පියවර ගන්නා ලෙසට ද පැමිණිල්ලට නියෝග කළේය.\n\nපැමිණිල්ල පෙන්වා දුන් පරිදි මෙම අවස්ථාවේදී සැකකරු ඇප මත මුදාහැරීමෙන් යුක්තිය ඉෂ්ට කිරීමේ කාර්යයට මෙන්ම සාක්‍ෂිකරුවන්ට බලපෑම් ඇතිවිය හැකි බව තම අධිකරණයට පෙනී යන්නේ යැයි පෙන්වා දුන් ප්‍රධාන මහෙස්ත්‍රාත්වරයා සැකකරුට ඕනෑම කොන්දේසියක් මත ඇප ලබාදෙන්නැයි විත්තිය කළ ඉල්ලීම ප්‍රතික්ෂේප කරමින් එම නියෝගය කළේය. සැකකරු ජාත්‍යන්තර බුකීකරුවන්ගේ ශ්‍රී ලංකා නියෝජිතයා ලෙස කටයුතු කර ඇති බව විමර්ශනවලදී ඉදිරිපත් වී ඇති කරුණු මත අනාවරණය වී ඇතැයි ද එහිදී අධිකරණයට පැවසූ ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් මහතා ජනතාව දේවත්වයෙන් සලකන ක්‍රිකට් ක්‍රීඩකයන්, ක්‍රීඩාව එලෙස පාවාදීම ක්‍රීඩා තරග පමණක් නොව රටත් ජාතියත් පාවාදීමකට සමාන වන්නේ යැයි ද පැවසීය. ජාත්‍යන්තර ක්‍රිකට් කවුන්සලය විසින් කරන ලද පැමිණිල්ලක් අනුව විමර්ශන නිලධාරීන්ට ඒ සම්බන්ධයෙන් මුලින්ම පැමිණිලි කර ඇත්තේ හිටපු ක්‍රීඩා අමාත්‍ය නාමල් රාජපක්‍ෂ මහතා වන්නේ යැයි ද පැවසූ දිලීප පීරිස් මහතා නිසි ලෙස ක්‍රීඩා නොකර තමන් කියන ලෙස ක්‍රීඩා කරන ලෙස ඉල්ලමින් ඔහු ධම්මික ප්‍රසාද් නමැති ක්‍රීඩකයාට දුරකථන ඇමතුම් 12ක් ලබාදී ඇති බවත් ඒ අතර විනාඩි 49 ක වීඩියෝ ඇමතුමක් ද ඇති බවත් අධිකරණයට පැවසීය. ඔහු ඇතුළු පැමිණිලිකාර ක්‍රීඩකයන් දෙදෙනාට එකී ජාත්‍යන්තර තරග පාවාදීමට සම්බන්ධ විදේශයක සිටින දෙදෙනකු අවස්ථා කිහිපයකදී දුරකථන ඇමතුම් ලබාදී එකී යෝජනාව සිදුකර ඇති බවත්, එකී ක්‍රීඩකයන් ඒ සඳහා එකඟ නොවූ සෑම අවස්ථාවකදීම සැකකාර සචිත්‍ර සේනානායක යළි ඔවුනට ඇමතුම් ලබාදී ඒ සම්බන්ධයෙන් පැමිණිලි නොකරන ලෙස ඉල්ලා ඇති බවත් අධිකරණයට පැවසූ ජ්‍යෙෂ්ඨ නියෝජ්‍ය සොලිසිටර් ජනරාල්වරයා එමගින්ම සැකකරු එකී ජාත්‍යන්තර ජාලයේ ශ්‍රී ලංකා නියෝජිතයා යන කරුණ පැහැදිලි වන්නේ යැයි ද පැවසීය. ඔහු වැනි ක්‍රීඩකයන් රට වෙනුවෙන් තරග වැදීමට යැවූ විට කරනුයේ රටේ අභිමානය වෙනුවෙන් ක්‍රීඩා කිරීම නොව තව තවත් මුදල් ගැනීම සඳහා ක්‍රීඩාව ජාවාරමක් කරගැනීම වන්නේ යැයි ද දිලීප පීරිස් මහතා අධිකරණයට පැවසීය. ඔහු පාවිච්චි කළ ජංගම දුරකථන තුන පරීක්‍ෂණ සඳහා ලබාදෙන ලෙසට විමර්ශන නිලධාරීන් දැනුම්දුන් අවස්ථාවේදී විමර්ශන සඳහා අනවශ්‍ය දුරකථන දෙකක් පමණක් භාරදී ඇති සැකකරු ඔහු පෙර කී ක්‍රිකට් ක්‍රීඩකයන්ට ඇමතුම් ලබාගැනීමට භාවිත කළ දුරකථනය “ගඟේ ඔරු පැදීමට ගිය විටෙක ගඟට වැටී නැති වූ බව” පවසා ඇතැයි ද දිලීප පීරිස් මහතා අධිකරණයට පැවසීය. විමර්ශන ආරම්භ කළ බව දැනගත් පසුව අධිකරණයට පැමිණ අපේක්‍ෂිත ඇපයක් ඉල්ලා ඇති බවත්, එය ප්‍රතික්ෂේප කිරීමෙන් පසුව ගෙවල් දොරවල් වසා දමා දුරකථන විසන්ධි කර ඔහු සැඟවී සිටි බවත් අධිකරණයට පැවසූ ජ්‍යෙෂ්ඨ නියෝජ්‍ය සොලිසිටර් ජනරාල්වරයා මෙම තරග පාවාදීමේ ජාවාරමට ප්‍රධාන පෙළේ පුද්ගලයන් කිහිපදෙනකු සම්බන්ධ බවට තොරතුරු ලැබී ඇති බවත් ඒවා සනාථ කර ගැනීමෙන් අනතුරුව ඔවුන් බැඳ සිටින වෙස්මුහුණු ගලවා ඔවුන්ගේ සැබෑ තත්ත්වය රටට, ලොවට අනාවරණය කිරීමට පියවර ගන්නා බවත් අධිකරණයට පැවසීය.\n\nඑහිදී සැකකරු වෙනුවෙන් පෙනී සිටි ජ්‍යෙෂ්ඨ නීතිඥ චමින්ද අතුකෝරල මහතා, ක්‍රිකට් ක්‍රීඩාව රැකගැනීමට අවශ්‍ය නම් විමර්ශන නිලධාරීන් හඹා යා යුත්තේ මෙම සැකකරු පසුපස නොව ශ්‍රී ලංකා ක්‍රිකට් ආයතනය පසුපසු වන්නේ යැයි අධිකරණයට පැවසීය. ශ්‍රී ලංකා ක්‍රිකට් ආයතනය ක්‍රීඩා ඔට්ටු තැබීමේ වෙබ් අඩවි පවා ලියාපදිංචි කර ඇතැයි ද අධිකරණයට පැවසූ නීතිඥ චමින්ද අතුකෝරල මහතා ජංගම දුරකථන දෙකක්, බැංකු ගිණුම් තොරතුරු හා වත්කම් වාර්තා ලබාදී සැකකරු විමර්ශන නිලධාරීන්ට සහාය දක්වා ඇති බවත් අධිකරණයට කීවේය. විමර්ශන ආරම්භ කළ පසු සැකකරු අවස්ථා හයකදී විදේශගතවී ඇති බවත් රටින් පලායෑමට අවශ්‍ය නම් ඔහු එලෙස ගිය විටෙක නැවත ලංකාවට නොපැමිණ සිටීමේ හැකියාව තිබූ බවත් පැවසූ ජ්‍යෙෂ්ඨ නීතිඥ චමින්ද අතුකෝරල මහතා සිය බිරිඳ හා දරු දෙදෙනා ලංකාවේ පදිංචිව සිටින බැවින් ඔහුට රටින් පලා යෑමේ අවශ්‍යතාවයක් නැතැයි ද පැවසීය.\n\nසැකකරු තරග පාවාදීමට යෝජනා කළ සමයේ ඔහු එලෙස යෝජනා කළ තරිඳු හසංක රත්නායක නමැති ක්‍රිකට් ක්‍රීඩකයාට විදේශ රටක නිෂ්පාදිත විස්කි බෝතලයක් තෑග්ගක් ලෙස යවා ඇති බවත් එහිදී අධිකරණයට පැවසූ දිලීප පීරිස් මහතා එලෙස එම ක්‍රීඩකයාට විස්කි බෝතලය යැවූ වත්තල ප්‍රදේශයේ පදිංචි මුදිත නමැත්තා දින හතක් ඇතුළත විමර්ශන නිලධාරීන් හමුවට ඉදිරිපත් කරන බව ඔහු විමර්ශන නිලධාරීන්ට දැනුම් දී ඇතැයි ද පැවසීය. විමර්ශන ඒකකයේ ස්ථානාධිපති ප්‍රධාන පොලිස් පරීක්‍ෂක සුපුල් විදානගේ මහතා සමග සහකාර පොලිස් අධිකාරි ජයනාත් වනසිංහ මහතා විමර්ශන ඒකකය වෙනුවෙන් පෙනී සිටි අතර නීතිඥ කසුන් සරත්චන්ද්‍ර මහතා සමග ජ්‍යෙෂ්ඨ නීතිඥ චමින්ද අතුකෝරල මහතා සැකකරු වෙනුවෙන් පෙනී සිටියේය.ඒ. ජේ. ඒ. අබේනායකඡායාරූපය – නිශාන් එස්. ප්‍රියන්ත",
       "URL": "https://divaina.lk/%e0%b6%af%e0%b7%9a%e0%b7%80%e0%b6%ad%e0%b7%8a%e0%b7%80%e0%b6%ba%e0%b7%99%e0%b6%b1%e0%b7%8a-%e0%b7%83%e0%b6%bd%e0%b6%9a%e0%b6%b1-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b6%9a%e0%b6%ba/",
       "Category": "sports",
       "Parent URL": "https://divaina.lk/category/sports//page/15/"
}