{
       "Source": "divaina",
       "Timestamp": "July 24, 2023",
       "Headline": "ආසියානු පාසල් චෙස් ශූරතා තරගාවලියේ පදක්කම් දිනූ දරුවෝ පැමිණෙති",
       "News Content": "උස්බෙකිස්තානයේ පැවති 17 වන ආසියානු පාසල් චෙස් ශූරතා තරගාවලියට සහභාගි වී රන් පදක්කම් 04 ක් සහ ලෝකඩ පදක්කමක් දිනා ගත් ශ්‍රී ලාංකික පාසල් සිසුන් කණ්ඩායම ඊයේ (23 වැනිදා) අලුයම කටුනායක ගුවන් තොටුපළ වෙත පැමිණියේය.\n\nමෙම තරගාවලිය උස්බෙකිස්තානයේ ටස්කන්ට් නුවර දී 13 වැනිදා සිට 21 දින දක්වා පවත්වා තිබුණි.\n\nමේ සඳහා සහභාගි වූ කොළඹ රාජකීය විද්‍යාලයේ විනුක විජේරත්න රන් පදක්කම් 02 ක් ද, මාතර සුජාතා විද්‍යාලයේ හොසිත්මි පෙහන්සා සමරවීර රන් පදක්කමක් ද, රත්නපුර ෆර්ගසන් උසස් විද්‍යාලයේ ඉලීෂා උමන්දි මුදලිගේ රන් පදක්කමක් සහ වත්තල ලයිසියම් විද්‍යාලයේ දුලේන් බිම්සත් ලෝකඩ පදක්කමක් ද දිනා ගෙන තිබුණි.\n\nඡායාරූපය වමේ සිට දකුණට විනුක විජේරත්න, හොසිත්මි පෙහන්සා සමරවීර, ඉලීෂා උමන්දි මුදළිගේ සහ දුලේන් බිම්සත්.කටුනායක – ටී. කේ. ජී. කපිල",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%a0%e0%b7%99%e0%b7%83%e0%b7%8a-%e0%b7%81%e0%b7%96%e0%b6%bb%e0%b6%ad%e0%b7%8f/",
       "Category": "sports",
       "Parent URL": "https://divaina.lk/category/sports//page/38/"
}