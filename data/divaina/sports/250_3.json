{
       "Source": "divaina",
       "Timestamp": "March 12, 2022",
       "Headline": "ලක්මාල්ට සමුදෙන්න ශ‍්‍රී ලංකාව අද ඉන්දියාව සමග චින්නසාමි පිටියට",
       "News Content": "ශ‍්‍රී ලංකාව වෙනුවෙන් ටෙස්ට් තරග 69කට ක‍්‍රීඩා කර ඇති දකුණත් වේග පන්දු යවන ක‍්‍රීඩක සුරංග ලක්මාල් සහභාගි වන අවසන් ටෙස්ට් ක‍්‍රිකට් තරගය ඉන්දියාව සමගින් බැංගලෝර්හි චින්නසාමි ක‍්‍රීඩාංගණයේදී දිවා රාත‍්‍රී තරගයක් ලෙසින් අද (12 වෙනිදා ) ආරම්භ වීමට නියමිතය.\n\nඑම ටෙස්ට් තරග 69න් තරග 5කට නායකත්වය ලබාදී ඇති සුරංග ලක්මාල් එහිදී තරග තුනක් ජයග‍්‍රහණය කිරීමට සමත් වී ඇති අතර ඔහු ශ‍්‍රී ලංකාව වෙනුවෙන් දවා ගෙන ඇති ටෙස්ට් කඩුලූ සංඛ්‍යාව 170කි. මෙම තරගයෙන් පසු සුරංග ලක්මාල්ට ඩර්බිෂයර් ප‍්‍රාන්තය වෙනුවෙන් ක‍්‍රිකට් ක‍්‍රීඩා කිරීමට නියමිතය.\n\nඅද තරගයෙන් පසු ජාත්‍යන්තර ක‍්‍රිකට් පිටියෙන් සමුගන්නා සහෝදර ක‍්‍රීඩක සුරංග ලක්මාල්ට ජයග‍්‍රාහී සමුගැනීමක් ලබාදීම\n\nශ‍්‍රී ලංකා කණ්ඩායමේ අභිප‍්‍රාය වුවද දැනටමත් ඊට බාධක කිහිපයක් හරස් වී ඇත.\n\nඉන්දියාව සමග පළමු ටෙස්ට් තරගයට ක‍්‍රීඩා කළ ක‍්‍රීඩකයන් දෙදෙනකු ආබාධයට ලක් වීමත් දකුණත් වේග පන්දු යවන ක‍්‍රීඩක දුෂ්මන්ත චමීරට ලබන නොවැම්බර් මස වන තෙක් ටෙස්ට් ක‍්‍රිකට් තරග ක‍්‍රීඩා නොකරන ලෙස වෛද්‍ය ඒකකයෙන් දැනුම්දීමත් මත ශ‍්‍රී ලංකා නායකයා මෙම තරගයට පිවිසෙන්නේ ප‍්‍රශ්න ගොඩකට මැදිවය.\n\nසූම් තාක්ෂණය ඔස්සේ ඊයේ (11 වෙනිදා* පැවති මාධ්‍ය හමුවට එක්වෙමින් ශ‍්‍රී ලංකා නායක දිමුත් කරුණාරත්න ප‍්‍රකාශ කළේ සංචිතයේ සිටින වේග පන්දු යවන්නන් හතර\n\nදෙනාගෙන් දෙදෙනකු ආබාධයට ලක්වූ විට නායකයකු ලෙස තමාට සැලසුම් සකස් කර ගැනීමට පවා අපහසු බවත් දින පහක ටෙස්ට් තරගයක් යනු පන්දුවාර විස්සයි විස්ස හෝ එක්දින තරගයකට වඩා වෙනස් බවත්ය.\n\nකුෂාන් සුබසිංහ",
       "URL": "https://divaina.lk/%e0%b6%bd%e0%b6%9a%e0%b7%8a%e0%b6%b8%e0%b7%8f%e0%b6%bd%e0%b7%8a%e0%b6%a7-%e0%b7%83%e0%b6%b8%e0%b7%94%e0%b6%af%e0%b7%99%e0%b6%b1%e0%b7%8a%e0%b6%b1-%e0%b7%81%e0%b7%8a%e0%b6%bb%e0%b7%93/",
       "Category": "sports",
       "Parent URL": "https://divaina.lk/category/sports//page/250/"
}