{
       "Source": "divaina",
       "Timestamp": "March 2, 2022",
       "Headline": "යුද්ධය නිසා රුසියාවට ක‍්‍රීඩා පිටියේ සම්බාධක",
       "News Content": "රුසියාව විසින් යුකේ‍්‍රනය තුළ සිදු කරනු ලබන යුද ක‍්‍රියාකාරකම් සහ මනුෂ්‍ය ඝාතනයන්ට එරෙහිව විරෝධය පළ කරමින් රුසියාවේ සහ බෙලරූස් හි පැවැත්වීමට නියමිතව තිබූ සියලූ ජාත්‍යන්තර ටෙනිස් තරගාවලි අවලංගු කිරීමට ජාත්‍යන්තර ටෙනිස් සංගමය තීරණය කර ඇත.\n\nනිවේදනයක් නිකුත් කරමින් ජාත්‍යන්තර ටෙනිස් සංගමය ඒ බව දන්වා ඇති අතර රුසියාව විසින් සිදු කරනු ලබන ආක‍්‍රමණ වේගයෙන් වර්ධනය වෙමින් පවතින බවත් මේ පිළිබඳව තමන් නිරන්තරයෙන් නිරීක්ෂණය කරමින් සිටින බවත් ජාත්‍යන්තර ටෙනිස් සංගමය එම නිවේදනයේ සඳහන් කර ඇත.\n\nතමන්ගේ මීළඟ ක‍්‍රියාමාර්ගය තීරණය කිරීම සඳහා ජාත්‍යන්තර ටෙනිස් සංගමය ආරක්ෂක විශේෂඥයන් සමඟ ක‍්‍රියාකාරී සාකච්ඡාවක රැඳී සිටින බවත් යුකේ‍්‍රන ජනතාව සමග තමන් එක්සත්ව සිටින බවත් ජාත්‍යන්තර ටෙනිස් සංගමය තව දුරටත් ප‍්‍රකාශ කර සිටී.\n\nමේ අතර යුක්රේන ටෙනිස් තරුවක් වන එලීනා ස්විටෝලිනා ජාත්‍යන්තර ඔලිම්පික් කමිටුවේ සහ ජාත්‍යන්තර ටෙනිස් සංවිධානවල මතයට ගරු කරමින් ඇය ඉදිරියේදී රුසියාවේ සහ බෙලරූස් ක‍්‍රීඩිකාවන් සමග තරග කිරීමෙන් වැළකී සිටීමට තීරණය කර ඇත.\n\nදෙරට අතර යුද්ධය සම්බන්ධයෙන් එලීනා දරන මතයට ගරු කරන රුසියාවේ ප‍්‍රකට ටෙනිස් ක‍්‍රීඩිකා ඇන්ඩි‍්‍ර රුබ්ලෙව් මේ යුද්ධය වහා නතර කරන ලෙස සිය රට වන රුසියාවෙන් ඉල්ලා සිටී.\n\nමේ අතර ජාත්‍යන්තර ඔලිම්පික් කමිටුව රුසියාවේ ක‍්‍රියා කලාපයන්ට විරෝධය දක්වමින් ප‍්‍රකාශ කර සිටියේ සියලූ ජාත්‍යන්තර ක‍්‍රීඩා සම්මේලන රුසියාවේ තරග පැවැත්වීම සහ එම ක‍්‍රීඩක ක‍්‍රීඩිකාවන් ජාත්‍යන්තර තරගවලට සම්බන්ධ කර ගැනීමෙන් වැළකී සිටිය යුතු බවයි.\n\nජාත්‍යන්තර පාපන්දු සම්මේලනය සහ යුරෝපා පාපන්දු සම්මේලනයද එම ප‍්‍රතිපත්තිය මත නැගී සිටිමින් රුසියාවේ පාපන්දු තරගාවලි නොපැවැත්වීමටත් පාපන්දු තරගාවලිවලදී රුසියානු ජාතික කොඩිය සහ හා ජාතික ගීය භාවිතා නොකිරීමටත් ජාත්‍යන්තර පාපන්දු සම්මේලනය නියෝග නිකුත් කර ඇත.",
       "URL": "https://divaina.lk/%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba-%e0%b6%b1%e0%b7%92%e0%b7%83%e0%b7%8f-%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%9a%e0%b7%8a/",
       "Category": "sports",
       "Parent URL": "https://divaina.lk/category/sports//page/255/"
}