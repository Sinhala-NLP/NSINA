{
       "Source": "divaina",
       "Timestamp": "August 18, 2023",
       "Headline": "කුසල්ලා දඹුල්ල පළමු වරට එල්පීඑල් අවසන් තරගයට රැගෙන යති",
       "News Content": "කුසල් පෙරේරා සහ කුසල් මෙන්ඩිස් දෙදෙනාගේ දක්ෂ පිතිහරඹය මත ලංකා ප්‍රිමියර් ලීග් තරග ඉතිහාසයේ පළමුවරට අවසන් මහා තරගයකට සුදුසුකම් ලැබීමට දඹුල්ල අවුරා කණ්ඩායම ඊයේ (17 වැනිදා) සමත් වූයේය.\n\nඅවසන් මහා තරගයට සුදුසුකම් ලැබීම නිමිත්තෙන් කොළඹ ආර්. ප්‍රේමදාස ක්‍රීඩාංගණයේදී ඊයේ ගාල්ල කණ්ඩායම සමග පැවති තරගය කඩුලු 6 කින් ජයග්‍රහණය කරමින් දඹුල්ල ක්‍රීඩකයෝ එම අවස්ථාව හිමිකර ගත්හ.\n\nජයග්‍රහණය සඳහා හිමි වූ ඉලක්කය පන්දු වාර 19.4කදී කඩුලු 4ක් දැවී ඉක්මවා ගිය දඹුල්ල කණ්ඩායම ලද එම ජයග්‍රහණය මෙවර තරගාවලියේ තරග 9 කදි ඔවුන් ලද හත්වැනි ජයග්‍රහණය වූයේය.\n\nඑමෙන්ම දඹුල්ල කණ්ඩායම අඛණ්ඩව ලැබූ 6 වෙනි ජයග්‍රහණය ද එය විය.\n\nජයග්‍රාහී දඹුල්ල කණ්ඩායම වෙනුවෙන් දක්ෂ පිතිහරඹයක නිරත වූ කුසල් පෙරේරා ලකුණු 53 ක් සහ ආරම්භක පිතිකරු කුසල් මෙන්ඩිස් ලකුණු 49 ක් ලබා ගත්හ.\n\nජයග්‍රහණයට එක ලකුණක් තිබියදී කුසල් පෙරේරා දැවී යන විට හයේ පහර 3ක් සහ හතරේ පහර 4ක් එල්ල කර තිබුණි.\n\nටබ්‍රසේ ශම්සි හමුවේ කඩුල්ල මුවා කිරීමේ වරදට හසුව කුසල් මෙන්ඩිස් දැවී යන විට පන්දු 45 කදී හතරේ පහර 5 ක් එල්ල කර තිබුණි.\n\nකසුන් රාජිතගේ පන්දු හමුවේ විශිෂ්ට හයේ පහර 3 ක් එල්ල කළ අවිශ්ක ප්‍රනාන්දු සකීබ් ට ද හයේ පහරක් එල්ල කිරීමට ගොස් ලකුණු 24 කට දැවී ගියේය.\n\nමෙම තරගයේ කාසියේ වාසිය දිනූ අවුරා කණ්ඩායම කළ ආරාධනාව මත පිටියට පිවිසි ගෝල් ටයිටෑන්ස් කණ්ඩායම නියමිත පන්දු වාර 20 තුළදී සියලු දෙනා ලකුණු 146 කට දැවී ගියහ.\n\nගාල්ල කණ්ඩායම වෙනුවෙන් හුදකලා පිතිහරඹයක නිරත වූ ආරම්භක පිතිකරු ලසිත් කෲස්පුල්ලේ පන්දු 61කදී ලකුණු 80ක් ලබා ගැනීමට සමත් වූයේය.\n\nහතරේ පහර 7 කින් අලංකාර වූ කෲස්පුල්ලේගේ ඉනිමට පසුව එම කණ්ඩායමේ වැඩිම ලකුණු ලාභියා වූයේ ලකුණු 19 ක් ලබා ගත් සකීබ් අල් හසන් වේ.\n\nඔහු ලකුණු 19 ක් ලබා සිටියදී ධනංජය ද සිල්වා ගේ පන්දුවක් හමුවේ දැවී ගිය අතර නායක දසුන් ශානක ලකුණු 12 ක් ලබා ගත්තේය.\n\nයෝධ හයේ පහරක් එල්ල කළ ලහිරු සමරකෝන් ලකුණු 15 ක් ලබා ගත් අතර ගාල්ල කණ්ඩායමට වැඩිම හානිය සිදු කළ දඹුල්ල අවුරා කණ්ඩායමේ පන්දු යවන්නා වූයේ හේඩන් කර් ය. ඔහු ලකුණු 18කට කඩුලු 03ක් බිඳ දැමුවේය.\n\nකුසල් මෙන්ඩිස් තරගයේ වීරයා සම්මානය හිමි කර ගත්තේය.\n\nගාල්ල කණ්ඩායම146/10(20)\n\nලසිත් කෲස්පුල්ලේ 80, සකීබ් අල් හසන් 19, ලහිරු සමරකෝන් 15\n\nහේඩ්න් කර් 18/3,නූර් අහමඩ් 27/2\n\nදඹුල්ල කණ්ඩායම147/4 (19.4)\n\nකුසල් පෙරේරා 53, කුසල් මෙන්ඩිස් 49, අවිශ්ක ගුණවර්ධන 24, සධීර සමරවික්‍රම 13,\n\nදසුන් ශානක 1/1\n\nකුෂාන් සුබසිංහ",
       "URL": "https://divaina.lk/%e0%b6%9a%e0%b7%94%e0%b7%83%e0%b6%bd%e0%b7%8a%e0%b6%bd%e0%b7%8f-%e0%b6%af%e0%b6%b9%e0%b7%94%e0%b6%bd%e0%b7%8a%e0%b6%bd-%e0%b6%b4%e0%b7%85%e0%b6%b8%e0%b7%94-%e0%b7%80%e0%b6%bb%e0%b6%a7-%e0%b6%91/",
       "Category": "sports",
       "Parent URL": "https://divaina.lk/category/sports//page/24/"
}