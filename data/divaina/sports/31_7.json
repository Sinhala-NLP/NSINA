{
       "Source": "divaina",
       "Timestamp": "August 4, 2023",
       "Headline": "“බ්‍රැඩ්බී” කුසලානයේ දෙවැනි හමුව හෙට",
       "News Content": "මෙරට පාසල් පද්ධතිය තුළ වාර්ෂිකව ක්‍රියාත්මක කෙරෙන ප්‍රමුඛතම රග්බි මහ තරගයක් ලෙස සැලකෙන “බ්‍රැඩ්බී කුසලාන” යේ දෙවැනි හමුව හෙට (05 වැනිදා) කොළඹ හතේ රීඩ් මාවතේ පිහිටි රාජකීය විද්‍යාලයීය ක්‍රීඩා සංකීර්ණයේ දී කොළඹ රාජකීය විද්‍යාලය සහ මහනුවර ත්‍රිත්ව විද්‍යාලය අතර පැවැත්වේ.\n\nඑදින ප.ව. 04.00 ට ආරම්භ කරන මෙම තරගයේදී කොළඹ රාජකීය විද්‍යාලය ආර්. සේනානායක විසින් මෙහෙයවන අතර ඒ. මන්සිල් මහනුවර ත්‍රිත්ව විද්‍යාලයීය කණ්ඩායමට නායකත්වය සපයයි.\n\nපසුගිය ජූලි මස 22 දින පල්ලෙකැලේ ක්‍රීඩා සංකීර්ණයේ දී ක්‍රියාත්මක කරන ලද මෙවර පළමු හමුවේ දී ලකුණු 13 – 10ක් ලෙස තියුණු ජයග්‍රහණයක් සටහන් කර ගැනීමට ත්‍රිත්ව විදුහල නියෝජනය කළ ක්‍රීඩකයෝ සමත් වූහ.\n\nප්‍රථම භාගය නිමා වන විට ලකුණු 10 – 00 ක් ලෙස පෙරමුණ ගත් රාජකීය විදුහලට එරෙහිව දෙවන අර්ධයේදී ක්‍රියාත්මක වෙමින් ලකුණු 03 ක තියුණු ජයග්‍රහණයට ත්‍රිත්ව විදුහල හිමිකම් කීය. ඒ අනුව ලකුණු 03 ක පරතරයක් සහිතව ඉදිරියෙන් පසු වෙමින් ත්‍රිත්ව විදුහල හෙට (05) තරගයට අවතීර්ණ වෙයි\n\nකොළඹ රාජකීය විදුහල සහ මහනුවර ත්‍රිත්ව විදුහල අතර ‘බ්‍රැඩ්බි පළිහ’ ප්‍රදානය වෙනුවෙන් 77 වැනි වරට මෙය ක්‍රියාත්මක කෙරේ.\n\nමෙතෙක් පැවති තරග ඉතිහාසය තුළ වැඩි ගෞරව අත් කර ගනිමින් පෙරමුණ ගැනීමට මහනුවර ත්‍රිත්ව විදුහල සමත්ව සිටී. ඒ ජයග්‍රහණ 39 ක් සමගිනි.\n\nකොළඹ රාජකීය විදුහල ඉදිරියේ සටහන්ව ඇති ජයග්‍රහණ සංඛ්‍යාව 35 කි.\n\nදෙපිලේ ලකුණු එකතුව සම වූ අවස්ථා 02 ක් ඒ අතර පැවතීම ද විශේෂත්වයකි.\n\nත්‍රිත්ව විදුහල පරාජය කරමින් රාජකීය පිල ලත් ලකුණු 83 – 00 ක ජග්‍රහණය “බ්‍රැඩ්බී පළිහ” ඉතිහාසය තුළ සටහන් වූ සුවිශාලතම ලකුණු පරතරය සහිත තරගය ලෙස සඳහන් වේ. එය 2002 දී ක්‍රියාත්මක විය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b6%e0%b7%8a%e0%b6%bb%e0%b7%90%e0%b6%a9%e0%b7%8a%e0%b6%b6%e0%b7%93-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1%e0%b6%ba%e0%b7%9a-%e0%b6%af%e0%b7%99%e0%b7%80/",
       "Category": "sports",
       "Parent URL": "https://divaina.lk/category/sports//page/31/"
}