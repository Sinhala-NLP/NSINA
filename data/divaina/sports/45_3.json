{
       "Source": "divaina",
       "Timestamp": "July 10, 2023",
       "Headline": "ශ්‍රී ලංකා නවසීලන්ත කාන්තා පන්දු වාර 20-20 තරගාවලිය – පළමු පරාජයේ වාඩුව අද ගනීවිද ?",
       "News Content": "ශ්‍රී ලංකා කාන්තා කණ්ඩායම සහ නවසීලන්ත කාන්තා කණ්ඩායම අතර පැවැත්වෙන තරග තුනකින් යුත් පන්දු වාර විස්සයි විස්ස ක්‍රිකට් තරගාවලියේ දෙවෙනි තරගය අද (10 වැනිදා) පෙ. ව. 10.00 ට කොළඹ පී සරා ඕවල් ක්‍රීඩාංගණයේ දී ආරම්භ වේ.\n\nතරගාවලිය තරග 3 කින් යුතු වීම නිසා ශ්‍රී ලංකාව මෙම තරගය ජය ගැනීම තරගාවලියේ ජීව ගුණයට ඉවහල් වනු ඇති අතර මෙම තරගය පරාජය වුවහොත් ශ්‍රී ලංකාවට තරගාවලි පරාජයක් ද හිමි වෙයි.\n\nතරගාවලියේ පළමු තරගය නවසීලන්ත කාන්තා කණ්ඩායම විසින් කඩුලු 5 කින් ජය ගන්නා ලදී.\n\nපී සරා ඕවල් ක්‍රීඩාංගණයේ පැවති එම තරගයේ පළමුව පන්දුවට පහර දුන් ශ්‍රී ලංකා ඉනිම කඩුලු 9 ක් දැවී ලකුණු 106 කට සීමා වූ අතර නවසීලන්තය පන්දු වාර 18 යි පන්දු 5 කදී එම ඉලක්කය පසුකර ගියේය.\n\nශ්‍රී ලංකා කණ්ඩායමේ ප්‍රධාන බලාපොරොත්තුව වූ නායිකා චමරි අතපත්තු එම තරගයේ පළමු පන්දුවෙන්ම දැවී යෑම ශ්‍රී ලංකාවට ප්‍රබල පාඩුවක් වූ අතර අද තරගයේ දී ඇය ලකුණු අතරට පැමිණියහොත් එය කණ්ඩායමට ලොකු රුකුලක් වනු ඇත.කුෂාන් සුබසිංහ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1%e0%b7%8a%e0%b6%ad-%e0%b6%9a%e0%b7%8f%e0%b6%b1%e0%b7%8a-2/",
       "Category": "sports",
       "Parent URL": "https://divaina.lk/category/sports//page/45/"
}