{
       "Source": "divaina",
       "Timestamp": "May 27, 2023",
       "Headline": "මධ්‍යම ආසියානු කාන්තා වොලිබෝල් තරගාවලිය – ශ්‍රී ලංකා කාන්තාවෝ බංග්ලාදේශයත් පරාජය කරති",
       "News Content": "2023 මධ්‍යම ආසියානු කාන්තා වොලිබෝල් අභියෝගතා කුසලාන තරගාවලියේ බංග්ලාදේශයට එරෙහිව පෙරේදා (25 වැනිදා) පැවති තරගයෙන් වට 3-0ක පහසු ජයග්‍රහණයක් වාර්තා කිරීමට ශ්‍රී ලංකා කණ්ඩායම සමත් විය.\n\nඑම තරගාවලිය යටතේ ශ්‍රී ලංකාව වාර්තා කළ දෙවැනි ජයග්‍රහණය එය වූ අතර මීට පෙර ඔවුහු මාලදිවයින ට එරෙහිව ජයග්‍රහණය ලැබූහ.\n\nනේපාලයේ කත්මණ්ඩු නුවර දී පැවැත්වෙන මෙම තරගාවලියේ මූලික වටය යටතේ පැවති තරග තුනෙන් දෙකක් ශ්‍රී ලංකාව පරාජයට පත්වීම හේතුවෙන් 8 සිට 5 වැනි ස්ථාන තීරණය කරන තරග වටය යටතේ ශ්‍රී ලංකාවට තරග වදින්නට සිදු විය.\n\nඒ අනුව ශ්‍රී ලංකාව එම වටය යටතේ මුහුණ දුන් පළමු තරගය මෙය වූ අතර එහිදී 25-16, 25-15 සහ 25-7 වශයෙන් ජයග්‍රහණය වාර්තා කර ගැනීමට ශ්‍රී ලංකා කණ්ඩායම සමත් විය.\n\nමෙම ජයග්‍රහණයත් සමඟින් තරගාවලියේ 5 සහ 6 වැනි ස්ථාන සඳහා වන තරගය සඳහා සුදුසුකම් ලබා ගැනීමට ශ්‍රී ලංකාව සමත් වූ අතර එම තරගය අද (27 වැනිදා) කිර්ගිස්තානය සමඟින් පැවැත්වීමට නියමිතය.",
       "URL": "https://divaina.lk/%e0%b6%b8%e0%b6%b0%e0%b7%8a%e0%b6%ba%e0%b6%b8-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b7%80%e0%b7%9c-2/",
       "Category": "sports",
       "Parent URL": "https://divaina.lk/category/sports//page/65/"
}