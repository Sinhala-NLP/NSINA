{
       "Source": "divaina",
       "Timestamp": "October 14, 2021",
       "Headline": "බර ඉසිලීමේ විශේෂ තරගයක් පොලොන්නරුවේදී",
       "News Content": "තම දක්ෂතා හඳුනා ගැනීම සඳහා ශ‍්‍රී ලංකා ජාතික සුපිරි සංචිතයේ සහ ජාතික සංචිතයේ ක‍්‍රීඩක ක‍්‍රීඩිකාවන් සඳහා සංවිධානය කර ඇති විශේෂ බර ඉසිලීමේ තරගය ඉරිදා (17) පොළොන්නරුව බර ඉසිලීමේ පුහුණු මධ්‍යස්ථානයේ දී සිදු කිරීමට පියවර ගෙන තිබේ.\n\nඑළඹෙන දෙසැම්බර් මස උස්බෙකිස්තානයේ ටෂ්කෙන්ට් අගනුවර දී ක‍්‍රියාත්මක කෙරෙන පොදු රාජ්‍ය මණ්ඩලයීය බර ඉසිලීමේ ශූරතාවලිය සඳහා සහභාගී කරවන ක‍්‍රීඩක ක‍්‍රීඩිකාවන්ගේ හැකියාවන් පිළිබඳව විශ්වාසනීයත්වය ඇති කිරීම මෙම පෙරහුරු තරගයෙන් බලාපොරොත්තු වේ.\n\n2022 වසරේ එංගලන්තයේ බර්මින්හෑම් නගරයේදී පැවැත්වෙන මීළඟ පොදු රාජ්‍ය මණ්ඩලයීය ක‍්‍රීඩා උළෙලට සුදුසුකම් සපුරා ගැනීමේ අවස්ථාව උදාකර ගැනීමට උස්බෙකිස්තානයේදී හැකි වන බැවින් එහිදී උපරිම දක්ෂතා ප‍්‍රදර්ශනය කිරීම අතිශය වැදගත් වේ.\n\nමෙම පෙරහුරු තරගයට සහභාගි වන ලෙස ක‍්‍රීඩක ක‍්‍රීඞීකාවන් 22 කුට ආරධනා කර ඇති බව ශ‍්‍රී ලංකා බර ඉසිලීමේ සම්මේලන ලේකම් ජී. නිශාන්තන් මහතා පැවසීය. තමන් භාවිතයට ගන්නා ශිල්පීය ක‍්‍රම හා තාක්ෂණය පිළිබඳව වැඩි විශ්වාසනීයත්වයක් මෙම පෙරහුරු තරගය ආශ‍්‍රිතව තහවුරු කරගත හැකි බව පෙන්වා දෙන ඒ මහතා එමගින් උපරිම ප‍්‍රයෝජන ලබා ගන්නා ලෙස ක‍්‍රීඩක ක‍්‍රීඩිකාවන්ගෙන් ඉල්ලා සිටී.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b6%e0%b6%bb-%e0%b6%89%e0%b7%83%e0%b7%92%e0%b6%bd%e0%b7%93%e0%b6%b8%e0%b7%9a-%e0%b7%80%e0%b7%92%e0%b7%81%e0%b7%9a%e0%b7%82-%e0%b6%ad%e0%b6%bb%e0%b6%9c%e0%b6%ba%e0%b6%9a%e0%b7%8a-%e0%b6%b4/",
       "Category": "sports",
       "Parent URL": "https://divaina.lk/category/sports//page/320/"
}