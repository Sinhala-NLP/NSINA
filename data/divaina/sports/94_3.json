{
       "Source": "divaina",
       "Timestamp": "March 20, 2023",
       "Headline": "ලෝක කුසලාන දැල් පන්දු සංචිතය 16ක් දක්වා අඩු වේ",
       "News Content": "අවසන් ක්‍රීඩිකාවන් 12 තෝරා ගැනීම මැයි මස දී\n\nමෙම වසරේ පැවැත්වීමට නියමිත ලෝක කුසලාන දැල් පන්දු තරගාවලිය සඳහා සහභාගි වන ශ්‍රී ලංකා දැල් පන්දු සංචිතයට ක්‍රීඩිකාවන් 16 දෙනකු දක්වා අඩු කර තිබේ.\n\nපසුගිය සිකුරාදා (17දා) සුගතදාස ගෘහස්ථ ක්‍රීඩාගාරයේ පැවති තේරීම් තරගවලින් ඔවුන් තෝරාගෙන ඇති අතර මෙම තේරීම් තරග දමයන්ති ජයතිලක මහත්මියගේ සභාපතිත්වයෙන් යුත් ජාතික දැල්පන්දු තේරීම් කමිටුවේ මෙහෙයවීමෙන් පැවැත්විණි.\n\nඒ අනුව තෝරාගත් සංචිතය මේ වනවිට ජාතික පුහුණුකාරිනි තිලකා ජිනදාස මෙනවිය යටතේ පුහුණුවීම් සිදුකරන අතර, ලෝක කුසලානය සඳහා සහභාගි වන අවසන් ක්‍රීඩිකාවන් 12 දෙනාගේ සංචිතය එළඹෙන මැයි මස 03 වැනිදා තෝරාගැනීමට නියමිතයි.\n\nදැල් පන්දු ලෝක කුසලානය මෙම වසරේ ජූලි මස 28 වැනිදා සිට අගෝස්තු මස 06 වැනිදා දක්වා දකුණු අප්‍රිකාවේ කේප් ටවුන්හිදී ආරම්භ වීමට නියමිතය.\n\nමෙම තේරීම් තරග සඳහා 20 දෙනකු සහභාගි වූ අතර, ඒ අනුව තේරීම් තරගවලදී හංසිමා දිසානායක, පාරමි කොඩිතුවක්කු, ඉෂානි මධුෂිකා යන ක්‍රීඩිකාවන්ට සංචිතයෙන් ඉවත්වීමට සිදුව තිබේ. දුලංජලී සුරවීර ක්‍රීඩිකාව මෙම තේරීම් තරග සඳහා සහභාගි නොවුණු අතර, ඒ අනුව ඇයට ද අවසන් ක්‍රීඩිකාවන් 16ට එකතු වීමට නොහැකි විය.\n\nශ්‍රී ලංකා හිටපු දැල් පන්දු නායිකාවක වන දමයන්ති ජයතිලකට අමතරව තිසංගනි කොඩිතුවක්කු සහ චාමිකා අපොන්සු යන නිලධාරීහු දැල්පන්දු තේරීම් කමිටුවට ඇතුළත්ව සිටිති.\n\nමේ වනවිට ඔස්‌ට්‍රේලියාවේ සිට පුහුණුවීම් සිදුකරන ශ්‍රී ලංකා කණ්ඩායමේ සිටින ජ්‍යෙෂ්ඨතම ක්‍රීඩිකාව වන තර්ජිනී සිවලිංගම් මෙම තේරීම් තරගවලටද ඉදිරිපත්ව නොසිටි අතර, ශ්‍රී ලංකා දැල්පන්දු සම්මේලනයේ ඉල්ලීම මත ඇයව සංචිතයට එක්කර තිබිණි.\n\nතෝරාගත් 16 දෙනාගේ සංචිතය – තිසාලා අල්ගම, සේමිණී අල්විස්, ශානිකා පෙරේරා, ඉමාෂා පෙරේරා, ගයංජලී අමරවංශ, රශ්මි දිව්‍යාංජලී, රුක්ෂලා හපුආරච්චි, චමුදි වික්‍රමරත්න, දුලංගි වන්නිතිලක, මල්මි හෙට්ටිආරච්චි, තරුෂි නවෝද්‍යා, ගයනි දිසානායක, චතුරංගි ජයසූරිය, ගයාත්‍රි කෞෂල්‍යා, තර්ජනී සිවලිංගම්, භාෂිනි ද සිල්වා.\n\nකුෂාන් සුබසිංහ",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b6%9a%e0%b7%94%e0%b7%83%e0%b6%bd%e0%b7%8f%e0%b6%b1-%e0%b6%af%e0%b7%90%e0%b6%bd%e0%b7%8a-%e0%b6%b4%e0%b6%b1%e0%b7%8a%e0%b6%af%e0%b7%94-%e0%b7%83%e0%b6%82%e0%b6%a0/",
       "Category": "sports",
       "Parent URL": "https://divaina.lk/category/sports//page/94/"
}