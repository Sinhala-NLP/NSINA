{
       "Source": "divaina",
       "Timestamp": "August 31, 2022",
       "Headline": "ෂෙවෝන් සහ පවන් යොවුන් පිල ඔසවා තබති",
       "News Content": "එංගලන්ත වයස අවුරුදු 19න් පහළ පිලට එරෙහිව ක්‍රියාත්මක දෙවැනි සිව්දින ටෙස්ට් ක්‍රිකට් තරගයේ තෙවැනි දිනය වූ ඊයේ (30 වැනිදා) දිනට දිවා භෝජනය සඳහා තරගය නතර කරන විටදී සිය පළමු ඉනිම ක්‍රීඩා කරන ශ්‍රී ලංකා යොවුන් කණ්ඩායම කඩුලු 4ක් දැවී ලකුණු 307ක් ලබා සත්කාරක පිලට දැඩි අභියෝගයක් එල්ල කිරීමට සමත්වී සිටියේය. ඒ අනුව ඊයේ දිවා භෝජනය වන විටදී එංගලන්ත 19න් පහළ පළමු ඉනිමට වඩා ශ්‍රී ලංකා කණ්ඩායම ලකුණු 74ක් පමණක් පිටුපසින් පසු විය.\n\nඊයේ දිනට තරගය ආරම්භ කරන විටදී කඩුලු 2ක් පමණක් දැවී සිටි ශ්‍රී ලංකා ලකුණු පුවරුව ලකුණු 203ක් ලෙසින් සටහන් වී තිබිණි. පිටියේ රැඳී සිටි ෂෙවෝන් ඩැනියෙල් හමුවේ ලකුණු 92ක් සහ පවන් පතිරාජ හමුවේ ලකුණු 37ක් සටහන් වී තිබිණි. ඒ අනුව ෂෙවෝන් සහ පවන් එක්ව ඊයේ උදැසන තවත් ලකුණු 84ක් ශ්‍රී ලංකා ඉනිමට එක් කිරීමට වූයේ දෙදෙනා එක්ව තෙවැනි කඩුල්ලට ලකුණු 160ක සම්බන්ධතාවක් එක් කරමිනි.\n\nඊයේ දිනයේදී සිය ශතකය සම්පූර්ණ කිරීමට සමත්වූ ෂෙවෝන් ඩැනියෙල් එම ඉනිම ලකුණු 155 දකවා ගෙන යෑමට සමත් වූයේ හයේ පහර 1ක් සහ හතරේ පහර 25කින් එංගලන්ත යොවුන් පන්දු යවන්නන්ට සංග්‍රහයක් කරමිනි. ෂෙවෝන්ට අනෙක් අන්තයෙන් සහය දැක්වූ පවන් පතිරාජ ලකුණු 55ක් ලබා ගැනීමට සමත් වූයේ හතරේ පහර 09ක් සත්කාරක පිලට එරෙහිව එල්ල කරමිනි.\n\nතරගයේ දෙවැනි දිනය වූ පෙරේදා (29 වැනිද) දිනය ආරම්භයේදී සිය පළමු ඉනිම ක්‍රීඩා කරමින් සිටි එංගලන්ත යොවුන් කණ්ඩායමේ පළමු ඉනිම මුලු ලකුණු 381කට සීමා කර දැමීමට ශ්‍රී ලංකාව සමත්වී සිටියේය. එංගලන්ත පළමු ඉනිම වෙනුවෙන් ලකුණු 116ක් රැස් කිරීමට මැතිව් හර්ට්ස් සමත් වූ අතර හැරී සිං ලකුණු 104ක් වාර්තා කළේය. ඊට අමතරව ජේම්ස් සේල්ස් ලකුණු 52ක් සහ බෙන් මැක්කෙනි ලකුණු 22ක් ලබා ගැනීමට සමත් විය.\n\nදුවිඳු රණතුංග, සහන් මිහිර, වනුජ සහන් සහ රවීන් ද සිල්වා එංගලන්ත පළමු ඉනිමේ කඩුලු 2 බැගින් බිඳ දැමීය.\n\nඑංගලන්ත යොවුන් පළමු ඉනිම 381/10 (මැතිව් හර්ස්ට් 116, හැරී සිං 104, බෙන් මැක්කෙනි 22, ජේම්ස් සේල්ස් 52, ස්ටැන්ලි මැක්ඇල්න්ඩන් 20, දුවිඳු රණතුංග 58/2, සහන් මිහිර 58/2, වනුජ සහන් 67/2, රවීන් ද සිල්වා 56/2)\n\nශ්‍රී ලංකා යොවුන් පළමු ඉනිම (ඊයේ දිවා භෝජනය වනවිටදී) 307/4 (අභිෂේක් ලියනආරච්චි 49, ෂෙවෝන් ඩැනියෙල් 155, පවන් පතිරාජ 55)",
       "URL": "https://divaina.lk/%e0%b7%82%e0%b7%99%e0%b7%80%e0%b7%9d%e0%b6%b1%e0%b7%8a-%e0%b7%83%e0%b7%84-%e0%b6%b4%e0%b7%80%e0%b6%b1%e0%b7%8a-%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%b4%e0%b7%92%e0%b6%bd/",
       "Category": "sports",
       "Parent URL": "https://divaina.lk/category/sports//page/179/"
}