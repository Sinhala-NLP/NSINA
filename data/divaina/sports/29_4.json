{
       "Source": "divaina",
       "Timestamp": "August 10, 2023",
       "Headline": "අන්තිමයාට නුවරට ගිය කැන්ඩි පළමු වැනියාට කොළඹ එයි",
       "News Content": "ලංකා ප්‍රිමියර් ලීග් ක්‍රිකට් තරගාවලියේ මේ දක්වා නිමා වූ තරග 13 අවසානයේ ප්‍රසාද ලකුණු සටහනේ පෙරමුණ තහවුරු කර ගැනීමට බි ලව් කැන්ඩි කණ්ඩායම සමත්ව සිටී.\n\nඔවුන් ප්‍රසාද ලකුණු 6ක් හිමි කරගෙන පෙරමුණේ පසුවන අතර දඹුල්ල අවුරා සහ ජැෆ්නා කිංග්ස් කණ්ඩායම ද ප්‍රසාද ලකුණු 6 බැගින් වාර්තා කරගෙන ඇත.\n\nමෙම කණ්ඩායම් තුනම ජයග්‍රහණය තුන බැගින් වාර්තා කර තිබෙන අතර එහෙත් වැඩි ශුද්ධ ලකුණු වේගයක් (0.498) සටහන් කර ගැනීම නිසා බී ලව් කැන්ඩි පෙරමුණට පත්වී ඇත.\n\nදඹුල්ල කණ්ඩායම ප්‍රසාද ලකුණු සටහනේ දෙවෙනි ස්ථානයේ ද ජැෆ්නා කණ්ඩායම තෙවන ස්ථානයේ ද පසු වේ. පෙරේදා රාත්‍රීයේ ජැෆ්නා කණ්ඩායම සහ කළම්බු ස්ට්‍රයිකර්ස් කණ්ඩායම අතර පැවති තරගයෙන් කඩුලු 6 ක ජයග්‍රහණයක් ජැෆ්නා කණ්ඩායමට හිමි වූ අතර එම තරගය මෙවර තරගාවලිය යටතේ මහනුවර පල්ලෙකැලේ හි පැවැති අවසන් තරගය විය.\n\nතරගාවලියේ අනෙක් තරග හෙට (11 වැනිදා) සිට කොළඹ ආර්. ප්‍රේමදාස ක්‍රීඩාංගණයේ දී යළි ආරම්භ වීමට නියමිත වේ.\n\nතරගාවලියේ නුවර තරග පල්ලෙකැලේ ක්‍රීඩාංගණයේදී පැවැත්වීමට පෙර කොළඹ දී පැවැති අතර ඒ වනවිට කොළඹ පැවැති කිසිදු තරගයක් ජයග්‍රහණය කිරීමට නුවර කණ්ඩායම අසමත් ව තිබුණි.\n\nඑහෙත් ප්‍රසාද ලකුණු සටහනේ අවසන් ස්ථානයේ සිට නුවරට ගිය බි ලව් කැන්ඩි කණ්ඩායම නුවර දී පැවැති තරග 3 ම ජය ගෙන පළමුවැනියා වී දැන් කොළඹ පැමිණ ඇත.\n\nඑම කණ්ඩායමේ නායක වනිඳු හසරංග මේ වනවිට තරගාවලියේ වැඩිම කඩුලු ලාභියා වන අතර කොළඹ කණ්ඩායමේ බාබර් අසාම් වැඩිම ලකුණු ලාභියා වේ.\n\nප්‍රසාද ලකුණු සටහනේ කණ්ඩායම් අතර පිළිවෙලින් 04 සහ 05 වැනි ස්ථාන හිමිකරගෙන සිටිනුයේ තරග 05කට මුහුණදී ඉන් තරග 02 බැගින් ජයගෙන තරග 03 බැගින් පරාජයට පත් වූ කොළඹ කණ්ඩායම සහ ගාල්ල කණ්ඩායම්ය.කුෂාන් සුබසිංහ",
       "URL": "https://divaina.lk/%e0%b6%85%e0%b6%b1%e0%b7%8a%e0%b6%ad%e0%b7%92%e0%b6%b8%e0%b6%ba%e0%b7%8f%e0%b6%a7-%e0%b6%b1%e0%b7%94%e0%b7%80%e0%b6%bb%e0%b6%a7-%e0%b6%9c%e0%b7%92%e0%b6%ba-%e0%b6%9a%e0%b7%90%e0%b6%b1%e0%b7%8a/",
       "Category": "sports",
       "Parent URL": "https://divaina.lk/category/sports//page/29/"
}