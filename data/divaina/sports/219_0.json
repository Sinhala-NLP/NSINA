{
       "Source": "divaina",
       "Timestamp": "May 22, 2022",
       "Headline": "හඹා යායුතු ඩකා ජයග්‍රහණය",
       "News Content": "ශ්‍රී ලංකා – බංග්ලාදේශ දෙවැනි ටෙස්ට් ක්‍රිකට් තරගය හෙට (23 වැනිදා) ආරම්භ වීමට නියමිතය. බංග්ලාදේශයේ අගනුවරවන ඩකා හි පිහිටි ශෙයා බංග්ලා ජාතික ක්‍රීඩාංගණයේදී එම තරගය පැවැත්වේ. දෙරට අතර පළමු තරගය ජය පරාජයෙන් තොරව අවසන් වීම ශ්‍රී ලංකාව පැත්තෙන් වාසිදායක විය. එම වාසිය ශ්‍රී ලංකාවට ගෙන ඒමට කණ්ඩායමක් ලෙස මහත් වෙහෙසක් ගැනීමට සිදු විණි. බංග්ලාදේශ ක්‍රීඩකයන් එල්ල කළ පීඩනය මැනවින් පාලනය කර ගත් ශ්‍රී ලංකා ක්‍රීඩකයෝ තම ගෞරවය රැක ගත්හ. එම අභියෝගයෙන් පසුව දැන් තිබෙන අභියෝගය ඩකා අභියෝගයයි. එම අභියෝගය ජය ගතහොත් ශ්‍රී ලංකාව ලෝක ශුරතා ටෙස්ට් තරගාවලියට අදාළ ශ්‍රේණිගත කිරීමේ සටහනේ ඉදිරියට පැමිණීමට හැක. දැනට ශ්‍රී ලංකාව සිටින්නේ 5 වැනි ස්ථානයේය. පළමු තරගය ජය පරාජයෙන් තොරව අවසන් වූ නිසා ශ්‍රී ලංකාවේ ප්‍රසාද ලකුණු ගණන වැඩි විණි. එහෙත් ජයග්‍රාහි ප්‍රතිශතය පහත වැටුණි. මෙවර ලෝක ශූරතා ටෙස්ට් තරගාවලියේ අවසන් තරගයට සුදුස්සන් තෝරන්නේ වැඩිම ජයග්‍රාහි ප්‍රතිශතයකින් යුතු කණ්ඩායම් දෙක වේ. ඒ නිසා ප්‍රසාද ලකුණ ගන්නට වඩා ජයග්‍රාහී ප්‍රතිශතය ඉහළ දමා ගැනීම වැදගත්ය.\n\nපළමු තරගයේදී එම අවස්ථාව මඟ හැරිණි. ඊට හේතුව වූයේ පළමු තරගයේ පළමු ඉනිමේදී ලොකු වාසියක් ලබාගැනීමට ශ්‍රී ලංකාවට නොහැකි වීමය. අඩුම තරමේ බංග්ලාදේශය ශ්‍රී ලංකා ඉනිමට වඩා අඩු ලකුණු සංඛ්‍යාවක රඳවා ගැනීමට ද ශ්‍රී ලංකාවට නොහැකි විණි. එයින් උපරිම වාසියක් ගැනීමට බංග්ලාදේශය කටයුතු කළේය. දෙවැනි ඉනිමේ ශ්‍රී ලංකා කඩුලු 6ක් ලකුණු 161කට බිඳ වැටී තිබියදී ශ්‍රී ලංකාව අමාරුවේ වැටෙන්නට ගියේ ද එම අවාසිය නිසාය. කෙසේ වෙතත් පළමු ඉනිමේ සිදු වූ අවාසිය ගැන නායක දිමුල් කරුණාරත්න තරගයෙන් අනතුරුව මෙසේ ප්‍රකාශ කර සිටියේය.\n\n“පළමු ඉනිමේදී අපිට මීට වඩා දෙයක් කරන්න බැරි වුණා. ඒ වේලාවේ තන තීරුව දඟ කැවුණා. ඒකයි අපි අමාරුවේ වැටුණේ. වේග පන්දු යවන්නන් විශිෂ්ට කාර්යයක් ඉටු කළා. මෙම උෂ්ණත්වයේ එසේ කිරීමට පහසු නැහැ. අපේ දඟ පන්දු යවන්නන් විටින්විට හොඳට කළා. ඔවුන් මේ තරගයේ ඇත්දැකීම්වලින් ඉගෙන ගෙන දියුණු වෙන්න උත්සාහ කරාවි. අපි හැමදාම ක්‍රීඩා කරන්නේ ජයග්‍රහණය වෙනුවෙන්. පහරවල් හරිහැටි තෝරා බේරා ගැනීම තීරණාත්මක දෙයක්. දුර්වල පහරවල් නිසා අපට කඩුලු අහිමි වුණා. චන්දිමාල් සහ දික්වැල්ල කියන්නේ පළපුරුදු පිතිකරුවන්. ඔවුන් කළ යුතු දේ දැන සිටියා. ඔවුන් මෙවැනි තත්ත්වයන්ට මීට පෙර මුහුණ දී තිබෙනවා. අවාසනාවකට මේ තරගයේදී අපි බංග්ලාදේශයට පීඩනයක් එල්ල කළේ නැහැ.”\n\nදිමුත් කියන පරිදි ඔවුන් පීඩනය එල්ල කර නැත. ඒ බව තරගය පුරා හොඳාකාරවම පෙනෙන්නට තිබිණි. අවාසනයේ සිදු වූයේ ඔවුන් එල්ල නොකළ පීඩනය ශ්‍රී ලංකාව දෙසට හැරීමයි. චන්දිමාල් සහ දික්වැල්ල දෙදෙනාගේ ආරක්ෂක පිතිහරඹය නොවන්නට ශ්‍රී ලංකාවට එම තරගයෙන් පරාජය වීමට ද අවස්ථාව තිබිණි. එහෙත් ඔවුහු දෙදෙනා ශ්‍රී ලංකාව බේරා ගත්හ.\n\nබංග්ලාදේශයේ පීඩනය කෙතරම් ද යත් පන්දු 396කට මුහුණ දී සිටි ලකුණු 199ක් ලබා සිටි තරග 95කට ක්‍රීඩා කර ජ්‍යෙෂ්ඨ ක්‍රීඩකයාට ලකුණු 200 සීමාවට එන්නට ද ඔවුන් ඉඩ නොදුන්නේය. ඔවුන් එල්ල කළ පීඩනය පිළිබඳව තවත් උපහැරණ අවැසි නොවේ. මැතිව්ස්ට තම දෙවැනි ද්විත්ව ශතකය අහිමි වූවා පමණක් නොව, ශ්‍රී ලංකා පළමු ඉනිම ද ලකුණු 397කට සීමා විය. මැතිව්ස් 397 වැනි පන්දුවේදී දැවී ගියේය. ලකුණු අනූවේ සීමාවේදී මීට පෙර 9 වතාවක් දැවී ගොස් තිබූ මැතිව්ස් ලකුණු 199 දී ද දැවී ගියේය. ඒ අනුව මැතිව්ස් අනූ ගණන්වලට දැවී ගිය වාර ගණන දැන් දහයකි. මැතිව්ස්ගේ මේ අනූවේ අපලය පටන් ගැනෙන්නේ 2009 දී ය. ඉන්දියාවට එරෙහිව 2009 දී 99ට දැවී යන මැතිව්ස් 2011 දී ඔස්ටේ්‍රලියාවට එරෙහිව ලකුණු 95 කට දැවී යයි. මැතිව්ස් ලකුණු 91ක දී තෙවතාවක් දැවී ගොස් ඇත. 2013 දී එක් අවස්ථාවක් සහ 2014 වසරේ දී අවස්ථා දෙකක් ලෙස ඒවා සටහන් වේ. 2014 වසර මැතිව්ස්ට අනූ ගණන්වල අපලය තදින්ම බලපෑ වසරයි. ඉහත අවස්ථා දෙකට අමතරව තවත් අවස්ථා දෙකක් ලෙස 2014 වසරේදී අවස්ථා හතරකදී මැතිව්ස්ගේ ඉනිම අනූ ගණන්වලදී නතර වී ඇත. යළි 2016 වසරේදී මැතිව්ස් ලකුණු 95කට දැවී යන අතර දකුණු අප්‍රිකාවට එරෙහිව 2018 වසරේදී ලකුණු 97ක් ම නොදැවී ලබා ගනියි. එමෙන්ම මැතිව්ස් මේ ගත කරමින් සිටින්නේ ද සිය ටෙස්ට් ක්‍රිකට් තරගවල අනූ ගණන් සීමාවේ ය. පසුගිය තරගය ඔහුගේ 95 වැනි ටෙස්ට් තරගය විය. 95 වැනි තරගයේදී ඔහු 199කට දැවී යන්නේය. එහෙත් තරගයේ වීරයා වන්නේය.\n\nහෙට ඇරැඹෙන තරගයේදී ශ්‍රී ලංකාවෙන් තරගයේ වීරයකු බිහිකර ගැනීමට හැකි නම් එය යහපතට හේතු වේ. බංග්ලාදේශයේදී ශ්‍රී ලංකාව මේ වනතෙක් කිසිදු ටෙස්ට් තරගයක් පරාජය වී නොමැත. එම ගෞරවය රැක ගැනීම දිමුත් ප්‍රමුඛ ශ්‍රී ලංකා කණ්ඩායමේ වගකීමයි. පළමු තරගයේදී දිමුත්ට සියලු ක්‍රීඩකයන්ගෙන් සහාය ලැබිණි. අසාර්ථක වූයේ එක් අයෙක් දෙදෙනෙක් පමණි. ඔෂධ ප්‍රනාන්දු ඒ අතරින් සිය වගකීම ඉටු කළ යුතුය.විශ්ව ප්‍රනාන්දු වෙනුවට කණ්ඩායමට එක් වූ කසුන් රාජිත විශිෂ්ට පන්දු යැවීමක නිරත වුණේය. අසිත ප්‍රනාන්දු, කසුන් විශාල සහායක් ලබා දුන්නේය. ඔවුන් දෙදෙනා නොවන්නට බංග්ලාදේශය පහසුවෙන්ම ලකුණු 500 සීමාව ද ඉක්මවා යන්නේය. එහෙත් කසුන් රාජිත බංග්ලාදේශ නායකයා සහ ශතකයක් ලබාගත් ටමීම් ඉක්බාල්ගේ කඩුලු දවා ගත් අයුරු අලංකාර විය. කසුන් එසේ බංග්ලාදේශ බලාපොරොත්තු සුන් කර ශ්‍රී ලංකාවේ බලාපොරොත්තු ඉහළ දැමීය. ඩකා ක්‍රීඩාංගණයේදී එක් වේග පන්දු යවන්නකු සහ දඟ පන්දු යවන්නන් තිදෙනකු ක්‍රීඩා කිරීමේ සූදානමක් ඇති බව උප නායක ධනංජය ද සිල්වා ප්‍රකාශ කර සිටියේය. එසේ වුවහොත් ප්‍රවීන් ජයවික්‍රම ද කණ්ඩායමට එක් වනු ඇත. ජයවික්‍රම යනු ජය ගෙන ආ හැකි ක්‍රීඩකයෙකි. එමෙන්ම රටට අවශ්‍ය ජය ගෙන ආ හැකි කණ්ඩායමකි.\n\nකුෂාන් සුබසිංහ",
       "URL": "https://divaina.lk/%e0%b7%84%e0%b6%b9%e0%b7%8f-%e0%b6%ba%e0%b7%8f%e0%b6%ba%e0%b7%94%e0%b6%ad%e0%b7%94-%e0%b6%a9%e0%b6%9a%e0%b7%8f-%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%84%e0%b6%ab%e0%b6%ba/",
       "Category": "sports",
       "Parent URL": "https://divaina.lk/category/sports//page/219/"
}