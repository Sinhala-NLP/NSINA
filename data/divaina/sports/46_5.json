{
       "Source": "divaina",
       "Timestamp": "July 7, 2023",
       "Headline": "හරාරේ අවසන් සටනට කොදෙව්වන් සමග අද පෙරහුරුවක්",
       "News Content": "2023 එක්දින ලෝක කුසලාන තරගාවලියට සුදුසුකම් ලබා ගැනීම නිමිත්තෙන් පැවැත්වෙන සුපිරි 6 දෙනාගේ වටය යටතේ ශ්‍රී ලංකා කණ්ඩායම සහභාගි වන අවසන් තරගය බටහිර ඉන්දීය කොදෙව් දේශයට එරෙහිව අද (07 වැනිදා) දහවල් 12.30 ට හරාරේ හිදී ආරම්භ වේ.\n\nතරගාවලිය යටතේ ශ්‍රී ලංකාව හරාරේ හිදී තරග වදින පළමු අවස්ථාව මෙය වන අතර මෙතෙක් ශ්‍රී ලංකාව මූලික තරග වටය යටතේ සහ සුපිරි 6 දෙනාගේ වටය යටතේ සියලු තරග ක්‍රීඩා කළේ සිම්බාබ්බේ බුලවායෝ හිදීය.\n\nතරගාවලියේ අවසන් මහා තරගය ද හරාරේ හිදී පැවැත්වෙන බැවින් අවසාන මහා තරගය සඳහා වඩා හොඳ පෙරහුරුවක් ලබා ගැනීම පිණිස කොදෙව්වන්ට එරෙහි මෙම තරගය ජය ගැනීම ශ්‍රී ලංකාවට වැදගත් වේ.\n\nලෝක ක්‍රිකට් ඉතිහාසයේ පළමු වරට එක්දින ජාත්‍යන්තර ලෝක කුසලාන තරගාවලියක් සඳහා සුදුසුකම් ලැබීමට මෙවර අපොහොසත් වූ බටහිර ඉන්දීය කොදෙව් කණ්ඩායමට අනෙක් පසෙන් මෙම තරගය ජය ගැනීම ඔවුන්ට යම් සැනසිල්ලකට හේතුවක් වේ.\n\nසුපිරි 6 දෙනාගේ වටය යටතේ ඔවුන් ස්කොට්ලන්තය හමුවේ පරාජය වුවද පෙරේදා ඕමානය සමග තරගයේදී ජය ගැනීමට සමත් වූයේය.\n\nඔවුන්ගේ ප්‍රධාන වේග පන්දු යවන්නන් දෙදෙනකු වන ජේසන් හෝල්ඩර් සහ අල්ශාරි ජෝසප් අද තරගයට සහභාගි නොවන අතර ඔවුහු ඉන්දීය තරගාවලිය ඉලක්ක කරගෙන මව් රට බලා ගොස් සිටිති.\n\nශ්‍රී ලංකාව සුපිරි 6 වටය යටතේ නෙදර්ලන්තයට සහ සිම්බාබ්වේට එරෙහිව ජයග්‍රහණ අත් කර ගත් අතර මූලික වටයේ ද සියලු තරග ජයගත් ඔවුහු අවසන් මහා තරගයට මෙන්ම ලෝක කුසලාන තරගාවලියට ද පළමුවෙන්ම සුදුසුකම් ලබා ගත්හ.\n\nමේ වන විට තරගාවලිය තුළ වැඩිම කඩුලු ලාභියා ලෙස පෙරමුණ ගෙන සිටින වනිදු හසරංග තරග 6කදී කඩුලු 20ක් ලබාගෙන තිබේ. එම තරග 4 න් පළමු තරග 3 දී එක දිගට කඩුලු 5 සීමාවට පැමිණි වනිඳු ලොව එවැනි දස්කමක් කළ පළමු දඟ පන්දු යවන්නා බවට පත්විය.\n\nඑසේම මහීෂ් තීක්ෂණ ද වනිඳු සමඟ කරට කර පන්දු යැවීමක නියැළේ.\n\nපිතිකරණ අංශයෙන් දිමුත් කරුණාරත්න, චරිත් අසලංක, පැතුම් නිශ්ශංක, සධීර සමරවික්‍රම ආදී පිතිකරුවන් ද ලකුණු අතර සිටීම ශ්‍රී ලංකාව පැත්තෙන් සුබදායක කාරණයකි.\n\nකෙසේ වෙතත් අද තරගය සඳහා ශ්‍රී ලංකාව වෙනස්කම් කීපයක් සමගින් පිටියට පිවිසීමට නියමිත බවද වාර්තා වේ.",
       "URL": "https://divaina.lk/%e0%b7%84%e0%b6%bb%e0%b7%8f%e0%b6%bb%e0%b7%9a-%e0%b6%85%e0%b7%80%e0%b7%83%e0%b6%b1%e0%b7%8a-%e0%b7%83%e0%b6%a7%e0%b6%b1%e0%b6%a7-%e0%b6%9a%e0%b7%9c%e0%b6%af%e0%b7%99%e0%b7%80%e0%b7%8a%e0%b7%80/",
       "Category": "sports",
       "Parent URL": "https://divaina.lk/category/sports//page/46/"
}