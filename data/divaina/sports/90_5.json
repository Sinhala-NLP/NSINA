{
       "Source": "divaina",
       "Timestamp": "March 29, 2023",
       "Headline": "දෙවෙනි තරගය වැස්සට හේදෙයි",
       "News Content": "ශ්‍රී ලංකාව සහ නවසීලන්තය අතර ක්‍රයිස්ට්චර්ච්හි පැවැත්වීමට නියමිතව තිබූ දෙවැනි එක්දින තරගය කාසියේ වාසිය හෝ උරගා බැලීමට මත්තෙන් අතහැර දැමීමට තරග විනිසුරුවෝ ඊයේ (28 දා) තීරණය කළහ.\n\nදිනයේ වැඩි කාලයක් වර්ෂාවෙන් බාධා ඇතිවූ නමුත් අවම වශයෙන් පන්දුවාර විස්සක තරගයක් ලෙසින් හෝ පැවැත්වීමට සංවිධායකයින් උපරිම උත්සාහයක නිරත වුවද එම බලාපොරොත්තු කිසිවක් සඵල නොවීය.\n\nපන්දුවාර විස්සක තරගයක් ලෙසින් පැවැත්වීමට නම් තරගය අවම වශයෙන් නවසීලන්ත වේලාවෙන් ප.ව. 7.02 ට පෙර ආරම්භ කළ යුතු වුවත් දිගින් දිගටම වර්ෂාව පැවැතීම නිසා තරගය ප.ව. 4.25 ට අතහැර දැමීමට විනිසුරුවෝ තීරණය කළහ.\n\nලෝක කුසලාන ක්‍රිකට් තරගාවලියට සෘජුවම සුදුසුකම් ලබා ගැනීම වෙනුවෙන් පැවැත්වෙන සුපර් ලීග් තරගාවලිය යටතේ පැවැත්වෙන මෙම තරගය අතහැර දැමීමත් සමග දෙපිළම අතර ප්‍රසාද ලකුණු බෙදී\n\nගියහ. එබැවින් ලෝක කුසලාන ක්‍රිකට් තරගාවලිය සඳහා සෘජුව සුදුසුකම් ලබා ගැනීම කෙරෙහි ශ්‍රී ලංකාව තබා තිබූ බලාපොරොත්තු තවදුරටත් බිඳ වැටිණ. නවතම යාවත්කාලීනයට අනුව ශ්‍රී ලංකාවේ ප්‍රසාද ලකුණු සංඛ්‍යාව 82 ක් දක්වා ඉහළ ගොස් සිටියද 9 වැනි ස්ථානයේ රැඳී සිටියි.\n\nලබන 30 වැනිදා ආරම්භ වීමට නියමිත තෙවැනි එක්දින තරගය ජය ගැනීමට ශ්‍රී ලංකාව සමත් වුවහොත් මේ වන විට 8 වැනි ස්ථානයේ පසුවන බටහිර ඉන්දීය කොදෙව් කණ්ඩායමට 9 වැනි තැනට ඇද දැමීමට අවස්ථාව උදාවන අතර එහිදී නවසීලන්තය සහ නෙදර්ලන්තය ඉදිරි තරගවලදී දක්වනු ලබන දක්ෂතා අනුව ශ්‍රී ලංකාවේ ලෝක කුසලාන ගමන තීරණය වනු ඇත.\n\nදෙරට අතර පැවැති පළමු එක්දින තරගයෙන් ලකුණු 198 ක ජයක් වාර්තා කළ නවසීලන්ත කණ්ඩායම මේ වන විටත් තරගාවලිය 1-0 ක් ලෙස පෙරමුණ ගෙන සිටියි.",
       "URL": "https://divaina.lk/%e0%b6%af%e0%b7%99%e0%b7%80%e0%b7%99%e0%b6%b1%e0%b7%92-%e0%b6%ad%e0%b6%bb%e0%b6%9c%e0%b6%ba-%e0%b7%80%e0%b7%90%e0%b7%83%e0%b7%8a%e0%b7%83%e0%b6%a7-%e0%b7%84%e0%b7%9a%e0%b6%af%e0%b7%99%e0%b6%ba/",
       "Category": "sports",
       "Parent URL": "https://divaina.lk/category/sports//page/90/"
}