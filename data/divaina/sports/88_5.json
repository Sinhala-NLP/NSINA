{
       "Source": "divaina",
       "Timestamp": "April 4, 2023",
       "Headline": "සී.ආර්. ඇන්ඩ් එෆ්.සී. රග්බි ශූරතාවය මහනුවරට",
       "News Content": "තීරණාත්මක අවසාන මහා තරගයේදී හැව්ලොක්ස් ක්‍රීඩා සමාජයට එරෙහිව ලකුණු 21 – 07 ක පහසු ජයග්‍රහණයක් සටහන් කර ගනිමින් සී.ආර්. ඇන්ඩ් එෆ්.සී. ශත සංවත්සරික සත් සාමාජික රග්බි තරගාවලියේ ශූරතාව දිනා ගැනීමට මහනුවර ක්‍රීඩා සමාජය සමත් විය.\n\nමහනුවර ජයග්‍රහණය සනාථ කළ ශ්‍රීනාත් සූරියබණ්ඩාර උත්සාහක දිනුම් දෙකක් සහ තරින්ද රත්වත්තේ උත්සාහක දිනුම් එකක් සටහන් කළ අතර පරාජිත පිල වෙනුවෙන් එකම උත්සාහක දිනුම රන්දික වර්ණපුර ලබා ගත්තේය.\n\nඑකී අනුශූරතාව හැව්ලොක්ස් සමාජය සතු විය.\n\nමෙවර තරගාවලියේ පළඟ ශූරතාව දිනා ගැනීමට සත්කාරක සී.ආර්. ඇන්ඩ් එෆ්.සී. සමාජය සමත් වන අතර වාරයේ සී.එච්. ඇන්ඩ් එෆ්.සී. සමාජයට අනුශූරතාවයෙන් සෑහීමට පත්වන්නට සිදු විය.\n\nපොලිසිය ලකුණු 26 – 12 ක් ලෙස පරාජය කිරීමට සමත් වෙමින් බඳුන ශූරතාවට හිමිකම් කියන්නට යුද හමුදාවට හැකියාව ලැබිණ.\n\nඅවසාන පූර්ව වටයේදී සී.එච්. පිලට එරෙහිව ලකුණු 31 – 07 ක ජයක් ලබා ගැනීමට මහනුවර සමත් වූ අතර හැව්ලොක්ස් පිල හමුවේ ලකුණු 17 – 12 ක් ලෙස පරාජය ලැබීමට සී.ආර්. පිලට සිදු විය.\n\nඅගනුවර ලොන්ඩන් පෙදෙසේ දී ක්‍රියාත්මක කරන ලද පාසල් තරගාවලියේ ශූරතාව තහවුරු කර ගැනීමට බම්බලපිටිය ශාන්ත පීතර විදුහල සමත් වන අතර වාරයේ අනුශූරතාවය කොළඹ රාජකීය විදුහලට හිමි විය.\n\nරාජකීය විදුහල සහ ශාන්ත පීතර විදුහල අතර පැවති තීරණාත්මක අවසාන මහා තරගය තනි අශ්වයකුගේ තරඟයක ස්වරූපයක් ප්‍රදර්ශනය කරමින් ලකුණු 21- 00ක පහසු ජයග්‍රහණයක මිහිර අත්විඳින්නට ශාන්ත පීතර ක්‍රීඩකයන්ට හැකියාව ලැබිණි.\n\nමෙම තරඟාවලියේ “පළඟ” ශූරතාව කොළඹ ඉසිපතන විදුහල දිනා ගන්නා අතර වාරයේ මරදාන සහිරා විදුහලට එකී අනුශූරතාව හිමි විය. ලකුණු තත්ත්වය 24 – 19 කි.අනුරුද්ධ හේරත් බණ්ඩාර",
       "URL": "https://divaina.lk/%e0%b7%83%e0%b7%93-%e0%b6%86%e0%b6%bb%e0%b7%8a-%e0%b6%87%e0%b6%b1%e0%b7%8a%e0%b6%a9%e0%b7%8a-%e0%b6%91%e0%b7%86%e0%b7%8a-%e0%b7%83%e0%b7%93-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b7%81/",
       "Category": "sports",
       "Parent URL": "https://divaina.lk/category/sports//page/88/"
}