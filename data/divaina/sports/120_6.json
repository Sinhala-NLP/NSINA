{
       "Source": "divaina",
       "Timestamp": "January 14, 2023",
       "Headline": "ග්‍රීන්ෆීල්ඩ් පිටියේදී හෙට කොළ එළියක් දල්වන්නට හැකිනම්!",
       "News Content": "ශ්‍රී ලංකා කණ්ඩායමට මෙවර ඉන්දීය සංචාරයේ සිය ගෞරවය රැක ගැනීම පිණිස තිබෙන අවසන් අවස්ථාව හෙට (15 වැනිදා) ඉන්දියාවේ කේරළ හි තිරුවානන්තපුරයේ පිහිටි ග්‍රීන්ෆිල්ඩ් ජාත්‍යන්තර ක්‍රිකට් ක්‍රීඩාංගණයේදී උදා වේ.\n\nඉන්දියාව සහ ශ්‍රී ලංකාව අතර තරග තුනකින් යුත් එක්දින ක්‍රිකට් තරගාවලියේ අවසන් තරගය එම ක්‍රීඩාංගණයේදී හෙට\n\nශ්‍රී ලංකා වේලාවෙන් පස්වරු 1.30ට ආරම්භ වීමට නියමිතය.\n\nදෙරට අතර පැවති එක්දින ක්‍රිකට් තරගාවලියේ පළමු තරග දෙක සත්කාරක ඉන්දීය කණ්ඩායම විසින් පහසුවෙන් ජයග්‍රහණය කරන ලද අතර හෙට පැවැත්වෙන තරගය හෝ ජයග්‍රහණය කිරීම ශ්‍රී ලංකා කණ්ඩායමේ මානසික මට්ටම ඉහළ යෑමට හේතු වනු ඇත.\n\nපෙරේදා ලද තරගාවලි පරාජය ශ්‍රී ලංකාව ඉන්දියාවේදී තරගාවලි පරාජයක් ලැබූ 10 වෙනි අවස්ථාව ලෙස ද ඉතිහාසයට එක් විය.\n\nපසුගිය එක් දින තරග පහ පුරාම ශ්‍රී ලංකාව කිසිදු ජයග්‍රහණයක් ලබාගෙන නොමැති අතර පෙරේදා පැවති තරගයේ ලද පරාජයත් සමග ලොව වැඩිම එක්දින තරග පරාජය වූ කණ්ඩායම ලෙස ශ්‍රී ලංකාව වාර්තා අතරට එක් විණි.\n\nතරග 880 කට සහභාගි වී ඇති ශ්‍රී ලංකාව තරග 437ක් පරාජය වී ඇති අතර මීට පෙර එම වාර්තාවට හිමිකම් කීවේ තරග 436ක් පරාජය ව සිටි ඉන්දීය කණ්ඩායමයි.\n\nශ්‍රී ලංකාවේ තරග ජයග්‍රහණ ප්‍රතිශතය සියයට 47ක් ලෙස සැලකේ.\n\nඑහිදී තරග 390ක් ඔවුන් ජයග්‍රහණය කර ඇති අතර වැඩිම ජයග්‍රහණ ලැබූ කණ්ඩායම ලෙස තරග 592 ක් වාර්තා කළ ඔස්‌ට්‍රේලියාව සැලකිය හැක.\n\nපළමු තරගයේදී පන්දු යවන්නන්ගේ දුර්වලතා නිසා ද, දෙවෙනි තරගයේ දී පිතිකරුවන්ගේ වගකීම් විරහිත පිතිහරඹය නිසාද ශ්‍රී ලංකාවට පරාජයන් අත් විණි.\n\nකුෂාන් සුබසිංහ",
       "URL": "https://divaina.lk/%e0%b6%9c%e0%b7%8a%e0%b6%bb%e0%b7%93%e0%b6%b1%e0%b7%8a%e0%b7%86%e0%b7%93%e0%b6%bd%e0%b7%8a%e0%b6%a9%e0%b7%8a-%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a%e0%b6%af%e0%b7%93-%e0%b7%84/",
       "Category": "sports",
       "Parent URL": "https://divaina.lk/category/sports//page/120/"
}