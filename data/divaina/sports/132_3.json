{
       "Source": "divaina",
       "Timestamp": "December 14, 2022",
       "Headline": "ලෝක ශූර ප්‍රංශය පෙරළිකාර මොරොක්කෝව හෙට අලුයම අවසන් පූර්ව සටනේ",
       "News Content": "2022 පාපන්දු ලෝක කුසලාන තරගාවලියේ දෙවැනි අවසන් පූර්ව තරගය ලෙස ලෝක ශූර ප්‍රංශය සහ පළමුවරට අවසන් පූර්ව තරග වරම් ලැබූ මොරොක්කෝව අතර තරගය ශ්‍රී ලංකා වේලාවෙන් හෙට (15 වැනිදා) අලුයම 00.30ට පැවැත්වේ.\n\nකටාරයේ අල් බයට් ක්‍රීඩාංගණය එම කණ්ඩායම් දෙකේ අවසන් පූර්ව තරගය සඳහා සූදානමින් සිටී.\n\nවත්මන් පාපන්දු ලෝක ශූරයන් වන ප්‍රබල ප්‍රංශ කණ්ඩායම අර්ධ අවසන් පූර්ව තරගයේදී එංගලන්ත කණ්ඩායම 2-1ක් ලෙස පරාජය කරමින් අවසන් පූර්ව තරග වරම් ලැබීය. එය ප්‍රංශය පාපන්දු ලෝක කුසලාන තරගාවලියක අවසන් පූර්ව තරග වරම ලැබූ හත්වැනි අවස්ථාව වෙයි.\n\nමෙවර තරගාවලියේ පෙරළිකාර කණ්ඩායම වන මොරොක්කෝව ක්‍රිස්ටියානෝ රොනාල්ඩෝ ප්‍රමුඛ ප්‍රබල පෘතුගාල කණ්ඩායම පරාජය කරමින් අවසන් පූර්ව තරග වටයට සුදුසුකම් ලැබූ අතර එය අප්‍රිකානු කණ්ඩායමක් ලෝක කුසලාන තරගයක අවසන් පූර්ව වටයට සුදුසුකම් ලැබූ පළමු අවස්ථාව ලෙස සටහන් විය.\n\nමෙම තරගයෙන් ජය ගන්නා කණ්ඩායම ඊයේ මධ්‍යම රාත්‍රියේ පැවති පළමු අවසන් පූර්ව තරගය වන ආජන්ටිනාව සහ ක්‍රොඒෂියාව අතර තරගයෙන් ජය ගත් කණ්ඩායම සමග ලබන 18 වැනිදා අවසන් මහා තරගයට සුදුසුකම් ලබනු ඇත.\n\nඊයේ මධ්‍යම රාත්‍රියේ පැවති තරගයෙන් පරාජය වන කණ්ඩායම සහ හෙට අලුයම පැවැත්වෙන තරගයෙන් පරාජය වන කණ්ඩායම අතර මෙවර පාපන්දු ලෝක කුසලාන තරගාවලියේ තෙවන ස්ථානය දිනා ගැනීම වෙනුවෙන් තරගය පැවැත්වෙනු ඇත.\n\nප්‍රංශය තමන් මුහුණ දුන් පසුගිය ලෝක කුසලාන තරග 9න් 8ක් ජයග්‍රහණය කර ඇති අතර මොරොක්කෝව පසුගිය තරග 6 ම අපරාජිතව අවසන් කර ඇත.\n\nප්‍රංශය අවසන් තරග 6න් තරග පහකදී අවම වශයෙන් ගෝල් 2 බැගින් වාර්තා කර ඇත.\n\nඅවසන් පූර්ව සටනේ",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b7%81%e0%b7%96%e0%b6%bb-%e0%b6%b4%e0%b7%8a%e0%b6%bb%e0%b6%82%e0%b7%81%e0%b6%ba-%e0%b6%b4%e0%b7%99%e0%b6%bb%e0%b7%85%e0%b7%92%e0%b6%9a%e0%b7%8f%e0%b6%bb/",
       "Category": "sports",
       "Parent URL": "https://divaina.lk/category/sports//page/132/"
}