{
       "Source": "divaina",
       "Timestamp": "July 14, 2023",
       "Headline": "අවිශ්කගේ සුපිරි ඉනිම ශ්‍රී ලංකාවට ජය ගෙන දෙයි",
       "News Content": "නැගී එන කණ්ඩායම් ආසියානු කුසලාන එක්දින ක්‍රිකට් තරගාවලියේ තමන් සහභාගි වූ පළමු තරගයෙන් ම ජයග්‍රහණය වාර්තා කිරීමට ශ්‍රී ලංකා ‘ඒ’ කණ්ඩායම ඊයේ (13 වැනිදා) සමත් වූයේය.\n\nබංගලාදේශ ‘ඒ’ කණ්ඩායම සමග කොළඹ එස්.එස්.සී. ක්‍රීඩාංගණයේ දී පැවැති එම තරගයේදී ශ්‍රී ලංකාව ලකුණු 48 ක ජයග්‍රහණයක් වාර්තා කළ අතර ආරම්භක පිතිකරු අවිශ්ක ප්‍රනාන්දු ලකුණු 133 ක් රැස් කරමින් තරගයේ වීරයා බවට පත්වූයේය.\n\nපන්දු 124 කින් වාර්තා වූ අවිශ්ක ගේ ඉනිමට හයේ පහර 3 ක් හා හතරේ පහර 13 ක් අන්තර්ගත වූයේ ය.\n\nතරගයේ කාසියේ වාසිය දිනූ බංග්ලාදේශය පළමුවෙන් පන්දුවට පහර දීමේ අවස්ථාව ශ්‍රී ලංකාවට ලබා දුන් අතර ශ්‍රී ලංකාව නියමිත පන්දුවාර 50 අවසන් කළේ කඩුලු 8 ක් දැවී ලකුණු 349 ක් ලබාගනිමිනි. බංග්ලාදේශ ක්‍රීඩකයන් සියලු දෙනා ලකුණු 301කට දවාගැනීමට ශ්‍රී ලංකා පන්දු යවන්නෝ සමත් වූහ.\n\nඑහිදී ශ්‍රී ලංකා වෙනුවෙන් දක්ෂ පන්දු යැවීමක නිරත වූ ප්‍රමෝද් මධුශාන් ලකුණු 50 කට කඩුළු තුනක් සහ දුශාන් හේමන්ත ලකුණු 54 කට කඩුලු 3ක් බිඳ හෙලූහ.\n\nසහන් ආරච්චිගේ හට කඩුලු දෙකක් හිමිවූ අතර චාමික කරුණාරත්න සහ දුනිත් වෙල්ලාලගේ එක් කඩුල්ල බැගින් දවාගත්හ.\n\nශ්‍රී ලංකාව වෙනුවෙන් ලසිත් කෲස්පුල්ලේ ලකුණු 31 ක් සහ මිනෝද් භානුක ලකුණු 57 ක් ලබා ගත්හ. පසිඳු සූරියබණ්ඩාර පන්දු 32 කින් ලකුණු 43 ක් ද අශේන් බණ්ඩාර පන්දු 25 කින් ලකුණු 35 ක් ද, නායක දුනිත් වෙල්ලාලගේ පන්දු 19 කින් ලකුණු 31 ක් ද රැස් කළේය.\n\nපන්දු යැවීමේ දී රිපොන් මොන්ඩල් හා සෞම්‍ය සර්කාර් කඩුලු 3 බැගින් බිඳ හෙලූහ.",
       "URL": "https://divaina.lk/%e0%b6%85%e0%b7%80%e0%b7%92%e0%b7%81%e0%b7%8a%e0%b6%9a%e0%b6%9c%e0%b7%9a-%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b6%89%e0%b6%b1%e0%b7%92%e0%b6%b8-%e0%b7%81%e0%b7%8a/",
       "Category": "sports",
       "Parent URL": "https://divaina.lk/category/sports//page/42/"
}