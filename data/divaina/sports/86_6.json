{
       "Source": "divaina",
       "Timestamp": "April 8, 2023",
       "Headline": "නවසීලන්ත සංචාරයේ අවසන් සටන අද ක්වින්ස්ටවුන්හිදී",
       "News Content": "ශ්‍රී ලංකා කණ්ඩායමේ නවසීලන්ත සංචාරය නිමා කරමින් දෙරට අතර පන්දු වාර විස්සයි විස්ස ක්‍රිකට් තරගාවලියේ අවසන් තරගය නවසීලන්තයේ ක්වින්ස්ටවුන් හිදී අද (08 වැනිදා) ශ්‍රී ලංකා වේලාවෙන් පෙ.ව. 6.30 ආරම්භ වීමට නියමිතය.\n\nතරගාවලියේ පළමු තරගය ජයග්‍රහණය කර සිටි ශ්‍රී ලංකාව පසුගිය 05 වැනිදා ඩනේඩින් හිදී පැවති දෙවන තරගයෙන් කඩුලු නමයක දැවැන්ත පරාජයක් ලැබීය.\n\nඒ අනුව තරගාවලිය 1-1ක් වශයෙන් මේ වනවිට සම තත්ත්වයේ පවතින අතර අද තරගයෙන් ශ්‍රී ලංකාව ජය ගතහොත් එය නවසීලන්තයේ දී ලද පළමු විස්සයි-20 තරගාවලි ජයග්‍රහණය බවට පත් වනු ඇත.\n\nටෙස්ට්, එක්දින සහ විස්සයි විස්ස තරගාවලි තුනක සංචාරයක් සඳහා නවසීලන්තය බලා ගිය ශ්‍රී ලංකා ක්‍රීඩකයෝ ටෙස්ට් සහ එක්දින තරගාවලි ද්විත්වයම පරාජය වූ අතර ලෝක ටෙස්ට් ශූරතා තරගාවලියේ අවසන් මහා තරග අවස්ථාව මෙන්ම එක් දින ලෝක කුසලාන තරගාවලියේ සුපිරි කණ්ඩායම් 8 අතරට සෘජුව ම සම්බන්ධ වීමට තිබූ අවස්ථාවන් ද මෙම පරාජයන් හේතුවෙන් අහිමි වී ගියේය.\n\nපළමු තරගය ලකුණු සම වීමෙන් පසුව සුපිරි පන්දු වාරයේ දී ලද විශිෂ්ට ජයග්‍රහණය ශ්‍රී ලංකාවට තරගාවලිය පිළිබඳ විශ්වාසනීයත්වය ගෙන ආවද දෙවන තරගයේදී නැවත ලද අමිහිරි පරාජය ශ්‍රී ලංකා කණ්ඩායමේ මානසිකත්වය බිඳ දමන්නට සමත් විය.\n\nඑම තරගයේදී ශ්‍රී ලංකා පිතිකරුවන් නවසීලන්ත වේග පන්දු බල ඇණිය හමුවේ ඉතා දුර්වල පිති හරඹයක් දියත් කළ අතර පන්දු වාර 19 ක් තුළ දී සියලු පිතිකරුවෝ ලකුණු 141 කට දැවී ගියහ.\n\nජයග්‍රහණය හඹා ගිය නවසීලන්ත පිතිකරුවෝ ශ්‍රී ලංකා පන්දු යවන්නන් තඹයකට මායිම් නොකරමින් සත්කාරක කණ්ඩායමට ජයග්‍රහණය ගෙන දුන්හ.\n\nකෙසේ වෙතත් පළමු තරගයේ දී ජයග්‍රහණය සඳහා මග පෙන්වූ වමත් කසකරුවන් වන චරිත් අසලංක සහ කුසල් ජනිත් පෙරේරා දෙවන තරගයේදී ද සැලකිය යුතු ලකුණු ප්‍රමාණයක් රැස් කිරීම ශ්‍රී ලංකාවට සැනසීමට කරුණකි.\n\nශ්‍රී ලංකාවේ ප්‍රධාන පාදඟ පන්දු යවන්නා වන වනිඳු හසරංග මේ දක්වා තරගාවලිය තුළදී දක්ෂතා අතරට නොපැමිණීම කණ්ඩායමට ප්‍රබල පාඩුවක් වී ඇත.\n\nඑසේම නායක දසුන් ශානක පිතිකරුවෙක් ලෙස තම කාර්යභාරය ඉටු කිරීමට අපොහොසත් වීමද සැලකිය යුතු කරුණකි.\n\nශ්‍රී ලංකාව සහ නවසීලන්තය අතර විස්සයි විස්ස තරග 22ක් පවත්වා ඇති අතර ඉන් තරග 12ක ජයග්‍රහණය නවසීලන්තය සතු වන අතර ඉන් ශ්‍රී ලංකාව තරග 8 ක් ජයග්‍රහණය කර ඇත.",
       "URL": "https://divaina.lk/%e0%b6%b1%e0%b7%80%e0%b7%83%e0%b7%93%e0%b6%bd%e0%b6%b1%e0%b7%8a%e0%b6%ad-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%ba%e0%b7%9a-%e0%b6%85%e0%b7%80%e0%b7%83%e0%b6%b1%e0%b7%8a-%e0%b7%83/",
       "Category": "sports",
       "Parent URL": "https://divaina.lk/category/sports//page/86/"
}