{
       "Source": "divaina",
       "Timestamp": "October 7, 2023",
       "Headline": "රාහුල්ගෙන් සහ සචින්ගෙන් රචින් හැදුණු හැටි",
       "News Content": "ඉන්දියාවේදී පෙරේදා (05දා) ආරම්භ වූ ලෝක කුසලාන එක්දින ක්‍රිකට් තරගාවලියේ නවසීලන්තය හා එංගලන්තය අතර පැවැති ප්‍රථම තරගයේදී නවසීලන්ත කණ්ඩායම ජයග්‍රහණය කරා මෙහෙයවීමට පිත්තෙන් දායක වූ 23 හැවිරිදි වියෙහි පසුවන රචින් රවින්ද්‍රගේ මුල් නම තබා ඇත්තේ ප්‍රකට ඉන්දීය ක්‍රිකට් ක්‍රීඩකයන් දෙපලකගේ නම් යොදා ගෙන බව විදෙස් මාධ්‍ය පවසයි.\n\nඔහුගේ මුල් නම වන රචින් නම යොදා ඇත්තේ හිටපු ප්‍රබල ඉන්දීය පිතිකරුවෙකු හා වත්මන් ඉන්දීය ක්‍රිකට් කණ්ඩායමේ පුහුණුකරුද වන රාහුල් ඩ්‍රාවිඩ් ගේ රාහුල් නමේ “ර” යන කොටසත් තවත් හිටපු ප්‍රබල ක්‍රීඩකයෙකු වන, සචින් ටෙන්ඩුල්කාර්ගේ සචින් නමේ “චින්” යන කොටසත් එක් කර බව එම මාධ්‍ය පෙන්වා දෙයි. රචින්ගේ දෙමවුපියන් වන, රවී හා දීපා ක්‍රිෂ්ණමූර්ති දකුණු ඉන්දියාවේ බැංගලෝරයේ පදිංචිකරුවන් වන අතර ඔවුන් 90 දශකයේදී නවසීලන්තයට සංක්‍රමණය වී ඇති බව වාර්තා වේ. ක්‍රිකට් සමාජයකට ක්‍රීඩා කර ඇති රචින්ගේ පියා වන රවි 1999 වසරේ නවසීලන්තයේ වෙලිංටන් නගරයේදී උපත ලැබූ සිය පුතුට රචින් නම තබා ඇත්තේ රාහුල් හා සචින් ඔහුගේ ප්‍රියතම ක්‍රීඩකයන් වීම නිසා බව රචින් පවසා තිබේ. කුඩා කල සිටම ක්‍රිකට් ක්‍රීඩාවට දස්කම් දැක්වූ රචින් මුලදී නවසීලන්තයේ වයස අවුරුදු 19න් පහළ කණ්ඩායමට හා නවසීලන්ත “ඒ” කණ්ඩායමටද ක්‍රීඩා කර ඇති තුන් ඉරියව්වෙන්ම දස්කම් දක්වන ක්‍රීඩකයෙකු වන අතර ලෝක කුසලාන තරගාවලියේ සහභාගි වූ පළමු තරගයේදීම ශතකයක් ලබා ගැනීම හේතුවෙන් ක්‍රිකට් ලෝලීන්ගේ අවධානයට පාත්‍ර වී සිටී.\n\nඒමන්ති මාරඹේ",
       "URL": "https://divaina.lk/%e0%b6%bb%e0%b7%8f%e0%b7%84%e0%b7%94%e0%b6%bd%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b7%83%e0%b7%84-%e0%b7%83%e0%b6%a0%e0%b7%92%e0%b6%b1%e0%b7%8a%e0%b6%9c%e0%b7%99%e0%b6%b1%e0%b7%8a/",
       "Category": "sports",
       "Parent URL": "https://divaina.lk/category/sports//page/1/"
}