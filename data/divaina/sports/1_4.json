{
       "Source": "divaina",
       "Timestamp": "October 8, 2023",
       "Headline": "ක්‍රිකට් පාරාදීසයේ දී දිග හැරෙන ලෝක ක්‍රිකට් සැණකෙළිය",
       "News Content": "ක්‍රිකට් ලෝකයම අද එක තැනකට එක් වී ඇත. ඒ ක්‍රිකට් ලැදි වැඩිම ජනතාවක් වෙසෙන ඉන්දියාවටය. ක්‍රිකට් ලෝකයේ මහා මංගල්‍යය හෙවත් එක් දින ලෝක කුසලාන තරගාවලිය එලෙසින් ඉන්දියාවේ ආරම්භ වන්නේ බොහෝ කල් පටන් සිදු කළ මහා මෙහෙවරක අවසානයේය.\n\nඒ මෙහෙවර අවසන්ව තරගාවලියේ මිහිර විඳින කාලය පසුගිය 05 වැනිදා ආරම්භ විණි. පසුගිය වර ශූරයන් සහ අනු ශූරයන් වූ නවසීලන්තය සහ එංගලන්තය අතර පැවති එම තරගයෙන් ශූරයන් පරදා අනුශූරයෝ ජය ගත්හ. එනම් නවසීලන්තය ජය ගත්තේය.\n\nලෝක කුසලාන තරගාවලි ඉතිහාසයේ ශ්‍රී ලංකාව ද ගෞරවනීය සාමාජිකයෙකි. 1996 ලෝක ක්‍රිකට් ශූරයන් වූ ශ්‍රී ලංකාව 2007 සහ 2011 වසරවලදී එහි අනු ශූරයන් බවට පත්විය. සමස්තයක් ලෙස එම දස්කම දෙවැනි වන්නේ ඔස්ට්‍රේලියාව, ඉන්දියාව, බටහිර ඉන්දීය කොදෙව් වැනි දැවැන්තයන්ගේ දස්කම්වලට පමණි. එහෙත් කොදෙව්වෝ මෙවර තරගාවලියට සුදුසුකම් ලබන්නටද අසමත් වූහ. මේ ක්‍රිකට්වල හැටිය. එදා රජවරු අද නරඹන්නෝ පමණක් වෙති. හෙට කුමක් වේදැයි කිව නොහැක. ඒ අසිරිමත් ක්‍රිකට් සැණකෙලිය සඳහා ඉන්දියාවේ සතර දිග්බාගයේම ක්‍රීඩාංගණ සූදානමින් සිටී. ඉන්දියාව යනු අප රට මෙන් 60 ගුණයකින් විශාල රටකි. එනිසා අස්සක් මුල්ලක් නෑර ක්‍රීඩාංගණවල තරගාවලිය පැවැත්වෙනවා යනු එය ලොව වැඩිම දුර ප්‍රමාණයක විසිරුණු තරගාවලියක් ද වේ.\n\nශ්‍රී ලංකාව මෙම තරගාවලිය යටතේ සහභාගි වන පළමු තරගය ඊයේ පැවැත්වීමට නියමිතව තිබූ අතර අනිද්දා පකිස්තානයට එරෙහිව හයිද්‍රාබාද් හිදී තරග වදී.\n\nකුෂාන් සුබසිංහ",
       "URL": "https://divaina.lk/%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%b4%e0%b7%8f%e0%b6%bb%e0%b7%8f%e0%b6%af%e0%b7%93%e0%b7%83%e0%b6%ba%e0%b7%9a-%e0%b6%af%e0%b7%93-%e0%b6%af%e0%b7%92/",
       "Category": "sports",
       "Parent URL": "https://divaina.lk/category/sports//page/1/"
}