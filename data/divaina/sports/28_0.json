{
       "Source": "divaina",
       "Timestamp": "August 13, 2023",
       "Headline": "ලොව උසම නෙට්බෝල් ක්‍රීඩිකාව ශ්‍රී ලංකාවට සමුදුනි",
       "News Content": "තර්ජීනී සිවලිංගම් ඒ ශ්‍රී ලංකා නෙට්බෝලයේ නොමැකෙන නාමයයි. පසුගිය දා දකුණු අප්‍රිකාවේ දී නිමාවට පත් වූ 2023 ලෝක ශූරතාවය අවසානයත් සමග ඇය නැවත ශ්‍රී ලංකා කණ්ඩායම ඉදිරියට නියෝජනය නොකරන බැව් දැනුම් දුන්නාය.\n\nදශක දෙකකට ආසන්න කාලයක් ශ්‍රී ලංකා නෙට්බෝලයේ ලකුණු මැෂිම වූ ඇය ශ්‍රී ලංකා නෙට්බෝලයේ නොමැකෙන නොබිඳිය හැකි වාර්තා රැසක උරැමක්කාරියකි.\n\nයාපනය, වයාවිලාන් මධ්‍ය මහා විද්‍යලයෙන් මූලික අධ්‍යාපනය ලැබු තර්ජීනි අනෙකාට වඩා තමා අසමාන උස බව දැනුණු පළමු අවස්ථාව ගැන සඳහන් කළේ මෙසේය.\n\n“දවසක් ප්‍රින්සිපල් සර් මට ඔෆිස් එකට එන්න කිව්වා. මට හරියටම මතක නෑ හය වසරේ වගේ වෙන්න ඕන. ඔෆිස් එකේදි මගේ උස මැන්නා ප්‍රින්සිපල් සර්රුත් ටිකක් උස කෙනෙක්. මම එයාටත් වඩා උසයි. සර් මං දිහා පුදුමයෙන් වගේ බලන් හිටියා.”\n\nවර්ෂ 2004 මඩකලපුව නැගෙනහිර විශ්වවිද්‍යාලයේ නෙට්බෝල් කණ්ඩායම නියෝජනය කරමින් වව්නියාවේ පැවති අන්තර් සංගම් නෙට්බෝල් තරගාවලියට පැමිණීම ඇගේ ජිවිතයේ තීරණාත්මක සාධකය විය. එවකට නෙට්බෝල් සම්මේලනයේ ලේකම් ට්‍රික්සි නානායක්කාර මහත්මිය මෙකී ජාතික සම්පත සුරක්ෂිතව කොළඹට රැගෙන එන්නට ප්‍රමුඛතම මෙහෙවර ගත්තිය බව තර්ජීනි සඳහන් කරයි.\n\n“ට්‍රික්සි මිස් තමා මාව නිතරම සම්බන්ධ කරගෙන කැම්පස් එකේ මගේ මිස් ෆැටීමා ෆැන්සිස්කා එක්ක කතා කරලා මගේ අම්මගේ තාත්තගේ අවසරය ඇතිව මාව කොළඹට ගේන්න ගෙන මුල් කාලේ මගේ සියලු දේ බලාගත්තේ. මම කොළඹට එනකොට සිංහල වචනයක්වත් බෑ. ජයන්ති සෝමසේකරම් අක්කා තමයි ඒ හැම දේකටම උදව් කරේ. ඒ වගේම එවකට ජාතික පුහුණුකාරිණිය වූ ලුඩ්ස් ජයසේකර මිස් ද මට උදව් කළා.”\n\nතර්ජිනී කොළඹ පැමිණීමත් සමග වර්ෂ 2005 දී ඇය පළමු වරට ශ්‍රී ලංකා නෙට්බෝල් කණ්ඩායම නියෝජනය කරන්නීය. ඒ 06 වන ආසියා නෙට්බෝල් ශුරතාවයටයි. එකී පළමු අත්දැකීම තර්ජීනීට එතරම් සුබ වුයේ නැත. ඊට ප්‍රථම ආසියානු ශූරතාවයේ ශූරියන්ව සිටි ශ්‍රී ලංකාවට මෙම ආසියානු ශූරතාවයයේදි හිමි වූයේ තෙවන ස්ථානයයි.\n\nතර්ජීනී, වාර්තා පොත්වල ලියවෙන්නේ ලෝකයේ උසම නෙට්බෝල් ක්‍රීඩිකාව ලෙසයි. ඇගේ උස මීටර් 2.08 කි. (අඩි 06 අඟල් 10) ශ්‍රී ලංකාවට අනපේක්ෂිත පරාජයක් හිමි වූ වර්ෂ 2005 ආසියානු ශූරතාවයත් සමග ශ්‍රී ලාංකේය ක්‍රීඩිකාවෝ එදා හැඬූ කඳුළුවලට පසුව තර්ජිනී සතුටු කඳුළු ගංගාවක් එක් කරන්නට සමත් වූවාය.\n\n“2005 ආසියානු ශූරතාවයට යද්දි ආසියානු ශූරතාවයක් ගැන කිසිම අවබෝධයක් මට තිබුණේ නෑ. ටීම් එකේ අය කියන දේවල්වත් කොටින්ම මට තේරුන්නෑ.”\n\nවර්ෂ 2005 ආසියානු ශුරතාවය තර්ජිනී මතක් කරන්නේ එසේය.\n\nඉන් අනතුරුව ශ්‍රී ලාංකේය නෙට්බෝල් ජයග්‍රහණයන් බොහොමයක දැවැන්ත සෙවනැල්ල තර්ජීනී ය.\n\nශ්‍රී ලංකා නෙට්බෝල් කණ්ඩායමේ ක්‍රීඩිකාවක්, උප නායිකාවක්, නායිකාවක් මෙන්ම සමුගන්නා මොහොත තෙක්ම ජාතික කණ්ඩායමේ සිටි ජ්‍යෙෂ්ඨතමයා ලෙසත් මෙරට නෙට්බෝලය ඔසවා තබන්නට ඇය මුසු කළ දහදිය අපමණය.\n\nමඩකලපුව, නැගෙනහිර විශ්වවිද්‍යාලයට ඇතුළත් වුවද වර්ෂ 2004 වනතුරුත් කිසිදු විටක මඩකලපුව හා යාපනය අතර සීමාවෙන් එහාට නොගිය බව සඳහන් කළ ඇය, අද වන විට නෙට්බෝල් නිසාම රට රටවල් ගණනාවක තරග සංචාරයෙන් අනතුරුව ඔස්ට්‍රේලියාවේ ‘සිටි වෙස්ට් ෆැල්කන්ස්’ ක්‍රීඩා සමාජය ක්‍රීඩා නැවතුම්පොළ කර ගෙන සිටී.\n\nසිය ජීවන ගමනේ දශක හතරක් නිමා කිරීමත් සමග තර්ජිනී ශ්‍රී ලංකා නෙට්බෝලයට සමුදීමට මෙවර ලෝක ශූරතාවය අවසානයත් සමග තීරණයකට එළඹීම නෙට්බෝලයට ලැදි පිරිස් තැතිගැන්මකට ලක්කළ පුවතක් විය.\n\nමේ ඇය සමුගැනීම පිළිබඳ සිය ෆේස් බුක් පිටුවෙහි පළ කළ තිබූ ආකාරයයි.\n\n“ස්තුතියි ශ්‍රී ලංකාවට. මා ශ්‍රී ලංකා කණ්ඩායමෙන් විශ්‍රාම ගැනීම පිළිබඳ නිල වශයෙන් ප්‍රකාශ කරමි. කෙසේ වෙතත් මාගේ ක්‍රීඩා ජීවිතය විදෙස්ගතව දිගටම පවත්වාගෙන යෑමට කටයුතු කරමි.\n\nමම මේ තීරණය ගත්තේ දැඩි හදවතකින්. කෙසේ වෙතත් මේ තීරණය ගෙන ඇත්තේ සුදුසුම කාලය බව මට හැඟේ.\n\nමෙම විශ්‍රාම ගැනීම පිළිබඳ මාගේ නිල වශයෙන් දැනුම් දීමත් සමග මාගේ ආදරණීය ශ්‍රී ලංකා සගයන් සමග මා බෙදා ගත් ප්‍රීතිය මා කිසිදා අමතක නොකරමි.”\n\nවර්ෂ 2024 ආසියානු ශූරතාවයට තර්ජිනී කැටුව යා හැකි නම් කොතරම් අගනේද? ඇගේ තීරණය වසරක් පමා කරන්නට තරම් සිතක් ඇයට පහළ වූයේ නම් සැබැවින්ම එය ඇයට මෙන්ම ශ්‍රී ලංකා නෙට්බෝලයට ද මහත් අස්වැසිල්ලක් වනු ඇත. සිය දෑතේ සවියෙන් දහසකුත් විදුම් ශ්‍රී ලංකා නාමය වෙනුවෙන් එකතු කළ ඇය ශ්‍රී ලංකාව ආසියාවේ ප්‍රමුඛයා කරන්නට බොහොමයක් අවස්ථාවල පෙරමුණ ගත්තාය. ආසියාවම ජය ලබා සතුටු කඳුළු හෙළද්දි එහි ප්‍රමුඛ උරුමක්කාරිය වූයේ ඇයයි. එහෙයින් 2023 ලෝක ශූරතාවයේ අන්තිමයාව, ආසියාවේ ප්‍රමුඛ ප්‍රතිවාදියාට එහිදි දෙවරක්ම පැරදී කඳුළු පුරෝගත් දෑසින් ඇය සමුගත් බව නිවේදනය කරද්දි බොහොමයක් දෙනා පෙරළා නැගූ පැනය, තව වසරක් ඉන්නට තිබුණා නොවේද යන්නයි. ලෝක ශූරතාවයට සමු දුන්නාට කමක් නැත. එළඹෙන ආසියානු ශූරතාවය ශ්‍රී ලංකාවට අතිශයින් සුවිශේෂීය. මේ වන විට පිට පිට දෙවරක් (2018, 2022) දිනා ඇති ආසියානු ශුරතාවය 2024 දිත් ශ්‍රී ලංකාවට ජය ගත හැකි නම් ආසියානු ශූරතාවයක් පිටපිටම තෙවරක් දිනූ එකම රට ශ්‍රී ලංකාව වනු ඇත. පිට පිටම තෙවන වර දිනන්නට තර්ජිනී සිටින්නේ නම් කොතරම් අගනේද? මෙකී පැනය ඇගේ ආදරණීය සගයන් නැවත නැවත ප්‍රශ්න කරමින් සිටියි. ඒ සතුටු කඳුළු සමග ආදරණීය සමුගැනීමක් ඇයට ලබා දීමටය. නමුත් තීරණය තර්ජීනි සතුය.\n\n●ශ්‍රී ලංකාව වෙනුවෙන් වැඩිම නෙට්බෝල් ජාත්‍යන්තර තරග සංඛ්‍යාවක් කීිඩා කළ ක්‍රීඩිකාව -ජාත්‍යන්තර තරග – 115\n\n●ආසියානු නෙට්බෝල් ශූරතාවය වැඩිම ප්‍රමාණයක් නියෝජනය කළ ශ්‍රී ලංකා ක්‍රිඩිකාව – ආසියානු ශුරතා ගණන 06 (2005, 2009, 2012, 2014, 2018, 2022)\n\n●ඉන් වර්ෂ 2009, 2018, 2022 ආසියානු ශූරියන් විය.\n\n●හොඳම ආසියානු විදින්නිය- 2009, 2012\n\n●ලෝකයේ හොඳම විදුම් සාමාර්ථය හිමි විදින්නිය. -2011 ලෝක ශූරතාවය\n\n●මෙම ලෝක ශූරතාවයේ දී උත්සාහක විදුම් 295කින් 290 ක සාර්ථකත්වයක් ලබා ගෙන 98% ප්‍රතිශතයකට හිමිකම් කීවාය.\n\n●වැඩිම විදුම් ලබා ගත් විදින්නිය – 2019 නෙට්බෝල් ලෝක ශූරතාවය\n\n●මෙහිදී විදුම් 348 ක් තරග 07කදි ලබා ගත්තාය.\n\n●විදෙස් ක්‍රීඩා සමාජයක නිත්‍ය ක්‍රීඩිකාවක් වූ පළමු ශ්‍රී ලංකා වෘත්තීය ක්‍රීඩිකාව\n\n●ක්‍රීඩා සමාජය – ‘සිටි වෙස්ට් ෆැල්කන්ස්’ ක්‍රීඩා සමාජය ඔස්ට්‍රේලියාව\n\nශිරන්ති රාජපක්ෂ",
       "URL": "https://divaina.lk/%e0%b6%bd%e0%b7%9c%e0%b7%80-%e0%b6%8b%e0%b7%83%e0%b6%b8-%e0%b6%b1%e0%b7%99%e0%b6%a7%e0%b7%8a%e0%b6%b6%e0%b7%9d%e0%b6%bd%e0%b7%8a-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%92/",
       "Category": "sports",
       "Parent URL": "https://divaina.lk/category/sports//page/28/"
}