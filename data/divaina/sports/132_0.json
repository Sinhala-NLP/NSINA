{
       "Source": "divaina",
       "Timestamp": "December 15, 2022",
       "Headline": "ගෝල් එල්පීඑල්වල සියල් සපිරි කණ්ඩායමක් කුසල් සෙල්ලම් කරයි කියලා විශ්වාසයක් නැහැ",
       "News Content": "ගෝල් ග්ලැඩියේටර්ස් කණ්ඩායමේ නායක කුසල් මෙන්ඩිස්\n\nදක්ෂ පිතිකරුවන්ගෙන් සහ පන්දු යවන්නන්ගෙන් සමන්විත ගෝල් ග්ලැඩියේටර්ස් කණ්ඩායම මෙවර එල්පීඑල් තරඟාවලියේ අවසාන පූර්ව තරඟ වරම් ලැබීමට සුදුසු කණ්ඩායමක් බව එම කණ්ඩායමේ නායක කුසල් මෙන්ඩිස් සූම් තාක්ෂණය ඔස්සේ ඊයේ (14 වැනිදා) මාධ්‍ය හමුවකට එක්වෙමින් සඳහන් කළේය.\n\nපළමු තරග කීපයේදී පිතිකරුවන් යම් අසාර්ථක තත්ත්වයක් පෙන්නුවද මේ වන විට එම දුර්වලතාවය ද මඟ හැරී ඔවුන් ද දක්ෂතා දක්වන බවත් ඒ අනුව තමාටද නිදහසේ තම ක්‍රීඩාව කරගෙන යෑමට අවශ්‍ය වටපිටාව කණ්ඩායම තුළ නිර්මාණය වී ඇති බව ද ඔහු පැවසීය.\n\nතම කණ්ඩායමේ පුහුණුකරුවන මොයින් ඛාන්ගේ පුහුණුකාරිත්වය අගය කරන බවත් ඔහු කිසිවිටෙකවත් බලපෑම් නොකරන පිටිය මැද දේවල්වලට ඕනෑවට වඩා ඇඟිලි නොගසන පුහුණුකරුවෙකු බවද කුසල් මෙන්ඩිස් සඳහන් කළේය. සංචිතය සඳහා කැඳවා තිබුණු ආරම්භක පිතිකරු කුසල් පෙරේරාට ක්‍රීඩා කිරීමට හැකිද නැද්ද යන සෞඛ්‍ය තත්ත්වය පිළිබඳව භෞත චිකිත්සකවරයා විසින් මෙතෙක් කණ්ඩායමට හෝ නායකයා ලෙස තමාට කිසිම දැනුම්දීමක් කර නැති බව ද කුසල් මෙන්ඩිස් පැවසීය.\n\nඒ අනුව ඉතිරි තරගවලටත් ඔහු ක්‍රීඩා කිරීම අවිනිශ්චිත බවද තනුක දාබරේ ආරම්භක පිතිකරු ලෙස ක්‍රීඩා කරන්නේ කුසල් පෙරේරාගේ ස්ථානයට බවත් කුසල් මෙන්ඩිස් කීය.\n\nමාධ්‍ය හමුව අතරතුර මාධ්‍යවේදීන් නැගූ ප්‍රශ්නවලට තවදුරටත් පිළිතුරු දෙමින් කුසල් මෙන්ඩිස් මෙසේද කීය.\n\n“කොළඹ කණ්ඩායම සමග පෙරේදා පැවති තරගයේ දී අපි ලකුණ 193ක් ලබා ගත්තා. ඒත් මහනුවර පල්ලෙකැලේ ක්‍රීඩාංගණයේදී රාත්‍රියේදී පන්දු යැවීම ඉතා අපහසුයි. පින්න අධිකයි. පන්දුවත් දෙතුන් පාරක් මාරු කරන්න වුණා. පන්දු යවන්නන්ට නියමිත ස්ථානවලට පන්දුව පතිත කරන්න නොහැකි වුණා. පරාජය වෙන්න ප්‍රධාන හේතුව තමයි ඒ.\n\nඒ වගේම තරගයක ජය පරාජය තීරණය වන ප්‍රධානම කාරණය තමයි පන්දු රැකීම. පන්දු රැකීම හොඳ නම් අපට තරඟය ජයග්‍රහණය කිරීමට සියයට 60ක පමණ අවස්ථාවක් තිබෙනවා.\n\nඅපේ කණ්ඩායමේ සිටින නවක ක්‍රීඩකයන් වන තනුක දාබරේ සහ නුවනිදු ප්‍රනාන්දු හොඳින් දස්කම් දක්වනවා. මේ එල්පීඑල් තරගාවලිය නවකයින්ට වගේම ජාතික කණ්ඩායමේ සිටින ක්‍රීඩකයන්ටත් ඉතා වැදගත් තරගාවලියක්. පිතිකරුවෙකු ලෙස කණ්ඩායමට දෙන්න පුළුවන් උපරිමය මං ලබා දෙනවා. ඒ වගේම පහුගිය\n\nතරගාවලියේදීත් මම වැඩිම ලකුණු ලාභියෙක්. ඒ දක්ෂතාවය මෙවරත් ආරක්ෂා කර ගැනීම මගේ පෞද්ගලික ඉලක්කයක්.කුෂාන් සුබසිංහ",
       "URL": "https://divaina.lk/%e0%b6%9c%e0%b7%9d%e0%b6%bd%e0%b7%8a-%e0%b6%91%e0%b6%bd%e0%b7%8a%e0%b6%b4%e0%b7%93%e0%b6%91%e0%b6%bd%e0%b7%8a%e0%b7%80%e0%b6%bd-%e0%b7%83%e0%b7%92%e0%b6%ba%e0%b6%bd%e0%b7%8a-%e0%b7%83%e0%b6%b4/",
       "Category": "sports",
       "Parent URL": "https://divaina.lk/category/sports//page/132/"
}