{
       "Source": "divaina",
       "Timestamp": "December 25, 2022",
       "Headline": "නිමාවක් ඇරඹුමක්",
       "News Content": "කටාරය හරහා ලොවට හමා ගිය පාපන්දු ලෝක කුසලානයේ උණුසුම තවමත් නිමා වී නැත. එය ලෝකයම එකම තැනකට ගෙනාවේය. ලෝක ජනගහනයෙන් හරි අඩකට වැඩි ය එකල සිටියේ පාපන්දු පිටියට වශී වෙලා ය. ඒ වශී වුණු ප්‍රේක්ෂකයන්ට ආර්ජන්ටිනාවේ මෙසී අසමසම වීරයෙකි. ඔහු මෙවර තරගාවලියේ වීරයාය. ආර්ජන්ටිනාවට තෙවැනි වරටත් පාපන්දු ලෝක කුසලානයක් උරුම කර දීමට මෙසී එදා පෑ පෙළහර අසිරිමත්ය. තරගාවලියේ ආරම්භයේ පටන්ම ආර්ජන්ටිනාවේ කොඳුනාරටිය වූයේ මෙසී ය. තරගාවලිය ආරම්භ වන විට මෙවර පාපන්දු ලෝක කුසලාන ජයග්‍රහණය කරනු ඇතැයි අනුමාන කළ ප්‍රධාන කණ්ඩායම් හතර පහ අතර නොසිටි ආර්ජන්ටිනාව ශූරතාවය දක්වා ගෙන ආවේ මෙසීය. ඔහුගේ දෙපාවල සවියෙනි. නැවතත් පාපන්දු ලෝක කුසලාන තරගාවලියක් සඳහා තමා ක්‍රීඩා නොකරන බවට මෙවර තරගාවලිය ආරම්භයට පෙරම මෙසී කියා සිටියේය.\n\nමෙසී මෙන්ම පෘතුගාලයේ ක්‍රිස්ටියානෝ රොනාල්ඩෝ ද මෙවර සහභාගි වූයේ සිය අවසාන ලෝක කුසලාන තරගාවලියට ය. රොනාල්ඩො දැන් 37 හැවිරිදිය. මෙසීට වයස 36 කි. ඉදිරි ලෝක කුසලාන තරගාවලිය පැවැත්වෙන විට තමන්ට අවුරුදු හතළිහක් වනු ඇති බවත් ඒ නිසා මෙම තරගාවලිය තමාගේ අවසාන ලෝක කුසලාන තරගාවලිය බවත් මෙසී පැවසීය. එසේම ක්‍රොඒෂියා කණ්ඩායමේ නායක ලූකා මොඩ්‍රිච් ද මේ තරගාවලියෙන් පසුව සමු ගත්තේය.\n\nපාපන්දු පිටියට උමතුවෙන් මෙන් ජනයා ඒකරාශී වෙන්න එහි නිරත වන ක්‍රීඩකයෝ ද ප්‍රබල සාධකයක් වෙති. බ්‍රසීලය නියෝජනය කළ පේලේ, රොනාල්ඩො, රොනාල්ඩිනෝ, ආර්ජන්ටිනාවේ ඩියාගෝ මැරඩෝනා, එංගලන්තයේ ඩේවිඩ් බෙකම් එසේ ප්‍රේක්ෂකයන්ගේ සිත් ඇද බැඳගත් ජනතාවගේ හදවතේ ක්‍රීඩකයෝ වෙති. ඔවුහු මිනිසුන් මේ ක්‍රීඩාවට ආකර්ෂණය කරගත්හ. එසේ ජනතාවගේ හද බැඳ ගත් ක්‍රීඩකයන් ලෙස මෙවර තරගාවලියේ ආර්ජන්ටිනාවේ ලියොනල් මෙසී, පෘතුගාලයේ ක්‍රිස්ටියානෝ රොනාල්ඩෝ, බ්‍රසීලයේ නේමාර්, ක්‍රොඒෂියාවේ ලූකා මොඩ්‍රිච් සහ ප්‍රංශයේ කිලියන් එම්බප්පේට හිමිවූයේ ඉහළ තැනකි. එහිදී රොනාල්ඩෝට අර්ධ අවසන් පූර්ව තරගයෙන් මෙපිටට පැමිණීමට නොහැකි විය. ඔහුගේ පෘතුගාල කණ්ඩායම අර්ධ අවසන් පූර්ව වටයේදී මොරොක්කෝව හමුවේ පරාජය විය. රොනාල්ඩෝ ගේ කීර්තිමත් ලෝක කුසලාන පාපන්දු ගමන එතැනින් නිමා වූයේ කිරුළු නොපලන් රජෙකු ලෙසිනි. කොච්චර පදක්කම් ශුරතා තිබුණද මෙසීට මෙන්ම රොනාල්ඩෝට ද ලෝක කුසලානයක් උරුම කර ගන්නට නොහැකි වී තිබුණි. මෙවර ඔවුන් ආවේ තම අවසන් ප්‍රයාමයේදී හෝ එම බලාපොරොත්තු සඵල කර ගැනීමේ අරමුණෙනි. බ්‍රසීලයේ නේමාර්ගේ සටන ද අර්ධ අවසන් පූර්ව වටයේදී ක්‍රොඒෂියාව හමුවේ නිමාවිය. පසුගිය වර අනු ශූරයන් වූ ක්‍රොඒෂියාව අවසන් පූර්ව තරගය තෙක් ආවද ආර්ජන්ටිනාව ලෝක කුසලානය තෙක් ගමන් කළ මාවත වළකන්නට නොහැකි වූ ඔවුන්ට අවසන් මහා තරගයට වරම් ලබන්නට නොහැකි වූයේය. ඒ නිසා මොරොක්කෝව සමග සටන් කර තෙවැනි තැන දිනා ලූකා මොඩ්‍රිච් යන්න ගියේය.\n\nඉතිරි වූයේ ඉහත කී අයගෙන් දෙදෙනෙකි. දෙදෙනාගේම ජර්සි අංකය වන්නේ නොම්මර 10යි. දෙදෙනාම දැන් ක්‍රීඩා කරන්නේ එකම පාපන්දු ක්‍රීඩා සමාජයට ය. එහි නම පැරිස් සේන්ට් ජර්මන් වේ. පාපන්දු ජගත් පිටියට මෙසීට වඩා කිලියන් ම්බප්පේ ආධුනික වුවද පැරිස් සේන්ට් ජර්මන් ක්‍රීඩා සමාජයට මෙසී එක්වන විට ම්බප්පේ එහි නිත්‍ය සාමාජිකයකු වී බොහෝ කල්ය. (මෙසී වයස අවුරුදු 13 සිට අවුරුදු විස්සකටත් වඩා ක්‍රීඩා කළේ බාසිලෝනා ක්‍රීඩා සමාජයටය.) ඒ නිසා පැරිස් සේන්ට් ජර්මන් ක්‍රීඩා සමාජයට ක්‍රීඩා කරන විට මෙසීගේ ජර්සි අංකය වන්නේ අංක 11 ය. ම්බප්පේ මෙසීට පෙර අංක 10 වෙන් කරගෙන තිබුණි. අංක 10 ජගත් ක්‍රීඩා පිටිය හෙල්ලූ නොම්මරයකි. සුපිරි ඉන්දීය පිතිකරු සහ ජගත් ක්‍රිකට් පිටියේ වැඩිම ශතක සහ වැඩිම ලකුණු ලාභියාගේ වාර්තාවන්ට හිමිකම් කියන සචින් ටෙන්ඩුල්කාර් ගේ ජර්සි අංකය වන්නේ ද අංක 10 යි.\n\nපසුගිය ඉරිදා වන විට 2022 පාපන්දු ලෝක කුසලාන තරගාවලියේ අවසන් මහ සටනට සියල්ල සූදානම් විය. එක පැත්තකින් ආර්ජන්ටිනාවය. අනෙක් පසින් ප්‍රංශය ය.\n\nඒ අනුව අවසන් සටනට එන විට ලෝකයේ දස අත කියවුණු නම් දෙක වූයේ මෙසී සහ ම්බප්පේය. ඒ සටන ආර්ජන්ටිනාව සහ ප්‍රංශය අතර සටනකට වඩා මෙසී සහ ම්බප්පේ අතර සටනක් ලෙස ද කියවුණි. දෙදෙනාම කරට කරය. අවසන් සටනට එන විට ඔවුන් දෙදෙනාම ගෝල 5ක් බැගින් ලබාගෙන තිබුණි. එසේම එම අවසන් සටනට පෙර ආර්ජන්ටිනාව සහ ප්‍රංශය ද දෙවතාවක් ලෝක ශූරයන් වී තිබුණි. එසේම පළමු වටයේ තරගවලදී මේ කණ්ඩායම් දෙකම අනපේක්ෂිත පරාජයන් දෙකකට ද මුහුණ දී තිබුණි. එහිදී ආර්ජන්ටිනාව සෞදි අරාබිය ට පරාජය විය. ප්‍රංශය ටියුනීසියාව ට පැරදුනි.\n\nකණ්ඩායම කෙසේ පැරදුණත් එහි වැඩි බර එන්නේ ප්‍රධාන ක්‍රීඩකයන් වෙතය. ඒ නිසා එම පරාජයන් හිදී මෙසීට සහ ම්බප්පේට එල්ල වුණු චෝදනා අනෙක් ක්‍රීඩකයන්ට වඩා වැඩිය. ප්‍රංශය ඒ වනවිටත් අවසන් කණ්ඩායම් 16 වටයට සුදුසුකම් ලබා සිටි නිසා ඔවුන්ට එතරම් දරුණුවට එම පරාජය ප්‍රශ්නයක් වූයේ නැත. එහෙත් ආර්ජන්ටිනාව සෞදි අරාබිය හමුවේ ලද පරාජය බරපතළ විය. තරගාවලියේ ඉදිරි ගමනට ද එය බාධාවක් වන අයුරු දිස් විය. දසතින් කණ්ඩායමට චෝදනා එල්ල විය. එමතුද නොවේ. මෙසී එම කණ්ඩායමේ නායකයා ය. මෙසීට ඒ පරාජයත් සමග තම කටුක අතීතය සිහි වන්නට ඇත. ඒ 2016 වසරේ ඔහු ආර්ජන්ටිනා කණ්ඩායමට සමුදුන් වසරයි. එදා ඔහු සමු ගත්තේ දැඩි කලකිරීමෙනි. ඒ ආර්ජන්ටිනා මාධ්‍ය, ජනතාව සහ විවේචකයන්ගේ දෝෂාරෝපණ ඉවසා ගත නොහැකි තැනය. එහිදී මෙසී මෙවැනි තීරණයක් ගත්තේය.\n\n“ආර්ජන්ටිනාව වෙනුවෙන් ක්‍රීඩා කිරීම වෙහෙසකරයි.”\n\nයැයි එදා කී මෙසී තම රටේ කණ්ඩායමට සමු දී පාඩුවේ ක්‍රීඩා සමාජය වෙනුවෙන් ක්‍රීඩා කිරීමට ක්‍රියා කළේය. මෙසීට එරෙහිව එදා ආර්ජන්ටිනාවෙන් දොස් නැඟුනේ 2016 වසරේ පැවැති කෝපා-ඇමෙරිකා තරගාවලියේ අවසන් මහා තරගයේදී හිමි වූ දඬුවම් පහරක් මගහැරීමේ වරදටය. ඒ වන විට ආර්ජන්ටිනාව 2014 වසරේ ලෝක කුසලාන අවසන් මහා තරගය ද පරාජය වී, 2007, 2015 වසරවල ද කෝපා-ඇමරිකා තරගාවලියේ අවසාන මහා තරග ද පරාජය වී තිබුණි. එදා එරට ජනතාව මෙසීව ඇමතුවේ ද්‍රෝහියකු ලෙස ය. අද එම ජනතාවම ඔහුට දේවත්වයෙන් සලකයි. 2016 වසරේදී ආර්ජන්ටිනා කණ්ඩායමට සමු දුන්නද 2018 වසරේ ලෝක කුසලාන තරගාවලිය වන විට එරට කණ්ඩායම වැටී සිටි තැන සියැසින් දැක නැවතත් තම රට වෙනුවෙන් ජාතික කණ්ඩායමට පැමිණීමට මෙසී තීරණය කළේය. ඒ අනුව සමුගැනීමෙන් පසුව සහභාගි වූ පළමු ලෝක කුසලාන තරගයේ දී ම ඉක්වදෝරයට එරෙහිව ගෝල් ත්‍රිත්වයක් ලබා ගෙන තම කණ්ඩායමට ජයග්‍රහණය ගෙන ආවේය. එහෙත් පිළිමළුන් පිටුදැකීමේ වටයේ දී නෙදර්ලන්තය හමුවේ පරාජය වී ආර්ජන්ටිනාවේ ලෝක කුසලාන ගමන එවර එතැනින් නිමා විය.\n\nමෙසීගේ පුනරාගමනය එසේ සිදුවූයේ ආර්ජන්ටිනාවේම වාසනාවකට වන්නට ඇත. ඔහු එදා නැවත නොඑන්නට ආර්ජන්ටිනාව මෙවර පාපන්දු ලෝක ශූරයන් නොවෙන්නට ඉඩ තිබුණි. එහෙත් දෛවය දැන් සියල්ල වෙනස් කර ඇත. වසර 36කට පසුව ආර්ජන්ටිනාව පාපන්දු ලෝක කුසලානය ජයග්‍රහණය කර ඇත. සැබැවින්ම දෛවය යනු කෙතරම් අමුතු දෙයක් දැයි කියන්නට හොඳම උදාහරණයක් ලෙසද මෙසීව ගත හැක. වර්ධක හෝමෝනවල ඌනතාවයක් හේතුවෙන් කුඩා කාලයේ සෙමෙන් ශරීරය වර්ධනය වීමේ ගැටලුවකට මුහුණ දී සිටි මෙසී අද මෙවැනි තැනක සිටී යයි එදා කිසිවකුත් නොසිතන්නට ඇත. එදා සිය පියාගේ සෞඛ්‍ය රක්ෂණ ගිවිසුමෙන් හිමි වූ මුදල්වලින් මුල් වසර දෙක තුළ දී ඔහු බෙහෙත් ගත්තේය. එදා හෝමෝන ක්‍රියාකාරීත්වය සඳහා වයස අවුරුදු 10 දී මෙසී බෙහෙත් නොගත්තේ නම් ඔහු අද උසින් අඩි 5යි අඟල් 7ක් දක්වා වැඩෙන්නේ නැත. පියාගේ රක්ෂණ මුදල් ඔහු ට ප්‍රතිකාර කිරීම සඳහා දෙවසරකට පමණක් ප්‍රමාණවත් වෙද්දී ඉන් ඉදිරියට ප්‍රතිකාර සඳහා වියදම් දැරුවේ ස්පාඤ්ඤයේ බාසිලෝනා ක්‍රීඩා සමාජයයි. මෙසී සිය උපන් ගමේ ක්‍රීඩා සමාජය වූ රොසරි ක්‍රීඩා සමාජයට බැඳෙන්නෙ වයස අවුරුදු 6 දීය. ඔහුගේ ශරීරය වර්ධනය වීම සෙමෙන් සිදුවන බව දැන ගන්නා විට ඔහු වයස අවුරුදු 10 ක දරුවෙකි. මෙසීගේ පියා රැකියාව කළේ යකඩ කර්මාන්ත ශාලාවක ය. මෙසීගේ මවද ලෝහ ආශ්‍රිත කර්මාන්තයක රැකියාවේ නියැලුනි. ඇගේ නම සෙලියා කියුසිටිනි නම් විය. ඔවුන් දෙපළට දාව උපන් දරුවන් හතර දෙනා අතරින් 1987 ජුනි මස 24 වැනිදා මෙලොව එළිය දුටු මෙසී තෙවැන්නා වූයේය. කුඩා කල වැඩි කතා බහක් නැති වූ ලියොනල් මෙසීට සිය යහළුවෝ ගොළුවකු යයිද විහිළු කළහ. එදා ගොළුවකු ලෙස යහළුවන් හංවඩු ගැසූ මෙසී අද මුළු ලෝකයම කියවන නමක් බවට පත්වී ඇත. ලෝකයම අද එක හඬකින් කියවන නමක් වේ නම් ඒ මෙසී ය.\n\nම්බප්පේ මෙසීට වඩා අවුරුදු 11ක් සහ මාස හයක් පමණ වයසින් බාලය. ම්බප්පේ ඉපදෙන විට මෙසී බාසිලෝනා ක්‍රීඩා සමාජයේ කනිෂ්ඨ කණ්ඩායමේ ක්‍රීඩකයෙකි. ම්බප්පේ 1998 වසරේ දෙසැම්බර් 20 වැනිදා මෙලොව එළිය දුටුවේය. ඒ අනුව මෙවර පාපන්දු ලෝක කුසලාන තරගාවලියට ක්‍රීඩා කරන විට ම්බප්පේ සිය ජීවන කඩඉමේ 24 වැනි වියටවත් පා තබලා නොතිබුණි. ඔහුට වයස අවුරුදු 24ක් වුණේ ලෝක කුසලාන තරගාවලිය නිමාවී තවත් දවස් දෙකක් ඉක්ම ගියාට පසුවය. ඒ අනුව ම්බප්පේ මේ පොඩි වයසට පැමිණ තිබෙන දුර හිතාගන්නත් බැරිය. ඔහු 2018 වසරේ පාපන්දු ලෝක කුසලානය ජයග්‍රහණය කළ ප්‍රංශ කණ්ඩායමේ දීප්තිමත් සාමාජිකයෙකි. එම ජයග්‍රහණයෙන් අනතුරුව ලොව වැඩිම ඉල්ලුමක් ඇති තරුණ ක්‍රීඩකයා බවට ම්බප්පේ පත් විය. එවර ලෝක කුසලාන තරගාවලියේ අවසන් මහා තරගයේ ක්‍රොඒෂියාවට එරෙහිව ම්බප්පේ ගෝලයක් වාර්තා කළේය. එම ගෝලය සටහන් වූයේ පාපන්දු ලෝක කුසලාන තරගාවලියේ අවසන් මහා තරගයක ගෝලයක් වාර්තා කළ වයසින් අඩුම ක්‍රීඩකයාගේ ගෝලය ලෙසිනි. ක්‍රොඒෂියා දැලට යාර 25ක් පමණ දුර සිට ම්බප්පේ එල්ල කළ පා පහර එම දැල තුළට ඇදී ගියේ අසහාය පාපන්දු ක්‍රීඩක බ්‍රසීලයේ පේලේව සිහිපත් කරමිනි. ම්බප්පේට පෙර ලෝක කුසලාන අවසන් තරගයක අඩුම වයසින් ගෝලයක් වාර්තා කර තිබුණේ පේලේය. ම්බප්පේගේ එම ගෝලයෙන් පසුව පේලේ මෙසේ පවසා තිබුණි. “මගේ සමාජයට ඔබ සාදරයෙන් පිළිගන්නවා” ම්බප්පේ නම් එම තරුණ කොලු ගැටයාගේ දස්කම් දුටු පේලේ කීය. එම ගෝලය ද සමග තරගාවලිය තුළ එවර ම්බප්පේ වාර්තා කළ ගෝල් ගණන හතරක් විය. එසේම එම තරගාවලියේ පේරු කණ්ඩායමට එරෙහිව ම්බප්පේ වාර්තා කළ ගෝලය ලෝක කුසලාන තරගාවලියක අඩුම වයසින් ගෝලයක් වාර්තා කළ ප්‍රංශ ක්‍රීඩකයාගේ වාර්තාව ලෙස සටහන් විය.\n\nම්බප්පේ ප්‍රංශ ජාතික කණ්ඩායමට කැඳවන විට ඔහුගේ වයස අවුරුදු 18 යි, මාස තුනයි, දවස් 5කි. ඒ අනුව ප්‍රංශ කණ්ඩායමට අඩුම වයසකින් කැඳවීම් ලැබූ දෙවැනි ක්‍රීඩකයා වන්නේ ම්බප්පේය. ඒ 2017 මාර්තු මාසයේදීය. ඉන් තවත් මාස දෙකක් ගත වන විට එනම් 2017 මැයි මාසයේ 17 වන දින තමන්ව ප්‍රංශ කණ්ඩායමේ ලෝක කුසලාන සංචිතයට කැඳවා ඇති බව ම්බප්පේ දැන ගන්නේය.\n\nම්බප්පේගේ වාර්තා එසේ වන විට මෙසී පළමු වරට ලෝක කුසලාන තරගාවලියකට ක්‍රීඩා කළේ 2006 වසරේදීය. ඒ වන විට මෙසීගේ වයස අවුරුදු 18යි, මාස 11යි, දින 23කි. මෙසී ආර්ජන්ටිනාව වෙනුවෙන් ලෝක කුසලාන තරගාවලියකට ක්‍රීඩා කළ වයසින් අඩුම ක්‍රීඩකයා වේ. ආර්ජන්ටිනාව වෙනුවෙන් ලෝක කුසලාන තරගාවලියක ගෝලයක් වාර්තා කළ වයසින් අඩුම ක්‍රීඩකයාද මෙසීය. ඔහු නියෝජනය කළ බාසිලෝනා සහ දැන් නියෝජනය කරන පැරිස් සේන්ට් ජර්මන් ක්‍රීඩා සමාජයන්හි තරගවලට සහභාගී වී ඔහු ජයග්‍රහණය කර ඇති ශුරතා ගණන 35ක් පමණ වේ.\n\nකෝපා-ඇමෙරිකා ශූරතා ගණනාවක් ඔහුගේ නම ඉදිරියෙන් ලියැවී තිබිණි. චීනයේ බීජිං නුවර පැවති 2018 ඔලිම්පික් තරගාවලියේ රන් පදක්කම ආර්ජන්ටිනාව දිනා ගත්තේ මෙසීගේ ද සහය ඇතිව ය. එහෙත් ලෝක කුසලාන තරගාවලි 5ක් යනතුරුම මෙසීට ලෝක කුසලානයක් ජයග්‍රහණය කරන්නට වාසනාව නොමැති විය. මෙසීගේ පාපන්දු කුසලාන රාක්කයේ දැනෙන්නට තිබුණු ලොකුම අඩුව එය විය. එහෙත් ම්බප්පේ නම් සිය පළමු ලෝක කුසලාන තරගාවලියේ දී ම එහි රන් පදක්කම දිනා ගැනීමට සමත් විය. ඉන් අනතුරුව පැවැති තරගාවලියේ දී ද රන් පදක්කම ආසන්නයටම ප්‍රංශය පැමිණියද මෙසීගේ සහ ආර්ජන්ටිනාවේ දස්කම් සහ වාසනාව එදින ම්බප්පේගේ සහ ප්‍රංශයේ දස්කම් සහ වාසනාව ඉක්මවීය. එය පාපන්දු ලෝක කුසලාන තරගාවලියක තියුණුම අවසාන තරගය වීය. තරගයේ නියමිත කාලයේ සහ අතිරේක කාලයෙන් පසුවද විසඳුමක් නොලැබීමෙන් දඬුවම් පහර මඟින් ජයග්‍රහකයා තෝරා ගනු ලැබිණි. තරගයේ මුල් අදියරේ ආර්ජන්ටිනාව ප්‍රබල ලෙස පෙරමුණ ගෙන සිටියේය. මෙසී ගෝල් 2ක් ලබා ගත්තේය. එහෙත් තරුණ ම්බප්පේ ලේසියෙන් පරාජය වීමට කැමති වූයේ නැත. මෙසීගේ ගෝල් දෙක වෙනුවට ම්බප්පේ ගෝල් 3ක් වාර්තා කළේය. එය පාපන්දු ලෝක කුසලාන අවසාන මහා තරගයකදී ගෝල් ත්‍රිත්වයක් වාර්තා වුණු දෙවෙනි අවස්ථාව විය. මීට පෙර එම දස්කම දක්වා තිබුණේ 1966 වසරෙ එංගලන්තයේ ජොෆ් හර්ස්ට් නම් ක්‍රීඩකයාය. ම්බප්පේ කෙතරම් ගෝල් ගැසුවද කප් එක ගත්තේ මෙසීය. එය සමාන වන්නේ ඔවුන් දෙදෙනා තරගාවලියෙන් අනතුරුව ලබා ගත් කුසලාන දෙකට සහ සම්මාන දෙකටය. කුසලානය දිනුවේ මෙසීගේ ආර්ජන්ටිනාවය. තරගාවලියේ හොඳම ක්‍රීඩකයා වූයේ මෙසීය. ම්බප්පේගේ ප්‍රංශයට හිමි වූයේ අනුශූරතාවය ය. ම්බප්පේ තරගාවලියේ වැඩිම ගෝල් ලාභියාට හිමිවන ගෝල්ඩන් බූට් සම්මානයට හිමිකම් කීය.\n\nම්බප්පේ එම සම්මානය ලබා ගත්තේ කඳුළු පිරි දෙනෙතිනි. එසේම 2014 වසරේදී මෙසීට සිදු වූයේද එම කනගාටුදායක අවස්ථාවට මුහුණ දීමටය. එවර වැඩිම ගෝල් ලාභියා වූයේ මෙසීය. ඒ නිසා 2014 වසරේ ගෝල්ඩන් බූට් සම්මානය මෙසීට තිළිණ විය. එහෙත් ආර්ජන්ටිනාව ජර්මනිය හමුවේ පරාජය වී අනුශූරයන් වීමට සිදු විය. 2014 වසරේ සහ 2022 වසරේ පාපන්දු ලෝක කුසලාන තරගාවලියන්හි හොඳම ක්‍රීඩකයා බවට පත්වීමෙන් එවැනි ගෞරවයක් දිනාගත් පාපන්දු පිටියේ එකම ක්‍රීඩකයා ලෙස ආර්ජන්ටිනාවේ ලියොනල් මෙසී පුරාවෘත්තයක් වී ඇත. ඔහුගේ නම අද කියවෙන්නේ පාපන්දු පිටියේ මෙතෙක් බිහිවූ බිහි වූ ශ්‍රේෂ්ඨතම ක්‍රීඩකයන්ගේ ලැයිස්තුවේය. ඔහුගේ එකල වීරයා වූයේ ඩියාගෝ මැරඩෝනාය. රොනාල්ඩිනෝය. අද මෙසී එම ශ්‍රේෂ්ඨයන් ගේ දස්කම් ද අතික්‍රමණය කර ඇත. මේ වන විට පාපන්දු පිටියේ වැඩිම ආදායමක් උපයන ක්‍රීඩකයා වන්නේද මෙසීය. 2018 වසරේ පවුම් මිලියන 100ක ආදායමක් ඉක්මවූ පළමු ක්‍රීඩකයා බවට ද මෙසී පත්විය. 2020 වසරේ මෙසී ලැබූ ආදායම ක්‍රිස්ටියානෝ රොනාල්ඩෝ ට පසුව කණ්ඩායම් ක්‍රීඩකයෙකු ඉපයූ වැඩිම ආදායම විය. දැන් මෙසී එම වාර්තා ද සියතට ගෙන ඇත. මෙසී මේ ලබන අසීමිත මුදල් සම්භාරය එරට දුප්පත් පාසල් දරුවන්ට අධ්‍යාපනය ලබාදීම සඳහා ද යොදන්නේය. ඒ සඳහා ඔහු නමින් ගොඩනැඟුණු පදනම ලියෝ මෙසී නම් වේ. එක්සත් ජාතීන්ගේ ළමා අරමුදල හා 2004 වසරේ සිට සම්බන්ධ වන මෙසී මේ වන විට එහි සන්නාම තානාපතිවරයෙකි. මෙසීගේ පදනමට දසතින් මුදල් ගලා ඒ. ඒ මුදල් යෙදවෙන්නේ දරිද්‍රතාවය අතින් ලොව 6 වන ස්ථානයේ සිටින ආර්ජන්ටිනාවේ පාසල් දරුවන්ගේ සුභසාධනය පිණිස පමණක් නොවේ. ලෝක නන්දෙස දුප්පත් දරුවන්ට මෙසී ගේ සවිය හිමිවේ. කොරෝනාවලින් ලෝකය බියපත්ව සිටි කාලයේ ලෝ වැසියන් ගේ හිත සුව පිණිස ඊට එරෙහිව සටන් කිරීමට මෙසී ඩොලර් මිලියන ගණන් වැය කළේය. පාපන්දු ක්‍රීඩා සමාජ සඳහා ද උදව් උපකාර කරමින් සමාජ සුභ සාධන සහ පුණ්‍ය කටයුතුවල ද නිරත වන මෙසී වරෙක බදු වංචා කිරීමේ චෝදනාවට ද උසාවිය මගින් වැරදිකරුවකු විය. එය සිදුවූයේ සුප්‍රකට පැනමා පේපර්ස් රහස් එළියට ඒමෙනි. මෙසීට සහ ඔහුගේ පියාට බදු වංචා කිරීමේ වරදට මාස 21 ක අත්හිටු වූ සිරදඬුවම් නියම විණි. පවුම් මිලියනයකට වඩා දඩ ගෙවන්නට ද සිදුවිය. “මං ෆුට්බෝල් ගැහුවා විතරයි. මගේ නීතිඥවරුන් සහ මගේ පියා සම්බන්ධ කොන්ත්‍රාත් ගිවිසුම්වලට අත්සන් කළා. මා දන්නේ එපමණයි” මෙසී එදා උසාවියේ දී එසේ කීය.\n\nමෙසීගේ ජීවිතය සිය පවුලේ අය සමග මහත් සේ බද්ධ වූ එකකි. ප්‍රංශය පරදා ආර්ජන්ටිනාව පාපන්දු පිටියේ රජුන් ලෙස අභිෂේක ලැබූ සැණින් නායක මෙසී අතින් සංඥා කළේ ප්‍රේක්ෂකාගාරයේ ඈත කොනක සිටි සිය ප්‍රිය බිරිඳ සහ දරුවන් තිදෙනා තමන් ළඟට කැඳවීම ය. දරු සුරතල් සහ බිරිඳගේ සෙනෙහස කුසලානයේ උණුසුම සමග විඳීමට මෙසීට අවැසි විය. මෙසී ගෝලයක් වාර්තා කර එය සැමරීම පිණිස අහසට දෑතේ ඇඟිලි දෙකක් ඔසවන්නේ මියගිය සිය මිත්තණියට ගෞරව කිරීමක් ලෙසටය. ඔහුගේ වම් උරහිසේ නිර්මාණය කර ඇති ටැටූ එකෙන් පිළිබිඹු වන්නේ තමාව මෙලොවට බිහිකර, කිරි දී පෝෂණය කළ, ආදරෙන් සුරතල් කළ සිය මෑණියන්ගේ මුහුණය. මෙසීගේ සියලු ආධාර වැඩසටහන් සහ සුබසාධන කටයුතු සිදු කරන්නේ ද ඔහුගේ මව වන සෙලීයා වේ. ඒ සඳහා මෙසීගේ සොහොයුරකු වන මැටියාස් ද දායක වේ. මෙසීගේ වැඩ කටයුතුවල නියෝජිතයා වන්නේ පියා වන ජෝර්ජ් මෙසීය. වැඩිමහල් සහෝදර රොද්‍රිගු ද ඊට සම්බන්ධ වී සිටී. පාපන්දු ගහන්න ස්පාඤ්ඤයට ආවද මෙසී මුල අමතක නොකළ ක්‍රීඩකයෙකි. සිය උපන් බිම වන මධ්‍යම ආර්ජන්ටිනාවේ රොසරියෝ ගමත් එක්ක තිබුණු සම්බන්ධකම් මෙසී අත්හැරියේ නැත. ඔහුගේ ඉන්ස්ටග්‍රෑම් හි සාමාජිකයන් සංඛ්‍යාව මිලියන 400 ඉක්මවා ඇත. එය ද වාර්තාවකි. මෙසීට ස්පාඤ්ඤයේ, ඉතාලියේ සහ ආර්ජන්ටිනාවේ පුරවැසිභාවය හිමිය.\n\nමෙසී යළි පාපන්දු ලෝක කුසලාන තරගාවලියක දකින්නට නොලැබුණත් ම්බප්පේ නම් තවත් ලෝක කුසලාන තරගාවලි ගණනාවකම දකින්නට ලැබෙන බව විශ්වාසය තැබිය හැක. පැරිස් නගරයේ සිට කිලෝමීටර් 11ක පමණ දුරින් පිහිටි බොන්ඩි හි උපත ලැබූ ම්බප්පේ කැමරූන් රාජ්‍යයේ ක්‍රීඩා කිරීමට ඔහුගේ පියා කැමැත්ත පළ කළ ද ඒ සඳහා මුදල් අල්ලස් දීමට විරුද්ධව ම්බප්පේගේ සේවය ප්‍රංශය ට උරුම විය. ඔහු ගේ පියා කැමරූන් ජාතිකයෙකි. පාපන්දු ලෝක කුසලානයේ පරාජයෙන් පසුව ලුසියල් ක්‍රීඩාංගණයේ දණින් වැටී ශෝකයෙන් බරිතව සිටි ම්බප්පේ සැනසීමට ආවේ ප්‍රංශ ජනාධිපති එමානුවෙල් මැක්‍රෝනිය. තමා ළඟට පැමිණි ජනාධිපතිට ම්බප්පේ පැවසුවේ මෙවැන්නකි. “එපා ජනාධිපතිතුමනි, මගේ ළඟින් ඉවතට යන්න.” ජනාධිපති මැක්‍රෝනි ඊට පිළිතුරු දුන්නේ මෙසේය. “ඔබ දුක් නොවන්න. මේ පුංචි වයසට ඔබ දැනටමත් ජයග්‍රහණය කරලා හමාරයි. ඔබට යන්න තිබෙන දුර බොහෝයි.”\n\nසැබැවින්ම මෙසී පාපන්දු ලෝක කුසලාන තරගාවලි සඳහා සමු දෙද්දී ඔහුව ද අභිබවා යෑමට හැකි තරම් දක්ෂයකු පාපන්දු ලෝකයට ඉතිරි වී ඇත.\n\nකුෂාන් සුබසිංහ",
       "URL": "https://divaina.lk/%e0%b6%b1%e0%b7%92%e0%b6%b8%e0%b7%8f%e0%b7%80%e0%b6%9a%e0%b7%8a-%e0%b6%87%e0%b6%bb%e0%b6%b9%e0%b7%94%e0%b6%b8%e0%b6%9a%e0%b7%8a/",
       "Category": "sports",
       "Parent URL": "https://divaina.lk/category/sports//page/127/"
}