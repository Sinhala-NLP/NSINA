{
       "Source": "divaina",
       "Timestamp": "October 3, 2023",
       "Headline": "මීටර් 4 * 400 මිශ්‍ර සහාය දිවීමේ තරගය ශ්‍රී ලංකාව දිනුවත් පරාදයි",
       "News Content": "ආසියානු ක්‍රීඩා බිමේ දහහත් වසරක් පුරා පැවැති මලල ක්‍රීඩා පදක්කම් නියඟයට තිත තැබීමට මීටර් 400 මිශ්‍ර සහය දිවීමේ කණ්ඩායම ඊයේ (02 වැනිදා) උත්සාහ ගත්තද මංතීරු ප්‍රශ්නයක් මත ශ්‍රී ලංකාවට රිදී පදක්කම අහිමි වූයේය.\n\nඑම තත්ත්වය ඉතාම අවාසනාවන්ත සිද්ධියක් ලෙස සලකන ශ්‍රී ලංකා මලල ක්‍රීඩා සංගමයේ ලේකම් සමන් කුමාර ගුණවර්ධන මහතා සඳහන් කරන්නේ අරුණ දර්ශන තම ධාවන පථයේ පැමිණ නදීශා රාමනායක වෙත යෂ්ටිය ලබාදෙන අවස්ථාවේ අරුණගේ එක් පාදයක් අදාළ ධාවන පථයෙන් ඇතුළත පිහිටි ධාවන පථයට පිවිසීම හේතුවෙන් ශ්‍රී ලංකා කණ්ඩායමේ ප්‍රතිඵල තරගයෙන් අවලංගු කිරීමට හේතුවී ඇති බවයි.\n\nකෙසේ වෙතත් ශ්‍රී ලංකා කණ්ඩායම දෙවැනි ස්ථානයට තරගය අවසන් කර තිබුණු අතර අදාළ සිදුවීම හේතුවෙන් ශ්‍රී ලංකා කණ්ඩායමේ ප්‍රතිඵල අවලංගු කර තිබුණි.\n\nඒ පිළිබඳව කළමනාකරු ලාල් චන්ද්‍රකුමාර මහතා ප්‍රතිඵල යළි සලකා බලන ලෙස අභියාචනා කමිටුවට අභියාචනයක් ඉදිරිපත් කර ඇත.\n\nඒ පිළිබඳ අවසන් තීරණය ඊයේ රාත්‍රී වනතුරුත් ලැබී නොතිබුණු අතර මේ හේතුව නිසා ඉන්දියාවට දෙවන ස්ථානය හිමි වී ඇත.\n\nඔවුන් තුන්වෙනි ස්ථානයට තරගය අවසන් කළ අතර දැන් ඔවුන්ගේ ස්ථානය 02 බවට පත්වී ඇත. කසකස්තානය මෙම තරගයෙන් තෙවන ස්ථානයට පත් වූ අතර බහරේන් ක්‍රීඩකයෝ පළමු ස්ථානයට පත් වූහ.\n\nශ්‍රී ලංකාවේ මෙම තරග ප්‍රතිඵල අවලංගු නොවූයේ නම් එය වසර 17 කට පසුව මලල ක්‍රීඩා අංශයෙන් ජයග්‍රහණය කළ පළමු පදක්කම වනු ඇත.\n\nශ්‍රී ලංකාව වෙනුවෙන් මීට පෙර මලල ක්‍රීඩා අංශයෙන් පදක්කම් දිනා ගෙන තිබුණේ 2006 වසරේදී සුසන්තිකා ජයසිංහ සහ පිරිමි සහාය දිවීමේ කණ්ඩායමයි.\n\nකටාර් දෝහා හිදී එම තරගාවලිය පැවැත්විණි.\n\nඒවර සුසන්තිකා ජයසිංහ මීටර් 200 ඉසව්ව තත්පර 23.42 කින් නිම කරමින් ලෝකඩ පදක්කම ද, මීටර් 100 ඉසව්ව තත්පර 11.34 කින් නිම කරමින් රිදී පදක්කම ද දිනා ගත්තාය.\n\nපිරිමි සහාය දිවීමේ කණ්ඩායම ද මීටර් 400 තරගය 3.06.97 කින් නිම කරමින් ලෝකඩ පදක්කම දිනා ගත්තේය.ඡායාරූපය – සිලෝන් ඇත්ලටික්ස්",
       "URL": "https://divaina.lk/%e0%b6%b8%e0%b7%93%e0%b6%a7%e0%b6%bb%e0%b7%8a-4-400-%e0%b6%b8%e0%b7%92%e0%b7%81%e0%b7%8a%e0%b6%bb-%e0%b7%83%e0%b7%84%e0%b7%8f%e0%b6%ba-%e0%b6%af%e0%b7%92%e0%b7%80%e0%b7%93%e0%b6%b8%e0%b7%9a/",
       "Category": "sports",
       "Parent URL": "https://divaina.lk/category/sports//page/3/"
}