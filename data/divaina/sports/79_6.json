{
       "Source": "divaina",
       "Timestamp": "April 28, 2023",
       "Headline": "ද්විත්ව ශතක ඔස්සේ වාර්තා වැසි වැස්සේ",
       "News Content": "ද්විත්ව ශතක දෙකක සහ ශතක දෙකක වාර්තාවලින් හැඩගැන්වුණු දැවැන්ත ශ්‍රී ලංකා ලකුණු පුවරුවක් හමුවේ සංචාරක අයර්ලන්ත කණ්ඩායම ඉනිමක පරාජයෙන් බේරීම සඳහා කඩුලු 8 ක් අතැතිව තවත් ලකුණු 158 ක් රැස් කර ගැනීමේ අභියෝගයට අද (28 වැනිදා) ගාල්ල අන්තර්ජාතික ක්‍රිකට් ක්‍රීඩාංගණයේදී මුහුණ දේ.\n\nවාර්තා පිට වාර්තා ශ්‍රී ලංකා කණ්ඩායම සහ ක්‍රීඩකයන් ඉදිරියේ ලියැවුණු මෙම තරගයේ ශ්‍රී ලංකා පළමු ඉනිම ලකුණු 704 කින් නිමාකර නැවත පන්දුවට පහරදීම සඳහා අයර්ලන්තයට ආරාධනා කරනු ලැබුවේ ඉනිමක පරාජයෙන් බේරීම සඳහා ලකුණු 212 ක ඉලක්කයක් ඔවුන් හමුවේ තබමිනි.\n\nඒ අනුව අයර්ලන්ත කණ්ඩායම ඊයේ දිනය නිමා වන විට කඩුලු දෙකක් දැවී ලකුණු 54 ක් රැස් කර ගෙන සිටි අතර ප්‍රභාත් ජයසූරිය සහ රමේශ් මෙන්ඩිස් දෙදෙනා එම කඩුලු ලබා ගැනීමට සමත් වූහ.\n\nශ්‍රී ලංකාව මෙම තරගයේ රැස් කළ ලකුණු 704 ඔවුන් ටෙස්ට් තරගයකදී ලකුණු 700 සීමාව ඉක්මවා ගිය 7 වැනි අවස්ථාව වූ අතර එය ලෝක ටෙස්ට් ක්‍රිකට් පිටියේ කණ්ඩායමක් ලකුණු 700 සීමාව වැඩිම වතාවක් ඉක්මවා ගිය අවස්ථාව ද වේ.\n\nඑසේම ටෙස්ට් ක්‍රිකට් පිටියේ දී කණ්ඩායමක මුල් පෙළ පිතිකරුවන් හතර දෙනාම ශතක ඉක්මවා ලකුණු රැස් කළ තෙවැනි අවස්ථාව ලෙස දිමුත් කරුණාරත්න, නිශාන් මධුශ්ක, කුසල් මෙන්ඩිස් සහ ඇන්ජලෝ මැතිව්ස් ද්විත්ව ශතක සහ ශතක රැස් කරන්නට සමත් වූ මෙම ඉනිම ක්‍රිකට් වාර්තා අතර ලියැවේ.\n\nමීට පෙර එම දස්කම කර තිබුණේ 2007 වසරේදී ඉන්දීය කණ්ඩායමේ මුල් පෙළ පිතිකරුවන් හතර දෙනා බංගලාදේශයට එරෙහිවත්, 2019 වසරේදී පාකිස්තාන කණ්ඩායමේ මුල් පෙළ පිතිකරුවන් හතර දෙනා කරච්චිහිදි ශ්‍රී ලංකාවට එරෙහිවත් ශතක රැස් කරමිනි.\n\nඑම අවස්ථාවන්හිදී ඔවුන් හතර දෙනා එකතුව පිළිවෙළින් රැස් කර ගන්නා ලද ලකුණු සංඛ්‍යාවන් 518 සහ 527 ලෙස දක්නට ලැබුණු අතර මෙම තරගයේ දී ශ්‍රී ලංකාවේ මුල්පෙළ පිතිකරුවන් හතර දෙනා ශතක රැස් කරමින් වාර්තා කළ ලකුණු සංඛ්‍යාවේ එකතුව 665 කි.\n\nඑසේම මෙම තරගයේදී ශ්‍රී ලංකාව වෙනුවෙන් ද්විත්ව ශතක සම්බන්ධතා දෙකක් (නිශාන් මධුශ්ක සහ දිමුත් කරුණාරත්න, නිශාන් මධුශ්ක සහ කුසල් මෙන්ඩිස්) පළමු සහ දෙවන කඩුල්ල වෙනුවෙන් වාර්තා වූ අතර එම දස්කම ශ්‍රී ලංකා ක්‍රිකට් වාර්තා අතරට යන්නේ ද්විත්ව ශතක සබඳතා දෙකක් වාර්තා වූ දෙවැනි ලකුණු පුවරුව ලෙසයි.\n\nඊට පෙර එම දස්කම වාර්තා වී තිබුණේ 2009 වසරේ පාකිස්තානයේ ලාහෝර් නුවර දී ශ්‍රී ලංකාව පාකිස්ථානයට එරෙහිව පළමු ඉනිමේ දී කුමාර සංගක්කාර සහ තිලාන් සමරවීර අතරත්, තිලාන් සමරවීර සහ තිලකරත්න ඩිල්ශාන් අතරත් ගොඩනැඟුණු ද්විත්ව ශතක සම්බන්ධතා වේ.\n\nකෙසේ වෙතත් ශ්‍රී ලංකාව මෙම තරගයේදී පළමු සහ දෙවැනි කඩුල්ල වෙනුවෙන් ද්විත්ව ශතක දෙකක සම්බන්ධතාවයන් වාර්තා කිරීම ශ්‍රී ලංකා ක්‍රිකට් ඉතිහාසයේ පළමු වරට වාර්තා වූ වික්‍රමයකි.\n\nඑම ද්විත්ව ශතක සම්බන්ධතා දෙකටම සම්බන්ධ වූ සිය තෙවැනි තරගයට සහභාගි වන නිශාන් මධුශ්ක 1987 වසරට පසුව ආරම්භක පිතිකරුවකු සිය පළමු ශතකය ද්විත්ව ශතකයක් බවට පරිවර්තනය කළ අවස්ථාව ඊයේ ගාල්ල ක්‍රීඩාංගණයේදී සටහන් කළේය.\n\nනිශාන්ට පෙර එම දස්කම පෙන්වා තිබූ බ්‍රෙන්ඩන් කුරුප්පු තම මංගල තරගයේ දී මෙම දස්කම වාර්තා කර තිබුණි.\n\nතමා මුහුණ දුන් 323 වන පන්දුවේදී මැතිව් හම්ප්‍රේස් හමුවේ හතරේ පහරක් එල්ල කරමින් නිශාන් මධුශ්ක සිය ද්විත්ව ශතකය ලබා ගත් අතර ශ්‍රී ලංකා කණ්ඩායම දිවා විවේකය සඳහා තරගය නතර කරන විට එක් කඩුල්ලක් දැවී ලකුණු 489ක් ලබා තිබුණි.\n\nඅනතුරුව පිටියට පැමිණි නිශාන් ඇන්ඩ් මැක්බර්න් හමුවේ ලකුණු 205 කට දැවී ගියේ තරගයේ 115 වැනි පන්දු වාරයේදීය. ශ්‍රී ලංකා ඉනිමේ ආරම්භක පන්දුවේ සිටම කඩුල්ලේ රැඳී සිටි නිශාන් දැවී ගියේ ශ්‍රී ලංකා ඉනිමේ 690 වෙනි පන්දුවේදීය.\n\nඒ වන විට පන්දු 339 කට මුහුණ දී තිබූ මෙම දකුණත් පිතිකරුවා ඒ පන්දු අතරින් හතරේ පහර 22 ක් සහ එක් හයේ පහරක් සොරා ගෙන තිබුණි.\n\nපෙරේදා දිනයේ දී මැතිව් හම්ප්‍රේස් හමුවේ එක දිගට 6 පහර තුනක් එල්ල කළ කුසල් මෙන්ඩිස් ඊයේ දිනයේ දී පිටියේ හැසිරුණේ ලකුණු පිපාසයෙන් පෙළෙන පිතිකරුවකු පරිද්දෙනි.\n\nකර්ට්ස් කැම්පර් ගේ එක් පන්දු වාරයකදී හතරේ පහර 3 ක් සහ හයේ පාරක් ද සමග ලකුණු 20 ක් වාර්තා කරමින් සිය ක්‍රිකට් ජීවිතයේ ඉහළම ජාත්‍යන්තර ලකුණු සංඛ්‍යාව ඉක්මවා ගිය මෙන්ඩිස් ඊළඟ පන්දු වාරයේ දී සිය පළමු ද්විත්ව ශතකය වාර්තා කරන්නට සමත් වූයේය.\n\nබෙන් වයිට් ගේ පන්දුවකට හයේ පහරක් එල්ල කරමින් ලකුණු 150 සීමාව ඉක්මවූ මෙන්ඩිස් 263 වන පන්දුවේදී තම කුළුඳුල් ද්විත්ව ශතකය වාර්තා කළේ මැතිව් හම්ප්‍රේස් ගේ පන්දුවක් හමුවේ ය.\n\nමෙන්ඩිස්ගේ ඉනිමේ අන්තර්ගත වූ හයේ පහරවල් 11 ශ්‍රී ලංකා ක්‍රිකට් පිටියේ පමණක් නොව ජාත්‍යන්තර ක්‍රිකට් පිටියේ ද වාර්තා අතර ඉහළින්ම කියවුණි.\n\nමෙන්ඩිස් ගේ පිත්තෙන් එහි දී වාර්තා වූ හයේ පහර 11 ජගත් ටෙස්ට් ක්‍රිකට් පිටියේ ඉනිමක වැඩිම හයේ පහරවල් සංඛ්‍යාවේ වාර්තාව අතර 7 වෙනි ස්ථානයට පත් විය.\n\nටෙස්ට් ක්‍රිකට් පිටියේ වැඩිම 6 පහර සංඛ්‍යාවේ වාර්තාව ලෙස වසීම් අක්‍රම් සිම්බාබ්වේ කණ්ඩායම ට එරෙහිව හයේ පහර 12 ක් 1996 වසරේ දී එල්ල කර ඇත.\n\nඊට පසුව එක් ඉනිමක වැඩිම හයේ පහර සංඛ්‍යාව ලෙස දැක්වෙන්නේ බෙන් ස්ටෝක්ස් බ්‍රෙන්ඩන් මැකලම් මැතිව් හේඩ්න්, නේදන් ඇස්ට්ල් හයේ පහර 11 බැගින් එල්ල කර තිබීමයි.\n\nමෙන්ඩිස් තවත් හයේ පහරක් එල්ල කිරීමට ගිය අවස්ථාව වැරදී යෑමෙන් දැවී ගිය අතර ශ්‍රී ලංකාව වෙනුවෙන් මෙන්ඩිස් ට පෙර වැඩිම හයේ පාර සංඛ්‍යාවක් එල්ල කර තිබුණේ බංග්ලාදේශයට එරෙහිව කුමාර් සංගක්කාර වේ.\n\nමෙන්ඩිස්ගේ අලංකාර ඉනිම ලකුණු 245 කදී නිමා වූ අතර හයේ පහර 11 ට අමතරව තවත් හතරේ පහර 18 ක් ඔහු එල්ල කර තිබුණි.\n\nඅනතුරුව පිටියට පිවිසි දිනේෂ් චන්දිමාල්ට වැඩි වෙලා පිටියේ රැඳී සිටීමට අවස්ථාව නොලැබුණු අතර ලකුණක් කරා දුව යෑමට ගොස් බිම ඇදවැටී උර හිස ආබාධයකට ලක්වීම හේතුවෙන් ඔහුට පිටියෙන් ඉවත්ව යෑමට සිදු වූ අතර පසුව වාර්තා වුණේ ඔහුගේ දකුණු උරහිස ස්කෑන් පරීක්ෂණයකට භාජනය කළ බවයි.\n\nජ්‍යෙෂ්ඨ පිතිකරුවා ඇන්ජලෝ මැතිව්ස් මෙම තරගයේ දී සිය වේගවත්ම ටෙස්ට් ශතකය වාර්තා කළ අතර ඒ සමගම ශ්‍රී ලංකා ඉනිම නතර කිරීමට දිමුත් කරුණාරත්න කටයුතු කළේය.\n\nපන්දු 114 කදී මැතිව්ස් එම ශතකය වාර්තා කළ අතර ඊට හතරේ පහර 6 ක් සහ හයේ පහර 4 ක් අන්තර්ගත වූයේ ය.\n\nඅන්තිමට දාන්න අද තරගයේ අවසන් දිනයයි කියලා.\n\nලකුණු සාරාංශය\n\nඅයර්ලන්තය 492/19\n\nශ්‍රී ලංකාව 704/3\n\nදිමුත් කරුණාරත්න 116, කුසල් මෙන්ඩිස් 245, නිශාන් මධුශ්ක 205, ඇන්ජලෝ මැතිව්ස් නොදැවී 100\n\nඅයර්ලන්තය 54/2",
       "URL": "https://divaina.lk/%e0%b6%af%e0%b7%8a%e0%b7%80%e0%b7%92%e0%b6%ad%e0%b7%8a%e0%b7%80-%e0%b7%81%e0%b6%ad%e0%b6%9a-%e0%b6%94%e0%b7%83%e0%b7%8a%e0%b7%83%e0%b7%9a-%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f/",
       "Category": "sports",
       "Parent URL": "https://divaina.lk/category/sports//page/79/"
}