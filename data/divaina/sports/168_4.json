{
       "Source": "divaina",
       "Timestamp": "September 23, 2022",
       "Headline": "පාපන්දු නව ව්‍යවස්ථාව වැඩි බහුතරයකින් සම්මතයි",
       "News Content": "වසර 35 කට පසුව ශ්‍රී ලංකා පාපන්දු සම්මේලනයේ නව ව්‍යවස්ථාව තුනෙන් දෙකක වැඩි බහුතරයකින් ඊයේ (22 වැනිදා) පැවැති විශේෂ මහ සභා රැස්වීමේදී සම්මත විය.\n\nවත්තල පෙගාසස් රීෆ් හෝටලයේ දී පැවැති නව ව්‍යවස්ථාව සම්මත කරන ඡන්දය නිරීක්ෂණය සඳහා ජාත්‍යන්තර පාපන්දු සම්මේලනයේ සහ ආසියානු පාපන්දු සම්මේලනයේ නියෝජිතයෝ තිදෙනෙක් ද සහභාගි වී සිටියහ.\n\nනව ව්‍යස්ථාව සම්මත වීමෙන් පසු ක්‍රීඩා ඇමැතිවරයා ගේ විශේෂ විධානයක් ද ලබා ගනිමින් ලබන ඔක්තෝබර් 23 වැනිදා ශ්‍රී ලංකා පාපන්දු ආයතනයේ නිලවරණය පැවැත්වීමට ද තීරණය කර ඇත.\n\nනව ව්‍යවස්ථාවේ සියලු වගන්ති ඒකමතිකව සම්මත වූ අතර එක් එක් පාපන්දු ලීගයන් සඳහා නිලවරණයකදී හිමි විය යුතු ඡන්ද සංඛ්‍යාව පිළිබඳ වගන්තියට පමණක් ඡන්ද විමසීමේදී බෙදීමක් සිදු විය.\n\nඒ අනුව ලීග සඳහා නිලවරණවලදී ඡන්ද 3ක් හිමිවිය යුතු ද, එක් ඡන්දයක් හිමිවිය යුතු ද යන බෙදීම මත ඊයේ ඡන්ද විමසූ අතර එහිදී එක් එක් ලීගයක් සඳහා ඡන්ද තුනක් අවශ්‍ය බවට වූ යෝජනාව වැඩි ඡන්ද 48 කින් සම්මත විය. ඊට අදාළ යෝජනාව සඳහා ඡන්ද 48ක් ලැබුණු අතර විපක්ෂව ඡන්ද කිසිවක් නොලැබුණි.\n\n13ක් ඡන්දය දීමෙන් වැළකී සිටියහ.\n\nඑම වගන්තිය හැර අනෙක් සියලු වගන්ති සඳහා ඡන්ද 61 ක් ලැබුණු අතර කිසිවකුගේ විරෝධතාවයක් නොතිබිණ.\n\nනව ව්‍යවස්ථාව සම්මත වීමෙන් පසු පාපන්දු විධායක සභාව 13 දෙනකු ට සීමා වේ. ඒ අනුව මෙතෙක් නිලවරණයෙන් තෝරා පත් කර ගන්නා ලද ලේකම්වරයකු වෙනුවට වැටුප් ලබන පරිපාලන ලේකම්වරයකු පත්වීමට නියමිතය.\n\nනිලවරණය වෙනුවෙන් විශ්‍රාමික මහාධිකරණ විනිසුරුවන් දෙදෙනකුගෙන් සහ ඒ ශ්‍රේණියේ පරිපාලන නිලධාරියකුගෙන් සමන්විත ත්‍රිපුද්ගල නිලවරණ කමිටුවක් ද පත් කර ඇත.\n\nකුෂාන් සුබසිංහ",
       "URL": "https://divaina.lk/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%80-%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f%e0%b7%80-%e0%b7%80%e0%b7%90/",
       "Category": "sports",
       "Parent URL": "https://divaina.lk/category/sports//page/168/"
}