{
       "Source": "divaina",
       "Timestamp": "July 5, 2023",
       "Headline": "චමරි ලෝක ක්‍රිකට් පිටියේ රැජින වෙයි – ජයසූරියට පසු පළමු ශ්‍රී ලාංකිකයා",
       "News Content": "ශ්‍රී ලංකාවේ හිටපු සුපිරි පිතිකරු සනත් ජයසූරිය 2003 පෙබරවාරි මස එක්දින ජාත්‍යන්තර ක්‍රිකට් ශ්‍රේණිගත කිරීම් හි පළමු ස්ථානයට පත්වීමෙන් පසුව එම ස්ථානයට පත් පළමු ශ්‍රී ලාංකිකයා වීමට ශ්‍රී ලංකා කාන්තා ක්‍රිකට් කණ්ඩායමේ නායිකා චමරි අතපත්තු ඊයේ (04 වැනිදා) සමත් වී ඇත.\n\nජාත්‍යන්තර ක්‍රිකට් කවුන්සිලය විසින් ඊයේ නිකුත් කරන ලද නවතම ක්‍රිකට් ශ්‍රේණිගත කිරීම් අනුව එක්දින ජාත්‍යන්තර ක්‍රිකට් තරග අංශයේ අංක එකේ පිතිකාරිණිය ලෙස චමරිගේ නම සටහන් විය. ඇය ඉදිරියේ ප්‍රසාද ලකුණු 758 ක් සටහන්ව තිබූ අතර ඒ අනුව වසර විස්සකට පසුව ශ්‍රී ලංකා නාමය එක්දින ජාත්‍යන්තර ක්‍රිකට් පිතිකරණ ශ්‍රේණිගත කිරීම් හි පළමුවැනි ස්ථානයට පත්විණි.\n\nඑමෙන්ම ශ්‍රී ලංකා කාන්තා ක්‍රීඩිකාවක් ලොව අංක 1 පිතිකාරිණිය බවට පත් වූ පළමු අවස්ථාව ද මෙය වේ.\n\nනවසීලන්තය සමඟ පසුගියදා නිමාවූ එක්දින ජාත්‍යන්තර ක්‍රිකට් තරගාවලියේ පළමු සහ තෙවැනි තරග දෙකේදී ඇය විසින් වාර්තා කරන ලද ජයග්‍රාහී ශතක දෙක ඇයගේ මෙම ඉහළ යෑමට හේතු වී තිබේ.\n\nඑම තරඟාවලියේ පළමු තරඟයේදී නොදැවී ලකුණු 108 ක් ලබා ගත් චමරි තුන්වැනි තරගයේ දී පන්දු 80 කදී නොදැවී ලකුණු 140ක් ලබා ගත්තාය.\n\nඑම ශතක දෙක මත ශ්‍රී ලංකාව නවසීලන්තයට එරෙහිව පළමු එක්දින තරඟ ජයග්‍රහණය මෙන්ම පළමු එක්දින තරඟාවලි ජයග්‍රහණය ද ලබා\n\nගැනීමට සමත් විය. ඒ අනුව ශ්‍රේණිගත කිරීම්හි පියවර 6 ක් ඉදිරියට පැමිණෙමින් චමරි අංක\n\n1 ස්ථානයට පත් වූ අතර ඔස්ටේ්‍රලියාවේ ආරම්භක පිතිකාරිණි බෙත් මූනිට පළමු ස්ථානයෙන් පියවරක් පසුබට වී දෙවැනි ස්ථානයට පත්වීමට සිදුවිය.\n\nචමරි පන්දු වාර 20-20 තරඟ අංශයේ පිතිකාරිණියන් අතර ශ්‍රේණිගත කිරීම් හි 9 වන ස්ථානයේ පසු වන්නීය.\n\nපෙරේදා නවසීලන්තයට එරෙහිව වාර්තා කළ ශතකයේ ඇයගේ වේගවත්ම ශතකය වන අතර ඔස්ටේ්‍රලියාවට එරෙහිව නොදැවී රැස් කරන ලද ලකුණු 178 ඇයගේ ක්‍රිකට් දිවියේ ඉහළම ලකුණු සංඛ්‍යාවයි.කුෂාන් සුබසිංහ",
       "URL": "https://divaina.lk/%e0%b6%a0%e0%b6%b8%e0%b6%bb%e0%b7%92-%e0%b6%bd%e0%b7%9d%e0%b6%9a-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a/",
       "Category": "sports",
       "Parent URL": "https://divaina.lk/category/sports//page/47/"
}