{
       "Source": "divaina",
       "Timestamp": "August 1, 2023",
       "Headline": "දුම්බර නිම්නයේ කරාතේ ශූර ශූරියන්ට උපහාර",
       "News Content": "දකුණු ආසියානු කරාතේ ශූරතාවලිය සහ කනිෂ්ඨ පාසල් ආසියානු කරතේ ශූරතාවලදී ශ්‍රී ලංකාවට ජයග්‍රහණ රැසක් ගෙනෙමින් කීර්තියක් ගෙනදුන් දුම්බර නිම්නයේ කරාතේ ක්‍රීඩක ක්‍රීඩිකාවන්ට උපහාර පිදීමේ උත්සවයක් මධ්‍යම පළාත් ආණ්ඩුකාරවර නීතිඥ ලලිත් යූ. ගමගේ මහතාගේ ප්‍රධානත්වයෙන් තෙල්දෙණිය ප්‍රාදේශීය සභා ශ්‍රවණාගාරයේදී පැවැත්විණ.\n\nමෙම උපහාර උළෙලේදී 2022 සහ 2023 යන වසරවල පැවැති කනිෂ්ඨ පාසල් ආසියානු කරාතේ ශූරතාවලිය සහ දකුණු ආසියානු කරාතේ ශූරතාවලිය යන තරගාවලි නියෝජනය කොට ජයග්‍රහණ හිමි කර ගත් ක්‍රීඩක ක්‍රීඩිකාවන් වෙත උපහාර පිදීම සිදුකරන ලද අතර පසුගිය ජුනි මස රටවල් 08 ක සහභාගිත්වයෙන් පැවැති ආසියානු කරාතේ ශූරතාවලියේ කණ්ඩායම නියෝජනය කළ තෙල්දෙණිය ජාතික පාසල, ග්‍රීන්හිල් ජාත්‍යන්තර පාසල, උඩිස්පත්තුව ද්විතීක පාසල, කරල්ලියද්ද කණිෂ්ඨ විiාලය යන පාසල් නියෝජනය කරමින් ක්‍රීඩක ක්‍රීඩිකාවන්\n\nරැසක් මෙහිදී සම්මානයට පාත්‍රවිය. එසේම තෙල්දෙණිය කරාතේ ඇකඩමියේ කළුපටි ධාරී 30 දෙනකුට හා ශ්‍රේණි පරීක්‍ෂණය සමත් සිසු සිසුවියන් සඳහා සහතික පත් පිරිනැමීමක් ද මීට සමගාමීව සිදුකෙරිණ.\n\nතෙල්දෙණිය කරාතේ ඇකඩමිය විසින් සංවිධානය කරන ලද මෙම උපහාර උළෙලට පළාත් අධ්‍යාපන දෙපාර්තමේන්තුවේ ක්‍රීඩා අධ්‍යක්‍ෂ අතුල ජයවර්ධන මහතා, තෙල්දෙණිය අධ්‍යාපන කලාපයේ නිලධාරීන්, දෙමපියන් ඇතුළු පිරිසක් සහභාගි විය.\n\nජානක සම්පත් බණ්ඩාර – ගුන්නෑපාන",
       "URL": "https://divaina.lk/%e0%b6%af%e0%b7%94%e0%b6%b8%e0%b7%8a%e0%b6%b6%e0%b6%bb-%e0%b6%b1%e0%b7%92%e0%b6%b8%e0%b7%8a%e0%b6%b1%e0%b6%ba%e0%b7%9a-%e0%b6%9a%e0%b6%bb%e0%b7%8f%e0%b6%ad%e0%b7%9a-%e0%b7%81%e0%b7%96%e0%b6%bb/",
       "Category": "sports",
       "Parent URL": "https://divaina.lk/category/sports//page/34/"
}