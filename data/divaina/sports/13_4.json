{
       "Source": "divaina",
       "Timestamp": "September 11, 2023",
       "Headline": "ශාන්ත පීතර පාසල් රග්බි පිටියේ අණසක පතුරවයි",
       "News Content": "“ජනාධිපති අභියෝග කුසලාන” අන්තර් පාසල් වයස අවුරුදු 20 න් පහළ පිළිමළුන් පිටුදැකීමේ රග්බි තරගාවලියේ ශූරතාව තහවුරු කර ගැනීමට බම්බලපිටිය ශාන්ත පීතර විදුහල නියෝජනය කළ ක්‍රීඩකයෝ ඊයේ (10 වැනිදා) සමත් වූහ.\n\nඑකී අනුශූරතාව කොළඹ ඉසිපතන විදුහලට හිමි විය.\n\nඉසිපතන විදුහල සහ ශාන්ත පීතර විදුහල අතර කොළඹ සුගතදාස පිටියේ පැවති තීරණාත්මක අවසාන මහා සටන අපේක්ෂා කළ පරිදි ආරම්භයේ සිට අවසානය දක්වාම තියුණු හා උණුසුම් මුහුණුවරක් ඉසිලීය.\n\nඑක් අවස්ථාවක ඉසිපතන විදුහලට ද තවත් අවස්ථාවක ශාන්ත පීතර විදුහලට ද ජයග්‍රහණය දෝලනය වන ආකාරයක් පෙනෙන්නට තිබුණි. එහෙත් ප්‍රතිවාදී ඉසිපතන විදුහලෙන් එල්ල වූ අභියෝගයට සංවිධානාත්මකව මුහුණ දෙමින් තරගයේ ජයග්‍රහණය ලකුණු 25 – 16 ක් ලෙස තමන් සතු කර ගැනීමට ශාන්ත පීතර විදුහලට හැකි විය.\n\nඑහි ප්‍රතිඵලයක් ලෙස මෙවර ප්‍රමුඛ පෙළ පාසල් රග්බී පාපන්දු කෙළිබිමේ ලීග් ශූරතාව මෙන්ම පිළිමළුන් පිටු දැකීමේ ශූරතාව ද බම්බලපිටියට රැගෙන යෑමට ශාන්ත පීතර ක්‍රීඩකයන්ට හැකි වීම කැපී පෙනුණි.\n\nජයග්‍රාහී ශාන්ත පීතර විදුහල ගෝල් දිනුම් 02 ක් සහ එක් උත්සාහක දිනුමක් සමගින් දඬුවම් පහර 02 ක් ආශ්‍රිතව තම ලකුණු පුවරුව ඉහළ නංවා ගත් අතර පරාජිත ඉසිපතන විදුහල උත්සාහක දිනුම් 02 ක් සහ දඬුවම් පහර 02 ක් සාර්ථක කර ගත්තේය.\n\nඩයලොග් ආසියාටා සමාගමේ අනුග්‍රාහක ශක්තිය ඇතිව ශ්‍රී ලංකා පාසල් රග්බි පාපන්දු සංගමය විසින් මෙවර තරගාවලිය මෙහෙයවන ලදී.අනුරුද්ධ හේරත් බණ්ඩාර",
       "URL": "https://divaina.lk/%e0%b7%81%e0%b7%8f%e0%b6%b1%e0%b7%8a%e0%b6%ad-%e0%b6%b4%e0%b7%93%e0%b6%ad%e0%b6%bb-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%bb%e0%b6%9c%e0%b7%8a%e0%b6%b6%e0%b7%92-%e0%b6%b4%e0%b7%92/",
       "Category": "sports",
       "Parent URL": "https://divaina.lk/category/sports//page/13/"
}