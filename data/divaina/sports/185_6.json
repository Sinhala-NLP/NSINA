{
       "Source": "divaina",
       "Timestamp": "August 13, 2022",
       "Headline": "එංගලන්තයේ නැවතුණු අයට අමාත්‍යාංශයෙන් දැඩි ක්‍රියාමාර්ග",
       "News Content": "පොදුරාජ්‍ය මණ්ඩලයීය ක්‍රීඩා උළෙල අවසන් වීමෙන් පසුව මෙරටට නොපැමිණි නිලධාරියෙක් සහ ක්‍රීඩකයන් නවදෙනා සම්බන්ධයෙන් දැඩිව නීතිය ක්‍රියාත්මක කිරීමට ක්‍රීඩා අමාත්‍යාංශය කටයුතු කරන බව ක්‍රීඩා අමාත්‍යාංශ ලේකම් විශේෂඥ වෛද්‍ය අමල් හර්ෂ ද සිල්වා මහතා පැවසීය.\n\nඑංගලන්තයේ බර්මින්හැම් නුවරදී පැවැති 22 වැනි පොදු රාජ්‍ය මණ්ඩලයීය ක්‍රීඩා උළෙල පසුගිය 08 වැනිදා සමාප්ත වූ අතර ඉහත කිහිපදෙනා හැරෙන්නට මේ වනවිට අන් සියලුදෙනා ශ්‍රී ලංකාවට පැමිණ ඇති බවද ලේකම්වරයා කීය.\n\nක්‍රීඩා උළෙලට සහභාගි වූ ක්‍රීඩකයන්ට සහ නිලධාරීන්ට එංගලන්තයේ රැඳී සිටීමට මාස 06ක වීසා කාලයක් ලබාදී තිබුණත් ක්‍රීඩා උළෙල අවසන් වී ඇති නිසා ගිය සියලු දෙනාම පැමිණිය යුතු බවද ඒ මහතා කීය. ඉසව් 14ක් සඳහා ක්‍රීඩක, ක්‍රීඩිකාවන් සහ නිලධාරීහු 161ක් සහභාගි වූ බවත් ඉන් 10 දෙනෙක් හැර අනෙක් සියලුම දෙනා පැමිණි බවත් ලේකම්වරයා කීය.\n\nඅතුරුදන්ව සිටින ක්‍රීඩක, ක්‍රීඩිකාවන් සහ නිලධාරියා සම්බන්ධයෙන් වාර්තාවක් එංගලන්තයේ ශ්‍රී ලංකා මහකොමසාරිස්වරයා හරහා එරට ආගමන විගමන නිලධාරීන්ට ලබාදී ඔවුන් මෙරටට පිටුවහල් කරන ලෙස ඉල්ලා සිටි බවත් ඒ මහතා කීය.\n\nමෙම පිරිස මෙරටට පිටුවහල් කිරීමට කටයුතු කළහොත් ඔවුන්ට එරෙහිව මෙරට නීතිය උපරිමයෙන් ක්‍රියාත්මක කරන බවත්, මින් පසු වෙනත් රටවල ක්‍රීඩාවන් සඳහා ඔවුන් යොමු නොකිරීමට කටයුතු කරන බවත් ඒ මහතා වැඩිදුරටත් පැවසීය.\n\nශ්‍රී ලංකාවට අමතරව ක්‍රීඩා උළෙලට සහභාගි වූ වෙනත් ආසියානු හා අප්‍රිකානු රටවල ක්‍රීඩක ක්‍රීඩිකාවන් පිරිසක් ද මෙසේ බර්මින්හැම් නුවරදී අතුරුදන් වී තිබූ බවට වාර්තා විය.\n\nචමින්ද සිල්වා",
       "URL": "https://divaina.lk/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%b1%e0%b7%90%e0%b7%80%e0%b6%ad%e0%b7%94%e0%b6%ab%e0%b7%94-%e0%b6%85%e0%b6%ba%e0%b6%a7-%e0%b6%85%e0%b6%b8/",
       "Category": "sports",
       "Parent URL": "https://divaina.lk/category/sports//page/185/"
}