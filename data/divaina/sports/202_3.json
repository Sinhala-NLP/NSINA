{
       "Source": "divaina",
       "Timestamp": "July 1, 2022",
       "Headline": "පොදුරද මඬුලු ක්‍රීඩා තරගාවලියට ශ්‍රී ලංකාවෙන් ක්‍රීඩක ක්‍රීඩිකාවන් 114 ක් සහභාගි වෙනවා",
       "News Content": "එංගලන්තයේ බර්මින්හැම් හි පැවැත්වෙන 2022 පොදු රාජ්‍ය මණ්ඩලීය ක්‍රීඩා තරගාවලිය සඳහා ක්‍රීඩක ක්‍රීඩිකාවන් සහ නිලධාරීන් ඇතුළු 165 දෙනකුගෙන් යුත් පිරිසක් ශ්‍රී ලංකාවෙන් සහභාගි වීමට නියමිත බව පොදු රාජ්‍ය මණ්ඩලීය ක්‍රීඩා සම්මේලනයේ ශ්‍රී ලංකා සභාපති සුරේෂ් සුබ්‍රමනියම් මහතා ඔලිම්පික් නිවහනේදී ඊයේ (30 වැනිදා) පැවති මාධ්‍ය හමුවේදී පැවසීය.\n\nක්‍රීඩකයින් 54 දෙනෙක් සහ ක්‍රීඩිකාවන් 60 දෙනෙකුගෙන් යුත් ක්‍රීඩක සංචිතයක් ඊට ඇතුළත් වන බවත් මේ වනවිට විදේශයන්හි සිට පුහුණුවීම් හදාරන තවත් ක්‍රීඩක ක්‍රිඩිකාවන් පිරිසක් ද ඊට ඇතුළත් බව සුබ්‍රමනියම් මහතා සඳහන් කළේය.\n\nසුපුරුදු පරිදි බර ඉසීලිමේ ක්‍රීඩාව මෙවරත් ප්‍රධාන පදක්කම් බලාපොරොත්තු අතර පවතින බවත් රෙස්ලින්, ජිම්නාස්ටික්, ජූඩෝ යන ක්‍රීඩාවලින් මෙන්ම මලල ක්‍රීඩාව දෙසද බලාපොරොත්තු සහිතව ඇස ගසා ගෙන සිටින බවත් සුබ්‍රමනියම් මහතා පැවසීය.\n\nජිම්නාස්ටික් ක්‍රීඩාවේ ප්‍රධාන බලාපොරොත්තු වන මිල්කා ගෙහානි ක්‍රීඩිකාව ජපානයේ සිටද, ජූඩෝ ක්‍රීඩාවේ බලාපොරොත්තුව වන චාමර ද විදෙස්ගතව සිට තරගාවලියට සහභාගි වන ශ්‍රී ලංකා ක්‍රීඩක ක්‍රීඩිකාවන් අතර කැපී පෙනෙන බවත් සුබ්‍රමනියම් මහතා කීය.\n\nඑමෙන්ම ඇමෙරිකාවේ සිට පුහුණුවීම් කටයුතු සිදුකරන උස පැනීමේ ක්‍රීඩක උෂාන් තිවංක වීසා ප්‍රශ්නයක් මත මෙවර තරගාවලියට සහභාගී නොවන බව මණ්ඩල ක්‍රීඩා ආයතනයෙන් තමන් වෙත දැනුම් දුන් බවත් ඒ පිළිබඳව උෂාන් තිවංක ගෙන් තමා පෞද්ගලිකව විමසන ලදුව හෙතෙම සඳහන් කර සිටියේ එය නිවැරදි බවයි.\n\nතමන්ගේ ඇමෙරිකා වීසා කාලය අවසන් වුවද තමා ඉගෙනුම ලබන විශ්වවිද්‍යාලයෙන් තවදුරටත් එරට රැඳී සිටීමට අවස්ථාව ලබා දී ඇති බවත් එහෙත් ඇමරිකාවෙන් පිටව ගොස් යළිත් ඇමරිකාවට පැමිණීමට තමාට අවසර නැති බවත් උශාන් තිවංක ක්‍රීඩකයා සඳහන් කර සිටි බව සුබ්‍රමනියම් මහතා කීය.\n\nනොයෙක් ක්‍රීඩා සංගම් තම තමන්ගේ ක්‍රීඩකයින්ට පොදු රාජ්‍ය මණ්ඩලීය ක්‍රීඩා උළෙලේ දී පදක්කමක් දිනා ගත හැකි බව ප්‍රකාශ කළද, ඒ කෙසේද, ඔවුන් ගේ දක්ෂතා කවරේද යන්න තමන් විසින් මීට පෙර විමසන ලද බවත් එහෙත් ඒ එක සංගමයකින්වත් තමන්ගේ ප්‍රශ්නයට පිළිතුරු ලබා නොදුන් බවත් සුබ්‍රමනියම් මහතා පැවසීය.\n\nඋෂාන් ගෙන් හිස් වන පුරප්පාඩුව සඳහා වෙනත් ක්‍රීඩකයෙකු ආදේශ කර ඇති බවත් තමන්ගේ අපේක්ෂාව දක්ෂතා ඇති ක්‍රීඩකයින් හැකි තරම් මෙවැනි ජාත්‍යන්තර තරගවලට ඉදිරිපත් කිරීම බවත් ඒ සඳහා ඇති අවස්ථාව කිසි ලෙසකින්වත් බැහැර කිරීමට තම සම්මේලනය කටයුතු නොකරන බවත් සුබ්‍රමනියම් මහතා සඳහන් කළේය.\n\nතරගාවලිය සඳහා ශ්‍රී ලංකාව නියෝජනය කරමින් නිලධාරීන් 35 දෙනෙක් සහ සහාය කාර්යය මණ්ඩලය ලෙස තවත් 16 දෙනෙකුගෙන් යුත් පිරිසක් ද සහභාගී වීමට නියමිතය. නිලධාරීන් තිස් පස් දෙනෙකු සහභාගී වීම ගැටලු සහගත නොවේ දැයි මාධ්‍යවේදියකු නැගූ ප්‍රශ්නයකට පිළිතුරු දුන් සුබ්‍රමනියම් මහතා සඳහන් කර සිටියේ එම සියලු නිලධාරීන් පොදු රාජ්‍ය මණ්ඩලීය ක්‍රීඩා විධිවිධාන හා නියමිත පටිපාටිය අනුව තෝරාගෙන ඇති බවත් එම නිලධාරීන් තිස් පස් දෙනා අතරේ පුහුණුකරුවන්, භෞත චිකිත්සකයින් සහ කළමනාකරුවන් ද සිටින බවයි.\n\nමෙවර ක්‍රීඩා උළෙලේදී ක්‍රීඩක ක්‍රීඩිකාවන් සඳහා රැඳී සිටීමට එක් ක්‍රීඩා ගම්මානයක් නොව ක්‍රීඩා කලාප පහක් හඳුන්වා දී ඇති අතර ඉන් ක්‍රීඩා කලාප හතරක ශ්‍රී ලංකා ක්‍රීඩක ක්‍රීඩිකාවන්ට නේවාසික පහසුකම් සලසා දී ඇති බව මෙවර පොදු රාජ්‍ය මණ්ඩලීය ක්‍රීඩා උළෙලේ කණ්ඩායම් ප්‍රධානි විශ්‍රාමික මේජර් ජෙනරාල් සම්පත් ප්‍රනාන්දු මහතා මාධ්‍ය හමුවේ සඳහන් කර සිටියේය.\n\nශ්‍රී ලංකා ක්‍රීඩක ක්‍රීඩිකාවන්ගේ ආරක්ෂාව, සෞඛ්‍යය, ප්‍රවාහන ආදී සියලු කාරණා පිළිබඳව කිසිදු බියක් සැකක් ඇති කර ගත යුතු නැති බවත් ඔවුන්ට තිබෙන්නේ රට වෙනුවෙන් තම උපරිමය ඉටු කිරීම බවත් සම්පත් ප්‍රනාන්දු මහතා පවසා සිටියේය.\n\nශ්‍රී ලංකාව නියෝජනය කරමින් ශ්‍රී ලංකා කාන්තා ක්‍රිකට් කණ්ඩායම ද මෙම තරගාවලියට සහභාගි වන බව සම්පත් ප්‍රනාන්දු මහතා තවදුරටත් සඳහන් කර සිටියේය.\n\nතරගාවලිය මේ මස 28 වැනිදා සිට ලබන මස 08 වැනිදා දක්වා පැවැත්වීමට නියමිතය.\n\nකුෂාන් සුබසිංහ",
       "URL": "https://divaina.lk/%e0%b6%b4%e0%b7%9c%e0%b6%af%e0%b7%94%e0%b6%bb%e0%b6%af-%e0%b6%b8%e0%b6%ac%e0%b7%94%e0%b6%bd%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%ad%e0%b6%bb%e0%b6%9c/",
       "Category": "sports",
       "Parent URL": "https://divaina.lk/category/sports//page/202/"
}