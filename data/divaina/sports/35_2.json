{
       "Source": "divaina",
       "Timestamp": "July 28, 2023",
       "Headline": "පකිස්තානයේ දැවැන්ත ජය ශ්‍රී ලංකාව හඬවයි",
       "News Content": "ශ්‍රී ලංකා කණ්ඩායමට එරෙහිව මවුබිමේදී විදෙස් ටෙස්ට් කණ්ඩායමක් ලද ඉහළම ජයග්‍රහණය කොළඹ එස් එස් සී ක්‍රීඩාංගණයේදී ඊයේ (27 වැනිදා) වාර්තා කළ සංචාරක පකිස්ථානුවෝ එම ජයග්‍රහණය තමන්ගේ ඉහළම ටෙස්ට් ජයග්‍රහණය බවට පරිවර්තනය කර ගැනීමට ද ඒ අනුව සමත් වූහ.\n\nශ්‍රී ලංකාව සමග පැවැති දෙවැනි ටෙස්ට් ක්‍රිකට් තරගයෙන් ඉනිමක හා ලකුණු 222 ක දැවැන්ත ජයග්‍රහණයක් අත්විඳි පකිස්තාන කණ්ඩායම ඊට පෙර තමන්ගේ ඉහළම ටෙස්ට් ජයග්‍රහණය ලෙස වාර්තා කර ගෙන තිබුණේ බංග්ලාදේශයට එරෙහිව ඉනිමක හා ලකුණු 175ක ජයග්‍රහණයකි.\n\nශ්‍රී ලංකාව මීට ඉහතදී ශ්‍රී ලංකාව තුළදී ලබා තිබූ දැවැන්තම පරාජය වූයේ දකුණු අප්‍රිකාවට එරෙහිව ඉනිමක හා ලකුණු 208කින් පරාජයට පත්වීමය. පාකිස්තානය මෙම ජයග්‍රහණයත් සමග තරග දෙකකින් යුත් ටෙස්ට් තරගාවලිය තරග 2-0 ක් ලෙස ජය ගැනීමට සමත් වූ අතර ඒ අනුව ශ්‍රී ලංකාව තුළ දී වැඩිම ටෙස්ට් තරගාවලි සංඛ්‍යාවක් ජයග්‍රහණය කළ විදෙස් කණ්ඩායම බවට ද පකිස්ථානය ඊයේ පත්විය.\n\nමීට පෙර එම වාර්තාවට පකිස්ථානය සමග සම අයිතිය හිමිකම් කී එංගලන්තය සහ ඔස්ටේ්‍රලියාව ශ්‍රී ලංකාවට එරෙහිව ශ්‍රී ලංකාවේ දී ටෙස්ට් තරගාවලි හතර බැගින් ජයග්‍රහණය කර තිබිණි.\n\nදෙවැනි ටෙස්ට් ක්‍රිකට් තරගයේ සිව්වැනි දිනය වූ ඊයේ ඉනිමක පරාජයෙන් ගැළවීම සඳහා සිය දෙවැනි ඉනිමේ දී ලකුණු 410 ක ඉලක්කයක් හඹා ගිය ශ්‍රී ලංකා කණ්ඩායමේ සියලු දෙනා ලකුණු 188 කට දැවී ගියහ. පළමු ඉනිමේ දී ලකුණු 166 කට දැවී ගොස් සිටි ශ්‍රී ලංකාවට ඉනිම් දෙකේදීම ලකුණු 200 සීමාව ඉක්මවා යෑමට නොහැකි වූ අතර එහෙත් පකිස්තානයේ අබ්දුල්ලා ශෆීක් පළමු ඉනිමේ දී දිවිත්ව ශතකයක් ද රැස් කරනු ලැබීය. ශ්‍රී ලංකා දෙවෙනි ඉනිම වෙනුවෙන් ඇන්ජලෝ මැතිව්ස් නොදැවී ලකුණු 63 ක් ලබා ගත් අතර, සෙසු කිසිදු පිතිකරුවකුගෙන් ශ්‍රී ලංකා ඉනිමට හෝ ඇන්ජලෝ මැතිව්ස්ට සාර්ථක සහයෝගයක් නොලැබුණි.\n\nඊයේ දිනයේ දිවා ආහාරය සඳහා තරගය නතර කරන විට ශ්‍රී ලංකාව එක් කඩුල්ලක් දැවී ලකුණු 81 ක් ලබා සිටි අතර, දිවා ආහාරයේ සිට තේ පානය දක්වා වූ කාලයේ දී ශ්‍රී ලංකාවේ කඩුලු 5ක් බිඳ වැටුණි. තේ පානයෙන් පසුව ඉතිරි කඩුලු හතර ද දවා ගැනීමට පාකිස්තානය සමත් වූ අතර ශ්‍රී ලංකා පිතිකරුවෝ එකා පසුපස එකා කඩුළු පූජා කරමින් දැවී ගියහ.\n\nශ්‍රී ලංකා දෙවැනි ඉනිමේ ආරම්භක කඩුල්ලේ සම්බන්ධතාවය ලකුණු 69 කට සීමා කරමින් නිශාන් මදුශ්ක ලකුණු 33 කට දැවී ගිය අතර දිමුත් කරුණාරත්න ලකුණු 41 ක් රැස් කළේය. මැතිව්ස්ට පසුව වැඩිම ලකුණු ලැබූ පිතිකරුවන් දෙදෙනා වූයේ නිශාන් සහ දිමුත් ය.\n\nදැවී ගිය කඩුලු අතරින් කඩුලු 7ක් නෝමන් අලී විසින් දවාගත් අතර නසීම් ශාහ් අවසන් කඩුලු 3 පන්දුව කෙළින්ම පිතිකරුවන් ගේ කඩුල්ල තුළටම යොමු කරමින් දවා ගත්තේය.\n\nඊයේ දිනය සඳහා තරගය ආරම්භ කරන විට සිය පළමු ඉනිම ක්‍රීඩා කරමින් සිටි පාකිස්තානය උදෑසන පන්දු වාර දෙකකට පමණක් ක්‍රීඩාකර කඩුලු 5 ක් දැවී ලකුණු 576 ක් ලෙස ඉනිම අත්හිටුවනු ලැබීය.\n\nතරගයේ වීරයා ලෙස අබ්දුල්ලාහ් ශෆික් ද, තරගාවලියේ වීරයා ලෙස සල්මන් අලී ආගා ද සම්මානයෙන් පිදුම් ලැබුවේය.\n\nශ්‍රී ලංකාව පළමු ඉනිම පන්දු වාර 48.4 කදී සියලු දෙනා දැවී ලකුණු 166 යි – (ධනංජය ද සිල්වා 57, දිනේෂ් චන්දිමාල් 34, රමේෂ් මෙන්ඩිස් 27, නිශාන් මදුශ්ක 04, දිමුත් කරුණාරත්න 17, කුසල් මෙන්ඩිස් 06, ඇන්ජලෝ මැතිව්ස් 09, සධීර සමරවික්‍රම 00, ප්‍රභාත් ජයසූරිය 01, අසිත ප්‍රනාන්දු 00, ඩිල්ෂාන් මදුශංක 00, අබ්රාර් අහමඩ් 69/4, නසීම් ෂා 41/3, ශහීන් ෂා අෆ්රිඩි 44/1)\n\nපාකිස්තානය පන්දු වාර 134 කදී කඩුලු 5 ක් දැවී ලකුණු 576 යි – (අබ්දුල්ලා ශෆීක් 201, ඉමාම් උල් හක් 06, බාබර් අසාම් 39, ශාන් මසූඩ් 51, සෞද් ශකීල් 57, සෆ්‍රාස් අහමඩ් 14, ආගා සල්මාන් 132, මොහොමඩ් රිස්වාන් 50, අසිත ප්‍රනාන්දු 133/3, ප්‍රභාත් ජයසූරිය 194/2)\n\nශ්‍රී ලංකාව දෙවැනි ඉනිම පන්දු වාර 67.4 කදී සියලු දෙනා දැවී ලකුණු 188 යි – (ඇන්ජලෝ මැතිව්ස් නොදැවී 63, දිමුත් කරුණාරත්න 41, කුසල් මෙන්ඩිස් 14, නිශාන් මදුෂ්ක 33, දිනේෂ් චන්දිමාල් 01, ධනංජය ද සිල්වා 10, සධීර සමරවික්‍රම 05, රමේෂ් මෙන්ඩිස් 16, ප්‍රභාත් ජයසූරිය 00, ඩිල්ශාන් මධුශංක 00, අසිත ප්‍රනාන්දු 00 නෝමන් අලී 70/7, නසීම් ශා 44/3\n\nකුෂාන් සුබසිංහ",
       "URL": "https://divaina.lk/%e0%b6%b4%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b6%af%e0%b7%90%e0%b7%80%e0%b7%90%e0%b6%b1%e0%b7%8a%e0%b6%ad-%e0%b6%a2%e0%b6%ba-%e0%b7%81%e0%b7%8a/",
       "Category": "sports",
       "Parent URL": "https://divaina.lk/category/sports//page/35/"
}