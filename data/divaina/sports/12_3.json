{
       "Source": "divaina",
       "Timestamp": "September 13, 2023",
       "Headline": "වෙල්ලාලගේ ඉන්දියාව අල්ලා හොල්ලයි",
       "News Content": "ලොව ප්‍රබල පිතිකරුවන් ලෙස නමක් දිනා ඇති විරාත් කෝලි, රෝහිත් ශර්මා, ශුබ්මන් ගිල්, ලෝකේෂ් රාහුල් සහ හර්දික් පාන්ඩයා අවුරුදු 20 ක් වයසැති ශ්‍රී ලංකා යෞවනයකුගේ පන්දු හමුවේ දමනය වීම කොළඹ ආර්. ප්‍රේමදාස පිටියේදී ඊයේ (12 වැනිදා) දිස් වූයේය.\n\nඒ සමගම මෙවර ආසියානු කුසලාන තරඟාවලියේ සුපිරි වටය යටතේ ශ්‍රී ලංකාව සමග ඊයේ පැවති තරඟයේදී ඉන්දිය පිතිකරුවෝ සියලු දෙනා ලකුණු 213 කට දැවී ගියහ.\n\nඒ අනුව ශ්‍රී ලංකාව අඛණ්ඩව ප්‍රතිවාදී කණ්ඩායමේ සියලු දෙනා දවා ගත් 14 වැනි අවස්ථාව ලෙසට සිය ලෝක වාර්තාව තවදුරටත් ඉදිරියට රැගෙන යෑමට සමත් වූයේය.\n\nලකුණු 40 කට කඩුලු 5 ක් දවා ගනිමින් දුනිත් වෙල්ලාලගේ පෑ දස්කම් ඉන්දීය ඉනිමේ සියලු දෙනා දවා ගැනීමේ ප්‍රධාන බලවේගය වූ අතර චරිත් අසලංක කඩුලු 4 ක් දවා ගනිමින් එහි ඉතිරි වගකීම ඉටු කළේය.\n\nපළමු පන්දු වාර 11 අවසානයේ කිසිවෙකු නොදැවී ලකුණු 80 ක් ලබා ඉන්දියාව ප්‍රබල ස්ථානයක සිටියදී පන්දුව අතට ගත් යොවුන් ක්‍රීඩක දුනිත් වෙල්ලාලගේ තම ප්‍රථම පන්දුවෙන්ම ශුබ්මන් ගිල් දවා ගත්තේය.\n\nදුනිත්ගේ එම පන්දුවට ඉදිරි පාදයේ ආරක්ෂිත පහරක් එල්ල කිරීමට ගිල් උත්සාහ කළ ද එම උත්සාහය වැරදීමෙන් බිමින් ගැලවී ගිය කඩුල්ලේ වම් ඉන්න අල්ලා ගැනීමට කඩුලු රකින කුසල් මෙන්ඩිස්ටවත් නොහැකි විය.\n\nකොළඹ ආර්. ප්‍රේමදාස ක්‍රීඩාංගණයේදී තමා සහභාගි වූ අවසන් එක්දින ජාත්‍යන්තර තරග හතරේදීම ශතක වාර්තා කර තිබූ (අවසන් ශතකය වාර්තා කර පැය 24 ක් ඉක්මවා යෑමට පෙර) විරාත් කෝලිගේ ඉනිම ලකුණු 3 කට සීමා කරමින් සිය දෙවෙනි කඩුල්ල වාර්තා කිරීමට දුනිත් සමත් වූයේය.\n\nපෙරේදා පකිස්තාන පන්දු යවන්නන්ට එළව එළවා පහර දුන් කෝලි ඊයේ ආරම්භයේ පටන්ම දුනිත් ඉදිරියේ ආරක්ෂාකාරී ක්‍රියාමාර්ගයක් අනුගමනය කළ ද ඔහු සිය 12 වැනි පන්දුවට එල්ල කළ පහර නායක දසුන් වෙත ලබා දුන් තිළිණයක් මෙන් විය.\n\nකෝලිගේ පිත්තේ වැදුණු පන්දුව ඉතා පහසු උඩපන්දුවක් ලෙස දසුන් දෑතෙන් රැක ගනිද්දී ප්‍රේමදාස පිටිය එකම ඝෝෂාවකින් ඇළලී ගියේය.\n\nපන්දු 44 කදී හයේ පහර දෙකක් සහ හතරේ පහර 7 ක් සමගින් ඊයේ සිය 51 වැනි එක් දින ජාත්‍යන්තර අර්ධ ශතකය ලබා සිටි ඉන්දීය නායකයාට තමා දැවී ගිය බව අදහා ගැනීමටද මද වේලාවක් ගත විය.\n\nදුනිත් එල්ල කළ පන්දුවට පසු පාදයේ ආරක්ෂිත පහරකට ඉන්දීය නායකයා යොමු වුවද එම පන්දුව ඔහුගේ පිත්ත සහ පා ආවරණ අතරින් රිංගා පා ඉන්න බිඳ දැමුවේය.\n\nශර්මාට පසුව ඉන්දියාව වෙනුවෙන් වැඩිම ලකුණු ලාභියා වූ මෙන්ම පෙර දින ශතක ලාභී ලෝකේෂ් රාහුල් ද දුනිත් හමුවේ දැවී ගියේ ඔහු අතටම උඩ පන්දුවක් ලබා දීමෙනි.\n\nඉන්දීය ප්‍රවේගකාරී පිතිකරු හර්දික් පාණ්ඩයා ලකුණු 5 ක් සඳහා පන්දු 18 ක් පිටියේ රැඳී සිටිය ද ඔහුගේ පිටත අග්‍රය ස්පර්ශ කරමින් ඇදී ආ පන්දුව කුසල් මෙන්ඩිස්ගේ අත් ආවරණ තුළට යොමු වූයේ ඉන්දීය බලාපොරොත්තු තවත් සුන් කරමිනි.\n\nඒ සමගම එක් දින ජාත්‍යන්තර තරගයක සිය පළමු කඩුලු 5 අවස්ථාව සටහන් කර ගත් වෙල්ලාලගේ අඩුම වයසින් කඩුලු 5ක් දවා ගත් ශ්‍රී ලංකා ක්‍රීඩකයාගේ වාර්තාව ද තමාගේ නමට ලියා ගත්තේය. එම වාර්තාව ඊට පෙර සටහන්ව තිබුණේ 2001 වසරේදී චරිත බුද්ධික හමුවේය.\n\nවෙල්ලාලගේ විසින් උඩ පැන රැක ගන්නා ලද අනගි උඩපන්දුවත් සමග සිය කඩුලු දඩයම ආරම්භ කළ චරිත් අසලංක තම පන්දු යැවීම නිමා කළේ ඔහුගේද ක්‍රිකට් දිවියේ හොඳම පන්දු යැවීම සටහන් කරමිනි.\n\nඅසලංක හමුවේ ඉශාන් කිෂන්, කුල්දීප් යාදව්, රවීන්ද්‍ර ජඩේජා, ජස්ප්‍රිට් බුම්රාහ් දැවී ගියේය.\n\nවර්ෂාව හේතුවෙන් තරගය නතර කරන විට චරිත් සිය පන්දු වාර 9 තුළදී ලකුණු 18 කට කඩුලු 4 ක් දවා ගෙන තිබුණේ ය.\n\nඉන්දියාව මැද පෙළ අවසන් පිතිකරුවන්ට චරිත්ගෙන් ගැලවීමක් නොවූ අතර චරිත්ට සහ වෙල්ලාලගේට අනගි සහායක් ලබා දුන් ධනංජය ද සිල්වා සිය පන්දු වාර 10 ලකුණු 28 කින් අවසන් කළේය.\n\nඉන්දියාව 213/10 (50)\n\nශුබ්මන් ගිල් 19, රෝහිත් ශර්මා 53, විරාත් කෝලි 03, ලෝකේෂ් රාහුල් 39, ඉශාන් කිෂන් 33, හර්දික් පාන්ඩයා 05, රවීන්ද්‍ර ජඩේජා 04, අක්සාර් පටෙල් 26, ජස්ප්‍රිට් බුම්රාහ් 05, මොහොමඩ් සිරාජ් නොදැවී 05, කුල්දීප් යාදව් 00\n\nපන්දු යැවීම\n\nකසුන් රාජිත 4-30-0, මහීෂ් තීක්ෂණ 9.1-41-1, දසුන් ශානක 3-24-0, මතීෂ පතිරණ 4-27-0 දුනිත් වෙල්ලාලගේ 10-40-5, ධනංජය ද සිල්වා 10-20, චරිත් අසලංක 9-18-4\n\nකුෂාන් සුබසිංහ",
       "URL": "https://divaina.lk/%e0%b7%80%e0%b7%99%e0%b6%bd%e0%b7%8a%e0%b6%bd%e0%b7%8f%e0%b6%bd%e0%b6%9c%e0%b7%9a-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%85%e0%b6%bd%e0%b7%8a%e0%b6%bd%e0%b7%8f/",
       "Category": "sports",
       "Parent URL": "https://divaina.lk/category/sports//page/12/"
}