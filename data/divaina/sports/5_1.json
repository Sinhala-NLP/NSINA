{
       "Source": "divaina",
       "Timestamp": "October 1, 2023",
       "Headline": "අයිසීසීය තවත් ඉල්ලීමක් විසි කරයි",
       "News Content": "ශ්‍රී ලංකා ක්‍රිකට් ආයතනයේ අනුදැනුමකින් හෝ අයිතිය පවරා දීමකින් තොරව හෝ ශ්‍රී ලංකාවේ ජාත්‍යන්තර ක්‍රීඩා සම්බන්ධීකරණ කමිටුව සමග සාකච්ඡා කිරීමට ජාත්‍යන්තර ක්‍රිකට් කවුන්සිලය සූදානම් නොමැති බව ජාත්‍යන්තර ක්‍රිකට් ක්‍රිකට් කවුන්සිල ප්‍රධාන විධායක ජෙෆ් ඇලර්ඩිස් මහතා විසින් මෙරට ක්‍රීඩා ඇමැති රොෂාන් රණසිංහ මහතා වෙත ලිඛිතව දැනුම් දී ඇතැයි ආරංචි මාර්ග සඳහන් කරයි.\n\nශ්‍රී ලංකාවේ ක්‍රිකට් ක්‍රීඩාව සම්බන්ධ සියලු කටයුතු ස්වාධීනව හා බාහිර බලපෑමකින් තොරව සිදු කරගෙන යෑමට ශ්‍රී ලංකා ක්‍රිකට් ආයතනයට පූර්ණ බලතල තිබිය යුතු බව ද එම ලිපියේ දැක්වේ.\n\nජාත්‍යන්තර ක්‍රිකට් කවුන්සිල ප්‍රධාන විධායක ජෙෆ් ඇලර්ඩිස් මහතා මෙම දැනුම්දීම කර ඇත්තේ ජාත්‍යන්තර ක්‍රීඩා සම්බන්ධීකරණ කමිටු නිලධාරීන් සහ ජාත්‍යන්තර ක්‍රිකට් කවුන්සිලය අතර සාකච්ඡාවක් සඳහා අවස්ථාවක් ඉල්ලමින් ක්‍රීඩා ඇමැති රොෂාන් රණසිංහ මහතා විසින් සිදුකරන ලද ලිඛිත ඉල්ලීමකට පිළිතුරු සපයමිනි.\n\nඅයිසීසී ප්‍රධානී ග්‍රේග් බාක්ලේ මහතා සමග හෝ අයිසීසී ප්‍රධාන විධායක ජෙෆ් ඇලර්ඩිස් මහතා සමග එම සාකච්ඡාව ලබා දෙන ලෙස ඉල්ලීම් කර තිබුණද ග්‍රේග් බාක්ලේ හෝ ජෙෆ් ඇලර්ඩිස් ශ්‍රී ලංකා ක්‍රිකට් ආයතනයේ අනුමැතිය නොමැතිව ජාත්‍යන්තර ක්‍රීඩා සම්බන්ධීකරණ කමිටුව පිළිගැනීමට හෝ මුණගැසී සාකච්ඡා කිරීමට සූදානම් නොමැති බවද එම ලිපියේ දැක්වේ.\n\nශ්‍රී ලංකා ක්‍රිකට් ආයතනයට නිදහසේ කටයුතු කරගෙන යෑමට අවශ්‍ය පරිසරය සකසා දිය යුතු බව පසුගිය අප්‍රේල් 11 වැනිදා ලිපිය මගින් දැනුවත් කළ අයුරු ද ඉහත ලිපිය මගින් යළි සිහි ගැන්වීමට අයිසීසී ප්‍රධාන විධායක කටයුතු කර ඇත.\n\nශ්‍රී ලංකාවේ දී හෝ විදේශයකදී ක්‍රීඩා ක්ෂේත්‍රය සම්බන්ධව ශ්‍රී ලංකාව නියෝජනය කරනු ලබන ඕනෑම කටයුත්තක් වෙනුවෙන්, ජාත්‍යන්තර ක්‍රීඩා සංගම් හෝ සංවිධාන සම්බන්ධීකරණ කටයුතු ඉටු කිරීම අරමුණු කරගෙන එක් එක් ක්‍රීඩාව සඳහා, ඒ ඒ ක්‍රීඩාව සම්බන්ධව දැනුම සහිත පුද්ගලයෙකුගෙන් හෝ පුද්ගලයන් කිහිප දෙනකුගෙන් සැදුම් ලත් “ශ්‍රී ලංකාවේ, ජාත්‍යන්තර ක්‍රීඩා සම්බන්ධීකරණ කමිටුව” ලෙසින් විෂය භාර ඇමැතිවරයා විසින් අදාළ කමිටුව පත් කරන ලදී.\n\nඑම කමිටුව ත්‍රිපුද්ගල කමිටුවක් වේ.",
       "URL": "https://divaina.lk/%e0%b6%85%e0%b6%ba%e0%b7%92%e0%b7%83%e0%b7%93%e0%b7%83%e0%b7%93%e0%b6%ba-%e0%b6%ad%e0%b7%80%e0%b6%ad%e0%b7%8a-%e0%b6%89%e0%b6%bd%e0%b7%8a%e0%b6%bd%e0%b7%93%e0%b6%b8%e0%b6%9a%e0%b7%8a-%e0%b7%80/",
       "Category": "sports",
       "Parent URL": "https://divaina.lk/category/sports//page/5/"
}