{
       "Source": "divaina",
       "Timestamp": "February 16, 2023",
       "Headline": "ශ්‍රී ලංකාව හා ප්‍රබල ඔස්ටේ්‍රලියාව අතර සටන අද",
       "News Content": "ශ්‍රී ලංකා කාන්තා ක්‍රිකට් කණ්ඩායම මෙවර පන්දු වාර 20-20 ලෝක කුසලාන තරගාවලියේ මුහුණ දිය හැකි ප්‍රධානම අභියෝගය වන කාන්තා ලෝක කුසලාන ක්‍රිකට් ශූරතාවයට පස් වතාවක් හිමිකම් කියන කාන්තා කණ්ඩායම් ශ්‍රේණිගත කිරීම්හි පළමු ස්ථානයේ රැඳී සිටින ඔස්ටේ්‍රලියා කණ්ඩායම සමග ශ්‍රී ලංකාව අද (16 වැනිදා) තරග වැදීමට නියමිතය. දකුණු අප්‍රිකාවේ සෙන්ට් ජෝර්ජ් ක්‍රීඩාංගණයේදී ශ්‍රී ලංකා වේලාවෙන් පස්වරු 6.30ට තරගය ආරම්භ වේ.\n\nමෙම තරගය ජයග්‍රහණය කළහොත් ශ්‍රී ලංකාවට ඉදිරි වටය සඳහා සුදුසුකම් ලැබීමට විශාල අවස්ථාවක් හිමි වේ.\n\nකෙසේ වෙතත් මෙම තරගාවලිය යටතේ මෙතෙක් තමන් මුහුණ දුන් තරග දෙකම ජයග්‍රහණය කිරීමට ශ්‍රී ලංකා කණ්ඩායම සමත්වී තිබීම ඔස්ටේ්‍රලියාවට ද අද දිනයේ යම් තර්ජනයක් වනු ඇත.\n\nමෙවර ලෝක කුසලාන තරගාවලියේ දී ‘ඒ’ කාණ්ඩය යටතේ තරග වදින ඔස්ටේ්‍රලියාව ද ශ්‍රී ලංකාව මෙන් ම තමන් මුහුණ දුන් තරග දෙකම ජයග්‍රහණය කර ඇති අතර ශ්‍රී ලංකාවට වඩා ශුද්ධ ලකුණු ලබා ගැනීමේ වේගය අතින් ඉදිරියෙන් සිටින ඔස්ටේ්‍රලියාව එම කාණ්ඩයේ ප්‍රසාද ලකුණු සටහනේ පළමු ස්ථානයේ පසු වේ.\n\nප්‍රසාද ලකුණු 4ක් හිමි කර ගෙන ශුද්ධ ලකුණු ලබා ලබාගැනීමේ වේගය +0.430ක් ලෙස ශ්‍රී ලංකාව සටහන් කරගෙන තිබේ.\n\nමේ දක්වා තරගාවලියේ වැඩිම ලකුණු ලාභීන් අතර සිව්වැනි ස්ථානය නායිකා චමරි අතපත්තුට ද, පස්වෙනි ස්ථානය හර්ෂිතා මාධවීටත් හිමි වී තිබේ.\n\nපන්දු යවන්නියන් අතර ඕෂධී රණසිංහ තෙවන ස්ථානයේ ද ඉනෝකා රණවීර සිවුවැනි ස්ථානයේ ද වැඩිම කඩුලුලාභීහු අතර රැඳී සිටිති.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%8f-%e0%b6%b4%e0%b7%8a%e0%b6%bb%e0%b6%b6%e0%b6%bd-%e0%b6%94%e0%b7%83%e0%b7%8a/",
       "Category": "sports",
       "Parent URL": "https://divaina.lk/category/sports//page/106/"
}