{
       "Source": "divaina",
       "Timestamp": "July 7, 2023",
       "Headline": "බංග්ලාදේශ නායකයා හිටි හැටියේ යයි",
       "News Content": "සමුගෙන යෑමට මේ හොඳම වෙලාවයි පවසමින් බංග්ලාදේශ එක්දින ක්‍රිකට් කණ්ඩායමේ නායක සහ ආරම්භක පිතිකරු ටමීම් ඉක්බාල් ඊයේ (06 වැනිදා) ජාත්‍යන්තර ක්‍රිකට් පිටියට සමු දුන්නේ ය. තමාගේ වසර 16 ක ජාත්‍යන්තර ක්‍රිකට් ගමන මෙතකින් නිමා වන බව ඊයේ හදිසියේ කැඳවන ලද මාධ්‍ය හමුවක දී ප්‍රකාශ කරමින් එසේ සමුගත් ටමීම් “තවදුරටත් කියන්න දේ ඇතත් ඒවා සියල්ල මෙහිදී ප්‍රකාශ කළ නොහැකි” බවද එහිදී පැවසීය.\n\n“මම මගේ උපරිමයෙන් කරා. ඒ වගේම කරන්න උත්සාහ කළා. කණ්ඩායමට දෙන්න පුළුවන් උපරිමයත් දුන්නා. ඒත් දැන් ඇති. ඇයි ඉක්මනට සමුගත්තේ කියලා නැවත නැවතත් මගෙන් අහන්න එපා.”\n\nටමීම් ගේ මේ හදිසි සමුගැනීම ලෝක කුසලාන එක්දින තරගාවලියට මාස තුනක පමණ කාලයක් තිබියදී සිදු වූ අතර ඔහුගෙන් හිස්වන නායකත්වය ට පත් කරන්නේ කවුරුන්ද යන්න මෙතෙක් තීරණය කර නැතත් ටෙස්ට් සහ පන්දු වාර 20-20 නායක ශකීබ් අල් හසන්ට එම අවස්ථාව හිමිවනු ඇතැයි වාර්තා වේ.\n\nඇෆ්ගනිස්තානය සමග පෙරේදා පැවති තරගයෙන් ද බංගලාදේශය පරාජයට පත්වූ අතර එරට වෙනුවෙන් ජාත්‍යන්තර තරග 389 කට ක්‍රීඩා කර ඇති ටමීම් එහිදී ලකුණු 15205 ක් වාර්තා කර තිබේ.\n\nබංග්ලාදේශ කණ්ඩායමේ පුහුණුකරු ලෙස චන්දික හතුරුසිංහ සහ දඟ පන්දු යැවීමේ පුහුණුකරු ලෙස රංගන හේරත් කටයුතු කරති.",
       "URL": "https://divaina.lk/%e0%b6%b6%e0%b6%82%e0%b6%9c%e0%b7%8a%e0%b6%bd%e0%b7%8f%e0%b6%af%e0%b7%9a%e0%b7%81-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b7%8f-%e0%b7%84%e0%b7%92%e0%b6%a7%e0%b7%92-%e0%b7%84%e0%b7%90/",
       "Category": "sports",
       "Parent URL": "https://divaina.lk/category/sports//page/46/"
}