{
       "Source": "divaina",
       "Timestamp": "April 6, 2023",
       "Headline": "2013 මලයාසියානු සම්මන්ත්‍රණයට මිලියන 100ක් ගියේ නැහැ – සම්මේලනයේ මුදලින් වැය වුණේ ලක්ෂ 16 යි ඇමැතිව නොමඟ යවලා",
       "News Content": "2013 වසරේ ආසියානු පාපන්දු සම්මේලනයේ ප්‍රධානත්වයෙන් පැවති මලයාසියානු පාපන්දු සම්මන්ත්‍රණය සඳහා සහභාගි වීම පිණිස පාපන්දු සම්මේලනයට අයත් රුපියල් මිලියන 100ක මුදලක් පාපන්දු බලධාරීන් විසින් අවභාවිත කර ඇති බවට ක්‍රීඩා හා යෞවන කටයුතු ඇමැති රොෂාන් රණසිංහ මහතා විසින් පෙරේදා මාධ්‍ය හමුවේ දී ප්‍රකාශ කළ ද සත්‍ය වශයෙන්ම ඊට වැය වූයේ රුපියල් දහසය ලක්ෂ හාරදහස් නවසිය අනූදෙකක (1604992) මුදලක් බව එකල පාපන්දු සම්මේලනයේ සභාපතිවරයා වූ රංජිත් රුද්‍රිගු මහතා නිවේදනයක් නිකුත් කරමින් සඳහන් කර සිටී.\n\nඅදාළ වාර්තාවේ දැක්වෙන මලයාසියානු මුදල් වංචාව සම්බන්ධයෙන් ඇමැතිවරයාද නොමඟ යවා ඇති බව ඉන් පැහැදිලි වන බව ද රංජිත් රුද්‍රිගු මහතා එම නිවේදනයෙන් පවසා තිබේ.\n\nශ්‍රී ලංකා පාපන්දු ආයතනයේ පරිපාලන හා මූල්‍ය ගැටලු පිළිබඳ සොයා බැලීමට හිටපු මහාධිකරණ විනිසුරු කුසලා සරෝජනී වීරවර්ධන මහත්මියගේ ප්‍රධානත්වයෙන් පත් කළ පංච පුද්ගල කමිටු වාර්තාව මගින් අනාවරණය කර ගන්නා ලද දූෂණ හා වංචා 30 අතරට ගැනෙන ප්‍රධාන වංචාවක් ලෙස එම මුදල් අවභාවිතාව දැක්විය හැකි බවට ද ඇමැති රොෂාන් රණසිංහ මහතා විසින් පෙරේදා ප්‍රකාශ කරන ලදී.\n\nඑම කමිටු වාර්තාව මගින් අනාවරණය වී ඇති බව දක්වමින් ඇමැතිවරයා තවත් කරුණු කීපයක් ක්‍රීඩා අමාත්‍යාංශ ඩන්කන් වයිට් ශ්‍රවණාගාරයේදී පෙරේදා පැවැති මාධ්‍ය හමුවේ දී හෙළි කරන ලදී.\n\nඑකල හිටපු පාපන්දු සභාපති රංජිත් රුද්‍රිගු මහතා අදාළ මලයාසියානු සංචාරය සඳහා වැය වූ වියදම් පිළිබඳ සම්මත වූ වාර්තාව ද මාධ්‍ය වෙත නිකුත් කරමින් එම නිවේදනය යොමු කර ඇත.\n\nශ්‍රී ලංකා පාපන්දු සම්මේලනයේ සභාපතිවරයා ලෙස (2013-2015) දක්වා කටයුතු කර, මීගමු පාපන්දු ලීගයේ සභාපතිවරයා ලෙස වසර විසිතුනක් ද, මීගමුව තරුණ ක්‍රීඩා සමාජයේ සභාපතිවරයා ලෙස වසර 27ක්ද කටයුතු කරමින් සිටින තමන් තම පෞද්ගලික ධනයද පාපන්දු ක්‍රීඩාව සඳහා වියදම් කර ඇති බවත් තමන් හට පාපන්දු සම්මේලනයේ මුදල් සොරකම් කිරීමට කිසිදු අවශ්‍යතාවයක් නැති බව ද ඒ මහතා එම නිවේදනයේ දක්වා තිබේ.\n\nඑසේම 2013 – 2015 දක්වා කාලය තුළ පාපන්දු සම්මේලනය සියලුම ගිණුම් විගණකාධිපති දෙපාර්තමේන්තුව මඟින් අනුමත කර ඇති බව ද එහි යම් දෝෂයක් නොවන බවට ඒවා පරිශීලනය කරන ඕනෑම අයෙකුට වැටහී යන බවද රුද්‍රිගු මහතා කරුණු සඳහන් කර සිටී.\n\nඇමැතිවරයා එම මාධ්‍ය හමුව සඳහා පාදක කර ගෙන ඇති කමිටු වාර්තාව තොරතුරු දැන ගැනීමේ පනත මගින් මේ වන විටත් තමන් අයදුම් කර ඇති බවද එමඟින් තම කීර්ති නාමයට හානිදායක වන කරුණු අන්තර්ගත වේ නම් ඒ සඳහා ඉදිරි පියවර ගැනීමට තමන් කටයුතු කරන බවද රංජිත් රුද්‍රිගු මහතා සඳහන් කරයි.\n\nඑම නිවේදනයේ මෙසේද දැක්වේ.\n\n2013 ආසියානු පාපන්දු සම්මේලන පරිපාලන සම්මන්ත්‍රණය 2013 වසරේ නොවැම්බර් 27 වැනි දා සිට දෙසැම්බර් 03 වැනිදා දක්වා මලයාසියාවේදී පැවැති බවත් ඒ සඳහා ශ්‍රී ලංකා පාපන්දු සම්මේලනයේ සාමාජික ලීග 45 ක් නියෝජනය කරමින් නියෝජිතයෝ 45 දෙනෙක් සහ විධායක සභිකයෝ කිහිපදෙනෙක් සහභාගි වූහ.\n\nමෙම සම්මන්ත්‍රණය සඳහා ලීග් නියෝජිතවරුන්ගේ මලයාසියාවේ අභ්‍යන්තර වියදම්හි විශාල කොටසක් දරනු ලැබුවේ ආසියානු පාපන්දු සම්මේලනය මගිනි.\n\nඑයින් සුළු වියදම් ලෙසින්, හෝටල් ගාස්තු, ප්‍රවාහන ගාස්තු සහ අනෙකුත් වියදම් වශයෙන් ශ්‍රී ලංකා පාපන්දු සම්මේලනයට වියදම් වූයේ රුපියල් 1,604,992/- ක මුදලකි.\n\nමෙම සම්මන්ත්‍රණය වෙනුවෙන් විශේෂ සැලකිල්ලක් දක්වමින් මෙම විදේශ ගමන සඳහා ක්‍රීඩා අමාත්‍යංශය හරහා ගුවන් ප්‍රවේශපත්‍ර ලබා දීමට කටයුතු කළේ, එවකට හිටපු ක්‍රීඩා අමාත්‍ය මහින්දානන්ද අළුත්ගමගේ මහතා විසිනි.\n\nතවද, මෙම වියදම් සියල්ලක්ම, 2013 – වසරේදී විගණනය කරන ලද, අවසන් කරන ලද, සහ සම්මත වූ වියදම් වේ. (මෙයට අමුණා ඇත.)\n\nනමුත්, කනගාටුවට කරුණක් නම්,\n\nඅදාළ මාධ්‍ය සාකච්ඡාවේදී ගරු ක්‍රීඩා ඇමැතිතුමා, පවසා සිටියේ, මෙම මලයාසියානු සම්මන්ත්‍රණය සඳහා මිලියන 100ක පමණ මුදලක් අවභාවිත වී ඇති බවකි.\n\nමෙය සාවද්‍ය ප්‍රකාශයකි.\n\nමේ අනුව, පෙනී යන්නේ ඇමැතිතුමාව, නොමඟ යවා ඇති බවයි.",
       "URL": "https://divaina.lk/2013-%e0%b6%b8%e0%b6%bd%e0%b6%ba%e0%b7%8f%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%83%e0%b6%b8%e0%b7%8a%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b6%ab/",
       "Category": "sports",
       "Parent URL": "https://divaina.lk/category/sports//page/87/"
}