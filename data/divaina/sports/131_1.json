{
       "Source": "divaina",
       "Timestamp": "December 17, 2022",
       "Headline": "මොරොක්කෝව ක්‍රොඒෂියාව අද ලෝකඩ සටනට",
       "News Content": "මෙවර පාපන්දු ලෝක කුසලාන තරගාවලියේ අවසන් පූර්ව වටයට සුදුසුකම් ලබා එහි දී පරාජයට පත්ව ලෝක කුසලාන බලාපොරොත්තු සුන් වුණු ක්‍රොඒෂියාව සහ මොරොක්කෝව තරගාවලියේ ලෝකඩ පදක්කම වෙනුවෙන් අද (17 වැනිදා) තරග වැදීමට නියමිතය.\n\nශ්‍රී ලංකා වේලාවෙන් අද (17 වැනිදා) රාත්‍රී 8.30ට කටාර්හි කළීෆා ක්‍රීඩාංගණයේදී එම තරගය ආරම්භ වේ.\n\nක්‍රොඒෂියාව පසුගිය ලෝක කුසලාන තරගාවලියේ අවසන් මහා තරගයට සුදුසුකම් ලබා එහිදී ප්‍රංශය අතින් පරාජයට පත්ව අනුශූරතාවය දිනාගත් කණ්ඩායම වේ.\n\nමොරොක්කෝව අප්‍රිකානු කලාපයේ රටක් ලෙස පාපන්දු ලෝක කුසලාන තරගාවලියක අවසන් පූර්ව තරග වරම් ලැබූ පළමු රට වේ.\n\nමොරොක්කෝව එම අවසන් පූර්ව තරගයේ දී ප්‍රංශය අතින්ද, ක්‍රොඒෂියාව සිය අවසන් පූර්ව තරගයේ දී ආර්ජන්ටිනාව අතින්ද පරාජයට පත් විය.\n\nක්‍රොඒෂියාව සහ මොරොක්කෝව මෙම තරගාවලිය තුළ කෙතරම් දක්ෂ ලෙස ක්‍රීඩා කළේ ද යත් එම කණ්ඩායම් දෙකම මෙවර තරගාවලියේ දී පළමු වරට පරාජයට පත්වූයේ අවසන් පූර්ව තරගයේදීය.\n\nඑමෙන්ම අවසන් පූර්ව තරගයට එන තෙක්ම තමන්ට එරෙහිව එක් ගෝලයක් හෝ වාර්තා කිරීමට ප්‍රතිවාදීන්ට ඉඩ ලබා නොදීම මොරොක්කෝ ක්‍රීඩකයන්ගේ සුවිශේෂී දක්ෂතාවය මොනවට පිළිබිඹු කරන්නකි.\n\nකණ්ඩායම් දෙකම මෙම තරගාවලියේ තමන් සහභාගි වූ පළමු තරගය ජය පරාජයෙන් තොරව අවසන් කර ගැනීමට සමත්ව තිබිණි.\n\nඑමෙන්ම ක්‍රොඒෂියාව සිය තෙවන තරගයද ජය පරාජයෙන් තොරව අවසන් කර ගෙන තිබුණු අතර මොරොක්කෝව පළමු තරගයෙන් අනතුරුව අඛණ්ඩව ජයග්‍රාහී ගමනක්ම පැමිණ තිබුණි.\n\nඑහෙත් අවසන් පූර්ව තරගයේ දී මොරොක්කෝවට ප්‍රංශය හමුවේ ගෝල 2-0ක පරාජයක් උරුම වූ අතර ක්‍රොඒෂියාවට ආර්ජන්ටිනාව හමුවේ ගෝල් 3-0ක පරාජයක් හිමි විය.\n\nඒ සමගම ඔවුන් ගේ ලෝක කුසලාන බලාපොරොත්තු ගිලිහී ගිය අතර අද තරගයෙන් ජයගෙන ලෝකඩ පදක්කමට උරුමකම් කීමට කණ්ඩායම් දෙකම වෙහෙසෙනවා ඇත.",
       "URL": "https://divaina.lk/%e0%b6%b8%e0%b7%9c%e0%b6%bb%e0%b7%9c%e0%b6%9a%e0%b7%8a%e0%b6%9a%e0%b7%9d%e0%b7%80-%e0%b6%9a%e0%b7%8a%e0%b6%bb%e0%b7%9c%e0%b6%92%e0%b7%82%e0%b7%92%e0%b6%ba%e0%b7%8f%e0%b7%80-%e0%b6%85%e0%b6%af/",
       "Category": "sports",
       "Parent URL": "https://divaina.lk/category/sports//page/131/"
}