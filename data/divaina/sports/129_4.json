{
       "Source": "divaina",
       "Timestamp": "December 21, 2022",
       "Headline": "වූෂු සටන් කලාවේ මෙරට ප්‍රගමනයේ ප්‍රසන්න සාධකය",
       "News Content": "ආචාර්ය ප්‍රසන්න ජයවීර චීන ජාත්‍යන්තර ආත්මාරක්ෂක සටන් කලාවේ ප්‍රබලතම අංගයක් වන ‘වූෂු’ සටන් ක්‍රීඩාව ශ්‍රී ලංකාවට හඳුන්වා දෙමින් එය මෙරට 44 වන ජාතික ක්‍රීඩාව බවට පත් කර, අධ්‍යාපන සහ ක්‍රීඩා අමාත්‍යාංශයන් යටතේ, ‘වූෂු’ සම්මේලනයක් පිහිටුවමින් ‘සටන් ශූරී’ සම්මානයෙන් ද පුද ලැබ, මෙරට ලක්ෂ සංඛ්‍යාත වූ සිසු කැලකට ‘වූෂු’ සටන් කලාව මතින් යහපත් පුරවැසියන් ලෙස ජීවත් වන්නට මඟ විවර කර දුන් අභිමානවත් ගුරු පියෙකි.\n\nඉනිදු නොනැවතුණු ජයවීරයන්, මෙරට ත්‍රිවිධ හමුදාවට, පොලිස් විශේෂ කාර්ය බලකායට ආත්මාරක්ෂක යුද ශිල්පීය සටන් ක්‍රම පිළිබඳව දැනුම හා උපදේශකත්වය ද ලබා දෙන ගුරුවරයකු ලෙසත්, මෙරට සිනමාවට මෙන්ම පුංචි තිරයේ නිර්මාණකරණයන් වෙනුවෙන් සටන් අධ්‍යක්ෂවරයාගේ භූමිකාවට පණ පොවමින්, නොනිමි, අමිල මෙහෙයක යෙදෙමින් පසු වේ.\n\nආචාර්ය ප්‍රසන්න ජයවීරයන්ගේ ජන්ම දිනය අදට (21 දා) යෙදී තිබේ.\n\nමේ ඒ නිමිත්තෙන් තැබෙන කෙටි සටහනකි.\n\nකොළඹ නාලන්දා විද්‍යාලයෙන් සිප්සතර හැදෑරූ ප්‍රසන්න ජයවීරයන් පාසල් අවධියේදීම ආත්මාරක්ෂක සටන් කලාවට උනන්දුවක් දැක්වූ අතර, සී. ඒ. වෙල්ගම, ජී. ඒ. ටී. ලිවේරා සහ ගාමිණී රූපසිංහ යන ප්‍රවීණ සටන් කලා උපදේශකවරුන් යටතේ ගුරුහරුකම් ලැබූ පළමු ශ්‍රේණියේ කළුපටිධාරියකු වෙමින් ‘ටයි කොන්ඩෝ’ සටන් කලාව ශ්‍රී ලංකාවට හඳුන්වාදුන් සිරිල් ඇන්තනි ගුරු පියාණන් යටතේ ද හැදෑරීම් සිදු කරමින් 2 වන ශ්‍රේණියේ කළුපටි උපාධිධරයකු වීම ද විශේෂත්වයක් වූ අතර, මෙම දක්ෂතා ප්‍රසන්නගේ පාසල් අවධියේදීම විද්‍යමාන කිරීම තවත් විශේෂත්වයකි. 1975 වසරේදී ‘වූෂු’ සටන් ක්‍රීඩාව වෙනුවෙන් ශිෂ්‍යත්වයක් ලැබ චීන තානාපති කාර්යාලය මගින් චීන දේශයට පිටත් වූ ප්‍රථම ශ්‍රී ලාංකිකයා වූ සීෆු ආචාර්ය ප්‍රසන්න ජයවීරයන්, චීන සටන් කලා විද්‍යා අධ්‍යාපනය (Chinese Martial Arts Science) තුළින් ‘වූෂු’ සටන් ක්‍රීඩාව මෙරටට හඳුන්වා දෙමින් මේ දක්වා විශාල සිසු පරපුරකට ගුරුවරයකු වෙමින් ජාත්‍යන්තරය වෙත ද ශ්‍රී ලංකාවේ නාමය ගෙන යමින් ගෞරවය ගෙන දීමට සමත්ව සිටි.\n\n“මගේ දෙමාපියන් නීතිඥවරුන් මා පවුලේ එකම දරුවා. පාසල් කාලයෙන් පසුවත් මගේ සිත ගමන් කළේ ආත්මාරක්ෂක සටන් කලාවන් දෙසට. කෙසේ හෝ චීන දේශයට යෑමට අවස්ථාව උදාවීමත්, පසුව ‘වූෂු’ ආත්මාරක්ෂක සටන් කලාව මගේ රටට හඳුන්වා දෙමින්, එය මගේ රටේ ජාතික ක්‍රීඩාවක් බවට පත් කරලීමට ලැබීමත්, ලක්ෂ සංඛ්‍යාත වූ යහපත් සිසු පරපුරක් බිහි කරලීමට ලැබීමත් මා සලකන්නේ මගේ ජීවිතයේ මා ලැබූ ස්වර්ණමය අවස්ථාවක් ලෙසයි. මා බිහි කළ සිසු පරපුර සිය ජීවිත නිසි මඟ ගෙන යන ආකාරය දෙස බලා සිටීම මගේ ජීවිතයට විශාල තෘප්තියක් එකතු කරනු ලබනවා’ යැයි ප්‍රසන්න ජයවීරයන් සඳහන් කරයි.\n\nආචාර්ය ප්‍රසන්න ජයවීරයන් දරුවන් දෙදෙනකුගේ ආදරණීය පියෙකි. ඔහුගේ පුත් සීෆු සජිත් ජයවීර ද පිය අඩි පාරේ යමින් සිටී.\n\nසුජීව තත්සර",
       "URL": "https://divaina.lk/%e0%b7%80%e0%b7%96%e0%b7%82%e0%b7%94-%e0%b7%83%e0%b6%a7%e0%b6%b1%e0%b7%8a-%e0%b6%9a%e0%b6%bd%e0%b7%8f%e0%b7%80%e0%b7%9a-%e0%b6%b8%e0%b7%99%e0%b6%bb%e0%b6%a7-%e0%b6%b4%e0%b7%8a%e0%b6%bb/",
       "Category": "sports",
       "Parent URL": "https://divaina.lk/category/sports//page/129/"
}