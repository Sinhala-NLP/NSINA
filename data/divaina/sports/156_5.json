{
       "Source": "divaina",
       "Timestamp": "October 21, 2022",
       "Headline": "නෙදර්ලන්තය පරදා ශ්‍රී ලංකාව සුපිරි 12 වටයට",
       "News Content": "ආරම්භක පිතිකරුවන් දෙදෙනකුගේ තරගයක් බඳු වූ ශ්‍රී ලංකා නෙදර්ලන්ත තරගය අවසානයේ තියුණු ලෙස ලකුණු 16 කින් තරගය ජයගත් ශ්‍රී ලංකා කණ්ඩායම 2022 පන්දු වාර\n\n20-20 ලෝක කුසලාන ක්‍රිකට් තරගාවලියේ සුපිරි 12 වටයට සුදුසුකම් ලැබීමට ඊයේ (20 වෙනිදා) සමත් වූයේය.\n\nසුපිරි 12 වටයට පිවිසීමට නම් අනිවාර්යෙන්ම ශ්‍රී ලංකාව ජයගත යුතුව තිබූ එම තරගයේ පළමුවෙන් පන්දුවට පහරදුන් ශ්‍රී ලංකා කණ්ඩායම කඩුලු 6ක් දැවී ලකුණු 162ක් ලබාගත් අතර පිළිතුරු ඉනිම ක්‍රීඩා කළ නෙදර්ලන්ත කණ්ඩායමට කඩුලු 9ක් දැවී ලබාගත හැකිවූයේ ලකුණු 146 ක් පමණි.\n\nශ්‍රී ලංකා කණ්ඩායම වෙනුවෙන් ආරම්භක පිතිකරු කුසල් මෙන්ඩිස් පන්දු 44 කදී නොදැවී ලකුණු 79ක් ලබාගත් අතර නෙදර්ලන්ත කණ්ඩායම වෙනුවෙන් ද ආරම්භක පිතිකරු මැක්ස් ඕඩවුඩ් පන්දු 53කදී නොදැවී ලකුණු 71ක් ලබා ජයග්‍රහණය සමීපයටම තම කණ්ඩායම රැගෙන යෑමට සමත්විය.\n\nඑහෙත් මැක්ස් ඕඩවුඩ් හට සෙසු පිතිකරුවන්ගෙන් අවශ්‍ය සහයෝගය නොලැබීම මත ඔවුන්ගේ ඉනිම ලකුණු 146 කට සීමා වූ අතර ශ්‍රී ලංකාව ඒ සමගම සුපිරි 12 වටයට සුදුසුකම් ලබා ගැනීමට සමත් විය.\n\nකාසියේ වාසිය දිනා පළමුව පන්දුවට පහර දුන් ශ්‍රී ලංකා කණ්ඩායමේ ආරම්භක කඩුල්ල සහ දෙවැනි කඩුල්ල ලකුණු 36 දී බිඳ වැටුණු අතර ඉන් අනතුරුව ශ්‍රී ලංකා ඉනිම ගොඩනැගූ චරිත් අසලංක සහ කුසල් මෙන්ඩිස් දෙදෙනා ශ්‍රී ලංකා ඉනිම ලකුණු 96 සීමාවට රැගෙන ඒමෙන් පසු අසලංක ගේ ඉනිම නිමා වූයේය.\n\nපළමු පන්දුවාර 10 නිමාවන විට ලකුණු 60 ක් පමණක් ලබා සිටි ශ්‍රී ලංකා කණ්ඩායම අවසන් පන්දුවාර 10 තුළදී තුළ දී තවත් ලකුණු 102 කණ්ඩායමට එක් කිරීමට සමත් වීම ජයග්‍රහණයට ප්‍රධාන හේතුව විය.\n\nඑහිදී හතරේ පහර 5ක් සහ හයේ පහර 5ක් සමගින් ලකුණු 79ක් ලබාගත් කුසල් මෙන්ඩිස් අවසාන පන්දුවාරයේ දෙවන පන්දුවේදී දැවී යන විට ඔහු සිය යුතුකම ඕනවටත් වඩා කණ්ඩායම වෙනුවෙන් ඉටු කර තිබිණි.\n\nකුසල්ට අනගි සහායක් ලබාදුන් චරිත් අසලංක දිගු කලකට පසුව ලකුණු අතරට පැමිණ ලකුණු 31ක් ලබා ගත් අතර භානුක රාජපක්ෂ පන්දු 13කදී ලකුණු 19ක් ලබා ගත්තේය.\n\nනෙදර්ලන්ත කණ්ඩායමේ කඩුලු 8ක් ලකුණු 109ට බිඳවැටී ඔවුන් පරාජය කරා යන ලකුණු පෙන්නුම් කළ ද ඔවුන්ගේ ආරම්භක පිතිකරු මැක්ස් ඕඩවුඩ් ශ්‍රී ලංකා පන්දු යවන්නන්ට එරෙහිව අවසාන පන්දු පන්දුවාර කිහිපයේ වේගවත් පිති ප්‍රහාරයක් ක්‍රියාත්මක කිරීම මත තරගයේ අවසානය තියුණු මුහුණුවරක් ගනු ලැබීය.\n\nඅවසාන පන්දුවාරය ක්‍රියාත්මක කළ ලහිරු කුමාරගේ පන්දුවාරය තුළදී ලකුණු 23ක ඉලක්කයක් නෙදර්ලන්තයට හිමි වුවද ඔවුන්ට එහිදී ලබාගත හැකි වූයේ ලකුණු 7ක් පමණි.\n\nනෙදර්ලන්ත ක්‍රීඩකයන් ලකුණු 146කට සීමා කිරීම සඳහා දක්ෂ පන්දු යැවීමක නිරත වූ වනිඳු හසරංග සිය පන්දුවාර හතර තුළදී ලකුණු 28කට කඩුලු 3ක් දවා ගත්තේය.\n\nඔහුට අනගි සහායක් ලබාදුන් මහීෂ් තීක්ෂණ කඩුලු දෙකක් ද බිනුර ප්‍රනාන්දු සහ ළහිරු කුමාර එක් කඩුල්ල බැගින්ද ලබා ගත්හ.\n\nලකුණු සාරාංශය\n\nශ්‍රී ලංකාව 162/6 (20) කුසල් මෙන්ඩිස් 79, චරිත් අසලංක 31, භානුක රාජපක්ෂ 19පන්දු යැවීම – වෑන් මීකරන් 25/2, බස් ඩී ලීඩ් 31/2නෙදර්ලන්තය – 146/9 (20) මැක්ස් ඕඩවුඩ් නොදැවී 71 ස්කොට් එඩ්වර්ඩ් 21පන්දු යැවීම – වනිඳු හසරංග 28/3, මහීෂ් තීක්ෂණ 32/2\n\nකසුන් රණවීර",
       "URL": "https://divaina.lk/%e0%b6%b1%e0%b7%99%e0%b6%af%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad%e0%b6%ba-%e0%b6%b4%e0%b6%bb%e0%b6%af%e0%b7%8f-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82/",
       "Category": "sports",
       "Parent URL": "https://divaina.lk/category/sports//page/156/"
}