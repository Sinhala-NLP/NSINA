{
       "Source": "divaina",
       "Timestamp": "February 11, 2023",
       "Headline": "ලයන්ස්ට එරෙහි ටෙස්ට් තරගාවලිය ජය පරාජයෙන් තොරයි",
       "News Content": "සංචාරක එංගලන්ත ලයන්ස් කණ්ඩායම සහ ශ්‍රී ලංකා ඒ කණ්ඩායම අතර පැවැති දෙවන ටෙස්ට් තරගය ද ඊයේ (10 වැනිදා ) ජය පරාජයෙන් තොරව නිමාවට පත් වූයේ ය.\n\nජයග්‍රහණය සඳහා ලකුණු 284 ක ඉලක්කයක් හඹා ගිය සංචාරක කණ්ඩායම තරගය නිමාවට පත්වනවිට කඩුලු 7ක් දැවී ලකුණු 173 ක් ලබා සිටියේය.\n\nඒ වන විට එංගලන්ත කණ්ඩායම ශ්‍රී ලංකා කණ්ඩායමට වඩා ලකුණු 111ක් පිටුපසින් රැඳී සිටියේය.\n\nකණ්ඩායම් දෙක අතර පැවති පළමු සිව්දින ටෙස්ට් ක්‍රිකට් තරගය ද ජය පරාජයෙන් තොරව නිමාවට පත්වූයේ ය.\n\nඊයේ දිනයේ දී ශ්‍රී ලංකා කණ්ඩායම වෙනුවෙන් දක්ෂ පන්දු යැවීමක නිරත වූ ලක්ශිත මානසිංහ එංගලන්ත නායකයාගේ කඩුල්ල සහ ටොම් හේන්ස්ගේ කඩුල්ල ද දවාගනිමින් තරගය ජයග්‍රහණය කරා ගෙන යෑමට ප්‍රබල උත්සාහයක නිරත වූයේය. අනතුරුව මානසිංහ විසින් ජෙමී ස්මිත්, ටොම් ඇබල් සහ මැතිව් ෆිශර්ගේ කඩුලු ද දවා ගත්තේය. එහෙත් මානසිංහගේ උත්සාහයට ජොස් බෝනමන් ඊට හරස් වූයේය.\n\nතරගය නිමා වන විට එක් අන්තයක රැඳී සිටි ඔහු පන්දු 50කදී නොදැවී ලකුණු 34ක් ලබා සිටියේය.\n\nපළමු තරගයේ දී ද්විත්ව ශතකයක් වාර්තා කළ ආරම්භක පිතිකරු නිශාන් මදුෂ්ක මෙම තරගයේදී ද ශතකයක් වාර්තා කිරීමට සමත් වූයේය.\n\nපෙරේදා දිනයේ දී නොදැවී ලකුණු 84 ක් ලබා සිටි නිශාන් ඊයේ සිය ශතකය සම්පූර්ණ කර පසුව දැවී ගිය අතර ඔහු පන්දු 125කදී හතරේ පහර 16ක් සහ එක් හයේ පහරක් එල්ල කිරීමට සමත් වී තිබුණි.\n\nශ්‍රී ලංකා දෙවෙනි ඉනිම ගොඩනැගීමට මැද පෙළින් සහ පසු පෙළෙන් දායකත්වය දුන් ලහිරු උදාර සහ ලක්ශිත මානසිංහ දෙදෙනා ශ්‍රී ලංකා ලකුණු පුවරුව ලකුණු 350 සීමාව ඉක්මවා යෑමට ක්‍රියා කළහ.\n\nලහිරු උදාර ලකුණු 63ක් ලබා ගත් අතර ලක්ශිත මානසිංහ ලකුණු 43ක් ලබාගත්තේ ය.\n\nශ්‍රී ලංකාවට එරෙහිව විශිෂ්ට පන්දු යැවීමක නිරත වූ ජොස් ටන්ග් කඩුලු 4ක් දවා ගත් අතර ජැක් කාර්සන් කඩුලු 3ක් දවා ගත්තේය.\n\nමෙම තරගය සඳහා කැඳවා තිබූ චාමික කරුණාරත්න දෙවෙනි ඉනිමේ දී ද ලකුණු බින්දුවකට දැවී ගිය අතර ඔහුගේ පළමු ඉනිම ද ලකුණු ලබා ගැනීමට පෙර නිමා වුණි.",
       "URL": "https://divaina.lk/%e0%b6%bd%e0%b6%ba%e0%b6%b1%e0%b7%8a%e0%b7%83%e0%b7%8a%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b6%a7%e0%b7%99%e0%b7%83%e0%b7%8a%e0%b6%a7%e0%b7%8a-%e0%b6%ad%e0%b6%bb%e0%b6%9c/",
       "Category": "sports",
       "Parent URL": "https://divaina.lk/category/sports//page/108/"
}