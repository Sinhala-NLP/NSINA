{
       "Source": "divaina",
       "Timestamp": "June 10, 2022",
       "Headline": "ශ්‍රී ලංකාව උස්බෙකිස්තානයට පරදී වෙයි",
       "News Content": "මීළඟ ආසියානු කුසලාන පාපන්දු ශූරතාවලියට සුදුස්සන් තෝරා ගැනීමේ තෙවන හා අවසන් වටයට එක්වෙමින් ශ්‍රී ලංකා ජාතික පිල පෙරේදා (08 දා) ප:ව: 09.00 ට සත්කාරක උස්බෙකිස්තනයට එරෙහිව තරග වැදුණු අතර එහිදී ගෝල් 03 – 00 ක පරාජයක් අත්විඳීමට ශ්‍රී ලංකා පිලට සිදු විය.\n\nආක්‍රමණශීලී ක්‍රීඩා රටාවක නිරත වූ උස්බෙකිස්තාන කණ්ඩායම 36 වැනි මිනිත්තුවේදී පළමු ගෝලය ද 47 වැනි මිනිත්තුවේදී දෙවන ගෝලය ද 60 වැනි මිනිත්තුවේ දී තුන්වන ගෝලය ද වාර්තා කරමින් ශ්‍රී ලංකා පිල අභිබවා යන්නට සමත් විය.\n\nඋස්බෙකිස්තානයේ නමංගන් නුවර පිහිටි මකාර්සී ක්‍රීඩාංගණයේ දී පැවැති මෙම සටනේදී ශ්‍රී ලංකා කණ්ඩායමේ පුහුණුකරු ලෙස හසන් රූමී මහතා කටයුතු කළ අතර සුජාන් පෙරේරාගේ නායකත්වයෙන් ජාතික කණ්ඩායම තරග බිමට අවතීර්ණ විය.\n\nශ්‍රී ලංකාව, උස්බෙකිස්තානය, තායිලන්තය සහ මාලදිවයින අතර මෙම වටයේ තරග ලීග් ක්‍රමයට ක්‍රියාත්මක කෙරේ.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%8b%e0%b7%83%e0%b7%8a%e0%b6%b6%e0%b7%99%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1/",
       "Category": "sports",
       "Parent URL": "https://divaina.lk/category/sports//page/210/"
}