{
       "Source": "divaina",
       "Timestamp": "April 27, 2023",
       "Headline": "ආසියානු දැල්පන්දු තරගාවලියට තම දරුවන් තෝරා නොගත්තේ යැයි උද්ඝෝෂණයක්",
       "News Content": "උද්ඝෝෂණය පිටුපස දැල්පන්දු නිලධාරිනියක සහ පුහුණුකාරිනියක සිටින බවට චෝදනා\n\nආසියානු යොවුන් දැල්පන්දු තරගාවලියට තම දරුවන් තෝරා නොගත්තේ යැයි පවමින් දෙමව්පියන් ඇතුළු අතලොස්සක පිරිසක් ක්‍රීඩා අමාත්‍යාංශය ඉදිරිපිට ඊයේ (26 වැනිදා) උද්ඝෝෂණයක නිරත වූහ.\n\nමේ වනවිට ආසියානු දැල්පන්දු ශූරතාව සඳහා ක්‍රීඩා කරන අවසන් ක්‍රීඩිකාවන් 12 දෙනා සහ ක්‍රීඩිකාවන් ආබාධයකට ලක්වුවහොත් ආදේශ කරන අතිරේක ක්‍රීඩිකාවන් තිදෙනාද අමාත්‍යවරයාගේ අනුමැතියට යොමු කර තිබියදී මෙම උද්ඝෝෂණය ක්‍රියාත්මක විණි.\n\nකෙසේ වෙතත් ජාතික ක්‍රීඩා තේරීම් කමිටුවේ එක් සාමාජිකයකු එහි අනෙකුත් සාමාජිකයින් නොමඟ යවා මෙම ක්‍රීඩිකාවන් 12 දෙනාගේ සංචිතය අමාත්‍යවරයාගේ අනුමැතියට යොමු කිරීම දිනෙන් දින පමා කරමින් සිටියි. ආසියානු දැල්පන්දු තරගාවලියට තෝරාගත් ක්‍රීඩිකාවන් 12ට සහ අතිරේක ක්‍රීඩිකාවන් තිදෙනාට මෙවැනි උද්ඝෝෂණවලින් බලවත් අසාධාරණයක් සිදුවන බව දැල්පන්දු ප්‍රවීණයෝ පවසති.\n\nමෙම උද්ඝෝෂකයින් දැල්පන්දු තේරීම් කමිටුවට, ජාතික ක්‍රීඩා තේරීම් කමිටුවේ ලේකම් අර්ජුන් ප්‍රනාන්දු මහතාට සහ ජාතික ක්‍රීඩා සභාවේ සභාපති අර්ජුන රණතුංග මහතාට විවිධ චෝදනා එල්ල කර තිබුණි.\n\nකෙසේ වෙතත් මෙම උද්ඝෝෂණය සංවිධානය කිරීම පිටුපස දැල්පන්දු නිලධාරිනියක් සහ පුහුණුකාරිනියක් සිටින බවට ද චෝදනා එල්ල වේ.කුෂාන් සුබසිංහ",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%af%e0%b7%90%e0%b6%bd%e0%b7%8a%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd/",
       "Category": "sports",
       "Parent URL": "https://divaina.lk/category/sports//page/80/"
}