{
       "Source": "divaina",
       "Timestamp": "April 24, 2022",
       "Headline": "රගර් රබර් වගේ ඇදෙන්නේ ඇයි?",
       "News Content": "ගෝලීය වසංගතයක් බවට පරිවර්තනය වී තිබුණු කොවිඩ් – 19 වෛරස ව්‍යාප්තිය හමුවේ වසර දෙකකට ආසන්න කාලයක් අකර්මණ්‍ය වූ ශ්‍රී ලාංකේය රග්බි පාපන්දු ක්ෂේත්‍රයට ජීවය එක් කරන්නට ශ්‍රී ලංකා රග්බි පාපන්දු සම්මේලනය ඉකුත් ජනවාරි මස අගදී පියවර ගත්තේ එහි ඇති වැදගත්කම මැනවින් අවබෝධ කර ගනිමිනි.\n\nදේශීය රග්බි පාපන්දු ක්‍රීඩා ඉතිහාසයට එබී බලන විට එහි ආරම්භයේ සිට මේ වන තුරුම සැලසුම් සහගතව හා මනා සංවිධාන ශක්තියකින් අන්තර් ක්‍රීඩා සමාජයීය ප්‍රමුඛ පෙළ ලීග් ශූරතා රග්බි පාපන්දු තරගාවලිය වාර්ෂිකව ක්‍රියාත්මක වීම කැපී පෙනුණු අතර එය මෙරට ක්‍රීඩා ලෝලීන් ආදරයෙන් වැළඳගත් තරග මාලාවක් ලෙස ද හැඳින්වීමේ වරදක් නොමැත.\n\nමෙහි ඇති වැදගත්කම වඩාත් තීව්‍ර වන්නේ ඇතැම් දේශීය ක්‍රීඩා සම්මේලන අවිධිමත්ව හා අසංවිධානාත්මකව තම තරග මාලාවන් පවත්වන අතර වාරයේ නියමානුකූල රිද්මයට අනුවර්තනය වෙමින් ඉතිහාසය ඔපවත් කරන්නට ශ්‍රී ලංකා රග්බි පාපන්දු සම්මේලනය පසුගිය දශක කිහිපය තුළ ගත් ප්‍රශංසනීය උත්සාහය නිසාවෙනි.\n\nකොවිඩ් අර්බුදය හේතුවෙන් පසුගිය වසරේ දක්නට නොලැබුණු දේශීය රග්බි පාපන්දු කැලැන්ඩරය ඉකුත් ජනවාරි මස 21 දින අගනුවර සහ මහනුවර කේන්ද්‍ර කර ගනිමින් ආරම්භ කෙරුණේ නිල අනුග්‍රාහක ආයතනයක හෝ නිල අනුග්‍රාහකයකු නොමැතිව වීම ද ඒ අතරේ කැපී පෙනුණි. ශ්‍රී ලංකා රග්බි පාපන්දු සම්මේලනය මහ සභා රැස්වීම සහිත නිලවරණයේදී පත්වීම් ලැබූ සියලුම නිලධාරීන් තම යුතුකම හා වගකීම මැනවින් තේරුම් කර ගනිමින් අදාළ තරගාවලියට මුලපුරා තිබීමද විශේෂත්වයකි.\n\nආරම්භයේ දී දක්නට නොලැබුණු අනුග්‍රාහකයකු පසුව මෙවර තරගාවලියට සම්බන්ධ වීම තුළ ලීග් ශූරතාවලිය සාර්ථකත්වය කරා යන ගමනට මහත් පිටුවහලක් බව ද පෙනෙන්නට තිබිණි. ඒ නිපෝන් පේන්ට් සමාගම සමග අනුග්‍රාහක ගිවිසුමකට අත්සන් කිරීමත් සමගිනි.\n\nඒ අනුව මෙවර තරගාවලියේ දිගහැරීම ක්‍රියාත්මක වන්නේ දිවයිනේ ප්‍රමුඛතම ක්‍රීඩා සමාජ 08 ක සහභාගිත්වයෙනි. මහනුවර ක්‍රීඩා සමාජය, හැව්ලොක්ස් ක්‍රීඩා සමාජය, ගුවන් හමුදාව, යුද හමුදාව, නාවික හමුදාව, සී.එච් ඇන්ඩ්.එෆ්.සී, පොලිසිය සහ සී.ආර් ඇන්ඩ්.එෆ්.සී. යන කණ්ඩායම් අතරේ මෙහි පළමු වටය ක්‍රියාත්මක විණි. එය තරග 28 කින් සැදුම්ලත් වූ අතර එහිදී සුවිශේෂ ක්‍රීඩා රටාව මැනවින් ප්‍රදර්ශනය කරමින් තම අපරාජිත බව සටහන් කර ගැනීමට ප්‍රබල මහනුවර ක්‍රීඩා සමාජය සමත් වන්නේ ඔවුන් මුහුණ දුන් සියලු තරග ජයග්‍රහණයකින් නිමා කර ගනිමිනි.\n\nඒ අතරේ කැපී පෙනෙන දක්ෂතා ප්‍රදර්ශනය කරමින් අගනුවර අභිමානය රඳවා ගන්නට උත්සාහ කරන හැව්ලොක්ස් ක්‍රීඩා සමාජය දෙවැනි ස්ථානය තහවුරු කර ගනිමින් මූලික වටය නිමා කළේය. මහනුවර ක්‍රීඩා සමාජය හමුවේ පමණක් පරාජය ලැබූ ඔවුන් සටහන් කර ගත් ජයග්‍රහණ සංඛ්‍යාව හයකි.\n\nමූලික වටය නිමා වන විට තෙවන ස්ථානය තහවුරු කර ගැනීමට මෙට්ලන්ඩ් පෙදෙසේ සී.එච් ඇන්ඩ් එෆ්.සී. සමාජය සමත් වූ අතර පොලිසිය සිව් වැනි ස්ථානය හිමි කර ගත්තේ ගුවන් හමුදාවේ බලාපොරොත්තුව සුන් කරමින් වීමද කැපී පෙනුණි.\n\nඑහි ප්‍රතිඵලයක් ලෙස මහනුවර, හැව්ලොක්ස්, පොලිසිය සහ සී.එච් යන කණ්ඩායම් හතර මෙවර ලීග් ශූරතා ‘කුසලාන’ වටයට වරම් ලබා ගත්තේ සෙසු කණ්ඩායම් 04 ‘පළඟ’ අංශයට යොමු කරවමිනි.\n\nඒ අනුව යුද හමුදාව, ගුවන් හමුදාව, නාවික හමුදාව සහ අගනුවර සී. ආර්. ඇන්ඩ් එෆ්.සී යන කණ්ඩායම් පළඟ ශූරතාව තහවුරු කර ගැනීම සඳහා දැන් තරග වැද සිටිති.\n\nකන්ද උඩරට අභිමානය නැවත නැවතත් තහවුරු කර ගන්නට වෙර දරන මහනුවර ක්‍රීඩා සමාජය මේ වන විට ප්‍රසාද ලකුණු පුවරුවේ ඉදිරියෙන්ම පසුවීම කැපී පෙනෙයි. ඒ ප්‍රසාද ලකුණු 45 ක් සමගිනි. ඒ කුසලාන වටය ආරම්භ කරමින් පැවති මුල්ම තරගයේ දී පොලිසිය පරාජයට පත් කිරීමත් සමගිනි.\n\nදෙවන වටයේ පළමු ජයග්‍රහණය සී. එච්. පිලට එරෙහිව සටහන් කර ගනිමින් ප්‍රසාද ලකුණු පුවරුවේ දෙවැනි ස්ථානය ලකුණු 40 සමගින් ආරක්ෂා කර ගැනීමට හැව්ලොක්ස් ක්‍රීඩා සමාජයට හැකි විය.\n\nසී.එච් ඇන්ඩ් එෆ්.සී. පිල ලකුණු 26 ක් සටහන් කර ගනිමින් තෙවන ස්ථානය ආරක්ෂා කර ගෙන ඇති අතර පොලිසිය සිව් වැනි ස්ථානයේ පසුවෙයි. කුසලාන වටය ආරම්භ කරමින් මුහුණ දුන් පළමු තරගයම පරාජය ලබා ඇති මෙම දෙපිල මූලික වටයේ දී ලත් ලකුණු ප්‍රමාණයෙන් සෑහීමට පත්ව සිටිති.\n\nමෙතෙක් පැවැති තරග ආශ්‍රිතව සී. එච්. පිල තරග 04 කින්ද පොලිස් පිල තරග 03 කින් ද ජයග්‍රහණ සටහන් කර ගනිමින් අදාළ ලකුණු එකතුවට හිමිකම් කියයි.\n\n‘පළඟ’ අංශයේ ශූරතාව දිනා ගැනීමට යන ගමනේ දී ගුවන් හමුදාව ලකුණු 24 ක් සටහන් කර ගනිමින් අංක එකේ ස්ථානය තහවුරු කර ගෙන සිටින අතර නාවික හමුදාව ලකුණු 19 ක් සමගින් දෙවැනි තැන පසු වෙයි. එකී තෙවන ස්ථානය සී. ආර්. පිල (ලකුණු 15) ද සිව් වන ස්ථානය යුද්ධ හමුදාව (ලකුණු 11) ද පසු වෙති.\n\nජාතික සහ ජාත්‍යන්තර මට්ටමේ තරග අත්දැකීම් ලාභී ක්‍රීඩකයන් රැසක් මෙවර තරගාවලියට එක්ව සිටීම හේතුවෙන් ලීග් අභියෝග කුසලානයේ දිස්නය තව තවත් වැඩි වී තිබේ. ඒ තුළ සුහදශීලී බව වර්ධනය වී තිබුණු ආකාරයක් ද දැක ගන්නට හැකි විය. දේශීය රග්බි පාපන්දු ක්‍රීඩාවේ පැහැපත් අනාගතයක පෙර මඟ සලකුණු එමගින් දිස් වන බව නම් සැබෑය.\n\nක්‍රීඩා සමාජ ඇගයීම, ක්‍රීඩාව ප්‍රචලිත කිරීම මෙන්ම ක්‍රීඩාව ව්‍යාප්ත කිරීම යන වගකීම් ඉටු කිරීමෙහිලා බැඳී සිටින ශ්‍රී ලංකා රග්බි පාපන්දු සම්මේලනයට ඇඟිල්ල දිගු කරනවාට වඩා තම යුතුකම් කොටස මැනවින් අවබෝධ කර ගනිමින් මෙවන් තරගාවලියක් සංවිධානය කිරීමට වත්මන් නිලධාරීන් එකමුතුව ගත් උත්සාහය ප්‍රශංසනීයය.\n\nමෙතෙක් නිමවූ දුටු තරග ආශ්‍රිතව ක්‍රීඩා සමාජය හිමිකරගෙන ඇති ස්ථානය, සමාජය, තරග, ජයග්‍රහණ, ජය පරාජයෙන් තොර, පරාජ, ගෝල්, උත්සාහක, දඬුවම් පහර, ඩ්‍රොප් ගෝල්, අතිරේක ප්‍රසාද ලකුණු, සමස්ත ලකුණු එකතුව පිළිවෙළින් පහත දැක්වේ.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%bb%e0%b6%9c%e0%b6%bb%e0%b7%8a-%e0%b6%bb%e0%b6%b6%e0%b6%bb%e0%b7%8a-%e0%b7%80%e0%b6%9c%e0%b7%9a-%e0%b6%87%e0%b6%af%e0%b7%99%e0%b6%b1%e0%b7%8a%e0%b6%b1%e0%b7%9a-%e0%b6%87%e0%b6%ba%e0%b7%92/",
       "Category": "sports",
       "Parent URL": "https://divaina.lk/category/sports//page/232/"
}