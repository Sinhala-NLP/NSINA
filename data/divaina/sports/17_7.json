{
       "Source": "divaina",
       "Timestamp": "September 1, 2023",
       "Headline": "මතීෂගේ එල්ලය පල්ලෙකැලේ දී ඵල දරයි",
       "News Content": "ප්‍රධාන පන්දු යවන්නන් සිව් දෙනකු ආබාධ ලයිස්තුවේ සිටියද බංග්ලාදේශ පිතිකරු ලැයිස්තුව ලකුණු 200 සීමාවෙන් මෙපිට රඳවා ගැනීමට මතීෂ පතිරණ සහ මහීෂ් තීක්ෂණ ප්‍රමුඛ ශ්‍රී ලංකා පන්දු යවන්නෝ මහනුවර පල්ලේකැලේ ක්‍රීඩාංගණයේදී ඊයේ (31 වැනිදා) සවස සමත් වූහ.\n\n2023 ආසියානු කුසලාන ක්‍රිකට් තරගාවලියේ ශ්‍රී ලංකාව සහභාගි වූ පළමු තරගය වූ මෙහිදී ප්‍රතිවාදී බංග්ලාදේශ කණ්ඩායමේ සියලු දෙනා ලකුණු 164 කට දවා ගැනීමට නුවර උපන් මතීෂ පතිරණ පල්ලෙකැලේ ක්‍රීඩාංගණයේදී ඊයේ දැක්වූ දක්ෂතාවය වූයේ ලකුණු 32 කට කඩුලු 4 ක් දවා ගැනීමය.\n\nඑම දක්ෂතාවය මතීෂ ගේ තරග 5 ක එක් දින දිවියේ හොඳම පන්දු යැවීම ලෙස සටහන් වූ අතර බංගලදේශයේ ප්‍රබලම පිතිකරුවන් දෙදෙනා වන ශකීබ් සහ මුෂ්ෆිකර් දෙදෙනාගේම කඩුලු ද දවා ගැනීමට මතීෂ සමත් වූයේය.\n\nමතීෂ ට අනගි සහායක් ලබාදුන් මහීෂ් තීක්ෂණ සිය පන්දු වාර 8 තුළ ප්‍රතිවාදීන්ට ලකුණු 19 ක් පමණක් ලබා දෙමින් කඩුලු දෙකක් දවා ගත්තේය.\n\nතරගයේ කාසියේ වාසිය ජයග්‍රහණය කළ බංග්ලාදේශ නායක ශකීබ් අල් හසන් පළමුව පන්දුවට පහරදීමට ගත් තීරණය නිවැරදි නොවන බවට පෙන්වමින් ඔවුන්ගේ පළමු කඩුලු 3 ලකුණු 36 ක් තුළදී බිඳ දැමීමට මහීෂ් තීක්ෂණ, ධනංජය ද සිල්වා සහ මතීෂ පතිරණ යන පන්දු යවන්නෝ පිළිවෙළින් සමත් වූහ.\n\nතම පළමු තරගයට ක්‍රීඩා කළ ටන්සිඩ් හසන් ලකුණු නොලබාම සිය දෙවැනි පන්දුවේදී මහීෂ් ට ගොදුරු වූ අතර අනෙක් ආරම්භක පිතිකරු මොහොමඩ් නයිම් රැස් කළේ ලකුණු 16 ක් පමණි.\n\nනායක ශකීබ් අල් හසන් කඩුලු රකින කුසල් මෙන්ඩිස්ගේ විශිෂ්ට උඩ පන්දු රැකීමක් හමුවේ මතීෂ ගේ පළමු කඩුල්ල ලෙස ලකුණු පහකට දැවී ගිය අතර නජ්මුල් හුසේන් සැන්ටෝ එක් අන්තයක් ආරක්ෂා කර ගෙන සිටියේය.\n\nබංග්ලාදේශ ඉනිමේ කොඳු නාරටිය වූ සැන්ටෝ ගේ ඉනිම ලකුණු 89 කින් නිමා වූ අතර ඒ වන විට ඔහු පන්දු 122 කට මුහුණ දී හතරේ පහර 7 ක් එල්ල කර තිබුණි. එහෙත් මහීෂ් ගේ කැරම් පන්දුව නිසි ලෙස හඳුනා නොගත් සැන්ටෝගේ කඩුල්ල බිඳී ගියේය.\n\nනජ්මුල් ගේ ලකුණු 89 ක ඉනිමට පසුව කිසිදු බංගලාදේශ පිතිකරුවකු ට ලකුණු 20 සීමාවෙන් එපිටට යෑමට නොහැකි විය.\n\nබංග්ලාදේශය 164/10 (42.4)\n\nමොහොමඩ් නයිම් 16, ටන්සිඩ් හසන් 00, නජ්මුල් සැන්ටෝ 89, ශකීබ් අල් හසන් 5, ටව්හිඩ් රිඩෝයි 20, මුෂ්ෆිකර් රහීම් 13, මෙහිදි මිරාස් 5, මහේදි හසන් 06, ටස්කින් අහමඩ් 00, ශොරිෆුල් ඉස්ලාම් නොදැවී 02, මුස්ටෆිසුර් රහමන් 00\n\nපන්දු යැවීම\n\nමහීෂ් තීක්ෂණ 19-2, ධනංජය ද සිල්වා 35-1, මතීෂ පතිරණ 32-4, දසුන් ශානක 16-1, දුනිත් වෙල්ලාලගේ 30-1",
       "URL": "https://divaina.lk/%e0%b6%b8%e0%b6%ad%e0%b7%93%e0%b7%82%e0%b6%9c%e0%b7%9a-%e0%b6%91%e0%b6%bd%e0%b7%8a%e0%b6%bd%e0%b6%ba-%e0%b6%b4%e0%b6%bd%e0%b7%8a%e0%b6%bd%e0%b7%99%e0%b6%9a%e0%b7%90%e0%b6%bd%e0%b7%9a-%e0%b6%af/",
       "Category": "sports",
       "Parent URL": "https://divaina.lk/category/sports//page/17/"
}