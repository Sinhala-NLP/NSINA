{
       "Source": "divaina",
       "Timestamp": "August 8, 2023",
       "Headline": "සචින් ටෙන්ඩුල්කාර් පෙර පාසලට",
       "News Content": "සචින් පෙර පාසල් ළමුන් සමග\n\nයුනිසෙෆ් දකුණු ආසියානු කලාපීය තානාපති ලෙස මෙරටට පැමිණි ඉන්දීය හිටපු සුපිරි ක්‍රිකට් ක්‍රීඩක සචින් ටෙන්ඩුල්කාර් කෑගල්ල ප්‍රදේශයේ පෙර පාසල් කිහිපයකට ගොස් එම ළමුන් හමුවීමට ඊයේ (07වැනිදා) ක්‍රියා කළේය.\n\nඑහිදී සබරගමු ආණ්ඩුකාර නවීන් දිසානායක මහතා විසින් මේ සුපිරි ක්‍රීඩකයා පිළිගෙන ඇති අතර ඉදිරියේදී මෙරට තවත් පෙර පාසල් කීපයකට ආධාර සැපයීමට සචින් ටෙන්ඩුල්කාර් එහිදී එකඟතාවය පළ කළ බව නවීන් දිසානායක මහතා “දිවයින”ට පැවසීය.\n\nසචින් සහ නවීන්\n\nමෙරට ක්‍රිකට් ක්‍රීඩාව හා සම්බන්ධවද එහිදී තමන් හා සචින් ටෙන්ඩුල්කාර් අතර අදහස් හුවමාරු කරගත් බවද නවීන් දිසානායක මහතා සඳහන් කළේය.\n\nකොවිඩ්-19 වසංගතය, කලාපයේ දරුවන්ගේ ජීවිතවලට ඉන් ඇති වූ බලපෑම සහ ආර්ථික අර්බුදය යන මැයෙන් යුනිසෙෆ් ආයතනය සංවිධානය කරන දේශනයක් සහ ප්‍රවර්ධන වැඩසටහනකට අද දිනයේදී සචින් ටෙන්ඩුල්කාර් සහභාගි වීමට නියමිතය.\n\nකොළඹ සිනමන් ලේක්සයිඩ් හෝටලයේ දී එය පැවැත්වේ. යුනිසෙෆ් කලාපීය තානාපතිවරයෙකු වශයෙන් සචින් ඔහුගේ භූමිකාව හරහා දකුණු ආසියානු කලාපය පුරා ළමා අයිතිවාසිකම්, ආරක්ෂාව, සංවර්ධනය සහ ප්‍රවර්ධනය වෙනුවෙන් කටයුතු කරමින් ඇත.\n\n\n\n",
       "URL": "https://divaina.lk/%e0%b7%83%e0%b6%a0%e0%b7%92%e0%b6%b1%e0%b7%8a-%e0%b6%a7%e0%b7%99%e0%b6%b1%e0%b7%8a%e0%b6%a9%e0%b7%94%e0%b6%bd%e0%b7%8a%e0%b6%9a%e0%b7%8f%e0%b6%bb%e0%b7%8a-%e0%b6%b4%e0%b7%99%e0%b6%bb-%e0%b6%b4/",
       "Category": "sports",
       "Parent URL": "https://divaina.lk/category/sports//page/30/"
}