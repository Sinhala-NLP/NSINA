{
       "Source": "divaina",
       "Timestamp": "September 6, 2023",
       "Headline": "මධ්‍යම පළාත් පාසල් මලල ක්‍රීඩා තරගාවලිය ඇරඹෙයි",
       "News Content": "මධ්‍යම පළාත් පාසල් මලල ක්‍රීඩා තරගාවලියේ ආරම්භක දිනය වූ ඊයේ (05) බාලක අංශයේ පළමු රන් පදක්කම දිනා ගැනීමට මහනුවර ත්‍රිත්ව විදුහලේ අරෝෂ ශාමේන්ද හෙට්ටිආරච්චි සමත් වූ අතර රංගිරි දඹුල්ල ජාතික පාසලේ එච්.කේ.ජී.එන්.වී. රණසිංහ බාලිකා අංශයේ පළමු රන් පදක්කමට හිමිකම් කීවාය.\n\nඅවුරුදු 14 න් පහළ යගුලිය දැමීමේ ඉසව්ව ජය ගැනීම පිණිස හෙට්ටිආරච්චි ප්‍රදර්ශනය කළ දක්ෂතාව මීටර් 10.98 කි.\n\nමීටර් 1.98 ක දක්ෂතාවයක් ප්‍රදර්ශනය කරමින් අවුරුදු 18 න් පහළ උස පැනීමේ පළමු ස්ථානය තහවුරු කර ගැනීමට රණසිංහට හැකියාව ලැබිණි.\n\nමහනුවර, මාතලේ සහ නුවරඑළිය දිස්ත්‍රික්කයන්හි පිහිටි අධ්‍යාපන කලාප 15 ක ක්‍රීඩක ක්‍රීඩිකාවන්ගේ සහභාගිත්වයෙන් මෙම තරගාවලිය ඊයේ (05) පෙරවරුවේ මහනුවර බෝගම්බර ක්‍රීඩාංගණයේදී ආරම්භ කෙරුණි.\n\nසාම්ප්‍රදායික ඔලිම්පික් පහන දැල්වීමේ අවස්ථාව වලල ඒ. රත්නායක මධ්‍ය මහා විදුහලේ තරුෂි කරුණාරත්න සහ අඹගමුව මධ්‍ය මහා විදුහලේ අයෝමාල් අකලංක විසින් සිදු කරන ලදි.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%b8%e0%b6%b0%e0%b7%8a%e0%b6%ba%e0%b6%b8-%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%b8%e0%b6%bd%e0%b6%bd-%e0%b6%9a%e0%b7%8a/",
       "Category": "sports",
       "Parent URL": "https://divaina.lk/category/sports//page/15/"
}