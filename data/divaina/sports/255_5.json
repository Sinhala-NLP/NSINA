{
       "Source": "divaina",
       "Timestamp": "March 2, 2022",
       "Headline": "පුතාගේ මරණය  ගැන සැකයි පරීක්ෂණයක් පවත්වන්න – ඩක්සන් ෆස්ලස්ගේ මව පොලිසියෙන් ඉල්ලයි",
       "News Content": "මාලදිවයිනේ දී මියගිය ශ‍්‍රී ලංකා ජාතික පාපන්දු කණ්ඩායමේ ඩක්සන් ෆස්ලස් ක‍්‍රීඩකයාගේ මරණය සැක සහිත බවත් එ් රජය වහාම මේ සිද්ධිය සම්බන්ධයෙන් පරීක්ෂණයක් පවත්වන ලෙසත් මියගිය ක‍්‍රීඩකයාගේ මව පෙරේදා ( 28 දා) මන්නාරම පොලිසියේ නිලධාරීන් ගෙන් ඉල්ලීමක් කොට තිබේ.\n\nමන්නාරමේ පදිංචි 31 හැවිරිදි මෙම ක‍්‍රීඩකයා මාලදිවයිනේ තරගාවලියක් සඳහා සහභාගී වෙමින් සිටිය දී සියදිවි හානි කරගෙන මියගිය බවට තොරතුරු වාර්තා වූවත් තම පුතාට සියදිවි හානිකර ගැනීමට තරම් කිසිදු හේතුවක් නොතිබූ බව මියගිය ක‍්‍රීඩකයාගේ මව පොලිසියට ප‍්‍රකාශ කොට තිබේ.\n\nමේ සිද්ධිය සම්බන්ධයෙන් මන්නාරමේ පොලිස් නිලධාරීන් ක‍්‍රීඩකයාගේ නිවසට ගොස් ඔහුගේ මවගෙන් ප‍්‍රකාශයක් ලබාගෙන තිබේ.\n\nමන්නාරමේ ඉපදී වඩමාරච්චි වදිරි ඩයමන්ඞ්ස් ක‍්‍රීඩා සමාජයේ ක‍්‍රීඩකයකු මෙන්ම ශ‍්‍රී ලංකා පාපන්දු කණ්ඩායමේ ක‍්‍රීඩකයකු ලෙස කටයුතු කළ ඩක්සන් ෆස්ලස් ක‍්‍රීඩකයා මීට දින හතරකට ඉහත දී මාලදිවයිනේ දී මියගිය බවට තොරතුරු වාර්තා වී ඇති අතර ඒ පිළිබඳව වැඩිදුර විස්තරයක් මෙතෙක් ලැබී නොමැත. මියගිය ක‍්‍රීඩකයාගේ දේහය ශ‍්‍රී ලංකාවට රැගෙන ඒමක් ද සිදුව නොමැත.\n\nදිනසේන රතුගමගේ",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8f%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b6%9c%e0%b7%90%e0%b6%b1-%e0%b7%83%e0%b7%90%e0%b6%9a%e0%b6%ba%e0%b7%92-%e0%b6%b4%e0%b6%bb%e0%b7%93/",
       "Category": "sports",
       "Parent URL": "https://divaina.lk/category/sports//page/255/"
}