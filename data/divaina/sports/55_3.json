{
       "Source": "divaina",
       "Timestamp": "June 19, 2023",
       "Headline": "කාලිංග කුමාරගේට ඉන්දියාවේ දී රන් පදක්කමක්",
       "News Content": "ඉන්දියාවේ දී පැවැත්වෙන අන්තර් ප්‍රාන්ත මලල ක්‍රීඩා උළෙලේ පළමු පදක්කම ශ්‍රී ලංකාවට දිනා දීමට කාලිංග කුමාරගේ සමත් වූයේය.\n\nපිරිමි මීටර් 400 අවසන් තරගයේ රන් පදක්කම ජයග්‍රහණය කරමින් කාලිංග කුමාරගේ ක්‍රීඩකයා මෙම දස්කම දැක්වීය.\n\nතත්පර 45.64ක කාලයකින් එම තරගය අවසන් කිරීමට ඔහු සමත් වූයේය.\n\nකාලිංග මෙම තරගයේ දී තත්පර 46කට අඩු කාලයක් වාර්තා කිරීම කැපී පෙනෙන අතර ඔහු මෙම තරගාවලියේ වාර්තා කළ වේගවත්ම කාලය ද මෙය වේ.\n\nමීටර් 400 මූලික වටයේ දී තත්පර 46.76 ක කාලයක් වාර්තා කරමින් කාලිංග අවසන් පූර්ව වටයට සුදුසුකම් ලැබීය. එහිදී ඔහු වාර්තා කළ කාලය තත්පර 46.27 කි.\n\nඅවසන් පූර්ව වටයේ දී පළමු සහ දෙවන ස්ථාන කේරළ ක්‍රීඩකයන් දෙදෙනකු විසින් හිමිකර ගන්නා ලදී.\n\nමෙවර පැවැත්වෙන්නේ ඉන්දීය ප්‍රාන්ත අන්තර් මලල ක්‍රීඩා තරගාවලියේ 62 වෙනි අදියරයි.",
       "URL": "https://divaina.lk/%e0%b6%9a%e0%b7%8f%e0%b6%bd%e0%b7%92%e0%b6%82%e0%b6%9c-%e0%b6%9a%e0%b7%94%e0%b6%b8%e0%b7%8f%e0%b6%bb%e0%b6%9c%e0%b7%9a%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80/",
       "Category": "sports",
       "Parent URL": "https://divaina.lk/category/sports//page/55/"
}