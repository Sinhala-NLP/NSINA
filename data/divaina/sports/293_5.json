{
       "Source": "divaina",
       "Timestamp": "December 11, 2021",
       "Headline": "තිලංක ලෝකඩ පදක්කමක් දිනයි",
       "News Content": "ලෝක ශූරතා බර ඉසිලීමේ තරගාවලියට සමගාමීව උස්බෙකිස්ථානයේ ටෂ්කෙන්ට් අගනුවරදී දැන් ක‍්‍රියාත්මක පොදු රාජ්‍ය මණ්ඩලයීය බර ඉසිලීමේ ශූරතාවලියේ තෙවන දිනය වූ පෙරේදා (09) තිලංක විරාජ් පළගසිංහ කිලෝ ග‍්‍රෑම් 61 ට අඩු බර පංතියේ ලෝකඩ පදක්කම දිනා ගැනීමට සමත් විය.\n\nස්නැච් ක‍්‍රමයට කිලෝ ග‍්‍රෑම් 116 ක් ද ක්ලීන් ඇන්ඞ් ජර්ක් ක‍්‍රමයට කිලෝ ග‍්‍රෑම් 145 ක් ද ලෙස කිලෝ ග‍්‍රෑම් 261 ක් උසුලමින් මෙවර ලෝකඩ පදක්කම දිනා ගැනීම කැපී පෙනුණි.\n\nඑම සමස්ත බර එකතුව ලෝක ශුරතා තරගාවලියේ පදක්කමක් දිනා ගැනීමට තරම් ප‍්‍රමාණවත් නොවිණි.\n\nමෙවර ලෝක ශූරතා තරගාවලිය සහ පොදු රාජ්‍ය මණ්ඩලයීය තරගාවලිය එකම තරගාවලියක් ලෙස පවත්වා වෙන් වෙන්ව ජයග‍්‍රාහක ජයග‍්‍රාහිකාවන් නම් කිරීමට ජාත්‍යන්තර බර ඉසිලීමේ සම්මේලනය තීරණය කර තිබේ.\n\nඑහි පදක්කම් සොයා ශ‍්‍රී ලාංකේය ක‍්‍රීඩක ක‍්‍රීඩිකාවන් 19 දෙනෙකු මෙවර තරග වදිති.\n\nතිලංක විරාජ් පළගසිංහට අමතරව මේ වන විට කාන්තා කි.ග‍්‍රෑ. 45 රන් පදක්කම හිමිකර ගැනීමට ශ‍්‍රීමාලී සමරකෝන් සමත්ව සිටින්නීය.\n\nඅනුරුද්ධ හේරත් බණ්ඩාර",
       "URL": "https://divaina.lk/%e0%b6%ad%e0%b7%92%e0%b6%bd%e0%b6%82%e0%b6%9a-%e0%b6%bd%e0%b7%9d%e0%b6%9a%e0%b6%a9-%e0%b6%b4%e0%b6%af%e0%b6%9a%e0%b7%8a%e0%b6%9a%e0%b6%b8%e0%b6%9a%e0%b7%8a-%e0%b6%af%e0%b7%92%e0%b6%b1%e0%b6%ba/",
       "Category": "sports",
       "Parent URL": "https://divaina.lk/category/sports//page/293/"
}