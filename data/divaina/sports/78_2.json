{
       "Source": "divaina",
       "Timestamp": "May 2, 2023",
       "Headline": "ආසියානු ක්‍රීඩා උළෙලට යන ශ්‍රී ලංකා කණ්ඩායම ලබන 15 වැනිදාට පෙර ප්‍රකාශයට",
       "News Content": "ලබන සැප්තැම්බර් මස 23 වැනිදා සිට ඔක්තෝම්බර් මස 08 වැනිදා දක්වා චීනයේදී පැවැත්වෙන ආසියානු ක්‍රීඩා උළෙල සඳහා සහභාගී වන ශ්‍රී ලංකා ක්‍රීඩක කණ්ඩායම් ලබන 15 වැනිදා ට පෙර ප්‍රකාශයට පත් කිරීම සිදුවනු ඇතැයි ඔලිම්පික් කමිටු ආරංචි මාර්ග සඳහන් කරයි.\n\nචීනයේ හැංශුයි හිදී මෙවර තරගාවලිය පැවැත්වේ. මෙවර තරගාවලිය සඳහා ආසියානු කලාපයේ රටවල් 42 කින් ක්‍රීඩක ක්‍රීඩිකාවන් දස දහසකට අධික පිරිසක් සහභාගීවිමට නියමිතව ඇත.\n\nක්‍රීඩා 40 ක් යටතේ ඉසව් 482 කට පමණ ක්‍රීඩක ක්‍රීඩිකාවන් සහභාගිවීමට නියමිත එම තරඟාවලිය සඳහා ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 100කට අධික පිරිසක් සහභාගි වනු ඇතැයි නිල නොලත් ආරංචි මාර්ග සඳහන් කරයි.\n\nකෙසේ වෙතත් තරගාවලිය සඳහා තරඟාවලියට සහභාගී වන ශ්‍රී ලංකා ක්‍රීඩක ක්‍රීඩිකාවන්ගේ සංචිතය ජාතික ඔලිම්පික් කමිටුව විසින් මෙතෙක් ප්‍රකාශයට පත් කර නොමැත.\n\nඑහෙත් එම සංචිතය ලබන 10 වැනිදාට පෙර අනුමැතිය සඳහා ක්‍රීඩා හා යෞවන කටයුතු ඇමැතිවරයා වෙත යොමු කිරීමට ජාතික ඔලිම්පික් කමිටුවේ අවධානය යොමු වී තිබේ.\n\nමෙවර තරගාවලියේදී ශ්‍රී ලංකා ක්‍රීඩක ක්‍රීඩිකාවන් ක්‍රීඩා 20 කට වඩා නියෝජනය කිරීමට අපේක්ෂා කෙරේ.\n\nක්‍රීඩා උළෙලට සහභාගී වන ශ්‍රී ලංකා කණ්ඩායමේ ප්‍රධානියා ලෙස නිශාන්ත පියසේන මහතා නම් කර තිබේ.\n\n2009 වසරේ පැවති යොවුන් ආසියානු ක්‍රීඩා උළෙලේ ශ්‍රී ලංකා කණ්ඩායමේ, 2010 වසරේ පැවැති යොවුන් ඔලිම්පික් උළෙලේ ශ්‍රී ලංකා කණ්ඩායමේ සහ 2014 වසරේ ග්ලාස්ගෝව් හි පැවැති පොදු රාජ්‍ය මණ්ඩලයීය ක්‍රීඩා උළෙලේ ශ්‍රී ලංකා කණ්ඩායමේ ප්‍රධානියා ලෙස ද කටයුතු කර ඇති පියසේන මහතා තවත් එවැනි ප්‍රධාන පෙළේ ක්‍රීඩා තරඟාවලිවලදී ශ්‍රී ලංකා කණ්ඩායම නියෝජනය කර ඇත.\n\nශ්‍රී ලංකාව මෙතෙක් පැවති ආසියානු ක්‍රීඩා උළෙලේදී පදක්කම් 46 ක් ජයග්‍රහණය කර ඇති අතර ඒ අතර රන් පදක්කම් 11ක් සහ රිදී පදක්කම් 11ක් වේ. දිනාගෙන ඇති ලෝකඩ පදක්කම් සංඛ්‍යාව 24කි.කුෂාන් සුබසිංහ",
       "URL": "https://divaina.lk/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f-%e0%b6%8b%e0%b7%85%e0%b7%99%e0%b6%bd%e0%b6%a7-%e0%b6%ba%e0%b6%b1/",
       "Category": "sports",
       "Parent URL": "https://divaina.lk/category/sports//page/78/"
}