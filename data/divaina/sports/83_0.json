{
       "Source": "divaina",
       "Timestamp": "April 20, 2023",
       "Headline": "දෙවැනි තරගයට ද වෙනසක් නැහැ",
       "News Content": "අයර්ලන්තයට එරෙහිව අප්‍රේල් මස 24 වැනිදා ආරම්භ වීමට නියමිත දෙවැනි ටෙස්ට් තරගය සඳහා ද පළමු තරගයට ක්‍රීඩා කරන ලද සංචිතයම නම් කිරීමට ශ්‍රී ලංකා ක්‍රිකට් තේරීම් කමිටුව පියවර ගෙන තිබේ.\n\nමෙම සංචිතය සඳහා පළමු වතාවට පා දඟ පන්දු යවන දුශාන් හේමන්ත ඇතුළත් වුවත් ඔහුට පළමු තරගයට ක්‍රීඩා කිරීමේ අවස්ථාව අහිමි විය. කෙසේ වෙතත් පළපුරුදු පන්දු යවන්නන් දෙදෙනා වන ප්‍රභාත් ජයසූරිය සහ රමේෂ් මෙන්ඩිස් ශ්‍රී ලංකාව වෙනුවෙන් පළමු ටෙස්ට් තරගයේදී ප්‍රධාන දඟ පන්දු යවන්නන් ලෙසින් ක්‍රීඩා කළ අතර ඔවුන් දෙපළ අයර්ලන්ත පිලේ දැවී ගිය කඩුලු 20 න් කඩුලු 15 ක් දවා ගැනීමට සමත් වූහ.\n\nමෙහිදී වමතින් දඟ පන්දු යවන ප්‍රභාත් ජයසූරිය පළමු ඉනිමේදී කඩුලු 7 කුත් දෙවැනි ඉනිමේදී කඩුලු 3 කුත් වශයෙන් සමස්ත තරගයේදී ලකුණු 108 කට කඩුලු 10 ක් දවා ගත්තේය. මෙය ඔහුගේ තරග 6 කින් සමන්විත ටෙස්ට් තරග දිවියේ කඩුලු 10 ක් දවා ගත් දෙවැනි අවස්ථාව ලෙසින් සනිටුහන් විය.\n\nදකුණතින් පිට දඟ පන්දු යවන රමේෂ් මෙන්ඩිස් පළමු ටෙස්ට් තරගයේදී ශ්‍රී ලංකාව වෙනුවෙන් කඩුලු 50 ඉක්මවා ගියේ වේගයෙන්ම එම දස්කම දැක්වූ පන්දු යවන්නා වන ඩිල්රුවන් පෙරේරාගේ වාර්තාව සම කරමිනි. ඩිල්රුවන් මෙන්ම රමේෂ් සිය 11 වැනි ටෙස්ට් තරගයේදී එම කඩඉම ඉක්මවාලීමට සමත්වූවේය.\n\nදෙවැනි ටෙස්ට් තරගය අප්‍රේල් මස 24 වැනිදා සිට 28 වැනිදා දක්වා ගාල්ල ජාත්‍යන්තර ක්‍රීඩාංගණයේදී පැවැත්වේ. කෙසේ වෙතත් පළමු තරගයෙන් ඉනිමක සහ ලකුණු 280 ක දැවැන්ත තරග ජයක් අත්කරගත් දිමුත් කරුණාරත්නගේ නායකත්වයෙන් යුතු ශ්‍රී ලංකා පිල මේ වන විටත් තරගාවලිය 1-0 ක් ලෙස පෙරමුණ ගෙන සිටියි.\n\nශ්‍රී ලංකා ටෙස්ට් කණ්ඩායම – දිමුත් කරුණාරත්න (නායක), කුසල් මෙන්ඩිස්, ඇන්ජලෝ මැතිව්ස්, ධනංජය ද සිල්වා, දිනේෂ් චන්දිමාල්, සදීර සමරවික්‍රම, කමිදු මෙන්ඩිස්, නිශාන් මදුශ්ක, දුශාන් හේමන්ත, රමේෂ් මෙන්ඩිස්, ලසිත් ඇඹුල්දෙණිය, ප්‍රභාත් ජයසූරිය, මිලාන් රත්නායක, අසිත ප්‍රනාන්දු, විශ්ව ප්‍රනාන්දු.",
       "URL": "https://divaina.lk/%e0%b6%af%e0%b7%99%e0%b7%80%e0%b7%90%e0%b6%b1%e0%b7%92-%e0%b6%ad%e0%b6%bb%e0%b6%9c%e0%b6%ba%e0%b6%a7-%e0%b6%af-%e0%b7%80%e0%b7%99%e0%b6%b1%e0%b7%83%e0%b6%9a%e0%b7%8a-%e0%b6%b1%e0%b7%90%e0%b7%84/",
       "Category": "sports",
       "Parent URL": "https://divaina.lk/category/sports//page/83/"
}