{
       "Source": "divaina",
       "Timestamp": "August 28, 2023",
       "Headline": "ලෝක ශුරතා තරගාවලිය සහාය දිවීමේ බලාපොරොත්තුව සහ වාර්තාවත් සුන්",
       "News Content": "ලෝක ශූරතා මලල ක්‍රීඩා තරගාවලියේ ශ්‍රී ලංකා අවසන් බලාපොරොත්තුව වූ මීටර් 400 සහය දිවීමේ ඉසව්වේ මූලික වටයේ තරගයෙන් අවසන් ස්ථානයට පත්වීමට ශ්‍රී ලංකාවට සිදු විය. ශ්‍රී ලංකා කණ්ඩායම එහිදී වාර්තා කළ තරග නිමි කාලය මිනිත්තු 03.03.25කි.\n\nමෙම තරගය හංගේරියාවේ බුඩාපෙස්ට්හිදී නිමාවට පත්වුණු අතර, ශ්‍රී ලංකාව නියෝජනය කරමින් මෙම තරගයට අරුණ දර්ශන, රාජිත රාජකරුණා, පබසර නිකු සහ කාලිංග කුමාරගේ තරග වැදුණාහ. කෙසේ වෙතත් මෙම තරගාවලිය සඳහා ආසියානු ශූරයන් ලෙස සහ ආසියානු වාර්තාවට හිමිකරුවන් ලෙස තරඟ වැදුණු ශ්‍රී ලංකාවෙන් එම අභිමානය උදුරා ගැනීමට ඉන්දීය සහය දිවීමේ කණ්ඩායම මූලික වටයේ තරගයකදී සමත් විය. මිනිත්තු 2.59.05කින් තරගය නිම කරමින් එහි අවසන් තරගයට සුදුසුකම් ලබාගනිමින් ඉන්දියාව එම දස්කම දැක්වීය. ශ්‍රී ලංකා ක්‍රීඩකයෝ පසුගිය ජූනි මාසයේ තායිලන්තයේදී 3.01.56කින් තරගය නිම කරමින් එම වාර්තාවට හිමිකම් තියා තිබුණි. ඒ අනුව ශ්‍රී ලංකාවට අදාළ වාර්තාව තමා සන්තක කරගැනීමට හැකි වූයේ දින 41ක් වැනි කෙටි කාලයක් පමණි.\n\nමෙවර ලෝක ශුරතා තරගාවලිය හංගේරියාවේ බුඩාපෙස්ට්හිදී පැවැත්විණි.",
       "URL": "https://divaina.lk/%e0%b6%bd%e0%b7%9d%e0%b6%9a-%e0%b7%81%e0%b7%94%e0%b6%bb%e0%b6%ad%e0%b7%8f-%e0%b6%ad%e0%b6%bb%e0%b6%9c%e0%b7%8f%e0%b7%80%e0%b6%bd%e0%b7%92%e0%b6%ba-%e0%b7%83%e0%b7%84%e0%b7%8f%e0%b6%ba-%e0%b6%af/",
       "Category": "sports",
       "Parent URL": "https://divaina.lk/category/sports//page/20/"
}