{
       "Source": "divaina",
       "Timestamp": "February 2, 2023",
       "Headline": "චමරිගේ නායකත්වයෙන් ලෝක කුසලානය සංචිතය නම් කෙරේ",
       "News Content": "2023 කාන්තා විස්සයි විස්ස ලෝක කුසලාන තරගාවලිය සඳහා සහභාගි වන ශ්‍රී ලංකා සංචිතය ශ්‍රී ලංකා ක්‍රිකට් ආයතනය විසින් ඊයේ (01 වැනිදා) නිල වශයෙන් නිවේදනය කරන ලදි.\n\nතරගාවලියේ සමාරම්භක තරගය ලෙස ශ්‍රී ලංකාව පෙබරවාරි 10 වැනිදා සත්කාරක දකුණු අප්‍රිකාව සමඟින් තරග වැදීමට නියමිතය.\n\n2023 කාන්තා විස්සයි විස්ස ලෝක කුසලානය පෙබරවාරි 10 වැනිදා සිට 26 වැනිදා දක්වා පැවැත්වීමට නියමිතය.\n\nක්‍රීඩා අමාත්‍ය රොෂාන් රණසිංහ මහතාගේ අනුමැතිය මත තරගාවලිය සඳහා නම් කරන ලද 15 දෙනෙකුගෙන් යුතු ශ්‍රී ලංකා සංචිතයේ නායකත්වය චමරි අතපත්තු හට හිමිව ඇත.\n\nඅයිසීසීය විසින් 2022 වසරේ විස්සයි විස්ස කණ්ඩායමට නම් කරන ලද ඉනෝකා රණවීර ද මෙම සංචිතයට ඇතුළත් වේ.\n\nකණ්ඩායම නියෝජනය කරන අත්දැකීම් සහිත ක්‍රීඩිකාවක් වන හසිනි පෙරේරා මෙම සංචිතය සඳහා නම් කර තිබුණ ද පුහුණුවීම් අතරතුර සිදු වූ ආබාධයක් නිසා ඇයට\n\nතරගාවලිය අහිමි වන අතර ඒ වෙනුවට සත්‍යා සංදීපනී සංචිතයට එක්කර ඇත.\n\nශ්‍රී ලංකා කාන්තා ක්‍රිකට් කණ්ඩායමේ හිටපු පුහුණුකරු හෂාන් තිලකරත්න මහතා එම ධුරයෙන් ඉල්ලා අස්වීමෙන් පසුව කණ්ඩායම රුමේෂ් රත්නායක මහතාගේ අධීක්ෂණය යටතේ පුහුණුවීම් සිදු කළේය.\n\nතරගාවලිය සඳහා නම් කළ ශ්‍රී ලංකා සංචිතය: චමරි අතපත්තු (නායිකා), ඕෂධී රණසිංහ, හර්සිතා සමරවික්‍රම, හසිනි පෙරේරා (ආබාධයක් නිසා සංචිතයෙන් ඉවත් කර ඇත), නිලක්ෂි ද සිල්වා, කවීෂා දිල්හාරි, අනුෂ්කා සංජීවනී, කෞෂිනී නුත්‍යංගනා, මල්ෂා ශෙහානි, ඉනෝකා රණවීර, සුගන්ධිකා කුමාරි, අචිනි කුලසූරිය, විශ්මි ගුණරත්න, තාරිකා සෙව්වන්දි, අමා කාංචනා, සත්‍යා සංදීපනී (හසිනි පෙරේරා වෙනුවට කණ්ඩායමට ආදේශ කර ඇත.\n\nශ්‍රී ලංකා කණ්ඩායමේ මූලික වටයේ තරග කාලසටහන\n\nශ්‍රී ලංකාව සහ දකුණු අප්‍රිකාව – පෙබරවාරි 10\n\nශ්‍රී ලංකාව සහ බංග්ලාදේශය – පෙබරවාරි 12\n\nශ්‍රී ලංකාව සහ ඔස්ටේ්‍රලියාව – පෙබරවාරි 16\n\nශ්‍රී ලංකාව සහ නවසීලන්තය – පෙබරවාරි 19කුෂාන් සුබසිංහ",
       "URL": "https://divaina.lk/%e0%b6%a0%e0%b6%b8%e0%b6%bb%e0%b7%92%e0%b6%9c%e0%b7%9a-%e0%b6%b1%e0%b7%8f%e0%b6%ba%e0%b6%9a%e0%b6%ad%e0%b7%8a%e0%b7%80%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b7%9d%e0%b6%9a-%e0%b6%9a/",
       "Category": "sports",
       "Parent URL": "https://divaina.lk/category/sports//page/112/"
}