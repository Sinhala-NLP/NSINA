{
       "Source": "divaina",
       "Timestamp": "August 28, 2023",
       "Headline": "දර්ශන සහ නදීෂා ජාතික ක්‍රීඩා තරගාවලියේ විශිෂ්ටයෝ වෙති",
       "News Content": "47 වැනි ජාතික මහා ක්‍රීඩා තරගාවලියේ දක්ෂතම මලල ක්‍රීඩකයා ලෙස මධ්‍යම පළාතේ කේ. එම්. ඩී. දර්ශන සම්මාන ලැබූ අතර දකුණු පළාතේ නදීෂා රාමනායක දක්ෂතම මලල ක්‍රීඩිකාව ලෙස තිළිණ ලැබුවාය.\n\nපිරිමි මීටර් 400 කඩුළු මතින් දිවීම ඉසව්වේ රන් පදක්කම දිනා ගැනීම උදෙසා ප්‍රදර්ශනය කළ තත්: 50.59 ක දක්ෂතාව මත දර්ශන ද කාන්තා මීටර් 400 ඉසව්ව ජය ගැනීම උදෙසා සටහන් කළ තත්: 52.80 ක දක්ෂතාව පදනම් කර ගනිමින් රාමනායක ද 2023 වසරේ දක්ෂතම මලල ක්‍රීඩකයා සහ දක්ෂතම මලල ක්‍රීඩිකාව ලෙස සම්මාන ලැබූහ.\n\nකොළඹ සුගතදාස ක්‍රීඩාංගණයේදී පසුගිය 24, 25 සහ 26 යන දිනවලදී මෙම තරගාවලිය පැවැත්විණි.\n\nමෙවර මලල ක්‍රීඩා තරගාවලියේදී රන් 08, රිදී 05 සහ ලෝකඩ 02 ක් ලෙස පදක්කම් 15 කට හිමිකම් කියූ බස්නාහිර පළාත පිරිමි ශූරතාව දිනා ගන්නා අතර වාරයේදී රන් 08, රිදී 03 සහ ලෝකඩ 03 ක් ලෙස පදක්කම් 14 ක් තහවුරු කර ගත් දකුණු පළාතට කාන්තා ශූරතාව හිමි විය.\n\nඑකී මලල ක්‍රීඩා පිරිමි අනුශූරතාව දකුණු පළාත (රන් 03, රිදී 03, ලෝකඩ 06) ට ද කාන්තා අනුශූරතාව බස්නාහිර පළාත (රන් 06, රිදී 09, ලෝකඩ 08) ට ද හිමි විය.\n\nපළාත් 09 ක්‍රීඩක ක්‍රීඩිකාවන් අතර ක්‍රියාත්මක කෙරුණු 47 වැනි ජාතික මහා ක්‍රීඩා තරගාවලියේ සමස්ත ශූරතාව බස්නාහිර පළාත දිනා ගත්තේය. ඒ, රන් 115, රිදී 78 සහ ලෝකඩ 89 ලෙස පදක්කම් 282 ක් හිමි කර ගනිමිනි.\n\nරන් 39, රිදී 45 සහ ලෝකඩ 50 ක් ලෙස පදක්කම් 134 ක් ලැබූ මධ්‍යම පළාතට සමස්ත අනුශූරතාව හිමි වන අතර වාරයේදී තෙවන ස්ථානයෙන් සෑහීමට පත්වන්නට දකුණු පළාතට සිදු විය. ඒ රන් 30, රිදී 37 සහ ලෝකඩ 45 ක් ලෙස පදක්කම් 112 ක් සටහන් කර ගනිමිනි.\n\nනව තරග වාර්තා 05 ක් මෙවර මලල ක්‍රීඩා තරගාවලියට එක් වූයේය. දකුණු පළාත් කාන්තා කණ්ඩායම මීටර් 400 ං 4 සහය දිවීම ජය ගනිමින් සටහන් කළ මි: 3.41.96 නව තරග වාර්තාව ඒ අතරේ කැපී පෙනුණි. එන්. ඩී. ජී. එන්. ලක්මාලි, එල්. ඒ. නිමාලි,\n\nගයන්තිකා අබේරත්න සහ නදීෂා රාමනායක එක්ව මෙම වාර්තාව බිහි කළහ.\n\nවසරේ වේගවත්ම ක්‍රීඩකයා ලෙස සබරගමුව පළාතේ වයි. සී. එම්. යෝධසිංහ (තත්: 10.65) සහ වේගවත්ම ක්‍රීඩිකාව ලෙස මධ්‍යම පළාතේ ෂාෆියා යාමික් මීටර් 100 (තත්: 12.25) කෙටි දුර ජවන ඉසව්ව ජය ගත්තාය.අනුරුද්ධ හේරත් බණ්ඩාර",
       "URL": "https://divaina.lk/%e0%b6%af%e0%b6%bb%e0%b7%8a%e0%b7%81%e0%b6%b1-%e0%b7%83%e0%b7%84-%e0%b6%b1%e0%b6%af%e0%b7%93%e0%b7%82%e0%b7%8f-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b7%8a%e0%b6%bb/",
       "Category": "sports",
       "Parent URL": "https://divaina.lk/category/sports//page/20/"
}