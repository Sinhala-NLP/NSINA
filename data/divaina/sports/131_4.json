{
       "Source": "divaina",
       "Timestamp": "December 16, 2022",
       "Headline": "මාගම්පුර මහනුවර හැඩ කළ එල්පීඑල් හෙට සිට අගනුවරට",
       "News Content": "මෙවර එල්පීඑල් ක්‍රිකට් තරගාවලියේ හම්බන්තොට සහ මහනුවර ක්‍රීඩාංගණවල පැවති තරග අවසානයේ ප්‍රසාද ලකුණු සටහනේ පෙරමුණට පැමිණි වනිදු හසරංග ගේ නායකත්වයෙන් යුත් කැන්ඩි ෆැල්කන්ස් කණ්ඩායම හෙට (17 වැනිදා) කොළඹ ආර් ප්‍රේමදාස ක්‍රීඩාංගණයේදී කළම්බු ස්ටාර්ස් කණ්ඩායම සමග තරග වැදීමට නියමිතය.\n\nඑම තරගය මෙවර එල්පීඑල් තරගාවලිය යටතේ කොළඹ ආර්. ප්‍රේමදාස ක්‍රීඩාංගණයේදී පැවැත්වෙන දෙවන තරගය වේ.\n\nඑල්පීඑල් තරගාවලියේ තරග 14 ක් මේ වන වනවිට අවසන් වී ඇති අතර ඉතිරි තරග කොළඹ ආර්. ප්‍රේමදාස ක්‍රීඩාංගණයේදී පැවැත්වීමට නියමිතය. එහි පළමු තරගය ලෙස දඹුල්ල අවුරා කණ්ඩායම සහ ගෝල් ග්ලැඩියේටර්ස් කණ්ඩායම හෙට (17 වැනිදා) සවස 3ට තරග වැදීමට නියමිත වේ.\n\nමෙතෙක් පැවති තරග හයක් අවසානයේ තරග පහක් ජයග්‍රහණය කළ කැන්ඩි ෆැල්කන්ස් කණ්ඩායම ප්‍රසාද ලකුණු 10 ක් හිමිකර ගෙන ඇත.\n\nඑම දක්ෂතාව මත මෙවර එල්පීඑල් තරගාවලියේ අවසන් කණ්ඩායම් හතර අතරට හෙවත් අවසන් පූර්ව වටයට මේ වන විටත් සුදුසුකම් ලබා ගැනීමට නුවර කණ්ඩායම සමත් වී තිබේ.\n\nපෙරේදා ජැෆ්නා කිංග්ස් කණ්ඩායම සමග පැවති තරගයෙන් ද ලකුණු 10 ක ජයක් හිමිකර ගැනීමට ඔවුන් සමත් වූ අතර එම ජයග්‍රහණය මෙම තරගාවලියේදී යාපනය කණ්ඩායමට එරෙහිව නුවර කණ්ඩායම එක දිගට ලබාගත් දෙවැනි ජයග්‍රහණය විය.\n\nඑසේම යාපනය කණ්ඩායම මෙවර තරගාවලියේදී මෙතෙක් පරාජය වී ඇත්තේ ද නුවර කණ්ඩායමට එරෙහිව පමණි.\n\nඒ අනුව තරග හයකට සහභාගි වී තරග හතරක් ජයග්‍රහණය කළ යාපනය කණ්ඩායම ප්‍රසාද ලකුණු 8ක් සමග එම ලකුණු සටහනේ දෙවන ස්ථානයේ පසුවේ. කළම්බු ස්ටාර්ස් කණ්ඩායම තරග තුනක් ජයග්‍රහණය කර ප්‍රසාද ලකුණු සටහනේ තෙවන ස්ථානය හිමි කරගෙන තිබෙන අතර ප්‍රසාද ලකුණු හතරක් හිමි ගෝල් ග්ලැඩියේටර්ස් කණ්ඩායම හතරවන ස්ථානයේ පසුවේ.\n\nමෙතෙක් පැවති තරග පහෙන් කිසිදු තරගයක් මේ වන විට ජයග්‍රහණය කිරීමට දඹුල්ල අවුරා කණ්ඩායම සමත් වී නොමැත.\n\nකුෂාන් සුබසිංහ",
       "URL": "https://divaina.lk/%e0%b6%b8%e0%b7%8f%e0%b6%9c%e0%b6%b8%e0%b7%8a%e0%b6%b4%e0%b7%94%e0%b6%bb-%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b7%84%e0%b7%90%e0%b6%a9-%e0%b6%9a%e0%b7%85-%e0%b6%91%e0%b6%bd/",
       "Category": "sports",
       "Parent URL": "https://divaina.lk/category/sports//page/131/"
}