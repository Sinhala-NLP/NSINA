{
       "Source": "divaina",
       "Timestamp": "August 11, 2023",
       "Headline": "අයෝමාල් රිදී සහ නිලුපුල් ලෝකඩ පදක්කම් දිනති",
       "News Content": "ට්‍රිනිඩෑඩ් ටුබෑගෝ හී පැවැත්වෙන යොවුන් පොදුරාජ්‍ය මණ්ඩලීය ක්‍රීඩා උළෙලේ මලල ක්‍රීඩා ඉසව්වලින් රිදී පදක්කමක් සහ ලෝකඩ පදක්කමක් දිනා ගැනීමට අයෝමාල් අකලංක සහ නිලුපුල් පැහැසර ක්‍රීඩකයෝ ඊයේ (10 වැනිදා) සමත් වූහ.\n\nමෙවර තරගාවලියේ ශ්‍රී ලංකාව ජයග්‍රහණය කළේ එම රිදී පදක්කම සහ ලෝකඩ පදක්කම පමණි.\n\nඅඹගමුව මධ්‍ය මහා විද්‍යාලයේ අයෝමාල් අකලංක පිරිමි මීටර් 400 කඩුලු පැනීමේ ඉසව්ව සඳහා තත්පර 51.61ක දස්කමක් දක්වමින් එම රිදී පදක්කම ජයග්‍රහණය කළේය.\n\nඋස පැනීමේ ඉසව්ව නියෝජනය කළ නිළුපුල් මීටර් 2.00ක දස්කමක් දක්වමින් ලෝකඩ පදක්කම ජයග්‍රහණය කිරීමට සමත් වූයේය.\n\nඔහු දික්වැල්ල විජිත මධ්‍ය මහා විද්‍යාලයේ ශිෂ්‍යයෙකි.\n\nඋස පැනීමේ ඉසව්වේ මීටර් 1.95ක දස්කමක් දැක්වූ ලෙසඳු අර්ථවිදු හතරවැනි ස්ථානය දිනා ගත් අතර කාන්තා මීටර් 400 කඩුලු පැනීමේ ඉසව්ව නියෝජනය කළ ශලනි හංසිකා ද 4 වෙනි ස්ථානයට පත් වූවාය.",
       "URL": "https://divaina.lk/%e0%b6%85%e0%b6%ba%e0%b7%9d%e0%b6%b8%e0%b7%8f%e0%b6%bd%e0%b7%8a-%e0%b6%bb%e0%b7%92%e0%b6%af%e0%b7%93-%e0%b7%83%e0%b7%84-%e0%b6%b1%e0%b7%92%e0%b6%bd%e0%b7%94%e0%b6%b4%e0%b7%94%e0%b6%bd%e0%b7%8a/",
       "Category": "sports",
       "Parent URL": "https://divaina.lk/category/sports//page/28/"
}