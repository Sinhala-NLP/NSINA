{
       "Source": "divaina",
       "Timestamp": "August 13, 2023",
       "Headline": "ලංකා බැංකුව 2023 වසරේ ලොව විශිෂ්ටතම බැංකු 1,000 අතර එකම ශ්‍රී ලාංකේය බැංකුව බවට පත්වෙයි",
       "News Content": "ශ්‍රී ලංකාවේ අංක 1 බැංකු සන්නාමය වන ලංකා බැංකුව, 2023 වසර සඳහාත් ලොව විශිෂ්ටතම බැංකු 1,000 අතරට, එක් වූ එකම ශ්‍රී ලාංකේය බැංකුව ලෙස එක්සත් රාජධානියේ The Banker සඟරාව මගින් ශ්‍රේණිගත විය.\n\nඅතිශය අභියෝගාත්මක වසරක් තුළදී පවා, අඛණ්ඩව 12 වන වරටත් මෙම ගෝලීය ලැයිස්තුවට ලංකා බැංකුව ඇතුළත්වීම විශේෂයෙන් සඳහන් කළ යුතු කරුණකි.\n\nඑක්සත් රාජධානියේ කීර්තිමත් The Banker සඟරාව විසින් ලොව බැංකුවල ප්‍රාග්ධන ප්‍රමාණාත්මකතාව සහ වත්කම් පදනම් කර ගනිමින් මෙම ශ්‍රේණිගත කිරීම සිදු කරනු ලබන අතර, මෙම ශ්‍රේණිගත කිරීම, පෙර නොවූ විරූ අයුරින් නිර්මාණය වූ අභියෝග ජය ගැනීම සඳහා ලංකා බැංකුව විසින් ගනු ලැබූ උපාය මාර්ගවල සාර්ථකත්වයට හොඳම සාක්ෂියකි.\n\nඑමෙන්ම 2023 වසරේදී Brand Finance Lanka ආයතනය විසින් ලංකා බැංකුව මෙරට අංක 1 බැංකු සන්නාමය ලෙස නම් කිරීමද එම බැංකුවේ විශිෂ්ටත්වය තවදුරටත් තහවුරු කරයි. ලොව පුරා බැංකු 5,000කට අධික සංඛ්‍යාවක දත්ත වාර්තා ආශ්‍රයෙන් වාර්ෂිකව The Banker සඟරාව විසින් සිදු කරනු ලබන ලොව හොඳම බැංකු 1000 ශ්‍රේණිගත කිරීම, ගෝලීය වශයෙන් බැංකුවල මූල්‍ය තත්ත්වය පිළිබඳ සැලකිල්ලට ගැනීමේදී මූලික මූලාශ්‍රයක් ලෙස සලකනු ලබන අතර, එය ජාත්‍යන්තර ආයතන බොහොමයක් බැංකු පිළිබඳ තක්සේරු කිරීමේදී බහුලව භාවිත කරන ශ්‍රේණිගත කිරීමකි.\n\n“මෙරට පෙර නොවූ විරූ ආර්ථික කැළඹීම් සහිත පසුබිමක් මත දැඩි කරන ලද මූල්‍ය ප්‍රතිපත්ති මධ්‍යයේ ලැබූ මෙම ශ්‍රේණිගත කිරීම මගින් ලංකා බැංකුවේ ශක්තිමත් වත්කම් පදනම, එම වත්කම්වල ගුණාත්මක භාවය, අභියෝගවලට ඔරොත්තු දීමේ හැකියාව සහ අනාගත සැලසුම්වල සාර්ථකත්වය පිළිබඳව උදාහරණ සපයනවා”‍ යනුවෙන් ලංකා බැංකුවේ සභාපති රොනල්ඩ් සී. පෙරේරා මහතා අදහස් දක්වමින් පැවසුවේය.\n\n“විවිධ අභියෝග මධ්‍යයේ පවා ලංකා බැංකුව 2022 වර්ෂයේ වාර්තා කළ 12.4%ක ප්‍රාග්ධන ප්‍රමාණාත්මකතා අනුපාතය සහ 15.4%ක මුළු ප්‍රාග්ධන ප්‍රමාණාත්මකතා අනුපාතය නියාමන ප්‍රාග්ධන අවශ්‍යතා සපුරන බව පැවසිය යුතුමයි. ඒ හා සමානව, අදාළ වර්ෂය තුළ සියලු‍ම ද්‍රවශීලතා අනුපාත වැඩි දියුණු කර ගැනීමට ලංකා බැංකුවට හැකි වුණා”‍ යනුවෙන් ලංකා බැංකුවේ මහා කළමනාකරු රසල් ෆොන්සේකා මහතා පැවසීය.",
       "URL": "https://divaina.lk/%e0%b6%bd%e0%b6%82%e0%b6%9a%e0%b7%8f-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-2023-%e0%b7%80%e0%b7%83%e0%b6%bb%e0%b7%9a-%e0%b6%bd%e0%b7%9c%e0%b7%80-%e0%b7%80%e0%b7%92%e0%b7%81%e0%b7%92/",
       "Category": "business",
       "Parent URL": "https://divaina.lk/category/ganudenu-lowa//page/11/"
}