{
       "Source": "divaina",
       "Timestamp": "April 3, 2022",
       "Headline": "2022 SLIM-Kantar ජනතා සම්මාන උළෙලේදී ලංකා බැංකුවට සම්මාන ද්විත්වයක්",
       "News Content": "පසුගිය දා පැවැත්වුණු SLIM Kantar ජනතා සම්මාන 2022 සම්මාන උළෙලෙහිදී ‘වසරේ හොඳම සේවා සපයන්නා’ සහ ‘වසරේ හොඳම බැංකු සේවා සපයන්නා’ යන සම්මාන ද්විත්වයම දිනා ගැනීමට ලංකා බැංකුව සමත් විය.\n\nමෙම ජයග‍්‍රහණයත් සමගම මහජන කැමැත්ත මත පිරිනැමෙන සම්මාන උළෙලකදී මෙම අංශ දෙකම යටතේ සම්මාන දිනා ගත් එකම බැංකුව බවට ලංකා බැංකුව පත් විය. එමෙන්ම ලංකා බැංකුව ‘වසරේ බැංකු සේවා සපයන්නා’ ලෙස සම්මාන දිනාගත් 4 වැනි අවස්ථාව මෙයයි. ශ‍්‍රී ලංකා අලෙවිකරුවන්ගේ ආයතනය (Sri Lanka Institute of Marketers [SLIM] සහ Kantar Sri Lanka යන ආයතන විසින් ඒකාබද්ධව සිදු කරන ලද පුළුල් සමීක්ෂණයක් මත පදනම්ව මෙම සම්මාන සඳහා ජයග‍්‍රාහකයින් තෝරාගනු ලැබූ අතර, ජනතාවගේ විශ්වාසය දිනාගනිමින්, ඔවුන්ගේ සිත් සතන් තුළ ගැඹුරින් සනිටුහන් වී ඇති විවිධ සන්නාමයන් එහිදී සම්මානයට පාත‍්‍ර විය.\n\nඑමෙන්ම මෙම සම්මානයන් ශ‍්‍රී ලාංකේය ජනතාවගේ සිතුම් පැතුම් හා අවශ්‍යතා නිවැරදිව ආමන්ත‍්‍රණය කළ සන්නාමයන් සතු ජනතා ශක්තිය අඟවන්නක් ලෙසින්ද හඳුන්වා දිය හැකිය.\n\nගෝලීය සමීක්ෂණ සමාගමක් වන Kantar හි දේශීය හවුල්කරුවා වන Kantar Sri Lanka ආයතනය මගින් මුළු ශ‍්‍රී ලංකාවම ආවරණය වන පරිදි සිදුකෙරුණු ස්වාධීන සමීක්ෂණයක් මගින් ජනතා සම්මාන සඳහා ජයග‍්‍රාහකයින් තෝරාගැනීම සිදුකෙරිණි.",
       "URL": "https://divaina.lk/2022-slim-kantar-%e0%b6%a2%e0%b6%b1%e0%b6%ad%e0%b7%8f-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%8b%e0%b7%85%e0%b7%99%e0%b6%bd%e0%b7%9a%e0%b6%af%e0%b7%93-%e0%b6%bd%e0%b6%82%e0%b6%9a/",
       "Category": "business",
       "Parent URL": "https://divaina.lk/category/ganudenu-lowa//page/93/"
}