{
       "Source": "divaina",
       "Timestamp": "January 2, 2022",
       "Headline": "සම්පත් බැංකුවේ ‘වැවට ජීවයක් ’වැඩසටහන කොබෙයිගනේ-පුබ්බිලිය ගොවි ජනතාවගේ සරුසාර අනාගතයට මංපෙත් විවර කරයි",
       "News Content": "රටක් සංවර්ධනය කරන්නට නම් ගම සංවර්ධනය කළ යුතුය. ගම සංවර්ධනය කරන්නට නම් ගම් වැසියන්ගේ ජීවනෝපාය සංවර්ධනය කළ යුතුය. මෙරට බහුතරයක් වූ ගම් වැසියන්ගේ ප‍්‍රධාන ජීවනෝපාය වන්නේ කෘෂිකර්මාන්තයයි. එහෙයින් එකී ගම් වැසියන්ගේ ජීවනෝපාය සංවර්ධනය කරන්නට නම් කෘෂිකර්මාන්තය දියුණු කිරීම අත්‍යාවශ්‍යය. කෘෂිකර්මාන්තය දියුණු කිරීමේදී ඒ සඳහා වන පහසුකම් සංවර්ධන කිරීමත්, ගොවීන් වෙත එම සංවර්ධනයේ ප‍්‍රතිඵල ඍජුවම ලබා දීමත් කළ යුතුමය. මෙරට කෘෂිකර්මාන්තය තුළ ප‍්‍රධානතම සාධකයක් වන වී ගොවිතැන නගා සිටුවීම වෙනුවෙන් හෙල රජ දවස පටන් අද දක්වාම විවිධ පියවරයන් ගෙන ඇත්තේ එය සමස්ත රට වැසියාගේ ප‍්‍රධාන ආහාරමය අවශ්‍යතාවන් සපුරාලන බැවිනි. වී ගොවිතැන වෙනුවෙන් ගොවීන්ට අවශ්‍යම මූලික සාධකයක් වන්නේ ජලයයි. එදා හෙල රජ දරුවන් මෙන්ම පසු කලෙක රට පාලනය කළ පාලකයන් රට පුරා විවිධ ප‍්‍රමාණයේ වැව් නිර්මාණය කිරීමට පියවර ගත්තේ එහෙයිනි. අදද ගොවීන් දුක් මහන්සියෙන් අසවැද්දූ කෙත් යායන්ට අවශ්‍ය දියවර සපයන්නේ ඒ මහා වැව් පද්ධතියයි.\n\nඑහෙත් කාලයත් සමඟ ගොවීන්ට ඉසුරු ගෙන ආ වැව් පද්ධතියෙන් සමහරක් කෙමෙන් අභාවයට යමින් පවතින්නේ නිසි නඩත්තුවක් හෝ ප‍්‍රතිසංස්කරණයක් නොමැති පරිසරයක් තුළය. එසේ අභාවයට යමින් පවතින වැව් ප‍්‍රතිසංස්කරණය කරමින් ගොවි ජනතාවට සරුසාර අනාගතයක් උරුම කර දීම වෙනුවෙන් සම්පත් බැංකුව පියවර ගත්තේ මූල්‍ය සේවාවන්ගෙන් ඔබ්බට ගොස් රට වෙනුවෙන් වඩා වැඩි සේවාවක් ඉටු කිරීම වෙනුවෙනි. සම්පත් බැංකුවේ ‘වැවට ජීවයක් ’සමාජ සත්කාරක වැඩසටහන ආරම්භ වූයේ එලෙසිනි.\n\nවසර ගණනාවක් තිස්සේ වැවට ජීවයක් සමාජ සත්කාරක වැඩසටහන තුළින් වාරි කර්මාන්තයේ උන්නතියට කැපවෙමින් ගොවි ජනතාවගේ හදවතට සමීප වූ සම්පත් බැංකුවේ 12 වන වැඩසටහනින් ජීවය ලබන්නට කොබෙයිගනේ පුබ්බිලිය ග‍්‍රාමයේ පිහිටි පුබ්බිලිය මහ වැව වාසනාවන්ත විය. කුරුණෑගල දිස්ත‍්‍රික්කයේ නිකවැරටිය – කොබෙයිගනේ ප‍්‍රාදේශීය ලේකම් කොට්ඨාශයට අයත් පුබ්බිලිය ග‍්‍රාම සේවා වසමෙහි කෘෂි කාර්මික අවශ්‍යතාවන් පමණක් නොව පානීය ජල අවශ්‍යතාවන්ද සපුරාලන පුබ්බිලිය මහ වැව මේ වන විට මුහුණ දී ඇත්තේ ඉතා අවාසනාවන්ත තත්වයකටය. කාලයක් තිස්සේ ප‍්‍රතිසංස්කරණයෙන් මඟ හැරුණු පුබ්බිලිය මහ වැව හේතුවෙන් දැඩි අසීරුතාවයකට මුහුණ දීමට ගොවීන්ට සිදු විය. අක්කර 45ක් පුරා විහිදුණු පුබ්බිලිය මහ වැවෙන් පෝෂණය වූ අක්කර 200කට වැඩි කුඹුරු යායට අවශ්‍ය තරම් දියවර නොමැති වීම මත අසරණ වූ ගොවි පවුල් සංඛ්‍යාව 160කට අධිකය.\n\nදැදුරු ඔය වම් ඉවුර ව්‍යාපෘතියෙන් පෝෂණය වන පුබ්බිලිය මහ වැව සැල්වීනියා වැනි ආක‍්‍රමණික ශාකයන් හේතුවෙන් විනාශ වෙමින් පවතින්නේ ඉහළ ජල ධාරිතාවක් රඳවා ගැනීමේ ශක්තියද හීන කරමිනි. එපමණක් නොව බොහෝ සේ අබලන්ව ගොස් ඇති වැවෙහි පිටවාන හේතුවෙන් විශාල ජල ප‍්‍රමාණයක් නිකරුණේ අපතේ යාම ගොවීන්ට කිසිසේත් නවතාලීමට නොහැකි විය. කෘෂිකර්මාන්තයට පමණක් නොව පානීය ජල ව්‍යාපෘතියට පෝෂණය සැපයීම මෙන්ම අනෙකුත් ජල අවශ්‍යතාද සපුුරාලන, ගමට මහත් අභිමානයක් වූ පුබ්බිලිය මහ වැව ප‍්‍රතිසංස්කරණය වෙනුවෙන් සම්පත් බැංකුව පියවර ගත්තේ මෙවන් තත්වයක් තුළය.\n\nමේ පිළිබඳව අදහස් දැක්වූ සම්පත් බැංකුවේ සමූහ ප‍්‍රධාන මානව සම්පත් නිලධාරී තුසිත නාකන්දල මහතා ‘‘සම්පත් බැංකුව විදියට අපි මූල්‍ය සේවාවන්ගෙන් ඔබ්බට යමින් ශ‍්‍රී ලාංකේය ජනතාවගේ ජීවන තත්වය නගා සිටුවීම වෙනුවෙන් විවිධාකරයේ වැඩසටහන් ක‍්‍රියාත්මක කිරීමට කැපවී කටයුතු කරනවා. එහි එක් සුවිශේෂී වැඩසටහනක් ලෙස ‘වැවට ජීවයක්’ සමාජ සත්කාරක වැඩසටහන හඳුන්වා දෙන්න පුලූවන්. මේ දක්වා අපි මෙවන් ව්‍යාපෘති 11ක් රට පුරා ක‍්‍රියාත්මක කර තිබෙනවා. ‘වැවට ජීවයක්’ වැඩසටහනේ 12 වැනි පියවර ලෙස නිකවැරටිය පුබ්බිලිය මහ වැව ප‍්‍රතිසංස්කරණය සඳහා අපගේ දායකත්වය ලබා දීමට හැකිවීම පිළිබඳව ඉතාමත් සතුටුයි. වැවක් කියන්නේ ගමට පමණක් නොව රටටම සම්පතක්. ඒ සම්පත් අපි ආරක්ෂා කරගත යුතුයි. ඒවා මතු පරම්පරාවටත් උරුම කර දිය යුතුයි. ඒ වෙනුවෙන් ඉදිරියේදී ගොවි ජනතාවගේ ජීවිත නගා සිටුවමින් තව තවත් මේ ආකාරයේ වැව් ප‍්‍රතිංස්කරණය සඳහා ‘වැවට ජීවයක්’ වැඩසටහන තුළින් අපගේ දායකත්වය ලබා දීමට අපි කටයුතු කරනවා.ඒ සඳහා කැපවන සම්පත් බැංකුවේ කාර්ය මණ්ඩලයට මෙන්ම ඒ හා සම්බන්ධ වන අනෙකුත් සියලූ ආයතනයන්ට අපගේ ස්තුතිය පළ කිරීමට මෙය අවස්ථාවක් කර ගැනීමට කැමතියි.’’ යනුවෙන් පවසා සිටින ලදී.",
       "URL": "https://divaina.lk/%e0%b7%83%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%9a-%e0%b7%80%e0%b7%90%e0%b7%80%e0%b6%a7-%e0%b6%a2%e0%b7%93%e0%b7%80/",
       "Category": "business",
       "Parent URL": "https://divaina.lk/category/ganudenu-lowa//page/107/"
}