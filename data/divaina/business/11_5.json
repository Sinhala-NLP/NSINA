{
       "Source": "divaina",
       "Timestamp": "August 11, 2023",
       "Headline": "මහජන බැංකුවේ ප්‍රධාන විධායක නිලධාරි/සාමාන්‍යාධිකාරි ලෙස ප්‍රවීණ බැංකුකරු ක්ලයිව් ෆොන්සේකා පත්වේ",
       "News Content": "මහජන බැංකුවේ ප්‍රධාන විධායක නිලධාරි/සාමාන්‍යාධිකාරිවරයා ලෙස ක්ලයිව් ෆොන්සේකා මහතාව 2023 අගෝස්තු 01 වැනි දින සිට බලපැවැත්වෙන පරිදි පත් කළ බව එහි අධ්‍යක්ෂ මණ්ඩලය නිවේදනය කර සිටී.\n\nෆොන්සේකා මහතා 2023 ජනවාරි 01 වැනි දින සිට මහජන බැංකුවේ වැඩබලන ප්‍රධාන විධායක නිලධාරි/ සාමාන්‍යාධිකාරිවරයා ලෙස කටයුතු කළ අතර, මූල්‍ය ක්‍ෂේත්‍රය තුළ ෆොන්සේකා මහතා ලබා ඇති අත්දැකීම් සම්භාරය හා ජයග්‍රහණ අනුව මහජන බැංකුව සාර්ථකත්වයේ මීළඟ අදියර කරා මෙහෙයවීමේ සුදුසුම පුද්ගලයා ඔහු බව මෙම පත්වීම තුළින් සනාථ වේ.\n\nක්ෂේත්‍රයේ ප්‍රවීණයෙකු වන ක්ලයිව් ෆොන්සේකා මහතා ශ්‍රී ලංකා බැංකුකරුවන්ගේ ආයතනයේ සාමාජිකයකු වන අතර, ශ්‍රී ජයවර්ධනපුර විශ්වවිද්‍යාලයේ කළමනාකරණ පශ්චාත් උපාධි ආයතනයේ ව්‍යාපාර පරිපාලනපති උපාධිධාරියෙකු වේ. තිස් වසරක සිය කීර්තිමත් වෘත්තීය දිවිය තුළ, ෆොන්සේකා මහතා භාණ්ඩාගාර කළමනාකරණය පිළිබඳ සුවිශේෂී විශේෂඥතාවක් පෙන්නුම් කර ඇති අතර, ක්ෂේත්‍රයේ තම සමකාලිනයන්ගේ මෙන්ම ප්‍රවීණයන්ගේ ගෞරවයට පාත්‍ර වී ඇත.\n\nඑමෙන්ම ඔහු 2018 සිට 2020 දක්වා ප්‍රාථමික අලෙවිකරුවන්ගේ සංගමයේ (Association of Primary Dealers) සභාපතිවරයා ලෙස කටයුතු කළ අතර, එහිදි කැපී පෙනෙන නායකත්වයක් පෙන්නුම් කරමින් මූල්‍ය ක්ෂේත්‍රය වෙත සැලකිය යුතු දායකත්වයක් ලබා දුන්නේය. ජාතික ගෙවීම් කවුන්සිලය සහ මූල්‍ය පද්ධති ස්ථායිතා උපදේශක කමිටුව ඇතුළුව ගෞරවනීය කමිටු ගණනාවක ඔහුගේ ක්‍රියාකාරී මැදිහත්වීම, මූල්‍ය පද්ධතියේ ප්‍රගතිය සහ ස්ථාවරත්වය සඳහා වන ඔහුගේ කැපවීම මනාව පිළිඹිබු කරයි. මූල්‍ය වෙළෙඳපල සහ පදනම් පොලි අනුපාතික පිළිබඳව ඔහු සතු ගැඹුරු අවබෝධය හේතුවෙන් ශ්‍රී ලංකා මහ බැංකුවේ දේශීය මූල්‍ය වෙළෙඳපොල යටිතල පහසුකම් සංවර්ධන ව්‍යපෘතියේ වෙළෙඳපොළ ක්‍රියාකාරී කණ්ඩායම තුළ සුවිශේෂි භුමිකාවක නිරත වීමට ෆොන්සේකා මහතාට හැකිවිය. රටේ මූල්‍ය ක්ෂේත්‍රය හැඩගැස්වීමේ ක්‍රියාවලිය තුළ ඔහුගේ තීක්ෂණ බුද්ධිය සහ ප්‍රවීණත්වය වටිනා සම්පත් වනු නිසැකය.\n\nවර්තමානය වන විට ඔහු පීපල්ස් ලීසිං ඇන්ඩ් ෆිනෑන්ස් පීඑල්සී, පීපල්ස් ලීසිං ප්‍රොපර්ටි ඩිවලොප්මන්ට් ලිමිටඩ්, ලංකාපේ (පුද්ගලික) සමාගම ඇතුළු ප්‍රමුඛ පෙළේ ආයතනවල ස්වාධීන නොවන විධායක නොවන අධ්‍යක්ෂවරයකු ලෙස කටයුතු කරයි. මෙම ආයතනවලට සිය දායකත්වය ලබාදීම තුළ ඒවා විශිෂ්ටත්වය කරා ගෙනයාම වෙනුවෙන් වන ඔහුගේ කැපවීම තවදුරටත් අවධාරණය වේ. 2002 වසරේදි මහජන බැංකුවට සම්බන්ධ වීමට පෙරාතුව ෆොන්සේකා මහතා ඇමරිකන් එක්ස්ප්‍රස් බැංකුව සහ ස්ටෑන්ඩර්ඩ් චාර්ටඩ් බැංකුව වැනි සුප්‍රසිද්ධ මූල්‍ය ආයතනවල ජ්‍යෙෂ්ඨ තනතුරු දැරූ අතර, විවිධ හා අභියෝගාත්මක පරිසරයන්ට මුහුණ දි ජයග්‍රහණයන් කරා යෑමට ඔහුට ඇති හැකියාව පිළිඹිබු කර ඇත.",
       "URL": "https://divaina.lk/%e0%b6%b8%e0%b7%84%e0%b6%a2%e0%b6%b1-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%9a-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1-%e0%b7%80%e0%b7%92%e0%b6%b0/",
       "Category": "business",
       "Parent URL": "https://divaina.lk/category/ganudenu-lowa//page/11/"
}