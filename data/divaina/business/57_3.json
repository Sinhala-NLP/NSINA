{
       "Source": "divaina",
       "Timestamp": "December 11, 2022",
       "Headline": "ඒ.ඊ.එන් පාම් ඔයිල් ප්‍රොසෙසින් සමාගමෙන් සිසුන් 650 කට දිවා ආහාරය සපයන ප්‍රජා සත්කාරයක්",
       "News Content": "ශ්‍රී ලංකාවේ ප්‍රමුඛතම පාම් තෙල් නිෂ්පාදන සමාගමක් වන ඒ.ඊ.එන් පාම් ඔයිල් ප්‍රොසෙසින් (පුද්.) සමාගම, තම ප්‍රධාන කර්මාන්තශාලාව පිහිටි ප්‍රදේශයේ වෙසෙන දරුවන් 650 දෙනෙකුට දිවා ආහාර සැපයීමේ ප්‍රජා සත්කාරයක් ආරම්භ කර තිබේ. රටේ පවතින ආර්ථික අර්බුදයේ හමුවේ දැඩි බලපෑම් වලට ලක් වූ ජනතාවට අත්වැලක් වීමේ උත්සාහයේ එක් පියවරක් වශයෙන් මෙම ප්‍රජා සත්කාරය ක්‍රියාවට නංවා ඇත. ප්‍රජා මුළුතැන්ගෙය’ සංකල්පය මූලික කරගෙන ක්‍රියාත්මක කරනු ලබන මෙම වැඩසටහනට ප්‍රදේශයේ දෙමාපියන් හා වැඩිහිටියන්ද සම්බන්ධ කරගැනීමට ඒ.ඊ.එන් පාම් ඔයිල් ප්‍රොසෙසින් සමාගම පියවර ගෙන තිබේ. මෙම ප්‍රජා සත්කාරය සඳහා ඒ.ඊ.එන් පාම් ඔයිල් ප්‍රොසෙසින් (පුද්.) සමාගම මේ වනවිට මාසිකව රු. මිලියන 1.2 ක පමණ මුදලක් වෙන්කර ඇත. 2022 ඔක්තෝබර් මාසයේදී ආරම්භ වූ මෙම වැඩසටහනේ මූලික අරමුණු වන්නේ, දරුවන්ට නිසි පෝෂණයක් ලබාදෙමින්, ඔවුන්ගේ පාසල් ගමන දිරිමත් කිරීම ය. මෙම ව්‍යාපෘතිය දියත් කිරීමෙන් අනතුරුව ප්‍රදේශයේ පාසල් යන දරුවන් සංඛ්‍යාවේ පැහැදිලි වර්ධනයක් පෙන්නුම් කර තිබේ.\n\nඑමෙන්ම, ඒ.ඊ.එන් පාම් ඔයිල් ප්‍රොසෙසින් කර්මාන්තශාලාව පිහිටි ප්‍රදේශයේ දරුවන්ගේ සහ වැඩිහිටියන්ගේ යහපත වෙනුවෙන් තවත් වැඩසටහන් මාලාවක් ක්‍රියාවට නැංවීමට සමාගම පියවර ගෙන ඇත.",
       "URL": "https://divaina.lk/%e0%b6%92-%e0%b6%8a-%e0%b6%91%e0%b6%b1%e0%b7%8a-%e0%b6%b4%e0%b7%8f%e0%b6%b8%e0%b7%8a-%e0%b6%94%e0%b6%ba%e0%b7%92%e0%b6%bd%e0%b7%8a-%e0%b6%b4%e0%b7%8a%e0%b6%bb%e0%b7%9c%e0%b7%83%e0%b7%99/",
       "Category": "business",
       "Parent URL": "https://divaina.lk/category/ganudenu-lowa//page/57/"
}