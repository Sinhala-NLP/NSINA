{
       "Source": "divaina",
       "Timestamp": "September 24, 2023",
       "Headline": "කොමර්ෂල් බැංකුව සහ බ්‍රවුන්ස් වෙතින් ට්‍රැක්ටර් සහ අස්වනු නෙළන යන්ත්‍ර සඳහා විශේෂ ලීසිං ප්‍රවර්ධන වැඩසටහනක්",
       "News Content": "කොමර්ෂල් බැංකුව සහ බ්‍රවුන්ස් ඇග්රිකල්චර් සමාගම ඵලදායිතාව ඉහළ නැංවීම සඳහා රටේ ගොවි ප්‍රජාව සවිබල කිරීමට නවීන තාක්‍ෂණය සහ උපකරණ ලබා ගැනීම උදෙසා නැවත වරක් එකට එක්ව නව ලීසිං ප්‍රවර්ධනයක් ප්‍රකාශයට පත්කර ඇත.\n\nබ්‍රවුන්ස් ඇග්රිකල්චර් සමාගම විසින් ආනයනය, විකිණිම සහ සේවාව සපයනු ලබන TAFE ට්‍රැක්ටර් සහ SUMO හා YANMAR අස්වනු නෙළන යන්ත්‍රද මෙම වැඩපිළිවෙළ තුළින් ආවරණය වේ.\n\nමෙම ප්‍රවර්ධන වැඩසටහන යටතේ කොමර්ෂල් බැංකුව විසින් සපයනු ලබන ලීසිං පහසුකම් සහිතව මිලදී ගන්නා ට්‍රැක්ටර් සහ අස්වනු නෙළන යන්ත්‍ර සඳහා, සම්මත පොලී අනුපාත මත 1%ක වට්ටමක් හිමිවන අතර, බ්‍රවුන්ස් ඇග්රිකල්චර් විසින් මෝටර් රථ ලියාපදිංචිය හෝ වෙනත් රාජ්‍ය ආයතනවල ලියාපදිංචිය සඳහා නොමිලේ කටයුතු කරනු ඇතැයිද බැංකුව පවසයි.\n\nමීට අමතරව TAFE ට්‍රැක්ටර්වල තෝරාගත් මාදිලි සඳහා බ්‍රවුන්ස් ඇග්රිකල්චර් විසින් පළමු වසර සඳහා නොමිලේ රක්ෂණයක් ලබාදෙනු ඇත. මීට අමතරව මිලදී ගන්නා සියලුම ට්‍රැක්ටර් මාදිලි සඳහා සේවා හතරකට ශ්‍රම ගාස්තු සමාගම විසින් දරනු ඇත.",
       "URL": "https://divaina.lk/%e0%b6%9a%e0%b7%9c%e0%b6%b8%e0%b6%bb%e0%b7%8a%e0%b7%82%e0%b6%bd%e0%b7%8a-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-%e0%b7%83%e0%b7%84-%e0%b6%b6%e0%b7%8a%e0%b6%bb%e0%b7%80/",
       "Category": "business",
       "Parent URL": "https://divaina.lk/category/ganudenu-lowa//page/3/"
}