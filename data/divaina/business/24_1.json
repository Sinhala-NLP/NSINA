{
       "Source": "divaina",
       "Timestamp": "June 4, 2023",
       "Headline": "පවතින ආර්ථික අභියෝග මධ්‍යයේ සම්පත් බැංකුව තම පාර්ශ්වකරුවන්ට ඉහළම වටිනාකම් ලබා දෙමින් සිය ස්ථාවරය පවත්වා ගනී",
       "News Content": "පවතින ආර්ථික අභියෝග මධ්‍යයේ වුවද සම්පත් බැංකුව තම පාර්ශ්වකරුවන් සඳහා වන කැපවීම තව දුරටත් ශක්තිමත් කරන ලදී.\n\nදිගු කාලීන ආර්ථික පසුබෑම හේතුවෙන් පීඩාවට පත් වූ ගනුදෙනුකරුවන්ට සහාය දැක්වීමට බැංකුව පියවර ගන්නා ලද අතර අත්‍යවශ්‍ය අවස්ථාවන්හිදී පාරිභෝගික වටිනාකම් නිර්මාණය කිරීමේ ආචාර ධර්මවලට එකඟව තම ගනුදෙනුකරුවන්ට ඔවුන්ගේ ව්‍යාපාර පවත්වාගෙන යාමට උපකාර කිරීම සඳහා අවශ්‍ය පහසුකම් හා ණය ආපසු ගෙවීමේ විකල්ප සැලසුම් අඛණ්ඩව ඉදිරිපත් කරන ලදී. එසේම බැංකු ක්ෂේත්‍රයේ ඉහළම මුදල් ලාභාංශය වන කොටසක් සඳහා රු.3.45 ක් වන මුදල් ලාභාංශයක්ද කොටසක් සඳහා රු. 1.15 ක් වන කොටස්කර ලාභාංශයක්ද තම කොටස් හිමියන් වෙත නිකුත් කිරීමට සම්පත් බැංකුවට හැකි විය.\n\nමීට අමතරව සිය ‘වැවට ජීවයක්’, වැඩසටහන සහ කොරල් පර ප්‍රතිසංස්කරණය, කඩොලාන ශාක ප්‍රතිස්ථාපනය, කැස්බෑ සංරක්ෂණ ව්‍යාපෘතීන් ඇතුළත් ‘සයුරට හුස්මක්’ යන වැඩසටහන ක්‍රියාත්මක කිරීම මඟින් සම්පත් බැංකුව සිය සමාජීය වගකීම් සඳහා සක්‍රියව දායක වන ලදී. මීට අමතරව සාර්ථකව නිම කරන ලද ‘හල්ගහවල’ වන සංරක්ෂණ ව්‍යාපෘතිය අවසාන කිරීමෙන් පසුවද එය සුරක්ෂිතව පවත්වාගෙන යාම සඳහා අඛණ්ඩව සහයෝගය දක්වමින් පාරිසරික ස්ථායීතාව රැක ගැනීමට සම්පත් බැංකුව කැපවීමෙන් කටයුතු කරන ලදී.\n\n2023 වසරේ පෙබරවාරි මසදී අතිසාර්ථක ණයකර නිකුතුවක් මඟින් රුපියල් බිලියන 10ක් වූ දෙවන පෙල ප්‍රාග්ධනයක් රැස් කරගැනීමට බැංකුව සමත්වූ අතර එය පළමු දිනයේදීම අධි දායකත්වයක් ලබා ගැනීම තුළින් සම්පත් බැංකුව සතු ස්ථාවරභාවය හා මනා කළමනාකාරීත්වය පිළිබඳ ආයෝජකයින්ගේ විශ්වාසය තවදුරටත් තහවුරු විය. ඉහත පරිදි රැස්කරගත් ප්‍රාග්ධනය හේතුවෙන් රටේ ප්‍රමුඛතම බැංකුවක් ලෙස තවදුරටත් කැපී පෙනීමට සම්පත් බැංකුවට හැකි වනු ඇත.\n\n2023 වසරේ මාර්තු 31 දිනෙන් අවසන් වන පළමු කාර්තුව සඳහා රුපියල් බිලියන 4.5ක බදු පෙර ලාභයක්ද රුපියල් බිලියන 2.6ක් වූ බදු පසු ලාභයක්ද වාර්තා කිරීමට සම්පත් බැංකුව සමත් වූ අතර එය 2022 වසරේ පළමු කාර්තුව හා සැසඳීමේදී පිළිවෙලින් 30.5% ක හා 44.3% ක පහත වැටීමකි. මේ සඳහා කාර්තුව තුලදී ඇමරිකානු ඩොලරයට සාපේක්ෂව ශ්‍රී ලංකා රුපියල, රුපියල් 39කින් අධිප්‍රමාණය වීම හේතුවෙන් විදේශ මුදල් සංචිත මත ඇති වූ විනිමය අලාභය ප්‍රධාන වශයෙන් හේතු වූ අතර අනෙකුත් සියලුම ආදායම් පෙර වසරේ සලකා බලනු ලබන කාලපරිච්ඡේදය හා සැසඳීමේදී ඉහල ගොස් ඇත.",
       "URL": "https://divaina.lk/%e0%b6%b4%e0%b7%80%e0%b6%ad%e0%b7%92%e0%b6%b1-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%b7%e0%b7%92%e0%b6%ba%e0%b7%9d%e0%b6%9c-%e0%b6%b8%e0%b6%b0%e0%b7%8a/",
       "Category": "business",
       "Parent URL": "https://divaina.lk/category/ganudenu-lowa//page/24/"
}