{
       "Source": "divaina",
       "Timestamp": "January 8, 2023",
       "Headline": "මහජන බැංකුව 2023 නව වසරේ වැඩ අරඹයි",
       "News Content": "මහජන බැංකු කාර්ය මණ්ඩලය රාජ්‍ය සේවයේ ප‍්‍රතිඥාව ලබාදෙමින් 2023 නව වසරේ වැඩ ආරම්භ කරන ලදී. මේ නිමිත්තෙන් කොළඹ 02, මහජන බැංකුවේ ප‍්‍රධාන කාර්යාලයේදී විශේෂ උත්සවයක් පැවැත්විණි.\n\nමෙහිදි මහජන බැංකුවේ සභාපති සුජීව රාජපක්ෂ සහ වැඩබලන ප‍්‍රධාන විධායක නිලධාරි/ සාමාන්‍යාධිකාරි ක්ලයිව් ෆොන්සේකා යන මහත්වරුන් කාර්ය මණ්ඩලය අමතන ලදි. මීට අමතරව මෙදින සෙත් පිරිත් සඡ්ඡායනයක් ඇතුළුව සර්ව ආගමික වැඩසටහනක් ද පැවැත්විණි.\n\nමෙම අවස්ථාවට මහජන බැංකුවේ ආයතනික හා විධායක කළමනාකාරිත්වය, වෘත්තිය සමිති නියෝජිතයින්, ආගමික සංවිධාන හා අනෙකුත් ස්වේච්ඡා සංවිධානවල නියෝජිතයින්, විශ්‍රාමික සේවක ප්‍රජාව හා කාර්ය මණ්ඩලය ද සහභාගී වූහ. මීට සමගාමිව දිවයින පුරා පිහිටි මහජන බැංකුවේ ශාඛාවලදීද විශේෂ උත්සව පැවති අතර, එහි කාර්ය මණ්ඩලයද සේවා ප‍්‍රතිඥාව ලබාදෙන ලදී.\n\nමහජන බැංකුවේ සභාපති සුජීව රාජපක්ෂ සහ වැඩබලන ප‍්‍රධාන විධායක නිලධාරි/ සාමාන්‍යාධිකාරි ක්ලයිව් ෆොන්සේකා යන මහත්වරුන් කාර්ය මණ්ඩලය අමතන අයුරු ඡායාරූපයෙන් දැක්වේ.",
       "URL": "https://divaina.lk/%e0%b6%b8%e0%b7%84%e0%b6%a2%e0%b6%b1-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-2023-%e0%b6%b1%e0%b7%80-%e0%b7%80%e0%b7%83%e0%b6%bb%e0%b7%9a-%e0%b7%80%e0%b7%90%e0%b6%a9-%e0%b6%85%e0%b6%bb/",
       "Category": "business",
       "Parent URL": "https://divaina.lk/category/ganudenu-lowa//page/52/"
}