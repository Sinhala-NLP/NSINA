{
       "Source": "divaina",
       "Timestamp": "October 30, 2022",
       "Headline": "ලංකා බැංකුවේ 2020 – 2021 විශිෂ්ටතම ශාඛා ඇගයීමේ ‘BOC Spirit Awards’ සම්මාන උලෙළ සාර්ථකව නිම වෙයි",
       "News Content": "මෙරට අංක 1 බැංකුව, ලංකා බැංකුව විසින් පසුගියදා පවත්වනු ලැබූ උත්සවයකදී 2020 සහ 2021 වසර සඳහා සිය විශිෂ්ටතම ශාඛා වෙත සම්මාන පිරිණැමීම සිදුකෙරිණි.\n\nලංකා බැංකුවේ සභාපති කාංචන රත්වත්තේ හා මහා කළමනාකරු කේ. ඊ. ඩී. සුමනසිරි යන මහත්වරුන්ගේ ප්‍රධානත්වයෙන් පැවති මෙම උත්සවය සඳහා ලංකා බැංකුවේ අධ්‍යක්ෂ මණ්ඩලය, ආයතනික හා විධායක කළමනාකාරීත්වයේ සාමාජික සාමාජිකාවෝ මෙන්ම දිවයින පුරා ඉහළම සාධනීය මට්ටමක් වාර්තා කළ ලංකා බැංකු ශාඛාවල කාර්‍යමණ්ඩල සාමාජික සාමාජිකාවෝද සහභාගි වූහ.\n\nමෙහිදී 2020 වසරේ හොඳම ශාඛාව ලෙස ලංකා බැංකුවේ මැදිරිගිරිය ශාඛාව සම්මාන දිනූ අතර, 2021 වසරේ හොඳම ලංකා බැංකු ශාඛාව ලෙස විශාඛා ශාඛාව ඇගයීමට ලක්විය.\n\nජයග්‍රාහකයින්ට සම්මාන හා ත්‍යාග පිරිණැමීම ලංකා බැංකුවේ අධ්‍යක්ෂ ආචාර්ය හර්ෂ විජයවර්ධන සහ මහා කළමනාකරු කේ. ඊ. ඩී. සුමනසිරි යන මහත්වරුන්ගේ අතින් සිදු විය.\n\nඑමෙන්ම විවිධ කාණ්ඩ යටතේ සුවිශේෂී ජයග්‍රහණ වාර්තා කළ තවත් ශාඛා රැසක් මෙම සම්මාන ප්‍රදානෝත්සවයේදී ඇගයීමට ලක් වූ අතර, පසුගිය වසර දෙක තුළ ලංකා බැංකුවේ ජයග්‍රහණ වෙනුවෙන් කැප වූ ලංකා බැංකු කාර්යමණ්ඩල සාමාජික සාමාජිකාවන් සෑම පළාතක්ම ආවරණය වන පරිදි ඇගයීමට ලක් කෙරිණි.",
       "URL": "https://divaina.lk/%e0%b6%bd%e0%b6%82%e0%b6%9a%e0%b7%8f-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%9a-2020-2021-%e0%b7%80%e0%b7%92%e0%b7%81%e0%b7%92%e0%b7%82%e0%b7%8a%e0%b6%a7%e0%b6%ad%e0%b6%b8/",
       "Category": "business",
       "Parent URL": "https://divaina.lk/category/ganudenu-lowa//page/64/"
}