{
       "Source": "divaina",
       "Timestamp": "April 24, 2022",
       "Headline": "සමස්ත ලංකා කිරි නිෂ්පාදකයන්ගේ සංගමයේ නව සභාපතිවරයා ලෙස බිනේෂ් පනන්වල මහතා පත් කෙරේ",
       "News Content": "වටවල කිරි නිෂ්පාදන සමාගමේ ප්‍රධාන විධායක නිලධාරී බිනේෂ් පනන්වල මහතා සමස්ත ලංකා කිරි නිෂ්පාදකයන්ගේ සංගමයේ (AIDA) නව සභාපතිවරයා ලෙස තුන්වන වාර්ෂික මහා සභා රැස්වීමේදී ඒකමතිකව තේරී පත් විය.\n\nවසර හතරක් පුරා එම සංගමයේ ආරම්භක සභාපති ලෙස සේවය කළ නිශාන්ත ජයසූරිය මහතාගෙන් පසුව හිස්වන එම ධූරයේ පනන්වල මහතා කටයුතු කරනු ඇත. පනන්වල මහතා එම සංගමයේ උප සභාපතිවරයා ලෙස මීට පෙර සේවය කළේය.\n\nවතුකරයේ වසර 30කට වැඩි පළපුරුද්දක් ඇති පනන්වල මහතා ජනතා වතු සංවර්ධන මණ්ඩලය යටතේ අභ්‍යාසලාභී සහකාර අධිකාරීවරයකු ලෙස සිය වෘත්තීය ජීවිතය ආරම්භ කළේය. පසුව ඔහු පසුගිය දශක තුනක කාලයක සිට වටවල ප්ලාන්ටේෂන් සමඟ සම්බන්ධ වී වත්මන් ප්‍රධාන විධායක නිලධාරී තනතුර දක්වා සිය වෘත්තීය ජීවිතයේ හිනිපෙත්තටම පැමිණියේය. ඔහු ලංකා සේව්‍ය සංගමයේ වැවිලි සේවා සමූහයේ සභාපතිවරයා ලෙසද කටයුතු කරයි. පනන්වල මහතා පේරාදෙණිය විශ්වවිද්‍යාලයෙන් බෝග විද්‍යාව පිළිබඳ MSc උපාධියක් සහ මනිපාල් (Sikkim) විශ්වවිද්‍යාලයෙන් MBA උපාධියක්ද ලබා ඇත. ඔහු සිංගප්පූරුවේ ජාතික විශ්ව විද්‍යාලයෙන් සහ සිංගප්පූරුවේ නිර්මාණශීලී නායකත්වය සඳහා වූ මධ්‍යස්ථානයෙන් උසස් කළමනාකරණ පුහුණුවක් ලබා ඇත. නව සභාපතිවරයා ලෙස තේරී පත්වීමෙන් අනතුරුව පැවති මහා සභා රැස්වීම අමතමින්, පනන්වල මහතා විශේෂයෙන්ම අභියෝගාත්මක කාලපරිච්ඡේදයක කිරි කර්මාන්තයේ සාර්ථකත්වය වෙනුවෙන් කැපවූ හිටපු සභාපතිවරයාට සහ හිටපු කමිටු සාමාජිකයින්ට ස්තුතිය පුද කළේය. සාමාජිකත්වය, අනුබද්ධ සංගම් සහ රාජ්‍ය අංශයට වැදගත් වන ප්‍රධාන කරුණු වෙනුවෙන් අවධානය යොමු කිරීමට සහ බලපෑම් කිරීමට AIDA හි අඛණ්ඩ උත්සාහයන් ඔහු මෙහදී ගෙනහැර දැක්වීය.",
       "URL": "https://divaina.lk/%e0%b7%83%e0%b6%b8%e0%b7%83%e0%b7%8a%e0%b6%ad-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%92%e0%b6%bb%e0%b7%92-%e0%b6%b1%e0%b7%92%e0%b7%82%e0%b7%8a%e0%b6%b4%e0%b7%8f%e0%b6%af%e0%b6%9a/",
       "Category": "business",
       "Parent URL": "https://divaina.lk/category/ganudenu-lowa//page/90/"
}