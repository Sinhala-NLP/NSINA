{
       "Source": "divaina",
       "Timestamp": "September 25, 2022",
       "Headline": "වසර 15කට පසු ජයන්ත චන්ද්‍රසිරිගෙන් ටෙලිනාට්‍යයක්",
       "News Content": "වෙද හාමිනේ, වෙස්මුහුණ, දඬුබස්නාමානය අකාල සන්ධ්‍යා, රැජන, සතරදෙනෙක් සෙන්පතියෝ වැනි සම්භාව්‍ය සහ ජනප්‍රිය ටෙලි නාට්‍ය රැසක් නිර්මාණය කළ ජයන්ත චන්ද්‍රසිරිගේ නවතම ටෙලි නාට්‍ය නිර්මාණය ”නන්නත්තාර” සෙනසුරාදා (24) පටන් සෑම සෙනසුරාදා ඉරිදා දිනකම රාත්‍රී 9.00ට ස්වාධීන රූපවාහිනී සේවයේ විකාශය කෙරෙයි.\n\nNSBM හරිත සරසවි සුභසාධක සංගමයේ නිෂ්පාදනයක් වශයෙන් කලඑළි බසින ”නන්නත්තාර” ඉතා දීර්ඝ කාලයකට පසු ජයන්ත චන්ද්‍රසිරිගේ ටෙලිවිෂන් ආගමනය ද සනිටුහන් කරයි.\n\nශ්‍රියන්ත මෙන්ඩිස්, බුද්ධදාස විතානාරච්චි, සනත් ගුණතිලක, කුසුම් රේණු, ඉසුරු ලොකුහෙට්ටිආරච්චි, මේඝ සූරියආරච්චි, වින්ධ්‍යා දෙගල්දොරුව (හඳුන්වා දෙන), චුලක්ෂි රණතුංග, අනුරාධා එදිරිසිංහ, බුද්ධික ජයරත්න, වසන්ත විට්ටච්චි, මෞලි ෆර්ඩිනැන්ඩු, නිර්මලා නිශාන්ති, දෙව්නක පෝර ගේ, එරික් පෙරේරා (හඳුන්වා දෙන), උදිත ගුණරත්න, දිමුතු චින්තක, උපතිස්ස බාලසූරිය, මහින්ද තෙන්නකෝන්, සෙනේෂ් දිසානායක, මීමුරේ සඳුන් බණ්ඩාර, චින්තක වාස්, මහේෂ් වික්‍රමසිංහ, නුවන් සේනක, නුරාධිකා සේරසිංහ, ශිරාණි කොස්තා, ජයනාත් බෝධාහන්දි, හේමන්ත රන්දුණු, තිස්ස ගුණතිලක, උදේනි අල්විස්, ගීත් පෙරේරා, තනූජාවි විජේවික්‍රම, ලක්ෂ්මන් මානවඩු, සංජය බණ්ඩාරනායක,මොහොමඩ් අලි රජාබ්ඩීන්, නිකිණි සඳමිණි ඇතුළු නළු නිළියන් රැසක් චරිත නිරූපණයේ යෙදෙන මෙහි සංගීතය නවරත්න ගමගේගෙනි. කැමරා අධ්‍යක්ෂණයෙන් නිශාන්ත ප්‍රදීප් ද, කලා අධ්‍යක්ෂණයෙන් නිපුන් චතුරංග සහ සමන් වන්නිආරච්චි ද, සහභාගි වූ නන්නත්තාරහි සහාය අධ්‍යක්ෂණය නිමල් ෆ්‍රැන්සිස් සහ විමල් දේශප්‍රියගෙනි. සංස්කරණය මේඝ සූරියආරච්චි ය. නිෂ්පාදන කළමනාකරණය නන්දලාල් ජයසිරි ය. විධායක නිෂ්පාදනය අකිල වීරසිංහ සහ තිළිණි ද සිල්වාගෙනි.\n\nජයන්ත චන්ද්‍රසිරි නමැති සිනමාවේදියා වසර පහළවකට පසු යළිත් ටෙලි නාට්‍ය කලාවට ප්‍රවේශ වන්නේ ඇයි?\n\nකාලයක් මුළුල්ලේම මගතොට මුණ ගැසෙන බොහෝ රසිකයන් මගෙන් නගන ප්‍රශ්නයක් තිබුණා, ඇයි ඔවුන් වෙනුවෙන් යළිත් ටෙලි නිර්මාණයක් ඉදිරිපත් නොකරන්නේ ආදී වශයෙන්. අප හැමවිටම දිරිමත් කරන සහ අගය කරන මේ රසික පිරිසට මා නොකියූ දේ තමා ශ්‍රී ලංකාවේ වත්මන් ටෙලි නාට්‍ය කර්මාන්තයේ පවතින වැරදි වෙළෙඳපොළ තර්කනය අප එයින් ඈත් කර තබන බව. රටේ අති බහුතර ප්‍රේක්ෂක පිරිසක් නරඹන ප්‍රබල මාධ්‍යයක් බොහෝ විට අයාලේ යවා තිබීම පිළිබඳව රසිකයන් වගේම අපත් විශාල කනස්සල්ලකින් තමයි හිටියේ. නමුත් මගේ කලා සගයකු වගේම විශිෂ්ට ටෙලිනාට්‍ය කරුවකු ද වන සුදත් රෝහණ ස්වාධීන රූපවාහිනී සේවයේ සභාපති තනතුරට පත්වූ පසුව ඒ තත්ත්වය වෙනස් කිරීමේ අභිලාෂයෙන් යුක්තව මා ඇතුළු ශ්‍රී ලංකාවේ ටෙලි නාට්‍යකරුවන් ගණනාවකට ආරාධනා කළා ස්වාධීන රූපවාහිනිය වෙනුවෙන් හොඳ ටෙලිනාට්‍ය නිර්මාණය කරන ලෙසට. මං හිතන්නේ සුදත් ගේ ලොකු බලාපොරොත්තුවක් තිබුණා, මං ඒ අවස්ථාව භාර ගනියි කියලා. නමුත් මා අර පෙර කී වෙළෙඳපොළ තර්කනය ඒ සඳහා මා තවදුරටත් මන්දෝත්සාහී කරමින් තිබුණ නිසා ඒ අවස්ථාව ලබා නොගෙන වෙනත් අය වෙනුවෙනුයි මා කතා කළේ. ඔය අතර විශේෂ දෙයක් සිදුවුණා. ඒ තමා, මා කවදත් ගරු කරන අධ්‍යාපන ආයතනයක් වූ NSBM හරිත සරසවිය එහි සුබසාධක සංගමය වෙනුවෙන් හොඳ ටෙලි නාට්‍යයක් නිර්මාණය කිරීමට මට ඇරයුම් කිරීම. ඒ අනුව මම ඒ ආරාධනය පිළිගත්තා පමණක් නොවෙයි, මා තෝරාගත් සියලුම නළු නිළියන්, ශිල්පීන් සමග එක්ව නන්නත්තාර ටෙලි වෘත්තාන්තය නිර්මාණය කළා. අනාථ වූ සහ විසිරුණු රසිකාගාරයක් යම් මට්ටමකින් හෝ යළිත් සනාථ කළ හැකි යැයි මා හිතනවා. ඒ වගේම එය කොටසක්වත් මග නොහැර නරඹන ලෙසටත් මම මගේ රසිකයන්ගෙන් දයාබරව ඉල්ලා සිටිනවා.\n\nප්‍රවීණ නළු බුද්ධදාස විතානාරච්චි මහතා පදිංචිය සඳහා ඔස්‌ට්‍රේලියාවට යමින් ප්‍රකාශ කර සිටියේ ඔහු රඟපෑමෙන්ද සමු ගන්නා බවයි. හැබැයි ජයන්ත චන්ද්‍රසිරි ආරාධනා කළොත් ඔහු යම් කෘතියක රඟපෑමට පැමිණෙන බවත් කිව්වා ඒ ගැන මොකද කියන්නේ?\n\nඔහු දිවයිනෙන් නික්ම යෑමත්, රූපණයෙන් සමුගැනීමත්, මා අතිශය කනගාටුවට පත්වන කාරණාවක්. බුද්ධිගේ රුවට කලින් මා අසා තිබුණේ ඔහුගේ හඬයි. ඒ විමුක්ති ගී ප්‍රසංගය සජීවිමත් කළ ඔහුගේ කථනයයි.\n\nඅප මුල්වරට හමුවන්නේ 80 දශකයේ මුල සෝවියට් සංස්කෘතික මධ්‍යස්ථානයේ තිබුණු “සර්ජි අයිසන්ස්ටයින් ෆිල්ම් ක්ලබ්” එකේදී. එහි ලේකම් වශයෙන් කටයුතු කළේ මමයි. (සභාපති වූයේ ධර්මසිරි බණ්ඩාරනායකයි.)\n\nඒ මුල්ම හඳුනා ගැනීමේ පටන් අප අතර පැවතියේ පුදුමාකාර බැඳීමක්. එහි ප්‍රතිඵලය වශයෙන් මගේ දෙවැනි ටෙලි නාට්‍යය වන “වෙස්මුහුණ”හි ආගන්තුක චරිතයකට මා ඔහුට ආරාධනා කළා. ඒ ටෙලිනාට්‍යයේ අවසාන කොටසේ, අවසාන රූප රාමුව. මේ අවසාන රූප රාමුව ඔහු ගේ රංගන ජීවිතයේ විශාල වෙනසක ආරම්භය වෙයි කියලා බුද්ධි එදා හිතන්න නැතුව ඇති. මා ඊළඟට නිර්මාණය කළ “දඬුබස්නාමානයේ” සේතුපාල ගුරුන්නාන්සේගේ චරිතයට බුද්ධි පණ පිහිටුවන්නේ ඒ මා කී රූපරාමුව සදාකල්හිම මගේ හදවතේ සනිටුහන්ව තිබීම නිසයි. ඔහු මගේ නිර්මාණ ජීවිතයේදී හමුවුණු අති විශිෂ්ට රංගධරයෙක්. ඒ වගේම මේ ජීවිත කාලය තුළ මට මෙතෙක් මුණගැසුණු ගුණවන්ත මිනිසුන් අතලොස්ස අතරින් කෙනෙක්.\n\nනන්නත්තාර පූර්ව ප්‍රචාරක වැඩසටහන නැරඹූ අපට දැනුණේ, එය ඔබ මෙතෙක් කළ ටෙලි නිර්මාණවලට වඩා වෙනස් එකක් බවයි….\n\nඔබේ සිතිවිල්ල වැරදි නැහැ. මගේ බොහෝ පසුගිය නිර්මාණවලින් මං කරල තියෙන්නේ අතීතය සමීකරණයක් වගේ යොදා ගෙන වර්තමානය ප්‍රශ්න කරන එක. නන්නත්තාර වර්තමානය තුළින්ම ප්‍රශ්න කෙරෙන්නක්.\n\nවර්තමානය ඔබට පෙනෙන්නේ විශාල කසළ ගොඩක් වගේ දෙයක් විදිහට ද?\n\nඔබ හරියටම හරි. හැබැයි ඒ විතරකුත් නෙවෙයි, අපට අද අත්දකින්න ලැබෙන්නේ සාරය අහිමි කරපු සමාජයක්. අපේ තේමා ගීතයෙනුත් මේක ටිකක් කියවෙනවා.\n\nසාරය නැතුවා පමණක් නෙවෙයි. සමාජයේ සමහර තැන්වල තිබුණු සාරය වෙනුවට වෙනත් සාරයක් කෘත්‍රිමව එක් කරලත් තිබෙනවා. ඒ ව්‍යාජ සාරය තමයි සමාජයේ නැගලම යන්නේ.\n\nඅන්තිමට මං “උගේ හෙවණැල්ලෙම උඩ ඌ හිටගෙන කළු කළෙ කවුදැයි අසයි” කිව්ව වගේ සමාජයට මෙහෙම වුණේ ඇයි කියලා හැමෝම විස්සෝප වෙන්නෙ සමාජයට එහෙම කළේ තමන්මයි කියලා හොඳ හැටි දැන දැනමයි.\n\nනන්නත්තාරයෙන් ඔබ අලුත් නිළියක් හඳුන්වා දෙනවා…\n\nඔව්, ඒ තමා වින්ධ්‍යා දෙගල්දොරුව. ඇය නිරූපණය කරන්නේ රම්භාගේ චරිතය. කුඩා කලම මව සමග බන්ධනාගාර ජීවිතයක් ගත කළ වර්තමානයේ ඉහළ සමාජයේ ගණිකාවක් වූ රම්භා ආදරය තහනම් කළ නිවසක භාර්යාවක් වෙනවා. මේ නිවස බිහිසුණු අපරාධ සංවිධානයක මූලස්ථානයක්. එහි ඇත්තටම පවුලක් නැහැ. එහි තිබෙන සියල්ලම තනතුරු පමණයි. රම්භාටත් හිමිවන්නේ භාර්යාව වශයෙන් තනතුරක්. මේ සුඛෝපභෝගී ජීවිතයට වඩා තමා නන්නත්තාරයින් සමඟ ගතකළ චමරියේ ජීවිතය මොන තරම් අව්‍යාජ එකක්දැයි ඇයට ක්‍රමයෙන් වැටහෙන්නට ගන්නවා. ඒත් ඇය ප්‍රමාද වැඩි ද?\n\nමේ සංකීර්ණ චරිතය වින්ධ්‍යා ඉතා අපූරුවට නිරූපණය කළා කියා මා හිතනවා. මෙහිදී ඇයගේ ත්‍රිකෝණගත ආදරයට හසුව සිටින මනනන්ද (මේඝ සූරියආරච්චි) හා විජේ අයියා (ඉසුරු ලොකුහෙට්ටිආරච්චි) ඇයට නොමඳ සහයක් ලබා දුන්නා කියා මා හිතනවා.\n\nදිනේෂ් විතාන",
       "URL": "https://divaina.lk/%e0%b7%80%e0%b7%83%e0%b6%bb-15%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%a2%e0%b6%ba%e0%b6%b1%e0%b7%8a%e0%b6%ad-%e0%b6%a0%e0%b6%b1%e0%b7%8a%e0%b6%af%e0%b7%8a%e0%b6%bb%e0%b7%83/",
       "Category": "athireka",
       "Parent URL": "https://divaina.lk/category/athireka//page/206/"
}