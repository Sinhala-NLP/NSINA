{
       "Source": "divaina",
       "Timestamp": "October 2, 2022",
       "Headline": "ප්‍රාණ තුළින් යළි සිනමාවට එන කවුද මේ කිංග් රත්නම්",
       "News Content": "අද දවසේ අපේ කථානායකයා දමිළ නළුවෙක්. ඔහු මෙරට සිංහල සිනමාව වෙනුවෙන් යමක් කළා වගේම කරන්න උත්සාහ කරන චරිතයක්. පසුගිය කාලයේ අපට ඔහුව විවිධ චරිතවලින් මුණගැසුණා. අන්තිමේ ඔහු ඔහුගේම අධ්‍යක්ෂණයක් වන කෝමාලි  කිංග් තුළින් ද අපට හමුවුණා. නුදුරේදී තිරගත වීමට නියමිත සංජය නිර්මාල් අධ්‍යක්ෂණය කරනු ලැබූ ප්‍රාණ චිත්‍රපටයේ ද ඔහුගේ සුවිශේෂී රංගනයක් දැක ගැනීමට හැකි වේ. ප්‍රාණ චිත්‍රපටයේ මංගල දර්ශනයට ද සහභාගි නොවී විදෙස්ගත වීමට සිදු වෙලා තිබෙනවා. ඒ ප්‍රවීන ක්‍රිකට් ක්‍රීඩක මුත්තයියා මුරලිදරන් රූගත කිරීම්වලට  සහභාගි වීමට විදෙස්ගත වීමට පෙර අපේ කථානායකයා වන කිංග් රත්නම් සමග කතාබහක නියැළුණා.\n\n● කිංග් රත්නම් නළුවෙක් විදිහට රඟපෑමට එන්නේ කොහොමද?ඔව්. මුලින්ම මාව රංගන ශිල්පියෙක් විදිහට ක්‍ෂේත්‍රයට හඳුන්වල දෙන්නේ අශෝක හඳගම කියන අධ්‍යක්ෂවරයා. ඒ ඉනිඅවන් චිත්‍රපටයෙන්. ඊට පස්සේ ඔහුගේම තුන්දෙනෙක්,ඇගේ ඇස අග කියන නිර්මාණවලට රංගනයෙන් දායක වෙනවා. එතැනින් නොනැවතුන මම මගේම චිත්‍රපටය වන කෝමාලි  කිංග් චිත්‍රපටයේ රඟපනවා. ඊට පස්සේ ප්‍රාණ චිත්‍රපටය වගේම තවත් චිත්‍රපට කිහිපයක්ම එන්න තියෙනවා.● ඇත්තටම ඔබට අශෝක හඳගමව මුණගැහෙන්නේ කොහොමද?ඒක වුණේ මෙහෙමයි. මම 1999 වසරේ යංග් ඒෂියා ටෙලිවිෂන් ආයතනයේ රූපවාහිනි මාධ්‍යවේදියෙක් විදිහට තමයි ජීවිතය ආරම්භ කරන්නේ. ඊට පස්සේ විදෙස්ගත වෙලා ඒ සම්බන්ධයෙන් වැඩිදුර හදාරන අවස්ථාව උදා වෙනවා. මම ලංකාවට ආවට පස්සේ අශෝක හඳගම මුණගැසෙන්නේ මේ පාරෙන් එන්න කියන ටෙලි චිත්‍රපටය හරහායි. ඒ ටෙලි චිත්‍රපටයේ මම සහාය අධ්‍යක්ෂවරයෙක් විදිහට වගේම ගීතයකුත් නිර්මාණය කළා. තව ඔහුගේම නැගෙනහිර වෙරළෙන් ඇසෙන කියන චිත්‍රපටයේත් සහාය අධ්‍යක්ෂවරයෙක් විදිහට වැඩ කළා. ඔය අතරේ ඔහු මොකක් හෝ හේතුවකට තීරණය කරනවා මාව රංගනයට හඳුන්වලා දෙන්න. ඇත්තටම මට නළුවෙක් වෙන්න ඕනෑ කියලා ලොකු අදහසක් තිබුණේ නෑ.\n\n● කිංග් රත්නම්ගේ පවුලේ විස්තර ගැනත් කතා කළොත්?මම ඉපදුණේ කොළඹ. 1983 ජූලි කලබල කාලේ. අපි පවුල් පිටින්ම අනාථ වෙලා නැගෙනහිරට යනවා. නැගෙනහිර මඩකලපුවේ අවුරුදු හතරක් ඉඳලා එතැනින් පස්සේ ඉන්දියාවෙත් අවුරුදු දෙකක් ජීවත් වෙලා, මට අවුරුදු දහයක් වෙනකොට මම ආපසු එනවා නුවරට. මම නුවර ත්‍රිත්ව විද්‍යාලයේ අධ්‍යාපනය ලබනවා. 99 වසරේ මම කොළඹ ඇවිත් තමයි මේ ක්‍ෂේත්‍රයට ඇතුළු වෙන්නේ.● 1983 කලබල වෙලාවේ ඔබේ වයස කීයද?මට ඒ වෙනකොට අවුරුදු හතරක් විතර වෙනවා. මට එහෙම ලොකු මතකයක් නැහැ. නමුත් එහෙන් මෙහෙන් ඇහිච්ච දේවල් ටික මතක තියෙනවා.● ඒ කාලෙ අම්මා තාත්තා මොන වගේ තර්ජනවලට ද මුහුණ දුන්නේ?අපේ සීයගේ මහ ගෙවල් තිබුණේ නාවල පාසල පාරේ. 1983 ජූලි කලබල වෙලාවේ ගේ සම්පූර්ණයෙන් ගිනිබත් වෙනවා. අන්තිමේ මගේ සියලු දේවල් නැති වෙනවා. අන්තිමේ මගේ සීයයි අපි සියලු දෙනාමයි මඩකලපුවට යනවා. එක රැයකින් අපේ ජීවිත වෙනස් වුණා.\n\n● මඩකලපුවේ ගෙවුණු කාලයේ අත්දැකීම් මොන වගේද?මම එතකොට ගොඩක් පොඩියි. නමුත් මට මතක හැටියට අනාථ කඳවුරුවල ඉඳලා ත්‍රිපෝෂ කාලා තමයි ජීවත් වෙලා තියෙන්නෙ. ඒ කාලේ මඩකලපුවේත් යුද්ධය තිබුණා. අපේ පවුලට පිරිමි ළමයි තුන්දෙනෙක් හිටියේ. අන්තිමේ අපි ඉන්දියාවේ අවුරුදු දෙකක් විතර ජීවත් වෙලා අහම්බයෙන් තමයි නුවරට එන්නේ. එහෙම නුවර ආවට පස්සේ අහම්බයෙන් තමයි මම ත්‍රිත්ව විදුහලේ ඉගෙන ගන්න ලැබෙන්නෙත්.● ත්‍රිත්ව විදුහලේදී උසස් අධ්‍යාපනය ලැබුවද?ඔව් ඔව්. මම උසස් පෙළ දක්වා ඉගෙන ගත්තා. මගේ සීනියර් තමයි සංගක්කාර. මම සංගක්කාරට වඩා අවුරුදු දෙකක් බාලයි.● සංගක්කාර එක්ක එකට ක්‍රිකට් සෙල්ලම් කරලා තියෙනවද?නැහැ නැහැ. මම ඉස්කෝලේ ඉන්නකොට සංගක්කාර ක්‍රිකට් ගහනවා. ඔහු මගේ අයියගේ හොඳ යාළුවෙක්, මාවත් දන්නවා.● උසස් පෙළින් පස්සේ මොනවද කරපු රස්සාවල්?විවිධ රැකියාවලට යන්න උත්සාහ කළා. ඒ කාලේ අපේ පවුලට තිබුණ ආර්ථික ප්‍රශ්න එක්ක මොකක් හරි රැකියාවක් කරන්න ඕනෑ කියන තැනයි මම හිටියේ. විවිධ රස්සාවලට යන්න උත්සාහ කළත් අන්තිමේ රැකියාවක් හම්බ වුණේ නැහැ. මට හම්බ වුණේ යංග් ඒෂියා ටෙලිවිෂන් ආයතනයේ පුහුණු ජනමාධ්‍යවේදියෙක් විදිහට වැඩ කරන්න හම්බ වුණේ. එතැනදී දක්ෂතා පෙන්වපු නිසා මම වැඩිදුර අධ්‍යාපනයට නෝර්වේ ගියා.● කිංග් රත්නම්ට රංගනයට ආවට පසසේ ලැබුණු ප්‍රතිචාර මොන වගේද?මෙහෙමයි. මේ ක්‍ෂේත්‍රයට ආවට පස්සේ අපේ එකින් එක එකින් එක දක්ෂතා මතු වෙන්න පටන් ගත්තා. රඟපෑමට ආවට පස්සේ මට සිනමාව ගැන ඉගෙන ගන්න ලැබුණේ.\n\n● ඔබේ සීයත් රංගන ශිල්පියෙක් නේද?ඔව්. මගේ සීයා එම්. එස්. රත්නම් ඔහුත් රංගන ශිල්පියෙක්. ඔහු චිත්‍රපට කිහිපයකම රඟපාලා තියෙනවා. විශේෂයෙන්ම ඉලයනිලා කියන ගාමිණී ෆොන්සේකා අධ්‍යක්ෂණය කරපු චිත්‍රපටයේ මගේ සීයා ප්‍රධාන චරිතයක් රඟපාලා තියෙනවා. නමුත් ඒ චිත්‍රපටය 1983 ජුලි කලබල වෙලාවේ ගෙට ගිනි තිබ්බහම ඒකත් අපිට නැති වෙනවා.● ඔබලා වගේ අයට සිංහල සිනමාවේ අවස්ථාවක් ලැබීම ගැන මොකද හිතන්නේ?මෙහෙමනේ. අපේ සිනමාව ඉතාම උසස් තැනක තිබිලා තියෙනවානේ. සිංහල අධ්‍යක්ෂවරු දෙමළ සිනමා නිර්මාණ කරලා තියෙනවා. ප්‍රොක්මනී ඒ වගේ චිත්‍රපටයක්. දෙමළ සිංහල කියලා බෙදෙන්නේ නැතිව ජාත්‍යන්තර මට්ටමේ සිනමාවක් අපිට තිබුණා. පසුකාලීනව ඇති වුණ ප්‍රශ්න එක්ක තමයි මේක දෙකඩ වුණේ. මොකද දේශපාලනයෙන් කෙරෙන්නේම මිනිසුන්ව බෙදන එකනේ. සිනමාවටත් ඒක අදාළයි. දැන් ඉතින් මේ ක්ෂේත්‍රය කර්මාන්ත දෙකක්. මොකද දෙමළ සිනමාවක් මේ රටේ නැහැ. එහෙම තිබුණනම් අපිට ලොකු ශක්තියක්. අනික ලංකාවේ සිනමාව ගොඩගන්න නම් දෙමළ සිංහල කියලා බෙදිලා හරියන්නේ නැහැ. ජාත්‍යන්තරය පිළිගන්න පුළුවන් චිත්‍රපට තමයි හදන්න ඕනෑ.● දැන් ඔබ එවැනි වැඩකට නේද අතගසලා තියෙන්නේ?ඔව්. ප්‍රාණ ඒ අතින් විශිෂ්ට නිර්මාණයක්. මොකද ඒක ජාත්‍යන්තර මට්ටමේ නිර්මාණයක්. ඉතින් ඒ වගේ චිත්‍රපටයකට දායක වෙන්න ලැබීමම ලොකු සංතෝෂයක්.● ප්‍රාණ චිත්‍රපටයට ආරාධනා ලැබුණේ කොහොමද?මගේ කෝමාලි කිංග් චිත්‍රපටයේ සහාය අධ්‍යක්ෂක  ප්‍රියන්තගේ ආරාධනාවක් අනුව තමයි මේ අවස්ථාව මට ලැබෙන්නේ. මේක ඉතා සියුම් පිටපතක්. අනික ලංකාවේ සිදුවුණ සත්‍ය සිදුවීමක් හරහානේ මේ චිත්‍රපටය නිර්මාණය වෙන්නේ. මම මේකේ දුෂ්ට චරිතයක් රඟපාන්නේ. අනික මේ වගේ දුෂ්ට චරිතයක් මෙතෙක් රඟපාලත් නැහැ.● ප්‍රාණ චිත්‍රපටයේ මංගල දර්ශනයටවත් සහභාගි නොවී විදෙස්ගත වෙන්න සූදානමින් ඉන්නේ කියන්නේ ඇත්තද?ඔව්. ඒක මටත් ඉතා කනගාටුදායක දෙයක්. මුත්තයියා මුරලිදරන් පාදක කරගෙන නිර්මාණය වෙන 800 චිත්‍රපටයේ මම ප්‍රධාන භූමිකාවක් රඟපානවා. ඒකට තමයි විදෙස්ගත වෙන්නේ.● ඔබට ලැබිලා තියෙන්නේ අර්ජුන රණතුංගගේ චරිතයද?ඔව්. මට සමහර දේවල් හිතාගන්න අමාරුයි. 1996 ලෝක කුසලානය දිනන කොට මට අවුරුදු දහසයයි. අර්ජුන කෙරෙහි ආදරයක් සහ ගෞරවයක් මට පුංචි කාලේ ඉඳලා තිබුණා. එවැනි චරිතයක් මට රඟපාන්න ලැබෙයි කියලා කිසිම වෙලාවකවත් හිතුවේ නැහැ. අනික මම ක්‍රිකට් පිස්සෙක්. ක්‍රිකට් ගහන්නත් ටිකක් උත්සාහ කරලා තියෙනවා. මට මේ ආරාධනාව ලැබුණෙ මම රඟපාද්දි ඔහුගේ පෙනුමට ඉතාම ළඟ පෙනුමක් තියෙනවා කියලයි.● කොහොමද මේ ආරාධනාව ලැබුණේමට මේ ආරාධනාව ලැබෙන්නේ ඉන්දියාවේ චිත්‍රපටයේ අධ්‍යක්ෂවරයා තමයි ශ්‍රීපති. ඔහු තමයි මාව තෝරා ගන්නේ. දැන් මෙහි ප්‍රධාන චරිතය රඟපාන්නේ මධුර් මිකල් කියලා බොම්බායේ රංගන ශිල්පියෙක්.● දිනේෂ් විතාන",
       "URL": "https://divaina.lk/%e0%b6%b4%e0%b7%8a%e0%b6%bb%e0%b7%8f%e0%b6%ab-%e0%b6%ad%e0%b7%94%e0%b7%85%e0%b7%92%e0%b6%b1%e0%b7%8a-%e0%b6%ba%e0%b7%85%e0%b7%92-%e0%b7%83%e0%b7%92%e0%b6%b1%e0%b6%b8%e0%b7%8f%e0%b7%80/",
       "Category": "athireka",
       "Parent URL": "https://divaina.lk/category/athireka//page/202/"
}