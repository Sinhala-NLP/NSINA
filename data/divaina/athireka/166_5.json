{
       "Source": "divaina",
       "Timestamp": "December 11, 2022",
       "Headline": "අපි හැමෝම ඉල්ලන් කෑ ආකාරය ගැන කියන්න මම පසුබට වුණේ නැහැ – සුනිල් ශ්‍රී",
       "News Content": "තොත්ත බබාලා, බරඅවි බූවල්ලා, සිකුරු ඇවිල්ලා, දෙයියංපල්ලා, ඉලන්දාරි, අං ආවෝ වැනි නාට්‍ය රැසක් නිර්මාණය කළ සුනිල් ශ්‍රී ගේ නවතම නාට්‍ය නිර්මාණය වන ඉල්ලන් කෑවා වේදිකා නාට්‍යයේ මංගල දර්ශනය මෙම මස පහළොස්වැනිදා සවස 3.30 ට සහ 6.30 ට මරදාන එල්ෆින්ස්ටන් හිදී පැවැත්වේ.\n\nඉල්ලන් කෑවා හි රංගන දායකත්වල සුසිලා කෝට්ටගේ, රජිත හිරාන්, (පිංපොං), නන්දන හෙට්ටිආරච්චි, දුෂිප්‍රභා ඉලංගකෝන්, හිරුණි රණසිංහ, ධනුක සිල්වා, රොමේෂ් සංජේ, සමන්ති ආටිගල, අවින්ද්‍යා බණ්ඩාර, රංග සම්පත්, චමිල සම්පත් සමග සුනිල් ශ්‍රී විසිනි. සංගීතය උදාර ප්‍රනාන්දුගෙනි. අංග රචනය ගාමිණි කොස්තා විසිනි. තිස්ස වීරවර්ධන පසුතල නිර්මාණය කළ අතර ශබ්ද පරිපාලනය රුක්ෂාන් ප්‍රනාන්දු විසින් සිදුකෙරේ.\n\nසුනිල් ශ්‍රී ගේ විසි වැනි නිර්මාණය පිළිබඳව මීවිත සමග ඔහු මෙලෙස අදහස් දැක්වීය.\n\nපසුගිය අවුරුදු තුනක කාලය ගැන සලකා බලන විට අද වන විට නාට්‍ය කලාවේ පුංචි පිබිදීමක් තිබෙනවා. ගෙවල්වලට වෙලා සිත්තැවුලෙන් කාලය ගත කරපු ප්‍රේක්ෂකයන් දැන් දැන් රඟහල් කරා එමින් පවතිනවා. එම ප්‍රේක්ෂකයාගේ සිත්සතන් සුවපත් කිරීම තමයි අපගේඑකම පරමාර්ථය. ඒ නිසාම තමයි මම ඉල්ලන් කෑවා වේදිකා නාට්‍ය නිර්මාණය කළේ.\n\nහැත්තෑව දශකයේ අග භාගයෙන් පසුව අපේ රටේ බහුතරයක් ගම්මාන ක්‍රමක්‍රමයෙන් නාගරීකරණය වෙන්න පටන්ගත්තා. ගම්වල තිබුණ වනාන්තර වෙනුවට කොන්ක්‍රීට් වනාන්තර බිහිවෙන්න පටන්ගත්තා. හැමදේටම මුදල් මුල්වුණා. මෘදු මොළොක් හදවත් මුදලට යටවෙලා කොන්ක්‍රීට් වගේ ගල්වුණා.\n\nඅපට නැතිවුණ අපේකම, ගැමි සංස්කෘතීන් ගැන, නැවත සිහිගන්වන්නත් පවතින ආර්ථික රටාව තුළ ගමේ ඉරණම ගැන දැනෙන දේ කියන්නත්, අපි හැමෝම ඉල්ලන් කෑ ආකාරය කියන්නත් මෙහිදී මම පසුබට වුණේ නැහැ.\n\nඉහත සිදුවීම් මාලාව ඛේදවාචකයක් වූවත් ප්‍රේක්ෂක ජනතාව මගෙන් බලාපොරොත්තුවෙන්නේ හාස්‍ය නිසාවෙන් හාස්‍ය මුල්කරගත් සරල සුගම ශෛලියකින් ඉල්ලන් කෑවා වේදිනා නාට්‍ය නිර්මාණය කළා. මෙම නිර්මාණය ලොකු පොඩි කාටත් එකට ඉඳලා නරඹන්න පුළුවන් නිර්මාණයක් යැයි මම විශ්වාස කරනවා. මෙහි මංගල දර්ශනය එළැඹෙන පහළොස්වැනිදා මරදානේ එල්ෆින්ස්ටන් හිදී පැවැත්වෙනවා.",
       "URL": "https://divaina.lk/%e0%b6%85%e0%b6%b4%e0%b7%92-%e0%b7%84%e0%b7%90%e0%b6%b8%e0%b7%9d%e0%b6%b8-%e0%b6%89%e0%b6%bd%e0%b7%8a%e0%b6%bd%e0%b6%b1%e0%b7%8a-%e0%b6%9a%e0%b7%91-%e0%b6%86%e0%b6%9a%e0%b7%8f%e0%b6%bb%e0%b6%ba/",
       "Category": "athireka",
       "Parent URL": "https://divaina.lk/category/athireka//page/166/"
}