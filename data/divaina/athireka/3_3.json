{
       "Source": "divaina",
       "Timestamp": "October 7, 2023",
       "Headline": "ගෝලීය උණුසුම් වීම හමුවේ පණ ගැහෙන පරිසර පද්ධති",
       "News Content": "අප අවට වටපිටාව පරිසරය ලෙස සරලවම අර්ථ දැක්විය හැකි අතර එම වටපිටාවෙහි පවතින ස්වහාවය වෙනස් කිරීමට උත්සුක වන ප්‍රධානම ක්‍රියාකාරී මුලය ලෙස මිනිසා හඳුනා ගැනේ. ජීවි හා අජීවී සංරචක සමුදායක අන්තර් සබඳතා මත නිර්මාණය වී ඇති පරිසරය නිරතුරුවම අඛණ්ඩ පද්ධතියක් ලෙස ක්‍රියාත්මක වේ. මෙම පද්ධතියේ චක්‍රීය ක්‍රියාකාරිත්වය සඳහා මිනිසාගේ දායකත්වය අතිමහත් වන අතර සමස්තයක් ලෙස ක්‍රියාත්මක වීමේදී පරිසරය හා මිනිසා අතර ඇති අන්තර් සම්බන්ධතාව අතිශය වැදගත්ය.\n\nසොබාදම් මාතාව විසින් දායාද කර ඇති පරිසරය, මිනිසා විසින් අධි පරිභෝජනය කරන අතර පරිසර විද්‍යාඥ ජෝර්ජ පර්කින්ස් මාර්ෂ් (1846) ට අනුව මෙම තත්ත්වය තවදුරටත් වර්ධනය වුවහොත්, පෘථිවි පරිසරය මිනිස් වාසයට අහිතකර පරිසරයක් වනු නොඅනුමානය. ඩෙනිස් මෙඩොව්ස් (1972) ඔහුගේිලිමිට්ස් ටු ග්රෝව්ත් කෘතියේ දක්වන ආකාරයට, මෙම අධි පරිභෝජන උපනතීන් මේ ආකාරයටම පවතින්නේ නම් 2000 වසර වනවිට සමස්ත ගෝලීය පද්ධතියම පරිහානියට ලක්වීම ආරම්භ වනු ඇත.\n\nමෙම සියලු අනාවැකි පසක් කරමින් වත්මන් පරිසර පද්ධතිය නිරාකරණය කර ගැනීමට අපහසු ගැටලු ගණනාවකට මුහුණ දෙමින් පවතී.\n\nහරිතාගාර වායූන් නිර්දය ලෙස විමෝචනය වීම මගින් වැඩිදියුණු වන ගෝලීය උෂ්ණත්වය පෘථිවි පරිසරයේ ඇති අති සංවේදී ජෛවී ජාල පද්ධති පරිහානියට ලක් කරමින් පවතී.\n\nමිනිසා විසින් සිදුකරන පාරිසරික නවීකරණ ක්‍රියාවලින් හේතුවෙන් අධික ලෙස විමෝචනය වන හරිතාගාර වායූන් මගින් වායුගෝලීය හිතකර උෂ්ණත්ව තත්ත්වයන් අභිබවා යමින් සංවේදී පරිසර පද්ධති බොහොමයක පරිහානිය සනිටුහන් කරමින් පවතී.\n\nගෝලීය උණුසුම් වීම හමුවේ භූතල පරිසර පද්ධති, ජලජ පරිසර පද්ධති සහ සාගර පරිසර පද්ධති යන සියල්ල ඉතා අවදානම් මට්ටමකට පැමිණ ඇත. වත්මන් ලෝකයේ පරිසර පද්ධති සහ ඒ හා බැඳී තිබෙන ජෛව ප්‍රජාව මුහුණදී ඇති උග්‍ර ගැටලු කිහිපයක් පහත දැක්වෙන අයුරින් සාකච්ඡා කළ හැකිය.\n\nගෝලීය උෂ්ණත්වය ඉහළ යෑමත් සමග ඇතිවන වර්ෂාපතන රටා වෙනස්වීම හේතුවෙන් නිරෝගී පරිසර පද්ධතියක ඇති ශාක සහ සත්ව ප්‍රජාවන්ගේ ජිවන චක්‍ර අඩාල වීම සිදුවේ.\n\nමේ හේතුවෙන් ඇතිවන ව්‍යාප්ති රටා සහ හැසිරීම් වෙනස්කම් පාදක කොටගෙන සමස්ත පරිසර පද්ධතියේම ඒකීයත්වය බිඳ වැටෙමින් පවතිනා කල්හි ඒ සඳහා අනුවර්තනය වූත්, විශේෂ වූත්, ශාක හා සත්ත්ව ප්‍රජාවන් කිහිපයක් පමණක් තම පැවැත්ම වාසභූමිවල තිර කර ගනී.\n\nපරිසරයේ සිදු වන්නා වූ අතිශය ස්වභාවික සංසිද්ධීන් වන ශාක පරාගනය හා මල් හටගැනීම, පක්ෂි සංක්‍රමණ රටා වැනි ක්‍රියාවලින් සිදුවන කාල පරාසයේ සුවිශේෂී වෙනස්කම් මේ වනවිට හඳුනාගත හැකිය.\n\nමෙහිදී ආහාර සහ ප්‍රජනනය සඳහා එකිනෙක මත යැපෙන ශාක සහ සත්ත්ව විශේෂවලට ගෝලීය උණුසුම්වීම හමුවේ දැඩි අර්බුදයකට මුහුණදීමට සිදුවී ඇත.\n\nඅධික උණුසුම හමුවේ නියමිත කාලයට පෙර ශාකවල මල් හටගැනීම සිදු වුවද, ඒ වනවිට ඒවා පරාගනය කිරීමට පරාග වාහකයන් සූදානම් නොවීම හේතුවෙන් එම පරිසර පද්ධතියේ තුලිතතාවය තිර කරන ප්‍රජනන ක්‍රියාවලිය අඩපණ විය හැකිය.\n\nගෝලීය උණුසුම්වීම හමුවේ වැඩි වශයෙන්ම අවදානමට හා පීඩනයට ලක්වී ඇති පරිසර පද්ධතියක් බවට සාගර පරිසර පද්ධතිය පත්වී ඇත. අධික උෂ්ණත්වයෙන් තාපවත් වූ කොරල් පර පරිසර පද්ධති විසින් තමා වටා ඇති ඇල්ගී වැනි පරපෝෂී ශාක විනාශ කර දමන අතර මෙය සමස්ත කොරල් පරය විරංජනය වීමට සහ පරිහානියට ලක්වීමට හේතු වී ඇත. එසේම සාගර මගින් ඉහළ කාබන්ඩයොක්සයිඩ් ප්‍රමාණයක් අවශෝෂණය කරගනිමින් සාගර ජලයේ ආම්ලිකතාවය වැඩිකරයි. මේ හරහා මුහුදු ජීවී විශේෂ සමූහයකගේ පැවැත්මට අහිතකර පරිසරයක් නිර්මාණය වී ඇත.\n\nගෝලීය උණුසුම් වීමේ ප්‍රතිඵලයක් ලෙස ඉහළ අක්ෂාංශීය ග්ලැසියර් පරිසර පද්ධති පුළුල් වෙනස්වීම් වලට භාජනය වෙමින් පවතී. ආහාර සහ අභිජනනය සඳහා අයිස් මත යැපෙන හිම වළසුන්, සීල් මත්ස්‍යයන් සහ පෙන්ගුයින් වැනි ජීවී විශේෂ සඳහා මෙම පරිසර පද්ධතිවල සිදුවන වෙනස්කම් දැඩි ලෙස බලපා ඇත. මේ සමග සිදුවන සාගර ජල මට්ටම ඉහළ යෑම හරහා ලොව පුරා වෙරළබඩ පරිසර පද්ධති සහ දුපත්වලට විශාල තර්ජනයක් ඇති වේ.\n\nදේශගුණික විපර්යාසවල ආන්තික තත්ත්ව හමුවේ ආහාර ජාලයක මුල් පුරුක වන හරිත ශාකයේ සිට අවසන් පුරුක වන ඉහළ විලෝපිකයන් දක්වා ඇති අන්තර් සම්බන්ධතාවට ගැටලු පැමිණෙන අතර මෙම බිඳ වැටෙන සම්බන්ධතා හරහා සමස්ත පරිසර පද්ධතියේම පැවැත්ම අඩපණ වේ. ප්‍රභාසංශ්ලේෂණ ක්‍රියාවලියේ පුරෝගාමීන් වන හරිත ශාකවල අඛණ්ඩ වර්ධනය සඳහා අවශ්‍ය වන වන ජලය, පිරිසිදු වාතය සහ ප්‍රමාණවත් හිරු එළිය ලැබීම යන පාරිසරික සාධක කෙරෙහි ඇතිවන බාධා හමුවේ ශාකවල සමස්ත ආහාර නිෂ්පාදන ක්‍රියාවලියම අඩපණ වීම සිදුවේ.\n\nදේශගුණික විපර්යාස හේතු කොටගෙන ඇතිවන පාරිසරික ආන්තික තත්ත්වයන් හමුවේ අනපේක්ෂිත ලෙස ඇතිවන ගංවතුර, සුළි කුණාටු, ලැව්ගිනි සහ නියඟ තත්ත්වයන්වලින් සමස්ත පරිසර පද්ධතියට සිදුවන බලපෑම අතිමහත්ය. වර්තමානයේ සමස්ත ශ්‍රී ලංකාවම මුහුණදී ඇති උග්‍ර ජල හිඟය හා ඒ ආශ්‍රිතව මතුවී ඇති පාරිසරික, සමාජ-ආර්ථික සහ සංස්කෘතික ගැටලු බොහොමයකි. ශ්‍රී ලංකාවේ සමස්ත විදුලි පරිභෝජනයෙන් 50%ට වැඩි ප්‍රමාණයක් සපයන උඩවලව, මොරගහකන්ද, සමනළ වැව, වික්ටෝරියා වැනි විශාල ජලාශ සිඳී යද්දී ඒ ආශ්‍රිත සමස්ත පරිසර පද්ධතියත් ජන ජීවිතයත් යන අංශ දෙකම පරිහානියට ලක්ව ඇත. පාරිසරික ආන්තික තත්ත්වයන් හමුවේ දැඩි පීඩාවට ලක්වන්නේ සත්ත්ව විශේෂ වන අතර පරිසර පද්ධතියක තිරසාරත්වය සඳහා අවශ්‍ය සියලු ජෛව සාධක ඒ හරහා බිඳවැටෙයි.\n\nමිනිසා සහ පරිසරය එකිනෙකින් වෙන්කර දැක්විය නොහැකි එකිනෙකා මත රඳා පවත්නා පද්ධතියක් ලෙසට ක්‍රියාත්මක වේ. මෙම පද්ධතිය තුළ සියලු සංරචක අන්තර් සම්බන්ධතා පවත්වන අතර එකදු සංරචකයක හෝ පසුබෑමක් හෝ අඩපණ වීමක් සමස්ත පරිසර පද්ධතියේම පරිහානියට බලපානු ඇත.\n\nපාරිසරික නියතිවාදී සංකල්ප අභිබවමින් මිනිසා පරිසරයට අභියෝග කිරීම හරහා සමස්ත පරිසරයම මේ වනවිට අවදානම් තත්ත්වයක පසුවෙයි. මේ අවදානම හමුවේ දිනෙන් දින වෙනස් වන ගෝලීය දේශගුණයත්, ඊට සමගාමීව ඉහළ යන ගෝලීය උෂ්ණත්වයත් හේතුවෙන් පණ ගැහෙන පරිසර පද්ධතිවල අනාගතය කෙබඳුවේ දැයි අවිනිශ්චිතය. එවැනි අවිනිශ්චිතතාවයක් අභියස පරිසර පද්ධතියේ චිර ජීවනය තහවුරු කරගැනීමද අතිමහත් ගැටලුවකි. සමස්ත පරිසර පද්ධතියේ ස්ථිර වූත්, තිරසර වූත් යහ පැවැත්ම තහවුරු කර ගැනීම සඳහා අපගේ නොමඳ උත්සාහය අතිශය වැදගත් වේ.\n\nකථිකාචාර්ය කේ. එල්. වත්සලා ගුණතිලකභූගෝල විද්‍යා අධ්‍යයන අංශයකැලණිය විශ්වවිද්‍යාලය",
       "URL": "https://divaina.lk/%e0%b6%9c%e0%b7%9d%e0%b6%bd%e0%b7%93%e0%b6%ba-%e0%b6%8b%e0%b6%ab%e0%b7%94%e0%b7%83%e0%b7%94%e0%b6%b8%e0%b7%8a-%e0%b7%80%e0%b7%93%e0%b6%b8-%e0%b7%84%e0%b6%b8%e0%b7%94%e0%b7%80%e0%b7%9a-%e0%b6%b4/",
       "Category": "athireka",
       "Parent URL": "https://divaina.lk/category/athireka//page/3/"
}