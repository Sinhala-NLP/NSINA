{
       "Source": "divaina",
       "Timestamp": "August 6, 2023",
       "Headline": "බීලා සිරෝසිස් හදාගන්න කාලේ ඉවරයි… දැන් නොබී හැදෙන්නේ",
       "News Content": "තුන් වේලටම බත් කාපු ජාතියක් වන අපි දැන් තුන් වේලටම පාන් හෝ පිටි ආහාර කෑමට හුරු වී සිටින බවට චෝදනාවක් නැඟේ. විශේෂයෙන්ම නාගරික ජනතාවට මෙම චෝදනාව බහුලවම එල්ල වේ. රයිස් එකක්, කොත්තුවක්, පීසා එකක්, ආප්ප, ඉඳිආප්ප ආදී ආහාර විශේෂයෙන් රාත්‍රී ආහාර වේල ලෙස ගැනීමට දැන් බොහෝ දෙනා හුරුව සිටිති. මෙම ආහාරවල අධික ලෙස සීනි සහ තෙල් සහිත බව පවතී.\n\nස්මාර්ට් දුරකථනයට සහ අලස දිවියකට හුරුව සිටින නාගරික බොහෝ දෙනා මෙම ජීවන රටාව නිසා වර්තමානයේ බොහෝ බෝ නොවන රෝගවලට (Non Communicable diseases) ඉතා පහසුවෙන් ගොදුරු වීමේ අවදානමකට පත්ව සිටිති. එම රෝග අතර දියවැඩියාව, අධික තරබාරුව, අධි රුධිර පීඩනය ඉන් ප්‍රමුඛ තැනක් ගනී. මේ අතර ඇල්කොහොල්වලින් තොර අක්මාවේ මේදය තැන්පත් වීම (Non Alcoholic Fattyliver) නමැති රෝගයට ද ගොදුරු වීම ඉහළ යෑමක් දක්නට ලැබේ. විශේෂයෙන්ම මෙම තත්ත්වයට ගොදුරු වෙමින් සිටින්නේ කාන්තාවන් වීම විශේෂයකි.\n\n● ඇල් කොහොල්වලින් තොර අක්මාවේ මේදය තැන්පත් වීම (Non Alcoholic Fatty liver)\n\nඅක්මාවේ මේදය තැන්පත්වීමේ රෝගය බහුලව දක්නට ලැබුණේ අධික ලෙස මත්පැන් පානය කරන පුද්ගලයන් අතරය. එහි අවසන් ප්‍රතිඵලය වන්නේ සිරෝසිස් (Cirrhosis) රෝගයට ගොදුරු වීමය. එනම් අක්මාව දියවී යෑමේ තත්ත්වයට පත්වීමය.\n\nඅක්මාව යනු සිරුරේ ආහාර ගබඩාව සහ ආහාර නිෂ්පාදනය කරන මධ්‍යස්ථානය ලෙස හඳුන්වයි.\n\nඅප ආහාර මගින් ගනු ලබන ප්‍රෝටීන් සහ මේදය තැන්පත් වන්නේ අක්මාවේය.\n\nඑසේම සිරුරට මේදය සහ ප්‍රෝටීන් අඩු වනවිට අක්මාව තුළින් ඒවා නිපදවයි.\n\nමෙම තත්ත්වය මත අප අධික ලෙස මේදය සහ ප්‍රෝටීන් බහුල ආහාර ගන්නා විට අක්මාවේ ඒවා තැන්පත් වේ. කොත්තු, රයිස්, පීසා, කෙටි ආහාර වර්ග ආදියෙහි බහුලව ඇත්තේ මේදය සහ ප්‍රෝටීන්ය.\n\nමෙම ආහාර නිතර ගන්නා විට අපගේ සිරුර මහත් වීමකට ලක්වේ. එනම් අධික මේදය තැන්පත් වීම නිසාය. එසේම එසේ ඇති වන මහත් වීම සම එල්ලා වැටෙන බවකින් යුතු නැති නිසා අවලස්සන බවක් ඇති නොවේ. එසේ සම එල්ලා නොවැවෙන්නේ සිරුරට හොඳින් ප්‍රෝටීන් ලැබෙන නිසාය. මාංශ පේශි ශක්තිමත් බවට ප්‍රෝටීන් අවශ්‍යය.\n\nනමුත් මෙම තරබාරුව සමග අක්මාවට දරාගත නොහැකිව මේදය සහ ප්‍රෝටීන් තැන්පත් වීම නිසා ඊට එරෙහිව අක්මාව ප්‍රතිචාර දැක්වීම පටන් ගනී. එහි ප්‍රතිඵලය වන්නේ අක්මාවේ සිරෝසිස් රෝගය හට ගැනීමය.\n\nකාන්තාවනට මෙය බහුලව ඇති වීමට හේතු ලෙස ආසන්න වශයෙන් අනුමාන කරනුයේ මෙසේ තරබාරු වීම නිසා ඔවුනගේ ඊස්ට්‍රජන් සහ තයිරොක්සින් හෝමෝනවල ක්‍රියාකාරීත්වයේ අසමතුලිත භාවයක් හටගැනීම බවය.\n\nමේ අනුව බීලා සිරෝසිස් හදාගන්න’ කාලය අවසන් වී නොබී සිරෝසිස් හදාගන්නා කාලය උදා වී ඇති බවක් දැකිය හැකිය.\n\nඒ නිසා අධික ලෙස තෙල් සහ ප්‍රෝටීන් සහිත ආහාර බහුල ලෙස කෑමට නොගෙන එළවළු, කෙඳි සහිත ආහාර ආදිය වැඩිපුර ගැනීමට හුරු විය යුතුය. එසේම දිනපතා අවම වශයෙන් පැය භාගයක්වත් හොඳින් දහදිය දමන තුරු ව්‍යායාමවල යෙදිය යුතුය. එහිදී ඇවිදීම ඉතා හොඳ ව්‍යායාමයකි. එය ගෘහස්ථව නොව එළිමහනේ සිදු කිරීම වඩාත් සුදුසුය. එවිට සිරුරට හොඳින් ඔක්සිජන් ලැබේ.\n\nමෙම සියලු ක්‍රියාවන් සමග මනස ද නිරවුල්ව තබාගත යුතුය. මානසික පීඩනය ද සිරුරේ හෝමෝන ක්‍රියාකාරීත්වය අසමතුලිත කිරීමට බලපායි. විශේෂයෙන්ම දියවැඩියා රෝගය ඇති වීමට සහ පවතින දියවැඩියා රෝග තත්ත්වය උත්සන්න කිරීමට ද මානසික පීඩනය බලපාන බව හඳුනා ගෙන ඇත.\n\nවෛද්‍ය උපදෙස් ඇසුරිනි.\n\nඋපාලි ද සේරම්",
       "URL": "https://divaina.lk/%e0%b6%b6%e0%b7%93%e0%b6%bd%e0%b7%8f-%e0%b7%83%e0%b7%92%e0%b6%bb%e0%b7%9d%e0%b7%83%e0%b7%92%e0%b7%83%e0%b7%8a-%e0%b7%84%e0%b6%af%e0%b7%8f%e0%b6%9c%e0%b6%b1%e0%b7%8a%e0%b6%b1-%e0%b6%9a%e0%b7%8f/",
       "Category": "athireka",
       "Parent URL": "https://divaina.lk/category/athireka//page/36/"
}