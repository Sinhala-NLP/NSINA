{
       "Source": "divaina",
       "Timestamp": "March 17, 2023",
       "Headline": "පොදු රාජ්‍ය මණ්ඩලයෙන් ඇසුණු ‘අනාගතයේ’",
       "News Content": "පොදුරාජ්‍ය මණ්ඩලයීය දිනය 2023 සැමරීම පසුගිය 13 වැනිදා එක්සත් රාජධානියේ වෙස්ට් මිනිස්ටර් ඇබේ හි පැවැති අතර එම සැමරුම් උත්සවයේ දී ශ්‍රී ලාංකික සම්භවයක් ඇති කලාකරුවන් දෙදෙනෙකු විසින් මෙරට ජනප්‍රිය සංගීත කණ්ඩායමක් වන සංගීත් විජේසූරිය ප්‍රමුඛ වායෝ සංගීත කණ්ඩායමේ ‘අනාගතයේ’ ගීතය ගායනා කරන ලදී.\n\nහැමිල්ටන් වෙස්ට් ටෙන්ඩ් නිෂ්පාදනයේ පෙගීයේ චරිතයට පණ පොවන රොෂානි ඇබේ සහ ලයිෆ් ඔෆ් ෆයි හි වෙස්ටෙන්ඩ් නිෂ්පාදනයේ ප්‍රධාන චරිතය රඟදැක්වූ නුවන් පෙරේරා යන ශිල්පීන් විසින් මෙම ඉදිරිපත් කිරීම සිදුකර තිබේ.\n\nවායෝ සංගීත කණ්ඩායමේ මෑත කාලයේ අතිශය ජනප්‍රිය ගීතයක් වන අනාගතයේ ගීතයේ පද රචනය සංගීත් වික්‍රමසිංහ සහ සනුක වික්‍රමසිංහ වන අතර තනු නිර්මාණය ද සනුක වික්‍රමසිංහ විසින් සිදුකර තිබීම තවත් සුවිශේෂී කරුණකි. මෙම ගීතයේ සංගීතය සහ ගායනය වායෝ සංගීත කණ්ඩායම විසිනි.\n\nමෙම වැඩසටහන අතරතුර පළමුවරට පොදු රාජ්‍ය මණ්ඩලයේ ප්‍රධානියා වශයෙන් තුන්වැනි චාර්ල්ස් රජුගේ පණිවුඩය එහි දී ඉදිරිපත් කරන ලදී.\n\nමෙම ඓතිහාසික අවස්ථාවට රාජකීය පවුලේ ජ්‍යෙෂ්ඨ සාමාජිකයන් මෙන්ම නවසීලන්තය, රුවන්ඩාව, සයිප්‍රසය සහ ශ්‍රී ලංකාව යන රටවල කලාකරුවන් සහභාගි වූ අතර පොදුරාජ්‍ය මණ්ඩලයේ සියලුම රාජ්‍යයන්වලින් සංගීත අංග ඊට ඉදිරිපත් කරන තිබේ.\n\n● දිනේෂ්",
       "URL": "https://divaina.lk/%e0%b6%b4%e0%b7%9c%e0%b6%af%e0%b7%94-%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%b8%e0%b6%ab%e0%b7%8a%e0%b6%a9%e0%b6%bd%e0%b6%ba%e0%b7%99%e0%b6%b1%e0%b7%8a-%e0%b6%87%e0%b7%83/",
       "Category": "athireka",
       "Parent URL": "https://divaina.lk/category/athireka//page/111/"
}