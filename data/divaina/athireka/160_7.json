{
       "Source": "divaina",
       "Timestamp": "December 18, 2022",
       "Headline": "සිංහල ගීතයේ සඳකඩපහණ",
       "News Content": "පුෂ්කර වන්නිආරච්චි ගේ සංස්කරණයෙන් එළි දැක්වූ ‘සුනිල විල සුනිල් එදිරිසිංහ ගීතාවලෝකනය’ පොතෙන් උපුටා ගන්නා ලද මෙම ලිපිය සුනිල් එදිරිසිංහයන්ගේ ජන්ම දිනය (දෙසැම්බර් 19) නිමිත්ත කොට ඔහුට උපහාර පිණිස පළවේ.\n\nපැටිකිරිගේ සුනිල් ජයප්‍රීති එදිරිසිංහ වර්ෂ 1949 දෙසැම්බර් මස 19 වැනි දින ජන්ම ලාභය ලැබීය. ඒ කැලණි ගඟබඩ, ඓතිහාසික කැලණි රජමහ විහාරය ආසන්නයේ පිහිටි නුංගමුගොඩ ග්‍රාමයේ දීය. සහෝදරයන් තිදෙනකු සහ සහෝදරියන් සිව්දෙනකුගෙන් යුතුවූ කලා පවුලක, පැටිකිරිගේ එදිරිසිංහ හා උස්හෙට්ටිගේ එළිසබෙත් පෙරේරා දම්පතීන්ගේ බාලපුත්‍රයා ඔහු විය. 1955 දී සිප්සතර ලැබීමට කුඩා සුනිලුත් වර්තමානයේ ශ්‍රීමත් ඩී. බී. ජයතිලක විද්‍යාලය නමින් හැඳින්වෙන, එවකට වරාගොඩ පිරිමි පාසලට ඇතුළු විය. එහෙත් එයින් තෙමසකට පසුව ඔහු නැවත කැලණිය ධර්මාලෝකත විදුහලට ඇතුළු විය. 1967 වසරේ දී උසස් පෙළ අධ්‍යාපනය සඳහා සපුගස්කන්ද විiාලයට ඇතුළු වූව ද සය මසකට පසු නැවත දෙල්ගොඩ කල්‍යාණ ප්‍රදීප පිරිවෙනට ඇතුළු විය. ඔහුගේ පාසල් දිවිය හමාර වූයේ කල්‍යාණ ප්‍රදීපයෙනි. පාසල් සමයෙහි දීම අන්තර් පාඨශාලයීය ගායනා තරගවලින් ජයග්‍රහණ රැසක් හිමිකර ගන්නට ඔහු සමත්විය. එහි ඵලයක් ලෙස සුනිල් ළමා අවධියේ සිට ම නිසඟ ගායනා කුසලතාවක් ප්‍රකට කළේය. සුනිලුන්ගේ ජ්‍යෙෂ්ඨ සොහොයුරු ධර්මසිරි එදිරිසිංහ කලාලැදියකු විය. පොඩි අයියා සතිස් හින්දි සිනමා කෘති නැරැඹීමටත්, ඒවායෙහි තිබුණු මධුර ගී තනු නිවසේ දී නිතර ගායනා කිරීමත් හුරුවී සිටියේය. එය සුනිල් ගේ රස මනස පුබුදුවාලන්නට සමත්විය.\n\nසුනිල් ගේ මුල්ම ප්‍රේක්‍ෂකාගාරය වූයේ තම නිවසයි. එය, ස්වීය, අනන්‍ය ගායන මාධුර්යයෙන් පසු කලෙක දී සුවහසක් රසික ජන සමූහයා අමන්දානන්දයට පත්කළ අපූර්ව ගායකයකු ගේ සමාරම්භක ප්‍රාසාංගික අත්දැකීම වන්නට ඇත. එහෙත් මේ සියල්ල අතරේ සුනිල් එදිරිසිංහයන් සිය දිවියෙහි 13 වන වියට එළැඹෙත්ම සිය පියා මෙලොව හැර ගියේය.\n\nඒ වනවිට පණ්ඩිත් අමරදේවයන් විසින් බොරැල්ලේ තරුණ බෞද්ධ සමිති ශාලාවෙහි පවත්වාගෙන යනු ලැබූ සංගීත පන්තියට සහභාගී වුණු සිය පවුලේ තෙවැනි සොහොයුරිය වන සිරිමා එදිරිසිංහගේ එස්රාජය වරින්වර ඔසවාගෙන යනු ලැබුවේ කුඩා සුනිලුන් විසිනි. සංගීත පන්තියේ පසෙකට වී පාඩම්වලට සවන් දෙමින් සිටි කුඩා සුනිල්ගේ රස සිතුවිලි අමරදේවයන්ගේ ශාස්ත්‍රීය ගායනා ඇසීමෙන් තවතවත් අවදි වන්නට විය. 1962 වසර වනවිට පාසල් දිවියෙන්ම රංගනයට අත්පොත් තැබූ සතිස් අයියා රංගනයෙන් මෙන්ම නාට්‍ය නිර්මාණකරණයෙන් ද ජන ප්‍රසාදයක් හිමිකර ගනිමින් ප්‍රසිද්ධ වේදිකාවට අවතීර්ණ වෙමින් සිටියේය. ඔහුගේ නාට්‍ය නිර්මාණවලට පසුබිම් ගායනයෙන් දායක වීමට සුනිලුන්ට අවස්ථාව හිමිවිය. සුනිල් ද මේ අවධියේ දී පාසල් වේදිකාව මත ගායනයෙන් මෙන්ම රංගනයෙන් ද සිය නිසඟ ප්‍රතිභාව විදහා පාමින් සිටියේය. 1967 වසරේ දී ‘මැලිබන් ගුවන් තොටිල්ල’ නම්වූ එවකට ඉතා ජනප්‍රිය සමස්ත ලංකා ගුවන් විදුලි ආධුනික ගායනා තරගයට ඉදිරිපත්වූ දාහත් හැවිරිදි සුනිල් එහි අවසන් මහා තරගයේ දී එවකට අමරදේවයන්ගේ ජනප්‍රිය ගීතයක්ව පැවැති ‘තොලින් තොලට’ ගීතය ගායනා කරමින්, තරගකරුවන් දහස් ගණනක් අතුරින් තෙවැන්නා වන්නට තරම් ප්‍රතිභා සම්බන්න විය.\n\nතරුණ කඩවසම් සුනිල් තුළ පැවැති කුසලතාව හඳුනාගත් නර්තනවේදී වසන්ත කුමාරයන්, ඔහු විසින් නිර්මාණය කෙරුණු රාමායනය වේදිකා නාට්‍යයෙහි පොතේ ගුරාගේ චරිතය නිරූපණය කිරීම සඳහා සුනිලුන්ට වරම් ලබාදුන්නේය. ඒ අනුව ඔහු 1969 දී ප්‍රසිද්ධ වේදිකාවේ රංගනයට ද පිවිසියේය.\n\n1969 වසරේ දී සිය පළමු රැකියාව ඇරැඹියේ ලිපිකරුවකු ලෙස රජයේ මුද්‍රණ නීතිගත සංස්ථාවෙහි සේවයට එක්වීමෙනි. ඒ වනවිට සිය සොයුරු සතිස්චන්ද්‍රයන් තම පළමු සිනමා නිර්මාණය වන ‘මාතර ආච්චි. චිත්‍රපටයේ කටයුතු අරඹා තිබිණි. එහි ගීත සතරක් ඇතුළත් වුණු අතර සතිස් අයියා මඳ කලකට පෙර සුනිලුන්ට ලබාදුන් පොරොන්දුවක් ඉටුකරමින් සිය ප්‍රථම චිත්‍රපට ගීය ගයන්නට ඔහුට ඉඩහසර ලබාදුන්නේය. සිය ගායන දිවිය චිත්‍රපට පසුබිම් ගායනයකින් ඇරැඹීම ගායකයකුට ලැබෙන දුලබ වරමකි. කැලණිය දළුගම සරසවි චිත්‍රාගාරයේ දී ගීතය පටිගත කළේ 1970 වසරේදී ය. 1973 ජනවාරි 11 වැනි දින සිට ප්‍රදර්ශනය කෙරුණු සතිස්චන්ද්‍ර එදිරිසිංහයන් අධ්‍යක්‍ෂණය කළ ‘මාතර ආච්චි’ චිත්‍රපටයේ සංගීත සංරචනය වික්ටර් රත්නායකයන් විසින් සිදුකෙරිණි. ගේය පද රචනා කෙරුණේ වොලී නානායක්කාරයන් අතිනි. ඔවුන් තිදෙනා මෙන්ම සුනිල් ද අදාළ කාර්යයෙහි නවකයකු වූ බැවින් මේ ගීය ‘සිවු කුළුදුල්’ ගීතයක් ලෙස හැඳින්විය හැකි වෙයි.\n\n“සඳකඩපහණක කැටයම් ඔප ලා” නම් වූ අදටත් ජනප්‍රිය එකී ගීය දා එක් රැකයින්ම හුදී ජන පහන් සංවේගය හිමිකරගත් නිසා ම සුනිලුන්ගේ ප්‍රතිභාව පිළිබඳ සැකයක් පැන නොනැඟුන ද වික්ටර් රත්නායකයන් හා සතිස්චන්ද්‍රයන් ඔහුට එක හඬින් කියා සිටියේ ක්‍ෂේත්‍රයේ රැඳෙන්නේ නම් සංගීතය හැදෑරිය යුතු බවයි. එහි ප්‍රතිඵලයක් ලෙස සංගීත් නිපුන් පී.වී. නන්දසිරි සංගීතාචාර්යවරයා වෙතින් තවදුරටත් ගායනය ප්‍රගුණ කිරීමට පෙළඹුණු සුනිල් 1973 දී සංගීත විභාග සඳහා භාරතය බලා පිටත් වූයේය. එහිදී ඉන්දියාවෙහි ලක්නව් හි පිහිටි භාත්කණ්ඩේ විද්‍යා පීඨයෙහි පැවැති ප්‍රථම විභාගයේ දී පළමු පෙළ සාමාර්ථයක් හිමිකරගන්නට සුනිල් එදිරිසිංහ තරුණයා සමත්විය. සිය මුල්ම ගුවන් විදුලි ගීය වන සමන් චන්ද්‍රනාත් වීරසිංහයන් රචනා කළ තම ගුරුදේවයාණන් වූ පී. වී. නන්දසිරි සංගීතවේදියාණන් විසින් සංගීතවත් කරනු ලැබූ “වාදකයාණෙනි ඔබේ සිතාරය” පටිගත කරනු ලැබුයේ ද එම වසරේදීම ය. ඒ. ජී. එස්. බී. රාණි පෙරේරා මහත්මිය නිෂ්පාදනය කරනු ලැබූ ‘ප්‍රබුද්ධ ගී’ වැඩසටහනක් වෙනුවෙනි. එවකට ගුවන්විදුලි සරල ගී පරීක්‍ෂණයෙන් පවා සමත්ව නොසිටි සුනිල්ට එම දුලබ වරම හිමිවන්නට හේතුවූයේ ද සිය මුල්ම චිත්‍රපට ගායනයෙන් ප්‍රකට කළ කුසලතාවයි. එම පටිගත කිරීම සිදුකළේ එවකට ගුවන් විදුලියේ ශබ්ද පරිපාලකවරයකු ලෙස කටයුතු කළ විශාරද ගුණදාස කපුගේ විසින් වීමද විශේෂත්වයකි.\n\nඑසමයෙහි දී ම ඩබ්. ඒ. බී. ද සිල්වා අධ්‍යක්‍ෂණය කළ ‘හුලවාලි’ චිත්‍රපටයට ගැයූ “කුඩාගමේ මද්දහනේ” සහ තම සොයුරු සතිස්චන්ද්‍රයන් අධ්‍යක්‍ෂණය කළ ‘ශ්‍රී මදාරා’ චිත්‍රපටයට ගැයූ “හිසේ ගිනි ඇවිළෙතේ” යන ගී තුළින් ඔහුට තවදුරටත් ගායකයකු ලෙස ස්ථාපිත වන්නට ඉඩ හසර සකස් විය. 1975 දී නැවත භාත්කණ්ඩේ විද්‍යා පීඨයේ ඩිප්ලෝමා පරීක්‍ෂණය සඳහා පෙනී සිටි හෙතෙම එහිදී පළමු පෙළ සාමාර්ථයක් හිමිකර ගත්තේය. ඒ වසරෙහිදීම මෙරට ගුවන් විදුලියේ සරල ගී පරීක්‍ෂණයට ඉදිරිපත්වී එයින් සමත්වූ සුනිල් ගුවන් විදුලියේ ‘බී’ ශ්‍රේණියේ සරල ගී ගායකයකු ලෙස ගායනයට එක්විය. ඔහුගේ පළමු සරල ගී සංග්‍රහය සඳහා සුනිල් ආරියරත්නයන් රචනා කළ “තරිඳු සේ නිලඹරේ” සහ “ඇස් ඉස් මස් ලේ”, කුලරත්න ආරියවංශ රචනා කළ “තාරකා මල්” සහ කේ. ඩී. කේ. ධර්මවර්ධන රචනා කළ “සිනහසෙනු මැන” යන ගී සතර ඇතුළත් විය. මෙම ගීත සියල්ලෙහිම සංගීත රචනය වික්ටර් රත්නායකයන් සතු විය.\n\nසුනිල් එදිරිසිංහයන් 1977 දී, භාත්කණ්ඩේ විද්‍යාපීඨයේ අනුබද්ධ ශාඛාවක් ලෙස ක්‍රියාත්මක වූ හොරණ ශ්‍රී පාලි සෞන්දර්ය පීඨයෙන් සංගීත විශාරද විභාගයේ පළමු කොටස සමත් වූයේය. 1977 වසර තම ජීවිතයේ තවත් වැදගත් මතකයක් බවට පත්කර ගනිමින් සුනිල් ප්‍රථම ඊ. පී. වෙළෙඳ ගී තැටිය නිකුත් කළේය.\n\nකුමාරදාස සපුතන්ත්‍රි රචනා කළ “චන්ද්‍ර මඬල” සහ “පාට දේදුනු” යන ගීතද්වයත්, කුලරත්න ආරියවංශයන් රචනා කළ “තනිකළේ” ගීතයත්, සමන් අතාවුදහෙට්ටි රචනා කළ “කවුරුන්ද ඔබ මගේ” ගීතයත් මෙම තැටියට ඇතුළත් විය. මේ ගීත සතරෙහිම සංගීත අධ්‍යක්‍ෂණය කළේ රෝහණ වීරසිංහයන් විසිනි.\n\nශ්‍රී ලංකා ගුවන් විදුලි සංස්ථාවේ ඇරියුමින් දීපාල් නාග් මහත්මිය මෙරට ගායක ගායිකාවන් වර්ගීකරණය කිරීම සඳහා මෙහි පැමිණියේ මේ කාලයේදීය. ඇයගේ මූලිකත්වයෙන් 1979 ජුනි මස 23 වැනි දින පැවැත්වුණු පරීක්‍ෂණයෙහි ප්‍රතිඵලයක් ලෙස සුනිල් එදිරිසිංහයෝ විශිෂ්ට ශ්‍රේණියේ ගායන ශිල්පියකු ලෙස විවරණ ලැබූහ.\n\nඑතැන් පටන් ඔහු සපැමිණ ඇත්තේ දිගු ගමනකි.\n\n‘චන්ද්‍රමඬල’ නමින් සුනිල් එදිරිසිංහයන් සිය ප්‍රථම ගීත කැසට් පටය නිකුත් කළේ 1980 වසරේදීය. ‘සින්ග් ලංකා’ ලේබලයෙන් නිකුත් කෙරුණු ‘චන්ද්‍ර මඬල’ ගීත සමුච්චයෙහි “චන්ද්‍රමඬල”, “පාට දේදුන” “දෑවැදි දෙන්නට” “සයුරක් නොදුටු ගඟුලක්”, “නුඹේ සිතට” සහ “හද පාරනා” ඇතුළු ගීත 12 ක් අන්තර්ගත විය. කෙටි කලෙකින් ම මේ කැසට් පටය වැඩි රසික ප්‍රසාදයක් හිමිකරගත් නිසා ම 1982 දී ‘සඳකඩපහණ’ ගීත කැසට් පටය එළිදක්වන්නට ඔහුට අවස්ථාව උදාවිය. 1984 දී ‘පිනිබර යාමේ’ කැසට් පටය නිකුත් කළේය. සුනිල් සිය ප්‍රථම විදේශ සංචාරය සඳහා 1985 දී යුරෝපයට ගියේය. ඒ සංචාරයේ දී එක්සත් රාජධානිය, ප්‍රංශය, ජර්මනිය සහ ඉතාලිය යන රටවල පැවැති ප්‍රසංග ගණනාවකට සහභාගී වූ අතර, නැවතත් එම වසරේ දීම කුවේට් සහ බහරේන් යන රටවල පැවැති ප්‍රසංගවලට ද සහභාගී විය. ඉනික්බිතිව ඒ ප්‍රසංගවල සජීවී පටිගත කිරීම් ඇතුළත් ‘සුනිල් – මාලිනී යුරෝපයේ දී’ කැසට් පටය නිකුත් කළේය. සුනිල් 1986 දී ‘මගේ සෙනෙහස’ කැසට් පටය එළිදැක්වූ අතර, එය ඔහුගේ ගායන දිවියෙහි විශේෂ කඩඉමක් ලෙස රසික විචාරක අවධානයට පාත්‍ර විය.\n\n1988 දී ‘මල් වට්ටියක්’ කැසට් පටය රසික සමාජයට තිළිණ කළ සුනිල් එදිරිසිංහයන් 1988 දී ‘නිම් තෙරක’ කැසට් පටයත් 1992 වසරේ දී ‘විසි වසරක ගායන මඟ හා විකාශය. යන මැයෙන් කොළඹ මහජන පුස්තකාල ශ්‍රවණාගාරයේදී පැවැත්වුණු උපහාර උළෙලට සමගාමීව තම අට වැනි කැසට් පටය ලෙස ‘අමල් බිසෝ” ගීත එකතුවත් රසික සහෘදයා වෙත තිළිණ කළේය. යළි 1996 දෙසැම්බරයේ දී ‘රෝස කුසුමක්” කැසට් පටය නිකුත් කළේය.\n\n1994 සිට 2005 දක්වා ‘සින්ග් ලංකා’ ලේබලය යටතේ විවිධ සංයුක්ත තැටි ගණනාවකට දායකත්වය ලබාදුන් සුනිල් 2005 දී නවතම ගීත සමුච්චයක් ඇතුළත් ‘අලුත් වැස්සක්’ සංයුක්ත තැටිය නිකුත් කළේ ‘ටොරානා’ ලේබලයෙනි. අනතුරුව 2008 දී ඔහු නිකුත් කළ ‘වාදකයාණෙනි’ සංයුක්ත තැටියට ඇතුළත් වූයේ 70-80 දසකද්වයන්වල ඔහු විසින් ගයනු ලැබූ පෙරදී නිකුත් කළ සංයුක්ත තැටිවලට අයත් නොවූ ප්‍රශස්ත ගීත 16 කි. ඔහුගේ ගායන මාධුර්යයෙහි කූඨප්‍රාප්තියක් ලෙස මෙම ගීත සංග්‍රහයන් ද්විත්වය හැඳින්විය හැකිය. 2011 දී ශංඛන ලේබලයෙන් නිකුත් කළ ‘මල්වැහි පොද’ සංයුක්ත තැටිය ඔහුගේ ගායන දිවියෙහි තවත් සුවිශේෂී කඩඉමකි.\n\n1992 වසරේ දීම තම ඒක පුද්ගල ගායන ප්‍රසංගය ‘සඳකඩපහණ’ ඇරැඹූ සුනිල් එදිරිසිංහයන් මෙරට ගම් නියම්ගම් රැසක ගී රස පවස නිවාලීමෙන් නොනැවතී එතෙර රටවල් ගණනාවක සහෘදයා වෙත එම ප්‍රාසාංගික අත්දැකීම සමීප කරවීය. 1990-2009 කාල පරාසයේ දී ජපානය, ඔස්‌ට්‍රේලියාව, නවසීලන්තය සහ මැද පෙරදිග රටවල් ගණනාවක ඒක පුද්ගල ප්‍රසංග රැසක් පවත්වන්නට ඔහුට වරම් ලැබුණි. 2008 මාර්තු – මැයි මාසයන්හි දී ඇමෙරිකා එක්සත් ජනපදයෙහි දී පවත්වන්නට යෙදුණු ‘සඳකඩපහණ’ ඒක පුද්ගල ප්‍රසංග 12ක දීර්ඝ සංචාරයකට සහභාගී වූ මේ ගායනවේදියා එහිදී මිනසෝටා, වොෂිංටන්, ඇට්ලැන්ටා, ටොරන්ටෝ, වින්ඩ්සර්, කැල්ගරි, සියැටෙල්, සාන්ත ලුවිස්, ලොස් ඇන්ජලීස්, නිව්යෝක් සහ ෆීනික්ස් යන නගරවල වෙසෙන ඔහුගේ රසික සහෘදයන් තම දයාර්ද කටහඬින් අමන්දානන්දයට පත් කරන්නට සමත්විය. එම වසරෙහි දීම ජුනි මාසයේ එංගලන්තයේ ‘මිලේනියම් බෝට්’ හි පැවැති ‘ගී තරු 2008′ ප්‍රසංගයට ද තම සජීවී සහභාගිත්වය ලබාදුන්නේය. ඔස්‌ට්‍රේලියාවේ ‘සිඩ්නි ඔපෙරා හවුස’ හි ප්‍රසංග දෙකකට චාරිකා දෙකක දී සහභාගී වන්නට ලැබීම ද විශේෂ සිදුවීමකි.\n\n1983 වසර ඔහුගේ ගායන දිවියෙහි විශේෂී කඩඉමක් සටහන් කරන්නට සමත්විය. සතිස්චන්ද්‍ර එදිරිසිංහයන් අධ්‍යක්‍ෂණය කළ, වී. හේමපාල පෙරේරා සංගීතවත් කළ ‘අධිෂ්ඨාන” චිත්‍රපටයේ තේමා ගීතය වූ තලංගම ප්‍රේමදාස සූරීන් විසින් රචනා කරනු ලැබූ “මායා මිරිඟුව පිරුණු ලෝ තල” ගීතයෙහි ගායනය සඳහා දක්‍ෂතම ගායකයාට හිමි ජනාධිපති සම්මානයෙන් සුනිලුන් පිදුම් ලැබීය. එතෙක් මෙතෙක් ඔහුගේ ගායනය අවස්ථාවන් රැසකදීම ඇගැයීමට ලක්විය. 1986 දී ධර්මසිරි ගමගේ අධ්‍යක්‍ෂණය කළ ‘පූජා” චිත්‍රපටයේ ප්‍රේමසිරි කේමදාසයන්ගේ සංගීත අධ්‍යක්‍ෂණයට ගායනා කළ ‘දරුදුක උහුලා’ ගීතයේ ගායනය සඳහා හොඳම පසුබිම් ගායනයට පිදෙන සම්මානය සුනිලුන්ට හිමිවිය. 1987 ස්වර්ණ සංඛ සිනමා සම්මාන උළෙලේදී එච්. ඩී. ප්‍රේමරත්න අධ්‍යක්‍ෂණය කළ ‘මංගල තෑග්ග’ චිත්‍රපටයේ එන කුලරත්න ආරියවංශ රචනා කළ එච්. එම්. ජයවර්ධන සංගීතවත් කළ “තුරුලක හුරතල් පින්න” ගීතයේ ගායනය උදෙසා හොඳම ගායකයාට හිමි සම්මානයෙන් ද 1990 දී සිසිර රත්නකුමාර අධ්‍යක්‍ෂණය කළ ප්‍රේමසිරි කේමදාසයන් සංගීත නිර්මාණය කළ “සඳකඩපහණ” චිත්‍රපටය සඳහා රත්නසිරි පරණවිතාන රචනා කළ “තිදස පුරේ” ගීතය සඳහා “සරසවි” සම්මානය ද හිමිකරගත් සුනිල් එදිරිසිංහයෝ, එච්. ඩී. ප්‍රේමරත්න අධ්‍යක්‍ෂණය කළ ”සහරාවේ සිහිනය” චිත්‍රපටයේ ප්‍රේමකීර්ති ද අල්විස් රචනා කළ රෝහණ වීරසිංහයන් සංගීතවත් කළ “වලාකුළක් ගෙන” ගීතය සඳහා 1990 ස්වර්ණ සංඛ සිනමා සම්මාන උළෙලේ දී හොඳම පසුබිම් ගායකයා ලෙස ද පිදුම් ලැබීය. 2002 වසරේ දී චන්ද්‍රන් රත්නම් අධ්‍යක්‍ෂණය කළ රෝහණ වීරසිංහයන් සංගීතවත් කළ ‘පොරොන්දුව’ චිත්‍රපටය වෙනුවෙන් වසන්ත කුමාර කොබවක රචනා කළ “රෑනේ ඉගිලෙන ලිහිණි රැහේ” ගීතය සඳහා සරසවි සම්මානයෙන් පිදුම් ලැබීය.\n\nක්‍ෂේත්‍ර ගණනාවක විහිද ගිය ඔහුගේ ගායනා ප්‍රතිභාවෙහි තවත් සන්ධිස්ථානයක් සලකුණු කෙරෙමින් 2006 දී පැවැත්වුණු ප්‍රථම රාජ්‍ය ටෙලි සම්මාන උළෙලේ සුමිත් කුමාර අධ්‍යක්‍ෂණය කළ ‘පතොක් පාලම. ටෙලි නාට්‍ය වෙනුවෙන් බන්ධුල නානායක්කාරවසම් රචනා කළ, ආනන්ද ගමගේ සංගීතවත් කළ “වලාකුළක් සේ පාවුණු දිවියක්” ගීතය උදෙසා 2004 වසරේ හොඳම ටෙලි නාට්‍ය පසුබිම් ගායනය සඳහා සම්මානය හිමිකර ගත්තේය. ටෙලිනාට්‍ය 38කට නොඅඩු සංඛ්‍යාවක් සඳහා සිය ගායන දායකත්වය ලබාදී ඇති සුනිලුන්ගේ ගායනා කෞශල්‍යය නැවත 2010 වසරේ දී ද ඇගැයීමට පාත්‍ර විය. ඒ 2009 ‘රයිගම්’ සම්මාන උළෙලේ දී වාසිත සමරනායක අධ්‍යක්‍ෂණය කළ, මාලිනී ෆොන්සේකා නිෂ්පාදනය කළ, ‘දෝණි’ ටෙලි නාට්‍යයට අසංක රුවන් සාගර රචනා කළ “ළමැද සෙනේබර පින්බිම කරවා” තේමා ගීයේ ගායනය වෙනුවෙනි. එසේම සිග්නීස් අන්තර්ජාතික සංවිධානයේ ශ්‍රී ලංකා ශාඛාව මගින් පවත්වනු ලැබූ 2008 සහ 2009 වසර සඳහා වූ 34 වන සිග්නීස් උත්තමාචාර ප්‍රාසාංගික සිනමා සහ ටෙලි සම්මාන උළෙලේ දී හොඳම ගායකයා ලෙස සම්මානයට පාත්‍ර වූයේ ද සුනිලුන්ම ය. ඒ සුදත් රෝහණ අධ්‍යක්‍ෂණය කළ ‘කරුවලගෙදර’ ටෙලි නාට්‍යය සඳහා බන්ධුල නානායක්කාරවසම් රචනා කළ, නවරත්න ගමගේ සංගීතවත් කළ “අහසට තරු ඇයි මෙතරම්” ගීතය වෙනුවෙනි. එම ගීතයේ ගායනය සඳහා නන්දා මාලිනිය සමග ශානිකා සුමනසේකර ද එක්විය.\n\nඔහුගේ ගායන මෙහෙවර විවිධ අවස්ථාවන් හිදී විවිධ ආයතනයන්හි ඇගැයීමට පාත්‍ර විය. 1986 දී සිංහල ගීතය ජනතාව වෙත සත්‍ය ගෙන යන යානයක් කිරීමට ගායනයෙන් දරන ලද දායකත්වය උදෙසා. කොළඹ විශ්වවිද්‍යාලයේ වින්දන කලා කේන්ද්‍රයේ ‘වින්දන ප්‍රසාද ප්‍රණාම’ සම්මානයෙන් සුනිල් එදිරිසිංහයන් පිදුම් ලැබීය. 1999 වසරේ දී සංස්කෘතික කටයුතු දෙපාර්තමේන්තුව සහ ශ්‍රී ලංකා කලා මණ්ඩලය මගින් පවත්වන්නට යෙදුණු රාජ්‍ය සංගීත උළෙලේ දී ‘ශ්‍රී ලාංකික සංගීතයට ඉටුකරන ලද විශිෂ්ට සේවාව” අගයමින් පිදුණු සම්මානයෙන් හෙතෙම නැවත රාජ්‍ය බහුමානයට පාත්‍ර විය.\n\nමෙලෙස නිරන්තරයෙන් ප්‍රබුද්ධ රසික අවධානය හිමිකරගන්නා සුනිල් එදිරිසිංහයෝ 2010 මාර්තු 30 වැනි දින කොළඹ විශ්වවිද්‍යාලයේ විද්‍යා පීඨය මෙහෙයවූ ඇගැයුම් උළෙලේ දී ‘ගාන්ධාර්වාභිනන්දන 2010′ සම්මානයෙන් ද පිදුම් ලැබූහ. 2010 අගෝස්තු 04 වැනි දින ශ්‍රී ලංකා නීති විද්‍යාලයීය ‘අරුන්දතී’ කලා උළෙලේ දී නීති ශිෂ්‍ය සිංහල සංගමය විසින් ශ්‍රී ලාංකේය කලා කෙත අස්වද්දන්නට අග්‍රගන්‍ය මෙහෙවරක් කළ කලාකරුවකුට පළමු වරට පිදුණු ‘නීති පද්ම’ සම්මානයෙන් ද ඔහු බුහුමන් ලැබීය.\n\n2000 වසරේ අප්‍රේල් 08 වැනි දින රටවල් රැසක නියෝජනයෙන් ඉන්දියාවේ බැංගලෝර් නගරයේ පැවැත්වුණු සංගීත උළෙලට, දලයි ලාමාතුමන් විසින් කරන ලද ආරාධනයකට අනුව සර්වෝදය නායකය ඒ. ටී. ආරියරත්නයන් සහ ආචාර්ය පණ්ඩිත් අමරදේවයන් සමග සහභාගි වීම සුනිලුන්ගේ සංගීත දිවියෙහි තවත් විශේෂිත කඩඉමක් විය.\n\n1979 දී නන්දනී මුණසිංහ මෙනෙවිය සමග විවාහ වූ සුනිල්, සංඛ පුතනුවන් සහ සංඛනී දියණියගේ සෙනෙහබර පිය පදවිය දරයි.\n\nසිය ගී මඟ සොයා යෑමේ දී ඔහු උරුම කරගන්නේ ලයනල් එදිරිසිංහ, සූර්ය ශංකර් මොල්ලිගොඩ වැනි සංගීතවේදීන් විසින් මුල්ගල් තැබුණු, ආනන්ද සමරකෝන් සහ සුනිල් සාන්තයන් විසින් වර්ධනය කෙරුණු, ඉක්බිතිව අමරදේවයන් විසින් පැහැදිලි ලෙසම තමා දැනඋගත් ඉන්දියානු උත්තර භාරතීය නාදමාලා ඇසුරින් පෝෂණය කර ගොඩනැංවූ සිංහල සුභාවිත ගීත ආරයි. දසක හයක, හතක පමණ කාලයක් ඔස්සේ වර්ධනය වෙමින් පැමිණි මේ ගීත සම්ප්‍රදාය අද වනවිට යටි ගං ගලා යන බවක් දිස්වූව ද සුනිල් එදිරිසිංහයන් තවමත් උඩුගං බලා යන අතළොස්සෙන් අයෙකි.\n\nශ්‍රී ලාංකික ජන සමාජය තුළ වර්තමානයෙහි ‘ගීතය’ යනු අතිශයින් ප්‍රිය ප්‍රසාදය හිමිකරගත් කලාංගයකි. ගීතයත් සංගීතයත් අතර මෙන්ම ගීතයත් ගායකයාත් අතර ද ඇත්තේ අවියෝජනීය වූ බැඳීමකි. සංගීතයෙන් හැඩගැන්වූ ගේය රචනාවක් ගීතයක් ලෙසින් රසිකයා වෙත රැගෙන යෑමේ දී ගායකයාට හිමිවන්නේ අතිශයින් වැදගත්වූ ස්ථානයකි. නිවැරදි ස්වරස්ථාන මත පිහිටා තාලයට අනුගත වෙමින් පැහැදිලිව වදන්වැල සුගායනය කිරීම ඉතා සංකීර්ණ වූත් වගකීම් සහිත වූත් කාර්යයකි. සුනිල් එදිරිසිංහ නම් වූ මේ විශේෂී කලා ශිල්පියා ඒ සමාජමය වගකීම අදටත් තම සහජ කුසලතාව තුළින් පෝෂණය කරයි. සිය දිගු ගායන චාරිකාවෙහි දී දෙස බස රැස වෙත කිසිදු කැළැලක් නොකොට, තම වගකීම් සහගත, අදීන ජීවිත පැවැත්මෙන් ප්‍රකට කළ ගෞරවනීය පූර්වාදර්ශය හේතුවෙන් රටක ජාතියක භක්ත්‍යාදරයට සුනිල් එදිරිසිංහයෝ නිබඳවම හිමිකම් කියති.",
       "URL": "https://divaina.lk/%e0%b7%83%e0%b7%92%e0%b6%82%e0%b7%84%e0%b6%bd-%e0%b6%9c%e0%b7%93%e0%b6%ad%e0%b6%ba%e0%b7%9a-%e0%b7%83%e0%b6%b3%e0%b6%9a%e0%b6%a9%e0%b6%b4%e0%b7%84%e0%b6%ab/",
       "Category": "athireka",
       "Parent URL": "https://divaina.lk/category/athireka//page/160/"
}