{
       "Source": "divaina",
       "Timestamp": "March 16, 2022",
       "Headline": "කූරගල තපෝවනයේ සැබැ අයිතිය!",
       "News Content": "පසුගිය සතියෙන්….\n\nබෞද්ධ පාලනයෙන් ගිලිහුනු සමයක මුස්ලිම් භක්තිකයන් විසින් කූරගල පරිශ‍්‍රය අධිස්වාභාවික විශ්වාස හා ශුද්ධ වස්තු හා බැඳි ආකල්පය මත භාවිතයට ගෙන ඇත. මක්කම යනු මුස්ලිම් භක්තිකයන්ගේ ශුද්ධ ස්ථානය වේ. ඊට කූරගල පරිශ‍්‍රය බද්ධකර ආගමික සංකල්පය වර්ධනය කිරීමට මෙන්ම තහවුරු කිරීමට ඔවුන් උත්සාහ ගෙන ඇත. සමකාලීනව තම ආගමික සංකල්පයන් ව්‍යාප්ත කිරීමට සමාජයෙන් බාධාවක් නොවුන නිසාවෙන් එකී පරිශ‍්‍රය තුළ ඉස්ලාම් භක්තිකයන් ස්ථානගත වූහ. ආගමක් වර්ධනය වීමට මූලික වශයෙන් පූජාවිධි පද්ධතියක් තිබීම අත්‍යවශ්‍යය. එසේම ඊට සම්බන්ධ ආගමික විශ්වාසයන් වඩාත් තර්කානුකූල ලෙස ගොඩනැඟීම කළයුතුය. තවද ඒ සඳහා සංවිධානය වූ පිරිසක් සිටීමද වඩා වැදගත්වේ. ගල්ලෙන්වල ස්වභාවික පිහිටීම මෙන්ම ලෙන් ආශ‍්‍රිතව ඇති බ‍්‍රාහ්මී අක්ෂර මගින් ඉස්ලාමීය අනන්‍යතා ලක්ෂණ බව පෙන්වමින් තර්කානුකූල ලෙස මුස්ලිම් ආගමික භක්තිකයන් අතර විශ්වාස ගොඩනඟා ගැනීමට ඔවුන් කටයුතු කර ඇත. තවද තම ආගමික නිකායේ නායකයන්ගේ සොහොන් කොත් පිහිටුවමින් ආගමික විශ්වාස භූමිය හා බැඳී පවතින ලෙසට උපක‍්‍රමශීලීව කටයුතු යොදා ඇත. එසේම පාලන අධිකාරියක්ද ඒ තුළ ගොඩනැඟී ඇත. ආගමික ස්ථානයක් පවත්වාගෙන යෑමට ප‍්‍රජා සහභාගිත්වයද වැදගත් වේ. බලන්ගොඩ හා කල්තොට ප‍්‍රදේශය අශ‍්‍රිතව ජීවත්වන ජනතාවගෙන් වැඩි පිරිසක් මුස්ලිම් ජාතිකයන් වෙති. තම පූජා ස්ථානය රැකගැනීම මෙන්ම පවත්වාගෙන යෑම තම ජාතියේ යුතුකමක් ලෙස සලකන ඔවුන් තමන්ට අයත් යැයි විශ්වාස කරන ආගමික සිද්ධස්ථානයේ පැවැත්ම සඳහා කටයුතු සිදු කරනු ලබයි. ඒ අනුව කූරගල පැවැත්ම සඳහා විවිධ ආධාර මුදල් සපයමින් ගොඩනැඟිලි ඉදිකිරීම මෙන්ම විවිධ කටයුතුවලට මුස්ලිම් ප‍්‍රජාවගේ සහභාගිත්වය ලැබ තම පැවැත්ම තහවුරු කරගෙන ඇත.\n\nඩේවිඩ් සොෆර් විසින් ආගම වර්ග තුනකට බෙදනු ලබයි.\n\nවිශේෂ ප‍්‍රදේශයක්, රටක් හා ජාතියකට සම්බන්ධයක් නොමැති බෞද්ධ, ක‍්‍රිස්තියානි හා ඉස්ලාම් ආගම විශ්වීය ආගම් ලෙස ගැනේ. එබැවින් එම ආගමික සංකල්ප ව්‍යාප්ත කිරීමට සීමා බාධාවන් අවමවේ. එකී පදනමේ සිට ආගම ව්‍යාප්තවීම හා ව්‍යාප්ත කිරීම බහු ආගමික පසුබිමක් ඇති සංස්කෘතියකින් හෙබි රටක අසීරු නොවේ. එම වාසියද කූරගල හා බැඳේ. කූරගල තම ආගමට ලංකර ගැනීමේ ප‍්‍රයත්නයේදී ඉස්ලාම් භක්තිකයන් ක‍්‍රි. පූ.අවධියේ ලියවුණු පූර්ව බ‍්‍රාහ්මී සෙල්ලිපි ඔවුන්ගේ අනන්‍යතා ලක්ෂණ සහිතව ප‍්‍රචලිත කර ඇත. එනම් අර්ථගන්වා ඇත. ‘‘දතහ ශමුදහ ලෙනෙ’’ යන්න ‘‘දත්ථාසේලාන්’’ ලෙස වැරදි විග‍්‍රහයක සිට ඔවුන්ගේ ශුද්ධ ස්ථානය හැඳින්වීමට යොදාගෙන ඇත. තව ද ලේඛිත බ‍්‍රාහ්මී අක්ෂර ‘‘කුරන්’’ අකුරු යනුවෙන් වැරදි ලෙස හඳුන්වන බව කිරිඇල්ලේ ඥාණවිමල හිමියන් සබරගමුවේ පැරණි ලියැවිලි කෘතියේ සඳහන් කර තිබේ. එසේම ඉස්ලාම් බැතිමතුන් කටාරම් සහිත ලෙනක අභිමුඛව ඇති පර්වත කොටසක අරාබි අක්ෂරයෙන් ශිලා ලේඛනයක් කොටා ඔවුන්ගේ අනන්‍යතාවය තහවුරු කරගැනීමට උත්සහගෙන තිබේ. කූරගල මුස්ලිම් පල්ලියේ ඉතිහාසය පිළිබඳව ඉස්ලාම්වරුන් දක්වන්නේ ඔවුන්ගේම අදහසකි. හිජ්රි වර්ෂ 300 හෙවත් ක‍්‍රි. ව. 907 කාලවකවානුවේදී අරාබි අක්ෂර, අරාබි කැටයම්, සොහොන්කොත් වලින් මෙය සමන්විත බවය. ගෞසුල් අලම් නමින් ප‍්‍රසිද්ධව සිටියා වූ සෙය්යිදු ෂෙයික් මුහිදාද්දින් අබ්දුල් කදිර් ජෙයිලානි නැමැති මුස්ලිම් ශාන්තුවරයා මෙයට වසර 800කට පෙර මෙම ස්ථානයේ භාවනාවේ යෙදී සිටි බව ඔවුන්ගේ මතය වේ. කූරගල මුස්ලිම් දේවස්ථානයේ වත්මන් ගොඩනැඟිලි ඉදිකිරීම ආරම්භ වන්නේ ක‍්‍රි. ව. 1922 වර්ෂයේ සිටය. රත්නපුර දිස්ත‍්‍රික්කයේ හිටපු පාර්ලිමේන්තු මන්ත‍්‍රීවරයකු සහ හිටපු අමාත්‍යවරයකු වූ අභාවප‍්‍රාප්ත එම්. එල්. එම්. අබුසාලි මහතාගේ පියාවන සී. එල්. එම්. මරික්කාර් මහතා මෙම පළමු ඉදිකිරීම වන මුස්ලිම් පල්ලිය ඉදිකර තිබේ. එස්. එම්. කේ. මුහම්මද් අල් මස්තාන් සහබ් නැමැති දකුණු ඉන්දියානු මස්තාන්වරයකු මෙම ස්ථානයට පැමිණ පල්ලිය දියුණු කිරීම සඳහා යැයි ප‍්‍රකාශ කරමින් මුදල් අයකර ඇත. මුදල් අයකිරීමත් සමඟ මේ ස්ථානයේ අයිතිය සම්බන්ධයෙන් ආරවුලක් ඇති වූ අතර ඒ සම්බන්ධයෙන් 1922 වසරේදී පොලිස් උසාවියේ 22494 අංකය යටතේ නඩුවක් විභාග විය. මෙම නඩුව පසුව 1936 වසර වනතෙක් පැවැති අතර 1936.09.03 දින රත්නපුරේ අතිරේක දිස්ත‍්‍රික් විනිශ්චයකාර ඒ. ආර්. හැලොක් මහතා බලංගොඩ සී. එල්. එම්. මජික්කාර් හජ්ජියාර් යන අය ප‍්‍රධාන පිරිසක් පල්ලියේ භාරකරුවන් වශයෙන් පත්කිරීමේ තීන්දුව ලබා දී ඇත. 1990.03.25 දින දේවස්ථාන භාරකාර මණ්ඩලයට කූරගල පිහිටි හෙක්ටයාර් 11.309ක ප‍්‍රමාණයක් වසර 30කට බදු ලබාදීමට හිටපු ජනාධිපති රණසිංහ පේ‍්‍රමදාස මහතා කටයුතු කර තිබේ. පුරාවිද්‍ය ආඥා පනතේ 24 වගන්තිය ප‍්‍රකාරව 1971.08.12 දිනැති 14976/8 අංක දරන ගැසට් පත‍්‍රය මගින් කූරගල සඳහා යාර 400 ආරක්ෂණ පේ‍්‍රරණ කලාපයක් පනවා තිබේ. එසේම 1971.12.03 දිනැති අංක 14987 දරන ගැසට් පත‍්‍රය මගින් මෙහි වූ අක්කර 52 රූඩ් 2 පර්චස් 19ක ප‍්‍රාදේශයක් පුරාවිද්‍යා තහනම් ඉඩමක් බවට පත්කර ඇත.\n\nකූරගල බෞද්ධ උරුමය පිළිබඳව රාජකීය පණ්ඩිත කිරිඇල්ලේ ඥාණවිමල හිමි, විකිලියේ නාරද හිමි හා රාජකීය පණ්ඩිත වටද්දර ඥනිස්වර හිමියන් සාහිත්‍යයමය වශයෙන් කරුණු හෙළිකරමින් විශාල සේවාවක් කර ඇත. වටද්දර ඥානීස්වර හිමියන් බුදුන් වහන්සේ දිවා විහරණය කළ දිවා ගුහාව කූරගල ආශ‍්‍රිතව ස්ථානගතව ඇති බවටද මතයක් දක්වා ඇත.\n\nප‍්‍රාග් මානවයාගේ වාසභවනයක් ලෙස ඇරඹි පසුව බෞද්ධ ශික්ෂූන්ගේ අරමුණු සාක්ෂාත් කරන්නාවූ තපෝවන ආරාමයක් බවට පත්ව බොහෝ කාලයක් විරාජමානව පැවැති මේ මහා උරුමය කාලයාගේ ඇවෑමෙන් ඉස්ලාම් භක්තිකයන්ගේද ශුද්ධස්ථානයක් බවට පත්ව ඇත. ඓතිහාසික හා පුරාවිද්‍යාත්මක සාධක විමසා බැලීමේ දී මෙම භූමියේ නිරවද්‍ය අයිතිය බෞද්ධ ආරාම සංකීර්ණයකට අයත්වන බව සක්සුදක්සේ පැහැදිලිවේ. එවන් තර්කනයක සිට ජාතීන් හා ජනවර්ග අතර බෙදීම් ඇති නොවනු පිණිස සියලුම ආගමිකයන් අති උතුම් වූ ශ‍්‍රී පාදස්ථානය නමදින්නා සේ මතු දිනෙක කූරගල ද නමදිනු ඇතැයි ප‍්‍රාර්ථනා කරන්නෙමු.\n\nකේ. උදේනි අරුණසිරිපුරාවිද්‍යා දෙපාර්තමේන්තුව",
       "URL": "https://divaina.lk/%e0%b6%9a%e0%b7%96%e0%b6%bb%e0%b6%9c%e0%b6%bd-%e0%b6%ad%e0%b6%b4%e0%b7%9d%e0%b7%80%e0%b6%b1%e0%b6%ba%e0%b7%9a-%e0%b7%83%e0%b7%90%e0%b6%b6%e0%b7%90-%e0%b6%85%e0%b6%ba%e0%b7%92%e0%b6%ad%e0%b7%92-2/",
       "Category": "athireka",
       "Parent URL": "https://divaina.lk/category/athireka//page/296/"
}