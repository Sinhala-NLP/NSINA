{
       "Source": "divaina",
       "Timestamp": "April 9, 2023",
       "Headline": "අපේක්ෂා ෂූටින්වලදී මගේ අතින් අල්ලන්න කලං හරියට පැකිළුණා – කලං ගැන මාලනී කියන කතාව",
       "News Content": "‘එච්. ඩී. ප්‍රේමරත්න. ‘අපේක්ෂා‘ චිත්‍රපටයෙන් සිනමාවට හඳුන්වා දුන් දඟකාර පෙම්වතා අමරසිරි කලංසූරිය. චිත්‍රපටයේ කලංගේ පෙම්වතිය වුණේ මාලිනී ෆොන්සේකායි.\n\nචිත්‍රපටයෙන් පසු සමීප මිතුරෙක් බවට පත්වූ කලංගේ වියෝව මාලිනීට දරාගත නොහැකි වේදනාවකි. ඇය ඔහු ගැන මතකය අවදි කළාය.\n\n● ඔබ කලංව දැක්කේ කොහොමද.?\n\n“කලං සිනමාවට ආවේ මම ආපු කාලෙම වගේ. මම ඇවිත් ටික කාලෙකට පස්සේ. විජය, කලං ‘හන්තානේ කතාවෙන්නෙ’ ආවේ. ඇත්තටම මං රඟපාන්න යද්දී එයාව දැක්කේ අපේ සිනමාවට ආ සුවිශේෂී චරිතයක් විදිහටයි.\n\n● ඔබ සමග පෙම්වතා ලෙස රඟපෑ අනෙක් නළුවන් සහ කලං අතර වෙනසක් දුටුවද?\n\nඔව්. පෙම්වතිය විදිහට රඟපාද්දී අපි දකිනවනේ පෙම්වතාගේ චරිතය රඟපාන අයව. කලං වෙනමම සුවිශේෂී පෙම්වතෙක්. අපේ සිනමාවේ කවදාවත් නොහිතපු ආකාරයේ පෙනුමක් තිබුණු ගතිගුණ තිබුණු ආදරේ හිතුණු පෙම්වතෙක්. එතකොට රඟපෑ විදිහ, මේ ඔක්කොම ගත්තාම අමරසිරි කලංසූරිය කියන්නේ වෙනමම චරිතයක්. අද ඉන්න නළුවන්ට වුණත් ඔහුගේ චරිතය හරිම ආදර්ශවත්.\n\n● කලංගේ විදිහ ඔහුටම අනන්‍යවූවක් බව දැනුනෙ නැද්ද.?\n\nඇත්තටම හරිම වෙනස් විදිහට ඇන්දේ. කෝට් එක ඇඳල ජැකට් එක දාලා, නැත්නම් ටී ෂර්ට් එකයි ඩෙනිමයි ඇඳල කැප් එක දාලා, අවුල් වෙච්ච කොන්ඩේ. එහෙම ගතියක් ඒ කාලේ වෙන කාටවත් තිබුණේ නැහැනේ. නුවර ඉඳන් ආපු කෙනෙක් වුණාට වෙස්ටර්න් පෙනුමක් එක්ක, බටහිර චිත්‍රපටවල නළුවන්ව මතක් වෙන විදිහේ පෙනුමකින් තමයි කලං ආවේ.\n\n● සිනමාව වෙනුවෙන් ඔහුගේ කැපවීම කෙබඳුද ?\n\nසිනමාවට හරිම ආදරෙයි. කරන වැඩේ හරිම කැපවීමෙන් කළා. ඒ වගේම අනෙක් මිනිස්සුන්ටත් හරි ආදරෙයි. මම දන්නවා කලං මටත් විජයටත් ගොඩාක් ආදරෙයි. හරිම හිතවත්. එයා අපේ සමීපතම කෙනෙක්.\n\n● රඟපාද්දී කලං මොනවගේ චරිතයක්ද..?\n\nරඟපාන්න ගියාම එයාගේ තියෙනවනේ පොඩි සබකෝල ගතියක්. ඒක එයාගේ විදිහ. ගෑණු ළමයෙක් එක්ක සමීපව ඇසුරු කරන විදිහ, හැසිරෙන විදිහ, ආදරේ ප්‍රකාශ කරන විදිහ, බලන බැල්ම, හිනාව, කතා කරන ශෛලිය හරි වෙනස්. ඒ විදිහ රඟපාපු චරිතවලට ආදේශ වුණා. හිතන්න බලන්න, මේ විදිහේ කෙනෙක් අපේ සිනමාවේ හිටියද කියලා. දැන් ඉන්නවද, අමරසිරි කලංසූරිය වගේ කිසිම කෙනෙක් සිනමාවේ නැහැනේ.\n\n● ‘අමරසිරී කලංසූරිය මා සමග කළ සම්මුඛ සාකච්ඡාවකදී මේ වගේ කතාවක් කිව්වා.\n\n‘අපේක්ෂා’ පළමු රූගත කිරීම වුණේ මාලනී ෆොන්සේකාව සිප ගැනීමේ දර්ශනයක්. ඇයට තිබුණු ගෞරවය නිසාම ඒක කරන්න බැරිවුණා. බය නැතුව කරන්න කියලා ඇය කිව්වට පස්සෙ තමයි මම ඒක කළේ..’ මේක ඇත්තද..?\n\nඔව්.. ඇත්ත… ඒ තියා මගේ අතින් අල්ලන්න තිබුණු දර්ශනවලදිත් හරියට පැකිලෙනවා. ඉතින් මම බලහත්කාරයෙන් එයාගේ අතින් අල්ලනවා. ‘කමක් නැහැ හරි හරි මෙහෙම කරමු’ කියල මම කියනවා. එච්. ඩී. ප්‍රේමරත්න කෑ ගහනවා ‘මචං කරපංකො බං’ කියලා. ‘හරි හරි කැමරා එක ඔන් කරන්න ටේක් එකේදී කරන්නං’ කියලා කලං කියනවා. ඒත් කරන්නේ නැහැ. මගේ ළඟට ඇවිත් නිකං ඉන්නවා.\n\n● සිනමාවේ ඔබේ පෙම්වතා වුණේ විජය, ගාමිණී, රවින්ද්‍ර, ටෝනි, සනත් වැනි කඩවසම් නළුවන්. කලංගේ පෙනුම මේ අයට වඩා වෙනස්. ඔබට චකිතයක් දැනුණේ නැද්ද මෙයා එක්ක රඟපෑවොත් මටවත් මේක හරියට කරගන්න වෙන එකක් නැහැ කියලා.?\n\nනැහැ. කලං විතරක් නෙවෙයි කිසිම නළුවෙක් ගැන මට කවදාවත් එහෙම අවතක්සේරුවෙන් හිතලා නැහැ. ‘දෙවියනි ඔබ කොහෙද’ චිත්‍රපටයේ රඟපෑවේ අලුත්ම කෙනෙක් එක්කනේ. මම එහෙම නොහිතපු නිසා රඟපාන අයටත් ඒක අපහසුවක් වුණේ නැහැ. සමහරු එහෙම හිතනවා ඇති. ඒත් මට නං කලං එක්ක රඟපාද්දීවත් මෙයා ලොකු නළුවෙක්ද, පොඩි නළුවෙක්ද කියලා කිසිම හැඟීමක් තිබුණේ නැහැ.\n\n● ‘කලක් ඇවෑමෙන් පෙරුම් පුරා..’ ‘අපේක්ෂා’ චිත්‍රපටයේ මේ ගීය ඇතුළත් දර්ශනය දකිද්දී අව්‍යාජ ගතියක් දැනෙනවා. මතකද ඒ රූගත කිරීම?\n\nඔව්. අද වගේ මතකයි. අපි දෙන්නට රේල් පාරේ පීල්ල උඩින් එන්න කිව්වා. එක පීල්ලෙ කොහොමද එන්නේ. එහාට වැටෙනවා, මෙහාට වැටෙනවා, විසි වෙනවා, කලං සමහර තැන්වල දුවගෙන යද්දී බැලන්ස් නැතුව වැටෙනවා. එතකොට මම ‘අයියෝ’ කියලා ඔළුවේ අත තියා ගන්නවා. එච්. ඩී. ප්‍රේමරත්න ඒවා කැප්චර් කරගෙන ඒ විදිහටම සිංදුවට ඇතුළත් කළා. කලංගේ ඒ වගේ අව්‍යාජ කෙළිලොල් රංගනයන් ‘කලක් ඇවෑමෙන්’ සිංදුවට ආලෝකයක් වුණා.\n\n● මේ චිත්‍රපටයෙන් පසුව ඔබේත් අමරසිරී කලංසූරියගේත් ඇසුරක් තිබුණද?\n\nඅපොයි ඔව්. අනිවාර්යෙන්ම. විජය, කලං තෙන්නේ (දයා තෙන්නකෝන්) පතී, කෝස්තා ( විමල් කුමාරද කෝස්තා), ඩබ්ලිව්. ජයසිරි, පියසේනලා ඔක්කොම එක ගෲප් එකනේ. මේ ගෲප් එකට කාලයක් තිස්සේ මමත් වැටිල හිටියනේ. එතකොට අපි මචං ලෙවල් එකේ යාළුවෝ වගේ හවසට කට්ටිය හම්බ වෙලා ගෙවල්වලට යනවා. ඩිනර්වලට යනවා. විහිළු කරගෙන හරිම සමීප සුහදකමක් තිබුණා. ෆිල්ම්වලින් පිටත අපි ඒ විදිහට එකතු වුණා.\n\n● ඔබේ මේ සමීප මිත්‍රයා දැන් අප අතර නැහැ. ඔහුගේ අභාවය ගැන මොනවද කියන්න තියෙන්නේ..?\n\nසමහරු මා එක්ක කතා කරද්දි අහනවා අනේ කලං ඔයාට වඩා බාලයි නේද කියලා. ඒත් එයාගේ වයස පෙනුනේ නැහැ මේ වනතුරු. ඒකයි කලංගේ විශේෂත්වය. ඒක එයාට තිබුණු වෙනමම ගතියක්. ඇත්තටම කලං වගේ රංගන ශිල්පීන් අපේ රටට අවශ්‍යයි. ඔහු කොහෙන්වත් රංගනය ඉගෙන ගෙන ආපු කෙනෙක් නෙවෙයි. එයාගේ උත්පත්තියෙන් ගෙන ආ දක්ෂතාව තමයි අපේ සිනමාවට ප්‍රයෝජනයක් වුණේ. හරිම සුන්දර මනුෂ්‍යයෙක්. පසු කාලෙක අසනීපයෙන් හිටියත් හමුවුණු අවස්ථාවලදී කථාකරන කොට පරණ කලංම තමයි. ‘අනේ කොහොමද ඈ… සනීපෙන්නේද ඈ..’ එහෙම තමයි කතාකරන්නේ. ඇත්තටම කලංගේ වියෝව ගැන දුකයි. ඒත් ඉතිං මොනවා කරන්නද.. අපි හැම කෙනෙක්ම මේ සත්‍යයට මුහුණ දෙන්න එපැයි. එහෙම හිතලා හිත හදා ගන්නවා.\n\nඅජිත් අලහකෝන්නිව්යෝර්ක් සිට",
       "URL": "https://divaina.lk/%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b7%8f-%e0%b7%82%e0%b7%96%e0%b6%a7%e0%b7%92%e0%b6%b1%e0%b7%8a%e0%b7%80%e0%b6%bd%e0%b6%af%e0%b7%93-%e0%b6%b8%e0%b6%9c%e0%b7%9a-%e0%b6%85/",
       "Category": "athireka",
       "Parent URL": "https://divaina.lk/category/athireka//page/99/"
}