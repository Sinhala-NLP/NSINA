{
       "Source": "divaina",
       "Timestamp": "July 16, 2023",
       "Headline": "සංවාදයට ගන්නා සියලුම දේශපාලන තොරතුරු ඇත්ත නොවේ !",
       "News Content": "ලොව හැඳිනිය යුතු එහෙයින්ම, මාධ්‍ය හා රාජ්‍ය,සෞඛ්‍ය, යෞවන වියට ලිංගික අධ්‍යාපනය, ආදරයේ සැබෑ කතා, ජීවිතයේ වැව, රට කට හා හෙට වැනි නිර්මාණාත්මක සාහිත්‍යයේ මෙන්ම විවිධ විෂය ක්ෂේත්‍රයන්ට ගැළපෙන අද්විතීය කෘති රැසක නිමැවුම්කරු, ඔහු නමින් වෛද්‍ය හෙට්ටිආරච්චි නම් වේ. නම ඇසූ සැණින් බොහෝ දෙනාගේ ප්‍රියතම ලේඛකයාගේ නවතම කෘතිය “පාලකවරු හා පාලක හොරු” සුසර පොත් ප්‍රකාශනයක් ලෙසින් කලඑළි බැස ඇත. “පාලකවරු හා පාලක හොරු කෘතිය පිළිබඳව වෛද්‍ය ශාන්ත හෙට්ටිආරච්චි මහතා අපත් සමඟ කළ සංවාදය මෙම ලිපිය හා බැඳේ.\n\n■ දශක හයක පමණ දේශපාලනික වංශකතාවේ පැටිකිරිය තුලනාත්මකව ඔබ පාලකවරු හා පාලක හොරු කෘතිය මඟින් සමාජගත කිරීමට අපූරු ප්‍රයත්නයක යෙදෙනවා. නමුත් දේශපාලනයෙන් හෙම්බත් වී සිටින මෙවැනි යුගයක මෙවැනි කෘතියක් පළකිරීමට කල්පනා කළේ ඇයි?\n\nඇතැම් මාධ්‍යවල විශේෂයෙන් ම සමාජ මාධ්‍යවල පසුගිය කාලය තුළ විකාශනය වූ තොරතුරු අසන්නට, දකින්නට, කියවන්න, තොරුතුරු අධ්‍යයනය කරන්නට අපට හැකි වුණා. ඉතින් ඒ මඟින් පැහැදිලි වුණු එක් කාරණයක් තමයි, සමාජ මාධ්‍ය සහ සමහර මාධ්‍ය තුළ සමාජගත වන ලේඛන බොහෝමයක් අපේ රටේ මෑත කාලයේ සමාජ දේශපාලන ඉතිහාසය පිළිබඳව හරියාකාර අවබෝධයක් නොමැතිව ලියූ ඒවා බවයි. සමාජ මාධ්‍ය තුළ පළ වූ එවැනි සාවද්‍ය දේශපාලන තොරතුරු බොහෝමයක් විවිධ අන්දමින් සංවාදයට ගැනීම තරුණ ප්‍රජාව අතර මේ වෙනකොට ප්‍රචලිත දෙයක්. මේ හේතුවෙන් අසත්‍ය තොරතුරු ශීඝ්‍රයෙන් සමාජගත වෙනවා. මේ තත්ත්වය හරිම බරපතළ තත්ත්වයක්. මේ නිසා මෙවැනි සාවද්‍ය මත වෙනුවට වඩාත් නිවැරදි දේශපාලනික තොරතුරු සමාජගත කිරීම අරමුණු කරගෙන තමයි මම මේ කෘතිය නිර්මාණය කළේ. මෙරට දේශපාලනයේ ගත් ඇතැම් තීන්දු තීරණ රටේ යහපතට අයහපතට හේතු වුණේ කොහොමද කියන කාරණයත් මේ කෘතිය කියවීමෙන් ඔබට අවබෝධ වනු ඇත.\n\n■ “පාලකවරු හා පාලක හොරු කෘතියේ අන්තර්ගතය ගැන යමක් පැහැදිලි කළොත්.\n\nගෝඨාභය රාජපක්ෂ ජනාධිපති සමයෙන් පටන්ගෙන දශක හයක පමණ අතීතයේ ඔස්සේ ලියවුණු මේ කතාවට පාදක වන්නේ අපේ හිසට, ඇසට හසු වුණු ඒ මගින් පෞද්ගලික අත්දැකීමට මුසු වූ මෙරට පාලන, පාලක පැටිකිරිය. අත්දැකීමට පසුතල සපයන අප කළ සියලුම මැදිහත් වීම් සිදු වුණේ පොදුවේ රටට උරුම විය යුතු යහපත අපේක්ෂාවෙන් මිස පෞද්ගලිකව අපේ සුබසෙත තකා නොවන නිසා සියලු තොරුතුරු මේ කෘතියෙහි සටහන් වන්නේ නොවෙනස්ව හා නොනිසි සංස්කරණයක් රහිතව.\n\n■ වර්තමානයේ දී සමාජ දේශපාලන ඉතිහාසය පිළිබඳව අපේ රටේ තරුණ ප්‍රජාව දැනුවත් කිරීම වැදගත් කරුණක්. ඒත් පොත්පත් කියවීමට තරුණ ප්‍රජාව වඩාත් ඇල්මක් දක්වන්නේ නෑ. නමුත් “පාලකවරු හා පාලක හොරු “ මෙවැනි කෘති බහුල විය යුතු යුගයක් ලෙස මේ කාලය හඳුන්වන්නට පුළුවන්. මේ පිළිබඳව ඔබගේ අදහස කුමක්ද?\n\nඅද බොහෝවිට වැඩිපුර තොරතුරු ලබා ගන්නා වගකීම් විරහිතව. කිසියම් විෂය ක්ෂේත්‍රයක් ගැන නිවැරදි දැනුම් තේරුම් ලබා ගැනීමට නම් ඒ සම්බන්ධයෙන් යම් කියවීමක්, අධ්‍යයනය කිරීමක් අවශ්‍යයි. නමුත් දැන් අපට තියෙන්නේ පොත පත කියවීම නුහුරු සමාජයක්. තරුණ ප්‍රජාව ඇතුළු වැඩිහිටි ප්‍රජාවත් පොතින් පතින් ඈත් වෙලා මුළු මහත් සමාජයක්ම රූපවාහිනියේ හා ජංගම දුරකථනවල සිරවෙලා. ඔවුන් බුද්ධිමත්ව යමක් සිතා මතා විමසන බවක් තීන්දු තීරණ ගන්නා බවක් පෙනෙන්නට නෑ. මේ තත්ත්වය බරපතළ වෙන්නේ යම් පෞද්ගලික තීන්දුවක දීත් රටේ පොදු තීන්දුවකදීත් ඔවුන් ක්‍රියාකරන අන්දම නිරීක්ෂණය කළ විටයි. කෘතියක් පරිශීලනය කිරීමෙන් ලබන දැනුමට හා එයින් ගොඩනැගෙන චින්තනයට මේ එකම කාරණයක්වත් සමපාත කරන්න බෑ. ඒ නිසා රටක සමාජයක වගකීම් දරණ පුරවැසියන් ඒ රටේ සමාජ දේශපාලන ඉතිහාසය පොතපත හරහා හොඳින් කියවා තේරුම් ගෙන තිබිය යුතු බව මම අවධාරණය කරන්න කැමතියි. අනෙක් පැත්තෙන් වැදගත් විමර්ශනයෙන් යුක්ත එබඳු කෘති අපේ සාහිත්‍ය තුළ බහුල කිරීමත් අත්‍යවශ්‍ය කරුණක්. ඒත් එවැනි කෘති අපේ සාහිත්‍යයේ මෑත කාලයේ සුලබ නොවන බවයි මගේ හැඟීම. දේශපාලන ඉතිහාසය නිවැරදිව අධ්‍යයනය නොකිරීමෙන් අවසානයේ අපේ රටේ තරුණ තරුණියන් විවිධ කල්ලි කණ්ඩායම්වල ගොදුරු බවට පත් වෙනවා වගේම ක්ෂණික අදූරදරශී තීන්දු තීරණ ගන්නා දුරදිග නොබලන පිරිසක් බවට පත්වෙනවා.\n\n“ අපට පෞද්ගලිකව ලැබිය හැකි දේ ගැන නොව, රටට පොදුවේ ලැබිය හැකි සුබසේත අපේක්ෂාවෙන් අපේ කාලය, ශ්‍රමය හා හැකියාවද, විටෙක සාධාරණව උපයා ගන්නා සොච්චමෙන් කොටසක්ද වැය කරමින් රටට වැඩ ඇති පාලකයින් දකින්නට කළ මැදිහත්වීම් පිළිබඳ මතකය හිතට කරදරයක් වන බවද ඇත්තය. “ ලාංකීය දේශපාලනයේ පැටිකිරියේ සැබෑ ස්වරූපය ගැන දිග හැරුම 2023 ජුලි 19 වැනි බදාදා පස්වරු 3.00ට කොළඹ 07, ආනන්ද කුමාරස්වාමි මාවතේ, මහවැලි කේන්ද්‍රයේ දී ජනගත වනු ඇත. ඒ සඳහා රත්මලාන ධර්ම පර්යේෂණාලයේ අධ්‍යක්ෂ පූජ්‍ය හෑගොඩ විපස්සී ස්වාමින් වහන්ස, ශ්‍රී ලංකාවේ කොමියුනිස්ට් පක්ෂයේ ලේකම් විශේෂඥ වෛද්‍ය ජී. වීරසිංහ, පර්යේෂණ හා සංවර්ධන ආයතනයේ අධ්‍යක්ෂ මහාචාර්ය හරින්ද්‍ර දිසාබණ්ඩාර, දෙරණ මාධ්‍ය ජාලයේ සභාපති දිලිත් ජයවීර, සියත මාධ්‍ය ජාලයේ විධායක අධ්‍යක්ෂ අනුර සිරිවර්ධන, ජ්‍යෙෂ්ඨ මාධ්‍යවේදී දයා ලංකාපුර යන මහත්වරුන්ගේ සහභාගිත්වයෙන් සහ තවත් ආරාධිතයන් රැසක් සහභාගි වීමට නියමිතය.\n\nමල්මී රාජපක්ෂ",
       "URL": "https://divaina.lk/%e0%b7%83%e0%b6%82%e0%b7%80%e0%b7%8f%e0%b6%af%e0%b6%ba%e0%b6%a7-%e0%b6%9c%e0%b6%b1%e0%b7%8a%e0%b6%b1%e0%b7%8f-%e0%b7%83%e0%b7%92%e0%b6%ba%e0%b6%bd%e0%b7%94%e0%b6%b8-%e0%b6%af%e0%b7%9a%e0%b7%81/",
       "Category": "athireka",
       "Parent URL": "https://divaina.lk/category/athireka//page/45/"
}