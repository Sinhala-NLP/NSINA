{
       "Source": "divaina",
       "Timestamp": "February 9, 2023",
       "Headline": "සැළලිහිණියා මුල්තැනක් දෙන්නේ ගුණාත්මක බවට – රේටින් ගැනම හිතල දුවන්න බැහැ",
       "News Content": "දශක හතරක අභිමානවත් ඉතිහාසයක් සහිත ශ්‍රී ලංකා රූපවාහිනී සංස්ථාවේ 41 වන සංවත්සරය මෙම මස 15 වන දිනට යෙදී ඇත. ශ්‍රී ලාංකික ජාතියේ “ජාතික නාලිකාව” ලෙස ගැනෙන ජාතික රූපවාහිනිය මෙතෙක් ආ ගමන් මඟ පිළිබඳවත් නව මුහුණුවරකින් යුතුව ඉදිරියටත් එය කටයුතු කරන ආකාරය පිළිබඳවත් ජාතික රූපවාහිනියේ වත්මන් සභාපති ඩබ්. බී. ගනේගල මහතා සමඟ සිදුකළ සාකච්ඡාවක් පහත පළ වේ.\n\n● ශ්‍රී ලංකා රූපවාහිනී සංස්ථාව කඩා වැටීමේ අවධානමකට ලක්ව ඇති බවට පැතිර යන ආරංචිය පිළිබඳ සත්‍ය, අසත්‍යතාව ගැන යම් සඳහන් කිරීමක් සහිතව මේ කතාබහ ආරම්භ කරනව නම්,\n\nරූපවාහිනී සංස්ථාව පමණක් නොවෙයි සමස්ත රටම බරපතළ අර්බුදයකට ලක්ව ඇති වටපිටාවක තමයි අපට වැඩකටයුතු කරගෙන යන්න සිද්ධවෙලා තිබෙන්නෙ. එතනදී ඒ අර්බුදයේම ගොදුරක් ලෙස රූපවාහිනී සංස්ථාව වසර දෙක තුනක් තිස්සේ ඒ අවධානමත් එක්ක තමයි කටයුතු කරන්නෙ. ඒ සත්‍ය අපි පිළිගත යුතුයි. ඊට අමතරව ආසන්න වසර දෙක ගත්විට රජය විසින් අපට මූල්‍ය ප්‍රතිපාදන ලබාදීම නතර කොට තිබෙනවා. ඊට අමතරව අපේ අනුග්‍රාහක ආයතන පැත්තෙන් ගත්විට ඒ ඒ ආයතන ආදියත් සමස්ත අර්බුදයේ ගොදුරු බවට පත්වීම තුළ වැඩසටහන් ආදියට අනුග්‍රාහකත්වයන් දැක්වීමේ යම් අඩුවක් දකින්නට ලැබෙනව. මේ සියලු තත්ත්වයන් සැලකිල්ලට ගැනීමේදී විශේෂයෙන් 2022 වසර තුළ දැඩි මූල්‍ය අර්බුදයක් හමුවේ තමයි අපේ විකාශන කටයුතු පවත්වාගෙන යන්න සිද්ධ වුණේ. නමුත් මේ තත්ත්වයෙන් අත්මිදීම පිණිස අවශ්‍ය කෙටි කාලීන හා දීර්ඝ කාලීන සැලසුම් රැසක් මේ වනවිටත් ක්‍රියාත්මක කරමින් ඉන්නව.\n\n●එම සැලසුම් පිළිබඳව යම් හැඳින්වීමක් සිදුකළ හැකිද?\n\nඔව්.. මම රූපවාහිනී සංස්ථාවේ සභාපතිවරයා වශයෙන් වැඩ භාරගත්තෙ 2022 අගෝස්තු මාසයේ. ඊට අමතරව අපට අලුතින් පත්වූ අධ්‍යක්‍ෂ ජනරාල්වරයකුත් ඉන්නව. ඊට අමතරව සුදුසුකම් සහිත තවත් නිලධාරීන් පිරිසක් ඒ ඒ තනතුරුවලට පත්කරල තිබෙනව. එවැනි වටපිටාවක් තුළ අපි මුලින්ම වැඩසටහන් නාමාවලියට අලුත් මුහුණුවරක් ලබා දුන්නා. ඒ හරහා අලුත් වැඩසටහන් රැසක් ප්‍රේක්‍ෂකයන් හට හඳුන්වා දුන්නා. ඒ හරහා නැවත ජාතික රූපවාහිනිය වටා විශාල ප්‍රේක්‍ෂක ජනතාවක් ඒකරාශී කරන්න දැනටමත් අපට හැකියාව ලැබිල තිබෙනව. ඒක හොඳ තත්ත්වයක්. උදැසන 6.00 ට ජාතික රූපවාහිනිය ක්‍රියාත්මක කරන කෙනෙකුට මේ වෙද්දී වෙනස්ම ආකාරයක නැවුම් බවකින් යුත් වැඩසටහනක් නරඹන්න පුළුවන්. එතැන් සිට විකාශනය නිමාවන තෙක්ම උසස් රසවින්දනයක් සහිත ගුණාත්මක වැඩසටහන් ඒ වගේම අධ්‍යාපනික වශයෙන් දැනුම වර්ධනය කර ගත හැකි විවිධ වැඩසටහන් ඉදිරිපත් කරමින් ඉන්නව. දෘෂ්‍ය මාධ්‍යයක් ලෙස අපේ අනන්‍යතාවය සහ ගුණාත්මක බව රැකගනිමින් අපි නැවතත් ඉදිරිගාමී ගමනක් ආරම්භ කරල තිබෙනවා.\n\n●රාජ්‍ය මාධ්‍ය ආයතනයක් ලෙස ජාතික රූපවාහිනිය සඳහා රජයෙන් ලැබුණු අනුග්‍රහය නොලැබීයන්නේ කුමන හේතුවක් මතද?\n\nරාජ්‍ය නාලිකා ලෙස අපේ රටේ මාධ්‍ය ආයතන හතරක් ක්‍රියාත්මක වෙනව. මේ ආයතන හතර සඳහාම 2020 වසර වනතෙක් භාණ්ඩාගාරයෙන් යම් මුදල් ප්‍රමාණයක් ලැබුණු නමුත් කෝවිඩ් වසංගතයත් එක්ක මේ තත්ත්වය වෙනස් වෙන්න ගන්නව. ඒ කෙසේ වෙතත් රූපවාහිනි පනත අනුව මුදල් උපයා ගැනීමේ මාර්ග කීපයක් අප සතුව පවතිනවා. ඉහත සඳහන් කාරණා දෙකම හොඳින් ක්‍රියාත්මක වූ යුගයක් පැවතුනා. නමුත් කොවිඩ් වසංගතයත් එක්ක ඒ අවකාශ නැති වෙනව. මේක ජාතික රූපවාහිනියට පමණක් මුහුණදීමට සිදුවූ තත්ත්වයක් නොවෙයි. අනිකුත් රාජ්‍ය මාධ්‍ය ගත්විටත් මෙවැනිම තත්ත්වයක් තමයි දකින්නට ලැබෙන්නෙ. මේකට ප්‍රධානම හේතුව ලෙස රට මුහුණදී සිටින උග්‍ර ආර්ථික අර්බුදය පෙන්වා දෙන්න පුළුවන්. ඒ හැර වෙනත් අදහසකින් රජය විසින් ගත් තීරණයක් හේතුවෙන් මේ ආයතන වෙත මුදල් ලබාදීම නතර කරල තිබෙනව කියලා මෙයින් අදහස් වෙන්නෙ නෑ. නමුත් එසේ වූ පමණින් මේ ආයතනය කඩා වැටෙන්න දෙන්න බැහැ. මේ ආයතනයෙන් ලබාගන්න වැටුපෙන් පවුල් 850ට වැඩි ප්‍රමාණයක් ජීවත්වෙනව. අනෙක් පැත්තෙන් මේ රටේ ජාතික නාලිකාව ලෙස අප වෙත සුවිශේෂී වගකීමක් පැවරිල තිබෙනව. ඒ වගකීම ඉටුකිරීම පිණිස හැකි උපරිම ශක්තියෙන් අපි වැඩ කරනව. මේ වෙලාවෙ විශේෂයෙන් මතක් කළ යුතු කාරණයක් තිබෙනව. ඒ තමයි අපේ වෘත්තීය සමිති කීපයක් තිබෙනවා. ඔවුන් මේ තත්ත්වය තේරුම් අරගෙන ඉතාමත් යහපත් අයුරින් කටයුතු කරනව. එය අගය කළ යුතු කට යුත්තක්.\n\n●පෞද්ගලික රූපවාහිනී නාලිකා රැසක් ක්‍රියාත්මක වන තත්ත්වයක් තුළ ජාතික රූපවාහිනිය තවදුරටත් තමන්ගේ අභිමානය පවත්වාගෙන යෑම පිණිස අනුගමනය කරන ක්‍රියාමාර්ග මොනවාද?\n\nඑතනදී අපි ගුණාත්මක භාවයට මුල් තැනක් දුන්නෙ සහ දෙමින් පවතිනව. විශේෂයෙන්ම ජාතික නාලිකාවක් ලෙස රස වින්දනය ඒ වගේම දරුවන්ට අධ්‍යාපනික දැනුම සහ අවබෝධය ලබාදීම ඒ වගේම වගකීම් සහ වගවීම් කියන කාරණා අමතක කර දමල අපට ගමනක් යන්න බැහැ. ඒවා රැකගනිමින් තමයි අපි මෙතෙක් දුරක් ආවෙ. ඒ ගමන තරමක් හෙමින් යන ගමනක් වෙන්න පුළුවන්. අපේ අමාත්‍යවරයා වන බන්දුල ගුණවර්ධන ඇමැතිතුමා නිතර කියන දෙයක් තමයි රේටින් පස්සේ හඹායන්න එපා කියන කාරණය. එම නිසා අපි නිතරම මහන්සි වෙන්නෙ අපේ ප්‍රේක්‍ෂක ජනතාවට හොඳ දෙයක් දීමට පමණයි. එතනදී බාල ජනප්‍රියත්වය වැදගත් සාධකයක් බවට පත් වෙන්නෙ නැහැ.\n\n●ජාතික රූපවාහිනියේ පැවැත්ම පිණිස දේශපාලනික මැදිහත්වීම් යම් හානියක් ගෙන දෙන කටයුත්තක් බවට මතයක් සමාජය තුළ පවතිනව. ඒ පිළිබඳ ඔබේ අදහස\n\nරජයේ සංවර්ධන කටයුතු ආදියට ගුවන් කාලයක් වෙන්කළ යුතුයි. ජාතික නාලිකාව ලෙස ඒක අපේ වගකීමක්. ඒ හැරුණු කොට ආයතනයේ ඉහළ තනතුරු ලබාදීමේදී යම් යම් දේශපාලන මැදිහත්වීම් සිදුවෙනව. ඒක නතර කරන්න කාටවත් පුළුවන් කමක් නැහැ. 2022 සභාපතිවරු හතර දෙනෙක් පත්කරනව. මේ වගේ ආයතනයකට එහෙම සභාපතිවරු පත්කිරීම සුදුසුයි කියල මම දකින්නෙ නැහැ. අඩුම තරමින් යම් වැඩපිළිවෙළක් සැලසුම් කරල එය ක්‍රියාත්මක කිරීම පිණිසවත් යම් කාලයක් ලබාදිය යුතුයි. එහෙම වුණොත් පමණයි මහජනයා වෙනුවෙන් ඉටුවිය යුතු සේවය, රාජකාරිය නිසියාකාරව ඉටුකරන්න පුළුවන්කම ලැබෙන්නෙ. මේ ආයතනයේ මානව සම්පත ගත්විට ඉහළම රැකියාවන් හා දක්‍ෂතාවයන්ගෙන් සමන්විත මානව සම්පතක් අප සතුව පවතිනව. අද පෞද්ගලික නාලිකාවල ඉතා ජනප්‍රිය වැඩසටහන් කරන විශාල පිරිසක් රූපවාහිනි ක්‍ෂේත්‍රයට අත්පොත් තබන්නෙ මෙතනින්. එබැවින් කුමන තත්ත්වයක් තුළ වුවත් ශ්‍රී ලාංකික අනන්‍යතාවය ආරක්‍ෂා කර ගනිමින් මේ ආයතනය තවදුරටත් පවත්වාගෙන යෑම ජාතික වගකීමක් ඉටුකිරීමක් හැටියට මා විසින් සලකනව.\n\n●ජාතික රූපවාහිනියේ හෙට දවස සුරක්‍ෂිතද?\n\nදැනටමත් ඒ සුරක්‍ෂිතභාවය යම් ප්‍රමාණයකට ගොඩනංවල තිබෙනව. තව වසරක් වැනි කාලයක් තුළ මේ ආයතනය නැවත ගොඩනංවන්න පුළුවන් කියන විශ්වාසය මා ඇතුළු අපේ කාර්ය මණ්ඩලය තුළ පවතිනව. ඒකට ප්‍රධානම හේතුව තමයි අපේ අඩුපාඩුකම් හඳුනගෙන ඊට අවශ්‍ය හොඳම විසඳුම් ලබාදෙන්න අපට පුළුවන්කම ලැබීම. ඒ වෙනස එහෙමත් නැත්නම් ප්‍රගතිය දැනටත් ප්‍රේක්‍ෂක ජනතාවට දැක බලාගන්න අවස්ථාව ලබාදී තිබෙනවා. තවත් පැත්තකින් අපිත් එක්ක හිටිය අනුග්‍රාහක ආයතන එක්ක නැවතත් සමීපව කටයුතු කරන්න පුළුවන් වටපිටාවක් නිර්මාණය වෙමින් පවතිනව. ඉදිරියේ පැවැත්වීමට නියමිත සිංහල හින්දු අලුත් අවුරුදු උත්සවය ඉලක්ක කර ගනිමින් වැඩසටහන් රැසක් ක්‍රියාත්මක කරන්න සැලසුම් සකස් වෙමින් පවතිනව. එවැනි පුළුල් වැඩපිළිවෙළක් තුළින් රූපවාහිනියේ හෙට දවස වඩාත් හොඳින් සුරක්‍ෂිත කරන්න අවශ්‍ය සියලු කටයුතු ඒ ආකාරයෙන්ම සිද්ධ වෙමින් පවතිනව කියන සහතිකය ලබා දෙනව.\n\n●සාකච්ඡා කලේ – රුවන් ජයවර්ධනඡායාරූපය – සුජාතා ජයරත්නසංස්කරණය – රුවන් ජයවර්ධන",
       "URL": "https://divaina.lk/%e0%b7%83%e0%b7%90%e0%b7%85%e0%b6%bd%e0%b7%92%e0%b7%84%e0%b7%92%e0%b6%ab%e0%b7%92%e0%b6%ba%e0%b7%8f-%e0%b6%b8%e0%b7%94%e0%b6%bd%e0%b7%8a%e0%b6%ad%e0%b7%90%e0%b6%b1%e0%b6%9a%e0%b7%8a-%e0%b6%af%e0%b7%99/",
       "Category": "athireka",
       "Parent URL": "https://divaina.lk/category/athireka//page/130/"
}