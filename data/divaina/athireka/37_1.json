{
       "Source": "divaina",
       "Timestamp": "August 3, 2023",
       "Headline": "ලක්දිව පෞරාණික නගර – අතීතයට චාරිකාවක්",
       "News Content": "වසර දෙදහසකට එපිට සිටි සිංහලයන් ගැන අද අවබෝධ කර ගැනීම දුෂ්කරය. නමුත් අප හැකි තරම් උත්සහ කර බැලිය යුතුය. අසම්පූර්ණ වශයෙන් වුවත් අපට පුරාණ නෂ්ටාවශේෂ ගවේෂණය කර ඒ ගැන යම් චිත්‍රයක් මවා ගැනීමට හැකිය. පුරාතන නගරවල වනාන්තර අතර ඇදවැටී ඇති ගල් කණු, ශිලා ලේඛන හා සසඳමින් ඓතිහාසික මූලාශ්‍ර විමසා බැලීමට අපට හැකියාව ලැබී ඇත.\n\nඑම පුරාණ නටබුන් මොනවා දැයි අවබෝධ කර ගැනීමට ලංකාවේ බුදුසමය පිහිටුවා අවුරුදු දෙසීයකට පසු කාලයේ ලංකා දිවයින පැවැති ආකාරය අද මහා වනයෙන් වැසුණු මහා නගරවල නෂ්ටාවශේෂද විමසමින් සොයා බැලීමට ගත් උත්සාහයකි මේ.\n\nකෘෂිකර්මයෙහි සාර්ථකත්වය පැවත එන්නේ දිවි පැවැත්මට අවශ්‍ය කටයුතු පුරාණයේ ආරම්භ කළ මිලියන ගණන් ගොවි ජනතාවකගේ නොසිඳෙන ධෛර්යය හේතුවෙනි. ඔවුන් අලසව සිටියා නම් සියවස් ගණනාවක් පවතින වාරි වික්‍රම වෙනුවට සාගින්නේ තැවෙන ජනතාවක් අද ඒ පෙදෙස්වල දකින්නට ලැබෙනු ඇත.\n\nමෙලෙස විචිත්‍රවත් ලෙස ගොනුවූ ඉහත සටහන් පෙළ අපට හමුවන්නේ අදින් සියවසකට එහා යුගයකදී (වසර 127 කට පෙර) ලංකාව පිළිබඳව පොත් කීපයක්ම ලියූ හෙන්රි විලියම් කේව්ගේ Ruined Cities of Ceylon කෘතියේ මහා වැව් සංස්කෘතියෙන් ඔප් නැංවුණු ‘ලංකාවේ ස්වර්ණමය යුගය’ ගැන කියැවෙන පළමු පරිච්ඡේදයේදීය.\n\nමාතලේට දුම්රියෙන් ගොස් එහි සිට කරත්තවල නැඟී අපේ වනගත පුරාණ නගර ගවේෂණයට ගිය රසවත් ගවේෂණාත්මක චාරිකාවක් ලෙස විලියම් කේව් මෙම පොත රචනා කර තිබේ. මෙම කෘතියේ සුවිශේෂී බව නම් ක්‍රි.ව. 1896 දී ගිය එම චාරිකාවේදී ඔහු විසින් ගනු ලැබූ අගනා ඡායාරූප රාශියක් ඊට ඇතුළත් කර තිබීමත්, මහා වංශය සහ වෙනත් ඉපැරණි මූලාශ්‍රවල කරුණු උපුටා දක්වමින් එම පැරණි තොරතුරු සනාථ කිරීමට උත්සාහ දරා තිබීමත්ය.\n\nඅතීත ශ්‍රී ලංකාව පිළිබඳව විදේශිකයන් රාශියක් අතින් බොහෝ පොත්පත් ලියැවී තිබුණ ද, හෙන්රි විලියම් කේව්ගේ Ruined Cities of Ceylon කෘතිය ඒවා අතරින් සුවිශේෂී වන්නේ අපේ පැරණි නටබුන් කෙරෙහි ඇති ඇල්ම, ඒවා ආරක්‍ෂා කර ගැනීමේ වැදගත්කම හා අතීත සිංහලයාගේ සංස්කෘතියට ඔහු තුළ ඇති ගරුත්වය තම ලේඛනගත කිරීම් හරහා විදහා දක්වන්නට සමත්ව ඇති බැවිනි.\n\nක්‍රි.ව. 1897 දී ලන්ඩනයේදී පළ කෙරුණු මෙම විචිත්‍රවත් බස් වහරකින් පෝෂිත මෙම මුල් කෘතිය, එවැනිම විචිත්‍රවත් හා සරල බස් වහරකින් සිංහල බසට පරිවර්ථන කොට ‘ලක්දිව පෞරාණික නගර’ නමින් එළිදක්වනු ලැබුවේ කොළඹ-10 මරදාන සූරිය ප්‍රකාශනයක් වශයෙනි.\n\nඑහි පරිවර්තකයා වන්නේ ප්‍රවීණ පුවත්පත් කලාවේදියකු මෙන්ම පර්යේෂණ හා ගවේෂණ, චාරිකා සටහන්, පරිවර්තන සහ යොවුන් සාහිත්‍ය ප්‍රබන්ධ ග්‍රන්ථ රාශියක කතුවරයකුද වන කුසුම්සිරි විජයවර්ධන ලේඛකයාය. කැලණි ගඟබඩ පුරාවෘත්ත, කෝපි කාලේ ලංකාව, මහනුවර ලෝක උරුම නගරයේ ස්මාරක, ශ්‍රී ලංකාවේ රජමහා විහාර, යාපහුව පුරාණ රාජධානිය, අසිරිමත් සෝමාවතිය දාගැබ, ශ්‍රී ලංකාවේ ටැම්පිට විහාර, නිශ්ශංකමල්ල රජතුමා, සිරිලක දළදා මාළිගා වැනි ග්‍රන්ථ රාශියක් රචනා කළ කුසුම්සිරි විජයවර්ධන ලේඛකයා මෙවර ‘ලක්දිව පෞරාණික නගර’ කෘතිය අප හමුවට රැගෙන එමින් පාඨකයන්ට අපූරු අතීත චාරිකාවක රසවත් හා අර්ථවත් අත්දැකීමක් උරුම කරදීමට සමත්වී ඇත.\n\n● සචිත්‍ර නේරංජනඇල්වලගේ",
       "URL": "https://divaina.lk/%e0%b6%bd%e0%b6%9a%e0%b7%8a%e0%b6%af%e0%b7%92%e0%b7%80-%e0%b6%b4%e0%b7%9e%e0%b6%bb%e0%b7%8f%e0%b6%ab%e0%b7%92%e0%b6%9a-%e0%b6%b1%e0%b6%9c%e0%b6%bb-%e0%b6%85%e0%b6%ad%e0%b7%93%e0%b6%ad%e0%b6%ba/",
       "Category": "athireka",
       "Parent URL": "https://divaina.lk/category/athireka//page/37/"
}