{
       "Source": "divaina",
       "Timestamp": "May 16, 2023",
       "Headline": "අනුරාධපුර සහ විල්පත්තු කොටි ප්‍රහාරයට වසර 38 යි – මියගිය වන ජීවී නිලධාරීන්ට පින් පතයි…",
       "News Content": "අනුරාධපුර ජය ශ්‍රී මහා බෝධි පුදබිමට හා විල්පත්තුව ජාතික උද්‍යානයට එකම දිනකදී එල්ලවූ ත්‍රස්තවාදී ප්‍රහාරයකින් බැතිමතුන් හා වන ජීවී නිලධාරීන් ඇතුළු 153 දෙනකු මිය ගොස් තවත් 316 දෙනකු තුවාල ලබන්නේ මීට හරියටම වසර 38 කට පෙර 1985 මැයි 14 වැනිදාය. ඉකුත් 14 වැනි ඉරිදා දිනයට මෙම ඛේදජනක සිද්ධියේ, එම ම්ලේච්ඡ ප්‍රහාරයේ මතකයට වසර 38 ක් සපිරිණි.\n\nඑම මතකය අවදි කරමින් සැමරුම් උත්සවයක් ඉකුත් 14 වැනි ඉරුදින විල්පත්තු ජාතික උද්‍යාන මූලස්ථානයේදී පැවත්වූයේ එම සිද්ධියේදී මියගිය වනජීවී නිලදරුවන් 24 දෙනකු සිහිපත් කර ඔවුන්ට පින් අනුමෝදන් කරනු සඳහාය. හුණුවිලගම පිහිටි විල්පත්තුව ජාතික උද්‍යානයේ මූලස්ථානයේදී මෙන්ම උද්‍යාන පිවිසුමේ සිට කිලෝමීටර් 9 ක් දුරින් පිහිටි මරදන්මඩුව ප්‍රදේශයේදී හා වයඹ මුහුදු ඉමේ පලුගහතුරේ ප්‍රදේශයේදී මෙසේ එදා වන ජීවී නිලධාරීන් 24 දෙනකු එල් ටී ටී ඊ ත්‍රස්තවාදීන් විසින් වෙඩි තබා ඝාතනය කර තිබිණි. ඉන් වැඩිම ප්‍රමාණයක් ලෙස 14 දෙනකු මරා දමා තිබුණේ මරදන්මඩුව ප්‍රදේශයේදී මාර්ග තැනීමේ යෙදී සිටියදීය. මේ දක්වා යම් සිද්ධියකදී එකවර, එකම තැනකදී වැඩිම වන ජීවී නිලධාරීන් පිරිසක් දිවි දී ඇත්තේද මේ සිද්ධියේදීය.\n\nමෙසේ අවාසනාවන්ත ලෙස මිය ගිය පිරිසට පිං අනුමෝදන් කර, එම දුක්බර සිද්ධිය සිහිපත් කිරීමත්, සිද්ධියේදී ඉතා අසීරුවෙන් දිවි ගලවාගත් පිරිසට සෙත් ශාන්තිය පුදකිරීම සඳහාත් වත්මන් උද්‍යාන පාලක සුරංග රත්නායක මහතා විසින් සැමරුම් උත්සවයක් සංවිධානය කර තිබිණි.\n\nමේ අනුව උද්‍යාන මූලස්ථාන කාර්යාලයේදී සියයකට වැඩි පිරිසකගේ දායකත්වයෙන් ලේ දන්දීමේ පින්කමක් සංවිධානය කර තිබිණි. අනුරාධපුර ලේ බැංකුව මගින් රුධිර පරිත්‍යාග භාරගන්නා ලද අතර, රුධිරය පරිත්‍යාගකරුවකු සඳහාම කිරි වීදුරුවක්, දිවා ආහාරය හා වටිනා පලතුරු පැළයක් බැගින් බෙදා දෙන ලදී. දිවා ආහාරය සඳහා දායකත්වය ලබාදී තිබුණේ 1985 දී උද්‍යානයට ත්‍රස්තවාදී ප්‍රහාරය එල්ලවූ මොහොතේ 10 හැවිරිදි දරුවකුව සිට උද්‍යාන කාර්යමණ්ඩල නිවහනක් තුළදී ත්‍රස්තවාදීන්ගේ අත්අඩංගුවට පත්ව අසීරුවෙන් දිවි ගලවාගත් වත්මන් රේගු නිලධාරියකු වන දර්ශක වීරසේකර මහතා විසිනි. බනිස් හා කිරිපිටි ලබාදීමෙන් ගිහාන් කනගරත්නම්, පැළ ලබාදීමෙන් මනිලාල් ද සිල්වා, දියර කිරි ලබාදීමෙන් විල්පත්තුව හන්දිය සෆාරි ජීප් සාමාජිකයන් වන අශෝක, සාගර, දිසානායක, රවීන්‍ද්‍ර හා කැළුම් උපකාර කර තිබිණි.\n\nදර්ශක වීරසේකර මහතා සහ මරදන්මඩුව ප්‍රහාරයේදී දරුණු ලෙස වෙඩි වැදී ජීවිතය ගලවාගත් වන ජීවී නියාමක (විශ්‍රාම) හේමපාල මහතාගේ සහභාගිත්වයෙන් තවත් ආගමික උත්සවයක් උද්‍යාන පාලක සුරංග රත්නායක මහතා සහ කාර්ය මණ්ඩලය විසින් සංවිධානය කර තිබිණි.\n\nවනජීවී අධ්‍යක්ෂ (රක්ෂිත ප්‍රදේශ කළමනාකරණ) මංජුල අමරරත්න මහතා සහ වයඹ කලාපය භාර වන ජීවී සහකාර අධ්‍යක්ෂවරයාගේ ප්‍රධානත්වයෙන් සහ උද්‍යාන කාර්ය මණ්ඩලයේ සහභාගිත්වයෙන් මහා සංඝරත්නයේ සෙත් පිරිත් සජ්ජායනා මැද මරදන්මඩුවේදී එදා සිද්ධිය වූ ස්ථානයේදී දිවි පිදූවන් සිහිපත් කර කුඩා ස්මාරකයක් මත පුෂ්පෝපහාර දැක්වීම සිදුකරන ලදී. 1985 ප්‍රහාරයේදී ත්‍රස්තවාදීන් විසින් පැහැරගෙන යන ලද අවස්ථාවේදී මරදන්මඩුව වැවට පැන අසීරුවෙන් දිවි ගලවා ගත් එවක වැඩබලන උද්‍යාන පාලකව සිට පසුව දිවංගත ඒබ්‍රහම් වීරසේකර මහතා (දර්ශක වීරසේකර මහතාගේ පියාණන්) සහ මියගිය පිරිස සිහිකර අට පිරිකර පූජාවක්ද මෙහිදී සිදුකෙරිණි.\n\nජගත් කණහැරආරච්චි",
       "URL": "https://divaina.lk/%e0%b6%85%e0%b6%b1%e0%b7%94%e0%b6%bb%e0%b7%8f%e0%b6%b0%e0%b6%b4%e0%b7%94%e0%b6%bb-%e0%b7%83%e0%b7%84-%e0%b7%80%e0%b7%92%e0%b6%bd%e0%b7%8a%e0%b6%b4%e0%b6%ad%e0%b7%8a%e0%b6%ad%e0%b7%94-%e0%b6%9a/",
       "Category": "athireka",
       "Parent URL": "https://divaina.lk/category/athireka//page/81/"
}