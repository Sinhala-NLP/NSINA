{
       "Source": "divaina",
       "Timestamp": "October 31, 2021",
       "Headline": "ශ්‍රී ලංකාවෙන් වකුගඩු රෝගය තුරන් කිරීමට ගතයුතු පියවර",
       "News Content": "රසායන පොහොර ඉල්ලන අය වකුගඩුවකුත් ඉල්ලන්න යැයි ජනාධිපති ගෝඨාභය රාජපක්‍ෂ මහතා ඉකුත් 23 වැනිදා උඩුබද්ධාව ප‍්‍රදේශයේ පිහිටි කාබනික පොහොර නිපදවන ගොවිපොළක සංචාරයක නිරත වෙමින් පැවසීය.\n\nජනාධිපතිවරයාගේ මෙම ප‍්‍රකාශයේ එක් අරුතක් වන්නේ රසායනික පොහොර භාවිතය මගින් ලබාගන්නා කෘෂි ආහාර භෝග පරිභෝජනය වකුගඩු රෝග ඇතිවීමට බලපාන බවයි. ඒ අතර පසට අධික ලෙස රසායනික පොහොර එක් කරද්දී ඒවායේ තිබෙන විෂ රසායන හා බැර ලෝහ වර්ගද භූගත ජලයට එක්වීම නිසා එම ජලය පරිභෝජනය කරන අයට ද වකුගඩු රෝග ඇතිවන බවද ප‍්‍රකාශයේ විය.\n\nඑය ද සත්‍යයකි. වකුගඩු රෝග ඇතිවීම සඳහා බලපාන ප‍්‍රධාන සාධක අතරට කෘෂිරසායන ද්‍රව්‍යවල අඩංගු අධික විෂ රසායන ද්‍රව්‍ය ද එක්ව තිබේ.\n\nශ‍්‍රී ලංකාවේ වකුගඩු රෝගීන්ගේ ඉතිහාසය ගත්විට වසංගත රෝග පාලන අංශයේ වාර්තා අනුව දැනට වසර විස්සක පමණ කාලයක සිට මෙරටින් වාර්තාවන වකුගඩු රෝගීන්ගේ සංඛ්‍යාව ඉහළ යන්නට පටන් ගෙන ඇත.\n\nඒ අනුව 2017 වසර වන විට මෙරට රෝහල් ගතව මියයන රෝගීන් අතර 6 වැනි ස්ථානයට වකුගඩු ආසාදිත රෝගීන් පත්ව තිබේ.\n\nමෙය 2012 වසරේදී පැවැතියේ 08 වැනි ස්ථානයේය.\n\nශ‍්‍රී ලංකාවේ තත්ත්වය මෙසේ තිබුණත් මහා පරිමාණ වශයෙන් ලෝකය ගැන සලකා බලන විට වකුගඩු රෝග ඇතිවීමට බලපාන ප‍්‍රධාන කරුණු අතර අංක එකට නම් කර ඇත්තේ දියවැඩියා රෝගයයි. මේ වන විට ශ‍්‍රී ලංකාවේ ජනගහණයෙන් සියයට 44 (44%) දියැවැඩියා රෝගයට ගොදුරුව සිටිති.\n\nඉන් සියයට 54.2ක් (54.2%) වයස අවුරුදු 40 ඉක්මවූවන්ය.\n\nදෙවන ප‍්‍රධාන හේතුව අධිරුධිර පීඩනයයි.\n\nමෙරට ජනගහනයෙන් සියයට 17ක් (17%) අධිරුධිර පීඩනයෙන් පෙළෙන බව අනාවරණය වී ඇත.\n\nඉන් සියයට 19.6ක් (19.6%) වයස අවුරුදු 40 ඉක්මවූවන්ය.\n\nතෙවන ප‍්‍රධාන හේතුව වී ඇත්තේ මුත‍්‍රා මාර්ග අවහිරතාවයන්ය. මෙරට ජනගහනයෙන් සියයට 5.5ක් (5.5%) මුත‍්‍රාමාර්ග අවහිරතා රෝගවලින් පෙළෙන බව වාර්තාවේ. ඉන් සියයට 5.2ක් (5.2%) වයස අවුරුදු 40ට වැඩි පුද්ගලයින්ය.\n\nවකුගඩු අක‍්‍රිය වීමට බලපාන ප‍්‍රධාන හේතුව වී ඇත්තේ දිගු කාලීන වකුගඩු ආබාධය (ජයදරදබසජ නසාබැහ ාසිැ්ිැ) මේ සඳහා බලපාන්නේ දියවැඩියාව, අධිරුධිර පීඩනය, හෘදයාබාධ, පවුලේ සමීපතමයින්ට දියවැඩියාව, අධිරුධිර පීඩනය පැවතීම නිසා ආරෙට යෑමය.\n\nශ‍්‍රී ලංකාවේ වකුගඩු රෝගීන්ගෙන් බහුතරයකට ඒ සඳහා ප‍්‍රධාන වශයෙන් බලපා ඇත්තේ නිසි ලෙස දියවැඩියාව පාලනය නොකිරීම, දිගුකාලයක් අධි රුධිර පීඩනයෙන් පෙළීම, මැදිවියට පත්වන විට ඇතිවන මුත‍්‍රා ආසාදන සහ මුත‍්‍රා මාර්ගයේ අවහිරතා ආදියයි.\n\nඊට අමතරව විවිධ රසායන ද්‍රව්‍ය මිශ‍්‍ර ජලය පානය, සහ අධික විෂ සහිත ආහාර වර්ග දිනපතා අනුභව කිරීමය.\n\nඅධික විෂ සහිත රසායන ද්‍රව්‍ය කෘෂි භෝග සඳහා භාවිතා කරන දකුණු ආසියාවේ රටවල් අතර පළමු තැන හිමිව ඇත්තේ ශ‍්‍රී ලංකාවටය.\n\nදෙවන තැන බංගලාදේශයද තෙවන තැන පකිස්තානයද සිව් වැනි තැන ඉන්දියාවද පස්වන තැන භූතානය සහ හයවන තැන නේපාලයට හිමිව ඇත.\n\nශ‍්‍රී ලංකාවේ වකුගඩු රෝගීන් බහුතරයක් හමුවන්නේ කොළඹ ගම්පහ සහ කළුතර යන බස්නාහිර පළාතට අයත් දිස්ත‍්‍රික්කවලිනි.\n\nජන ගනත්වය අනුව වැඩිම ජනගහනයක් සිටින්නේ බස්නාහිර පළාතේය. ඒ අනුව වැඩිම දියවැඩියා රෝගීන්, අධිරුධිර පීඩන රෝගීන්, හෘද රෝගීන් සහ මුත‍්‍රාමාර්ග ආසාදිත රෝගීන් සිටින්නේද බස්නාහිර පළාතේය.\n\nරසායන පොහොර භාවිතය නිසා වකුගඩු රෝගවලට ගොදුරු වූ බවට සැක කරන පුද්ගලයින් බහුතරයක් හමුව ඇත්තේ අනුරාධපුරය සහ පොළොන්නරුව යන දිස්ත‍්‍රික්කවලිනි.\n\nමොවුනට වකුගඩු රෝග ඇතිවීමට බලපා ඇති ප‍්‍රධාන කරුණ නිශ්චිතවම හඳුනාගෙන නැත. එනිසා හඳුනා නොගත් හේතු සහිත දිගු කාලීන වකුගඩු රෝගීන් ලෙස මොවුන් හඳුන්වනු ලැබේ.\n\nදැනට ලොව පුරා වාර්තාවන වකුගඩු රෝගීන්ගෙන් බහුතරය වයස අවුරුදු 60 ඉක්මවූවන්ය.\n\nලෝක ජනගහනයෙන් සියයට 10ක් (10%) වකුගඩු රෝගවලින් පෙළෙති.\n\nඉන් ලක්‍ෂ 20කට වැඩි පිරිසක් දිනපතා රුධිර කාන්දුකරණය කරමින් හෝ වකුගඩුවක් බද්ධකර ජීවත් වන පුද්ගලයින්ය.\n\nලෝක ජනගහනයෙන් වයස අවුරුදු 65ත් 74ත් අතර පුද්ගලයින් අතර සිටින වකුගඩු රෝගීන් දෙස සලකා බැලූවිට පිරිමි පස් දෙනකුට එක් අයෙක් වකුගඩු රෝගවලින් (5:1) පෙළෙක බවත් කාන්තාවන් හතර දෙනකුගෙන් එක් අයෙක් වකුගඩු රෝගවලින් (4:1) පෙළෙන බවත් අනාවරණය වී ඇත.\n\nශ‍්‍රී ලංකාවේ ජනගහනයෙන් සියයට 20ක් (20%) කෘෂිකාර්මික කටයුතුවල නිරත වෙති.\n\nමොවුන්ගෙන් වකුගඩු රෝගවලට ගොදුරු වූවන් බහුලව හමුවී ඇත්තේ වියළි කලාපවල කෘෂිකර්මාන්තයේ නිරත වන පුද්ගලයින් අතරය.\n\nතෙත් කලාපයේ සහ කඳුකර කලාපයේ කෘෂිකර්මාන්තයේ නිරත වන්නන් අතරින් හඳුනානොගත් හේතු මත වකුගඩු රෝගවලට ගොදුරු වූවන් හමු වී නැති තරම්ය.\n\nඑම ප‍්‍රදේශවලින් හමුවන වකුගඩු රෝගීන්ට ඒ සඳහා බලපා ඇති ප‍්‍රධාන සාධකය වී ඇත්තේ දිගුකාලීන දියවැඩියාව, අධි රුධිර පීඩනය, හෘදයාබාධ, මුත‍්‍රා මාර්ගයේ අවහිරතා ඇදී බෝ නොවන රෝගය.\n\nමේ අනුව අප රට තුළින් වකුගඩු රෝගය තුරන් කිරීමට නම් මෙවැනි බෝ නොවන රෝග නිසි ලෙස පාලනය කිරීමත්, අධික විෂ සහිත කෘෂිරසායන ද්‍රව්‍ය භාවිතය පාලනයක් අත්‍යවශ්‍යය.\n\nඋපාලි ද සේරම්",
       "URL": "https://divaina.lk/%e0%b7%81%e0%b7%8a%e2%80%8d%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%99%e0%b6%b1%e0%b7%8a-%e0%b7%80%e0%b6%9a%e0%b7%94%e0%b6%9c%e0%b6%a9%e0%b7%94-%e0%b6%bb%e0%b7%9d/",
       "Category": "athireka",
       "Parent URL": "https://divaina.lk/category/athireka//page/394/"
}