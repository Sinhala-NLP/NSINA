{
       "Source": "divaina",
       "Timestamp": "July 23, 2023",
       "Headline": "පත්තර මල්ලිට අවුරුදු 25 යි",
       "News Content": "අපි හැමදාම කතා කළේ ටෙලිනාට්‍ය කලාව, සිනමා කලාව, වේදිකා නාට්‍ය කලාව, ගීත කලාව එහෙමත් නැත්නම් ගී පද රචනා කලාව ගැන. නැතිනම් ඔය සියල්ල සමග ගුවන් විදුලි කලාව, රූපවාහිනි කලාව වගේ දේවල්. අද අපි කතාබහ කරන්න හදන්නේ අපේ කලාව ගැන. ඔයාලා මේ කියවන පත්තර කලාව ගැන. හැමෝම අඩු වැඩි ගාණට කතාවෙන මේ පත්තර කලාව මුලින්ම රේඩියෝ කලාවට ආවනේ. හිමිදිරි පාන්දර රේඩියෝ කලාව ඇතුළෙන් පත්තර කලාවේ වැඩ ටික ඇහෙන්න පටන් ගත්තා. වැඩේ මුලින්ම පටන් ගත්තේ පත්තර මල්ලිගෙන්. අන්තිමේ මේ වැඩේ නැවතුනේ රූපවාහිනි පත්තර වැඩසටහන්වලින්. මේ වැඩේ හින්දා පත්තර කලාවට පුංචි අතුල් පහරක් වැදුනා කියලත් ඒ කාලේ ඉඳන් පත්තරකාරයෝ කියන්න පටන් ගත්තා. ඒක වෙනම කතාවක්. නමුත් අද අපි කතා කරන්නේ පත්තර කලාව රේඩියෝ කලාවට අරගෙන ආපු පත්තර මල්ලි ගැන. ඒ කාලයේ පත්තර මල්ලි හින්දා රස කතා සාගරයයි. පත්තර මල්ලි ගැන අපි කතා කරන්නම හේතු වුණ සුවිශේෂිත්වය ඒකම නෙවෙයි. පත්තර කලාව රේඩියෝවට අරගෙන ආපු පත්තර මල්ලිට දැන් අවුරුදු 25 ක්. අවුරුදු 25 ක් වෙනකොට පත්තර මල්ලි කරන්න හදන වැඩේ මොකක්ද කියලත් දැනගන්න නුවන් ජූඩ් ලියනගේ ඇමතුවා.\n\n●පත්තර මල්ලිට අවුරුදු 25 ක්, මොකක්ද මේ කරන්න හදන්නේ?\n\nඇත්තටම මගේ පත්තරවල ඉන්න වගේම අනෙක් මිත්‍රයෝ ටිකත් එකතුවෙලා අදහසක් අරගෙන ආවා. මේ වැඩසටහනට අවුරුදු 25 ක් හින්දා පොඩි වැඩසටහනක් කරන්න කියලා. ලංකාවේ පුවත්පත් සිරස්තල ඉලෙක්ට්‍රොනික් මීඩියා එකට ගෙනැල්ලා යම්කිසි ආකාරයක කථිකාවතක් ඇති කළේ පත්තර මල්ලි වැඩසටහනින්නේ. 1998 ජුලි 01 වැනිදා තමයි වැඩසටහන මුලින්ම පටන් ගත්තේ. ඒකත් එක්ක මිනිස්සු පුරුද්දක් ඇති කර ගත්තා ඉලෙක්ට්‍රොනික් මීඩියාවලින් දිනපතා පත්තරේ විස්තරේ ලබාගන්න. ඉතිං මේ අවුරුදු 25 ක් තුළ මුද්‍රිත මාධ්‍යයට කොහොමද ඉලෙක්ට්‍රොනික් මාධ්‍ය අවශෝෂණය වුණේ කියලා තමයි මේ වැඩසටහන 25 වැනිදා පවත්වන්නේ. එදාට අපි ලංකාවේ ඉන්න සියලුම පුවත්පත් කතුවරුන්ට ආරාධනා කරනවා.\n\n●මුල්ම වැඩසටහන කළේ?\n\nමුල්ම වැඩසටහන කළේ හිරු එෆ්. එම්. නාලිකාවේ. තමාලි පීරිස් තමයි යෝජනාව අරගෙන ආවේ හිරු නාලිකාව පටන් ගන්න දවසක් තියෙද්දී. දැන් ලංකාවේ උදේට පත්තර නොකියවන රේඩියෝ එකක්, ටෙලිවිෂන් එකක් නැති තරම්. අන්තිමට ඒකට ලොකු වෙළෙඳපොළක් නිර්මාණය වෙලා විවිධ කතා බහවල් පවා ඇතිවෙලා තිබෙනවා.\n\n●මුලින් හිතුවද මේ තරම් ජනප්‍රියත්වයක් ඇති වෙයි කියලා?\n\nඔව්. දවස් දෙක තුනක් යනකොට හිරු නාලිකාවේ ඉහළම ප්‍රතිචාර ලැබෙන වැඩසටහන බවට පත්වුණා. ඊට පස්සේ ඒකට තර්ජන ගර්ජන පවා ලැබෙන්න පටන් ගත්තා. මොකද දේශපාලනඥයන් පවා දැඩිව විවේචනය කරන්න ගත්තු හින්දා. වැඩසටහන පටන් ගත්තු මුල් යුගයේ අනන්තවත් මරණ තර්ජන පවා ආවා. හිරු නාලිකාව ලෝක වෙළෙඳ මධ්‍යස්ථානයේ 35 වැනි මහලෙයි තියෙන්නේ. සමහර අය මට කතා කරලා කියලා තියෙනවා පල්ලෙහාට බැහැපන්කෝ උඹට කරන දේ බලන්න කියලත්. අවුරුදු තුනහතරක් යනකොට දේශපාලනඥයන් තේරුම් ගත්තා මූට කියලා වැඩක් නැහැ කියලත්.\n\n● පත්තර මල්ලිට ලැබුණ ජනප්‍රියත්වය ගැන මොකද හිතෙන්නේ?\n\nමට ඇත්තටම හිතුණේ නැහැ මෙච්චර කාලයක් මේ වැඩසටහන කරයි කියලා. මේ වැඩසටහනට අවුරුදු 20 සම්පූර්ණ වුණ වෙලාවේ එක්තරා විශ්වවිද්‍යාලයක මහාචාර්යවරයෙක් කිව්වා ලංකාවේ මිනිස්සුන්ගේ උදේ කාලය වෙනස් කරපු වැඩසටහනක් කියලත්. මට මතකයි ඒ දවස්වල සමහර රජයේ සේවකයෝ පත්තරේ අහලා වැඩට ගියහම රතු ඉර වැදුණා කියලත් කතා කරලා තියෙනවා.\n\n●පත්තර මල්ලිව හොයාගෙන නාලිකාවටත් කට්ටිය ආවා කියන්නේ ඇත්තද?\n\nඔව්. මුලින් මේ වැඩසටන ජනප්‍රිය වුණ කාලේ මගෙන් සම්මුඛ සාකච්ඡාවල් ඉල්ලුවා. හැබැයි පත්තර මල්ලි වහන් වෙලා ඉන්න ඕනෑ හින්දා ඉන්ටර්වීව් දුන්නේ නැහැ. අන්තිමේ එක එක පත්තර මල්ලිලා එක එක ගේම් දෙන්න පටන් ගත්තා. විශාල වශයෙන් පැමිණිලි ආවා.\n\n●හරි හරි වැඩ වෙන්න ඇති එහෙනම්?\n\nපත්තර මල්ලි නම පාවිච්චි කරලා බෝඩිංවල ඉඳලා ගැහැණු ළමයින්ට කතා කරලා නානාප්‍රකාර ප්‍රශ්න ආවා. අන්තිමේ තමාලි පීරිස්ම කිව්වා අපි මුහුණ දාලාම ආටිකල් කරමු කියලා. ඒ කාලේ බොරු පත්තර මල්ලිලා හරියට වැහි වැහලා හිටියා.\n\n●පත්තර වැඩසටහන කරන්න කීයටද නැඟිටින්නේ?\n\nමුල්කාලේ පාන්දර හතරට විතර ආයතනයෙන් ඇවිත් මාව අරගෙන යනවා.\n\n●පත්තර මල්ලිව හොයාගෙන ගැහැනු ළමයි හරියට ආවා කියන්නේ?\n\nඅප්පේ මොනවද කියන්නේ. දැන් රේඩියෝ කලාවේ ඉන්න අයට කියන කොටත් හිනා. අලිගැටපේර කාලෙට අලිගැට පේර ගෝනි ගණන් කෝච්චිවලින් එවනවා. රඹුටන් කාලෙට රඹුටන්. උපන් දිනයට එක එක ප්‍රමාණයේ ෂර්ට් එවනවා. ගොඩක් අය පත්තර මල්ලි කිව්වහම හිතන්නේ පොඩි එක්කෙනෙක් කියලා. ඉතිං ඒ ෂර්ට්වලින් ගොඩක් ඒවා මට අඳින්න බැහැ. යාළුවෝ තමයි ඇන්දේ. ඒ කාලේ මට ලියුම් මලු පිටින් හම්බ වෙන්නේ. ඉතිං ඒ කාලේ කියන්නේ හරිම හරි සුන්දර කතා සාගරයක්. ඔය අතරේ පෙම්හසුන් එමටයි.\n\n●පත්තර මල්ලි 25 වැනි සංවත්සරය සමරන්නේ කොහොමද?\n\nලංකාවේ පළමු පුවත්පත වන ලක්මිණි පහනේ ඉඳලා සියලුම පුවත්පත් සංරක්‍ෂණය වෙලා තිබෙන ලේඛනාරක්‍ෂක දෙපාර්තමේන්තුවේ. ඉතිං ජාතික ලේඛනාරක්‍ෂක ශාලාවේ ජුලි 25 වැනිදා පොඩි උත්සවයක් සවස 3.00 ට සංවිධානය කරලා තියෙනවා.\n\nදිනේෂ් විතාන",
       "URL": "https://divaina.lk/%e0%b6%b4%e0%b6%ad%e0%b7%8a%e0%b6%ad%e0%b6%bb-%e0%b6%b8%e0%b6%bd%e0%b7%8a%e0%b6%bd%e0%b7%92%e0%b6%a7-%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-25-%e0%b6%ba%e0%b7%92/",
       "Category": "athireka",
       "Parent URL": "https://divaina.lk/category/athireka//page/42/"
}