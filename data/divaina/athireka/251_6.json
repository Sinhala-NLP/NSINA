{
       "Source": "divaina",
       "Timestamp": "June 19, 2022",
       "Headline": "2022 සිලෝන් අන්තර්ජාතික සිනමා සම්මාන උළෙලේ වැඩිම සම්මාන ශ්‍රී ලංකාවට",
       "News Content": "පසුගිය 12 වෙනිදා අමෙරිකා එක්සත් ජනපදයේ කැලිෆෝනියා ප්‍රාන්තයේ සැන්ටාබාබරාහිදී පැවති පළමු සිලෝන් අන්තර්ජාතික සිනමා සම්මාන උළෙලේදී සම්මාන වැඩි ප්‍රමාණයක් හිමි කරගැනීමට ශ්‍රී ලාංකික නිර්මාණකරුවන් සමත් වූහ. එහිදී “ද නිවුස් පේපර්” සම්මාන 5 ක් ද “සුනාමි” සම්මාන 4 ක් ද “ඝරසරප” සම්මාන 2 ක් හා “ද ලෙටර්” එක් සම්මානයක්ද හිමි කරගත්හ. විදේශීය ජූරියක් මගින් විනිශ්චයට ලක් වූ මෙම උළෙලෙහි “ද නිවුස් පේපර්” චිත්‍රපටයට හිමි වූ සම්මාන වූයේ හොඳම චිත්‍රපටය, හොඳම අධ්‍යක්ෂණය ලෙස සරත් කොතලාවල හා කුමාර තිරිමාදුර, හොඳම නළුවා ලෙස සරත් කොතලාවල හොඳම සහාය නළුවා ලෙස කුමාර තිරිමාදුර හා හොඳම සංගීතය ලෙස ගයත්‍රි කේමදාස යන සම්මාන ය. හොඳම සංස්කාරක ලෙස අජිත් රාමනායක, හොඳම නිළිය ලෙස නිරංජනී ෂන්මුගරාජා, හොඳම සහාය නිළිය ලෙස හිමාලි සයුරංගි හා උළෙලේ ග්‍රෑන්ඩ්ෆික්ස් සම්මානය දිනා ගන්නා ලද්දේ සෝමරත්න දිසානායක අධ්‍යක්ෂණය කළ “සුනාමි” චිත්‍රපටයයි. වනිතා ගෞරව සිනමා සම්මානයෙන් පිදුම් ලැබුවේ “සුනාමි” චිත්‍රපටය නිෂ්පාදනය කළ රේණුකා බාලසූරියයි.\n\nසම්මාන උළෙලේ හොඳම තිර රචනය සඳහා වූ සම්මානය හිමි වූයේ ජයන්ත චන්ද්‍රසිරිටය. ඒ ඔහු තිර රචනය කොට අධ්‍යක්ෂණය කළ “ඝරසරප” චිත්‍රපටය සඳහාය. හොඳම කැමරා අධ්‍යක්ෂ ලෙස සම්මාන ලැබුවේ “ඝරසරප” චිත්‍රපටයේ කැමරාව මෙහෙයවූ ප්‍රභාත් රෝෂන්ය. හොඳම නැගී එන නළුවාට හෝ නිළියට හිමි සම්මානය හිමි වූයේ “ද ලෙටර්” චිත්‍රපටයේ රඟපෑ මදාරා ජයසේන ටය. හොඳම කෙටි චිත්‍රපටයට හිමි සම්මානය දිනාගන්නා ලද්දේ “අලෝන්” අධ්‍යක්ෂණය කළ මාධව තිරිමාන්නයි.\n\nනිමල් ෆ්‍රැන්සිස්",
       "URL": "https://divaina.lk/2022-%e0%b7%83%e0%b7%92%e0%b6%bd%e0%b7%9d%e0%b6%b1%e0%b7%8a-%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%83%e0%b7%92%e0%b6%b1%e0%b6%b8/",
       "Category": "athireka",
       "Parent URL": "https://divaina.lk/category/athireka//page/251/"
}