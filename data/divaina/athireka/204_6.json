{
       "Source": "divaina",
       "Timestamp": "September 29, 2022",
       "Headline": "තිත් සහ කොමා අතර සුගන්ධවත් කවි පද",
       "News Content": "වෘත්තියෙන් වෛද්‍යවරියක වන මංජුලා පියුමාලි ද සොයිසා මුහුණු පොත යහපත් අභ්‍යාස අඩවියක් කරගත් කිවිඳියකි. එහි මල්ඵල දැරුම “තිත් සහ කොමා” ලෙසින් පසුගියදා මට රසවිඳුමට අවස්ථාව සැලසුණි.සම්මත නොවන ප්‍රේමයක් අරමුණු කරගනිමින් “කුමුදු” නම් පැදි පෙළ රචිත ය. කුමුදු මල පිළිබඳ කිවිඳිය රූපණය කරන්නේ ස්වභාවික පරිසරය හා බැඳුණු මනා සිතුවමක් පාඨක හදවතෙහි චිත්‍රණය කරමිනි.“දිය මත්තෙ පිපෙන සුදුමුදු කුමුදු මල මමදරන්නට බෑ සබඳවිසල් වැහි කැට හැමතියන්නම ඕනි නම්තෙත මයේ නෙතු ඉමතියාපන් පිනි ගෙනත්හොරෙන් හැම රෑකම”රාත්‍රියේ විකසිත වන කුමුදු මලෙහි පෙති ඉතා සිනිඳු ය. ඒ පෙති මතට ඇදහැළෙන වැසි කැට දරාගැනීමට අපහසු ය. ඒ හේතුවෙන් මුදු පෙති මත පිනි තවරන්නට ඇය යෝජනා කරයි. මෙහි ‘කුමුදු මල’ ලෙස කාන්තාවකත්, ‘වැහි කැට’ ලෙස ප්‍රේමයත් සංකේත කරයි. මේ කථකාවට ‘වැහි කැට’ නම් ප්‍රේමය දරාගැනීමට නොහැකි වන්නේ ඔහු අන්සතු නිසාවෙනි. ඒ හේතුවෙන් ඇය යම් ආදරණීය මිහිරක් පමණක් බලාපොරොත්තු වන්නී ය. චිත්ත රූපිත සරල බස්වහරක් භාවිත කරන කිවිඳිය මතුපිට අර්ථය ඉක්මවා යන ව්‍යංගවත් අර්ථයක් විද්‍යමාන කරයි.සමාජයේ පෙනෙන්නට ඇති භෞතික ස්වරූපය මත යමක් හෝ කෙනෙක් පිළිබඳ තක්සේරු නොකළ යුතු බව “මලු – මුලු” හිසින් යුතු කාව්‍ය නිර්මාණයෙන් මනාවට දෙස් දෙයි.“ලස්සන මමල් ගෙනත්හිටෙව්වත්මලුවලරොන් පිරුණුමල් පිපුනෙනොහිතපු මමුලුවල”වත්මන් සමාජ ප්‍රවාහය තුළ ‘දික්කසාදය’ යනු සාමාන්‍ය සබඳතාවයක අතහැරීමක් පමණක් ම බවට පත්ව ඇත. ඉන් තමන්ට, තම දරුදැරියන්ට, තම කුටුම්බයට හා සමාජයට වන අයහපත් බලපෑම පිළිබඳ ස්ත්‍රී – පුරුෂ දෙපාර්ශ්වයට ම වගකීමක් නොමැත. විශේෂයෙන් දික්කසාදය නිසා මානසික ලෙසින් අපහසුතාවයට පත්වන්නේ ළමා පරපුර යි. ඒ හේතුවෙන් කිවිඳිය සමාජ වැසියන්ගෙන් ආයාචනා කරන්නේ කුමන බාධක පැමිණිය ද කුටුම්බය රැකගත යුතු බව යි. “ගැහැනු සහ “ගැට” පැදි පෙළෙන් එය වඩාත් හොඳින් සන්නිදර්ශනය වේ.“අල්ලගෙන අල්ලගෙනඅල්ලගෙන ම ඉඳලාබැරි ම තැනක් ආවොත් ඇරෙන්නගැහැනියකට පුළුවන් දදෙන්න ගැටේකට ලිහෙන්න”මෙහි ‘ගැටේකට’ යන පදයෙන් කිවිඳිය වෛවාහික බන්ධනය සංකේත කරයි.සීගිරි කුරුටු ගීවලින් ඇරඹි කෙටි කාව්‍ය සම්ප්‍රදාය නූතන ම කවි පරපුර අතර වඩාත් ජනප්‍රිය ය. නමුදු ඉන් බහුතරයක් සාමාන්‍ය මතුපිට අදහස පමණක් නිරූපණය කරන අතර ඇතැම් නිර්මාණ බහුවිධ අරුත් සම්පාදනය කරන විශිෂ්ට නිර්මාණ වේ.නිර්ධන පන්තියේ ඛේදවාචකයක් පාදක කරගනිමින් “කැදැල්ල” කව විරචිත ය.“වඩු කුරුලු කූඩුවක්දිරපු අතු අගපොඩි පැටවු දකිනවලුහෙටක මහ මග”‘වඩු කුරුලු කූඩුව’ ලෙස කිවිඳිය සංකේත කරන්නේ ආර්ථික දරිද්‍රතාවෙන් පෙළෙන කුටුම්බයකි. මේ දුගී පැල පිහිටා ඇත්තේ අවදානම් ප්‍රදේශයක ය. එය අහිමි වූ විටෙක දරුවන්ගේ අනාගතය ද අඳුරු වන බව නොරහසකි.ජීවිතයේ අනිත්‍ය බව පසක් කරන විශාල ජීවන පඨිතයක් නිරූපණය කරන නිමැවුමකි; “අත හැරීම”.“අල්ලං තදින්උන් හැම දේයන්නට හරිමිදැන් සුව දේ”ප්‍රේමයේ විවිධ ඉම් ගවේෂණය කරන නිර්මාණයක් ලෙස “අවධානය පිණිසයි” පද්‍ය පන්තිය නිර්මිත ය.“තත් සිඳුණුවීණාවවයන්නටමාගුත්තිලනොවෙමිසොඳුර!”‘තත් සිඳුණු වීණාව’ යනු ම බහුඅරුත් රූපණය කරන පද්‍ය ත්‍රිත්වයකි.“මට ඕනි මකරෙක්”, “මීට සදාදර ජනපද කල්‍යාණිය”, “ඇණේ”, “නාලාගිරිලා”, “සමා වුව මැනවි”, “හිනිවැට”, “හිස් බවත් පාඩමක්”, “රහස් එක්ක මියදෙති”, “ගල් මල්”, “ඉන්න” වැනි නිර්මාණ මෙම කෘතියේ අන්තර්ගත සාර්ථක කාව්‍ය නිමැවුම් වේ.කෘතියේ ඇතැම් නිර්මාණ වඩාත් සංක්ෂිප්ත කළ හැකි නිර්මාණ වුව කිවිඳිය ඉක්මන් වී ඇති බවක් දක්නට ලැබේ. “වවුලෝ” වැනි නිර්මාණයක් එයට දෙස් දෙයි. නමුදු ප්‍රථම කාව්‍ය සරණිය ලෙස මංජුලා පියුමාලිගෙ නිර්මාණ සමුච්චය සාර්ථක ය. විවිධ ආකෘති, චිත්ත රූප හා සංකේත භාවිතය ද සරල බස්වහර තුළ ව්‍යංගාර්ථවත් අරුත් සම්පාදනය කිරීම පැසසිය යුතු ය. හෙට දවසේ මංජුලාගේ කාව්‍ය නිර්මාණ වපසරිය වඩාත් සුපෝෂණය වන්නට ඉති සිතින් සුබ පතමි.● අශෝක කුලතුංගසංස්කරණය – රුවන් ජයවර්ධන",
       "URL": "https://divaina.lk/%e0%b6%ad%e0%b7%92%e0%b6%ad%e0%b7%8a-%e0%b7%83%e0%b7%84-%e0%b6%9a%e0%b7%9c%e0%b6%b8%e0%b7%8f-%e0%b6%85%e0%b6%ad%e0%b6%bb-%e0%b7%83%e0%b7%94%e0%b6%9c%e0%b6%b1%e0%b7%8a%e0%b6%b0%e0%b7%80%e0%b6%ad/",
       "Category": "athireka",
       "Parent URL": "https://divaina.lk/category/athireka//page/204/"
}