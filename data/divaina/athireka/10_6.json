{
       "Source": "divaina",
       "Timestamp": "September 21, 2023",
       "Headline": "ජන සමාජයේ ඇත්ත මගේ නිර්මාණ තුළින් එළියට දෙනවා – ඒ. ජේ. ඒ. අබේනායක",
       "News Content": "දිවයින පුවත්පතේ අධිකරණ මාධ්‍යවේදියකු ලෙස වෘත්තීය ජීවිතයක් ගත කරන ඒ. ජේ. ඒ. අබේනායක මාධ්‍යවේදී භූමිකාවට අමතරව කවිය කෙටිකතාව සහ නවකතාව යන සාහිත්‍ය ප්‍රභේදයන් සමීපව ඇසුරු කරන්නෙක්ය. 2000 වසරේදී “යහපත් මැයි ගස” ළමා සාහිත්‍ය කෘතිය රචනා කරන ඔහු ඉන් අනතුරුව “යුවතියකගේ ප්‍රේමය” නමින් කෙටිකතාවක් රචනා කොට ඇත. එතැන් සිට දශක දෙකකට ආසන්න කාලයක් නිර්මාණාත්මක ලේඛනයෙන් ඈත්ව සිටින ඔහු මෙවර නැවතත් පාඨකයන් අබියස පෙනී සිටින්නේ “සුවඳ කඳුළු” නවකතාව සහ “මියගිය හෘද සාක්ෂිය” නමින් නම් කරන ලද අභිනව කෘතීන් ද්විත්වයද සමඟය. පහත පළවන්නේ ඒ සම්බන්ධයෙන් ඒ. ජේ. ඒ. අබේනායක සමඟ සිදු කළ කතාබහකි.\n\n● ඔබ ලේඛන කලාවට යොමු වෙන්නෙ මොන වගේ පසුබිමක් තුළද?\n\nඇත්තෙන්ම මම පුංචි කාලේ ඉඳලම ලේඛනයට ඇල්මක් දැක්වූවා. ඒ ඇල්ම තවත් වැඩි වෙන්න එක් හේතුවක් බලපෑවා. ඒ තමයි මිහිර පත්තරය කියවීම. අපේ ඒ කියවීම ලිවීම පිළිබඳ නිතර අවධානයෙන් පසු වූ ගුරුවරයෙක් ඒ කාලෙ මගේ පාසලේ සේවය කළා. එතුමා තමයි මගේ හැකියාවන් හඳුනගෙන මිහිර පත්තරයට මගේ නිර්මාණ කීපයක් තැපැල් කර හරින්න තීරණය කළේ. සති කීපයක් ගත වෙද්දී මගේ නමින් ඒ නිර්මාණ දෙක තුනක් පමණ වරින් වර පත්තරේ පළවීමත් එක්ක ලේඛනය පිළිබඳ මා තුළ ලොකු ඇල්මක් කැමැත්තක් ඇති වෙන්න ගත්තා. අන්න ඒ අභිප්‍රේරණය මත තමයි දිගින් දිගටම මම ලේඛනයට යොමු වෙන්න ගත්තෙ.\n\nදැනට මා විසින් කෘතීන් හතරක් පමණ රචනා කරලා තිබෙනවා නිර්මාණාත්මක රචනය පිළිබඳ ලොකු කැමැත්තක් පැවතුනත් අවිවේකී පත්තර රස්සාවත් එක්ක ඒ සඳහා යොමු වෙන්න තිබෙන ඉඩකඩ සීමාසහිත වෙමින් පවතිනවා. ඔබ විසින් විමසා සිටිය කරුණ සඳහා වැඩිදුරටත් පිළිතුරක් දෙනවා නම් මම මුල්වරට රචනා කළේ “යහපත් මැයි ගස” එය ළමා කතාවක්. ඉන් අනතුරුව ‘යුවතියකගේ ප්‍රේමය’ නමින් කෙටිකතා සංග්‍රහයක් රචනා කරන්න මට පුළුවන්කම ලැබුණා. ඒ ආකාරයට ලේඛන කලාවේ නිරත වෙමින් සිටින අතර තමයි මගේ නවතම කෘතීන් දෙක “සුවඳ කඳුළු” නවකතාව සහ “මියගිය හෘද සාක්ෂිය” කාව්‍ය සංග්‍රහය පාඨකයන් අතට පත්වෙන්නේ.\n\n● කවිය සහ නවකතාව යනු සාහිත්‍ය ශානරයන් දෙකක්. කවි පොතක් සහ නවකතාවක් එකවර එළිදක්වන්න තීරණය කළේ ඇයි?\n\nඇත්ත වශයෙන්ම රටේ පවතින සමාජයීය ආර්ථික පසුබිම තුළ පොතක් එළිදැක්වීම කියන්නේ ලොකු වියදමක්. මේ කෘතින් දෙක එකවර එළිදැක්වීම පිණිස එයත් එක් හේතුවක්. ඊට අමතරව පසුගිය කොරෝනා සමය තුළ ලැබුණ තවත් විවේකයක් තිබුණා. ඒ තමයි නිර්මාණාත්මක විවේකය. මම ඒකෙන් උපරිම ප්‍රයෝජන ගනිමින් මේ කෘතීන් දෙක පිළිවෙළක් කිරීම සඳහා ලොකු වෙහෙසක් ගත්තා.\n\n●ඔබ වෘත්තීය වශයෙන් අධිකරණ මාධ්‍යවේදියෙක්. උසාවි භූමිය තුළ අසන්නට දකින්නට ලැබෙන දේ මේ කෘතීන් තුළ අන්තර්ගතද?\n\nඔව්. මට හැසිරෙන්න පුළුවන් සීමාවන් තුළ හිඳිමින් මගේ රාජකාරි ජීවිතය තුළ අසන්නට දකින්නට ලැබුණ යම් යම් දේ මගේ කවි පොත තුළ නිර්මාණාත්මකව දැක ගන්න පුළුවන්කම තිබෙනවා. මගේ වසර 27 ක් වූ අධිකරණ මාධ්‍යවේදී රාජකාරිය තුළ දැක්ක දෙයක් තමයි අපේ ජන සමාජය තිබෙන්නෙ කොතැනද ඒ තුළ මානව හැසිරීම් මොන වගේද කියන එක. ඒ හැම දෙයක් තුළම යම් සමාජ පණිවිඩයක් තිබෙනවා. අන්න ඒ පණිවිඩය තමයි මගේ කවිය වගේම නවකතාව, කෙටිකතාව මගින් සමාජගත කරමින් ඉන්නෙ.\n\n●මේ දිනවල ඔබේ ලේඛන කටයුතු සිද්ධ වෙන්නෙ කොහොමද?\n\nමම මේ දවස්වල තරමක් වෙනස් ආකාරයේ කෘතියක් රචනා කිරීමේ කටයුත්තක නිරතව ඉන්නවා. ඒ තමයි මම කලින් සඳහන් කළ පරිදි වසර 27 ක අධිකරණ මාධ්‍යවේදී රාජකාරිය තුළ දැකගත හැකි වූ සුවිශේෂී අධිකරණ කටයුතු පිළිබඳ වෙනස්ම ආකාරයක කෘතියක් රචනා කිරීම. එතනදී මා විසින් පුවත්පතට වර්තා කළ සුවිශේෂි නඩු කටයුතු හාරසියයකට ආසන්න ප්‍රමාණයක් ඒ කෘතියට ඇතුළත් කරනවා. දැනටමත් ඒ වැඩ කටයුතුවලින් සෑහෙන ප්‍රමාණයක් නිමාවට පත් වෙමින් පවතිනවා. මම විශ්වාස කරනවා ඒ කෘතිය සාමාන්‍ය පාඨකයාට පමණක් නොවෙයි නීති ක්ෂේත්‍රයේ නිරත වීමට අපේක්ෂාවෙන් සිටින පාසල් දරුවන්ට විශ්වවිද්‍යාල ශිෂ්‍ය ප්‍රජාවට පවා වැදගත් කෘතියක් බවට පත්වේවි කියලා.\n\n●ඔබේ නිර්මාණ කටයුතු පිණිස ලැබෙමින් පවතින පාඨක ප්‍රතිචාර මොන වගේද?\n\nමම විශාල වශයෙන් කෘතීන් ප්‍රකාශයට පත් කළ ලේඛකයෙක් නොවෙයි. මින් පෙරත් සඳහන් කළ පරිදි අවිවේකී රාජකාරි ජීවිතයක් තුළ හිඳිමින් තමයි මම ලේඛනයේ නිතර වෙන්නෙ. නමුත් අතලොස්සක් වූ මගේ නිර්මාණ සඳහා හොඳ ප්‍රතිචාර හිමිවෙමින් පවතිනවා. උදාහරණයක් ලෙස 2000 වර්ෂයේ රචනා කරන ලද “යහපත් මැයි ගස” ළමා කෘතිය ගත්තොත් සිබිල් වෙත්තසිංහ මහත්මිය පවා ඒ කෘතිය ඉහළින් අගය කරලා තිබුණා. ඒ කෘතියට පෙරවදන සැපයුවේ ආචාර්ය තිලෝකසුන්දරි කාරියවසම් මහත්මිය. එතුමියත් බොහොම ඉහළින් ඒ කෘතිය අගය කළ අයුරු මට මතකයි. යුවතියකගේ ප්‍රේමය කෙටිකතා සංග්‍රහයක් පාඨක විචාරක ප්‍රතිචාර ඉහළින් දිනාගත් කෘතියක් බවට පත් වෙනවා. සෑම ලේඛකයකු වගේම මමත් ඒ ප්‍රතිචාර ලැබීම තුළ තව තවත් ලේඛනයට යොමු වුණා.\n\n● ඔබ මාධ්‍ය ජීවිතය පිණිස ප්‍රවේශය ලබා ගන්නෙ කොහොමද?\n\n“වයඹ විත්ති” නමින් මීට කාලයකට පෙර පළවූ ප්‍රාදේශීය පුවත්පත තුළින් තමයි මම මාධ්‍ය ක්ෂේත්‍රයට පිවිසෙන්නෙ. ඒ ලබාගත් ආරම්භයත් එක්ක පසුකලෙක රාවය, යුක්තිය වැනි පුවත්පත් සඳහා මා විසින් විශේෂාංග ලිපි සපයන්න ගත්තා. ඒ වගේම ප්‍රවෘත්ති වාර්තා කළා. එහෙම කටයුතු කරමින් ඉන්න අතරේ 1997 වසරේදී දිවයින පුවත්පතට සම්බන්ධ වන්න මට අවස්ථාවක් ලැබුණා. ආනමඩුව ප්‍රාදේශීය වාර්තාකරු ලෙස දිවයින පුවත්පතට සම්බන්ධ වුණාට පසුව මගේ මාධ්‍ය ජීවිතය ලොකු වෙනසකට පත් වෙන්න ගත්තා. ඇත්ත වශයෙන් වෘත්තීය මාධ්‍යවේදියෙක් ලෙස මේසා දිගු ගමනක් පැමිණීම පිණිස ඒ ආරම්භය ලොකු ශක්තියක් බවට පත් වුණා.\n\nරුවන්සංස්කරණය – රුවන් ජයවර්ධන",
       "URL": "https://divaina.lk/%e0%b6%a2%e0%b6%b1-%e0%b7%83%e0%b6%b8%e0%b7%8f%e0%b6%a2%e0%b6%ba%e0%b7%9a-%e0%b6%87%e0%b6%ad%e0%b7%8a%e0%b6%ad-%e0%b6%b8%e0%b6%9c%e0%b7%9a-%e0%b6%b1%e0%b7%92%e0%b6%bb%e0%b7%8a%e0%b6%b8%e0%b7%8f/",
       "Category": "athireka",
       "Parent URL": "https://divaina.lk/category/athireka//page/10/"
}