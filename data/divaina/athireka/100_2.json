{
       "Source": "divaina",
       "Timestamp": "April 9, 2023",
       "Headline": "ආයෝජකයන්ට කුළුගෙඩි පහර!",
       "News Content": "දි අයිලන්ඩ් පුවත්පතේ මැලේසියානු ජාතිකයකු විසින්, “ආයෝජන සඳහා අප ලංකාවට නොඑන්නේ ඇයි?” යන මාතෘකාව යටතේ සිත්ගන්නා සුළු සහ ඇඟ කිලිපොලා යන මට්ටමේ ලිපියක් ලියා තිබුණා.\n\nසිංගප්පූරුවට ආයෝජකයකු පැමිණි විට එරට රජය මුලින්ම කරන්නේ ගුවන් තොටුපළේදීම ආණ්ඩුවේ සුඛෝපභෝගී වාහනයකින් ඔහුව හෝටලයට යැවීම බවත් පසුදින උදෑසන ඔහු අවදි වන්නේ සිංගප්පූරු සංචාරක මණ්ඩලයෙන් සහ ආයෝජන මණ්ඩලයෙන් ලැබෙන ඇමතුම්වලින් බවත් ලියා තිබූ ඔහු, කටුනායක ගුවන් තොටුපළෙන් ලංකාවට ඇතුළු වන විටම ඉමිග්‍රේෂන් එක සහ රේගුව ඔහු දෙස බලන්නේ හොරකු දෙස බලන ලෙස බවත් ලියා තිබුණා.\n\nවර්තමානයේ දී අපේ රටට ආයෝජකයන් පැමිණෙන්නේ ඉතාමත්ම මන්දගාමී ලෙස. එහෙම පැමිණෙන ආයෝජකයන් පවා දිරිගන්වනවා වෙනුවට ඔවුන් වෙත කඩා පැන සිය දේශපාලන බලය සහ ත්‍රාඩ හැසිරීම් යොදාගනිමින් ඔවුන්ව පීඩාවට පත් කිරීමට තරම් සැහැසි දේශපාලන උන්මත්තකයන් සිටීම කනගාටුවට කරුණක්. විශේෂයෙන්ම මේ අසීරු මොහොතේ රට ගොඩනැඟීම උදෙසා අවශ්‍යයෙන්ම වැදගත් වන ආයෝජකයන් රැක ගන්නවා වෙනුවට ඔවුන්ට එරෙහිව තර්ජනාංගුලිය දිගු කරමින් තිබෙන්න ආයෝජන පවා රටට අහිමි කරන්නේ නම් එවැනි බියගුළු ක්‍රියාවලට මැදිහත්වන පාපී දේශපාලඥයන්ට එරෙහිව තරාතිරම නොබලා දඬුවම් කළ යුතුමයි.\n\nශ්‍රී ලංකාව මුහුණ දී සිටින විදේශ විනිමය ඇතුළු ආර්ථික අර්බුදයට හේතුව සංචාරක කර්මාන්තයේ කඩා වැටීම හා ප්‍රේෂණවල අඩුවීම බව බොහෝ දෙනකු මතුකරන කාරණයක්.\n\nඑහෙත් ආර්ථික විශේෂඥයන් පවසන්නේ සෘජු විදේශීය ආයෝජන ආකර්ශනය තුළින් ඊට විශාල සහයෝගයක් ගත හැකි බව.\n\nනමුත් අපේ රට තුළ ආයෝජකයන්ට සුදුසු වාතාවරණයක් තිබෙනවාද?. ආයෝජකයන් ආකර්ෂණය කර ගැනීමේ හැකියාවක් සහ වැඩපිළිවෙළක් අපේ රට තුළ තිබෙනවා ද?\n\nමෙය බරපතළ ලෙස ගැඹුරින් ප්‍රශ්න කළ යුතු සංවේදී කාරණයක්.\n\nඉන්දියාව කොරෝනා අර්බුදයට බරපතළ ලෙස මුහුණ දුන්න රටක්. කොවිඩ් අර්බුදය මැද වුවත්, 2019 – 2020 කාලසීමාවේ දී ඉන්දියාවට ඩොලර් බිලියන 64ක සෘජු විදේශීය ආයෝජන ලබා ගත්තා. සිංගප්පූරුවට ඩොලර් බිලියන 90ක සෘජු ආයෝජන ලබා ගත්තා. ලංකාව ලබා ගත්තේ ඩොලර් බිලියන 0.5ක සෘජු විදේශීය ආයෝජන පමණයි. රට පිළිබඳ ජාත්‍යන්තර ප්‍රතිරූපය, ණය ශ්‍රේණිගතකිරීම් පහත වැටීම, යටිතල පහසුකම් ගැටලු, ප්‍රවාහන පහසුකම් ගැටලු වැනි බොහෝ ප්‍රශ්න අතර අපේ රටට ආයෝජකයන් ආකර්ශනය නොවීමේ තවත් ප්‍රබලතම හේතුවක් වන්නේ අල්ලස සහ දූෂණයයි.\n\nරට තුළ අල්ලස හා දූෂණය සම්බන්ධව දැනට පවතින තත්ත්වය හේතුවෙන් ආයෝජකයන් ආයෝජනය කිරීමට බියක් දක්වනවා.\n\nකළු පැල්ලම් සහිත දූෂිත දේශපාලකයන් සමහරක් තමන්ගේ පැවැත්ම තහවුරු කොට ගෙන ඇත්තේ අල්ලස සහ දූෂණය තුළින්.\n\nවරක් ආණ්ඩුකාර ශ්‍රීමත් ඇන්ඩෘ කැල්ඩ්කොට්, එදා රාජ්‍ය සභා මන්ත්‍රීවරුන්ගේ අල්ලස් ගැනීම් ගැන සොයා බැලීමට කොමිසමක් පත්කෙළා. බි්‍රතාන්‍ය ප්‍රිවි කවුන්සිලයේද සාමාජිකයකු වූ නීතිඥ එල්. එම්. ඩී. සිල්වාගේ ඒක පුද්ගල කොමිසමක් වූ ඒ මගින් රාජ්‍ය මන්ත්‍රීවරුන් අට දෙනකු දූෂිතයන් බව වාර්තා කළා. ඒ අතරින් තුන් දෙනකු ආණ්ඩුකාරවරයා විසින්ම පත්කරන ලද මන්ත්‍රීවරුන් වූ අතර, අනිත් හතර දෙනා වුණේ, ඡන්දයෙන් තේරී පත්වූ නියෝජිතයන්.\n\nරාජ්‍ය මන්ත්‍රණ සභානායක වූ ඩී. ඇස්. සේනානායක විසින් ගෙනෙන ලද යෝජනාවක් ප්‍රකාරව රාජ්‍ය මන්ත්‍රණ සභාවෙන් ඉවත් කළා.\n\nතමාගේ ආණ්ඩුවේ කැබිනට් ඇමැතිවරුන්ද ඇතුළු ඇතැම් සාමාජිකයන්ට අදාළ අල්ලස් සහ දූෂණ චෝදනා ගැන විභාග කර බැලීම සඳහා අගමැති එස්. ඩබ්. ආර්. ඩී. බණ්ඩාරනායක, ඝාතනය වීමට දින කිහිපයකට පෙරාතුව, 1959 සැප්තැම්බර් 11 වැනි දා ‘තල්ගොඩපිටිය කොමිසම’ පත් කළා.\n\nඉතිහාසයේ මුදල් ඇමැතිවරයෙක්ව සිටි යූ. බී. වන්නිනායක, තමාගේ පුතා පෙනී සිටීමට නියමිතව සිටි මහ බැංකුවේ රැකියා සම්මුඛ සාකච්ඡාවක් සඳහා අවශ්‍ය කළ චරිත සහතිකයක් දීම ප්‍රතික්ෂේප කළා. මුළු ගමටම විදුලිය සපයන්නේ නම් මිස, තමාගේ මහ ගෙදරට පමණක් විදුලිය ගැනීම සඳහා රාජ්‍ය මුදල් පාවිච්චි කිරීම එම්. ඩී. බණ්ඩා ප්‍රතික්ෂේප කළා.\n\nඑවැනි කීර්තිමත් ඉතිහාසයක් අපේ රටට තිබෙනවා. අල්ලසට දූෂණයට එරෙහි වූ එවන් ඉතිහාසගත මිනිසුන් පිළිබඳව අදටත් අපි තුළ තිබෙන්නේ හෘදයාංගම භක්තියක්.\n\nනමුත් මෑත කාලීනව මේ තත්ත්වය බරපතළ ලෙස වෙනස් වුණා. 10%, 15%, 20% කොමිස් ලබා ගනිමින් මේ රට තව තවත් අගාධයකට තල්ලු කරන පරාධීන දේශපාලඥයන් පිරිසක් සිටීම බලවත් කනගාටුවට කරුණක්.",
       "URL": "https://divaina.lk/%e0%b6%86%e0%b6%ba%e0%b7%9d%e0%b6%a2%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%9a%e0%b7%94%e0%b7%85%e0%b7%94%e0%b6%9c%e0%b7%99%e0%b6%a9%e0%b7%92-%e0%b6%b4%e0%b7%84%e0%b6%bb/",
       "Category": "athireka",
       "Parent URL": "https://divaina.lk/category/athireka//page/100/"
}