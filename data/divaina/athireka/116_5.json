{
       "Source": "divaina",
       "Timestamp": "March 5, 2023",
       "Headline": "සිනමා ගමන ඇරඹුවේ ලෙස්ටර්ගේ රේඛාවෙන්",
       "News Content": "යශෝරාවය, දූ දරුවෝ, ගම්පෙරළිය ටෙලි නාට්‍ය නිසා මට නැවතත් ලොකු ජනප්‍රියත්වයක් ලැබුණා. ඒ කාලේ මග තොට හමුවන පුංචි ළමයි පවා මට ආදරයෙන් මගේ ළඟට ඇවිත්, මාව අතගාලා කතා කරන්න පටන් ගත්තා\n\nකාන්තා දිනයට ඉතිරිව ඇත්තේ තවත් එක් දිනක් පමණි. කාන්තා දිනයට පෙරාතුව එළැඹෙන ඉරිදාවේ මීවිත කවරය වෙන් වන්නේත් මේ පිටුව වෙන්වන්නේත් කලා ක්‍ෂේත්‍රයෙහි අම්මාත් කාන්තාවත් සලකුණු කරන චරිතයක් ලෙස සැලකිය හැකි ප්‍රවීන රංගනවේදිනී අයිරාංගනී සේරසිංහටය. දිවි සැරිය පුරා දීර්ඝ කාලයක් පුරා ලත් අත්දැකීම මීවිත හමුවේ ඇය අකුරු බවට පෙරළුයේ මෙසේය.\n\n“මම දැන් මාධ්‍යවලට කතා කරන්නේ නැහැ. දැන් වයසයිනේ… නිතර ම ඇඳේ වැතිරිලා තමයි ඉන්නේ.. ඒක ඇඟට පහසුයි. ලෙඩක්, දුකක්, අසනීපයක් නැහැ. මුණුබුරු මිණිබිරියන් එක්ක සතුටින්, නිදහසේ ඉන්නවා. මට සමහර දේවල් දැන් හරියට මතකත් නැහැ. වයසට ගිහිල්ලත් තවම සම්මාන ලැබෙනවා…” ඇය සිනහසෙමින් කීවා ය. ඒ සිනහවේ සතුට රැඳුණු අයුරු මට හැඟුණි. විවාහයට පෙර අයිරාංගනී රොක්සානා මීදෙණිය නම් වූ ඇය අප හඳුනාගන්නා ප්‍රචලිත නාමය වන්නේ අයිරාංගනී සේරසිංහ ය.\n\nවර්ෂ 1927 ජුනි මස 09 වැනිදා රත්නපුර, රුවන්වැල්ලේ, මුදුගොමුවේ, මීදෙණිය වලව්වේ ඇය උපන්නේ ජෝසප් හර්කියුලිස් මීදෙණිය සහ වයලට් එල්ලාවල යුවළට දාව ය. ඇයගේ සීයා වූයේ රාජ්‍ය මන්ත්‍රණ සභාවේ රුවන්වැල්ල ආසනයට නිතරගයෙන් තේරී පත් වූ ජේ. එච්. මීදෙණිය අධිකාරම් ය. ඩී. ආර්. විජේවර්ධන සහ ශ්‍රීමත් ෆ්‍රැන්සිස් මොලමුරේ ඇයගේ මාමාවරුන් වූ අතර වත්මන් ජනපති රනිල් වික්‍රමසිංහට ඇය නැන්දා ය. දේශපාලනයට සම්බන්ධ ඥාතීන් ඇයගේ මව් පාර්ශ්වයේ ද විය. අයිරාංගනීගේ මව රත්නපුර මන්ත්‍රී ව සිටි නන්ද එල්ලාවලගේ පියාගේ සොයුරියකි. පවුල් පසුබිම් කෙතරම් ගාම්භීර වුවත් ඇය කිසි විටෙකත් එයින් හිස උදුම්මවා නොගත්තා ය. ඇය නිහතමානී, කාරුණික, මනුසත් ගුණ පිරුණු තැනැත්තියකි. සතුන්ට, ගහකොළ පරිසරයට බෙහෙවින් ආදරය කරන ඇය බොහෝ කලක් තිස්සේ නිර්මාංශ ආහාරයට යොමුවී බෞද්ධාගමික පිළිවෙත් ද රකින්නීය.\n\n“මම වේදිකා නාට්‍යවලට සම්බන්ධ වුණේ පාසලේදී යි. මම රඟපාන්න ඉගෙන ගත්තේ ගමේ මිනිස්සු කතා කරන, සිනහාවෙන, අඬන, බනින විදිහ දැකලා යි.” ඇය කීවාය. ශාන්ත බි්‍රජට්ස් කන්‍යාරාමයෙන් පසු බිෂොප් විද්‍යාලයට ගිය කාලයේදී ඇය නර්තනයටත්, නාට්‍ය රංගනයටත් දස්කම් පෑවා ය. උසස් පෙළ හදාරන්නට මහනුවර උසස් බාලිකා විද්‍යාලයට ගිය ඇය මහනුවර ලංකා විශ්වවිද්‍යාලයට 1947 දී ඇතුළත් වන්නේ සිය පියාගේ දැඩි අකැමැත්තෙනි. විශ්වවිද්‍යාලයේ දෙවැනි වසරේදී ඇයට පියා අහිමි විය. එකී සිත් රිදීම මධ්‍යයේ වුව ද ඇය කලා උපාධිය ලැබුවාය.\n\n“මම විශ්වවිද්‍යාලයේදී කොමියුනිස්ට් සටන්කාමී කාන්තාවක් වුණා.” අභිමාණය මුසු වූ උජාරු සිනහවකින් ඇය ඒ බව කියූ අයුරු සිහි වේ. වාමාංශික දේශපාලනයට නැඹුරු වීමේ ප්‍රතිඵලයක් ලෙස ලංකා සමසමාජ පක්ෂයෙන් අසුනකට තරග කරන ලෙස කොල්වින් ආර්. ද සිල්වා ඇයට ආරාධනා කර තිබිණි. ඒ පීටර් කෙනමන්, බර්නාඩ් සොයිසා සහ ඩොරික් ද සූසා සමග ඇය දේශපාලන ක්‍රියාකාරකම්වල නිරත ව සිටියදී ය.\n\nසිනමා කර්මාන්තයට පිවිසීමට පෙර ඇය Times of Ceylon පුවත්පතේ සංස්කාරවරියක ලෙස කටයුතු කළා ය. ශ්‍රී ලංකා ගුවන්විදුලි සේවයේ ද වෝකර්ස් හි කනිෂ්ඨ විධායක සහ මාර්ගෝපදේශකයකු ලෙස සංචාරක ක්ෂේත්‍රයට සම්බන්ධව ද ඇය කටයුතු කර ඇත. මහාචාර්ය ඊ.එෆ්.එල්. ලුඩෝවයික් ගේ මඟපෙන්වීම යටතේ නාට්‍ය කලාව හැදෑරූ ඇය ලන්ඩනයේ රෝයල් ඇකඩමි ඔෆ් ඩ්‍රැමටික් ආර්ට් සහ ද බි්‍රස්ටල් ඕල්ඩ් තියේට් ස්කූල් හි නාට්‍ය හැදෑරූ පළමු ශ්‍රී ලාංකික ශිෂ්‍යාව ද වූවා ය. බර්නාඩ් ෂෝ ගේ පිග්මැලියන් චිත්‍රපටයේ ප්‍රධාන චරිතයක් ද ඇය රඟපෑවා ය.\n\n“මම පුංචි කාලේ ඉඳලා නටන්නත් හරි කැමතියි. මොනතරම් දක්ෂතා තිබුණත් අද කාලේ වගේ ගෑනු ළමයින්ට නටන්න ඒ කාලේ ඉඩක් නිදහසක් ලැබුණේ නැහැ.” ඇය කීවා ය.\n\nඋපාධියෙන් පසුව මියුසියස් විද්‍යාලයේ ආචාර්යවරියක ලෙස කටයුතු කළ ඇය වඩාත් ජනප්‍රිය වන්නේ වේදිකා, සිනමා සහ ටෙලිවිෂන් රංග ශිල්පිණියක ලෙසිනි. මුල් කාලීනව ඉංග්‍රීසි වේදිකා නාට්‍ය රංගනයෙහි නිරත වූ ඇයට එකී නාට්‍යවල රඟපෑ වින්ස්ටන් සේරසිංහ හමුවීමෙන් ඔහු සමග විවාහ විය.\n\nඒ ඇයගේ දෙවැනි විවාහය යි.\n\n“වින්ස්ටන් සහ මගේ අතර අවුරුදු 17ක වයස් පරතරයක් තිබුණා. නමුත් එයා හරිම ආදරණීය ස්වාමි පුරුෂයෙක් වගේ ම මගේ දරුවන්ට හොඳ පියෙක් වුණා.” අයිරාංගනී – වින්ස්ටන් යුවලට පුතුන් දෙදෙනෙකි. ඒ රවි සහ රංජිත් ය. රවි පුතු තරුණ වියේදී ම රිය අනතුරකින් ජීවිතයෙන් සමු ගත්තේ ය. රංජිත් පුතු සහ පවුලේ සැම අදටත් ඇයගේ දුක සැප සොයා බලමින් ඇය ව නිරෝගීව රැක බලා ගන්නට වෙහෙසෙන්නේ ය. වර්ෂ 1999 දී වින්ස්ටන් ද සදහට ම දෙනෙත් පියා ගනිමින් ඇයගෙන් සමුගත්තේය.\n\n‘හෙන්රි ජයසේනයන්ගේ අපට පුතේ මඟක් නැතේ’ නාට්‍යයෙන් තමයි මම සිංහල භාෂාවෙන් රංගනය පටන් ගත්තේ. ඊට පස්සේ දම්ම ජාගොඩගේ නාට්‍යවලට සම්බන්ධ වුණා. මගේ සිනමා ජීවිතය ආරම්භ වන්නේ ලෙස්ටර් ජේම්ස් පීරිස් මහතා ඔහු ගේ කුළුඳුල් වෘතාන්ත චිත්‍රපටිය වූ “රේඛාව” චිත්‍රපටයේ මව වූ ‘කරලිනාහාමි’ චරිතයට මාව තෝරා ගැනීමත් සමගයි. ඒ චිත්‍රපටයේ රූගත කිරීම්වලදී කෘත්‍රිම වැස්සක් මවන්න අධ්‍යක්ෂවරයාට සිදු වුණා. ඒ වැස්සේ මුළු දවස පුරාම තෙමි තෙමී රූගත කිරීම් කරලා අන්තිමේදී මටයි, සෝමපාල ධර්මප්‍රියටයි හොඳට ම උණ ගත්තා. පළමු චිත්‍රපටය ම පුදුම අත්දැකීමක් වුණා. ඒ රංගනය වෙනුවෙන් 1956 දී හොඳම නිළිය සඳහා වූ දීපශිඛා සම්මානය මට ලැබුණා. ඒ චිත්‍රපටයෙන් පසුව මගේ මුල් වාසගම වෙනස් වෙලා අයිරාංගනී සේරසිංහ බවට මම පත් වුණා. ඊට පස්සේ ලෙස්ටර් ජේම්ස් පීරිස් මහතා ගේ නිර්මාණ රැසකට මම රංගනයෙන් දායක වුණා. මට එයින් ලොකු ජනප්‍රියත්වයක් සහ කීර්තියකුත් අත්වුණා. අම්මාගේ චරිතය මට ඊට පස්සේ බොහෝ නිර්මාණවල රඟපාන්න ලැබුණා.” ඇය මුවඟ සිනහවක් නංවා ගනිමින් මා හා පැවසූ අයුරු මට සිහි වුණි.\n\nසංදේශය, ඔබ දුටු දා, බක්මහේ දීගේ, ගෝඩ් කිං, සාගරයක් මැද, තුන්වැනි යාමය, දෙවැනි ගමන, අවරගිර, පවන රළු විය, ලොකු දුව ඇයගේ රංග ප්‍රතිභාවන් පෘථුල කළ සිනමා නිර්මාණයන් ය. 1982 වසරේ සාගරයක් මැද චිත්‍රපටයේ රංගනය වෙනුවෙන් ඇයට හොඳම සහාය නිළියට හිමි සරසවිය සම්මානය හිමි වූ අතර මහාචාර්ය සුනිල් ආරියරත්න අධ්‍යක්ෂණය කළ ‘සුදු සෙවණැලි’ චිත්‍රපටයේ දිළිඳු මහලු මවගේ චරිතය රඟපෑමෙන් ඇය වෙසෙස් කීර්තියට පත් වූ අතර එම චරිතය වෙනුවෙන් හොඳම සහාය නිළිය සඳහා වන ජනාධිපති සම්මානය ද ඇය දිනා ගත්තාය. සිංහල සිනමාවේ මුල් දශකවල සිංහල සිනමාවට අමිල මෙහෙවරක් කළ කලාකරුවන් 21 දෙනකු වෙනුවෙන් 2021 වසරේදී පවත්වන ලද ඇගයුම් උළෙලේදී ඇය විශේෂ ඇගයුමට පාත්‍ර වූවා ය.\n\nපසුගිය පෙබරවාරි 10 වැනි දා කොළඹ නවලෝක රෝහල් පරිශ්‍රයේදී පවත්වන ලද විශේෂ ඇගයුම් සම්මාන උළෙලේදී ද ඇයට ජීවිතයේ එක් වරක් පිදෙන ගෞරව සම්මානය පරිනැමිණි. සිනමා සම්මාන 16කට වැඩි සංඛ්‍යාවක් හිමිකරගෙන ඇති ඇය සිනමා නිර්මාණ 50කට වැඩි සංඛ්‍යාවකට රංගනයෙන් දායකත්වය ලබා දී ඇත. ඇය රඟපෑ ටෙලි නිර්මාණ සංඛ්‍යාව ද විශාල ය.\n\n“යශෝරාවය, දූ දරුවෝ, ගම්පෙරළිය ටෙලි නාට්‍ය නිසා මට නැවතත් ලොකු ජනප්‍රියත්වයක් ලැබුණා. ඒ කාලේ මග තොට හමුවන පුංචි ළමයි පවා මට ආදරයෙන් මගේ ළඟට ඇවිත්, මාව අතගාලා කතා කරන්න පටන් ගත්තා.” ඇය සිහිගැන් වූවා ය.\n\nකිසි දවසක දර්ශන තලයකදී සැප පහසුකම් නොඉල්ලූ ඇය ලද දෙයින් සැනහී සිය රංග භූමිකාවට උපරිම සාධාරණය ඉටු කළා ය. අසුන් ගන්නට අසුනක් නොමැති තැන ඇය සිට ගෙන සිටියා ය, කෑම බීම පමා වන තැනදී ඇය කුසගිනි සඟවා ගත්තා ය. ප්‍රවාහන පහසුකම් සීමා වන තැනදී මහා පාන්දර අවදි වී එක ම වාහනයේ සහෝදර ශිල්පීන් සමග එකට ගුලි වී පැය ගණනක් එක දිගට ඇය දුර ගමනේ යෙදුනා ය. ක්ෂේත්‍රයට අද එක් වුණු නිළියක, නළුවකු සමග වුව ද ඇය සම සිත් ව සෙනෙහසින් කාලය ගත කළා ය. නවකයන්ට ඇය කාරුණික වූවා ය. රටට, ලොවට වටිනා කලා ශිල්පිණියක වූ අයිරාංගනී සේරසිංහ සිය ජීවිත කාලය පුරාවට ඇය ගැහැනියක, මවක, බිරිඳක, මිතුරියක, මිත්තනියක යන උදාර කාන්තා භූමිකාවන් ද කිසිවිටෙක අමතක නොකළා ය. මේ වනවිට අනූ පස්වැනි විය ඉක්මවා සිටින ඇය අදටත් දුරකථනය නාද වූ සැනින් ආදරණීය හඬ අවදි කරන්නී ය. ඇය තවමත් සිය රසික සහෘදයන්ට ආදරය පාන්නීය. චිරං ජයතු කලාකීර්ති අයිරාංගනී සේරසිංහ මැතිනියෙණි.\n\nතුෂාරී කළුබෝවිලඡායාරූපය-යූ.කේ. අබේරත්න",
       "URL": "https://divaina.lk/%e0%b7%83%e0%b7%92%e0%b6%b1%e0%b6%b8%e0%b7%8f-%e0%b6%9c%e0%b6%b8%e0%b6%b1-%e0%b6%87%e0%b6%bb%e0%b6%b9%e0%b7%94%e0%b7%80%e0%b7%9a-%e0%b6%bd%e0%b7%99%e0%b7%83%e0%b7%8a%e0%b6%a7%e0%b6%bb%e0%b7%8a/",
       "Category": "athireka",
       "Parent URL": "https://divaina.lk/category/athireka//page/116/"
}