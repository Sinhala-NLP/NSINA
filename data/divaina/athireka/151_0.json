{
       "Source": "divaina",
       "Timestamp": "January 5, 2023",
       "Headline": "විප්‍රවාසී කවි කිවිඳි දායකත්වයෙන් බිහි වූ සංකලන",
       "News Content": "සංස්කාරක : නිමල් සේදර\n\nශ්‍රී ලංකාවේ වර්තමාන ආර්ථික අර්බුදය හමුවේ සාහිත්‍යයට එල්ල වී ඇති තර්ජනය විසඳුමක සේයාවක් හෝ නොපෙන්වන්නකි. පොතපත ප්‍රකාශනය, මුද්‍රණය, මිල නියම කිරීම වැනි ප්‍රශ්න හමුවේ අසරණ වී සිටින ලේඛක ලේඛිකාවන් හමුවෙහි ඇති අභියෝග ජයගැනීමට ඔවුන් විකල්ප මාර්ග තෝරාගන්නා බව පෙනේ. විශේෂයෙන් ම මේ අභියෝග ජයගැනීමේ එක් පියවරක් ලෙස සමූහ නිර්මාණ කෘති පළ කරනු පෙනේ. ඔස්ටේ්‍රලියාවේ බි්‍රස්බේන් නුවරවාසී ආචාර්ය නිමල් සේදර සුලවතාණන් මූලිකත්වය ගත් එක් සාහිත්‍ය ව්‍යාපෘතියක මහඟු ඵලයක් ලෙස කවි කිවිඳියන් දස දෙනකුගේ නිර්මාණ ඇතුළත් සංකලන නම් කාව්‍ය සංග්‍රහය සරසවි ප්‍රකාශනයක් ලෙස එළි දැක්වී ඇත. ප්‍රියංගිකා සෝමපාල, සන්ධ්‍යා කුමුදිනී ලියනගේ හා කෞශල්‍යා ජයලත් යන කිවිඳියන් තිදෙනා ශ්‍රී ලංකාවාසීව වෙසෙන්නන් වන අතර ඉතිරි කවි කිවිඳියන් සියල්ලෝම විප්‍රවාසීහිව වෙසෙන්නෝ වෙත්. බණ්ඩාර කේ. මාරසිංහ, ඉන්දුමතී අධිකාරී, සුජාතා අබේසිංහ, ආචාර්ය නිමල් විජේසිරි, ආචාර්ය නිමල් සේදර හා ආචාර්ය කුමාර දිසානායක ඔස්ටේ්‍රලියාවෙහි වෙසෙන්නන් වන අතර වෛද්‍ය ඇනස්ටා නිරෝෂිණී විජේසිංහ එංගලන්තයෙහි වෙසෙන්නීය. මුද්‍රණ හා ප්‍රකාශන බරපැන විප්‍රවාසී කවි කිවීඳියන් විසින් ම දරා තිබුණ ද එම මූල්‍ය බර ශ්‍රී ලංකාවාසී කිවිඳියන් මත නොපටවා ඔවුන් තිදෙනා ඉන් මුදා ගැනීමට අතහිත දී තිබුණේ ආචාර්ය කුමාර දිසානායක, ආචාර්ය නිමල් සේදර හා බණ්ඩාර කේ මාරසිංහ යන කවීන් ය.\n\nකවි කිවිඳියන් විසින් රචිත පද්‍ය කාව්‍ය නිර්මාණ නවයක් හෝ දහයක් බැගින් වූ නිර්මාණ සියයකට ආසන්න සංඛ්‍යාවක් සංකලන කාව්‍ය සංග්‍රහයෙහි වේ.\n\nඔස්ටේ්‍රලියාවේ වෙසෙන කවි කිවිඳියන් බොහෝ දෙනා බි්‍රස්බේන් නුවර වාසීහු වෙත්. විප්‍රවාසී ආචාර්ය නිමල් සේදර, ආචාර්ය නිමල් විජේසිරි, ශ්‍රී ලංකාවාසී සන්ධ්‍යා කුමුදිනී ලියනගේ, කෞශලා ජයලත් ආදීන් හැරෙන්නට සෙසු නිර්මාණකරුවෝ ආධුනිකයෝ වෙත්. මෙම ආධුනික ප්‍රවීණ, මෙන් ම එතෙරවාසී හා මෙතෙරවාසී සංකලනය ග්‍රන්ථ නාමයට අපූරුවට ගැළපී ඇතැයි සිතේ. කවි කිවිඳියන් සියල්ලන්ගේම නිර්මාණ කියවා බලන කල්හි ඔවුන් නිර්මාණුභූතීන් තෝරා ගැනීමෙහි දී විවිධත්වයකින් යුත් අත්දැකීම් තෝරාගැනීමට රුචියක් දක්වා ඇති බව පෙනේ. වෛද්‍ය නිරෝෂිනී ගේ බෝඩිමේ ඇන්ටී හා පොසොන් සඳ වැනි කවියක ඇගේ කවිත්වය මතුවී පෙනේ.\n\nසඳ රටා මවමින් කුසේ හිඳ දිදුලනා ලෙස බල බලාවිඳ රසේ මවමින් පොසොන් ගී විසිරිලා කන් පිනවලාසොඳ සිනා යායට පිපී ඇත එකා මෙන් සැම එක් වෙලාපදරටා ගෙතු කවක් ලියවිය සිතේ සතුටින් මත් වෙලා\n\nකිවීඳිය සම්මත සිව්පද ආකෘතිය තුළ භාෂා භාවිතයෙන් උපරිම ඵල නෙළා ගන්නී ය. බණ්ඩාර කේ. මාරසිංහගේ කවියා විරචිත පර නොවෙන කුසුම්, බැස යන සඳක් වැනි නිර්මාණ කවි ගුණයෙන් යුත් නිර්මාණ වේ. ඉන්දුමතී අධිකාරී කිවිඳියගේ ඇතැම් කවියක උපහාස රසය නොඅඩුව ඇත. වෙස් මුහුණ නිර්මාණය නිදසුනකි.\n\nමේ තමයි දැන් අලුත් සමාජේ හැටි සොබාවෙස් මූණු නැතුව බෑ බේර ගන්නට ඔළුවවෙනස්වන ලෝකයට හැඩ ගැසෙන්නට බැරිවපසුබසින අය සමයි පරණ ඩයිනෝසර්ට\n\nසුජාතා අබේසිංහ කිවිඳිය ධ්වනි ගුණයෙන් යුත් භාෂාවක් ඇත්තියකි. ගෙට එන් අයියණ්ඩි නිදසුනකි.\n\nහැබැහින් දකිනවා තුන්පත් රෑන දඟයිසුදු නෙළුමක් නැතත් පැටියෙක් දෑත වනයිගම්මැදි කතන්දර ඇවිදින් හිතම තලයිබැරි නෑ නලවන්න දරුවෙක් උකුල හැඩයි\n\nශ්‍රී ලංකාවාසී කිවිඳියන් තිදෙනා අතරින් සන්ධ්‍යා කුමුදිනී හා කෞශල්‍යා ජයලත් වෙසෙසි වන්නේ ඔවුන් පරිණත කිවිඳියන් ලෙස තම ප්‍රතිභාව පළකොට ඇති බැවිනි. ප්‍රියංගිකා\n\nසෝමපාල කිවිඳියගේ නිර්මාණ ආධුනික් බව පෙන්වයි. එහෙත් නාය යන්නට කලින් හා පහන් සිලකිය හදවත් වැනි සංවේදී නිර්මාණුභූතීන් තෝරාගැනීමට ඈ සමත් වී සිටී. සන්ධ්‍යා කුමුදිනීගේ හා කෞශල්‍යා ජයලත්ගේ අප සමග ම කඳුනගිමින-මගෙ දුවේ නුඹ ද ලොකු විණ නිර්මාණ කිවිඳියන්ගේ පරිපාකයට පත් කවියට නිදසුන් ය.\n\nවැඩෙන්නට නොදී රිසි ලෙසඋස් තුරු බඳ කප්පාදු කරසෘතු නියාමනයනට යටත් කරඅඩු ඉඩකඩක දිවි සිර කළ (බොන්සයි)\n\nඅපට නෙළා ගනු බැරි වුණ -පහන් තරුව දෝතට ගෙනකන්ද නගින දන සනසන – මග සලකුණු පෙන්වනු මැන (අප සමග කඳු නගිමින)\n\nආචාර්ය නිමල් විජේසිරි හා නිමල් සේදර යන කවීන් මෙම සංග්‍රහයට දායක වූ විප්‍රවාසී කවීන් අතර කැපී පෙනෙන්නේ ඔවුන් කාව්‍ය සාහිත්‍ය නිර්මාණකරණයෙහි දිගු කලක් නිරත වීමෙන් ලත් අත්දැකීම් නිසා ය. නිමල් විජේසිරිගේ සිංහබාහුගේ පාපොච්චාරණය සිංහබාහු පුරාවෘත්තයට නව අර්ථ කථනයක් දීමකි. සඳ කළුවර සාර්ථක පබැඳුමකි. නිමල් සේදර කවියාගේ සුරත වසන ජංගමී අපූර්වත්වයෙන් යුතු ය.\n\nදැවටෙන්න දිවා රෑ නිරන්තර මං ගාවනිතර වාසය මගේ නෙත ගාව කන ගාවනැතිව බැරි කෙනෙකි ඔබ දිවා රෑ අත ගාවඅත නොහැර වාසයට ඇරයුමයි මං ගාව\n\nසංකලන කවි එකතුවෙහි අවසන් නිර්මාණ ආචාර්ය කුමාර දිසානායකගේ ය. ඔහු කවියට අමතර ව ගේය කාව්‍ය රචනයෙහි ද හපනෙක් බවට නිදසුනක් ලෙස සරසවියට ගිය පෙම්වතියට නිර්මාණය දැක්විය හැකිය.\n\nපෙම්වතා : බඹර නෙතින් වහන් වෙලා ඉඳගෙන පේවීගමට වරෙන් වරම් ලබා සරසවි දේවීපෙම්වතිය : කැලණි වෙහෙර කොත සිපගෙනපුර හඳ එවීගම එනතුරු තනි රකින්න ඒය සෑහේවී..\n\nසංකලන වනාහී ප්‍රවීණ ආධුනික අපූරු කවි කිවිඳි සංකලනයකි. විප්‍රවාසයේ සිටිය ද ශ්‍රී ලංකා වාසයේ සිටිය ද කවියට ලොල් බැඳි, කවිතාව පිළිබිඹු කිරීමට සමත් කවි කිවිඳියන් දස දෙනකුගේ නිර්මාණ රසාස්වාදයට ඉඩ හසර ලබා දීම පිළිබඳ සංස්කාරක ආචාර්ය නිමල් සේදරට කෘතඥ විය යුතුය.\n\n● බුද්ධදාස ගලප්පත්ති[email protected]",
       "URL": "https://divaina.lk/%e0%b7%80%e0%b7%92%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%83%e0%b7%93-%e0%b6%9a%e0%b7%80%e0%b7%92-%e0%b6%9a%e0%b7%92%e0%b7%80%e0%b7%92%e0%b6%b3%e0%b7%92-%e0%b6%af%e0%b7%8f/",
       "Category": "athireka",
       "Parent URL": "https://divaina.lk/category/athireka//page/151/"
}