{
       "Source": "divaina",
       "Timestamp": "May 14, 2023",
       "Headline": "නිවස හරියට නැත්නම් දරුවන්ට පීඩා",
       "News Content": "වෙසක්, පොසොන්, ඇසළ මේ සියල්ල එක යායට අපි කතා කරන ප්‍රධාන පොහොය තුනක්. ඒ කියන්නේ සාමාන්‍යයෙන් මිනිස්සුන්ගේ සිත් ධාර්මික පැත්තට වැඩියෙන් යොමුවිය යුතු කාලයක්. එහෙත් අද වනවිට අහන්න, දකින්න කියන තත්ත්වය ඊට වඩා වෙනස්. වෙසක් පොහොය දවස සිදුවන ඡායා චන්ද්‍රග්‍රහණය එක පැත්තකින් ඊට ඍජුව හේතු කාරණා සපයනවා. අනෙක් පසින් 10 වැනිදා සේනාධිපති කුජ නීච වීමත් බලපානවා.\n\nඇත්තට ම එතැන දී වෙන්නේ එසේ මානසිකව පීඩාවට පත්වෙන්න පුළුවන් පරිසර වල ඉන්න අය උලුප්පල එළියට එන එක. යටපත් කරගෙන හිටි ජාගර සිතුවිලි පිටාර ගලන එක. එහෙනම් පැහැදිලියි, එසේ පිටාර ගලන්න විනය, ධර්මය කියන කොටස්, හැදියාව, ගුණයහපත්කම ආදීන් පිරිහී තිබිය යුතුයි. එසේ පුද්ගලයාගේ ගුණයහපත්කම්, හැදියාව, යහ සිතිවිලි ටිකෙන් ටික විනාශ වන්න ඔබ ජීවත්වන පරිසරයේ වාස්තු දෝෂ තදින්ම බලපාන බව ඔබ දන්නවා ද?\n\nපුංචි කාලේ සිට ධාර්මික සිතිවිලි විනයගරුක සිතිවිලි යටපත් වන, ගිනි තියන විනාශ කරන නිවසක නම් ඔබගේ දරුවා හැදෙන්නේ ඒ දරුවා තුළින් විනයවත්, යහපත්, දෙමාපිය සිත් නොරිදින දරුවෙක් බලාපොරොත්තු වෙන්න එපා.\n\nදැන් ඔබ බලන්න ඔබගේ නිවසේ උතුර ඊසාන පරාසය තුළ නිවසේ වැසිකිළි වළ පිහිටා තිබෙනවා ද කියා. පරිවෘත්තීය ක්‍රියාවලියෙන් බැහැර කරන ප්‍රධානම දේ වන මළපහ ඔබගේ භූමියේ උතුර, ඊසාන පරාසයේ තැන්පත් වන්නේ නම් තත්ත්වය ඉතාම භයානකයි. ඉඩම තුළ වාස්තු පුරුෂයාට පිහිටු වූ කල ඊසාන දිශාවට උරුම වන්නේ වාස්තු පුරුෂයාගේ හිසයි. හිස මතට අසූචි තැන්පත් වූ කල හැසිරෙන ස්වරූපය ගැන ඔබ මඳක් හිතන්න.\n\nඑනම් ඔබගේ දරුවා හැසිරෙන්නේ හිසතුළ ජරාව පිරුණු අයෙක් ලෙසයි. ඒ නිසා දරුවා හිතුවක්කාර වන අතර, ආගම දහමින් දුරස් වේ. අධ්‍යාපනයෙන් මෙන්ම ආධ්‍යාත්මයෙන් ද දුර්වල වේ.\n\nයම් ලෙසකින් නිවසේ උතුර, ඊසාන, මුළුතැන්ගෙය, ළිප තැබුවේ යැයි සිතන්න. දරුවා හැසිරෙන්නේත් හිස ගිනිගත් අයෙකුගේ විලාසයෙනි. නිතරම ආවේගයෙන්, කේන්තියෙන් යුතුව කාලය ගත කරනු ඇත. වචන භාවිතයෙන් සංවර කම අහෝසි වේ. එනම් තම මවට, පියාට, ගුරුවරයාට ගරු කිරීමකින් තොරව කටයුතු කරාවි. චණ්ඩිකමින් දිනීමට උත්සාහ කරයි.\n\nආගම, දහම, සාරධර්ම අබිං වේ. වහකදුරු වේ. සංස්කෘතිය ගිනිතැබීමට වෙර දරයි. සදාචාරය ගිනිතබා ගනී.\n\nදිගින් දිගට ම මෙසේ කාලය ගත කරන ඔබේ දරුවා අභ්‍යන්තරික වශයෙන් සාරධර්ම විනාශ කරගනී. ඉවසීම අහිමි කරගනී. හොඳ නොහොඳ තේරුම් නොගනී. කිසිවෙකුගේ යහපත් අවවාද පිළිගැනීමට ඥානයක් නොමැති වේ.\n\nඑවැනි තත්ත්වයනට පත්වූ දරුවා අයහපත් තත්කාලයක් සහිත කාලයක් උදාවූ විට වහවහා විනාශය කරා ළඟාවනු ඇත. එනම් සඳු නීච වෙන, සඳු පීඩාවට පත්වන, චන්ද්‍රග්‍රහණ උදාවන, කටක රාශිය පීඩාවට පත්වන තරුණ්‍යයේ හයිය හෙවත් කුජ දුර්වල වනවිට සොබාවික පරිසරය තුළ දුර්වල වී ඇති දරුවා ඉක්මනින් එම පීඩාවට ගොදුරුවන බව නොරහසකි.\n\nඑසේ හෙයින් විටින් විට එසේ දුර්වල තත්කාල උදාවනවිට දරුවන් බේරාගැනීමට පැලැස්තර විසඳුම් හොයනු වෙනුවට ඔබගේ නිවසේ වාස්තු දෝෂ දුරුකරගෙන, ඕනෑම ව්‍යසනකාරී තත්ත්වයකට බුද්ධියෙන් මුහුණ දියහැකි දරුවෙකු නිර්මාණය කර ගැනීම ඔබේ වගකීමකි.\n\nප්‍රවීණ ජ්‍යොතිර්වේදී වාස්තු විද්‍යාඥආචාර්ය කැලුම් ගුණතිලකදු.ක. 0778995353",
       "URL": "https://divaina.lk/%e0%b6%b1%e0%b7%92%e0%b7%80%e0%b7%83-%e0%b7%84%e0%b6%bb%e0%b7%92%e0%b6%ba%e0%b6%a7-%e0%b6%b1%e0%b7%90%e0%b6%ad%e0%b7%8a%e0%b6%b1%e0%b6%b8%e0%b7%8a-%e0%b6%af%e0%b6%bb%e0%b7%94%e0%b7%80%e0%b6%b1/",
       "Category": "athireka",
       "Parent URL": "https://divaina.lk/category/athireka//page/83/"
}