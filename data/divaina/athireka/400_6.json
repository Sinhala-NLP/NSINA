{
       "Source": "divaina",
       "Timestamp": "October 24, 2021",
       "Headline": "මාධ්‍යාවේදීන් තැනූ ශ‍්‍රී ලංකාවේ ‘චිප්කෝ පාසල’",
       "News Content": "‘දිවයින’ පුවත්පත 40 වසරක ජාතික මාධ්‍ය මෙහෙවරක් දැන් සපුරා ඇත. එම පුවත දැනුණේ හදවතටය. ඇසුණේ ද හදවතටය. මම අතීතය ආවර්ජනය කළෙමි.මා ‘දිවයින’ පුවත්පතේ කර්තෘ මාණ්ඩලිකයකු ලෙස එක්වී අදට වසර 38කි. එවකට නාඹරවියේ පසුවූ මගේ වයස දකුණු ඇමෙරිකාවේ වර්ණවත් මැකෝගිරවකුගේ ආයු කාලයට දැන් සමානය. පුවත්පත් කලාවේදියකු වශයෙන් මගේ අත්දැකීම් ද දෙහිවල සත්තුවත්තේ ජිරාෆ්ගේ ආයු කාලයට ආසන්න වෙමින් පවතී.දිවයින පුවත්පතේ එවකට සිටි 37 දෙනාගෙන් වර්තමානයේ එහි අද ද සිටින්නේ තිදෙනෙකි. හත්දෙනකු මියගොස්ය. 8 ක් විශ‍්‍රාමිකය. තිදෙනෙක් එතෙරය. පස්දෙනෙක් මාධ්‍ය වෘත්තියෙන් සමුගෙන වෙනත් ක්ෂේත‍්‍රයන්හිය. එකොළොස් දෙනකු වර්තමානයේ ද විවිධ මාධ්‍යයන්හි පළමු පෙළ පිතිකරුවන් ය. ‘දිවයින’ සමාරම්භක කර්තෘ එඞ්මන් රණසිංහයන් හමුවන අවස්ථාවන්හිදී අපි අතීතය ආවර්ජනය කරන්නෙමු. නියෝජ්‍ය කර්තෘ දයාසේන ගුණසිංහයන් ද කළ අසමසම සේවය යළි යළිත් සිහිපත් කරමු. මේ සියලූ දෙනා ‘දිවයින’ට ගෙන ආවේ නව ජවයකි; පන්නරයකි; ආශ්වාදයකි.මාගේ පසුපසින් වීදුරු කුටියක සිටියේ ප‍්‍රධාන කර්තෘ එඞ්මන් රණසිංහයන්ය. වම්පස සිටියේ විමල් වීරසේකරය. දකුණුපස සිටියේ සුනිල් මාධව පේ‍්‍රමතිලක ය. ඉදිරිපස සිටියේ ගයිරික පේරුසිංහ සහ දයා ලංකාපුරය. වටපිට බලන විට සිටියේ ඇසූපිරූතැන් ඇති අය ය. මේ සමාජයේ යහපත වෙනුවෙන් තමන්ගේ හෙට දිනය වෙනුවෙන් ඔවුහු බොහෝ කැපකිරීම් කළහ. ජංගම දුරකථන නැත. විද්‍යුත් තැපෑල ද නැත. ෆැක්ස් යන්ත‍්‍රයක් පවා ආයතනයට ආවේ 80 දශකයේ මැද භාගයේ ය.ගිරවාපත්තුවේ සිට රජරට වන්නිකරයේ දරුවන්ගේ ද අනාගතය වෙනුවෙන් ‘දිවයින’ පෙනී සිටියේ ය. ‘දිවයින’ සභාපතිනි ලක්මිණී විජයවර්ධන ද සෑම විටම අප දිරිගැන්වූවාය. ඒ ආචාරධර්මවලට එකඟව නිදහස් අදහස් පළ කරන්නට ඉඩ දෙමිනි.ඒ සියල්ලටම වඩා මෙහිදී කිව යුත්තක් ඇත. 70 දශකය දක්වාම ශ‍්‍රී ලංකාවේ පුවත්පත්කලාවේදීන් බිහි කළේ ලේක්හවුස් ආයතනයෙනි. 80 දශකය ආරම්භයේදී එනම් 1981 ඔක්තෝබර් 04 වැනිදා ‘දිවයින’ බිහිවූයේ ද ලේක්හවුස් ආයතනයෙන් පැමිණි මාධ්‍යවේදීන් පිරිසකගේ පුරෝගාමිත්වයෙනි. එහෙත් 90 දශකයේ සිට වර්තමානය දක්වා බොහෝ පුවත්පත්වල වගකිවයුතු තනතුරු දරනු ලැබුවේ ද, දරන්නේ ද ‘දිවයින’ පුවත්පතින් බිහිවූ මාධ්‍යවේදීන්ය. ඉන්දියාවේ බොහෝ පරිසරවේදීන් බිහිවූයේ චිප්කෝ පාරිසරික ව්‍යාපාරය තුළිනි. එබැවින් ‘දිවයින’ පුවත්පතද ශ‍්‍රී ලංකාවේ මාධ්‍යකරණයේ ක‍්‍රියාකාරී නයුවන් බිහි කළ ‘‘චිප්කෝ පාසලක්” වැනිය.උපාලි තෙන්නකෝන් රිවිර සමාරම්භක කර්තෘ විය. ජටිල වැල්ලබඩ ලක්බිම සහ ඉරුදින කර්තෘ විය. ලක්බිම සමාරම්භක සමකර්තෘ වූයේ ද සුනිල් මාධව පේ‍්‍රමතිලකය. සුන්දර නිහතමානී ද මැල් ලක්බිම ඉරිදා කර්තෘ වූ විට එහි දිනපතා ලක්බිම කර්තෘ වූයේ කිත්සිරි නිමල් ශාන්තය. දිනමිණ සහ සිළුමිණ කර්තෘ වූයේ පිළිවෙළින් මහින්ද අබේසුන්දර සහ කරුණාදාස සූරියආරච්චිය. ඔබ්සර්වර් සමකර්තෘ වූයේ ද අජිත් සමරනායකය. විදුසර සමාරම්භක කර්තෘ අනුර සිරිවර්ධන සියත මාධ්‍ය ආයතනයේ ප‍්‍රධාන විධායකය. දයා ලංකාපුර සිළුමිණ සමකර්තෘ වන විට රසඳුන ප‍්‍රධානියා වූයේ රෝහණ වෙත්තසිංහය.එමෙන්ම ‘දිවයින’ කර්තෘ ජයන්ත චන්ද්‍රසිරි ප‍්‍රවීණ නාට්‍ය හා චිත‍්‍රපට අධ්‍යක්ෂවරයෙකි. ජයන්ත ද සිල්වා සහ ගයිරික පේරුසිංහ ප‍්‍රකට නීතිඥවරුන් ය. මවුබිම කර්තෘවරයා සිසිර පරණතන්ත‍්‍රීය. රට හෙල්ලූ නිවන ග‍්‍රන්ථ මාලාවේ කර්තෘ වූයේ ද ‘දිවයින’ ප‍්‍රවෘත්ති කර්තෘ දයාරත්න රණසිංහය. අශෝක ඩයස් සිරස රූපවාහිනියේ අධ්‍යක්ෂවරයෙකි. දෙනගම සිරිවර්ධන මෙන්ම අනුර හෝරේෂස් ද දිවයිනෙන් බිහිවූ ප‍්‍රකට ග‍්‍රන්ථ කතුවරුන් වූහ. ‘දිවයින’ සිතුවමෙන් හැඩ කළේ ශාන්ත කේ. හේරත් සහ ජනක රත්නායකය. හතළිස් වසරක ජාතික මෙහෙවරක නිරත වන දිවයිනේ බොහෝ චරිත තවමත් ජීවමානය.දිවයිනේ මා සේවය කළ කාලයේදී මට පැවරී තිබුණේ සෞඛ්‍ය, කම්කරු, උසස් අධ්‍යාපන, වනිතා කටයුතු සහ මහාමාර්ග අමාත්‍යාංශය ය. අසූව දශකයේ මැද භාගයේ සිට ලාංකීය දේශපාලනයේ ඉතිහාසයේ ගමන්මග වෙනස් කළ සන්ධිස්ථානයක් ලෙස 1986 සිට 1990 දක්වා පැවැති ජවිපෙ 2වැනි කැරැුල්ල හැඳින්විය හැකිය. එම වකවානුව තුළ ඝාතනයට සහ අතුරුදන්වීමට ලක්වූ සංඛ්‍යාව 67,652කි. මෙම බොහෝ සිද්ධි දිවයිනේ සේවය කරන කාලයේදී මම සියැසින් දුටුවෙමි. අභයාරාමයේදී 1987 තහනම් මැයි දිනයේදී කම්කරුවකු වූ ලෙස්ලි සහ සරසවි සිසුවකු වූ කිත්සිරි රණවක පොලිස් වෙඩි පහරින්  මියගියේ ද මා ඉදිරිපිටය. ජවිපෙ 2 වැනි කැරැුල්ල කොටුව බෝගහ යටදී වීදි බැස්සේ ද 1987 ජූලි 28 වැනිදාය. එම ස්ථානයේදීම 21 දෙනකු මියගියේය. ප‍්‍රථමයෙන් මියගියේ මොරටු සරසවියේ ඉංජිනේරු සිසු ක්ලිෆඞ් පෙරේරාය. ඔහු මා සමඟ ආනන්දයේ එකම පන්තිවල ඉගෙනුම ලැබූ පාසල් සිසුවෙකි. මිලර්ස් ආයතනයේ සේවය කළ ඔහුගේ පියාට පුවත දැනුම් දුන්නේ ද මා ය. ජාඇල පැවැති ඔහුගේ අවමඟුලට ද මා එක්විය.රෝහණ විජේවීර ඇතුළු පසුකාලීනව මියගිය දේශපාලන සහ මධ්‍යම කාරක සභිකයින් අති බහුතරය, දිස්ත‍්‍රික්ක සන්නද්ධ නායකයන් වූ ශිෂ්‍ය ව්‍යාපාරයේ සියගණනක්, දිවයිනේ අප හමුවන්නට පැමිණියහ. මොරටු සරසවියේ චම්පික රණවක සහ කොළඹ සරසවියේ ගෙවිඳු කුමාරතුංග යන දෙදෙනාම අද පාර්ලිමේන්තුවේය. චම්පික රණවක සරසවි ශිෂ්‍ය නායකයෙක් ලෙස පෙරට පැමිණියේ 1985 ජූලි 15 මොරටු සරසවියේ නව සිවිල් ඉංජිනේරු සංකීර්ණය විවෘත කිරීමට ඇමැතිවරයෙක් පැමිණීමට එරෙහි විරෝධතාවයෙනි. ‘දිවයින’ පුවත්පතින් එයට එක්වූයේ මා ය. කොළඹ සරසවි බලය 80 දශකයේ මැද භාගයේදී මැර බලයෙන් අල්ලාගෙන සිටියේ ස්වාධීන ශිෂ්‍ය සංගමයයි. බහුතර සිසුන්ගේ මඟපෙන්වීම මත එම මැර බලයට එරෙහිව ප‍්‍රහාරයක් එල්ල කර ඔවුන් කොළඹ සරසවියෙන් පළවා හැර දෙමළ බෙදුම්වාදීන්ට එරෙහිව එහි බලය ස්ථාපිත කළේ එහි විද්‍යා පීඨ ශිෂ්‍ය ක‍්‍රියාකාරී කමිටුවේ මැදිහත් වීමෙනි. එම තීරණාත්මක ප‍්‍රහාරය එල්ල වූයේ 1987 මාර්තු 24 වැනිදාය. එම සිද්ධි දාමයම ‘දිවයින’ පුවත්පත වෙනුවෙන් මම සියසින් දුටුවෙමි. වාර්තා කළෙමි. එයට අභීත නායකත්වය දුන් ගෙවිඳු කුමාරතුංග මෙන්ම අනූප පැස්කුවල් ද අද පොහොට්ටුවේ පාර්ලිමේන්තු මන්ත‍්‍රීවරුන්ය.‘දිවයින’ පුවත්පත යනු මා බිහි කළ තැනය. මා හැදූ තැනය. මා පමණක් නොව ලාංකේය පුවත්පත් කලාවට ඉකුත් දශක හතර තුළ ක‍්‍රියාකාරී මාධ්‍යවේදීන් සිය ගණනක් බිහි කළ තැනය. එබැවින් ‘දිවයින’ පුවත්පත ශ‍්‍රී ලංකාවේ මාධ්‍යකරණයේ චිප්කෝ පාසල් ආකෘතියට සංකේතයක් බඳුය. ‘දිවයින’ පුවත්පත ගෙවූ වසර 40 පොහොසත් ඉතිහාසයක් බැව් කිව යුතුමය.ධර්මන් වික‍්‍රමරත්නසිළුමිණ – ප‍්‍රධාන කර්තෘ",
       "URL": "https://divaina.lk/%e0%b6%b8%e0%b7%8f%e0%b6%b0%e0%b7%8a%e2%80%8d%e0%b6%ba%e0%b7%8f%e0%b7%80%e0%b7%9a%e0%b6%af%e0%b7%93%e0%b6%b1%e0%b7%8a-%e0%b6%ad%e0%b7%90%e0%b6%b1%e0%b7%96-%e0%b7%81%e2%80%8d%e0%b7%8a%e2%80%8d%e0%b6%bb/",
       "Category": "athireka",
       "Parent URL": "https://divaina.lk/category/athireka//page/400/"
}