{
       "Source": "divaina",
       "Timestamp": "January 16, 2022",
       "Headline": "ගායනයේ දස්කොන් ප‍්‍රමිලා පුරාණ කතාවක් නූතන ගී වහරේ",
       "News Content": "යම් කලා නිර්මාණයකට නිමිත්ත වශයෙන් පුරාණ කතා පුවතක් පදනම් වූ කල්හි එය පුරාණෝක්තියක් මත නිර්මාණය වූවා යැයි කියයි. මේ පුරාණෝක්තියෙන් කියවෙන අතීත කතාව වෙනත් වදන්වලින් ගෙත්තම් කොට ගීතයක් ලිවීමේ සිට එහි යම් සිද්ධීන්, චරිත ආදිය පදනම්කොට ගෙන වෙනත්ම නිර්මාණයක් කිරීම දක්වා පරාසයක එය විහිදී යයි. ඉහත කී ආකාරයේ නිර්මාණයන් සඳහා විවිධ පුරාණෝක්ති යොදාගෙන ඇති බව දැකිය හැක. ජාතක කතා, වීර කතා, දේව කතා, රජ කතා ඈ බොහෝ දේ එලෙස පුරාණෝක්ති ගණයට වැටෙයි. මෙම සටහනේදී මවිසින් විමසන්නට උත්සාහ කරන්නේ දස්කොන් – ප‍්‍රමිලා කතා පුවතයි.\n\nදස්කොන් – ප‍්‍රමිලා කතා පුවත දිග හැරෙන්නේ රජ සමයක ය. ඒ කුමන රාජ සමයේදැයි යන්නට යම් යම් මතවාද පවතී.\n\nදස්කොන්, ශ‍්‍රී වීර පරාක‍්‍රම නරේන්ද්‍රරසිංහ රජ යුගයෙහි සිටි බවට සමහර ගත් කතුවරුන් ප‍්‍රකාශ කරනු ලබයි. එහෙත් වඩා නිවැරදි ඔහු සෙනරත් රාජ සමයේ ඉපිද හැදී වැඞී ශ‍්‍රී වීර පරාක‍්‍රම නරේන්ද්‍රසිංහ රජ යුගයෙහි ජීවත් වූ බව යැයි මතයක් පවතී. දස්කොන්, ළදරු වියෙහිදී කෝන් ගසක් යට අතහැර දමාගොස් සිටියදී සෙනරත් රජුට හමුවී පසුව පුතෙකුට සේම සෙනෙහසින් හදා වඩාගත් බව කියවෙයි. කෝන් ගසක් මුල සිටියදී හමු වී හදා වඩා ගත් බැවින් දස්කොන් ලෙස නම් කළැයි සමහරුන් තුළ මතයක් ඇතිවා වුවද, ගැස්කන් යන්න සිංහලට දස්කොන් ලෙසින් බිඳුනු බවයි පිළිගත හැකි මතය වන්නේ.\n\nඊට හේතුව නම්, දස්කොන් යනු පේද්රු ගැස්කොන් නම් ප‍්‍රංශ ජාතික පියෙකුට දාව පෘතුගීසි මවකට උපන් දරුවෙකැයි සැලකෙන බැවිනි. දස්කොන්, සෙනරත් රජුගේ පුත් වූ, පසුව වීර පරාක‍්‍රම නරේන්ද්‍රරසිංහ ලෙස රජ වූ, කුමරාගේ ළඟම හිතවතෙකු විය. වීර පරාක‍්‍රම නරේන්ද්‍රරසිංහ රජුගේ මහාධිකාරම් ධුරය හෙබවීමට තරම් දස්කොන් රජුට විශ්වාසවන්තයෙක් වෙයි.\n\nඑවිට දැන් ප‍්‍රමිලා කවුරුන්දැයි සිතිය යුතුය.\n\nමහනුවර කේන්ද්‍රර කොටගත් රජ පෙළපත් දකුණු ඉන්දියාවත් සමග විවාහ සබඳතා පැවැත් වූ බව දන්නා කරුණකි. එය ඇරඹෙන්නේ දෙවන රාජසිංහ හෙවත් සෙනරත් රජ දවස සිටයි. එහිදී ඊළඟට රජවෙන සෙනරත් රජුගේ පුත් ශ‍්‍රී වීර පරාක‍්‍රම නරේන්ද්‍රසිංහ රජතුමාට අග බිසව ලෙස ඉන්දියාවෙන් ගෙන්වා ගත් සුරූපිනියකි ප‍්‍රමිලා.\n\nසුන්දර කාන්තාවන්ට බෙහෙවින් ප‍්‍රිය කළ රජුට ප‍්‍රමිලාට වඩා සුන්දර කාන්තාවක් බිසව කරගන්නට හැකි වුණු විට ප‍්‍රමිලා ව අයින් කළ ගණනට වැටුණි. මේ දස්කොන් අධිකාරම සහ ප‍්‍රමිලා බිසව කවියෙහි දක්ෂයින් වුණු බව ප‍්‍රකටය. එලෙසම ඔවුන් දෙදෙනා අසම්මත පෙමකින් බැඳි සිටි බවද ඒ හා සමව ප‍්‍රකටය.\n\nමේ අසම්මත පෙම්වතුන් සිය පෙම්පත් ලියුවේ ද කවියෙන් බව කියවෙයි. පේ‍්‍රමයට මුසුව අනුරාගී අදහස් පෙරදැරිව ලියැවුණු ඔවුනගේ පෙම් කථාවේදී හුවමාරු කරගත් හසුන්වල ලියැවුණු කවිවල ද ඒ අනුරාගය මුසු පේ‍්‍රමය වෑහුනු බව කියවෙයි.\n\nඔවුනගේ පෙම් හසුන් කවියෙන් හුවමාරු කරගත් බව කෙසේ ප‍්‍රකට වුවද, ළදරු වියේ සිටම සිංහල බස හුරු දස්කොන් සේ සිංහලෙන් කවි ලිවීමේ හැකියාවක් දකුණු ඉන්දියාවෙන් ගෙන්වා ගත් ප‍්‍රමිලා බිසවට ලැබුණේ කෙසේ දැයි විවාදයක් පවතී. මේ නිසා ඇය විසින් ලියුවා යැයි ප‍්‍රකට වූ ඒ කව් අන් කිසිවෙකු විසින් ලියන ලදැයි කියවේ.\n\nදස්කොන් සහ ප‍්‍රමිලා විසින් ලියුවා යැයි සැලකෙන සමහර කවි මෙසේය. ප‍්‍රමිලාවන් හා හාදකමක් පැවැත්වුවද එය ඉතා දුෂ්කර වන්නේ ඇය රජුගේ මෙහෙසිය වන නිසාත් ඇය අන්ත:පුරයෙහි වසන නිසාත්ය. මේ පෙම බොහෝ අනතුරු සහිතය. හමුවීම දුෂ්කරය. හැබැයි පෙම අසම්මත වුව බැඳුණු පසු කුමන දුෂ්කරතා විඳ හෝ හමුවෙන්නට ගන්නා අනවරත උත්සාහය අදහාගත නොහැකි දෙයක් නොවේ. කුමන ආරක්ෂාවක් මැද සිටියද සිය අදිටන ඉටුකරගන්නා බව දස්කොන් විසින් කියනා කවියකි මේ.\n\nරන්මාලය පැළඳගෙන ගත සුවිපුල්ලාඉන් ආලය වඩයි මගෙ සිත නුඹ පල්ලාපන්දහසකට මැද තිබුණත් උඩ එල්ලාරන් භාජනය නොවිඳිද විදිනා ගුල්ලා\n\nමෙහි,\n\nපන්දහසකට මැද තිබුණත් උඩ එල්ලාරන් භාජනය නොවිඳිද විදිනා ගුල්ලා\n\nයන දෙපදයෙන් වැටහෙන්නේ කුමන අසීරුකම් අනතුරු දුෂ්කරතා තිබුණද ඔහු සිය අරමුණ කරා ළඟාවෙන බව නොවේද? දස්කොන්ගේ මේ කවට පිළිතුර ලෙස ප‍්‍රමිලාවන් යැවූ පිළිතුරු කව මෙලෙස යැයි සැලකේ.\n\nයන්නෝ මෙ මග රෑ දහවල තොර වෙත්දබොන්නෝ මෙ ගඟ දිය බොර කරලා බොද්දදන්නෝ පහස ගෙට අඬ ගහලා දෙත්දදන්නෝ උපා මිණි බැඳි දොර නාරිත්ද\n\nදස්කොන් සහ ප‍්‍රමිලා අතර බැඳි මේ අසම්මත පෙම හෙළි වීමෙන් දස්කොන් ට අත් වන්නේ මරණයයි. මේ පෙම් පුවත හෙළිවීමෙන් දස්කොන් ට අත් වූ ඉරණම තුළ ඇත්තේ ඛේදවාචකයක් වුවද දස්කොන් – ප‍්‍රමිලාගේ පෙම් පුවත රජුට සැළ වූ ආකාරය පිළිබඳව ඇත්තේ රස බර කතාවකි.\n\nප‍්‍රමිලා බිසවට ඇති යම් අපලයක් දුරුකිරීම පිණිස නැකැත්කරුවන් ශාන්තිකර්මයක් පිළියෙල කළ අතර ඒ සඳහා කළේ ප‍්‍රමිලාගේ රුවට සෑම අතින්ම සමාන නිරුවත් ප‍්‍රතිමාවක් නිර්මාණය කළ යුතු විය. නිර්මාණකරුවන් ප‍්‍රමිලාගේ නිරුවත් රුවක් කෙසේ දකින්නද? ඔවුන් එම නිර්මාණය කළේ මතුපිටින් බැලීමෙන් අනතුරුවය. එය ප‍්‍රමිලා ගේ රුවට කොතරම් සමානව නිමැවීද යත් මේ ප‍්‍රතිමාව දුටු දස්කොන් ඉන් මවිත වූ බව ප‍්‍රකටය. එහි කිසිදු අඩුවක් රජතුමන් විසින් නොදුටු නමුත් එහි අඩුවක් වන බව දස්කොන් විසින් හෙළි කරන ලදී. ඒ අඩුව නම් ප‍්‍රමිලා\n\nබිසවගේ කළවයෙහි වූ උපන් ලපයක් ප‍්‍රතිමාවේ කළවයෙහි නොමැති බව දස්කොන් විසින් හෙළි කරන ලදී. ප‍්‍රතිමා නිර්මාණකරුවන් නොදත්, රජු සහ ප‍්‍රමිලා පමණක් දත් ඒ ලපය පිළිබඳ රහස දස්කොන් දත්තේ කෙසේ දැයි රජුට සිතා ගැන්මට මොහොතකට වැඩි කාලයක් අවැසි නොවුණි. දස්කොන් ට මරණය හිමි වන්නේ ඉන් පසුවය. සිරගතව සිටියදී පවා දස්කොන් විසින් කවි හසුන් යැවූ බව කියවේ. ප‍්‍රමිලා ද ඊට පිළිතුරු කවි ලියා ඇත. මේ එවන් කවි යුගලයකි.\n\nමේ ප‍්‍රමිලා දස්කොන් ට ලියූ කවිකි.\n\nසක්මන් කරන මළුවේ දී බැඳි හාදසිත් සන්තොසින් දුන් මුව මී බීවාදඉක්මන් ගමන් හිමියනි අද යනවාදදස්කොන් මගෙ නමට ජීවය දෙනවාද\n\nදස්කොන් ද ප‍්‍රමිලා ට මෙසේ පිළිතුරු කවක් ලියයි.\n\nවිසැස් කමලාවි රස පහස නොවිඳ මාදසිස් දුණි පොරණ ඇසු දුටු පමණට මාවෙසෙස් නුඹේ අමයුරු පහස ලද මෙමාමසිස් එකක් ගියෙ නම් නුඹෙ නමට කිමා\n\nමේ පෙම් පුවත මෙතරම් ප‍්‍රකට වන්නේ ඒ මරණය නිසා යැයි විටෙක මට හිතේ. මරණයෙන් කෙළවර නොවුණා නම් මෙයට මෙතරම් ප‍්‍රචාරයක් ලැබෙතැයි නොසිතෙන අතර මරණයෙන් කෙළවර නොවුණු නිසාම ප‍්‍රකට නොවුණු තවත් මෙවැනි පෙම් පවත් තිබෙන්නට ඇතැයි ද සිතමි. ඒ අනුව වැඩි වැදගත්කමක් ලැබුණේ මේ පෙම් කතාවට ද නැති නම් ඒ මරණයට ද යන්න මසිත ඇති ගැටලූවකි. නැති නම් ඒ පෙම් කතාවට වැඩි වටිනාකමක් ලැබුණේ මරණයක් අභියස දී බව පෙනේ.\n\nදැන් අප විමසන්නට යන්නේ මේ පෙම පුවත පාදක කොටගෙන ලියවුණු ගීත නිර්මාණයන් ගැනය.\n\nමේ කතා පුවත වටා ලියැවුණු ගී සියල්ලම මෙහි අන්තර්ගත නොවන වග ලියමි. එසේම මේ ගී විමසුම ගැඹුරු විචාරයක් නොවන බවද ලියමි.\n\nදස්කොන් – ප‍්‍රමිලා ගැන ලියූ ගීවලින් කා අතරත් වඩා ප‍්‍රකට වන්නේ විශාරද නීලා වික‍්‍රමසිංහ විසින් ගයන දස්කොන් සකි සඳ ඉක්මන් ගමනින් නොඑනා ගමනකි යන්නේ… ගීතයයි.\n\nදස්කොන් සකිසඳ ඉක්මන් ගමනින්නොඑනා ගමනකි යන්නේසක්මන් මළුවේ බැඳි පෙම් තොරණේමල් දම් ගිලිහී යන්නේ…\n\nදස්කොන් යන මේ ගමන නැවත නොඑන ගමනකි. ඇය සිටිනුයේ මහත් කම්පාවෙනි. ඔවුන් බැඳි පේ‍්‍රමය සක්මන් මළුවේ බැඳි තොරණක් නම් දැන් ඉන් මල්දමින් මල්දම ගිලිහෙමින් පවතී. පෙර විඳි පෙම් රස පරයා සදාකාලික කඳුළු උල්පතක් මතු වෙමින් පවතී.\n\nසියොළඟ හිමි ළඟ හදවත ඔබ ළඟසිත යන යන තැන එන්නේමතු දා ඔබ හමුවන්නේමතු දා ඔබ හමුවන්නේ…\n\nතම හිමියන්ට – රජු ට – උරුමකරගත හැක්කේ සිය කය පමණි. හදවත ඇත්තේ දස්කොන් ළඟය. ඈ සිත දස්කොන් යන යන තැන ඔහු පසු පසින් ඇදෙයි. මරණයෙන් මතු ඊ ළඟ ආත්මෙදි හෝ හමුවීමයි ඇය ගේ පැතුම වනුයේ.\n\nඔබ ළඟ නැති මුත් ඔබගේ සුවඳයිපවනේ පාවී එන්නේසයනේ සැඟවී ඉන්නේ…සයනේ සැඟවී ඉන්නේ…\n\nපද – මහාචාර්ය සුනිල් ආරියරත්නසංගීතය – පණ්ඩිත් අමරදේව\n\nගීතයට යෙදී ඇති තනුව සහ සංගීතය විමසීමේදී එය ගීතයේ අරුතට මනාව බද්ධ වුණු තනුවක් බව කාටත් පසක් වනු ඇත. ගීතය ගයනුයේ ඛේදවාචකයක් අභිමුවේදීය. එබැවින් එම හැඟීම මතු කළ හැකි අඩු ළයකින් වැයෙන ළයාන්විත තනුවක් එයට යෙදී ඇත. අන්තර්ගතයේ ශෝකාකූල හැඟීමට එය මනාව ගැලපී ඇත. මුල් නිර්මාණය සලකන විට පෙරදිග සංගීතයට වඩාත් නැඹුරු සංගීත භාණ්ඩයන්ය එයට යොදා ගෙන ඇත්තේ. එමෙන්ම බටහිර හෝ පෙරදිග යන බෙදුමට හසුනොවන සංගීත භාණ්ඩ වැයුමේදී පෙරදිග ඌරුවට ඒවා වාදනය වෙයි. මේ සංගීතය ගීතයෙහි හැඟීම තීව‍්‍ර කරනු වස් වැයෙයි. ඉන් අදහස් කරනුයේ සංගීතයේ වැයුම තීව‍්‍රය යන්න නොවේ. හැඟීම තීව‍්‍ර කරන බවයි. සංගීතය භාවාත්මකය. ගෝෂාවෙන් තොරය. හැඟීම්බරය. ශෝකාකූලය.\n\nඉහත දස්කොන් සකිසඳ කේවල ගීතයේ තනුව සහ සංගීත නිර්මාණය යොදා ගනිමින් පද මාලාවේ යම් යම් වෙනස්කම් සහිතව නීලා සහ අමරදේවයන් විසින් ගයනු ලබන යුග ගීතයක්ද වන බව ඔබට මතත ඇතැයි සිතමි.\n\nදස්කොන් සකි සඳ ඉක්මන් ගමනින්නොඑනා ගමනකි යන්නේඑනමුත් ළඳුනේ මතු අත් භවයේඔබ මා යළි හමුවන්නේ…….\n\nසියොළඟ හිමි ළඟ හදවත මා ළඟකෙලෙස ද හද බැඳලන්නේකවුදෝ රැකවල්ලන්නේඔබ මා යළි හමු වන්නේ\n\nදස්කොන් සිරගතය. ඔහුගේ සියොළඟ සිරකරලිය හැකිය. එහෙත් හදවත බැඳ දැමිය නොහැක. රජුගේ සිර අඩවියේ සිටින දස්කොන්ගේ හදවත සියලූ රැුකවල් පරයා ප‍්‍රමිලා ළඟය.\n\nමෙහි ඇත්තේ දස්කොන් – ප‍්‍රමිලා කතා පුවතේ අවසන් දින කිහිපය හෝ අවසන් හෝරා කිහිපය බව ඔබට වැටහෙනු ඇත. ඔවුන් බැඳුනු පෙම ඉතින් තවත් ක‍්‍රියාවෙහි නැගිය නොහැකි වෙයි. යම් මොහොතක දස්කොන් අදිකාරම්ට මිය යන්නට සිදුවනු ඇත. එහෙත් මනු ලොව දී එලසෙ මිය යන්නට වුව, පෙම් ලොව දී ඔවුන් සදාකාලික පෙම්වතුන් ය.\n\nමිය යමි මනු ලොවහමුවෙමි පෙම් ලොවලොව්තුරු සුව බලමින්නේකිසිදා නැත සමු ගන්නේඔබ මා යළි හමු වන්නේ\n\nමේ ගීතයේ ද රචකයා වන්නේ මහැදුරු සුනිල් ආරියරත්නයන් ය. එය සංගීතවත් කරන ලද්දේද ගයන අමරදේවයන්මය. දස්කොන් – ප‍්‍රමිලා කතා පුවතෙන් ජනිත ගී අතර එතරම් ප‍්‍රකට නොවන එහෙත් සුන්දර ගීයක් අපට හමුවන්නේ සමන් ජයනාත් ජිනදාස ගේ සඳ පහන් රැයක ගීත සංග‍්‍රහයෙහිය. මට මතක හැටියට එහි රචනයට හිමිකම් කියනුයේ යමුනා මාලනී පෙරේරා විසිනි. එහි සංගිතය රෝහණ වීරසිංහයන්ගෙනි.\n\nමේ ගීතයෙහි ප‍්‍රමිලා නිරෝෂා විරාජිනී ය. දස්කොන් වන්නේ සමන් ජයනාත් ජිනදාස ය.\n\nරාත‍්‍රිය අපෙයි දස්කොන්තවත් නෑ හිතේ අස්කොන්පෙම් සිනා තෙපුල් ඇස්කොන්පිච්ච මල් සුදුයි දස්කොන්ආදරේ රහයි දස්කොන්\n\nආදරේ දෙතොල් ඉරිලාරෝසමල් රතුයි ප‍්‍රමිලාවද මලින් ගෙතූ මල් දම්තිස් පැයේ පෙනෙයි මැවිලාආදරේ රුදුයි ප‍්‍රමිලා….\n\nදස්කොන් – ප‍්‍රමිලා කතා පුවතෙහි එන කවිවල දස්කොන් මරණයට නොබියව මුහුණ දුන් සෙයක් ප‍්‍රකට වෙයි. ඔහු පේ‍්‍රමය වෙනුවෙන් සතොසින් දිවි පි¥ අයුරක් ඒ බොහෝ කවිවල සහ ගීතවල මතුවෙයි.\n\nඑහෙත් මෙම ගීතයේ ඉහත දැක්වූ කොටසෙහි ඇත්තේ ඔහු සිත තුළ කැළඹිල්ලක් වූ බවය.\n\nආදරේ දෙතොල් ඉරිලාරෝසමල් රතුයි ප‍්‍රමිලාවද මලින් ගෙතූ මල් දම්තිස් පැයේ පෙනෙයි මැවිලාආදරේ රුදුයි ප‍්‍රමිලා…. ලෙස කියවෙන්නේ එබැවිනි.\n\nවඩාත් විශ්වාසනීයද එම අර්ථකථනයයි. බොහෝ විට යම් සිදුවීමක් පසුව වෙනත් නිර්මාණකරුවන් අතින් ප‍්‍රතිනිර්මාණය වීමේදී අතිශයෝක්තියක් ඊට එකතු වන බව අප දකින සාමාන්‍ය දෙයකි. දිවියට වඩා මරණයද සැපකැයි හැෙඟන සේ ඒවා නිර්මාණය වී ඇත්තේ එබැවිනි.\n\nරාජ ඉසුරු රජ සැප මොන සිංහාසනමාගෙ යහන ඔබෙ හද පෙම් මල් ආසනකාත් තවුරුවත් නොඑනා රාත‍්‍රියෙ මෙමඒත් මගේ හිත ගැහෙනා කාරණේ කිම\n\nඇය ගයනුයේ ඔහුගේ පෙමින් යම් තරමකින් උමතුව මෙනි. සියලූ යස ඉසුරු පසෙක ලා ඔහුගේ පෙමට ඇය බැඳී ඇත. එහෙත් ඔහු සිත ට ඒ අදහසින් ප‍්‍රමුදිත වන්නට බාධාවක් ඇත. ඔහුගේ සිතේ ඇති දෙගිඩියාව සම්පූර්ණයෙන්ම ඉවත ලෑමට ඒ සුපෙම් හැඟීම් සමත් නොවෙයි.\n\nරාජ අණට වැඩි තෙද ඔබැ පෙම් භාෂණආලවන්ත ඔබැ සිත මගෙ පූජාසනරාත‍්‍රිය නිමයි ළඳුනේ යා යුතුයි මමරහස් පෙමට නෑ නිවනක් තුන් ලෝකෙම\n\nමේ ගීත දෙකෙහිම ඇති රිද්මයට වෙනස් වෙමින්ද කතාවට වෙනත් අරුතක් දෙමින්ද නිර්මාණය වුණු ගීතයක් අපට හමු වෙයි. එය රචනා කොට සංගීතවත් කරන්නේ රූකාන්ත ගුණතිලකය. එහි ගැයුම රූකා සමග ලේඛා ය.\n\nදුකිනා වෙසෙනාබිසවුනි ප‍්‍රමිලාසතුටේ ගිලූනා – මගෙ මුදු පෙමිනාරහසේ බැඳුනා – පහසේ මා හාමාගේ දිවි දී – රැක ගමි සොඳිනා…\n\nමේ නම් කතා වස්තුවේ එන දස්කොන් ම ය. ඔහු එහි සාමාන්‍ය කතාව කියයි. එය අප ඇසූ කතාවෙන් වෙනස් නොවෙයි. වඩාත් සරල වචනවලින් සිදු වූ දේ කියයි. එහෙත් අනතුරුව යෙදෙන කොටස සපුරා වෙනස් වෙයි.\n\nරජ සැප නැතතුම්ඔබෙ පෙම මට තුම්එය සඟවන්නට දිවි තොර කරතොත්රජ හට වැරදේ – පෙම ලක බැබලේ\n\nමේ ප‍්‍රමිලාවන්ගේ කොටසයි. ඇය අන් ගීතවලදී වෙසෙනා ස්වරූපයට වඩා වඩා වෙනස් වෙසක් ගනිමින් මෙහිදී රජුට අභියෝග කරයි.\n\nමොන රජ සැප තිබුණත් හිත බැඳුනු පෙම ඊට වැඩි අගනේය යැයි සිතා රජ සැප හැර ගිය කතා අප එමට අසා ඇත. මෙහිදීද ඈ රජ සැප ට වඩා දස්කොන්ගෙන් ලබන පේ‍්‍රමයට වැඩි වටිනාකමක් දෙයි. එහි අවසන දස්කොන්ගේ මරණය බව ඈ ද දනී. ඔහු ද දනී. එහෙත් මේ අසම්මත පේ‍්‍රමය හේතුවෙන් දස්කොන් මරා දැමුවහොත් රජුට අත්වන අපකීර්තියත් ඔවුනට ලැබෙන ප‍්‍රසිද්ධියත් පිළිබඳව ඇය රජුට තර්ජනාත්මකව කියයි.\n\nරහසේ විඳගත් පහසේ මහිමෙන්රැක ගනු හැකි වෙද හිස මගෙ වනසානුඹත් සමග නොමරන්නේ ඇයි මානම නොමියෙන්නේදස්කොන් ප‍්‍රමිලාරජ සැප නැත තුම්ඔබෙ පෙම මට තුම්එය සඟවන්නට දිවි තොර කරතොත්රජ හට වැරදේ – පෙම ලක බැබලේ\n\nජැක්සන් ඇන්තනි විසින් මෑතකදී නිර්මාණය කළ දස්කොන් ටෙලි නාට්‍ය තුළ ඇත්තේද සෘජුවම දස්කොන් – ප‍්‍රමිලා කතා පුවතයි. එහිදීද අපට අපට ගීත කිහිපයක්ම හමු වෙයි. ඒ සියල්ල පිළිබඳව මෙහිදී අප විසින් කතා නොකළද ඒ ගැන මතක් නොකර යා නොහැකිය.\n\nමිහිරිම වසන්තය අරන් –බග සඳ එබෙයි කවුළුවෙන්දස්කොන් සකිසඳුනේ ඇයිද පමාවානිදිගත් කොවුලිඳුට හොරෙන්සීතල සඳ එළිය යටින්සක්මන් මලූව සොයාගෙන මම ආවා\n\nමේ ද දස්කොන් සහ ප‍්‍රමිලා අතර ගී සංවාදයකි. අවුරුදු සඳ සොඳුරු වලා පටල මෑත් කරමින් එබී බලනු ඈ දකියි. එහෙත් ඈට වෙනදාට වඩා ඔහු ප‍්‍රමාද යැයි හැෙඟ්.\n\nඒ අතරෙහිදී ය ලොවට ද හොරා සඳුට ද හොරා ඔහු පැමිණෙන්නේ.\n\nසඳ වතුරෙන් පිරිලානිල් දිය තිලක මණ්ඩපේමුව මී පිරි ඉතිරේවැව් තෙර කුමුදු මල් සැලේවාසල මිණි බැඳී දොරනිහඬව නිදන වෙලාවේසෙන්කඩගලට ඇවිත්මහ රෑ මධුර වසන්තේ\n\nමේ දිගහැරෙන්නේ ඔවුනගේ පේ‍්‍රමයේ උණුසුම් හැඟුම් සොඳුරුව කියවෙන අයුරයි. පරිසරයද පේ‍්‍රමනීය ය. පේ‍්‍රමනීය පරිසරයේ ශෘංගාරාත්මක පෙම් රැඟුම් සුවඳය. සුන්දරය. සියල්ල නිදන යාමයේ අවදිව සිටින ඔවුනට වසන්තය එළඹ ඇත.\n\nබෝගම්බරින් එපිට හඬනා රෑ කුරුල්ලනේඔබටයි මඟුල් මඩුව හැදුවේ සකිසඳුන් මගේකන්දෙන් ඈත රටක හිරු දෙව් නිදන යාමයේඉක්මන් ගමන් මොටද දේවිය ළඟ හිඳින රැුයේ\n\nඑම සොඳුරු පෙම් රැුඟුම් කොතෙක් මිහිරිද යන්න වෙනත් වදන්වලින් කිව යුතු නොවේ. රැුඳී සිටීම කොතෙක් අනතුරක් වුව, ඈ ළඟ ගෙවෙන සුව නින්දෙන් ඇහැරී යාමට ඔහු සිත තුළ ඇති අමනාපය මින් කියවෙයි. මේ බලන්න….\n\nඉක්මන් ගමන් මොටද දේවිය ළඟ හිඳින රැයේ…\n\nමේ ගීයේ රචකයා නිශ්චිත වශයෙන් කවුරුන්දැයි දැන ගැනීමට තොරතුරක් ලබාගත නොහැකි වුණි. එහෙත් එහි යෙදී ඇති වචන සහ ලියැවී ඇති ආර විශ්ලේෂණය කළ විට එහි රචකයා ප‍්‍රවීණ කිවිවර රත්න ශ‍්‍රී විජේසිංහයන් විය යුතුය.\n\nදස්කොන් – ප‍්‍රමිලා ආදර අන්දරය අළලා ලියැවුණු ගීත තවත් එමට තිබිය හැකිය. එහෙත් මේ එම කතා පුවත හා බැඳුණු ගී නිර්මාණ විමසන කල ලොකු අපහසුවකින් තොරව සොයා ගත හැකි වුණු ඒවාය. එම අතීත කතාව ද ඒ අනුව ලියැවුණු ගී නිර්මාණ ද පිළිබඳව යම් අදහසක් ගැනීමට මේ ගීත එකතුව සෑහේ යැයි සිතමි.\n\nසටහන අවසන් කිරීමට පෙර කතා කළ යුතු තවත් එක් ගීතයක් වෙයි. ඒ අනෙකක් නොව කරුණාරත්න දිවුල්ගනේ – සමිතා මුදුන්කොටුව ගයන සක්මන් කරන මළුව පාළුයි දේවී ගීතයයි.\n\nමේ ගීතයේ රචකයා වන්නේ ප‍්‍රවීණ කිවිවර රත්න ශ‍්‍රී විජේසිංහයන් ය. එහි සංගීත නිර්මාණය විශාරද ගුණදාස කපුෙ ග් ගෙනි.\n\nසක්මන් කරන මළුව – පාළුයි දේවීමං විතරයි ඔබ – කිසි දිනෙක නො ඒවීඉක්මන් ගමන් එපා – පා පැකිලේවීදස්කොන් සකිසඳ – මා ඔබේ කුමාරි\n\nඔවුනගේ පේ‍්‍රමය රහසිගත එකක් බව දැන් නොදන්නා අයෙකු නැත. රහස හෙළි වුණු තැන පේ‍්‍රමය කෙළවර වන්නේ මරණයෙන් බවද නොදන්නා කෙනෙකු නැත.\n\nපෙර දෙදෙනා නෙත ගැටුණු, හොරැුහින් ආදරෙන් බලපු සක්මන් මළුව අද ඔහුට පාළු පෙතකි. ඇත්තම නම් මරු පෙතකි. එහි අද තනිව සිය අවසාන සක්මනේ යෙදෙන්නේ දස්කොන් පමණි.\n\nවෛද්‍ය යසනාත් ධම්මික බණ්ඩාර\n\n",
       "URL": "https://divaina.lk/%e0%b6%9c%e0%b7%8f%e0%b6%ba%e0%b6%b1%e0%b6%ba%e0%b7%9a-%e0%b6%af%e0%b7%83%e0%b7%8a%e0%b6%9a%e0%b7%9c%e0%b6%b1%e0%b7%8a-%e0%b6%b4%e2%80%8d%e0%b7%8a%e2%80%8d%e0%b6%bb%e0%b6%b8%e0%b7%92%e0%b6%bd%e0%b7%8f/",
       "Category": "athireka",
       "Parent URL": "https://divaina.lk/category/athireka//page/337/"
}