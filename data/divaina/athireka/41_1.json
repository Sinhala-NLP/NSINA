{
       "Source": "divaina",
       "Timestamp": "July 25, 2023",
       "Headline": "සහෝදර ප්‍රේමයට වුණත් අසම්මතයක් දරාගත හැකිද?",
       "News Content": "“නිර්මාණශීලී චින්තනය වූ කලී කලා කෘති බිහි කිරීමේ ආරම්භක අවශ්‍යතාවයයි. එම අවශ්‍යතාවය නොහැඳින කිසිදු කලා විචාරයක් හෝ නිර්මාණයක් පිළිබඳව කතා බහ කළ නොහැක.”වලාවෙන් වැසුණොතින් වැඩක් නෑ තරුමුළාවෙන් මත් වුණොත් හෙටක් නෑ සරුබලාගෙන ඇති නමුත් පෝරකේ මරුස්වාමිනි කියන්නම් විස්තරේ ගරු\n\nමැර නමක් නෙමෙයි ඒ රස්සාව හින්දාගමේ උන් හැඳිනුවා ලේසියට ‘කොන්දා’බස් එකේ දි ම දිනක් මුණගැහුණු නන්දාකාලයක් පෙම් කරල මෑතකදී බැන්දා\n\nආ දිනේ සිට ඒකි නිවස වෙත කැන්දාඌ ඉතින් මට වඩා බලාගෙන වින්දාඅන්තිමට ඇහෙද්දී මහ ගොඩක් නින්දාසිය දහස් වතාවක් මම ඌට වැන්දා\n\nමුසාවක් නෙමෙයි මෙය හතක් හෙණ වදීඅහසකට අඬන්නත් වතුර ටික මඳීදිනක් මා එන විටදි ඇමතුමක් නොදීනිරුවතින් මයෙ එකී එක්ක ඌ නිදී\n\nකළු වලාවක් වුණත් සහෝදර පෙමක්මට හිතුණ අඳින්නට රිදී පැහැ ඉරක්ඒත් ඌ ගන්න බෑ කී නිසා බරක්උගේ පපුවේ ඇමිණුණා පිහිය තුන් වරක්\n\nහසිත වන්නිආරච්චි කවියා අපට සම්මුඛ වන්නේ “මම හරිද කන්ථක” කාව්‍ය සංග්‍රහය ඔස්සේය. එය කවියාගේ කුළුඳුල් කාව්‍ය සංග්‍රහය වන අතර, එම නිර්මාණ පිළිබඳව අවධානය යොමු කිරීමේදී ඔහු නිර්මාණශීලී චින්තනය අතින් පොහොසත් ප්‍රතිභාපූර්ණ කවියකු බව පෙනේ. කවියා විසින් රචනා කරන ලද මෙම කාව්‍ය සංග්‍රහයට යොදා ඇති නම දෙස අවධානය යොමන විටද හැඟී යන්නේ ඒ තුළත් කාව්‍යත්මක බව හා කුතුහලයක් ගැබ් වී ඇති ආකාරයයි.\n\nනිර්මාණකරුවකුට සාර්ථක නිර්මාණයක් කිරීමට නම් නිර්මාණශීලී චින්තනයක් තිබිය යුතුය. එම හැකියාව තුළින් යමක් අපූරු ලෙස දැකීමෙන් ප්‍රතිනිර්මාණය කිරීමට හැකි වේ. ප්‍රකට ආජන්ටියානු ජාතික කලා විචාරයකු වන අර්නට් ෆිෂර් නිර්මාණශීලී චින්තනය පිළිබඳ මෙවැනි අදහසක් ඉදිරිපත් කර තිබේ. “නිර්මාණශීලී චින්තනය වූ කලී කලා කෘති බිහි කිරීමේ ආරම්භක අවශ්‍යතාවයයි. එම අවශ්‍යතාවය නොහැඳින කිසිදු කලා විචාරයක් හෝ නිර්මාණයක් පිළිබඳව කතා බහ කළ නොහැක.” මෙම අදහස දෙස බැලීමේදී පෙනී යන්නේ නිර්මාණයක් කිරීමට මෙන්ම කලා කෘතියක් විචාරය කිරීමටද නිර්මාණශීලී චින්තනයක් තිබීම වැදගත් බවය. මෙම අදහස පිළිබඳ ඉස්මතු කිරීමට හේතු වූයේ විචාරය සම්බන්ධව අවධානය යොමු කිරීමට නොව කලා කෘතියක් බිහි කිරීමට නම් යම් නිර්මාණකරුවකු සතු විය යුතු ගුණාංග පිළිබඳ සිහිපත් කරනු පිණිසය. මම හරිද කන්ථක කාව්‍ය සංග්‍රහයේ එන බොහෝ කාව්‍ය නිර්මාණ කෙරෙහි පාඨක සිත් බැඳෙන්නේ නිතැතින්මය. පාඨකයා අතරට කවියා රැගෙන ගිය කවිය ලෙස හරිද යන හිසින් යුතුව රචනා කරන ලද කවිය හඳුනාගත හැකි වුවත් මා මෙහිදී විමංසනයට බඳුන් කරන්නේ මට හිතුණ අඳින්නට රිදී පැහැ ඉරක් යන හිසින් යුතුව පළ කරන ලද නිර්මාණය පිළිබඳවය.\n\nකවියා වෘත්තියෙන් නීතිඥවරයකු වන බැවින් අධිකරණය තුළ ඇසෙන දකින දෑ තම වස්තු විෂය කර ගැනීමට වැඩි රුචිකත්වයක් දක්වන්නේ දැයි විටෙක මට සිතේ. මෙම කවියේ කථකයා අධිකරණය ඉදිරියේ සිදු කරන පාපොච්ඡාරණයකින් කවිය ආරම්භ වේ. මෙම කවිය සිව්පද ආකෘතියෙන් එළි වැට එළි සමය යොදා රචනා කිරීම තුළින් පාඨකයාට වඩාත් දැනෙන ලෙස නිර්මාණය කරන්නට සමත් වී ඇති බව හඟිමි. අධිකරණයක නියම වන දඬුවම පිළිබඳව පාඨක සිත්හි චිත්ත රූප මැවෙන ආකාරයෙන් කවියා ප්‍රවිශ්ටය ලබා ගන්නා අයුරු බලන්න.\n\nවලාවෙන් වැසුණොතින් වැඩක් නෑ තරුමුළාවෙන් මත් වුණොත් හෙටක් නෑ සරුබලාගෙන ඇති නමුත් පෝරකේ මරුස්වාමිනි කියන්නම් විස්තරේ ගරු\n\nකථකයා අධිකරණය ඉදිරියේ ඔහු විසින් සිදු කරන ලද වරද පිළිබඳව පාපොච්චාරණයක් සිදු කරන අතර, එම වරද කරන්නට හේතු වූ කරුණු පිළිබඳව එකින් එක විස්තරයක් කරන්නට පටන් ගනී. කථකයාට සමාජය ආමන්ත්‍රණය කරන්නේ කොන්දා ලෙසින් වුවත් ඔහු මැරයෙකු නොවන බව කවියා පවසයි. එම ආමන්ත්‍රණය තුළින් මැර ස්වරූපයක චිත්‍රයක් උපන්නද සැබැවින්ම ඔහුට එවැනි ආමන්ත්‍රණයක් ලැබී ඇත්තේ ඔහු කරන\n\nරැකියාව මත පදනම්ව බැවින් ඔහු රෞද්‍ර මිනිසකු නොවන බව පාඨක සිත්හි ජනිත වේ. කොන්දොස්තර රැකියාව කරමින් සිය ජීවිතය ගෙන යමින් සිටින කථකයාට ප්‍රේමය මුණගැසෙන්නේද බස් රථය තුළදීය. එසේ මුණගැසීමෙන් ඇරඹෙන ප්‍රේමය දිගු කාලයක් ගෙවී ගිය තැන මල්ඵල\n\nගන්වමින් කථකයා විවාහපත් වන බව කවියා අපට පවසයි. කථකයා විසින් අධිකරණය ඉදිරියේ පාපොච්චාරණය කරන වරද සිදුවන පරිසරය නිර්මාණය වන්නේ විවාහ වූ තරුණිය නිවසට කැන්දා ගෙන ඒමෙන් අනතුරුවය. තරුණිය කැන්දා ගෙන එන්නේ මහ ගෙදරට යැයි සිතෙන්නේ සහෝදරයකු පිළිබඳව කවියා මතු කරන බැවින්ය. බිරිඳ නිවසට පැමිණීමෙන් පසු ගෙවී ගිය කාලය තුළදී සහෝදරයා ඇය කෙරෙහි විශේෂ ඇල්මකින් සිටි බවත්, එවැනි අවස්ථා කථකයාගේ ඇස ගැටෙන්නට ඇති බවත්, “ඌ ඉතින් මට වඩා බලාගෙන වින්ඳා” යන කවි පදය තුළින් ගම්‍ය වේ. එය අසම්මතයක් දක්වා දුරදිග\n\nගොස් ඇති අයුරුත්, ඔහු ජීවත්වන සමාජ පරිසරය තුළින් නොයෙකුත් කතා කන වැකෙන්නට පටන් ගත් පසු පත්වන අසීරුතාවය කෙතරම්ද යන්න පාඨක සිත්හි ජනිත කරන්නට පහත කවි පද ද්විත්වය සෑහේ.\n\nඅන්තිමට ඇහේද්දී මහ ගොඩක් නින්දාසිය දහස් වතාවක් මම ඌට වැන්දා\n\nඔහුට සමාජයෙන් නොයෙකුත් කතා අසන්නට සිදු වන්නේ සිය බිරිඳ හා සහෝදරයා අතර ගොඩනැඟී ඇතැයි කියන අනියම් සබඳතාවය හේතු කරගෙන වුවත්, එහි යම් සත්‍යතාවයක් තිබේද නොඑසේනම් හුදු කතාවක් පමණක්ද යන්න දෙගිඩියාවකින් ඔහු පසුවේ. බිරිඳ සමඟ එබඳු සබඳතාවයක් ඇත්නම් එය අතැර දමන ලෙස සහෝදරයාට කථකයා ආයාචනා කරන්නේ සමාජයේ නින්දා අපහාස තවදුරටත් විඳින්නට බැරිම තැනදීය. සමාජයේ නින්දා අපහාස නොනවතින කළ දිනක් ඔහු කිසිදු දැනුවත් කිරීමකින් තොරවම නිවසට ගොඩවන අතර, එහිදී අදහාගත නොහැකි දසුනක් ඇසට හසුවේ. සිය බිරිඳ සහෝදරයා සමඟ යහන්ගතව සිටින අයුරු දකින ස්වාමියකුගේ සිත තුළ ඇතිවන වේදනාත්මක හැඟීම කවියා මතු කරන අකාරය “අහසකට අඬන්නත් වතුර ටික මදී” යන පදයෙන් ගම්‍ය වේ. එය අපූරු කාව්‍යොක්තියකි. කවියේ කුඨප්‍රාත්තිය හෘදය සංවේදී ආකාරයෙන් නිර්මාණය කරන්නට කවියා සමත් වී ඇති බව පෙනේ.\n\nසහෝදරයා කථකයාගේ බිරිඳ සමඟ තිබූ අනියම් ඇසුර නෙත ගැටුණ පසු වේදනාවට පත්වුවත්, සහෝදර ප්‍රේමය නිසා ඔහුව අත්හරින්නට නොහැකිව ලතැවෙයි. සිය සහෝදරයාට කථකයාගේ බිරිඳ සමඟ සතුටින් කාලය ගත කිරීමට ඉඩ ලබාදීමට සහෝදරත්වයෙන් දිගු කරන දෑත ප්‍රතික්ෂේප කරන අතර, එබඳු යෝජනාවකට සහෝදරයා එකඟ නොවන තැන සිදුවන බේදවාචකය පහත සඳහන් කවි පද ද්විත්වයෙන් අපට ගම්‍ය වේ.\n\nඒත් ඌ ගන්න බෑ කී නිසා බරක්උගේ පපුවේ ඇමිණුනා පිහිය තුන් වරක්\n\nඅනියම් ඇසුරක් නිසා කථකයාගේ සහෝදරයාට ජීවිතයෙන් වන්දි ගෙවන්නට සිදුවේ. සිය සහෝදරයාගේ ජීවිතය හානි කළ වරදට දඬුවම් විඳින්නට සිදුවීම වැළැක්විය නොහැකිය. කථකයාට එවැනි ඉරණමක් අත්වීම පිළිබඳව පාඨක සිත්හි අනුකම්පාවක් ජනිත වේ. කවියා විසින් තෝරාගෙන ඇති අනුභූතිය කවියේ කුඨප්‍රාත්තියේදී පාඨක සිත් සසල කරන්නට සමත් වී ඇති බව කිව යුතුමය. මෙවැනි කවි නිර්මාණ රැසක් “මම හරිද කන්ථක” කාව්‍ය සංග්‍රහය තුළ අන්තර්ගත වන අතර, කෙටි කවිද ඒ තුළ වේ. කාව්‍ය සංග්‍රහයේ ඉහත කවිය මාගේ රුචිකත්වය අනුව විමංසනය සඳහා තෝරාගත් අතර, ප්‍රේමයේ සිහිවටන, මතක ඊතලේ, මටත් බැනලා උඹලා රැක්කා, නිවනම මඟ, වේටර් අප්පච්චී, ලේ සුවඳ දන්න මූණක්, ආත්මයේ අවසන්ම අකුරු, ආදී කාව්‍ය කවියාගේ පරිකල්පනයේ අපූරු නිමැවුම්ය.\n\nසුභාංශිෂණ පතමි.\n\nසමන් කේ. අබේරත්නජඹුරේවෙල.සංස්කරණය – වසන්ත ලියනගේ",
       "URL": "https://divaina.lk/%e0%b7%83%e0%b7%84%e0%b7%9d%e0%b6%af%e0%b6%bb-%e0%b6%b4%e0%b7%8a%e0%b6%bb%e0%b7%9a%e0%b6%b8%e0%b6%ba%e0%b6%a7-%e0%b7%80%e0%b7%94%e0%b6%ab%e0%b6%ad%e0%b7%8a-%e0%b6%85%e0%b7%83%e0%b6%b8/",
       "Category": "athireka",
       "Parent URL": "https://divaina.lk/category/athireka//page/41/"
}