{
       "Source": "divaina",
       "Timestamp": "December 8, 2022",
       "Headline": "නැවුම් කවියක සුවඳ හමා යයි – කවි කිවිඳියන් තිදෙනකුගේ කුලුඳුල් කාව්‍ය සංග්‍රහ පිළිබඳ සංක්ෂිප්ත සටහනක්",
       "News Content": "කිවිඳියන් දෙදෙනකු හා එක් කවියකුගේ කුලුඳුල් පද්‍ය කාව්‍ය ත්‍රිත්වයක් මෙම සටහන තුළින් සාකච්ඡාවට ගැනේ. එම කෘතීන් හි එකිනෙකට වෙනස් ලක්ෂණ ද වනබව කිව යුතු ය. ‘මා මෙන් දහස් ගණනකි ඔබ’ කාව්‍ය සංග්‍රහය අර්ථ සඳෙස් රත්නායක නම් නව කවියකුගේ පද්‍ය කාව්‍ය නිර්මාණ සංග්‍රහයකි. මෙහි විශේෂත්වය වන්නේ අර්ථ සඳෙස් රත්නායක තවමත් පාසල් යන ශිෂ්‍යයකු වීම ය. ඔහු කොළඹ ආනන්ද විද්‍යාලයෙහි නව වන ශ්‍රේණියෙහි ඉගෙනුම ලබන ශිෂ්‍ය මානවකයකු වීම හැරෙන්නට ඔහු විසින් ඉංග්‍රීසි බසින් රචනා කරන ලද පද්‍ය නිර්මාණ කිහිපයක් ම මේ කෘතියට එක් කොට තිබීම ද විශේෂත්වයකි. 2019 දී හයවන ශ්‍රේණියේ සිටිය දී අර්ථ සඳෙස් රචනා කළ කවි මෙන් ම 2022 ජූලි මාසයේ දී නව වන ශ්‍රේණියේ සිසුවකු ලෙස ද රචනාකොට ඇති සිංහල හා ඉංග්‍රීසි කාව්‍ය නිර්මාණ පනස්තුනකින් කවියාගේ සුහුඹුල් කවිත්වයෙහි ගුණ සුවඳ විඳ ගැනීමට අපට අවස්ථාව සැලසේ. කුමරතුංග මුනිදසුන් පිළිබඳ කවියාගේ නිර්මාණය ඔහු රචනාකොට ඇත්තේ හත්වන ශ්‍රේණියේ ඉගෙනුම ලබද්දී ය. එය නිසැක වශයෙන් ම ශිෂ්‍ය රචනාවකින් ඔබ්බට ගිය පරිණත කවිත්වයක් පළ කරන නිර්මාණයකි. කුමරතුංග මුනිදසුන්ගේ ජීවන තතු, ඔහුගේ නිර්මාණ ආශ්‍රයෙන් අර්ථ සඳෙස් විරචිත කාව්‍යය තුළින් මේ ළා බාල සිසුවාගේ පරිණත කවිත්වයක ලකුණු පිළිබිඹු කරයි.\n\nසා පනස් වියේ දීනික්ම යයි මේ දියතෙන්ලවණ නොවූ කඳුළක් නෙතු අග මවා\n\nමේ දැන් හෙතෙමකොහේ හෝ ඇතමලක් මලක් ගැන නොවලොවක් ජයගත්සමනලයෙක් ගැන සිතමිනැ\n\nකවියාගේ ඇතැම් නිර්මාණයකට වස්තු විෂය වී ඇති අත්දැකීම් හි නව්‍ය ගුණයක් ද ජීවිතය පිළිබඳ දර්ශනයක් ද වේ. නිමා නොවන නම් නිර්මාණය එවැන්නකි.\n\nනිම්නයේ වෙසෙන්නාපතන්නේකන්ද අතික්‍රමණය කරන්නට යකන්ද අතික්‍රමණය කළ පුද්ගලයාපතන්නේපහළ නිම්නයේ වෙසෙන්නට ය\n\nමදාරා පසඳනී ගුණවර්ධන කිවිඳිය විරචිත අඳුරේ සිට ලියමි කාව්‍ය සංග්‍රහයෙහි නිර්මාණ හතළිස් එකකි. ආධුනිකත්වයෙන් ඔබ්බට ගිය කිවිඳියකගේ පරිකල්පනය ඔස්සේ නිමැවුණු අපූර්ව ගුණයෙන් හෙබි රචනා රැසකි. ස්ත්‍රී පුරුෂ සබඳතා, ජීවිතයේ සංකීර්ණ ජීවන ගැටලු ඇගේ කවියට විෂය වේ. ඈ තියුණු නිරීක්ෂණ ශක්තියක් සතු කිවිඳියක් බව සාක්ෂාත් කරන විවිධ හා පුළුල් පරාසයක විහිදෙන අත්දැකීම් රැගත් නිර්මාණ අඳුරේ සිට ලියමි කාව්‍ය සංග්‍රහය තුළ වේ. ටෙලිවෘත්ත, දෝණියගේ රචනාව, අකිලන්, මාතර වෙරළ තීරයේ දී, මල් එතනාගේ අවනඩුව, ගජමන් ( නො ) ලී කව, එබඳු නිර්මාණ කිහිපයකි. ප්‍රේමානන්දගේ බියකරු සිහිනය කිවිඳිය සතු කාව්‍ය ප්‍රතිභාව හා ඇගේ පරිකල්පනය මොනොවට පිළිබිඹු කෙරෙන නිර්මාණයකි. කවියෙහි කථකයා ප්‍රේමානන්ද වෘත්තීය සමිති නායකයෙකි. රාත්‍රියේ ඔහු බිය වී ඇහැරෙන්නේ ඔහු බිරිඳ හීනයෙන් දකින්නේ ය. ඔහුගේ හීන තුළ බිරිඳ විවිධ වෙස්ගෙන සිටින්නී ය. ඔහු ඇගේ අණසකට යටත්ව සිටින්නෙකි.\n\nතවත් එක් හීනයක මත් වතුර සාදයකහොඳින් ළැම විවර කළඅනගි ගවුමක් පැලඳමත් මතින් අඩවන්ව සිය බිරිඳ හිනැහෙයි\n\nදුරකතන ඇමතුමක දුරින් ඔහු අමතමින්සරාගී කට හඬින් ඔහු සමග මුමුණයි…බබාලා සෝදලා ඇඳෙන් නිදි කෙරෙව්වදදොර වහල නිදියන්නදැන් හුඟක් රෑ වෙලා….\n\nස්ත්‍රී ආධිපත්‍යයට නතු ව බියෙන් සිටින ප්‍රේමානන්ද සැබැවින් ම තම බිරිඳ දකින්නට කැමත්තේ කෙලෙස ද? එක් රැයෙක ඔහු අපේක්ෂා කළ බිරිඳ සිහිනයෙන් දකී. කිවිඳිය එමොහොත ප්‍රබල උත්ප්‍රාසයකින් රචනා කරන්නී මෙසේ ය. ඔහු සිත තුළ නැඟෙන ප්‍රතිවිරෝධය කිවිඳිය භාවිත සංකල්ප රූපාවලියකින් මනාව කුලුගන්වන්නී ය.\n\nදැලි වැකුණු නයිටියට වෙහෙස පිරි මුහුණ ඇතිවෙහෙසටම කළු ගැසී තලත්තෑනිව පෙනෙනබිරිඳ දැක මඳහසක් මුව කොණක දැල්වෙයිසැනසුමේ සුසුමකින් ළය නිවා සැනැහෙයිඉතින් ප්‍රේමානන්ද සොම්නසින් නිදියයි..\n\nමදාරා පසඳනී ගුණවර්ධන කිවිඳිය සිංහල කිවිඳි නාමාවලියට එක්ව සිටින අනාගත අපේක්ෂා රඳවා ගතහැකි කිවිඳියක් බව ඇගේ කුලුඳුල් කවි එකතුව සාක්ෂි දරයි.\n\nFace Book කවිය තුළින් කවියට අත්පොත් තබන රුචී නෙත්මා අබේවර්ණ විරචිත ප්‍රාණයාම කිවිඳියගේ පළමු කාව්‍ය නිර්මාණ එකතුවයි. ග්‍රන්ථ සැකැස්මේ සිට අත්හදා බැලීම් ස්වරූපයක් ගත් මෙම කෘතියෙහි සෑම නිර්මාණයක් සඳහා ම වර්ණ ඡායාරූපයක් , චිත්‍රයක් හෝ මෝස්තර රටාවක් භාවිත කොට ඇත. නිර්මාණය කවියක් ලෙස රස විඳීම සඳහා මේ බාහිර අලංකරණ කිසිවක් අවශ්‍ය නොවන මුත් ඒවායින් කවියට සිදුවන හානියක් ද නොවේ. බොහෝ නිර්මාණ අවසන පද අරුත් මෙන් ම පරිකතා ද ඇතුළත් කොට තිබෙනු දක්නට ලැබේ. නිර්මාණ විසි හයකින් සුසැදි ප්‍රාණයාම කවි එකතුවෙහි අත්දැකීම් අතර ජනශ්‍රැතියෙහි එන සිදුවීම්, චරිත, ඓතිහාසික හා දේශීය හා විදේශීය සුරඟන කතා හි චරිත ද හමුවේ. අප අසා පුරුදු සින්ඩරැල්ලාගේ කතාවට නව අර්ථ කථනයක් එක් කරන කිවිඳිය අම්බපාලිගේ චරිතය උඩු යටිකුරු කරන්නී ය. රුචී නෙත්මාගේ කවිය තුළ ඈ විසින් කාව්‍ය භාෂාව පිළිබඳ කළ අත්හදා බැලීම් ස්වරූපයේ ව්‍යවහාර මෙන්ම කෝළම් ගැමි නාටක ඇසුරින් කාව්‍යොචිතව එක් කළ යෙදුම් ද පෙනේ. ශාප යාගය කවියෙන් මේ නිදසුන දක්වමි.\n\nඑළි පත්තෙ ඉඳගෙනකණ්ඩුල ඇතා පිට නැඟගැමුණු පර අත වනන කොටසිරික්කිය පාන කොටමඤ්ඤං කියා දුන් තොටඒ ඉතිහාසේ මසුරන් කතා තිටමතක් නොවුණි ද බොට..?\n\nකිවිඳිය විසින් තම කවි එකතුවට තෝරා ගත් විෂය ක්‍ෂේත්‍ර තුළින් ඔසවා තබන ඇතැම් චරිත පිළිබඳ ඇගේ නිරීක්ෂණාක්ෂිය ප්‍රබල ය. තියුණු ය. පොන්සිනා හාමි වැනි වෘත්තීය සමිති නායිකාවක ගේ ජීවිතය විනිවිද දකිමින් ඓතිහාසික ස්ත්‍රී චරිත අතර පොන්සිනා හාමි වැනි වීරෝධාර ගැහැනියකගේ සටන්කාමීත්වය ඇගේ කවියෙන් ප්‍රතිනිර්මාණය වන්නේ පොන්සිනා හාමි යනු තුති ගී නොගැයුණු වීරවරියක් ලෙසය. කිවිඳිය මහ පොළොවේ දෙපා තබා සිටින පොන්සිනා හාමිගේ චරිතය පිළිබිඹු කිරීමට වඩාත් උචිත කවි බසක් තෝරා ගන්නී ය.\n\nමදාරා වරලස ගසාමැණිකෙලා පෙරහැරේ ගියාසැදුමට සුධර්මා දෙව් සබාමරියකඩේ පෙළපාලි ඈ ගියා\n\nප්‍රාණයාම කාව්‍ය සංග්‍රහයෙහි එන නිර්මාණ අතර ප්‍රබල ම නිර්මාණය ලේ පොන්සිනා හාමි හැඳින්වීමට කැමැත්තෙමි. පොන්සිනා හාමි වැනි චරිත මැකී යද්දී පූජාවට ලක්වන්නේ කෙබඳු චරිත ද යන්න කිවිඳිය උපහාසයෙන් පවසන්නී ය.\n\nසුදු රෙදි හොරුන් බණ අසනවාපෝ දාට සිල් ගන්නවාමහ සෙනඟ උන් පුදනවාදා බින්දු මහ පොළොවේ මැකෙනවා\n\nඑහෙත් පොන්සිනා හාමි වැනි චරිතයක් පූජාසනයේ තබා වඳින්නට සුදුසු බව කිවිඳිය පවසන්නී. ඇගේ මානව දයාවෙන් යුතු හදවතෙහි පිළිබිඹුවක් චිත්‍රණය කරමිනි.\n\nඅතීතෙට පරව ගිය ලේ ධාතු හඬ නඟාකටු අකුලේ මල් වෙලා මැළවුණාපන්හිඳෙන් ඒ ලේ සුවඳ මල් නෙළාපූජාසනේ තබන්නම් ඔබ වඳිනවද පුදා\n\nරුචී නෙත්මා අබේවර්ණ කිවිඳිය ගේ බොහෝ කවි සඳහා ඈ විසින් තෝරගෙන ඇති අනුභූතීන් කෙතරම් දුරට සමාජබද්ධ, මානවබද්ධ ඒවා ද යන්න පිළිබඳ සිතා බැලිය යුතුයැයි සිතමි. කෙසේ වූවත් කුළුඳුල් කවි එකතුවක දක්නට ලැබෙන ආධුනික බව ඉක්මවා ගිය කවිත්වයක් සතු කිවිඳියක් ප්‍රාණයාම තුළ ජීවත්වන බව හැඟේ.\n\n● බුද්ධදාස ගලප්පත්තිසංස්කරණය – රුවන් ජයවර්ධන",
       "URL": "https://divaina.lk/%e0%b6%b1%e0%b7%90%e0%b7%80%e0%b7%94%e0%b6%b8%e0%b7%8a-%e0%b6%9a%e0%b7%80%e0%b7%92%e0%b6%ba%e0%b6%9a-%e0%b7%83%e0%b7%94%e0%b7%80%e0%b6%b3-%e0%b7%84%e0%b6%b8%e0%b7%8f-%e0%b6%ba%e0%b6%ba%e0%b7%92/",
       "Category": "athireka",
       "Parent URL": "https://divaina.lk/category/athireka//page/168/"
}