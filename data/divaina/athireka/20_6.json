{
       "Source": "divaina",
       "Timestamp": "September 3, 2023",
       "Headline": "ඔබයි මමයි විඳිමු බලමු…",
       "News Content": "රිදී තිරය, පුංචි තිරය සහ වේදිකාව මත අමරණීය වූ මනා පෞර්ෂයකින් යුක්තව චරිතය චරිතයක් නොවන්නට ජීවය දෙමින් දැවැන්ත චරිතාංග නළුවකු ලෙසත්, මන බඳනා හඬ පෞරුෂයකින් යුත් ගායකයෙක් වගේම ප්‍රසංග වේදිකාව තම ග්‍රහණයට ගත් දක්ෂ නිවේදකයකු ලෙසත්, සියල්ලන්ගේම දෑස් වසඟයට පත් කරගන්නා කඩවසම් රූ සපුවක් හිමි එදා සිංහල සිනමාවේ සිහින කුමරා වූ අති දක්ෂ රංගන වේදියෙක් තමයි කමල් අද්දරආරච්චි කියන්නේ.දශක හතර හමාරක කාලයක් මෙතෙක් ආ ගමන් මගේ එක් රැස්කළ ගීතයන් ගණනාවක්ම මෙවර ඔහුගේ හඬින්ම නැවතත් ප්‍රේක්ෂක සහෘදයාට තිළිණ කරන්නට “ඔබයි මමයි”යනුවෙන් ඒක පුද්ගල ගී ප්‍රසංගයක් පවත්වන්නට මෙවර ඔහු සූදානම් වෙන්නේ. ඒ ප්‍රසංගය පිළිබඳව ඔහුගේ හඬ අවදි කළේ මෙසේය.\n\n● කමල් අද්දරආරච්චි “ඔබයි මමයි” කියලා දැවැන්ත ප්‍රසංගයකට සූදානම් වෙනවා නේද මේ වෙලාවේ. අපි මුලින්ම ඒ ගැන කතා කරමු.\n\nඔව්. වසර ගණනාවක් ම දැඩි නිහඬතාවයකින් තමයි මගේ මේ වැඩකටයුතු සියල්ලක්ම කෙරුණේ. කලාවෙන් වුණත්, අවුරුදු ගණනකින් ටෙලි නාට්‍යයක්, චිත්‍රපටයක් කරලා නෑ. හැබැයි අදටත් මගේ ජනප්‍රියකම හෝ වේවා,ප්‍රසිද්ධ රූපය හෝ වේවා,මේ හැම දෙයක්ම රැඳිලා තියෙන්නේ මම පරණ කරපු කලා කෘතීන් වල තියෙන වටිනාකමත් එක්කයි.ඉතින් මට තෘප්තියක් ලබන්න පුළුවන් මම මිනිස්සුන්ට මොනවද ලබා දීලා තියෙන්නෙ කලාවට කියලා.මට ඕනෑවුණා රසිකයින් වෙනුවෙන් කුමක් හෝ ආකාරයකින් රසවින්දනයක් ලබා දෙන තෘප්තිමත් වෙනත් දෙයක් කරන්න. ඒ අදහසත් එක්ක තමයි මම මේ “ඔබයි මමයි” කියන සංගීත ප්‍රසංගය කරන්න තීරණය කළේ.\n\n●මේ “ඔබයි මමයි” ප්‍රසංගයේ ඇති විශේෂත්වයන් මොනවාද?\n\nචිත්‍රපට,ටෙලි නාට්‍යය සහ නාට්‍ය ගීත පසුබිම් කරගෙන තමයි මේ ප්‍රසංගය ඉදිරිපත් කරන්නේ. මම රඟපාපු,මා ගායනා කරපු,මට පසුබිම් ගායනය ලැබුණු ගීත. ඒ ගීතවල රූපරාමු ඒ වෙලාවේ වේදිකාවේ පුළුල් තිර වල ප්‍රදර්ශනය වන අතරම ඒ දර්ශනීය පසුතලයේ ඉඳගෙන මම සජීවීව ගායනා කරනවා.ඒ වගේම නර්තන ශිල්පියන් ගේ සුළු නර්තනාංග කිහිපයකුත් එකතු වෙනවා. විවිධ වූ හැඩතල මතු කරන,විවිධ රසයන් ඇති කරවන සුවිශේෂී අංග එකතුවක් තියෙනවා මගේ මේ ප්‍රසංගය ඇතුලේ.\n\n● එදාට ඔබ ගායනා කරන ගීත ගැනත් කතා කළොත්.\n\nඕනෑම ගායකයෙක් මුලින්ම ගායකයෙක් වෙන්නේ කාගේ හෝ ගීතයක් ගායනා කරලා නේ. ඒක තමයි තමන්ගේ ජීවිතයට ලබන අත්වැලක් වෙන්නේ. මමත් මේ ප්‍රසංගය ආරම්භ කරන්නේ, ඩබ්ලිව. ඩී අමරදේව මහත්මයාගේ ගීතයක් ගායනා කරමින්.පසුගිය යුග කිහිපයක බැබළුණ තරු කිහිපයක ගීතත් එක්කර ගන්නවා.සප්ත කන්‍යා චිත්‍රපටයේ “උන්මාද වූ ප්‍රේමාදරේ”මම ගායනා කර ප්‍රථම චිත්‍රපට ගීතයත්, “උන්මාද සිතුවම්”ගීතයත්, ලංකාවේ ප්‍රේමාන්විත ගීතවල ප්‍රේමයේ උතුරාම යන ගීතයන් තියෙන්නේ,පෙම්බර මධු චිත්‍රපටයේ තියෙන “පෙම්බර මධූ” ගීතයත්, සූර්යයා චිත්‍රපටයේ එන “සිකුරුලියා”ගීතයත් සමුද්‍ර චායා ටෙලි නාට්‍යයේ ගීත වගේම තවත් මම රඟපාපු බොහෝ නිර්මාණයන් වල ගීත මම ගායනා කරනකොට ඒ පසුබිමින් ඒ දර්ශනයන් තිරගත වනවා.\n\n● ඔබේ සමකාලීන රංගන ශිල්පිනියනුත් මේ හා සම්බන්ධ වෙනවාද?\n\nනැහැ.ඒ අයට මම එහෙම බලපෑමක් කළේ නැහැ. නමුත් ඒ අයත් එදාට ආරාධිතයෝ හැටියට එනවා. ඉතින් ඒ ආපුවහම ඒ අයත් මගෙත් එක්ක වේදිකාව උඩට එක්වෙයි.වන්දනා,සුජානි පෙරේරා,සුබුද්ධි ලක්මාලි සහ තවත් මේ වගේ බොහෝ දෙනෙක් මගේ වැඩේ ඉන්නවා.\n\n● “ඔබයි මමයි”කියන්නේ,සම්ප්‍රදායෙන් ඔබ්බට ගියපු වෙනස් වැඩක්.මේ වගේ වැඩක් පටන් ගන්න හිතුවේ ඇයි?\n\nමේ වගේ වැඩක් ඇත්තටම කරන්න පුළුවන් ලංකාවේ කලාකරුවෝ හතරදෙනෙකුටයි. ඒ හතර දෙනාගෙන් එක්කෙනෙක් මම.අනිත් තුන්දෙනා මිය ගිහින්.ඒ අය තමයි විජය කුමාරතුංග, ප්‍රෙඩී සිල්වා සහ රුක්මණී දේවිය.මෙහෙම දෙයක් කරන්න පුළුවන් ජීවත් වෙලා ඉන්න එකම කෙනා මම. ඉතිං මේක ලෝකයටම සුවිශේෂී වර්ගයේ ප්‍රසංගයක් එක පැත්තකින් ගත්තහම.එක්තරා විදිහක විරල වැඩක්,මේක කරන්න නම් ඉතින් ගායනය සහ රංගනය කියන සුදුසුකම් දෙකම සපුරාගන්නට වෙනවා.\n\n● මේ ප්‍රසංගය රට වටේ සහ රටින් පිටට හරි ගෙනියන්න සූදානමක් තියෙනවද?\n\nඔව්,අනිවාර්යෙන්ම. මේක ගෙනියන්න වෙනවා. මොකද දැනටමත් මේකට බොහෝ අය බොහෝම කැමැත්තෙන් ඉන්නවා සහ ලොකු උනන්දුවක් දක්වනවා.තව යම්යම් සුවිශේෂී පුද්ගලයන් ඉන්නවා මේ වගේ දෙයක් සංවිධානය කරන්නත් බලාගෙන.ඉතින් මම හිතෙනවා ඒ වගේ හොඳ තත්වයක් යටතේ මේක කරන්න පුළුවන් වෙයි කියලා.\n\n● රඟපෑමට වැඩි ඉඩක් නැතිව ගායකයා විදිහට ද මේ ප්‍රසංගය තුළ ජීවත්වෙන්න සූදානම් වෙන්නේ?\n\nගායකයා එතරම් කාර්යබහුල වෙන්නේ නැහැනේ දවස පුරාම රංගන ශිල්පියා වගේ. රංගන ශිල්පියා උදේ පාන්දර නැගිටපු වෙලාවේ ඉඳලම ඔළුවේ තියෙන්නේ රංගනයෙහි නිරත වෙන්න. නමුත් මට ගායකයෙක් විදිහට හවසට ගිහින් සිංදුවක් කියන්න පුළුවන් මේ ප්‍රසංගය තුළ.ඉතින් ඒක මම ලොකු බාධාවක් කර ගන්නේ නැහැ.මෙහෙම කරන්න පුළුවන් වෙන එකත් ලොකු අවස්ථාවක්.\n\n● ඔබ මේ ප්‍රසංගය තුළින් බලාපොරොත්තුවෙන්නෙ කුමක්ද?\n\nමම උත්සාහ කරන්නේ රසිකයින්ට හොඳ රසාස්වාදයක් ලැබෙන හොඳ නිර්මාණශීලී යමක් ඉදිරිපත් කරලා මිනිස්සුන්ට රසවින්දනයක් ලබා දෙන්න.මේ කාලේ තියෙන්නේ කලාවෙ නියගයක් වගේ වටපිටාවක්.නිර්මාණ වල තියෙන රසවින්දනය අඩුවීමක් තියෙනවා.ඒකෙන් මිනිස්සුන්ට හොඳ රසාස්වාදයක් නැහැ.ඉතින් මම බලාපොරොත්තු වෙන්නේ හොඳ රසාස්වාදයක් ලබා දෙන උසස් විදියේ නිර්මාණශීලී යමක් ඉදිරිපත් කරන්න.මේ ප්‍රසංගය තුළින් දෑස් විවර කරගෙන දකින සිහිනයක් වගේ හැඟීමක් දැනෙයි එදාට ප්‍රසංගය රසවිදින්න එන හැමෝටම.\n\n● අවසාන වශයෙන් “ඔබයි මමයි” ප්‍රසංගය පැවැත්වෙන දිනය,වේලාව,ස්ථානය සහ ප්‍රවේශපත්‍ර ලබාගන්න පුළුවන් විදියත් මතක් කරමු.\n\nසැප්තැම්බර් මස 16 වැනි සෙනසුරාදා රාත්‍රි 7 ට කොළඹ වෝටර්ස් ඒඡ් හෝටලයේ දී තමයි පැවැත්වෙන්නේ. myshowmyticket.com වෙතින් ප්‍රවේශපත්‍ර වෙන්කරවා ගන්නත් පුළුවන්. ඉතිං මගේ ආදරණීය රසික රසිකාවියන්ට මම ආරාධනා කරනවා එදිනට මගේ ප්‍රසංගය රසවිදින්නට පැමිණෙන්න කියලා.\n\nපාරමී කෞෂිකාඡායාරූප : නිශාන් එස්. ප්‍රියන්ත",
       "URL": "https://divaina.lk/%e0%b6%94%e0%b6%b6%e0%b6%ba%e0%b7%92-%e0%b6%b8%e0%b6%b8%e0%b6%ba%e0%b7%92-%e0%b7%80%e0%b7%92%e0%b6%b3%e0%b7%92%e0%b6%b8%e0%b7%94-%e0%b6%b6%e0%b6%bd%e0%b6%b8%e0%b7%94/",
       "Category": "athireka",
       "Parent URL": "https://divaina.lk/category/athireka//page/20/"
}