{
       "Source": "divaina",
       "Timestamp": "July 2, 2023",
       "Headline": "මේ මගේ කතාව – අසිහියෙන් ලියූ සටහන්",
       "News Content": "මට මහා බයක් දැනෙනවා. මට අවතාර පේනවා. කන්න – බොන්න – අඳින්න නැතිව එහාට මෙහාට ගාට ගාට ඇවිදින ඇටසැකිලි පේනවා. ඇටසැකිලි ජැන්ඩියට ඇඳගෙන ඇවිදිනවා. කන්තෝරු යනවා. ඔෆිස් යනවා. කාලය මරලා පඩි ගන්නවා. ඒවගේම හොරු. ටෙන්ඩර් හොරු, පස් හොරු, බැංකු හොරු, සීනි හොරු, සුදු ලූනු හොරු…. හොරු කවුද, හොරු නොවන්නෙ කවුද කියල මට හඳුනගන්න බෑ. මං රැවටුණා ජීවිත කාලෙම හොරුන්ට. දැනුත් රැවටෙනවා. දුම්වැටියක් පෙන්නුවොත්, බෝතලයක් පෙන්නුවොත් ඒ පෙන්නන මිනිහාට කතිරෙ ගහනවා මං. චීත්තයක් පෙනුණොත් ගෙදර ළමයි බමයි අමතක වෙනවා මට. සමාජ සාධාරණත්වය ගැන කථා කරන මිනිහාගේ තරම පේනවාද! මගෙ ජීවිතේ මං එකතු කළේ මොනවද? ඉඩකඩම්? යානවාහන? සල්ලිය බාගෙ? නෑ. මෝඩකම් විතරයි. තව දෙයක් එකතු කළා. පොත්. ඒත් එකතු කළා විතරයි, කියෙව්වෙ නෑ. පොත් කියවපු මිනිහෙක් වුණා නම් මං අද මෙතන නෑ. ඒත් ගෙදර පොත් තියෙනවා. එහෙම කිව්වොත් වැරදියි. ගෙදර පොත් තිබුණා. පහුගිය සෙනසුරු අපල කාලෙ පොත් හුඟක් ගියා ලිපට. ගෑස් නැති හින්දා බිරින්දෑ පොත් කඩදහි ලිපි ගිනි මොළවන්න ගත්තා. බුද්ධිමත් කාන්තාවක් ඈ. ඇය පොත්වලයි දර පොල්කොළවලයි අතර වෙනස දන්නවා. වෙනසක් නෑ කියල දන්නවා. දෙකේම අමුද්‍රව්‍ය එකයි. ඒත් තව පොත් ටිකක් ගෙදර තියෙනවා. මං කියෙව්වෙ නැති වුණත් ඒ පොත් ටික මං ආරක්ෂා කරනවා. වහලෙ මීයො කීක් කීක් ගාද්දි මට බයයි මීයො නවකතා කියවයිද කියල. වහලට වැහි ඇද වැටෙද්දි මට බයයි පොත් ටික දිය වෙයිද කියල. ගෙදර ගෑස් නැති වෙනකොටත් බයයි පොත් ටික ලිපේ අළු වෙයිද කියල. ඒත් ඇයි බය වෙන්නෙ? පොත්වල වටිනාකමක් තියෙනවාද? පොත් බලු කළා සිංහල ලේඛකයො. සිංහල මහාචාර්යවරු තවත් බලු කළා. ඉතිං තැවෙන්න එපා. සියල්ල නැති වන සුලුයි. ජීවිතේ දේවල් අත්හරින්න පුරුදු වෙන්න. තණ්හාය ජායතී සෝකෝ. තණ්හාය ජායතී භයං. බණ කියනවා දැන් මං. එකත්පස්ව හිඳගන්න. අත් දෙක එකතු කරලා වැඳගෙන නමස්කාරය කියන්න. ඒත් වාහනයක් නැති වුණොත් මං බණට වඩින්නෙ නෑ. අටපිරිකරට මොනවද තියෙන්නෙ? ඔය පොල්කටු පාත්තරවලින්, වටාපොත් – කුඩකෑලිවලින් ඇති වැඩක් නෑ. ඇපල් ෆෝන් එකක්, ලැප්ටොප් එකක් එහෙම නැද්ද?\n\nදැන් මං තනියම ඉන්න කැමති නෑ. ඉස්සර මං හුදකලාවට ඇලුම් කළා. දැන් වෛර කරනවා. මොකද මගෙ පපුවෙ ඇතුළෙ බයක් තියෙනවා. බය හින්දා අද දවස මගේ අන්තිම දවස වේවා කියල මං ප්‍රාර්ථනා කරන්නෙ. ඒත් කරුමෙට හැමදාම උදේට නැඟෙනහිර අහසින් අර කාලකන්නි ඉර පායනවා. දැන් මං කාලය ගෙවාගන්න කා එක්ක හරි කථා කරන්න කැමතියි. ඒත් බිරින්දෑ එක්ක කථා කරන්න කැමති නෑ. කථා කරලා තව පපුව අවුලගන්න කැමති නෑ. මට ඕන නන්නාඳුනන මිනිහෙක් එක්ක කදේක වැටෙන්න. දේශපාලන මතවාද ඔළුවේ පුරෝගෙන ඉන්න මිනිහෙක් එක්ක නෙවෙයි, ඔළුවෙ, පපුවෙ මොනවත් නැති ඕයි! කියල අමතන්න පුළුවන් මනුස්සයෙක් එක්ක දොඩමළු වෙන්න. දේශපාලන චරිත මං පිළිකුල් කරනවා. දේශපාලන නොවන චරිතත් මට එපා. වැඩිපුර හිතන මිනිස්සුත් අන්දෝසංසාරයක් නැති මිනිස්සුත් වැඩක් නෑ. මං ආස කරන්නෙ හැන්දෑවේ ඉර බහින වෙලාවට වෙරළ කොනට වෙලා ක්ෂිතිජ ඉම සොයන්න පුළුවන් මිනිහෙක් එක්ක ජීවිතය ගැන තෙපලන්න. ඇත්ත කිව්වොත් එහෙම ගෑනියෙක් එක්ක හුස්මක් ගන්න. “හුස්ම ගන්න.” කොච්චර සුවදායී වචනයක්ද! අද අපට අමාරුම දේ ඒක තමයි. හුස්ම ගැනීම. හුස්ම අපේ හිර කරලා. දේශපාලකයොද එහෙම කරලා තියෙන්නෙ? නැත්නම් ක්ෂුද්‍ර මූල්‍ය ණය කොම්පැණිකාරයොද? නැත්නම් ලීසිංකාරයොද? උගස්කඩකාරයොද? බැංකුකාරයොද? ඔය හැමෝම අපේ ගෙල මිරිකලා. ඒත් අපේ බෙල්ල කපලා තියෙන්නෙ අපිමයි. මං පිට උන්ට බය නෑ. මං බය මං ළඟ ඉන්න උන්ට. දත් තිස්දෙක පෙන්නලා “ගුඩ් මෝනිං!” කියන උන්ට.\n\nඒ දවස්වල මං මෙච්චර අසුබවාදී වුණේ නෑ. ඒත් දැන් අසුබවාදීයි. සර්වඅසුබවාදීයි. කොච්චරද කියනවා නම් කවුරුහරි හෙට අපේ ක්‍රිකට් ටීම් එක ඕමානෙට ගහයිද කියල ඇහුවොත් මං කියන්නෙ නෑ, පරදියි කියල. ඒත් අනිද්දා අපේ ටීම් එක ඉන්දියාවට ගහයිද කියල ඇහුවොත් මං කියන්නෙ ගහයි කියල. ඇයි මෙච්චර අසුබවාදී වුණේ මං? ඇයි මෙච්චර බය? මේවාට මං හේතු කියන්නෙ නෑ. හේතු කියන එක මං පොලිස් මාධ්‍ය ප්‍රකාශකතුමාට බාර දීලා තියෙන්නෙ. දැන් මාධ්‍ය ප්‍රකාශකතුමා කියන ඒවා පිළිගන්නෙ නැත්නම් මං අජිත් මහත්තයාට වැඩේ බාර දෙන්නම්. හැබැයි මට සැකයි දැන් මං දෙන ඒවා එතුමා බාර ගනීද කියල. මොකද මිටි පොලිස්ලා කරන වැඩේ අයිජීපී වෙන්ඩ යන මිනිහා කරන්නෙ මොන රටේද! එක අතකට මගෙ ලෙඩේ සෞඛ්‍යයට අදාළ හින්දා මං කැමතියි මේක පාදෙණිය දොස්තර මහත්තයාට යොමු කරන්න. හැබැයි එතුමා මං දැක්කෙ නෑ කාලෙකින්. සමහර විට එතුමා වස විස නැති කෘෂිකර්මාන්තෙ ගැන මොනවාහරි පර්යේෂණයක් කරනවා ඇති. එහෙම නම් එතුමාට කරදර කරන එක නරකයි. ඉතිං මංම හේතු කියන්නම්.\n\nඇයි මං මෙච්චර අසුබවාදී වුණේ? ඇයි මෙච්චර බය වෙලා තියෙන්නෙ? කාරණය මේකයි. ඉස්සර අපේ ඉහට උඩින් අහසක් තිබුණා. ඒක මොන තරම් කැත අහසක් වුණත් අහසක් තිබුණා. ඒ අහසෙ කාලෙකට ඉර පෑව්වා. හඳ පෑව්වා. දේදුන්න පෑව්වා. ඒ සියල්ල අපි වින්දා. දුක, සතුට, සිනා, කඳුළු සම සිතින් විඳ දරාගත්තා. දැන් අපට උඩින් අහසක් නැද්ද? තියෙනවා. ඒත් ඒ අහස ඉස්සර වගේ නෙවෙයි, දිගටම කළුවරයි. සඳත් කළුවරයි. ඉර පෑව්වත් කළුවරයි අවට. මේ කළුවර ඉවර වෙයි කියල මං බලාගෙන සිටියා. ඒත් ඉවර වුණේ නෑ. ඉවර වෙන්නෙත් නෑ. ඉවර වෙන්නෙ නෑ කියල මට කිව්වෙ සුමනදාස නැකැත් මහත්තයා. මං එතුමා කිව්ව දේ මුලදි විශ්වාස කළේ නෑ. මං එතුමා කිව්ව ඒවාට විරුද්ධ පැත්තට ඔට්ටු ඇල්ලුවේ. විශේෂයෙන් ක්‍රිකට් මැච් යනකොට මං ඔට්ටු දැම්මෙ අපේ ටීම් එක පරදියි කියල. අන්තිමේ පැරදුණේ මං. ටීම් එකත් පැරදිලා, මාත් පැරදිලා. දැන් මට තේරිලා තියෙනවා එතුමා හරි කියල. එතුමා ඉර පායයි කියල හිතන්නෙම නැද්ද? හිතනවා. ඒ, ඊළඟ පාර විෂ්ණු දෙයියො රජ වුණොත්. ඒත් මං විෂ්ණු දෙයියො විශ්වාස කරන්නෙ නෑ. විෂ්ණු තියා තිරුපති දෙයියොවත් අතට දාන ගැට කඹ නූල්, වජ්ර, සුර, පළඳනාවත් විශ්වාස කරන්නෙ නෑ. ඉතිං කොහොමද මං සුබවාදියෙක් වෙන්නෙ?\n\nමගේ අසුබවාදයට තව හේතුවක් තියෙනවා. මං විප්ලව විශ්වාස කරන්නෙ නෑ. විප්ලව කරලා මගේ මස්සිනා කාලයක් සිරගෙයි තැප්පා. මගේ බාප්පාගේ බස් පහක් බේරෙ වැවේ ගියා. මාමා යට ඇඳුම පිටින් මහපාරෙ දිව්වා. ඒ සියල්ලටත් වඩා මගේ ලොකු තාත්තාගේ වටිනා කියන පුස්තකාලෙ ගිනිබත් වුණා. මේවා අපරාධ. ඒ අපරාධ මඩින්න මේ අපරාධ කළා. දැන් මට හිතෙනවා විප්ලවයට අත ඉස්සුවේ මෝඩකමට කියල. දැන් මං විප්ලවවලට සහාය දෙන්නෙ නෑ. ඒත් අපට විප්ලවයක් නැතුව බෑ. බෝල්ෂෙවික් විප්ලවයක් නෙවෙයි, මිනිස්සු ජීවත් කරවීමේ විප්ලවයක්. මිනිස්සුන්ට වඩා මගෙ බඩගින්න නිවන විප්ලවයක්. මට හුස්ම ගන්න පුළුවන් වටපිටාවක් හැදීමේ විප්ලවයක්. ඒත් විප්ලවකාරයො නැති එහෙම විප්ලවයක් තියෙනවාද? ඒ ගැන මට නිච්චි නැහැ. හාමුදුරුවරුන්ට විප්ලව කරන්න පුළුවන්ද? පාදිලි උන්නාන්සේලාට විප්ලව කරන්න පුළුවන්ද? කුරුක්කල්තුමාලට? මවුලවිතුමාලාට? එහෙමම කියන්න එපා. ලෝකෙ මුල්ම විප්ලව කළේ පූජක පක්ෂය නේද? ඇත්ත. ඒත් මට දැන් ඉන්න කට්ටිය ගැන විශ්වාස නෑ. දැන් මං විශ්වාස කරන්නෙ කාවද? මං විතරයි. මාවත් සමහර වෙලාවට මට විශ්වාස නෑ. ඒත් මගේ විශ්වාසය මට කියන්නෙ ආයෙ කවදාවත් ඉර පායන්නෙ නෑ කියල. අන්ධකාරය විතරයි කියල. අපට ගැලවුමක් නෑ කියල. ඉතිං මං සුබවාදී වෙන්නෙ කොහොමද?\n\n● රවීන්ද්‍ර විජේවර්ධන[email protected]",
       "URL": "https://divaina.lk/%e0%b6%b8%e0%b7%9a-%e0%b6%b8%e0%b6%9c%e0%b7%9a-%e0%b6%9a%e0%b6%ad%e0%b7%8f%e0%b7%80-%e0%b6%85%e0%b7%83%e0%b7%92%e0%b7%84%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b7%92%e0%b6%ba-10/",
       "Category": "athireka",
       "Parent URL": "https://divaina.lk/category/athireka//page/54/"
}