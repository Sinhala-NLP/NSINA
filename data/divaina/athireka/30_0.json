{
       "Source": "divaina",
       "Timestamp": "August 17, 2023",
       "Headline": "චූලා ලංකාරය ගැන චූල නොවූ අදහසක්",
       "News Content": "චූලාලංකාරය පොත ලියපු කර්තෘ චූලා සමරසිංහ කියන විදියට, ඔහු එතරම් ලොකු සාහිත්‍යකාරයෙක් නම් නොවෙයි. පොතක් ලියන්න සාහිත්‍යකාරයෙක් වෙන්න ඕනෙම කියලා නියමයක් නැහැ තමයි. හැබැයි ඉතින් ලියපු කෙනා සැකයක් නැතුව සාහිත්‍යකාරයෙක්ද නැද්ද කියන එක තීරණය වෙන්නේත් ඒ පොතෙන්…\n\nඒක නිසා සාහිත්‍යකාරයාගේ සාක්ෂිය පොත විසින් සපයන තුරු අපි චූලා ගැන කතා කරන්න පටන් ගත්තා.\n\nචූලා සමරසිංහ කියන වියපත් ඇදුරුතුමා මට සමීප වුණේ අහම්බෙන්. ඒකත් වුණේ යුග දෙකක වුණත් දෙන්නම පස්සර මධ්‍ය මහා විද්‍යාලයේ ආදි ශිෂ්‍යයින් වීම. මීට කලකට ඉහත දිනක තවත් අපි වගේම අපේ පාසලේ ආදි ශිෂ්‍යයකු වන මානවසංවේදී සංගීතඤ එච්. එම්. ජයවර්ධනයන්ට පාසලේ දී උපහාර පිදුව එක්තරා සුන්දර දවසක අපි මුණගැසුණා මතකයි. එදායින් පසු ඈතින් වුණත් අපේ මිත්‍රත්වය මේ දක්වා සුරැකුනා. ඒකට හේතුවක් වුණේ අප දෙදෙනාගේම මානවහිතවාදී කලාව හා වාමවාදී දේශපාලන නැඹුරුව වන්නටත් ඇති.\n\nචූලා උපන්නෙ අම්පාරෙ. ගමේ පුංචි පාසලක ප්‍රාථමික අධ්‍යාපනය ලබන චූලා පස්සරට එන්නෙ ශිෂ්‍යත්වය සමත්ව. ඊට පස්සේ උසස් පෙළ කරන්නේ මාතර රාහුලේ. දකුණ පැත්තේත් කරක් ගහල ඔහු කොළඹට එන්නේ 73දි ජපුර සරසවියට. ජනතා විමුක්ති පෙරමුණේ විවිධ මට්ටමේ නායකයන් සමග ළඟ ඇසුරක් පවත්වමින් චූලා සිය සරසවි දිවියේ ස්වර්ණමය අවුරුදු කිහිපය ගත කරනවා. 1975 දී විවාහ වෙනවා. සරසවියෙන් 1977දී වාණිජවේදී විශේෂ උපාධිධාරියෙක් ලෙස සමාජගත වන චූලාට ජේ. ආර්ගෙ කාලේ රජයේ රැකියාවක් පිළිබඳ විශ්වාසයක් තිබී නෑ. ඔහු පූර්ණ කාලීන ටියුෂන් ගුරුවරයකු බවට පත් වන්නේ නිදහස් අධ්‍යාපනය සමාජය වෙතින් ටිකෙන් ටික ඈත් වෙමින් තියන මෙන්න මේ පරිවර්තන යුගයේ.\n\nජපුර විශ්වවිද්‍යාල සමයෙන් ඔබ්බට ඔහුගේ දේශපාලනය දකුණට පමණක් සීමා වන්නේ නෑ. ඔහුගේ දේශපාලනය ඈත උතුරේ තල් වැට මායිමෙනුත් ඔබ්බට යනවා. රාජනී තිරාණගමලාගේ ඇසුරත් ඔහුට ලැබෙනවා. ඇයි එතකොට උමා මහේෂ්වරන්. ඔව්… ඒ ඔක්කොම නිසා 88 . 89 භීෂණ යුගයේ ජීවිතය බේරගන්න චූලා ලංකාවෙන් පිටව යනවා.\n\n1989 ප්‍රංශයට යන චූලා සමරසිංහ ඒ රටේ අවුරුදු 21ක් ජීවත් වෙනවා. සැපට නෙවෙයි. ලංකාවේ සමාජ දේශපාලන පරිවර්තනයක් බලාපොරොත්තුවෙන්. අන්තර්ජාතිකව මෙහෙයවන විවිධ සමාජ ක්‍රියාකාරකම් සමග සම්බන්ධ වෙමින් විවිධ දුක් අනුභව කරමින්.\n\nචූලාගේ දේශපාලනයත් අතිශයින් සංකීර්ණ එකක්. ජනතා විමුක්ති පෙරමුණ සමග ඔහුට තිබුණේත් විවේචනාත්මක සබඳතාවක්. ජවිපෙ උතුරට බලය බෙදීමට විරුද්ධව යද්දි ඔහු බලය බෙදීමට පක්ෂව ඉන්නවා. චන්ද්‍රිකා මැතිනිය බලයට ගේන්න පවා ඔහු ප්‍රංශයේ සිට කැප උනේ ඇයගේ පැකේජය තුළින්වත් බලය බෙදීම යථාර්ථයක් කරගන්න. ජවිපෙ චන්ද්‍රිකාට විරුද්ධව ගියා. මේ හැම තැනකදීම චූලා දේශපාලනය විසින් හරි යැයි කියන දේ නොව, තම හෘදය සාක්ෂිය විසින් හරි යයි කියන දේ සමග කෙලින් සිට ගත්තා. ඇස් ඇරලා ලෝකය දෙස බැලුවා. හොඳ දේට හොඳයි කිව්වත් සේම වැරදි දේට බය නැතුව වැරදියි කියලා කිව්වා.\n\n2010 දි චූලා නැවත ලංකාවට ආවා. තම ජීවිතය දෙස ආපහු හැරී බලන්න ගත්තා. එහිදී ඔහුට තව කෙනකුට කියන්න ඉතිරිව තිබුණේ රසබර සිද්ධීන්වලින් අනූන කතාවක් නම් නෙවෙයි. කර්කශ කඨෝර හා අප්‍රිය අමනාප සිද්ධීන්වලින් බහුල අඳුරුම අඳුරු කතාවක්. සිදුවීම් බෙහෙවින් අභව්‍යයි කියා සමහරු ඒවා විශ්වාස කළෙත් නැති තරම්.\n\n“කෙනෙකුට කිව්වම විශ්වාස කරන්නේ නැති හින්ද මට හිතුන මේවා ඔක්කොම පිළිවෙළකට ලියන්න. ලියාගෙන යනකොට තමයි පුංචි කාලේ ඉඳලා 89 රටෙන් පිටව යනතුරු තරුණ දේශපාලන ප්‍රවේශයත්, ප්‍රංශ රටේ ගත ගතකරපු අවුරුදු 21 ක ජාත්‍යන්තර දේශපාලන කටයුතුවලට සම්බන්ධ වුණ පරිණත සමයත් ඉන්පසු 2010 මෙපිට වත්මන් අර්බුදයත් සම්බන්ධ මගේ ජීවිතේ සමාජ දේශපාලන වපසරිය පරිච්ඡේද 3 කින් ලියවුණේ. අන්න ඒ කතන්දරේ පළවෙනි කොටස තමයි මේ මාසෙ 24 වැනිදා හවස 4.00ට කොළඹ මහවැලි කේන්ද්‍රයේදී එළිදක්වන්න සූදානම් කරලා තියෙන්නේ.”\n\nකවුරු මොනවා කිව්වත්, කවුරු කොතරම් අභව්‍යයි කියලා කිව්වාත් චූලාලංකාරය නම් පිළිගන්නම වෙනව. මොකද එදාට ඒ කතාවට සම්බන්ධ සාක්ෂිකාරයෝ රැසක් උතුරෙන් දකුණෙන් හා පිටරටෙන් සහභාගී වන්නට එන නිසා. කතාවට සම්බන්ධ බොහෝ දෙනා (85%) දැනටත් ජීවතුන් අතර ඉන්න බවයි චූලා කියන්නේ.\n\nඔහුගේ “ප්‍රංශ ප්‍රේමය” රසබර වෙයි. ඒත් ඊට වඩා චූලාලංකාරය නම් පළමු පොත බොහෝ සෙනෙහෙබර වෙයි. එහෙම නම් ඒක කියවලම බලමු චූලා සැබෑ සාහිත්‍යකරුවෙක්ද නැද්ද කියලා.\n\nඔබගේ ලිඛිත සාක්ෂියඔබගේ හෘද සාක්ෂියමය…\n\n●බුලිත ප්‍රදීප් කුමාර",
       "URL": "https://divaina.lk/%e0%b6%a0%e0%b7%96%e0%b6%bd%e0%b7%8f-%e0%b6%bd%e0%b6%82%e0%b6%9a%e0%b7%8f%e0%b6%bb%e0%b6%ba-%e0%b6%9c%e0%b7%90%e0%b6%b1-%e0%b6%a0%e0%b7%96%e0%b6%bd-%e0%b6%b1%e0%b7%9c%e0%b7%80%e0%b7%96-%e0%b6%85/",
       "Category": "athireka",
       "Parent URL": "https://divaina.lk/category/athireka//page/30/"
}