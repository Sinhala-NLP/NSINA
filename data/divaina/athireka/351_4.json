{
       "Source": "divaina",
       "Timestamp": "December 28, 2021",
       "Headline": "* පෙරඹර – දේශපාලන මැදිහත් වීම නිසා අඩපණ වන නිදහස් සෞඛ්‍ය සේවාව",
       "News Content": "රටක සෞඛ්‍ය සේවය යනු ඉතාමත් සංවේදී හා අතිශය වගකීම් සහිත තීරණාත්මක සේවාවකි. රටක ජනතාව නිරෝගීව තබා ගැනීම දේශපාලනික, සාමාජයීය හා ආර්ථික ස්ථාවරභාවයක් ඇති කිරීමට වැදගත් වේ. එම නිසා ඕනෑම ශිෂ්ට සම්පන්න රටක පාලකයින් සෞඛ්‍ය ක්ෂේත‍්‍රය ස්ථාවරව පවත්වාගෙන යෑමට උත්සහ දරයි. එම නිසා එම රටවල්වලට සංවර්ධිත දර්ශක කරා ළඟාවීමට හැකි වී ඇත. නමුත් ඌන සංවර්ධිත රටවල් තම සෞඛ්‍ය සේවයට දේශපාලනඥයින්ගේ අනවශ්‍ය ඇඟිලි ගැසීම් නිසා දේශපාලනික, සාමාජීය හා ආර්ථිකමය ස්ථාවරභාවයක් ලබා ගත නොහැකි වනු ඇත. ශ‍්‍රී ලංකාවේ සෞඛ්‍ය දර්ශක ඉහළ මට්ටමක පවත්වා ගෙන යෑමට හැකිව ඇත්තේ රජයේ වෛද්‍ය නිලධාරීන්ගේ සංගමය සෞඛ්‍ය ක්ෂේත‍්‍රයට දේශපාලන මැදිහත්වීම් අවම කර ඇති බැවිනි. එහිදී එහි අවසන් ප‍්‍රතිඵලය ලෙස රටේ ජනතාවට ගුණාත්මක සෞඛ්‍ය සේවයක් සමානාත්මතාවයෙන් යුතුව ලබා ගැනීමේ හැකියාව ලැබී ඇත. රෝහලට පැමිණි රෝගියකු සඳහා ලබා දිය යුතු ප‍්‍රතිකාරය කුමක්ද, කළ යුතු පරීක්ෂණය කුමක්ද යන්න දේශපාලනඥයින්ගේ ඕනෑ එපාකම්වලට අනුව නොව සෞඛ්‍ය ක්ෂේත‍්‍රයේ විශේෂඥතාව මත තීරණය වී ඇත්තේ සෞඛ්‍ය සේවාවට සිදු කරන දේශපාලන අතපෙවීම්වලට අප නිරන්තරයෙන් පක්ෂ භේදයකින් තොරව එරෙහි වී ඇති බැවිනි. සෞඛ්‍ය සේවයට සිදු වන දේශපාලනික අත පෙවීම් මෑත කාලය තුළ වැඩි වී ඇති බවක් දක්නට ඇති අතර කොරෝනා වසංගත සමයේ ප‍්‍රාදේශීය සභා මන්ත‍්‍රිවරුන්ගේ හා නගරාධිපතිවරුන්ගේ තුණ්ඩු කැබලිවලට එන්නත් ලබා දීමට කටයුතු කිරීම ආසන්නතම උදාහරණය ලෙස පෙන්වා දිය හැක. එම අවස්ථාවේදි අප සංගමය ඊට එරෙහිව පෙනී සිටිමින් ජනතාවගේ සෞඛ්‍ය පහසුකම් ලබා ගැනීම සඳහා තිබෙන අයිතිය සුරක්ෂිත කරනු ලැබුවේ වෛද්‍යවරුන්ට ඇති වූ ජීවිත තර්ජන පවා හමුවේය. අවසානයේදී අසරණ ජනතාවට මිල මුදල් හෝ දේශපාලන බලවත්කම් වෙනුවට පුරවැසි අයිතිය හා රෝගී තත්ත්වය මත සිය සෞඛ්‍ය සේවාව ලබා ගැනීමේ ප‍්‍රමුඛතාවය ලබා ගැනීම සඳහා වූ අයිතිය සුරක්ෂිත කිරීමට අපට හැකියාව ලැබුණි. මේ සෑම අවස්ථාවකම අප සංගමයක් ලෙස සෞඛ්‍ය සේවය දේශපාලනික විය යුතු නැත යන දැඩි ස්ථාවරයෙන් කටයුතු කළ අතර එම ස්ථාවරය රැුක ගැනීම වෙනුවෙන් අනවරත අරගලයක නිතර වෙමින් සිටියි.මීට පෙර නිශ්චිත වැටුප් ප‍්‍රතිපත්තියක් රට තුළ නොවීම නිසා වසරක කාලයක් තුළ දින 180 කට වඩා වැඩි දින ගණනක් සෞඛ්‍ය සේවයේ මොනයම් හෝ කාණ්ඩයක් වෘත්තීය සමිති ක‍්‍රියාමාර්ග ගැනීමේ ප‍්‍රවණතාවයක් තිබුණි. එම නිසා එකිනෙක අභිබවා යමින් බාහු බලය පෙන්වමින් වැටුප දිනා ගත යුතුය යන ස්ථාවරයේ සිටිමින් වෘත්තීය සංගම් කටයුතු කරනු දක්නට ලැබීය. මේ නිසා රාජ්‍ය සේවාව තුළ ජනතාවට සෞඛ්‍ය සේවා ලබා ගැනිමේ බාධා පැමිණුනි. ඒ මොහොතේ සෞඛ්‍ය ක්ෂේත‍්‍රයට නායකත්වය දෙන කණ්ඩායමක් ලෙස රජයේ වෛද්‍ය නිලධාරීන්ගේ සංගමය රටට ජාතික වැටුප් ප‍්‍රතිපත්තියක් බිහිකිරීමට පුරෝගාමි විය. එම ජාතික වැටුප් ප‍්‍රතිපත්තිය තුළ රාජ්‍ය සේවයේ සියලුම කාණ්ඩ තමන්ගේ අධ්‍යාපන සුදුසුකම්, තම රාජකාරි ස්වභාවය වගකීම, වගවීම හා බුද්ධිමය වටිනාකම යන කරුණු මත වර්ගීකරණය කෙරිණි. එම නිසා රාජ්‍ය සේවයේ සියලූම කාණ්ඩවලට තමන් අයත් කාණ්ඩයට අනුව අදාළ වැටුප් ලැබීමත් වැටුප් වැඩිවීමකදි සියලූ දෙනාට සමානුපාතිකව වැටුප් වැඩිවීමත් සිදු විය. මේ නිසා රාජ්‍ය සේවය තුළ වෘත්තීය සමිති ක‍්‍රියාමාර්ග හරහා වැටුප් වැඩි කර ගැනීම වෙනුවට ප‍්‍රතිපත්තියක් මත සියලූ දෙනා එකමුතුව වැටුප් දිනා ගත හැකි ක‍්‍රමවේදයක් විද්‍යාත්මකව නිර්මාණය විය. වෘත්තීය සමිති ක‍්‍රියාමාර්ග අවම විය. වැටුප් වැඩිවීමට දේශපාලන බලපෑම අවම විය. අවසානයේදී ජනතාවට සේවා බිඳ වැඩිවීමකින් තොරව තමාට අවශ්‍ය කරන සෞඛ්‍ය සේවාව ගුණාත්මකව ලබා ගත හැකි විය. වැටුප් ප‍්‍රතිපත්ති සටන අපි ජයග‍්‍රහණය කළ ද එහි සැබෑ උරුමකරුවෝ අසරණ රෝගී ජනතාව වේ. මේ ආකාරයටම රාජ්‍ය සේවය තුළ දීමනා සඳහාද ප‍්‍රතිපත්තියක් ඇති කළ යුතු බව අප තරයේ විශ්වාස කරන අතර එමගින් දේශපාලන ඕනෑ එපාකම් මත දීමනා ලබා දීම වෙනුවට විද්‍යාත්මක ක‍්‍රමවේදයක් හරහා දීමනා ලබා දීමෙන් වෘත්තීය කාණ්ඩ අතර අරගල මෙන්ම සේවා බිඳ වැටීම් ද අවම වනු ඇත. නමුත් තමන් බලයට පත් කිරීමට උපකාරි වීම යන පදනමේ සිට සමහර වෘත්තියන්ට හිමි නොවන දීමනා ලබා දෙන බවට සිය රාජකාරි ලිපි ශිර්ෂය යොදා ගනිමින් සෞඛ්‍ය ඇමැතිවරයා විසින් ලිපි යැවීම සමස්ත සෞඛ්‍ය ක්ෂේත‍්‍රයම නොසන්සුන් කිරීමට හේතු වී ඇත. එවැනි ලිපි හරහා සිදු වන්නේ සෞඛ්‍ය ක්ෂේත‍්‍රයේ කාණ්ඩ අතර ගැටුම් ඇති කරවීමත් එමගින් කිසිදු පාර්ශ්වයකට දීමනා නොලැබී යාමත් පමණි. මේ ආකාරයට දේශපාලන හෙන්චයියන් යොදා ගනිමින් එකම වෘත්තීය තුළ හා වෘත්තීය කාණ්ඩ අතර බෙදීම් ඇති කරවා, බෙදා පාලනය කිරීමේ, අශීලාචාර පාලන ක‍්‍රමවේදයට සෞඛ්‍ය අමාත්‍යංශය නතු වෙමින් සිටියි. මෙය සමස්ත නිදහස් සෞඛ්‍ය සේවයේම බිඳ වැටීමේ ආරම්භයයි. ප‍්‍රතිපත්තිගරුක රටක් වෙනුවට ප‍්‍රතිපත්තියක් නොමැතිකම ප‍්‍රතිපත්තියක් වූ අමනෝඥ ඇමැතිවරුන්ගෙන් රටකට මීට වඩා දෙයක් බලාපොරොත්තු විය නොහැක.රාජ්‍ය සේවයේ ඕනෑම ක්ෂේත‍්‍රයක සේවකයින් අනුයුක්ත කිරීමත් ඔවුන්ගේ මාරුවීම් ක‍්‍රියාපටිපාටියත් නිවැරදිව සිදු වීම එම අදාළ සේවා කාණ්ඩයේ සේවා තෘප්තිමත්භාවයට හා කාර්යක්ෂම සේවාවක් සැපයීම සඳහා වැදගත් වේ. එම නිසා මෙම ක‍්‍රියාවලිය සඳහා අදාළ අමාත්‍යංශ නිලධාරීන් හා වෘත්තීය සමිති නිලධාරීන්ගෙන් සමන්විත මාරු මණ්ඩල, ආයතන සංග‍්‍රහයේ ප‍්‍රතිපාදනවලට අනුව නීත්‍යානුකූලව සකස් කොට ඇත. සෞඛ්‍ය සේවාවේද වෛද්‍යවරුන්ගේ පශ්චාත් සීමාවාසික අනුයුක්ත කිරීමේ සිට වාර්ෂික ස්ථානමාරු, අභියාචනා මාරු යන සියලූම අනුයුක්ත කිරීම් මෙපමණ කාලයක් මෙම මාරු මණ්ඩලවල අධීක්ෂණය යටතේ සිදු වී ඇත. එම මාරු මණ්ඩල විසින් විශේෂඥ වෛද්‍යවරුන්, පරිපාලන ශ්‍රේණි වෛද්‍යවරුන් හා ශ්‍රේණි වෛද්‍යවරුන්ගේ පළමු අනුයුක්ත කිරීමේ සිට සියලූම මාරු වීම් නියාමනය කරනු ලබන්නේ අදාළ වෛද්‍යවරුන්ගේ ජ්‍යෙෂ්ඨත්වය (Seniority), කුසලතා පිළිවෙළ  (Merit Order) හා කැමැත්ත අනුව සේවා අවශ්‍යතාවය රට පුරා සමතාවයෙන් සපුරා ගනිමිනි. මෙම ක‍්‍රියාවලියේදි එක් එක් දේශපාලනඥයින්ට තමන්ට අවශ්‍ය ස්ථානවලට තමන්ට අවශ්‍ය ප‍්‍රමාණවලින් වෛද්‍යවරුන් අනුයුක්ත කිරීමට හෝ තමන්ට අවශ්‍ය පුද්ගලයින් තමන්ට අවශ්‍ය ස්ථානයන්ට අනුයුක්ත කිරීමට හැකියාවක් නොමැත.නමුත් ශ‍්‍රී ලංකාවේ රාජ්‍ය සේවය තුළ රාජ්‍ය සේවකයින් අනුයුක්ත කිරීම් හා මාරු වීම් දේශපාලන ඕනෑ එපාකම් නිසා සිදු වන බව නොරහසකි. නමුත් අපගේ මැදිහත් වීම මත සෞඛ්‍ය සේවයට දේශපාලනික මැදිහත් වීම නතර කිරීමෙන් සෞඛ්‍ය සේවාව කාර්යක්ෂමතාවයෙන් පවත්වාගෙන යාමට හැකියාව ලැබිණි.මේ හරහා රටේ සියලූම ජනතාවට ගුණාත්මක වෛද්‍ය සේවයක් සමානාත්මතාවයෙන් යුක්තව දේශපාලන බලපෑමකින් තොරව ලබා ගැනීමේ අවස්ථා තිබිණි. නමුත් වර්තමාන සෞඛ්‍ය ඇමැතිවරයා ඍජු ලෙසම විශේෂඥ වෛද්‍යවරුන්ගේ හා ශ්‍රේණි වෛද්‍යවරුන්ගේ අනුයුක්ත කිරීම් හා මාරු වීම් ක‍්‍රියාවලි සම්බන්ධව තාක්ෂණික තීරණවලට බාහිරව ගොස් වැරදි දේශපාලනික තීන්දුවක් ගෙන තිබේ. මෙය ඍජුවම නීත්‍යානුකූල මාරු මණ්ඩලවල අයිතිය අභියෝගයකට ලක් කිරීමකි. ඒ අනුව විශේෂඥ වෛද්‍යවරුන්ගේ හා ශ්‍රේණි වෛද්‍යවරුන්ගේ මාරුවීම් ක‍්‍රියාවලිය අකර්මණ්‍ය වී ඇත. මේ නිසා රටේ ජනතාවට තමාට අවශ්‍ය කරන සෞඛ්‍ය සේවය වෙනුවට ඇමැතිවරයා ප‍්‍රිය කරන වෛද්‍ය සේවාවක් ලබා ගැනීමට බලකර තිබුණි. මේ ආකාරයටම පරිපාලන ශ්‍රේණියේ වෛද්‍යවරුන්ගේගැටලූවද, වෛද්‍ය සභාවට පත්කිරීම සම්බන්ධ ක‍්‍රියාවලියද, අකාර්ක්ෂමතාවය හා දේශපාලනික අත්තනෝමතික බව මගින් අකර්මණ්‍ය කර ඇත. මේ තුළින් සමස්ත වෛද්‍ය සේවාව ලබා දීමේ ක‍්‍රියාවලියම දේශපාලනික යාන්ත‍්‍රණයක් මගින් හැසිරවීම තුළින් අවසානයේදි මහජනතාව අපහසුතාවයට පත් වේ. මෙම දේශපාලනීකරණයට එරෙහිව අප සංගමයක් ලෙස ගන්නා ක‍්‍රියාමාර්ග තුළ ජනතාවට යම් අපහසුතාවයක් ඇති වුවද මේ සියල්ල අනාගතයේදි සමස්ත මහජනතාව වෙනුවෙන් නිදහස් සෞඛ්‍ය සේවාව සුරක්ෂිත කිරීමේ ක‍්‍රියාවලියක්ම පමණක් බව පසුකාලීනව වැටහෙනු ඇත. යම් ස්ථාවර පද්ධතියක් දේශපාලනීකරණය කිරීමේදී ඊට එරෙහි වන්නන්ට අවලාද, අපහාස, චෝදනා, විමර්ෂණ ඇති වන බව අප අත්දැකීමෙන් දනී. ඒ ක‍්‍රියාවලිය සඳහාම සූදානම් වු මුදල් මත හෝ වෙනත් වරප‍්‍රසාද මත යැපෙන පිරිස් දේශපාලන වහල්ලූන් ලෙස වේදිකාවට ගොඩවන බව අපි දන්නෙමු. අද වන විට සෞඛ්‍ය සේවාව තුළ ද මෙම දේශපාලන කැනහිළුන් සිය වෘත්තීය ගෞරවය පසෙක තබා හැසිරෙන ආකාරය පෙනෙන්නට ඇත. මේ කිසිවකින් අප නිහඬ කළ නොහැක. මන්ද යත් අපගේ ඒකායන අරමුණ වන්නේ දේශපාලන බලපෑමකින් තොර සෞඛ්‍ය සේවාවක් ස්ථාපිත කිරීමත්, ඒ හරහා සෞඛ්‍ය සේවයේ නියුතු සියලූම වෘත්තිය කාණ්ඩවලට අභිමානයෙන් ජීවත් විය හැකි පරිසරයක් උදා කිරීමත්, මෙපමණ කලක් රැුක ගත් නිදහස් සෞඛ්‍ය සුරක්ෂිත කිරීමත් පමණක්ම වීමය. ඒ සඳහා කළ යුතු ඉහළම අරගලය කිරීමට අප සූදානම්ය.දේශපාලනයෙන් තොර සෞඛ්‍ය සේවයක් වෙනුවෙන් සටන් වදිමු.\n\nවෛද්‍ය නවීන් ද සොයිසාරජයේ වෛද්‍ය නිලධාරීන්ගේ සංගමය",
       "URL": "https://divaina.lk/%e0%b6%b4%e0%b7%99%e0%b6%bb%e0%b6%b9%e0%b6%bb-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1-%e0%b6%b8%e0%b7%90%e0%b6%af%e0%b7%92%e0%b7%84%e0%b6%ad%e0%b7%8a-%e0%b7%80%e0%b7%93/",
       "Category": "athireka",
       "Parent URL": "https://divaina.lk/category/athireka//page/351/"
}