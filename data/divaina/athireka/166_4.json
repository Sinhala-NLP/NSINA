{
       "Source": "divaina",
       "Timestamp": "December 11, 2022",
       "Headline": "මගේ රසිකයන්ට වෙනස්ම ගීතයක් දුන්නා – මල් ඔන්චිල්ලාගැන Hana කතා කරයි",
       "News Content": "Hana shafa ‘මල් ඔන්චිල්ලා‘ගීතය හරි ජනප්‍රිය වුණා?\n\nඇත්තටම ගොඩක් සතුටුයි. මමත් ගොඩක් ආසාවෙන් කරපු වැඩක්.\n\nගීතය මේ තරම් හිට් වෙයි කියලා හිතුවද?\n\nඇත්තටම හිතුවා. විශ්වාසයක් තිබුණා, මේ ගීතයටත් මිනිස්සු ආදරේ කරයි කියලා.\n\n‘මල් ඔන්චිල්ලා‘කාගේ අදහසක්ද?\n\nමට මේ සින්දුව එවපු එකක්. ඒක අහල සින්දුව මම කරන්නත් කලින් කට්ටිය කිව්වා ගීතය කරමු කියලා. ඇත්තටම මම ආසා කරපු ගීතයක්. මම සින්දු කරන ශෛලියෙන් පිටත වුණත් මට හිතුණා මේක කරන්න ඕනෑ කියලා.\n\nකවුද ඔබට මේ ගීතය එව්වේ?\n\nමට මේ ගීතය එව්වේ නවීන් පෙරේරා. එයත් එක්ක තමයි මගේ හැම වැඩක්ම” මම මේ දක්වා කරලා තියෙන්නේ.\n\nසචින් ලියනගේ මියුසික් වීඩියෝවට දැම්මේ සින්දුව හිට් කරන්නද?\n\nසචින් අයියා කියන්නේ ජනප්‍රිය දක්‍ෂ රංගන ශිල්පියෙක්. ඒ වගේම පුවනී අක්කවත් මතක් කරන්නම ඕනෑ. සංදේශ් අයියවත් ආදරෙන් මතක් කරන්න ඕනෑ. හැබැයි මේ සියලුදෙනා යොදා ගත්තේ සින්දුව හිට් කරන්න හිතාගෙනම නෙමෙයි. ඔවුන් මේ වැඩේට දක්‍ෂයි. ඒකයි යොදා ගත්තේ.\n\nමේක ඔබේ ශෛලිය නෙමෙයි නේද?\n\nඔව් අනිවාර්යයෙන්ම. ඔය කතාව ගොඩක් දෙනෙක් අහන ප්‍රශ්නයක්. මේ ගීතය තෝරගන්න හේතුව තමයි මම පෞද්ගලිකවම මේ ගීතයේ රසිකයෙක්. ඒක නිසාමයි මම මේ ගීතය තෝරා ගත්තේ.\n\nඇයි මේ වෙනසක්?\n\nමෙහෙමයි. ඒ ගීතයට ලබාදෙන්න ඕනෑ රසය මට උපරිමයෙන් ලබාදෙන්න ඕනෑ කියලා හිතුණා. ඒක මගේ රසිකයන්ට වෙනස්ම ගීතයක්. ඒක දැනෙන විදිහට මට පුළුවන් උපරිමයෙන් ගායනා කළා.\n\nකොහොමද ලැබෙන ප්‍රතිචාර\n\nහිතුවාටත් ඩවා ගොඩක් හොඳ ප්‍රතිචාර ලැබෙනවා. මම හිතුවෙත් නැහැ මේ තරම් ආදරෙන් මේ ගීතය රසිකයන් භාර ගනිවී කියලා.\n\nසංගීත වැඩ කටයුතු කොහොමද?\n\nසංගීත වැඩ කටයුතු ගොඩක් තියෙනවා. ඒත් එක්කම මගේ තවත් අලුත් ගීතයක් ළඟදීම රිලීස් කරන්න හිතාගෙන ඉන්නවා. ඒ හින්දා ටිකක් කාර්යබහුලයි.\n\nකොන්සර්ට්වලදී ලැබෙන ප්‍රතිචාර?\n\nඇත්තටම මට එදා ඉඳලම හොඳ ප්‍රතිචාර ලැබුණා. ඒවත් එක්ක ගොඩක් සතුටින් අඩුපාඩු හදාගෙන ඉදිරියට යනවා.\n\nhana වැඩිපුර කැමති බටහිර ගීතවලට නේද?\n\nවැඩිපුර කියලා නැහැ. මම හැම ශෛලියකම ගීත අහන චරිතයක්. මට හොඳයි කියලා හිතුණ විදිහේ ගීත ගොඩක් තියෙනවා. එකක් කියලා නැහැ.\n\nවොයිස් ටීන්වලින් පස්සේ පැමිණි ගමන ගැන කතා කළොත්?\n\nඇත්තටම ගොඩක් සතුටුයි. මම හිතුවේ නැහැ මෙච්චර දුරක් එන්න පුළුවන් වේවි කියලා. ඒ ගැන ඇත්තටම ගොඩක් සතුටුයි.\n\nසංගීතය විෂයයක් විදිහට හදාරලා තියෙනවද?\n\nමම පාසලේදී සංගීතය විෂයයක් විදිහට හැදෑරුවා. ඒ වගේම අපේ පවුලේ ගොඩක් අය සංගීතයට ලැදියි. ඒත් එක්කම තමයි මගේ ගමන ආරම්භ වුණේ.\n\nගෙදරින් ලැබෙන සහයෝගය?\n\nමම හිතන්නේ ගෙදරින් තමයි ලොකුම සහයෝගය හම්බ වෙන්නේ. විශේෂයෙන්ම මගේ අම්මා තමයි මාත් එක්ක හැම දේකටම ඉන්නේ.\n\nළඟදි විදේශගත වෙනවා කියලත් ආරංචියි.\n\nඔව්. ළඟදී විදෙස්ගත වෙනවා. ඒත් එක්කම ලංකාවේ ගොඩක් ප්‍රසංගවලට ආරාධනා ලැබිලා තියෙනවා. මල් ඔන්චිල්ලා ගීතය රිලීස් කරන්න කලින් ගොඩක් ආරාධනා ලැබුණා.\n\nhana වෘත්තීය ගායිකාවක්ද?\n\nඔව්. මම වෘත්තියක් විදිහට සංගීතය තමයි කරන්නේ. හැබැයි නීති අධ්‍යාපනයත් හැදෑරීමේ බලාපොරොත්තුවෙන් ඉන්නවා.\n\nඅධ්‍යාපනය ලැබුවේ මොනවා කරන්න හිතාගෙනද?\n\nමට ඇත්තටම ඕනෑ වුණේ නීතිඥවරියක් වෙන්න. ඒත් එක්කම තමයි මම වොයිස් ටීන් එකත් එක්ක සම්බන්ධ වුණේ.\n\nවොයිස් ටීන් එකට කවුද සම්බන්ධ කළේ?\n\nඅම්මා තමයි මේ වැඩසටහනට මාව සම්බන්ධ කළේ. අක්කත් මාත් එක්ක හිටියා.\n\nඑදා හිතුවද hanaව රටම අඳුර ගනිවී කියලා?\n\nවොයිස් ටීන් එකට මම ඇත්තටම ගියේ දිනන්න බලාගෙන නෙමෙයි. හැබැයි තරගය පුරාවට මට විශ්වාසයක් තිබුණා මේකෙන් මම ඉවත් වුණත් ඉස්සරහට ගියත් සංගීතයෙන් මට ඉදිරියට යන්න පුළුවන් කියලා.\n\nවොයිස් ටීන් එක අවසන් වෙන්න කලින් ඔබ ජනප්‍රිය වුණා?\n\nඇත්තටම ගොඩක් සතුටුයි. ඒකට ස්තුති කරන්න ඕනෑ මගේ සින්දුවලට ආස කරන ප්‍රේක්‍ෂකයන්ට. ඒ ගැන කියන්න වචන නැහැ.\n\nමහේෂ් එදිරිසිංහ",
       "URL": "https://divaina.lk/%e0%b6%b8%e0%b6%9c%e0%b7%9a-%e0%b6%bb%e0%b7%83%e0%b7%92%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b7%80%e0%b7%99%e0%b6%b1%e0%b7%83%e0%b7%8a%e0%b6%b8-%e0%b6%9c%e0%b7%93%e0%b6%ad%e0%b6%ba/",
       "Category": "athireka",
       "Parent URL": "https://divaina.lk/category/athireka//page/166/"
}