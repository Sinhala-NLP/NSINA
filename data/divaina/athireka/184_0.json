{
       "Source": "divaina",
       "Timestamp": "November 6, 2022",
       "Headline": "‘නිමි’ තුළින් තිරයට ආ කවුද මේ මලිති",
       "News Content": "මලිති නානායක්කාර කියන්නෙ රංගන ක්‍ෂේත්‍රයට අලුත් කෙනෙක්. ප්‍රේක්‍ෂකයන් ඇයව මුලින්ම දකින්නෙ ‘නිමි’ සිනමා නිර්මාණය තුළින්. මේ නිසා බොහෝ දෙනෙක් ඇයගෙ වතගොත හොයනව ඇති. මීවිත මේ ඉඩකඩ මලිති වෙනුවෙන්…\n\nමලිති, ඔබව හඳුන්වා දෙමු?\n\nමගේ ගම නුවර. පාසල් ගියේ මහනුවර උසස් බාලිකා විදුහලට. මගේ පවුලේ ඉන්නෙ මමයි, අයියයි, අක්කයි, අම්මයි, තාත්තයි. මම දැනට උසස් අධ්‍යාපනය හදාරමින් ඉන්නව.\n\n‘නිමි’ සිනමා නිර්මාණයේ ඈන් චරිතය ලැබෙන්නෙ කොහොමද?\n\nකාලෙකට කලින් මගේ යහළුවෙක් මගින් ඉසුරු වීරසිංහ මුදලි මහත්මයා හඳුනාගන්න ලැබෙනව. ඉන් පස්සෙ මම එතුමාගේ නිෂ්පාදන කටයුතුවලට සම්බන්ධ වෙනව. ඒ අතරතුර තමයි එතුමා මට මේ පිටපත දීල චරිතය කරමු කියල කියන්නෙ.\n\nමේ ඔබ බලාපොරොත්තු වුණ අවස්ථාවක්ද?\n\nඉසුරු මහත්මයාව මුණගැහුන මුල් කාලයේ නම් රඟපෑම ගැන අදහසක් තිබුණෙ නැහැ. නමුත් නිෂ්පාදන කටයුතුවලට සම්බන්ධ වෙලා වැඩකරනකොට ඒ ගැන ලොකු ආසාවක් ඇති වුණා. ඈන් චරිතයට පෞද්ගලිකවත් මම ගොඩක් කැමතියි. මොකද මගේ ජීවිතයටත් ලොකු සමානකමක් දැනෙනව. ඒ නිසා හරිම ආසාවෙන් චරිතය භාරගත්ත.\n\nඒ සමානකම මොනවගේද?\n\nඇත්තටම සිනමා නිර්මාණයේ තිබුණා හා සමාන ප්‍රශ්නයක් විසඳන්න සැබෑ ජීවිතයේදීත් මට අවස්ථාවක් ලැබුණ.\n\nකොහොමද ප්‍රතිචාර?\n\nචිත්‍රපටයේ මගේ චරිතය තියෙන්නෙ සීමිත වෙලාවයි. නමුත් බලපු හැමදෙනාම වගේ කිව්වෙ රොෂාන් රණවනගේ නංගි කියන චරිතය මතකයේ හිටින විදිහට මම සාර්ථකව රඟපෑව කියල.\n\nරොෂාන් එක්ක රඟපෑම ඔබට දැණුනෙ කොහොමද?\n\nමම පුංචි කාලෙ ඉඳන්ම රොෂාන් අයියව දන්නව. එයාගෙ ෆිල්ම්ස් බලල තියෙනව. නමුත් රොෂාන් අයිය එක්කයි මේ චරිතය කරන්න තියෙන්නෙ කියල දැනගත්ත වෙලාවෙ මට නුහුරු ගතියක් දැනේවි කියන බය තිබුණ. නමුත් සෙට් එකේදි එයාල මට ලොකු සහයෝගයක් ලබා දුන්න. මම ආධුනික බව දැනෙන්න දුන්නෙ නැහැ. එක පවුලක් වගේ වැඩ කළේ. ඇත්තටම මම සතුටු වෙනව මගේ මුල්ම අත්දැකීම ඒ වගේ පිරිසක් එක්ක ලබාගන්න හැකිවීම ගැන.\n\nඔබට තිබුණ අභියෝග මොනවද?\n\nමම ඉසුරු වීරසිංහ මහත්මයා ළඟ පුහුණුව ලබපු කෙනෙක්. මේ නිසා රංගනය මට අභියෝගයක් වුණේ නැහැ. හරිම නිදහස්ව රංගනයේ යෙදුන. එතුමා මට උපදෙස් දුන්නෙ වැඩිය හිතන්න එපා මලිති” මේක පොළොවෙ පය ගහල ජීවත් වෙන චරිතයක් කියල.\n\nමලිති නානායක්කාර කියන්නෙ මොන වගේ චරිතයක්ද?\n\nඇත්තටම මම දඟයි. නමුත් ප්‍රසිද්ධ තැන්වලදි හරිම නිහඬයි. මිනිස්සු හඳුනාගන්න තුරු වැඩිය කතාබහ කරන්න යන්නෙත් නැහැ. සරලව පොළොවෙ පයගහල ජීවත් වෙන චරිතයක්. ලොකුවට හීන නැති වුණත් මට ඉලක්ක තියෙනව. ඒවාට යන්න කැපවීමෙන් මහන්සි වෙලා වැඩකරනව.\n\nඅලුත් ආරාධනා ලැබුණද?\n\nමම ඉසුරු වීරසිංහ මහත්මයා එක්කම තව ටෙලි නාට්‍යයක් පටන්ගෙන තියෙනව. ඒකෙ පළමුවැනි අදියර රූපගත කරල ඉවරයි. දැන් ඊළඟ අදියරට සූදානම් වෙනව. වෙනත් නිර්මාණවලට තවම නම් ආරාධනා ලැබිල නැහැ.\n\nපූර්ණ කාලීන නිළියක් වෙන්න කැමැත්තක් තියෙනව?\n\nමුලදි නම් මට එහෙම අදහසක් තිබුණෙ නැහැ. ඇත්තටම කිව්වොත් මේක මගේ අම්මගෙයි අක්කගෙයි ආසාවක ප්‍රථිපලයක්. එයාලට ලොකු ආසාවක් තිබුණ මාව ටීවී එකේ දකින්න” පුළුල් තිරයක දකින්න. දැන් දැන් ක්‍ෂේත්‍රය දකිනකොට ඇත්තටම නිළියක් වෙන්න ආසාවක් ඇතිවෙනව සහ ඉදිරියටත් රඟපෑමට සම්බන්ධ වෙන්න අදහස් කරනව.\n\nරංගනයට යොමු වෙන්න කලින් මොකද කළේ?\n\nමට මේ අවස්ථාව ලැබෙන්නෙ උසස් පෙළ අවසන් වෙනවාත් එක්කම වගේ. ඒ වෙනකොට මගේ හීනය වෙලා තිබුණෙ කැම්පස් යන්න” ලෝයර් කෙනෙක් වෙන්න වගේම මගේම කියල බිස්නස් එකක් පටන්ගන්න. ඒ හීන තවමත් තියෙනව.\n\nක්‍ෂේත්‍රය ගැන මොකද හිතෙන්නෙ?\n\nපිටින් බලල කියන දේවල්වලට වඩා” මිනිස්සු දකිනවාට වඩා ඇත්තටම සුන්දර තැනක්. ඒ වගේම අනෙක් වෘත්තීන් වගේම ගෞරවණීය වෘත්තියක්. ගෞරවයෙන් යුතුව වැඩ කරනවනම් පිටිනුත් ඒ ගෞරවය අපිට ලැබෙනව. බොහොම සුන්දර විදිහට වැඩකරගෙන යන්න පුළුවන් ක්‍ෂේත්‍රයක්.\n\nඉදිරිය ගැන මොනවගේ අදහසක්ද තියෙන්නෙ?\n\nතවදුරටත් ඉගෙන ගන්න මගේ අදහසක් තියෙනව. ඒ වගේම විශේෂයෙන් චරිත තෝරාබේරාගන්න අදහසක් නැහැ. හැම චරිතයකටම මම කැමතියි වගේම මට ඒක කරන්න පුළුවන් කියල හිතනව.\n\nරංගනයට සීමාවන් තියෙනවද?\n\nඔව්” මට සීමාවන් තියෙනව. ඉදිරියටත් මම ක්‍ෂේත්‍රයේ රැඳිල හිටියොත් ඒ සීමාවන් එක්ක වැඩ කරයි.\n\nමලිති අභියෝගවලට බයද?\n\nමම අභියෝගවලට මුහුණ දෙන්න කැමතියි. දෙයක් කරන්න ඕන කියල වගේම මම ඒක කරන එක සුදුසුයි කියල හිතුණොත් මම ඒක කොහොම හරි කරනව. මට නොගැලපෙන දේවල්වලට නම් අවදානමක් ගන්න යන්නෙ නැහැ.\n\nකොළඹ ජීවිතේ මොන වගේද?\n\nමම හැමවෙලාවෙම වගේ ගෙදර අය එක්කම හිටපු කෙනෙක්. නමුත් පාසල් යන කාලෙ බාහිර වැඩවලට සම්බන්ධ වුණ නිසා ගොඩක් වෙලාවට ගෙදරින් පිට ඉඳල තියෙනව. ගෙදරින් පිට ඉන්න එක හුරු වුණාට තනියෙන් ඉන්න” උයාගෙන කන්න” අස්පස් කරන්න වගේ දෙවල් තනියෙන් කරගන්න එක හුරු නැහැ. කොහොම වුණත් ක්‍ෂේත්‍රයේ වැඩකරන්න තියෙන ආසාව නිසාම මම ඒකට හුරු වුණා.\n\nමහේෂ් එදිරිසිංහ",
       "URL": "https://divaina.lk/%e0%b6%b1%e0%b7%92%e0%b6%b8%e0%b7%92-%e0%b6%ad%e0%b7%94%e0%b7%85%e0%b7%92%e0%b6%b1%e0%b7%8a-%e0%b6%ad%e0%b7%92%e0%b6%bb%e0%b6%ba%e0%b6%a7-%e0%b6%86-%e0%b6%9a%e0%b7%80%e0%b7%94%e0%b6%af-%e0%b6%b8/",
       "Category": "athireka",
       "Parent URL": "https://divaina.lk/category/athireka//page/184/"
}