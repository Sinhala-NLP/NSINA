{
       "Source": "divaina",
       "Timestamp": "March 20, 2023",
       "Headline": "සත්හට වෙදදුරු විය සමිඳාණෝ!",
       "News Content": "ලොව පහලවූ ශාස්තෘවරුන් අතරින් පුද්ගලයාගේ දුක, සන්තාපය නිවා දැමීමට උත්සාහ කළ නිසා බුදුරජාණන් වහන්සේ ලෝකයේ ශ්‍රේෂ්ඨත්වයට පත්වූහ. උන්වහන්සේ පුද්ගලයාගේ කායික මානසික රෝගයන් සඳහා ප්‍රතිකාර ක්‍රම පෙන්වා දී ඇත. මධ්‍යම ප්‍රතිපදාව තුළින් පුද්ගලයාගේ ශාරීරික හා මානසික යන දෙඅංශයටම වැළඳෙන රෝගයන්ට ප්‍රතිකාර කිරීම සඳහා උපදෙස් ලබා දුන්හ.\n\n“ආරෝග්‍යා පරමා ලාභා” නිරෝගිකම උත්කෘෂ්ටතම ලාභය ලෙස පෙන්වා දී ඇත.\n\n“අංගුත්තර නිකායේ රෝග සූත්‍රයේදී පුද්ගලයකුට වැළඳෙන රෝගාබාධ ප්‍රධාන වශයෙන් කොටස් දෙකකට බෙදා දක්වා ඇත.\n\nකායික රෝගවලින් වැළකී අවුරුදු කිහිපයක් හෝ අවුරුදු සියයක් වුවත් නිරෝගීව ජීවත් විය හැකිය. බක්කුල මහ රහතන් වහන්සේ එබඳු වාසනා ගුණ තිබූ උතුමෙකි. නමුත් මානසික රෝගවලින් එක මොහොතක් හෝ පීඩා නොවිඳ සිටින අය අතරින් රහතන් වහන්සේලා හැර වෙන කෙනෙක් සොයාගැනීම දුෂ්කරය. පුද්ගලයා අසහනකාරී තත්ත්වයන්ට පත්වන මානසික රෝග 1510 ක් පමණ ඇති බව ධර්මයේ සඳහන් වේ. මෙම සියලු රෝග නිදානයන්ට බෙහෙත් කළ හැකි බව බුදුරජාණන් වහන්සේ වදාරා ඇත.\n\nපුද්ගලයා තුල වාතය, පිත, සෙම කිපීම යන රෝග දෝෂයන් නිසා කායික රෝග හටගනී. මෙම දොස් කිපීමෙන් ඇතිවන කායික රෝගයන්ගෙන් පුද්ගලයා නිදහස් වුවද මානසික රෝගයන්ගෙන් පුහුදුන් පුද්ගලයාට නිදහස් විය නොහැක. කායික නිරෝගීකම නිසා පුද්ගලයා තුළ ආරෝග්‍ය මදය ඇතිවේ. එනම් පුද්ගලයාට ඇතිවන සාගින්න, පිපාසය ආදි රෝගයන්ය. එසේම ශරීරයේ දහදිය, කෙළ, සෙම, සොටු, මළ මූත්‍රා ගැලීම් ආදිය ද රෝගයන්ය. මේ අයුරින් බලනවිට ස්ථිර වශයෙන්ම රෝග නොවැළඳෙන ශරීරයන් දැකිය නොහැකිය. ධර්මයෙන් ඈත්ව වසන පුද්ගලයා නිතර රෝගවලින් පෙළෙන පුද්ගලයා දැක තමන් නිරෝගි යැයි සිතා රෝගවලින් පෙළෙන පුද්ගලයා පහත්කොට පිළිකුල් කරමින් තමන් නිරෝග යැයි තමන් උසස්කොට මානය ඇතිකර ගනියි. මෙය දියුණුවීමෙන් පුද්ගලයා තුළ ආරෝග්‍ය මදය ඇතිවන බව බුදුරජාණන් වහන්සේ පෙන්වා දී ඇත. ආරෝග්‍ය මදය මෙලොව පරලොව සැප නසන පාපයට පුද්ගලයා යොමු කරවයි.\n\n‘ගිරිමානන්ද සූත්‍රයේදී” පුද්ගලයන්ට කායිකව වැළඳෙන රෝග 48 ක් බුදුරජාණන් වහන්සේ දේශනා කොට ඇත. ඒවා නම්,\n\nඉතිරි කොටස ලබන සතියට…දඩල්ල, වාලුකාරාම වෙහෙර වැසි,ශාස්ත්‍රපති රත්ගම සුනීත නාහිමි",
       "URL": "https://divaina.lk/%e0%b7%83%e0%b6%ad%e0%b7%8a%e0%b7%84%e0%b6%a7-%e0%b7%80%e0%b7%99%e0%b6%af%e0%b6%af%e0%b7%94%e0%b6%bb%e0%b7%94-%e0%b7%80%e0%b7%92%e0%b6%ba-%e0%b7%83%e0%b6%b8%e0%b7%92%e0%b6%b3%e0%b7%8f%e0%b6%ab/",
       "Category": "athireka",
       "Parent URL": "https://divaina.lk/category/athireka//page/109/"
}