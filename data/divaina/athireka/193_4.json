{
       "Source": "divaina",
       "Timestamp": "October 20, 2022",
       "Headline": "මගේ මෙහෙවර ඉටුකිරීමේ ප්‍රීතිය මා සතුව පවතිනවා – දේශබන්දු සිරිසුමන ගොඩගේ",
       "News Content": "\n\nමරදාන කුලරත්න මාවත පිහිටි ගොඩගේ පොත් මැඳුර වෙත එක්වරක් හෝ ගොඩනොවූ අයකු මෙරට සාහිත්‍ය සමාජය තුළ නැති තරම්ය. ප්‍රකාශන ආයතනයක් ලෙස එය එතරම් ජන ප්‍රසාදයට පත්වන්නේ මෙරට සාහිත්‍ය හා ශාස්ත්‍රීය පොත පත පිණිස කරන ලද ඉමහත් සේවාව හේතුවෙන්ය. 1985 වසරේ සිට අඛණ්ඩව වසර තිස් හතක් වැඩිම කෘතීන් ගණනක් ප්‍රකාශයට පත් කළ ආයතනය ලෙස ද ඒ අතරින් වැඩිම සම්මානිත කෘතීන් ගණනක් ප්‍රකාශයට පත් කළ ආයතනයට හිමි රාජ්‍ය සම්මානය ද හිමිකර ගැනීමට සමත් වන ගොඩගේ පොත් මැඳුර මේ වනවිට ද එම විසල් මෙහෙවර නතර කොට නැත. පහත පෙළ ගැසෙන්නේ ඒ පිළිබඳව එහි නිර්මාතෘ දේශබන්දු සිරිසුමන ගොඩගේ මහතා සමග සිදුකළ සාකච්ඡාවක්ය.\n\n● ඔබ මුද්‍රණ කර්මාන්තයට අවතීර්ණ වනවිට පැවැති සමාජ ආර්ථික පසුබිම කෙසේ වීද?\n\nමම මාතර සිට කොළඹ එන්නෙ ජීවත් වීම සඳහා කිසියම් හෝ වෘත්තියක නිරත වීම සඳහා. කොළඹට පැමිණි පසු මට විවිධ රක්ෂාවල නිරත වීමට සිදු වුණා. අනුන් යටතේ පාලනය වෙමින් ගෙවන මේ ජීවිතය පිළිබඳව මට ඇති වූ කලකිරීම ස්වාධීනව නැඟී සිටීමේ අපේක්ෂාවක් මා තුළ ඇති කළා. ඒ වනවිටත් මං මුද්‍රණ කාර්මිකයකු ලෙස වැඩ පුහුණුවක් ලබා සිටියේ. අකුරු ඇමිණීමේ සිට පොත් බැඳීමේ කර්මාන්තය පිළිබඳවත් පුහුණුවක් ලබා තිබුණා. ඒ වනවිටත් මා දැන හඳුණා ගෙන සිටි උගත් භික්ෂූන් සහ පඬිවරුන් හැසිරෙන පිරිවෙන් ඇසුරෙහි රැඳී පොත් බැඳීමේ ශිල්පය ස්වයං වෘත්තියක් විදිහට ප්‍රගුණ කළා. ඒ වනවිට සිංහල සාහිත්‍යය මුද්‍රණ කර්මාන්තය සමග සහබද්ධව වර්ධනය වෙමින් තිබුණ යුගයක්. රත්නාකාර, ශ්‍රී ලංකා ප්‍රකාශකයෝ, ඇපෝතිකරීස්, කේව්, ස්වස්තික, ගුණසේන, සමන්, බැස්ටියන් සහ මොඩර්න් වැනි ප්‍රකාශන සක්‍රීයව ක්‍රියාත්මක වෙමින් පැවතුණෙ. ඔවුන්ගේ වැඩ කටයුතු ගැන උනන්දුවෙන් සිටි මා තවත් අයෙකු සමග හවුල් ව්‍යාපාරයක් ලෙස කොළඹ දෙමටගොඩ ප්‍රදේශයේ ප්‍රකාශන කාර්යය ආරම්භ කළා. පසුව එම ව්‍යාපාරය මරදාන නගරය කේන්ද්‍ර කරගනිමින් පිහිටුවා ස්ථාවර ප්‍රකාශන සමාගමක් ආරම්භ කළා. මගේ ප්‍රකාශන ව්‍යාපාරයේ ආරම්භක සංඥාව තමයි ලයනල් සරත් විසින් රචනා කරන ලද ‘හිතුවෙ නැහැ මම ඔහොම වෙයි කියා’ කෘතිය ප්‍රකාශයට පත් කිරීම. ඒ වනවිට ලංකාවේ ප්‍රකාශන කර්මාන්තය ව්‍යාපාරයක් ලෙස දියුණුවට පත් වෙමින් තිබුණ යුගයක්.\n\n● පොත් ප්‍රකාශකයකු වීමට පෙර කියවීම සහ ලේඛනය පිළිබඳව එහෙම නැතිනම් සාහිත්‍යය පිළිබඳව ඔබගේ කැමැත්ත, ඇල්ම මොන වගේ එකක් ද?\n\nකොළඹට පැමිණි පසු මා ඇසුරු කළ වියතුන් පඬිවරුන්ගේ පොත් බැඳීමේ කටයුතු නිසා වැඩි දැන උගත්කමක් නැතත් මා තුළ නිසඟයෙන් පැවැති කියවීමේ ආශාව වැඩි දියුණු වූ බවයි මට දැනුණෙ. පැරණි ධර්ම ග්‍රන්ථ මෙන්ම විවිධ විෂයයන්ට අදාළ කෘති සම්පූර්ණයෙන් ම නැතත් යම් කිසි අවබෝධයක් ඇති වන ආකාරයේ කියවීමක නිරත වූ නිසා පොතපත ගැන ඇල්මක් ආදරයක් මට ඇති වුණා. ඒ වගේම එවකට සමාජයේ දැන උගත් අය සාහිත්‍යය සමග පවත්වා ගත් සම්බන්ධය අපව දිරිමත් කරන්නක්. පාසල් පෙළ පොත්හි කිසියම් දියුණු කියවීමකට අවශ්‍ය පාඨ ග්‍රන්ථ පවා ඇතුළත් වීම ආරම්භ වුණා. ඒ වගේම තරුණ සාහිත්‍යකරුවන් විසින් නව ආරක සාහිත්‍යයක් ද ගොඩනැංවීම නිසා මා තුළ සාහිත්‍යය ගැන වෙසෙස් උනන්දුවක් ඇති වුණා කීවොත් වැරදි නැහැ. ඒ පෙළඹීම ඔස්සේ මං ප්‍රකාශන කර්මාන්තයට නැඹුරු වුණා කියලයි මට හිතෙන්නෙ. කොහොමත් මං ඒ කාලෙ වනවිට තේරුම් අරන් තිබුණෙ මගේ අනාගත ජීවිතයට සාහිත්‍යය අගනා සහායක් වන බවයි.\n\n● ගොඩගේ සන්නාමය සාහිත්‍ය සමාජය තුළ වඩාත් හොඳින් තහවුරු වීම සිදුවන්නෙ ශාස්ත්‍රීය මැදිහත්වීම පැත්තෙන්. ඒ මතය සමග ඔබ කොතෙක් දුරට එකඟ ද?\n\nමං කලින් කීවා වගේ මගේ ප්‍රකාශන ව්‍යාපාරය ආරම්භ වෙන්නෙ ඒ වනවිට ඉතා ජනප්‍රිය සාහිත්‍යාංගයක් වුණ නවකතාව මුල් කොට ගෙන. මුලින් ම මං ගොඩගේ නාමය යටතේ ප්‍රකාශයනයට පත් කළේ නවකතා. එමගින් ව්‍යාපාරයක් ලෙසත්, ආයතනයක් ලෙසත් ගොඩගේ නාමය කෙමෙන් ඉදිරියට ආවා. එය මට මේ ක්ෂේත්‍රයේ දිගු ගමනක් යෑමට ශක්තියක් ලෙස ගොඩනැඟෙද්දී විවිධ සාහිත්‍යාංග ගොඩගේ ප්‍රකාශන ලෙස එළිදැක්වීමට නැඹුරු වුණා. මගේ ආයතනය සමග සමීප ඇසුරු කළ විද්වතුන්ගේ මැදිහත් වීම මත තමයි මං ශාස්ත්‍රීය ප්‍රකාශන කෙරෙහි නැඹුරු වන්නෙ. ඔබ කිව්වා වගේ ඉතා ඉක්මනින් ගොඩගේ ප්‍රකාශන ආයතනය සිංහල ශාස්ත්‍රීය කෘති මුද්‍රණය කරන ප්‍රමුඛ ප්‍රකාශන ආයතනය බවට පත් වුණේ මටත් නොදැනුවත්වම. පසුගිය කාලයේ මුද්‍රණයෙන් පළ වූ සෑම අංශයක්ම නියෝජනය කරනු ලබන ශාස්ත්‍රීය කෘති වැඩිම ප්‍රමාණයක් නිකුත් වුණේ ගොඩගේ නාමය යටතේ. භාෂාව, ආගමික චින්තනය, පුරාවිද්‍යාත්මක පර්යේෂණ, ඉතිහාසය, ජනකලා වැනි විෂය ක්ෂේත්‍ර ආවරණය කරනු ලබන වැදගත් කෘති දහස් ගණනක් අප ආයතනයේ මුද්‍රාව යටතේ ප්‍රකාශයට පත්ව තිබෙන නිසා එය වැදගත් ශාස්ත්‍රීය සේවයක් විදිහට සිංහල සාහිත්‍යය සමාජය සලකන බවත් මට දැනෙනවා. ඇහෙනවා. එය මට සතුටක්.\n\n● තවදුරටත් ශාස්ත්‍රීය පතපොත ප්‍රකාශයට පත්කිරීම පිණිස ඔබ උනන්දුවක් දක්වනවා ද?\n\nඔව්. දැන් අපට මෙය අත්හැර දැමිය හැකි දෙයක් නොවෙයි. අපගේ මිත්‍ර ප්‍රකාශන සමාගම් ජනප්‍රිය සාහිත්‍යාංග කෙරෙහි වැඩි නැඹුරුවක් සහ ප්‍රචාරණයක් දක්වන නිසා අප සමග කටයුතු කළ එම අංශ නියෝජනය කළ ලේඛකයන් බොහෝමයක් අපෙන් ඈත් ව ගිහින්. නමුත් ඔවුන් තමන්ගේ ශාස්ත්‍රීය මට්ටමේ හෝ විමර්ශනාත්මක හෝ විචාරාත්මක අත්පිටපත් අදටත් රැගෙන එන්නෙ අප වෙතටයි. අප ඒවා කිසිදු මැසිවිල්ලකින් තොරව මුද්‍රණකොට සමාජගත කරන්නෙ ආර්ථික ලාභ ප්‍රයෝජනයට පෙර සමාජ වගකීම ඉදිරියට ගත යුතු නිසා. අප ආයතනය සතුව අධික පිරිවැයක් යොදවා නඩත්තු කළ යුතු ගොඩනැගිලි මෙන් ම මුද්‍රණාලයක් ද පවතිනවා. ඒ ඇසුරේ විශාල සේවක සංඛ්‍යාවක් ද සේවය කරනවා. මේ කාලයේ පවතින දැඩි ආර්ථික අභියෝගය අපට බාධාවක් ව නැඟී සිටියත් ඊයේ වගේම අදත්, අද වගේ ම හෙටත් අප භාර ගත් සමාජ වගකීම ඉටු කරන්න තරම් අප ශක්තිමත්. එය අත්හළ නොහැකි තරමේ ප්‍රබල සමාජ වගකීමක්. ඒ වෙනුවෙන් වෙළෙඳ ව්‍යාපාරයක් ලෙස අපගේ පැවත්ම උදෙසා අප සමග කටයුතු කරන ප්‍රවීණයන් කිහිදෙනකු සහ සිය ගණනක් වන නවක ලේඛකයන් සමග අනෙකුත් සාහිත්‍යය ද පවත්වා ගෙන යනවා. පාසල් ළමුන්ගේ භාවිතයට උපකාර වන විෂය පොත්පත්ද මුද්‍රණය කෙරෙනවා. එම ලාභාංශ භාවිත කරමින් විශාල පිටු සහිත වැදගත් ශාස්ත්‍රීය කෘති අවම ලාභාංශයක් සහිතව ප්‍රකාශයට පත් කෙරෙනවා. ගොඩගේ නාමය විසින් සිදු කරනු ලබන මෙම සමාජ සත්කාරය නිසා 1985 වසරේ සිට අඛණ්ඩව තිස් හත් අවුරුද්දක් වැඩිම කෘති ගණනක් ප්‍රකාශයට පත් කරන ලද ආයතනය සහ වැඩිම සම්මානිත කෘති ගණනක් ප්‍රකාශයට පත් කළ ආයනයට පිදෙන රාජ්‍ය සම්මානය අප විසින් හිමි කර ගෙන තිබෙනවා. එය මුදලින් තක්සේරු කළ නොහැකි සමාජ ප්‍රතිචාරයක්.\n\n● ඔබ ආයතනය විසින් පවත්වා ගෙන යනු ලබන ජාතික සාහිත්‍ය සම්මාන උළෙල සහ අත්පිටපත් තරගය පිළිබඳ යහපත් කතිකාවක් සමාජයෙ පවතිනවා. මෙවැනි සම්මාන උළෙල මගින් ඔබ සාධනය කරගන්නේ කුමනාකාරයේ පරමාර්ථයක්ද?\n\nඅප පළමුව ආරම්භ කළේ ගොඩගේ ප්‍රකාශන වෙනුවෙන් සම්මාන පිරිනමන සම්මාන උළෙලක්. එහෙත් පසුව එය රාජ්‍ය සම්මානය තරමේ වැදගත් සම්මාන උළෙලක් බවට පත් කරමින් රටේ සාහිත්‍ය පවත්වා ගෙන යනු ලබන භාෂා ත්‍රිත්වයම නියෝජනය කෙරෙන කෘති අරභයා ඇගයීම් ලබන සම්මාන උළෙලක් බවට පරිවර්තනය කෙරුණා. ඒ සඳහා යොදවන්නෙ පතපොත අලෙවියෙන් අප ආයතනය ලැබූ ලාභය. සාහිත්‍යය විසින් අපට ලබා දුන් ආර්ථික ශක්තිය පෙරළා සාහිත්‍යයේ දියුණුවට යෙදවීමේ අපේක්ෂාව මිස පුද්ගලිකව මගේ නාමය ඉහළට ඔසවා තැබීමක් අපේක්ෂා කළේ නැහැ. අද වනවිට එය රාජ්‍ය සම්මාන උළෙලට සමාන්තරව ක්‍රියාත්මක එකම සම්මාන උළෙල. අද වනවිට අප මුහුණ දෙන ආර්ථික අභියෝගය කොතරම් ප්‍රබල වුවත් අප මේ ඇගයීම් ක්‍රියාවලිය 24 වැනි වසරටත් අඛණ්ඩව පවත්වන්නට කටයුතු යොදා තිබෙනවා. ඒ වගේම සය වැනි වරට පැවැත්වූ අත්පිටපත් තරගය ද සාර්ථකව නිම කර ගැනීමට අපට හැකි වුණා. පසුගිය වසර කිහිපය තුළ ලංකාවේ ප්‍රධාන සම්මාන උළෙලවල්හි දී සම්මානිත වූ කෘති කිහිපයක් ම අපගේ අත්පිටපත් ඇගයීම් ක්‍රියාවලියෙන් ඉදිරියට ආ කෘති. විශේෂයෙන් ම නවකතා, යොවුන් නවකතා සහ කෙටිකතා අංශයෙන් අනාගත විශිෂ්ටත්වයක් පිළිබඳ අපේක්ෂා සහිත නිර්මාණකරුවන් කිහිපදෙනෙක් ම සමාජයට ඉදිරිපත් කිරීමට අපට හැකි වුණා. ආර්ථික අභියෝගය මැද වුවත් අප මෙවරත් දෙසැම්බර් මාසයේ දී මෙම සම්මාන උත්සවය දෙකම අභිමානවත් ලෙස පැවැත්වීමට කටයුතු යොදා තිබෙනවා.\n\n● දසක ගණනාවක් පුරා ඔබ විසින් දායකත්වය දක්වන ලද සාහිත්‍ය මෙහෙවර ගැන ඔබ තෘප්තිමත් ද?\n\nඒ ගැන මං විශේෂ සතුටක් හෝ දුකක් විඳින්නෙ නැහැ. මං මට පැවරුණ සමාජ වගකීම ඉටු කළා කියන හැඟීම විඳිනවා පමණයි. ඒ වෙනුවෙන් මා විසින් කළ සාහිත්‍ය මෙහෙවර මෙනෙහි කිරීම ම සෑහෙනවා. ගොඩගේ නාමය යටතේ සමාජයට විවෘත කළ පැරණි සම්භාව්‍ය ග්‍රන්ථ ප්‍රතිමුද්‍රණය කිරීමේ කාර්යය, කිතුනු පොත් ව්‍යාපෘතිය, රටේ ජන සාහිත්‍යය නියෝජනය වූ ජනශ්‍රැතිවලට අයත් විවිධ කාණ්ඩ නියෝජනය කරන ලද කෘති, ත්‍රිපිටකය මූලිකව බෞද්ධ ග්‍රන්ථ සම්පාදනය, පර්යේෂණා දී ක්ෂේත්‍ර නියෝජනය කරන සිය ගණනක් කෘති, ළමා සහ යොවුන් සාහිත්‍යය, පැරණි සහ නූතන කාව්‍ය සංග්‍රහ සහ නවකතා කෙටිකතා සංග්‍රහ ආදිය, විෂයානු බද්ධ අධ්‍යාපනික උපකාර ග්‍රන්ථ, නාට්‍ය, චිත්‍රපට, සංගීතය ආදි විවිධ කලා ශානරයන් පිළිබඳ කෘති, විචාර සහ පරිවර්තිත ග්‍රන්ථ, ඉංග්‍රීසි සහ දෙමළ භාෂාවෙන් සියලු සාහිත්‍යාංග නියෝජනය කරන කෘති ආදි සාහිත්‍යයේ සෑම අංශයක්ම භාෂා ත්‍රිත්වයෙන් ම ගොඩගේ නාමය යටතේ සමාජගත කිරීමට මැදිහත් වීමට ලැබීම මාගේ පුද්ගල තෘප්තිය ඉක්මවා ගිය ආත්මීය වින්දනයක් ලබා දෙන්නක්. මේ සඳහා මට දිරියක් වන නන්දා ගොඩගේ මහත්මියත් මේ මොහොතේ මතක් කළ යුතුයි.\n\nඒ අතින් ගත්තාම සමාජය විසින් මට පවරා දෙනු ලැබූ මෙහෙවර ඉෂ්ට කළ ප්‍රීතිමත් මිනිසෙක් විදිහට මාව වටහා ගන්න පුළුවන් නේද?\n\n● රුවන් ජයවර්ධන",
       "URL": "https://divaina.lk/%e0%b6%b8%e0%b6%9c%e0%b7%9a-%e0%b6%b8%e0%b7%99%e0%b7%84%e0%b7%99%e0%b7%80%e0%b6%bb-%e0%b6%89%e0%b6%a7%e0%b7%94%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%9a-%e0%b6%b4%e0%b7%8a/",
       "Category": "athireka",
       "Parent URL": "https://divaina.lk/category/athireka//page/193/"
}