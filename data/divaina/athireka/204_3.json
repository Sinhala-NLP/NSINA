{
       "Source": "divaina",
       "Timestamp": "September 30, 2022",
       "Headline": "ගාමිණී සමරුවට සම්මාන ප්‍රදානයක් අද",
       "News Content": "දිවංගත සිනමා සක්විති ආචාර්ය ගාමිණී ෆොන්සේකා සූරීන්ගේ 18 වන ගුණානුස්මරණය නිමිති කර ගනිමින් අද (සැප්තැම්බර් 30 දා) උදෑසන 9.00 සිට සවස 3.00 දක්වා කොළඹ 05 නාරාහේන්පිට ජාතික රුධිර මධ්‍යස්ථානයේදී ලේ දන්දීමේ පිංකමක් සහ ප්‍රවීණ කලා ශිල්පීන් අගයමින් සම්මාන පුද දීමේ උත්සවයක් ද පැවැත්වේ.\n\nගාමිණී ෆොන්සේකා සූරීන් අනුස්මරණය කරමින් සිදු කරනු ලබන මෙම ලේ දන්දීමේ පිංකම 7 වන වරටත් සංවිධානය කරමින් කලා ලොවින් සමුගත් සිනමා, වේදිකා, රූපවාහිනි, සංගීත ක්‍ෂේත්‍රයේ සියලුම කලාකරුවන්, ජනමාධ්‍යවේදීන් රට වෙනුවෙන් දිවිදුන් රණවිරුවන් සිහිපත් කරමින් සිදු කරනු ලබන බව එහි කැඳවුම්කරු, කලාභූෂණ, දේශමාන්‍ය, අසෝක සෙනරත් මුදලිගේ මහතා ‘දිවයින සිනමා කලා’ වෙත පැවසීය.\n\nඔහු පෙර සිදු කළ එම සත්කාර්යයන් හිදී අසෝකගේ මෑණියන්ගේ ආශිර්වාදය ලබා ගැනීමට ද අමතක නොකළේය.\n\nඑමෙන්ම, අසෝක සෙනරත් මුදලිගේ විසින් එදා එළිදැක්වූ මහාචාර්ය සුනිල් ආරියරත්නයන් සහ ප්‍රවීණ රංගනවේදිනී නිළි රැජන මාලනි ෆොන්සේකා සමගින් සිනමා සක්විති ගාමිණී ජීවත්ව සිටි අවධියේ පටිගත කරනු ලැබූ පිළිසඳර ‘සිනෙරු තරු තොරතුරු’ නමින් අනාගත පරපුරට දායාද කිරීම වෙනුවෙන් තරුණ නිර්මාණවේදියකු වන Isura Lakitha Nissanka යූ ටියුබ් නාලිකාවට ප්‍රදානය කිරීම ද මෙදිනට සිදුකෙරේ.\n\n0776530241 සහ 0710402753 දුරකථන අංක ඇමතීමෙන් ඔබට මේ පිළිබඳව වැඩිදුර විමසීම් කළ හැකිය.",
       "URL": "https://divaina.lk/%e0%b6%9c%e0%b7%8f%e0%b6%b8%e0%b7%92%e0%b6%ab%e0%b7%93-%e0%b7%83%e0%b6%b8%e0%b6%bb%e0%b7%94%e0%b7%80%e0%b6%a7-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%b4%e0%b7%8a/",
       "Category": "athireka",
       "Parent URL": "https://divaina.lk/category/athireka//page/204/"
}