{
       "Source": "divaina",
       "Timestamp": "October 20, 2021",
       "Headline": "සියවසක සටහන් – රට උපදේශක",
       "News Content": "47 වැනි කොටසචීන පොදු නිෂ්පාදන පක්‍ෂය (අපිට පුරුදු විදිහට නම්, චීන කොමියුනිස්ට් පක්‍ෂය) පිහිටුවලා 2021 ජූලි මාසයට අවුරුදු සීයක් සම්පූර්ණ වුණා. ගතවුණු අවුරුදු සීයක කාලය තුළ මේ දේශපාලන සංවිධානය විසින් කරපු කියපු දේවල්වලින් අපිටත් යමක් ඉගෙන ගන්න පුළුවන්. යෝධ චරිත, විශේෂිත සිදුවීම්, විවිධාකාර අත්හදා බැලීම්, වැරැදීම් සහ වැරැදි හදාගැනීම් කියන විදිහට ඒ හා සම්බන්ධ පාඩම් දේශපාලන ඉතිහාසයට එකතුවෙලා තියෙනවා. ඒ ඉතිහාසයේ සටහන් වී තිබෙන මූලික කරුණු කීපයක් මේ ලිපි පෙළින් ඉදිරිපත් කරනවා. මේ ලිපියෙන් කියන්නේ රතු හමුදාව මෙහෙයවීමට විදේශීය යුද උපදේශකයෙක් සම්බන්ධ වූ ආකාරයයි.චියං-ශි සෝවියට් ප‍්‍රදේශය විනාශකිරීමේ අදහසින් චියං කායි-ෂෙක් මෙහෙයවපු වටලෑම් හතරම අසාර්ථක වුණා. ඒ හතුරු ප‍්‍රහාර හතරට ඉතාමත් සාර්ථක විදිහට මුහුණදීපු රතු හමුදාව තව තවත් ශක්තිමත් වුණා. මුල් වටලෑම් තුනට විරුද්ධව රතු හමුදාව සටන් කළේ මා ඕ ත්ස-තුංගේ නායකත්වය යටතේ. හතුරාට සෝවියට් ප‍්‍රදේශය ඇතුළට එන්න ඉඩදීලා ගරිල්ලා ප‍්‍රහාරවලින් ඔහුව අඩපණ කරලා, විනාශකිරීම තමයි මා ඕ ත්ස-තුං විසින් අනුගමනය කරපු උපක‍්‍රමය. මේ ජයග‍්‍රහණත් එක්ක මා ඕ ත්ස-තුංගේ නායකත්වය තව තවත් තහවුරු වුණා. රතු හමුදාවේ සෙබළු අතර සහ ජනතාව අතර ඔහුට විශාල පිළිගැනීමක් ලැබුණා.ඒත් සෝවියට් දේශයේ සහ කොමියුනිස්ට් ජාත්‍යන්තරයේ උදව්වෙන් පක්‍ෂයේ මධ්‍යම කාරක සභාවේ බලය තහවුරු කරගත්ත වං මිංගේ පාර්ශ්වය මේ ජයග‍්‍රහණ අගය කළේ නෑ. විප්ලවය කරන නියම විදිහ දන්නේ තමන් කියලා ඒ බලපත‍්‍රලාභී විප්ලවවාදියෝ හිතුවා. මා ඕ ත්ස-තුං කියන්නේ මාක්ස් – ලෙනින්වාදය හරියට හදාරපු නැති ගොඩයෙක් කියන එක තමයි ඒ අයගේ අදහස වුණේ. මෙහෙම කෙනෙක්ට විප්ලවයේ නායකත්වය පවරන්නේ කොහොම ද? ඉතින් මේ ”වැරැද්ද’’ හදන්න වං මිංගේ පාර්ශ්වය මහන්සි වුණා.ෂං-හයි නගරයේ ඇතිවෙලා තිබුණු අනාරක්‍ෂිත තත්ත්වය හින්දා වං මිංගේ අයත් ටිකෙන් ටික චියං-ශි සෝවියට් ප‍්‍රදේශයට එන්න පටන් ගත්තා. මධ්‍යම කාරක සභාවේ විශේෂ නියෝජිතයෝ විදිහට ආපු ඒ අයට විශාල බලයකුත් තිබුණා. ඒ ප‍්‍රදේශයේ දේශපාලන සහ හමුදා තීරණ ගන්න කණ්ඩායම්වල බහුතරය බවටත් ඒ අය පත්වුණා. මේ රතු භූමිය මධ්‍යම සෝවියට් ප‍්‍රදේශය ලෙසිනුත් නම් කෙරුණා. ඒ වෙද්දි රට පුරාම ඇතිවෙලා තිබුණු සෝවියට් ප‍්‍රදේශවලට නායකත්වය දෙන සෝවියට් ජනරජය ස්ථාපිත කළේ 1931 නොවැම්බර් මාසයේ දී. ජනප‍්‍රියකම ගැන සළකලා ජනරජයේ නායකත්වය පැවරුවේ මා ඕ ත්ස-තුංට.නාමික රාජ්‍ය නායකත්වයක් පැවරුවත් මධ්‍යම සෝවියට් ප‍්‍රදේශයේ දේශපාලන සහ හමුදා ක‍්‍රියාකාරකම්වලින් මා ඕ ත්ස-තුංව ඈත් කළා. 1931 දෙසැම්බර් මාසයේ දී ඒ ප‍්‍රදේශයට චෝ අන්-ලයි පැමිණීමත් එක්ක මේ කොන්කිරීම තවත් වැඩිවුණා. චෝ අන්-ලයි කියන්නේ ඒ වෙද්දි පක්‍ෂයේ හිටිය ජ්‍යෙෂ්ඨයෙක්. පක්‍ෂයේ ආරම්භක සාමාජිකයෙක් වුණත් මා ඕ ත්ස-තුංට ඒ තරම් ජ්‍යෙෂ්ඨත්වයක් ලැබිලා තිබුණේ නෑ. 1932 ඔක්තෝබර් මාසයේ පවත්වපු නිං-තූ සම්මේලයෙන් මා ඕ ත්ස-තුංට ලෙඩ නිවාඩු ලබාදුන්නා. 1933 ජනවාරි මාසය වෙද්දි මධ්‍යම කාරක සභාවත් චියං-ශි සෝවියට් ප‍්‍රදේශයට සංක‍්‍රමණය වුණා.මේ විදිහට මධ්‍යම සෝවියට් ප‍්‍රදේශයේ බලය තහවුරු කරගත්ත වං මිංගේ පාර්ශ්වයට ඕනවුනේ හතුරා සමඟ මුහුණට මුහුණ සටන් කරන ක‍්‍රමයක් හඳුන්වලා දෙන්න. ඒත් මා ඕ ත්ස-තුංගේ ක‍්‍රමය වෙනුවෙන් පෙනී හිටිය පක්‍ෂයේ දෙවැනි පෙළේ නායකයෝ ඒ අදහසට එකඟවුණේ නෑ. ඉතින් ඒ අය බලරහිත කරන මෙහෙයමකුත් වං මිංගේ පාර්ශ්වය විසින් ක‍්‍රියාත්මක කළා. 1933 ජනවාරි ඉඳලා මාර්තු 22 දක්වා කාලය තුළ චියං කායි-ෂෙක් විසින් මෙහෙයවපු හතරවැනි වටලෑමට විරුද්ධ සටනට නායකත්වය දුන්නේ චෝ අන්-ලයි සහ චූ ත විසින්. වං මිංගේ පාර්ශ්වය විසින් යෝජනා කරපු ක‍්‍රමය ප‍්‍රායෝගික නැති බව තේරුම්ගත්ත ඒ දෙන්නා අනුගමනය කළෙත් මා ඕ ත්ස-තුං හඳුන්වාදීපු ක‍්‍රමයමයි. ඉතින් ඒ ක‍්‍රමයට හතරවැනි වටලෑම පරද්දන්නත් රතු හමුදාවට පුළුවන් වුණා.ඒත් මේ ජයග‍්‍රහණ එකක්වත් ”නියම විප්ලවීය ක‍්‍රියාමාර්ග’’ කියලා විං මිංගේ පිරිස පිළිගත්තේ නෑ. ගරිල්ලා සටන් ක‍්‍රමයෙන් රටක් පෙරළන්න බෑ කියලා ඒ අය හිතුවා. ඒ අය මේක දැක්කේ ඇඟ බේරාගෙන සටන්කිරීමක්, ගැලවිජ්ජාවක් විදිහට. නියම විදිහට විප්ලවය කරන්න පුළුවන් හතුරා එක්ක මුහුණට මුහුණ කරන සටනකින් විතරයි. ඉතින් මේ වැරැද්ද පුළුවන් ඉක්මනින් නිවැරැදි කරන්න වං මිංගේ පාර්ශ්වය මහන්සි වුණා. නියම විදිහට සටන් මෙහෙයවන්න පුළුවන් කෙනෙක් කොමියුනිස්ට් ජාත්‍යන්තරය විසින් තෝරගත්තා. ඒ තමයි ලී ත (ඔටූ බ‍්‍රවුන්).ඔටූ බ‍්‍රවුන් කියන්නේ ජර්මන් ජාතිකයෙක්. ලී ත කියන්නේ ඔහුට දීලා තිබුණු චීන නම. පළමුවැනි ලෝක යුද්ධයට සහභාගි වෙන අදහසින් හමුදාවට බැඳුණත් සටනට යන්න අවස්ථාවක් ඔහුට ලැබුණේ නෑ. ඔහු හමුදාවට බැඳිලා මාස හතරක් යද්දි ඒ මහා යුද්ධය අවසන් වුණා. අවුරුදු දහයකට පස්සේ (1928 අවුරුද්දේ) ඔහු සෝවියට්දේශයට ගියා. මොස්කව් නුවර තිබුණු ෆ‍්‍රෑන්ස හමුදා පාසලට ඔහු බැඳුණේ ඊටත් පස්සේ. මේ පාසලේ දී අවුරුදු තුනකට කිට්ටු කාලයක් හොඳ හමුදා පුහුණුවක් ලබාගන්න ඔටූ බ‍්‍රවුන්ට පුළුවන් වුණා. සෝවියට් බුද්ධ අංශය විසින් ඔහුව චීනයට ඇරගෙන ආවේ 1932 අවුරුද්දේ.මධ්‍යම සෝවියට් ප‍්‍රදේශයට ඔටූ බ‍්‍රවුන් (ලී ත) ආවේ 1933 සැප්තැම්බර් මාසයේ දී. රතු හමුදාවේ යුද උපදේශකයා විදිහට වැඩකිරීමේ වගකීම ඔහුට පැවරිලා තිබුණා. පක්‍ෂයේ වැඩබලන ලේකම් පෝ කු ඇතුළු පිරිස විසින් ඔහුව ඉතාමත් හරසරින් පිළිගත්තා. ඒ වගේ බලවත් පුද්ගලයෙක්ගේ උපදෙස් පිට සටන්කරනවා කියන්නේ මහා ජයග‍්‍රහණයක් කියලා හැමෝම හිතුවා. යුද්ධයට අදාළ න්‍යාය සහ උපක‍්‍රම ගැන ඔහු කියපු කතා අහලා හැමෝම සතුටු වුණා. බංකර් ඉදිකරගෙන කරන මුහුණට මුහුණ සටනේ වැදගත්කම ගැන ඔහු පැහැදිළි කරලා දුන්නා. ඒ ක‍්‍රමයේ ඓතිහාසික ජයග‍්‍රහණ ඔහු විස්තර කළා. මූලික චීන වචන කීපයකට වඩා දැනගෙන හිටියේ නැති හින්දා ඔහු කතා කළේ පරිවර්තකයකුගේ උදව්වෙන්.ඔටූ බ‍්‍රවුන් (ලී ත) රුයි-චින් නගරයට ආපු 1933 සැප්තැම්බර් මාසයේ 25 වැනිදා චියං කායි-ෂෙක් විසින් පස්වැනි වටලෑම ආරම්භ කළා. මේ මෙහෙයුමටත් චියං කායි-ෂෙක් සෘජුවම අණදුන්නා. ඔහුගේ අණදෙන මූලස්ථානය පිහිටුවලා තිබුණේ චියං-ශි පළාතේ ප‍්‍රධාන නගරයේ (නන්-ඡං නගරයේ). මේ වටලෑම වෙනුවෙන් ඔහු යොදාගත්ත හමුදාවේ පිරිස් බලය දශ ලක්‍ෂය ඉක්මවලා තිබුණා. කු ඕ-මින්-තං මධ්‍යම හමුදාවට අමතරව ප‍්‍රාදේශීය හමුදා ලොක්කන්ගේ හමුදාත් මේ සටනට සම්බන්ධ කරගත්තා.\n\nපස්වැනි වටලෑම වෙනුවෙන් වැඩිම පිරිස් බලයක් ලැබුණේ කුවං-තුං පළාත පාලනය කරපු ඡන් චී-ථං කියන හමුදා ලොක්කාගෙන්. ලක්‍ෂ තුනකට වැඩි පිරිස් බලයක් තියෙන හමුදාවක් ඔහු මේ සටන වෙනුවෙන් ලබාදුන්නා. ඔහු සපයපු හමුදාවට පැවරුණේ චියං-ශි සෝවියට් ප‍්‍රදේශයේ දකුණු මායිම අවහිර කිරීමේ වගකීම.ඡන් චී-ථං කියන්නේ ඉතාමත් ඉහළ ජනතා ප‍්‍රසාදයක් දිනාගෙන හිටිය හමුදා නායකයෙක්. 1920 දී කුවං-තුං හමුදාවට බැඳුණු ඔහු ක‍්‍රම ක‍්‍රමයෙන් ඉහළ ගිහිල්ලා අවුරුදු 11 ක් ඇතුළත (1931 දී) ඒ හමුදාවේ ප‍්‍රධානියා බවටත් පත්වුණා. මේ හමුදා ප‍්‍රධානි තනතුරට අමතරව පළාතේ දේශපාලන බලයත් ඔහු සන්තක වෙලා තිබුණා. පළාතේ මහා මාර්ග දියුණු කරන්න, නවීන පාලම් හදන්න, පාසල් සහ විශ්වවිද්‍යාල පිහිටුවන්න, රෝහල් ඇතිකරන්නත් ඔහු මුල්වුණා. මේ වැඩ හින්දා මිනිස්සු ඔහුට කිව්වේ ”දකුණේ රජ්ජුරුවෝ’’ කියලා.හූ හන්-මින් කියන්නේ නන්-චිං ආණ්ඩුවේ හිටිය ඉතාමත් ජ්‍යෙෂ්ඨ නායකයෙක්. 1925 දී සුන් යත්-සෙන් මියගියාට පස්සේ කු ඕ-මින්-තං වැඩබලන නායකයා බවට පත්වුනෙත් ඔහු. (අදාළ විස්තර මේ ලිපි මාලාවේ 17 වැනි කොටසින් කියලා තියෙනවා). 1928 දී චියං කායි-ෂෙක්ගේ නායකත්වයෙන් මුළු චීනයම පාලනය කරන ආණ්ඩුවක් නන්-චිං නගරයේ ස්ථාපනය කළාට පස්සේ පාර්ලිමේන්තු නායකයා විදිහට කටයුතු කළෙත් ඔහු. අලූත් ව්‍යවස්ථාවක් සම්බන්ධයෙන් චියං කායි-ෂෙක් සහ හූ හන්-මින් අතර ආරවුලක් ඇතිවුණා. ඒ ආරවුල යටපත් කරගැනීමේ අදහසින් 1931 පෙබරවාරි 28 වැනිදා චියං කායි-ෂෙක් විසින් හූ හන්-මින් නිවාස අඩස්සියට පත්කළා. ඒත් පක්‍ෂ නායකයන්ගේ බලපෑම් හින්දා ඔහුව නිදහස් කරන්න චියං කායි-ෂෙක්ට සිද්දවුණා. නිදහස ලබපු හූ හන්-මින් දකුණට ගිහිල්ලා ඡන් චී-ථං සෙනෙවියාට එකතු වුණා.මේත් එක්කම චියං කායි-ෂෙක්ට විරුද්ධ තවත් දේශපාලන සහ සන්නද්ධ බලයක් දකුණෙන් ඉස්මතු වුණා. ජපන් ආක‍්‍රමණයට විරුද්ධව, හමුදා ලොක්කන්ගේ පාලනයට විරුද්ධව, චියං කායි-ෂෙක්ගේ ඒකාටිපති පාලනයට විරුද්ධව ජනතාව මෙහෙයවන්න ඕන කියලා හූ හන්-මින් අවධාරණය කළා. ලී ත්සුන්-රන් සහ පැයි ඡං-ශි ප‍්‍රධාන කුවං-ශි කල්ලියේ සහයෝගයත් ඔහුට ලැබුණා. ඉතින් කු ඕ-මින්-තං පාර්ශ්ව දෙකක් අතර තවත් මහා යුද්ධයක් ඇවිලීමේ අවස්ථාවක් ඉස්මතු වුණා. මේ යුද්ධය වැළැකුණේ 1931 සැප්තැම්බර් 18 වැනිදා ආරම්භ වුණු ජපන් ආක‍්‍රමණය හින්දා. (ජපන් ආක‍්‍රමණය ගැන මේ ලිපි මාලාවේ 42 වැනි ලිපියෙන් කියලා තියෙනවා).ජපන් ආක‍්‍රමණය වෙලාවේ කු ඕ-මින්-තං පාර්ශ්ව අතර යුද්ධයක් කරන්න බෑ. ඉතින් තමන් අතර ඇතිවෙලා තිබුණු ආරවුල් විසඳා ගැනීම තාවකාලිකව පස්සට දාන්න ඒ අය තීරණය කළා. ජපන් ආක‍්‍රමණිකයාට විරුද්ධව සටන් කරන්න නම් රටේ අභ්‍යන්තරය සාමකාමී කළ යුතු කියන ප‍්‍රතිපත්තියේ චියං කායි-ෂෙක් ඉතා දැඩිව එල්බගෙන හිටියා. ඉතින් චියං-ශි සෝවියට් ප‍්‍රදේශය විනාශ කිරීමේ පස්වැනි මෙහෙයුම සැලසුම් කෙරුණෙත් ඒ වෙනුවෙන්. මේ මෙහෙයුමට හවුල්වෙන්න ඡන් චී-ථං සෙනෙවියාට සිද්ද වුණේ මෙහෙම වාතාවරණයක් යටතේ.චියං-ශි සෝවියට් ප‍්‍රදේශයට නැගෙනහිරින් පිහිටි ෆූ-චියැන් පළාතේ හමුදා මෙහෙයවීම භාරදීලා තිබුණේ කු ඕ-මින්-තං 19 වැනි පාබල හමුදාවට. 1932 දී ජපන්නු ෂං-හයි නගරයේ ඇති කරපු ”ජනවාරි 28 සිදුවීම’’ වෙලාවේ සටනට සම්බන්ධ වුණෙත් 19 වැනි පාබල හමුදාව. (මේ ලිපි මාලාවේ 44 වැනි කොටසින් ඒ ගැන කියලා තියෙනවා). ඒ සටන නිල වශයෙන් අවසන් කෙරුණේ 1932 මැයි 5 වැනිදා අත්සන් කරපු සාම ගිවිසුමෙන්. ඊට පස්සේ 19 වැනි පාබල හමුදාව ෆූ-චියැන් පළාතට යවන්න චියං කායි-ෂෙක් කටයුතු කළා. ඉතින් චියං-ශි සෝවියට් ප‍්‍රදේශය විනාශකරන පස්වැනි මෙහෙයුමට දායකවීමේ වගකීම 19 වැනි පාබල හමුදාවටත් පැවරුණා.පස්වැනි වටලෑම වෙනුවෙන් චියං කායි-ෂෙක්ටත් ජර්මානු යුද උපදේශකයෝ දෙන්නෙක්ගේ උපදෙස් ලැබුණා. ඒ දෙන්නා ඔටූ බ‍්‍රවුන් (ලී ත) ඉපැදෙන්නත් කලින් ජර්මනියේ හමුදා සේවයට එකතු වෙච්ච අය. 1866 ඉපැදුණු හන්ස් ෆොන් සීක්ච් ඉතාමත් පරිණත පුද්ගලයෙක්. ජර්මානු හමුදාවේ ඉතාමත් ඉහළ තනතුරු දරපු ඔහුගෙන් පළමුවැනි ලෝක යුද්ධයට ලැබුණු සේවයත් මහ ඉහළින් වර්ණනා කෙරිලා තියෙනවා. ඇලෙක්සැන්ඩර් ෆොන් ෆැල්කන්හොසන් කියන්නෙත් ඒ වගේම හමුදා නිලධාරියෙක්. හමුදා සේවයට බැඳීමෙන් පස්සේ ඉතාමත් තරුණ කාලයේ දී චීනයේ, කොරියාවේ සහ ජපානයේ කාලයක් රැඳිලා ඉන්නත් ඔහුට පුළුවන් වුණා. ඉතින් චීනය ගැන හොඳ දැනුමකුත් ඔහුට තිබුණා. පළමුවැනි ලෝක යුද්ධයටත් ක‍්‍රියාකාරීව සම්බන්ධ වුණු හින්දා ඔහු ඉතාමත් දක්‍ෂ හමුදා මෙහෙයවන්නෙක් බවටත් පත්වෙලා හිටියා.මේ හමුදා උපදේශකයෝ දෙන්නා චියං කායි-ෂෙක්ට කියලා දුන්නේ චියං-ශි සෝවියට් ප‍්‍රදේශය මුළුමනින්ම වටකරලා බංකර් නිවාසවල උදව්වෙන් පහරදෙන ක‍්‍රමයක්. හොඳට කල් ඇරගෙන පියවරෙන් පියවර බලය තහවුරු කරගැනීම තමයි මේ ක‍්‍රමයෙන් නිර්දේශ කෙරුණේ. මේ පළපුරුදු හමුදා උපදේශකයන්ගේ අදහස් චියං කායි-ෂෙක් පිළිගත්තා. ඒ ක‍්‍රමය ක‍්‍රියාවට නංවන්න අවශ්‍ය පිරිස් බලය සහ අනෙකුත් සම්පත් අඩුවක් නැතුව ඔහුට තිබුණා. ගුවන් බලයට අමතරව අලූතින් මිල දී ගත්ත යුද ටැංකි විශාල ප‍්‍රමාණයකුත් ඔහුට තිබුණා.1933 සැප්තැම්බර් මාසයේ 25 වැනිදා චියං කායි-ෂෙක් විසින් පස්වැනි වටලෑම ආරම්භ කළා. ලක්‍ෂ දහයක් ඉක්ම වූ ඔහුගේ සේනාවට ගුවන් යානා දෙසීයකුත් ඇතුළත්වෙලා තිබුණා. මේ සම්පූර්ණ හමුදාවෙන් භාගයකට වැඩි ප‍්‍රමාණයක් යොදවලා තිබුණේ මධ්‍යම සෝවියට් ප‍්‍රදේශය වටකරන්න. සටන් කළේ ලක්‍ෂ පහක හමුදාවක්. කු ඕ-මින්-තං හමුදා තමන්ගේ ප‍්‍රහාර පටන්ගත්තේ චියං-ශි පළාතත් ෆූ-චියැන් පළාතත් මායිම් වෙන ලී-ඡුවන් ප‍්‍රදේශයෙන්. මේ ප‍්‍රදේශය අත ඇරලා හතුරාට චියැන්-නිං ප‍්‍රදේශයට කැඳවාගෙන පහරදිය යුතු බවයි මා ඕ ත්ස-තුංගේ අදහස වුණේ. ප‍්‍රදේශයේ රතු හමුදාවලට අණදීපු ශියා ඕ චින්-කුවං සෙනෙවියා දැරුවෙත් ඊට සමාන මතයක්. ඒත් ලී ඡුවන් ප‍්‍රදේශය ආරක්‍ෂා කරගන්න ඕන කියලා අලූත් හමුදා උපදේශකයා – ඔටූ බ‍්‍රවුන් (ලී ත); කිව්වා.මුහුණට මුහුණ සටනක වාසිය තියෙන්නේ හැම අතින්ම බලවත් කු ඕ-මින්-තං හමුදාවට කියලා ලී ත තේරුම්ගත්තේ නෑ. සෝවියට් දේශයේ දී හමුදා පුහුණුවක් ලබාගෙන තිබුණත් ඔහු කිසිම යුද්ධයක් කරපු කෙනෙක් නෙවෙයි. චීනය ගැන දැනුමක් නැතිකම විසින් ඔහුගේ මේ දර්වලකම තවත් වැඩිකළා. තමන්ගේ දුර්වලකම් ගැන දැනුමක් නැති ඔහු ”නියම විදිහට’’ හමුදා මෙහෙයවන්න පටන්ගත්තා. සැප්තැම්බර් 28 වැනිදා වෙද්දි කු ඕ-මින්-තං හමුදාව ලී ඡුවන් ප‍්‍රදේශය අල්ලගත්තා. ඒ තමයි මහා පැරදුම් මාලාවක ආරම්භය.ආචාර්ය වරුණ චන්ද්‍රකීර්ති",
       "URL": "https://divaina.lk/%e0%b7%83%e0%b7%92%e0%b6%ba%e0%b7%80%e0%b7%83%e0%b6%9a-%e0%b7%83%e0%b6%a7%e0%b7%84%e0%b6%b1%e0%b7%8a-%e0%b6%bb%e0%b6%a7-%e0%b6%8b%e0%b6%b4%e0%b6%af%e0%b7%9a%e0%b7%81%e0%b6%9a/",
       "Category": "athireka",
       "Parent URL": "https://divaina.lk/category/athireka//page/403/"
}