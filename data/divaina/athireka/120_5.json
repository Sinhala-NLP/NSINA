{
       "Source": "divaina",
       "Timestamp": "February 26, 2023",
       "Headline": "මුලින්ම කතාව ලිව්වේ ෆේස්බුක් එකේ – “අක්ෂි” අධ්‍යක්ෂ – ශාන් ජයරත්න",
       "News Content": "මේ දිනවල පුංචි තිරය හරහා රාත්‍රී 10.00 ට ස්වර්ණවාහිනී නාලිකාව ඔස්සේ විකාශනය වන “අක්ෂි” ටෙලි නාට්‍යයේ අධ්‍යක්ෂ ශාන් ජයරත්න අප මෙවර මීවිතට සම්බන්ධ කර ගත්තා. මෙය ශාන්ගේ ප්‍රථම ටෙලි නාට්‍යය අධ්‍යක්ෂණය බවත් එම අත්දැකීම කෙබඳු ද යන්න පිළිබඳවත් තොරතුරු ඔහු අපට මෙසේ පවසා සිටියා.\n\nඔබ ටෙලි නාට්‍ය කලාවට සම්බන්ධ වෙන්නේ කොහොමද?\n\nපාසල් කාලයේ නම් කෑගලු වේදිකා නාට්‍ය කණ්ඩායමේ ප්‍රධාන යාවජීව සාමාජිකයකු වශයෙන් කටයුතු කළා. පාසල් අවධියෙන් පසුව පෞද්ගලික ආයතනයක මානව සම්පත් කළමනාකරුවකු විදියට තමයි මුලින්ම වැඩකළේ. ඒ කාලයේ තමයි මට ධනුෂ්ක රත්නායක මහත්මයාව මුණ ගැහෙන්නේ. ඒක තමයි මගේ ජීවිතයේ හැරවුම් ලක්ෂ්‍යය. ඊට පස්සෙ දිගටම මම ටෙලි නාට්‍ය සහාය අධ්‍යක්ෂවරයකු විදියට වැඩ කළා.\n\nශාන්ගේ පළමු ටෙලි නාට්‍ය අධ්‍යක්ෂණය “අක්ෂි”ට මේ වන විට කොහොමද ලැබෙන ප්‍රතිචාර?\n\nඇත්තටම කියන්න සන්තෝසයි. මම නොහිතපු විදිහේ ප්‍රතිචාර රැසක් ලැබෙනවා සහ ලැබෙමින් පවතිනවා. ඒ වගේම මේ නාට්‍යයේ වැඩ කරපු නළු නිළියන් සියලු දෙනාත් හොඳ සහයෝගයක් ලබා දුන්නා මට “අක්ෂි” සාර්ථකව කරගන්න. එයාලත් බලාගෙන ඉන්නවා සහ සතුටුවෙනවා නාට්‍යයට ලැබෙන ප්‍රතිචාර ගැන. ඉදිරියේදීත් ප්‍රේක්ෂකයන්ගෙන් මෙලෙසම ප්‍රතිචාර ලැබෙයි කියලා හිතනවා.\n\n“අක්ෂි” කතා ප්‍රස්තුතය නිර්මාණය කළෙත් ඔබමද?\n\nඔව්. මේ කතාව මගේ. මම මුලින්ම කතාව ලියන්න පටන් ගත්තේ ෆේස් බුක් එක හරහා. ඊට පසුව ධනුෂ්ක රත්නායක මහත්මා ළඟට එකතුවෙන්නේ ටෙලි නාට්‍ය කලාව සම්බන්ධයෙන් හදාරන්න. ඊටත් පසුව මගේ තිබුණ හැකියාව උපයෝගි\n\nකරගෙන මම දැකපු අන්ධ පොඩි ළමයකුගේ ජීවිතය දැකලා තමයි මම හිතුවේ කතාව ලියන්න ඕනෑ කියලා. මොකද මම නිතරම වගේ සමාජයේ දකින හැමදේම දිහා බලන්නේ කතාවක තියෙන කෝණයකින්. ඒ කෝණෙන් මම කතාවක් ලියන්නෙ කොහොමද කියලා බැලුවා. ඊට පස්සේ මම ඒ කතාව අපේ පිටපත් රචක ප්‍රියනාත් විතානපතිරණට දුන්නා. ඔහු තමයි ඒ කතාව මෙහෙම ගොඩනඟලා ගත්තේ.\n\n“අක්ෂි” විකාශනයේදී මොන වගේ අභියෝගයන්ට ද මුහුණ දුන්නේ?\n\nමුලින්ම නිෂ්පාදකවරයෙක් හිටියා මාත් එක්ක මේ නිර්මාණය කරන්න කැමැතිවෙලා. පසුව ඔහු මම ආධුනිකයෙක් කියලා එයට අකැමැති වුණා. ඒක තමයි මට ආව පළමුවැනි ම අභියෝගය. හැබැයි එහෙමයි කියලා මම එතැනින් නැවතුනේ නැහැ. ඉතිං මම ම “අක්ෂි” නිෂ්පාදනය කරගෙන යනවා.\n\nධනුෂ්ක රත්නායක ඔබේ ගුරුවරයා කිව්වනේ. ඔහුත් මෙහි රංගනයෙන් දායකත්වය ලබා දෙනවා නේද?\n\nඅන්න ඒක තමයි ඇත්තටම මට මේ නාට්‍යයේ තිබුණ ලොකුම අත්දැකීම. මුල් දවස්වල ධනුෂ්ක අයියා රූගත කිරීම්වල නැති වෙලාවට නම් මම සැහැල්ලුවෙන් හිටියා. හැබැයි ඔහු ඉන්න වෙලාවට නම් මම බයෙන් ඉන්නේ” මොකද ඒ මගේ ගුරුවරයා නිසා. නමුත් හැම වෙලාවකම වගේ ධනුෂ්ක අයියා මාව දිරිගන්වලා ශක්තිමත් කරනවා.\n\nරංගන ශිල්පීන් තෝරා ගැනීමේදී මොනවගේ අභියෝගයන්ට ද මුහුණ දුන්නේ?\n\nඉස්සෙල්ලම මම මනසින් මවාගත්තා ඒ ඒ කෙනාගේ චරිතවල චරිත ලක්ෂණ ටික. ඊට පස්සේ ඒකට ගැළපෙනම අය කවුද කියලා තෝරාගන්න මගේ සහාය අධ්‍යක්ෂ යසා සහ ප්‍රියන්ත ශ්‍රී සමරකෝන් මහත්මයාත් එකතුවෙලා සහාය දුන්නා. ඒ දෙන්නත් එක්ක එකතුවෙලා මේකට චරිත තෝරා ගන්න පුළුවන් වුණා. ඒ තෝරගත්ත රංගන ශිල්පීන් සහ ශිල්පිනියනුත් මට බැහැයි කියන්නෙ නැතුව “අක්ෂි” සමග සම්බන්ධ වුණා. මම මේ නාට්‍යය කරගෙන යන්නේ පර්යේෂණාත්මක වැඩක් විදිහට. ඉතින් ඒ රංගන ශිල්පීන්ටත් ඔවුන්ගේ රංගන ජීවිතය තුළ අලුත් අත්දැකීමක් වුණා මේ අක්ෂි ටෙලි නිර්මාණය.\n\n“අක්ෂි” රාත්‍රී 10.00ට විකාශනය වීම සාර්ථක වෙයි කියලා හිතනවද?\n\nමම ඇත්තටම සතුටු වෙනවා ස්වර්ණවාහිනී නාලිකාව මට මේ වේලාව ලබා දුන්නාට. මොකද අනෙක් හැම නාලිකාවකම ප්‍රවෘත්ති යන වෙලාව තමයි රාත්‍රී 10.00 කියන්නේ. ඒ වගේ වෙලාවක නාට්‍යයක් විකාශනය වෙනවා කියන්නේ ඒ නාට්‍ය ඉතාමත් හොඳ මට්ටමක තියෙන්න ඕනේ. ඉතිං ස්වර්ණවාහිනී නාලිකාවේ උදාර විජේසිංහ මහත්මයාට සහ එහි කාර්ය මණ්ඩලයේ සියලු දෙනාටම බොහොම ස්තුතිවන්ත වෙනවා ඒ වෙලාවට මගේ නාට්‍යය විකාශනයට තෝරගත්ත එකට.\n\n“අක්ෂි” මෙගා ටෙලි නාට්‍යයක් ද?\n\nනැහැ මෙගා යන වැඩක් නෙවෙයි. ඉතාම සීමිත කොටස් ප්‍රමාණයකින් කරන නිර්මාණයක්. අපිට මෙගා කියලත් එහෙම වර්ග කරන්න බැහැ. මොකද මෙගා කියන්නෙත් එක්තරා විදියක කලාවක්.\n\nමේ වන විට සහාය නිෂ්පාදකයෙක් විදියට කරපු නිර්මාණ මොනවාද?\n\nධනුෂ්ක රත්නායක අධ්‍යක්ෂණය කළ දාම් කියාදෙන්න ආදරේ තරම් හිතළඟ හිනැහුණා Bio යන ටෙලි නාට්‍යවල සහය අධ්‍යක්ෂක විදියට වැඩ කළා. ඒ වගේම ගයාන් දිනේෂ් පෙරේරා නිෂ්පාදනය කළ පාණාමංකඩ ටෙලි නාට්‍යයේ මූල්‍ය කළමනාකරු විදියටත් වැඩ කළා.\n\nශාන්ගේ ඉදිරි වැඩකටයුතු මොනවද?\n\nමම තවත් නාට්‍යයක කතාවක් ලියාගෙන යනවා මේ දවස්වල. ඊට අමතරව කලණ ගුණසේකර රංගන ශිල්පියාත් සමග එකතුවෙලා චිත්‍රපටයක පිටපතකුත් ලියාගෙන යනවා. ඒ වාගේම තවත් නිර්මාණ කිහිපයක්මත් මම ඉදිරියේදී අධ්‍යක්ෂණය කරනවා.\n\nපාරමී කෞෂිකා",
       "URL": "https://divaina.lk/%e0%b6%b8%e0%b7%94%e0%b6%bd%e0%b7%92%e0%b6%b1%e0%b7%8a%e0%b6%b8-%e0%b6%9a%e0%b6%ad%e0%b7%8f%e0%b7%80-%e0%b6%bd%e0%b7%92%e0%b7%80%e0%b7%8a%e0%b7%80%e0%b7%9a-%e0%b7%86%e0%b7%9a%e0%b7%83%e0%b7%8a/",
       "Category": "athireka",
       "Parent URL": "https://divaina.lk/category/athireka//page/120/"
}