{
       "Source": "divaina",
       "Timestamp": "June 11, 2023",
       "Headline": "තාත්තාගේ ගමන මම යනවා – සමීරා හසන්",
       "News Content": "ඔහු සිංහල ගී ගැයුවාද යන්න පවා රසිකයන්ට අමතක වූවා සේ ය. ඒ ඔහු ගැයූ හින්දි ගීත ඒ තරමටම ජනප්‍රිය වීම නිසා ය. එදා ලලිත් එස්. මෛත්‍රීපාල සහ කරුණාරත්න අබේසේකරයන්ගේ ආරාධනයෙන් කොම්පක්‍ඳ්ක්‍ඳවීදියේදී කුළුඳුල් වේදිකාවට නැගි ටෝනි හසන්ගේ මියුරු හඬ පසුගිය දා නිහඬ විය. ලංකාවේ ප්‍රසංග වේදිකාවේ නොමැකෙන ඒ හින්දි ගී හඬ නිහඬ නොවන්නට නොදී ඔහුගේ දියණිය සමීරා හසන් කරළියට එන්නට සූදානම්…\n\nකවුද මේ සමීරා හසන් කියන්නෙ?\n\nලංකාවේ ප්‍රසංග වේදිකාවේ මුලින්ම හින්දි ගීත ගායනා කළේ මගේ තාත්තා වන ටෝනි හසන්. මම ඔහුගේ දියණිය සමීරා හසන්.\n\nපවුලේ විස්තර කොහොමද?\n\nමට තව මල්ලි කෙනෙක් ඉන්නව. ඔහුත් තාත්තාගේ ගීත ගායනා කරනව.\n\nටෝනි හසන් වඩාත් ජනප්‍රිය වුණේ 70 – 80 දශකවල?\n\nතාත්තා මුලින්ම සංගීත දිවිය පටන්ගන්නෙ 1962 අවුරුද්දේදී. ගොඩක්ම හිට් වුණේ 70 – 80 දශකවල.\n\nතාත්තාගේ වියෝව ඔබට බොහෝ සෙයින් දැනෙන්න ඇති?\n\nඔව්” ඒක ගොඩක් අමාරු අවස්ථාවක්. මම හැම වෙලාවෙම වගේ හිටියෙ තාත්තත් එක්ක. ඔහු මගේ ජීවිතයේ වටිනාම කෙනෙක්. මම හැම වෙලාවේම කළේ ඔහු කියල දුන්න දේ. ඇත්තටම කිව්වොත් තාත්තා තමයි මගේ සංගීත දිවියේ ගුරුවරයා වෙන්නෙ. මම ලබාගත්තු සම්මාන වලට හේතුව වුණෙත් මගේ තාත්තාමයි.\n\nසමීරාගේ ගමන ගැන විස්තර ටිකක් කියමු?\n\nමම පාසල් ගියේ බම්බලපිටිය මුස්ලිම් කාන්තා විද්‍යාලයට. සංගීත ක්‍ෂේත්‍රයට එන්නෙ වයස අවුරුදු එකොළහේදී. මුලින්ම ගීතයක් කිව්වෙ අයිටීඑන් නාළිකාවෙ මධුරසාංග සංගීත වැඩසටහනට. ඒකට මගේ තාත්තත් එකතු වුණා. හවා හවා කියන හින්දි ගීතය තමයි ගායනා කළේ.\n\nඑතැනින් පස්සෙ?\n\nඑතැනින් පස්සෙ මම දිගටම සංගීතය පැත්තට යොමු වුණා. මගේම දමිළ ගීතයකට ඉන්දියාවෙන් සම්මාන පහක් හිමි වුණා. ඒ ගීතයට මගේ තාත්තාත් ගොඩක්ම කැමතියි. අපි මුලින්ම මේ ගීතය කළේ ඇල්බම් එකකට. ඉන් පස්සෙ කෙටි චිත්‍රපටයකට යොදා ගත්තා. මේ ගීතයට 2013 වසරේ පැවැත්වුණ ජාතික සම්මාන උළෙලේදී හොඳම ගායිකාවට හිමි සම්මානය දිනාගන්නට මට හැකියාව ලැබෙනව.\n\nතාත්තාට වැඩිපුර හිටියෙ සිංහල රසික රසිකාවියො?\n\nඔව්” ඇත්තටම කිව්වොත් තාත්තාට වැඩිපුරම හිටියෙ සිංහල රසිකයො. තාත්තා ක්‍ෂේත්‍රයට එන කාලෙ හින්දි ගීත ගායනා කරන්න වෙන කවුරුවත් හිටියෙ නැහැ. තාත්තත් බොහොම අමාරුවෙන් තමයි මේ හින්දි ගීත ගායනා කරන්න ඉගෙනගෙන තියෙන්නෙ. අපේ අම්මා පාකිස්තානු ජාතික කාන්තාවක්. ඇයගේ භාෂා හුරුව නිසා නිවැරදි වචන උච්චාරණයක් ඇතිව හින්දි ගීත ගායනා කරන්න මගේ තාත්තාට අවස්ථාව ලැබුණා.\n\nසමීරා ප්‍රසංගවලට සහභාගි වෙනවද?\n\nප්‍රසංගවලට ආරාධනා නම් ලැබෙනව. නමුත් මේ දිනවල ඒවාට සහභාගි වෙන්න තරම් මානසික මට්ටමක නෙමෙයි මම ඉන්නෙ.\n\nකොහොම වුණත් ඉදිරියේදී මගේ මල්ලි ශ්‍යාම් හසන්වත් එකතුකරගෙන තාත්තගෙ ගමන මම යනව. දවසක අපි දෙන්නම ස්ටේජ් එකට එනව. ඒක තමයි තාත්තගෙ ආසාව වුණේ.\n\nමීට කලින් එක වතාවක් අතුරුගිරියේදී පැවැත්වුණ ප්‍රසංගයකදී අපිට ඒක කරන්න හැකියාව ලැබුණ. ඒ වීඩියෝ ගෙනත් තාත්තට පෙන්නුවා.\n\nමල්ලිත් එක්ක වැඩක් කරන්න සැලසුමක් තියෙනවද?\n\nඔව්” ඉදිරියේදී මල්ලිත් එක්ක එකතුවෙලා කොන්සර්ට් එකක් කරන්න බලාපොරොත්තුවෙන් ඉන්නව. එතනදි තාත්තා සිංහල සිනමාව වෙනුවෙන් ගායනා කළ ගීත” සාමාන්‍ය ගීත” ඉස්ලාමීය ගීත” දමිළ ගීත වගේම හජ් ගීත වගේම තවත් විශේෂිත ගීත කිහිපයක් එකතුකරගෙන තමයි මේ ප්‍රසංගය කරන්න අදහස් කරන්නෙ.\n\nතාත්තාගේ ගීතවලින් ඔබ වඩාත් කැමති ගීත?\n\nතාත්තාගේ බොහෝ ගීතවලට මම කැමතියි. ඒ අතරින් විශේෂ ගීත කිහිපයක් තියෙනව. දෙමවුපියන් දරුවන්ට කියන ගීත” අපේ අම්මාට කියපු ගීත කිහිපයක් වගේම මල්ලිට කියපු ගීතයක් සහ තවත් ගීත කිහිපයක් තියෙනව.\n\nතාත්තාත් එක්ක සහභාගි වුණ ප්‍රසංගවලට දැබුණ ප්‍රතිචාර මොන වගේද?\n\nඅවුරුද්දක් පාසා අපි සහභාගි වුණ ප්‍රසංග තිබුණා. ගොඩක් වෙලාවට අපි මුදල් පසුපසම ගියේ නැහැ. තාත්තා මට කිව්වෙ අපි සල්ලිම විතරක් හම්බකරල වැඩක් නෑ පුතේ” මිනිස්සුන්ගෙ ආදරයයි වටින්නෙ කියල. ඒ වචනවල සැබෑ තත්ත්වය තාත්තා නැති වුණ වෙලාවෙ මම දැක්ක.\n\nවිදෙස් සංචාර?\n\nමේ දවස්වල ඩුබායි සහ යූරෝප් රටවල ප්‍රසංගවලට ආරාධනා ලැබිල තියෙනව. ඒ වගේම දේශීය වශයෙනුත් ආරාධනා රැසක් ලැබිල තියෙනව.\n\nසංවිධායකවරු මොකද කියන්නෙ?\n\nසංවිධායකවරු දැන් මට කියන්නෙ ඔයා ඉදිරියේදී තාත්තාගේ සිංහල ගීත කියල පෙන්නන්න කියල. ඒකට හේතුව වෙන්නෙ ඉස්සර ප්‍රසංග වලට ගියාම මට සිංහල ගීත ගායනා කරන්න අවස්ථාවක් ලැබෙන්නෙ නැති නිසා.\n\nමහේෂ් එදිරිසිංහ",
       "URL": "https://divaina.lk/%e0%b6%ad%e0%b7%8f%e0%b6%ad%e0%b7%8a%e0%b6%ad%e0%b7%8f%e0%b6%9c%e0%b7%9a-%e0%b6%9c%e0%b6%b8%e0%b6%b1-%e0%b6%b8%e0%b6%b8-%e0%b6%ba%e0%b6%b1%e0%b7%80%e0%b7%8f-%e0%b7%83%e0%b6%b8%e0%b7%93%e0%b6%bb/",
       "Category": "athireka",
       "Parent URL": "https://divaina.lk/category/athireka//page/67/"
}