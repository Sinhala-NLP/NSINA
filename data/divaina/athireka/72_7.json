{
       "Source": "divaina",
       "Timestamp": "June 4, 2023",
       "Headline": "දිවයින ඉරිදා සංග්‍රහය නිසා හග්ගල්ලේ ‘පරසතු මල නැවත පිපේ’",
       "News Content": "පරව ගිය ‘පරසතු මල’ නැවත පිපේවී (හග්ගල්ලේ පී.කේ.ඩී.ඇගයුම) මාතෘකාව මගින් “දිවයින ඉරිදා සංග්‍රහයේ” 2023 මැයි මස 07 වැනි දින පළ කළ ලිපිය දින තුනක් ඇතුළත පලදරනු ලැබීය.\n\nඡායාරූප සහිතව,- සාහිත්‍යධර, චිත්‍රපට තිර රචක, කවි කලාව ඔප කළ මෙන්ම පාසල් ගුරුවරයකු හා එවක අග්‍රාමාත්‍ය ඩඩ්ලි සේනානායක මැතිතුමාගේ ප්‍රවෘත්ති නිලධාරී වූ පී.කේ.ඩී. සෙනවිරත්නයන් ගේ වල්වැදී ගිය පිළිරුව පිළිබඳව රටටම හෙළි කළෙමි.\n\nමෙය කියවා ක්ෂණිකව අවශ්‍ය කටයුතු සිදුකිරීමට අග්‍රාමාත්‍ය දිනේෂ් ගුණවර්ධන මහතා, තමාගේ මාධ්‍ය ලේකම්වරයාට හා සහකාර මාධ්‍ය අධ්‍යක්ෂවරයාට උපදෙස් දුන් බවත් එය ඉටුකර එතුමාට නොපමාව දැනුම් දෙන ලෙසත් දැන්වූ බව මට දැන ගන්නට ලැබීම මගේ සතුට විය.\n\nඒ අනුව, ඒ මොහොතේම අත්තනගල්ල ප්‍රාදේශීය ලේකම් සම්පත් ගුණවර්ධනට දන්වා ඇති අතර, මේ පිළිරුව පිළිබඳව දැනුවත්ව නොසිටි එතුමා එසැනින් එම ස්ථානයට ගොස් එහි තිබූ ගස්වැල් ඉවත් කරවා, එම පෞද්ගලික භූමිභාගය පිරිසිදු කර කැලයට යටවී තිබූ “පරසතු මල” නැවත මහා මාර්ගයේ යන එන අයට දැක ගැනීමට සලස්වා ඇත. මාගේ ඉල්ලීම අනුව කටයුතු කළ අග්‍රාමාත්‍යතුමා ඇතුළු එම නිලධාරීන්ටත්, අත්තනගල්ල ප්‍රාදේශීය ලේකම්වරයාටත්, හැකි හැම විටම සැඟව ඇති යමක් රටට හෙළි කිරීමට මුල්වන දිවයින “ඉරිදා සංග්‍රහයටත්” මගේ ස්තුතිය පුදකරමි.\n\nප්‍රාදේශීය ලේකම්තුමනි, ඔබ මුල්වී පිපෙන්නට සැලැස්වූ “පරසතුමල” සදාකල් පරනොවන්නට එම ප්‍රදේශයේ ග්‍රාම නිලධාරී වෙත පැවරීමට කාරුණික වන මෙන් ද මෙයින් ඉල්ලා සිටිමි.\n\nසාහිත්‍යයට කලාවට ඉතා ලැදි අගමැතිතුමන් කොයි මොහොතක හෝ යන එන අතරතුර රදාවාන තුංමං හන්දියේ ඇති මහගමසේකරයන් හා හග්ගල්ලේ පී.කේ.ඩී. සෙනවිරත්නයන්ගේ පිළිරූ දැක ගැනීමට යන බව එතුමා ගැන මා සතුව ඇති වසර 36 ක. පෞද්ගලික අධ්‍යයනයෙන් මම විශ්වාස කරමි.\n\nමගේ මුහුණු පොතේ මා මෙම විස්තරය පළ කළ පසු මේ සඳහා කවියෙන් ප්‍රණාමය පළ කළ ප්‍රසිද්ධ තරුණ කවියකු වූ රද්දල්ගොඩ චින්තන කරුණාරත්නයන් ලියූ කවි පෙළෙන් කවි තුනක් සතුටින් පළකරමි.\n\nදුටුවෙමි ලිපිය තිබු “දිවයින” පුවත් පතේඑය හොඳ වැඩකි හැමගෙම සහ මගෙත් මතේමා මෙන් කලාවට ඇල්මක් සැමට ඇතේපී.කේ.ඩී. ට සෙනෙහස ඇත තවත් සිතේ\n\nහවසට “සිකුරු තරුවෙහි” ඇත ගතිය දූල්පිපුණා “කුරුළු බැද්දේ” පැණි බේරෙන මල්නොහැදුණි කිසි දිනෙක “රන්සළු” පටෙහි ද හිල්“රන්වන් කරල්” වල තිබුණේ නොමැතිය බොල්\n\nඅගමැති සමග ප්‍රා.ලේ. ගේ එක් විල්ලවෙත හිස නමන්නෙමි වාගේ ගොක් දල්ලඒ මෙය ලියු මැතිඳ මාගේ මේ ඇස් පල්ල“පරසතු මල්” සුවඳ විහිදයි හග්ගල්ල\n\nපී. ලක්ෂ්මන් කුමාර",
       "URL": "https://divaina.lk/%e0%b6%af%e0%b7%92%e0%b7%80%e0%b6%ba%e0%b7%92%e0%b6%b1-%e0%b6%89%e0%b6%bb%e0%b7%92%e0%b6%af%e0%b7%8f-%e0%b7%83%e0%b6%82%e0%b6%9c%e0%b7%8a%e0%b6%bb%e0%b7%84%e0%b6%ba-%e0%b6%b1%e0%b7%92/",
       "Category": "athireka",
       "Parent URL": "https://divaina.lk/category/athireka//page/72/"
}