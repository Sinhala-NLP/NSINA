{
       "Source": "divaina",
       "Timestamp": "March 26, 2023",
       "Headline": "අම්මා තාත්තා විකුණාගෙන කන්නේ නෑ – ඩිල්මින් පෙරේරා",
       "News Content": "පරම්පරාවෙන් සහ මාපිය ආභාෂයෙන් සහ උරුමයෙන් ලද හැකියාවන් ඔප් නංවාගෙන ඔවුන්ගේ ජනප්‍රියත්වයෙන් තමන්ගේ ජනප්‍රියත්වය ගොඩනඟා ගැනීමට උත්සාහ නොකළ යෞවනයෝ බොහෝ නිහඬ ගමනක් යන චරිතයක් සමග තමයි අද අපි පිළිසඳරක යෙදෙන්න හදන්නේ. මොහු නමින් ඩිල්මින් පෙරේරා හැබැයි ගොඩක් දෙනෙක් දන්නේ ප්‍රියංකර – දිල්හානිගේ පුතු විදිහට. හැබැයි ඩිල්මින් නම් තාත්තා – අම්මා සීයාගේ නම් පාවිච්චි කරලා වැඩේ ගොඩදාන්න ට්‍රයි කරන කොල්ලෙක් නොමෙයි. පහළින් තියෙන ඔහුගේ කතාව ඊට හොඳම සක්‍ෂියක් වේවි.\n\nඩිල්මින් කවුද මේ ශෝබනා\n\nමේක මගේ අලුත්ම ගීතය. මේ ගීතයේ පද රචනය දුලාන් ඒ ආර් එක්ස්ගේ. සංගීතය චමිත කුරේගේ. රූප රචනාවට රංගනයෙන් දායක වුණේ රොෂෙල් රොජර්ස්. ගීතයේ නිෂ්පාදනය එස් ජී එම් රෙකෝඩ් රේබල් එකෙන් සරිගම මියුසික්.\n\nශෝබනා ගැන කට්ටිය මොනවද කියන්නේ?\n\nතවම ගීතය එළිදක්වපු ගමන් හින්දා කට්ටිය ලොකුවට මොනවත් කියන්නේ නැහැ. නමුත් එහෙන් මෙහෙන් පොඩි පොඩි ප්‍රතිචාර තියෙනවා.\n\nශෝබනා ඔබ මෙතෙක් ගායනා කළ ශෛලයට වඩා වෙනස් ආරක් ගන්නවා?\n\nවෙනස් කියන්නේ වෙන කෙනෙක්ගේ මෙහි සංගීතය සහ පද රචනය. සාමාන්‍යයෙන් මම ගායනා කරන ගීත මම තමයි නිර්මාණය කරගන්නේ.\n\nමෙවර වෙනස් හැඩයක් ගන්නද උත්සාහ කළේ?\n\nමගේ උමයංගනා මියුසික් වීඩියෝ එක දැකලා තමයි එස්. ජී. එම්. නිෂ්පාදන ආයතනය මට මේ ආරාධනාව සිද්ධ කළේ. මුලින්ම මම වැඩේට අකමැති වුණත් අන්තිමේ සින්දුව ඇහැව්වට පස්සේ ඒ ගීතය කරන්න මට ආශාවක් ආවා.\n\nප්‍රසංගවලට ලැබෙන ආරාධනා එහෙම කොහොමද?\n\nඑහෙම ලොකුවට නැහැ. නමුත් මම වැඩකරන පොයින්ට්ෆයිව් බෑන්ඩ් එකට කොන්සර්ට් තියෙනවා.\n\nපොයින්ඩ් ෆයිව් බෑන්ඩ් එක ගැන කතා කළොත්?\n\nනදීමාල් පෙරේරා සහ මම තමයි ගායකයෝ විදිහට වැඩ කරන්නේ. මේ අවුරුද්දේ බෑන්ඩ් එකේ අලුත්ම ගීතයත් රිලීස් කරනවා. අපේ බෑන්ඩ් එකට හොඳ ප්‍රතිචාර ලැබෙනවා. පසුගිය කාලයේ අපි දෙන්නම කාර්ය බහුල වුණ හින්දා බෑන්ඩ් එකට ලොකු වෙහෙසක් ගන්න බැරිවුණා. නමුත් දැන් ඒ වැඩ ඉවර හින්ද පොයින්ඩ් ෆයිව් බෑන්ඩ් එකට මුල්තැන දුන්නා.\n\nඅම්මයි තාත්තයි ශෝබනා ගැන මොනවද කිව්වේ?\n\nශෝබනා ගැන ඇත්තටම ඒ දෙන්නත් එක්ක කතා කරන්න වෙලාවක් තිබ්බේ නැහැ.\n\nඩිල්මින් පෙරේරා මේ ආපු ගමන ගැන මොකද හිතන්නේ?\n\nමම බොහොම හෙමින් සතුටින් තමයි මේ ගමන යන්නේ. මම හිතනවා කලාකරුවෙක් විදිහට මගේ අඩිතාලම පොඩ්ඩ පොඩ්ඩ හදාගෙන යනවා කියලත් හිතෙනවා. ලොකුවට මගේ සින්දු හිට් වෙලා නැතිවුණාට මගේ ගමන සතුටින් යනවා.\n\nදඩයම චිත්‍රපටයේ අත්දැකීම මොන වගේද?\n\nමට මහලොකු සිනමා අත්දැකීම් නැහැ. මීට කලිනුත් චිත්‍රපටයක පොඩි කොටසක් රඟපෑවා. හැබැයි මේ පාර තමයි දෙබස් එක්ක චිත්‍රපටයක රඟපෑවේ. නමුත් ප්‍රධාන චරිතයක් නෙමෙයි සහය නළුවකුගේ චරිතයක් තමයි රඟපෑවේ.\n\nරඟපාන්න ආසයිද?\n\nහිරු නාලිකාවෙනුත් මට ටෙලිනාට්‍යයක රඟපාන්න ආරාධනා කළා. මම වැඩිපුර කැමැති සංගීතයට.\n\nතාත්තාගේ සීයාගේ ගීතවලින් වැඩක් ගන්න අදහසක් තියෙනවාද?\n\nතාත්තාගේ උමයංගනා කියන ගීතය මම පසුගිය දවස්වල එළිදැක්වූවා. තව තාත්තා කියපු ‘මා ඩිංගක්’ කියන ගීතය ලබන මාසේ එළිදක්වනවා. මේවත් ඔක්කොම ආතල් එකට හදපුවා. එහෙම මොකුත් ප්ලෑන් එකක් නැතිව හදපුවා. මම කොහොමත් සීයාගේ සින්දු බෑන්ඩ් එකත් එක්ක ගායනා කරනවා. ඒත් එක්කම සීයාගේ පැරණි ගීතයක් තිබෙනවා ‘මුතු පරෙයිය’ කියලා ඒක මම රීමේක් කරනවා. මම ඒ ගීතයට ආසයි.\n\nතාත්තා ප්‍රියංකර පෙරේරාගේ අසනීප තත්ත්වයන් එහෙම කොහොමද?\n\nඅසනීප තත්ත්වය අවුලක් නෑ. දැන් තාත්තා සුවෙන් ඉන්නවා. බැහැයි ඉස්සර තරම් ප්‍රංසගවලට සහභාගී වෙන්නේ නැහැ. තෝරාබේරාගෙන තමයි ප්‍රසංගවලට සහභාගි වෙන්නේ.\n\nවැඩි සද්ද බද්දයක් නැතිවම කසාදත් බැන්දනේ?\n\nඔව්නේ. මටත් එහෙම හිතෙනවා.\n\nඩිල්මින් ඇයි මේ නිහඬ?\n\nමම බොහොම නිහඬ චරිතයක්. ඇත්තටම එළියට යනවා අඩුයි. බොහොම කිට්ටුම යළුවෝ කිහිපදෙනෙක් තමයි ඉන්නේ. මගේ මුහුණ ප්‍රසිද්ධ කරන්නේ නැතිව මගේ සින්දු මිනිස්සු අතරට යනවා නම් තමයි කැමැති. මගේ ආර්ට් එකට ෆෑන් බේස් එකක් හදාගන්න තමයි ට්‍රයි කරන්නේ.\n\nසංගීත වැඩවලට බිරිඳගෙන් ලැබෙන්නේ මොන වගේ සහයෝගයක්ද?\n\nලොකු සහයෝගයක් ලැබෙනවා. මගේ ඇඳුමේ ඉඳලා එයා තමයි බලන්නේ. මගේ මියුසික් වීඩියෝ එකක් ගියොත් අනිවාර්යයෙන්ම එයා ඉන්නවා.\n\nඇයි මේ ශෝබනාගේ වැඩේට බිරිඳව ගත්තේ නැත්තේ?\n\nඒක ඇත්තටම එස් ජී එම් ලාගේ වැඩක් නේ. ඔවුන් තමයි සියලුම සැලසුම් හැදුවේ.\n\nදිගටම සංගීත වැඩකටයුතු කරනවාද නැතිනම් ආපසු විදෙස්ගත වෙනවාද?\n\nලංකාවේ ඉඳලා සංගීත වැඩ කරන්න තමයි මගේ ප්ලෑන් එක. දන්නේ නැහැ කියන්න. ඉස්සරහට විදෙස් ගත නොවී වනගත වෙන්නත් පුළුවන්.\n\nප්‍රසංග වේදිකාවේදී ලැබෙන ප්‍රතිචාර?\n\nප්‍රතිචාර හොඳයි. බහුතරයක් මාව දන්නවා. බහුතරයක් මාව දන්නේ නැහැ.\n\nඩිල්මින් කියන්නේ ප්‍රියංකර දිල්හානිගේ පුතා කියලා ගොඩක් අය දන්නේ නැතිද?\n\nනැහැ. දන්නේ නැහැ. මොකද මම ඒ දෙන්නගේ නම ඉස්සරහට ගේන්නේ නැහැ.\n\nඇයි මේ අම්මා තාත්තාගේ ජනප්‍රියත්වය ඔබේ ගමනට පාවිච්චි කරන්නේ නැත්තේ?\n\nමම හිතන්නේ මගේ කියලා දෙයක් හදාගත්තා නම් දිගු ගමනකට හොඳයිනේ. අම්මා තාත්තා විකුණාගෙන කනවාට වඩා ඒක වටිනවානේ.\n\nඇත්තටම අම්මා තාත්තාගේ උදව් ඉල්ලන්න අකමැතිද?\n\nමම අම්මා තාත්තාගෙන් උදව් ඉල්ලනවා හරි අඩුයි. අමාරු තැන්වලදී ඒ දෙන්නටම කතාබහ නොකර ඉන්නේ නැහැ. මට ඒ දෙන්නා කොහොමත් උදව් කරනවා.\n\nඩිල්මින් කියන්නේ මොන වගේ චරිතයක්ද?\n\nමම ගොඩක් සංවේදී චරිතයක්. සංගීතයට හරි ආදරෙයි. සංගීතය තමයි මගේ ජීවිතය.\n\nවායෝ සංගීත කණ්ඩායමට ගීතයක් කළා නේද?\n\nතවම ඒ ගීතය රිලීස් කරලා නෑ. තනු නිර්මාණය සහ පද රචනය තමයි මම කළේ. ඇත්තටම මට මේ ආරාධනාව ආවේ වායෝ සංගීත කණ්ඩායමේ සවුන්ඩ් ඉංජිනියර් විනෝද්ගෙන්.\n\nඩිල්මින් ජනප්‍රියත්වයට අකමැතිද?\n\nජනප්‍රියත්වය පස්සේ යන්නේ නෑ. ජනප්‍රිය වෙන එක හොඳයි මගේ සිංදුවලට. මොකද මම ජනප්‍රිය වුණොත් මගේ සින්දු අහනවා. එතකොට මට ඒක ඇතුලේ ඕනෑ තරම් අත්හදා බැලීම් කරන්න පුළුවන්.\n\nදිනේෂ් විතාන",
       "URL": "https://divaina.lk/%e0%b6%85%e0%b6%b8%e0%b7%8a%e0%b6%b8%e0%b7%8f-%e0%b6%ad%e0%b7%8f%e0%b6%ad%e0%b7%8a%e0%b6%ad%e0%b7%8f-%e0%b7%80%e0%b7%92%e0%b6%9a%e0%b7%94%e0%b6%ab%e0%b7%8f%e0%b6%9c%e0%b7%99%e0%b6%b1-%e0%b6%9a/",
       "Category": "athireka",
       "Parent URL": "https://divaina.lk/category/athireka//page/105/"
}