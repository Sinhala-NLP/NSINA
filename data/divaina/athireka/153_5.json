{
       "Source": "divaina",
       "Timestamp": "January 1, 2023",
       "Headline": "නව වසර සුබ වෙන්න ආශිර්වාදාත්මක දේව පූජාවක්",
       "News Content": "උදා වූ නව වසරේ ඔබගේ සිතුම් පැතුම් ඉටුකරගනිමින් සතුටින් සහනයෙන් ජීවත් වීමට දෙවියන්ගේ ආශිර්වාදය ළඟාකර ගත හැකි පූජාවක් වන මෙය ජනවාරි 01 දින ආරම්භ කර එතැන් පටන් මසකට එක් දිනක් හෝ සිදු කරන්නේ නම් එයින් ඔබට බොහෝ යහපත් ප්‍රතිඵල උදාකර ගැනීමට හැකිවනු ඇත.\n\nපළමුව නිවසේ සියලු දෙනාම එක්ව නිවසේ බුදු කුටියේදී බුදුරජාණන් වහන්සේට මල්, පහන්, පැන්, සුවඳ දුම් හා උදෑසන නම් කිරි ආහාර ද සවස් කාලයේ නම් ගිලන්පස ද පූජා කර තිසරණ සහිත පංචශීලය සමාදන්ව, බුදුන්, දහම් සඟුන් වැඳ පූජා කළා වූ සියලු දේ අදාළ ගාථා කියමින් බුදුරජාණන් වහන්සේට පූජා කර පහත දැක්වෙන රත්නත්‍ර නමස්කාරය තුන්වරක් සමාදන්ව දේව පූජාව අරඹන්න.\n\nසග්ගෙ කාමෙච ගිරි සිඛර තථෙචාන්තලික්ඛෙ විමානෙදීපේ රට්ඨෙච ගාමේ තරු වන ගහණෙගෙහ චත්ථුමහී කෙත්හෙබුම්බා චායන්තු දේවා ජලතල විසමෙයක්ඛ ගන්ධ බහ නාගාතිත්ඨංතං සන්ති ඛෙදං මුණිවර වචනංසාධවො මෙ සනත්තු\n\nදෙවියන් වෙනුවෙන් පූජා කරන්නා වූ සියලු දේ තැන්පත් කිරීමට ප්‍රමාණවත් ආසනයක් නිවසේ ඊසාන දිශාන බලා සකස්කර ගන්න. (සතියේ කිසිම දිනක ඊසාන දිසාවේ මරු නොසිටින බැවින් සියලු පුද පූජා කටයුතු සඳහා එම දිසාව ඉතා සුබය.) අනතුරුව දෙවියන් ප්‍රිය කරන්නා වූ ශාක පත්‍ර ඒ මත අතුරන්න. මෙහිදී ගණ දෙවියන් උදෙසා කෙසෙල් පත්‍ර ද සමන් දෙවියන් හා ඊශ්වර දෙවියන් උදෙසා බුලත් පත්‍ර ද සරස්වතී මෑණියන් උදෙසා බෝ පත්‍ර ද පත්නිනි කතරගම දෙවියන් උදෙසා අඹ පත්‍ර ද දැඩිමුණ්ඩ දෙවියන් හා ශ්‍රී ලක්‍ෂ්මී මෑණියන් උදෙසා බෙලි පත්‍ර ද විභීෂණ සූනියම් යන දෙවිවරුන් උදෙසා කොහොඹ පත්‍ර ද ශ්‍රී විෂ්ණු දෙවියන් උදෙසා මදුරුතලා පත්‍ර ද අතුරා ඒ මත ලද පස්මල් ඉසින්න.\n\nඅප විසින් දෙවියන් උදෙසා පූජා කරන මල්, පහන්, සුවඳ දුම් ආදී සියලු පූජාවන් අපගේ ලෞකික සැපත සඳහා නිරතුරුවම හේතුවන බැවින් එක් එක් දෙවියන් ප්‍රියකරන වර්ණයන්ගෙන් යුතු මල් පූජා කර තෙල් වර්ගවලින් පහන් දැල්වීම සිදු කළ යුතු අතර ඒ සඳහා විෂ්ණු දෙවියන්ට තැඹිලි තෙල් පහන් හා නිල් කටරොලු මල් ද කතරගම දෙවියන්ට අබ තෙල් පහන් හා සියලුම රතු මල් වර්ග ද සමන් දෙවියන්ට සඳුන් තෙල් පහන් හා සුදු හෝ කහ මල්ද පත්තිනි මෑණියන්ට පස්තෙල් පහන් හා කහපාට මල් ද විභීෂණ දෙවියන්ට අබතෙල් පහන් හා රතු හෝ නිල් මල් ද ඊශ්වර දෙවියන්ට කොහොඹ තෙල් පහන් හා සුදු මල් ද දැඩිමුණ්ඩ දෙවියන්ට අබ තෙල් පහන් හා විවිධ පාට මල් ද සූනියම් දෙවියන්ට පස් තෙල් පහන් හා සුදු මල් ද ගණ දෙවියන්ට තල තෙල් පහන් හා කහ පැහැති මල් ද ශ්‍රී ලක්‍ෂ්මී දෙවඟනට ගිතෙල් පහන් හා රෝස පැහැති මල් ද සරස්වතී මෑණියන්ට සඳුන් තෙල් පහන් හා සුදු කහ පැහැති මල් ද පූජා කරන්න.\n\nසැවැන්දරා, දේවදාර, අගිල්, ගුගුල්, සුවඳ කොට්ටන්, එනසාල්, වසාවාසී, නෙළුම් රේණු, සුදු හඳුන් හල්දුම්මල සම සමව ගෙන හොඳින් වියළා කුඩු කර සාදාගත් සුවඳ ධූපයෙන් දෙවියන් පුදා මුං ඇට කිරි, හකුරු, කජු, වියළි මිදි, එනසාල්, කරඳමුංගු වැනි ද්‍රව්‍ය යොදා කැකුළු සහලින් පිසගත් කිරිබතක්ද කොත්තමල්ලි තැම්බු වතුර පෙරා සූකිරි දමා භෝජන හා පානක පූජාවක් ලෙස දෙවියන්ට පිළිගන්වා එක් එක් දෙවියන් වෙනුවෙන් දී ඇති ගාථා කියා දෙවියන් වන්දනා කරන්න.\n\nවිෂ්ණු දෙවියන්ට\n\nවාසුදේවං පරං බ්‍රහ්මංතෘණ මුර්ථිඃ පුරුෂඃ පරඃස්ව්‍යකෂස්ත්‍ර ගුණේ ශාන්තඃශ්‍රී විෂ්ණු නමෝ වරම්\n\nකතරගම දෙවියන්ට\n\nවිමන නිජ පදාබ්දංවෙද වේදාන්ත වෛද්‍යංමම කුල ගුරු දේහංවාද්‍ය ගාන ප්‍රමෝහම්රමණ සුගුණ ජාං රට්භාගි නෙයාකමල ජනිත පාදං කාර්තිකේයං ගජාමි\n\nසමන් දෙවියන්ට\n\nශ්‍රී මුනිත්‍ර පාද පද්ම සංරක්‍ෂණ ධාරංශ්‍රී සමන්ත කූඨ වාස සාසනෝපකාරංශ්‍රී සමන්ත දේව රාජ ස්වර්ණ චාප හස්තංශ්‍රී විරාජ මාන පුෂ්ප ආසන ප්‍රවිෂ්ඨං\n\nවිභීෂණ දෙවියන්ට\n\nශ්වේත තුරඟ වාහන නිත්‍යංදක්‍ෂිණා හස්තෙසි පත්‍රන සුතහඃරාවණ ලංකාධීශ්වර භාතඃපාද නමස්තු විභීෂණ නාමඃ\n\nදැඩිමුණ්ඩ දෙවියන්ට\n\nකල්හාර පුෂ්පේච දන්තා නඛායපද්මා මුඛා ගන්ධ ස්වර්ණ කායහෙමා ලතා ධාරණ හස්තකායබණ්ඩාර දේවේන්ද්‍ර නමෝ නමාය\n\nගණ දෙවියන්ට\n\nගණපති පරිවාරුම් චාරුකෙයුර හාරම්ගිරිධර වරසාරම් යොගිනි චක්‍රවාරම්භව භව පරිහාරම් දුක්ඛ දාරිද මුරම්ගණපති මහිවන්දෙ චක්‍ර තුණ්ඩාව කාරම්\n\nශ්‍රී ලක්‍ෂ්මි දේවියට\n\nපද්මාසන ස්ථිතෙ දේවිපරබ්‍රහ්ම ස්වරූපිනීපරමේෂ ජගන් මාතාර්මහා ලක්‍ෂමී නමෝස්තුතේ\n\nයන ගථා ස්තෝත්‍ර කියමින් දෙවියන් වන්දනාමානයට ලක්කර දෙවියන් ඉතා ප්‍රිය පිරිතක් වූ කරණීයමෙත්ත සූත්‍රය 21 වරක් කියා ආකාසට්ඨාච බුම්මට්ඨා යන ගාථාව පමණක් තුන්වරක් කියා දෙවියන්ට පිං අනුමෝදන් කර පවුලේ සියලු දෙනා වෙත පැමිණ ඇත්තාවූ සියලු ග්‍රහ අපල, රෝග පීඩා, සතුරු කරදර බාධා දුරු වී අධ්‍යාපනයේ රැකියා කටයුතුවල හා ව්‍යාපාරික ස්ථානවල දියුණුව ඇති වී විවාහ ප්‍රමාද වීම්, පවුලේ අසමගිකම් අඬදබර දුරු වී නඩුහබවලින් ජය අත් වී දියුණුව සශ්‍රීකත්වය සමග සියලු යහපත් බලාපොරොත්තු අභිමතාර්ථ සිතැඟි පරිදි ඉටුකර දෙන මෙන් දෙවියන්ගෙන් ඉල්ලා සිටින්න. දෙවියන් පහදවා ගනිමින් පිං පෙත් අනුමෝදන් කරමින් දෙවියන් වෙත සමීපවන්නාට සැපවත් ලෞකික ජීවිතයක් ගත කිරීමට භාග්‍යය උදා වන්නේය.\n\nජ්‍යොතිෂවේදී – රංජන් සිසිර කුමාරසටහන – ධම්මික හේවාවසම්",
       "URL": "https://divaina.lk/%e0%b6%b1%e0%b7%80-%e0%b7%80%e0%b7%83%e0%b6%bb-%e0%b7%83%e0%b7%94%e0%b6%b6-%e0%b7%80%e0%b7%99%e0%b6%b1%e0%b7%8a%e0%b6%b1-%e0%b6%86%e0%b7%81%e0%b7%92%e0%b6%bb%e0%b7%8a%e0%b7%80%e0%b7%8f%e0%b6%af/",
       "Category": "athireka",
       "Parent URL": "https://divaina.lk/category/athireka//page/153/"
}