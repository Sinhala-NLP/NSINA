{
       "Source": "divaina",
       "Timestamp": "April 2, 2022",
       "Headline": "කල්වරි ගමන",
       "News Content": "අපගේ දිවිගමනේ විමුක්තියේ නියමුවාණන් වූ කිතු සමිඳුන්ගේ කුරුසියේ ජීවිත පූජාවේ ශෝකාන්තයේදී වැළපුන සියල්ලෝ, අවසානයේ යායුතු මාවතේ අතරමං වූ බවක් පෙනෙන්නෝය. උන්වහන්සේගේ කල්වරි ගමන ගැන වැළපෙන්න, හඬන්න, අවශ්‍ය නැති බව උන්වහන්සේම පැහැදිලි ලෙස ජනතාවට ප‍්‍රකාශ කළත්, අප සියල්ලෝම ආරූඪ කරගත් ශෝකයෙන් වැලපුනෝය.\n\nපොදු ජනයාගෙන් ද, උන්වහන්සේ නිසා හඬා වැළපෙන ස්තී‍්‍රන්ගෙන්ද යුක්ත වූ විශාල පිරිසක් උන්වහන්සේ පසු පස්සේ ගමන් ගත්හ. ජේසුස් වහන්සේ ඔවුන් දෙසට හැරී, ජෙරුසලමේ දූවරුනි, මා නිසා නොහඬන්න, ඔබ සහ ඔබේ දරුවන් නිසා හඬන්න. ශුද්ධවර ලූක්. 23-27\n\nකි‍්‍රස්තුස් වහන්සේ මෙසේ මානව සංහතියේ ජන්ම පාප වන්දියේ කල්වරි ගමන, විග‍්‍රහ කර ජනතාවට පැහැදිලි කළත් වසරින් වසර අප කරන්නේ චතාරික වැළපීමක් පමණය. උන්වහන්සේගේ, ශී‍්‍ර වාක්‍ය අනුව, අප නිසාත් අපේ දරුවන් නිසාත් හඬන ලෙස උන්වහන්සේ ප‍්‍රකාශ කළේ ඇයි? අප කිතු දහම ලෙස හුුදු වැළපීමක් පමණක් ගොඩනඟා ගෙන යන මේ අවිනිශ්චිත ජීවන ගමන උන්වහන්සේ දිවැසින් දැනගෙන සිටි නිසා නොවේද? උන්වහන්සේ දේශනා කළ සැබෑ කිතු දහමේ අසීරු සියල්ල කැප කළ යුතු පේ‍්‍රමයේ දහම් මඟ අප ප‍්‍රතික්ෂේප කරන බව උන්වහන්සේ දන්නා නිසා අප සැමට වැළපෙන්න හඬන්න සිදුවන බව උන්වහන්සේ කීවා නොවේද? අපායට යන මාර්ගයේ අප සුපිරි ජීවිත ගත කරමින් පේ‍්‍රමයේ හා බෙදා හදා ගැනීමේ දිවි මාවතින් ඉවත්වීම නිසා අපට හඬන්න, වැළපෙන්න සිදුවන බව උන්වහන්සේ දුටු සේක.\n\nඋන්වහන්සේ දේශනා කළ විමුක්ති ගමන් මඟ ලෙස බොහෝදෙනා තවමත් අදහන්නේ වත්පිළිවෙත් ශුද්ධවර ජන වන්දනා ඇදැහීමේ දහමක් නොවේද? උන්වහන්සේ දේශනා කළ දහම තුළ දේවරාජ්‍යය කරා යන ගමන රතු පලස් ඇතුරූ කොන්කි‍්‍රට්, කාපට් ඇතුරූ සුපිරි අධිවේගී මාර්ගයක් නොවන්නේය. එම ස්වර්ගීය පේ‍්‍රමයේ ගමනේ මාවත උන්වහන්සේම විග‍්‍රහ කරන්නේ මෙසේය. ‘පටු දොරටුවෙන් ඇතුළුවන්න. විනාශයට යන දොරටුව විශාලය. පාරත් පළල්ය. එයින් ඇතුළු වන්නෝද, බොහෝය. එහෙත් ජීවනයට යන දොරටුව පටුය. පාර ද අවහිරය. එය සොයන්නෝ ස්වල්ප දෙනෙක් පමණකි.’\n\nජෝ. සංගපාලආරච්චි",
       "URL": "https://divaina.lk/%e0%b6%9a%e0%b6%bd%e0%b7%8a%e0%b7%80%e0%b6%bb%e0%b7%92-%e0%b6%9c%e0%b6%b8%e0%b6%b1/",
       "Category": "athireka",
       "Parent URL": "https://divaina.lk/category/athireka//page/286/"
}