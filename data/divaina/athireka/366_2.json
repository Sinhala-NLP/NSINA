{
       "Source": "divaina",
       "Timestamp": "December 5, 2021",
       "Headline": "ධනිය නොගැයූ ගීය",
       "News Content": "මානව ගුණ පිරි ධර්මසිරි ගමගේ වියතුන් විසින් ආරම්භ කරනු ලැබූ ‘යොවුන් පහන් වැටේ’ දැල්වුණු දීප්තිමත් පහනකි. යමුනා මාලිනී, සෝ දුක් ගිනි – සිත තුළ දැවෙනා විට, ඉන් ලොව ගණදුර නිව්ව හැටී අපේ මඟද ඒ එළියෙන් එළිකර – අපට මඟ කියා දුන්නු හැටි ඔබගෙනි .. හ`දුනාගත්තේ අප හැම – කිසිදින දැක නැති සරස්වතී… ඒ ඇය තමන්ට නිර්මාණාත්මක ලේඛනයට අත හිත දුන් ගමගේ වියතුන් දුටු හැටියි.\n\nයමුනා මාලිනී පෙරේරාගේ අංකුර කවි සපුව දැනගෙන දිගුකළ අත්වැල ඔස්සේ ඇය ආවේ දීර්ඝ ගමනකි. අධිෂ්ඨානය නම් කාව්‍ය සංග‍්‍රහයෙන් ග‍්‍රන්ථකරණයට අවතිර්ණ වූ යමුනා, මේ වනවිට නවකතා 18ක් ද ගීත සංග‍්‍රහ 7 ක් ද යොවුන් සාහිත්‍ය කෘති 4 ක් ද ලියා පළකර ඇත. ඒ අතර ළමා සාහිත්‍ය කෘති 4 ක් ද වෙයි. කාව්‍ය සහ කෙටි කතා 20 ක් ද ඒ අතරේ ඇත.\n\nඒ අතරින් මගේ පසුවදනක් ද සහිතව ප‍්‍රකාශයට පත් කළ ණයට ගත් සාජ්ජය, 1990 රාජ්‍ය සාහිත්‍ය සම්මාන ප‍්‍රදානයේදී විශිෂ්ට කෘතියක් ලෙස නිර්දේශ විය. කුලී මාලිගා කෘතිය 1991 දී රාජ්‍ය සාහිත්‍ය සම්මාන ප‍්‍රදානයේදී වර්ෂයේ විශිෂ්ට කෘතියක් බවට නිර්දේශ වූ අතර 1993 ඇගේ ‘තිත්ත මකරන්ද ’ කාව්‍ය සංග‍්‍රහයට රාජ්‍ය සාහිත්‍ය සම්මාන හිමිවිය.\n\n2015 දී ‘ඊළඟ වස්සානේ’ ගීත සංග‍්‍රහය රාජ්‍ය සාහිත්‍ය සම්මානවලට නිර්දේශ වූ අතර ‘සඳපහන’ ගීත සංග‍්‍රහය 2019 විද්‍යෝදය සම්මාන උළෙලේදී හොඳම කෘති අතරට එක්විය. ‘ඉති සිතින්ම’ යොවුන් සාහිත්‍ය කෘතිය ද රාජ්‍ය සාහිත්‍ය සම්මාන අතර නිර්දේශිත කෘතියක් වූ අතර එම වසරේම ගොඩගේ ජාතික සම්මාන උළෙලේ ද නිර්දේශිත ග‍්‍රන්ථයක් විය. ඇගේ ‘ගං දෑලේ’ ලිපි එකතුව විද්‍යෝදය සම්මාන සඳහා නිර්දේශ විය. මේ නිර්දේශ බොහෝදුරට බුහුමනක් සේ සැලකිය හැකිය.\n\nබොහෝ කවියෝ ද කිවිඳියෝ ද කාව්‍ය රචනා අතරතුර ගීත රචනයට පිවිසීමෙන් ඉක්බිති, කවිය අතහැර ගීතයට ම නැඹුරුවීමේ ප‍්‍රවණතාවක් දක්නට ඇතත්, යමුනා මාලිනී පෙරේරා ඒ මතය බිඳ දමමින් නිබඳ කාව්‍ය රචනයේ නියැළීම භාග්‍යකැයි සිතමි. කවි පන්ති 73කින් සමන්විත අලූත්ම කෘතිය ‘ධනිය නොගැයූ ගීය’ ආරම්භයේම ඒ මොහොතේ පිදුම පිරිනැමෙන්නේ සිය සත්පුරුෂයාට. අපගෙන් සමුගත් ප‍්‍රවීණ නළු සේනක පෙරේරාට ය.\n\nඒ කව දැඩි ලෙස මගේ සිත් පැහැරගත්තේය.\n\nදශකයක් සහ සතක් – සේය අද ඊයේමගෙවුණු හැටි සිතනු බැරි වේගයෙන් ඊයේ-මනුඹට නොලියා කවක් මා හිඳින්නේ කෝමපිළිතුරක් නැති කවක් වුණිය නුඹ මම මේම !වෙනස්වන ලෝකයක වෙනස්කම් අතර මානොවෙනස්ව සිටින වග සිතා නුඹ සතුටින්ද?සන්නිවේදන ක‍්‍රම ද මේ තරම් දියුණු ලොවඉන්න තැනකින් නිකම් – දුරකථන ඇමතුමක්කෙටි පණිවිඩයක්වත්නොඑවන්න තරහින්ද?\n\nනින්ද යන්නට හදන – අවසාන තත්ත්පරෙත්හැමදාම මට එහෙම හැෙඟනවා -පල් මෝඩකම් පිරුණුඋමතු හැඟුමක්ය එය – මටම දොස් නඟන්නට හිතෙනවාතනිව විඳිනා මෙ දුක පොදු දුකක් කර ලියනකවි ක‍්‍රමය තවම මම සොයනවාකවි ලියන්නට හැකැයි හිතන මේ කවිකාරිවචන අගහිඟකමෙන් පෙළෙනවා\n\nමේ වූ කලී අපරිමිත භක්තියක් හෝ දැඩි බැඳීමක් ඇතිවූ කල්හී බොහෝ සාම්ප‍්‍රදායික කවීන් කී ‘මම කෙසේ පවසම්’ යන අරුතමය. එය අප වඩාත් චමත්කාරයට පත් කරන්නේ ‘නව සන්නිවේදන තාක්‍ෂණය’ ඒ හා බද්ධ කිරීම නිසා වෙනි. එය අපූරු නව කවි කල්පනාවකි.\n\nරිසානාගේ අවසාන කවිය වැලිකතරේ මෙහෙකාර සේවයට ගොස් කුරිරුකම්වලට ගොදුරු වූ දැරියගේ අවසන් සිතුවිල්ල ලෙස ලියා ඇති ඇගේ ශෝකාන්තය වූ කලී නැති බැරි සමස්ත දරු පරපුරේම කතාවයි. ඇය බැලමෙහෙවරට යන්නේ ‘කටේ කිරි සුවඳ’ යන්නටත් කලිනි. තමන් වැදූ දරුවාටවත් කරුණාවක් නැති ‘මවක’ ගෙන් ළයෙහි තෙතමනයක් පැතිය හැකිද?\n\nතමන් දරුවාටත් සැබෑ ආදරේ නැතිළඟින් හිඳ කිරි නොපෙව් ස්වාමිදුව ඒ කුරිරුතදින් රජ අණ පවා දුරැරි ඇගෙ කුරිරුකම්ඉතින් මා බිලිගන්නට ආ කරුණ පුදුම නැත\n\nභෞතික සම්පත් පතා රටහැර යන ලක්වැසියන් අනුකම්පාවට ලක්විය යුතු පිරිසක් බව හැෙඟන්නේ අන් කිසිවෙක් නොවේ ලක් මවුන්ය.\n\nආදරයෙන් මගේ ළඟම – ඉන්න වරම් නැතිවදිවි සටනෙන් ගොඩ එන්නට – සැප පරදුවෙ තැබුවගෙදර අඹුදරුන් මා පිය – හැර දුරු රට ඇදුනමගෙ දුප්පත් දරුවන් ගැන – කිසි අහිතක් නැතිය\n\nඔවුනට පමණක් නොවේ. ලක් මව කොතරම් දයාබරිත මාතාවක්ද?\n\nගරහා පළිගසා මගේ – මූණට කෙළගැසුවා…මළත් ආයෙ ලංකාවට – එන්නෙ නැතැයි කිව්වාඒ වාගේ ගරහාලා – ගියපු අයත් හිටියා\n\nඑසේ සිය ලක් මව පලිච්චි කළවුන්ටඅවසන සිදුවූයේ කුමක්ද?පණ බේරා ගන්න ආයෙමෙහේ එන්න හිතුවා\n\nඒ සියල්ලන්ට ම මේ දයාබරිත මවගේ සෙනෙහස එක වගේය. එබැවිනි, ඇය මෙසේ කියන්නේ\n\nඋඹලා ඔක්කොම මගෙ දරු – එහි වෙනසක් නැතියබෙදා හදාගෙන දුක සැප – මගෙ ළඟ ඉනු හැකියවැදූ මවට ආලෙ පාන – උත්තම මනු ගතියකොරෝනාව ඇවිදිල්ලා – පුරුදු කෙරූ හැටිය!\n\nඋක්ත කවිය අගනා අර්ථයක්ද අපූරු ආස්වාදයක්ද එක සේ ගෙනදෙන අපූරු කවියක් සේය, මට පෙනෙන්නේ විප‍්‍රවාසයට (ඩයප්පෝරාවට) එකතුවන එහි සම්පත් අනුභව කරනවිට මවුබිමට ‘පලිිච්චි’ කරන පුද්ගලයන් අපට කොතෙකුත් මුණගැසී ඇත. උවදුර පැමිණි කල්හි ඔවුන්ට තම මවුබිම මිස අන් සරණක් නැතිවිය.\n\nඑසේ තමන්ට පලිච්චි කළවුන් පවා මවු සෙනෙහසින් පිළිගැනීමටයි. ලක් මවගේ සූදානම.\n\nයමුනාගේ පොතට නම දෙන ප‍්‍රමුඛ ප‍්‍රබන්ධය ලෙස දැක්වෙන්නේ ‘ධනිය නොගැයූ ගීය’ යි. එහිදී නිතැනින්ම සිහියට එන්නේ ධම්ම පදයේ එන\n\n‘‘යථා අගාරං දුච්ඡත්තං – වුට්ඨි සවති විජ්ඣති’’ යන ගාථා පාඨයයි.\n\nහොඳින් සෙවිලි නොකළ ගෙය වැස්සෙන් තෙමෙන්නාක් මෙන් භාවනාව පුරුදු නොකළ සිත රාගයෙන් පීඩාවට පත්වන බවය, ඉන් පළවන්නේ,\n\nයමුනා මාලිනී ධනිය ගෝපාල පුවතට නව මානයක් දෙයි. ලෞකිකත්වය ගැන සලකා ධනිය ගයන, උදානයත් බුදුරජාණන් වහන්සේගේ ලොවුතුරු ආස්වාදයෙන් ගයන උදානයත් ඇය සැසදීමකට ලක් කරයි.\n\nදොවාගත්තු කිරිද ඇතිවපිසගත් රස බතද ඇතිවමහී ගංතෙර අසල – විසල් මැඳුරක සොඳුරුවැසූ කුටියකට වීපියඹ සමගින් හිඳ – ගැයුවේයධනිය ගෝපාල නුඹ – උදම් ගී‘ඉතින් වැහැපන් වැස්ස රිසි සේ – රිසි සේ’\n\nඑහෙත් බුදුරජාණන් වහන්සේගේ උදානය ඊට හාත්පසින්ම වෙනස් වෙයි.\n\nමහී ගංතෙර ඉක්මවා එක රැයකි මා නම්හද කුටිය ඇර ඇත – එහි කෙලෙස් ගිනි නැතඉඳින් වැහැපන් වැස්ස – රිසි සේයළිඳු ධනියෙන් උදානයෙන්නොම මේ කිසිත් රොස – මැසි මදුරුවන්ගෙන්ගවයන් සතුටින්ය – වැව්ණු තණබිම් පුරාඉඳින් වැහැපන් වැස්ස – රිසිසේ\n\nදම් පවුර බැඳ ගතිමි – මා යුහුව නොපැකිලිවසසර ඕඝය සරා පරතෙරට පැමිණියෙමිඅලූත් පහුරක් ඉඳින් මෙමට නම් අනුවැසියඉඳින් වැහැපන් වැස්ස රිසිසේ\n\nබුදුරජාණන් වහන්සේගේ උදානයයි. යමුනා කිවිඳිය ධනියගේ උදානය කෙළවර කරන්නේ ඔහුට අත්වන ඛේදනීය ඉරණමකිනි.\n\nඅවසනේ එක් දිනෙකඇද වැටී මහවැස්සධනිය නුඹ සියල් සේසතම\n\nගව පට්ටි – කිරි දෙනුන් – මහ කුඹුරු සියල්ලමවිනාශ ව ගිය වෙලේ – සොවින් තැවෙනා නුඹටබුදුන් දෙසූ දම් අසා පසක් වී ජීවිතය – නුඹ පැවිදි වූ වෙහිය\n\nඇය සිය ප‍්‍රබන්ධය කූඨප‍්‍රාප්තියට පත් කරන්නේ ධනිය නොගැයූ උදානයත් නිර්මාණය කරමිනි. මෙතෙක් ගැයූ සියලූ උදානයන්ට වඩා අර්ථවත්වූද සුමිහිරි වූද නොගැයූ උදානයයි ඇය දක්වන්නේ.\n\nඅඹුදරුන් හා පෙමින් කෙනෙකු පසුවන වෙලේ..ගව රැළක් හඹා යන ගොපල්ලකු දුටු වෙලේ….කරල් බරවී නිලට ගොයම් නැළවෙන වෙලේ..\n\nකසා වත දරාගෙන නියර මත වැඩ සිටිනනුඹේ රුව මතුවෙලාවිසල් වන වාතලය සිසාරා මට ඇහේ!\n\nකුලී වැඩ කරන – කුණු කඳවල් අදිනාඅපාදුක් විඳින අය ඇත හැම දෙසිනානොකා වේල තම අඹු දරුවන් රකිනාඉතා අසරණව ඇති පියවරු සිටිනා\n\nඋයන පිහන නාවන දරුවන් ගෙදරකවන පොවන පාසල් අරගෙන දුවනමහන කුලී වැඩකර පිච්චිය සොයනනොකන නොබොන මවුවරු ඇත දුක් විඳින\n\nවැලිකතරේ හැමෝම සමෝසමේ විඳින විඳවන වේදනාව මින් මැනවින් පළ වෙයි. දෙවිඳුන් තම අන්දොළොසින් වැඩක් නොගන්නාකම ගැන කිවිඳිය සරදම් ස්වරයෙන් පවසයි.\n\nදෑත් මදිය ඔවුනට වැඩ කරගන්නටඔබෙ අත් දුන්නොතින් බෝමැයි ඒ පිහිටසැක නැත ජාතිජාතීන් පිං අත්වෙන්නටඒ පින ඇතිය දෙවිඳුට මතු බුදුවෙන්නට\n\nමෙහි එන පිළිම නෙළන්නාගේ කවිය පළදෙන වසන්තය නැති නෑයෝ මතක සමරුව පුතණ්ඩියා, නිතරගය ඇතුළු රචනා ගණනාවක් මගේ සිත් ගත්තේය. යමුනා මාලිනී පෙරේරාගේ කවි සපුව ඔපවත් වන්නට ඇගේ භාෂාවේ ලාවණ්‍යය බෙහෙවින් පිටිබලයක්වී ඇති බව පෙනේ. නිරහාර ගීත රචනා ලිවීමෙන් ඇතැම් පුද්ගලයකුගේ කවිය පිරිහී ගියද යමුනා මාලිනී තමත් අභිමත ක්ෂේත‍්‍ර දෙකම සමබරව ගොඩනඟා ගැනීමට සමත්ව ඇති බවට ‘ධනියනොගැයූ ගීය’ අගනා සාධකයකැයි සිතමි.\n\nතිලකරත්න කුරුවිට බණ්ඩාර\n\n",
       "URL": "https://divaina.lk/%e0%b6%b0%e0%b6%b1%e0%b7%92%e0%b6%ba-%e0%b6%b1%e0%b7%9c%e0%b6%9c%e0%b7%90%e0%b6%ba%e0%b7%96-%e0%b6%9c%e0%b7%93%e0%b6%ba/",
       "Category": "athireka",
       "Parent URL": "https://divaina.lk/category/athireka//page/366/"
}