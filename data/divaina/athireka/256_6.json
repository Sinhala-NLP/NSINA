{
       "Source": "divaina",
       "Timestamp": "June 12, 2022",
       "Headline": "කතරගම කප් සිටුවීම 15 වැනිදා",
       "News Content": "● කප් සිටුවීමේ චාරිත්‍රය\n\nඓතිහාසික රුහුණු මහා කතරගම දේවාලයේ 2022 වර්ෂයේ ඇසළ මංගල්‍ය සඳහා කප් සිටුවීමේ මංගල්‍ය මෙම මස 15 වැනි දින සුබ මොහෙතින් සිදු කිරීමට නැකැත් වේලාවන් බලා සකස් කර පවතී.\n\nකතරගම දේවාලයේ කප් සිටුවීමෙන් අනතුරුව දින 45 ක් ගිය පසුව එනම් ලබන ජුලි 29 වැනි දින කඳකුමරුවන්ගේ සහ වල්ලි දෙවඟනගේ විවාහ මංගල්‍යයේ ප්‍රථම පෙරහැර ආරම්භ වී අගෝස්තු 11 වැනි දින දක්වා පවත්වා පසු දින 12 වැනි දින මැණික් ගඟේ දිය කැපීමෙන් පසුව අවසන් වීමට නියමිතවේ.\n\nරුහුණු මහා කතරගම දේවාලයේ ඇසළ මංගල්‍යය යනු කතරගම කඳකුමරුවන් සහ වල්ලි දෙවඟනගේ විවාහය සනිටුවහන් කරමින් වාර්ෂිකව සිදු කරනු ලබන චාරිත්‍ර පෙරහැරකි.\n\nහෙළයේ අතීතයේ පැවති ගැමි ඇදහිලි සම්ප්‍රදායන් අකුරටම ඉටු කරමින් සිදු කරනු ලබන කතරගම ඇසළ මංගල්‍යය දුටුගැමුණු මහා රජතුමා විසින් ආරම්භ කළ දින සිට මේ දක්වා වසර 2249 ක් පුරා අඛණ්ඩව පැවැත්වෙන ලංකාවේ පැරණිම පෙරහැර මංගල්‍යයකි.\n\nපෝය ගෙවුණු පෑලවියට මෙම කප් කණු සිටුවීම සිදුකරනු ලබන අතර කප් සිටුවීමට ගන්නා ශාක රුක්ෂය කිසිදු අයකුට දැන ගැනීමට නොහැකි වන සේ මහා වනයට යන කපු මහතුන් අදාළ ගස් දෙක බලා ගෙන සුබ හොරාවකින් මෙම ගස් පුද පූජාවන් තබා කපා ගනු ලබයි.\n\nමෙම කප් සිටුවීමට ගන්නා ගසේ අතු රිකිළි එක හා සමානව තිබීම විශේෂයකි. කණු කැපීමට පෙර ගස් දෙකට පුද පූජා තබන කපු මහතුන් අඳුර වැටීමට ආසන්න වන විටදී දේවාල භූමියට රැගෙන එනු ලබයි.\n\nසුදු පැහැති රෙදිවලින් ඔතා ගන්නා මෙම කප් කණු දෙක රාත්‍රි මැණික් ගඟට රැගෙනවිත් නානමුරය සිදු කර පසු දින ඉරු එළිය පැමිණීමට පෙර ආලාත්ති අම්මලා හා කපු මහතුන් විසින් පෙරහැරකින් මෙම කප් කණු දේවාලයට ගෙනවිත් සුබ හෝරාවකින් දේවාලයේ ඇති විශේෂිත වූ ස්ථානයක කණු දෙකක සිටුවනු ලබයි. මෙම ගස් දෙකම එකම උසකින් හා එකම අයුරින් සමානව පවතී. ප්‍රථම කප් සිටුවීමේ මංගල්‍යය කප් සිටුවා දින 15 ක් ගිය පසුව පුරා දින 15 ක් ඇසළ මංගල්‍යය ඉතාම ඉහළින් පවත්වයි. විවිධ වූ ප්‍රදේශ ඔස්සේ බැතිමතුන් පා ගමනින් කුමන, යාල වන උද්‍යාන ඔස්සේ පැමිණීම සිදුවේ. මෙයට අමතරව බස් රථවලින්ද බැතිමතුන් දහස් සංඛ්‍යාත පිරිසක් පැමිණීම සිදුවේ.\n\nඅතීතයේ දෙවියන්ගේ වෙලේ වී සහල් රැගෙන පැමිණියේ තවලම් බැඳි ගවයන් පිට පටවා ගෙන පැමිණීම සිදුවිය.\n\nඒ අයුරින් අද වාර්තමානයේ මං මාවත් දියුණු වී කාපට් මාර්ග ඉදිව තිබුණ මුත් අදත් රජ නියෝගයන් ක්‍රියාවට නංවමින් බුත්තල පැල්වත්තේ කුඹුරුවල වී සහල් තවලමින් රැගෙන එති.\n\n● ඇසළ මංගල්‍යය\n\nඇසළ මංගල්‍යය පැවැත්වෙන දින 15 පුරා පූජා භූමිය සැබෑ මඟුල් ගෙදරක සිරිය ගන්වමින් නොමිලේ ආහාර ලබාදීමේ දන්සල් රස කැවිලි බිම දන්සල් පැවැත්වේ. උතුරු නැගෙනහිර සිට පැමිණි බැතිමතුන් ඇතුළු පැමිණෙන බැතිමතුන් පූජා භූමියේ ලැගුම් ගෙන දෙවි ආශිර්වාදය ලබා ගෙන මැණික් ගඟේ දිය කැපීමෙන් පසුව දිය කැපූ ජලයද රැගෙන සිය ගම් බිම් බලා පිය නඟති.\n\n● ඉල්මහා පෙරහැර\n\nමෙම මංගල්‍යය වර්ෂ අවසානයේ ඉල් මාසයේදී පැවැත්වේ. රටේ ගොවි ජනයාගේ කෘෂිකර්මාන්තයට අවශ්‍ය වැසි ජලය ලබා ගැනීම පිණිස දෙවියන්ගේ ආශිර්වාදය ප්‍රර්ථනා කර මෙම මංගල්‍යය එක් දිනක් පැවැත්වේ.\n\n● අවුරුදු මංගල්‍යය\n\nරටේ ගොවි ජනයාගේත් දෙවියන්ට අයත් කුඹුරුවල අලුත් වී සහල් එළවළු එක් කර දෙවියන්ට කැප කිරීම පිණිස මෙම මංගල්‍යය සිදු කරති.\n\nකතරගම කේ. ඩී. දේවප්‍රිය",
       "URL": "https://divaina.lk/%e0%b6%9a%e0%b6%ad%e0%b6%bb%e0%b6%9c%e0%b6%b8-%e0%b6%9a%e0%b6%b4%e0%b7%8a-%e0%b7%83%e0%b7%92%e0%b6%a7%e0%b7%94%e0%b7%80%e0%b7%93%e0%b6%b8-15-%e0%b7%80%e0%b7%90%e0%b6%b1%e0%b7%92%e0%b6%af%e0%b7%8f/",
       "Category": "athireka",
       "Parent URL": "https://divaina.lk/category/athireka//page/256/"
}