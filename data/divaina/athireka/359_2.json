{
       "Source": "divaina",
       "Timestamp": "December 19, 2021",
       "Headline": "නත්තල් සීයාත් නිරෝධායනයේ…මේ ඇරඹි ඇත්තේ නත්තල් සතියයි",
       "News Content": "පසුගිය ඉරිදා සිරිත් පරිදි දෙව්මැඳුරේ පැවැති දිව්‍ය පූජාවේදී තව දින කීපයකින් එළඹෙන නත්තල ගැන ස්වාමි හරි අපූරු දේශනයක් කළේය.\n\nමා පි‍්‍රය සහෝදර සහෝදරියනි. අපිට පසුගිය අවුරුද්දේත් මේ කොරෝනා වසංගතයේ බලපෑම මත නත්තල් උත්සවය පවත්වන්න බැරි වුණා. මෙදා සැරෙත් ඒ වගේම අපිට නත්තල සමරන්න වෙලා තියෙන්නේ කොරෝනා වසංගතයට යටත්වෙලා.\n\nඒ වගේම මේ වසංගතය කොයි වෙලාවේ කාට වැළඳෙයිද කියලා හිතාගන්න බැහැ. වසංගතයට උස් පහත් භේදයක් නෑ. දුප්පත් පොහොසත් භේදයක් නෑ. කතෝලිකද, බෞද්ධ ද, ඉස්ලාම්ද, හින්දුද කියලා භේදයක් නැහැ. අද මේ වසංගතයෙන් යම් පිරිසක් දුක් විඳිනවා වගේම හෙට අපිටත් මේ වසංගතය වැළඳෙන්න පුළුවන්. ඒ නිසා අපි හිතාගන්න ඕන මේ නත්තලේ නාමයෙන් දෙවියන් වහන්සේගේ නාමයෙන් අපේ අසල්වැසියන්ට උදව් පදව් කරන්න.\n\nසෞඛ්‍ය උපදෙස් අකුරටම පිළිපදිමින් මේ වසංගතයට ගොදුරුවෙලා දැනට නිරෝධායනය වන පිරිස්වලට උදව් උපකාර කරන්න අපට පුළුවන්. ආහාරපාන, පාර්සල් බෙදාහදා ගමු. පුංචි ළමයින්ට උදව් කරමු. සෙල්ලම් බඩු, කැවිලි පෙවිලි පුංචි අයට බෙදලා දෙමු. නත්තලේ අසිරිය නිරෝධායනය වන පිරිස්වලටත් දැනෙන පෙනෙන විදියට අපි වැඩ කරන්න හිතට ගනිමු.\n\nඅපේ නත්තල් කැරොල් කණ්ඩායමට පුළුවන් නිරෝධායනය වන අපේම සහෝදරයන්ගේ ගෙවල් ඉදිරියට ගිහින් ඒ තෑගිබෝග ලබාදීලා ඔවුන්ට ගෙදර ඉඳන්ම අහන් ඉන්න පුළුවන් විදියට කැරොල් ගායනා කරන්න. ඔබලා මේ නත්තල ඒ සඳහා කැපකරන්න හිතට ගන්න.\n\nකොරෝනා වසංගතය සිහිකරමින් නත්තලේ අසිරිය ස්වාමි එහෙම කතාකරන කොට අපි කාටත් අමුතුම හැඟීමක් ආවා. නත්තල් දවසේ අපිට පැවරුණු වගකීම අකුරටම ඉටුකරන්න අපි හැමෝම කතාබහ කරගත්තා.\n\nකලින් නත්තල් සැමරුවා වගේ ගෙදරින් ගෙදරට නෑගමන් ගිහින් කාල බීලා විනෝද වෙලා නත්තල සමරන්න එපා කියල ස්වාමි කළ ඉල්ලීම කාට කාටත් හිතට වැදුනා.\n\nජේසු බිළින්දාගේ උපන් දිනය වෙනුවෙන් සමරන නත්තල මෙදාසැරේ නිරෝධායනය වෙන පවුල්වලට තෑගිබෝග පිරිනමන දවසක් කරගන්න කතාකර ගන්න. මීසමේ ඔක්කොම ගෙවල්වලට ගියේ ඒ වෙනුවෙන් තම තමන්ගේ වැඩ කොටස ඉටුකරන්න කළ යුතු දේ ගැනත් හිත හිතා.\n\nවෙනදානම් කැරොල් කරත්තයට හැංඟිලා ගම වටේ යමින් නත්තල් සීයා තෑගිබෝග බෙදුවේ පොඩිත්තන්ට විතරයි. කැරොල් කරත්තේ නම් දැන් සරසලත් ඉවරයි. කැරොල් කණ්ඩායමත් ලෑස්තියි.\n\nකැරොල් කරත්තේ විදියට සූදානම් කළේ ට‍්‍රැක්ටරයක්.\n\nකැරොල් කණ්ඩායම කියල වෙනම කණ්ඩායමක් මීසමේ නැහැ. කැරොල් කියල තියෙන්නේ ගම වටේ ගිහිල්ලා කණ්ඩායමක් හැටියට ස්වාමි දරුවාණන් වහන්සේ ගැන කියන භක්තිමත් ගීතවලට. ඒ ගීත කරත්තෙන් ගිහින් ගම වටේ කියන කොට කැරොල්. ඒවම පල්ලියේ ගීතිකා කණ්ඩායමේ ඉඳන් කියනකොට තක්තාරු…. පසන් කියලත් ගීතිකා විශේෂයක් තියෙනවා. ස්වාමි දරුවාණන් වහන්සේ විපතට පත්වීම සිහිවෙන්න කියන වේදනාබර ගීත තමයි පසන්… හරියට අර වෙස්සන්තර ජාතකේ මළ ගෙවල්වල කියනවා වගේ තමයි. නත්තල් සීයා ලෙස ලස්සනට ඇඳ පැළඳලා වෙනදා කැරොල් කරත්තේ නැඟලා ආඩම්බරේට ගම වටේ ගිහින් තෑගි බෙදුවේ අපේ ගමේ පෝල් මාමා. මෙදා පාර උන්දැට නත්තල් ලබන්න දින දෙක තුනකට කලින් වැඩ.\n\nඑයා කරත්තෙන් ගම වටේ ගිහින් තෑගිබෝග එකතු කරන්න ගත්තා. ස්වාමි කියපු විදියට නත්තල් දවසේ ගමේ නිරෝධායනය වෙන දුප්පත් පවුල්වලට බෙදා හදා දෙන්නත් එපායැ. ඇඳුම් පැළඳුම්, ආහාර පාන, හාල් සිල්ලර, පුංචි දරුවන්ට සෙල්ලම් බඩු, කරත්තේ පිරෙන්නට ලැබුණාම පෝල් මාමාට හරි සතුටුයි. නත්තල් දිනට පෙර දින රාති‍්‍ර 12න් පස්සේ කැරොල් කරත්තේ නැගලා ගීත කියමින් ගම වටේ ගිහිල්ලා දුප්පත් පවුල් වලටයි නිරෝධායනය වුන පවුල් වලටයි තෑගිබෝග බෙදන හැටි ගැන පෝල් මාමා පෙර පුහුණුවකුත් කළා. ස්වාමිගේ සහයෝගයෙන් ගමේ තරුණ පිරිස්වල දායකත්වයත් ඊට ලැබුණා.\n\n‘පුළුන් වගේ සුදු රැවුල දිගයිමේ එන්නේ නත්තල් සීයයි…..ගීතය ගායනා කරමින් නත්තල් සීයා ගම වටේගියේ හරිම ආඩම්බරයෙන්. පෝල් මාමාගේ පවුලේ උදවියටත් මේ ගැන හරිම සතුටුයි.\n\nමීට පෙර වතාවල් වල පෝල් මාමාට කලින් මීසමේ නත්තල් සීයට අඳින වැඬේ කෙරුවේ කැරොල් කරත්තෙට තම ට‍්‍රැක්ටරේ දුන්න අන්සාවි මහත්තයාගේ ලොකු පුතා. ඒත් එයා විවාහවෙලා ගමෙන් පිට පදිංචියට ගියා. ඊට පස්සේ තමයි පෝල් මාමා මේ රාජාකාරිය භාර ගත්තේ.\n\nපෝල් මාමගේ ගෙදරත් ඉස්තෝප්පුවේ නත්තල් ගහක් හා ගව ලෙනක් හැඳුවා. ලස්සන ලස්සන බල්බ් දැම්මා. තෑගිබෝග එල්ලූවේ පොඩිත්තන්ට කඩාගන්න.\n\nමේ නත්තල කතෝලිකයන්ට විතරක් වෙන්වුණ ආගමික උළෙලක් වුණේ නෑ. බෞද්ධ ගෙවල් වලත් අපේ පැත්තේ නත්තලට ගවලෙන් හැඳුවා. නත්තල් ගස් සැරසුවා. හරියට අපි වෙසක් එකට බකට් පත්තු කළා වගේ. එහෙම තමයි නත්තල.\n\nනත්තලට කලින් දවසේ පෝල් මාමාගේ පොඩි පුතාගේ පුංචි දරුවට ඇඟට හොඳ නෑ. උණ ගතියෙන් වගේ. පුතා දරුවව අරන් ළඟම තියෙන ඩිස්පැන්සරියට ගියේ නත්තලට කලින් දරුවව සනීප කරගන්න. ඩිස්පැන්සරියෙන් ගත් බෙහෙත්වලට ගුණයක් නැහැ. සවස ගියා ඉස්පිරිතාලෙට. එතන කරපු පරීක්‍ෂණ වලින් හෙළිවුණේ දරුවට කොවිඞ් වැළඳිලා බව. දරුවට විතරක් නොවෙයි දරුවගේ අම්මටත් කොවිඞ්.\n\nමේක ආරංචි වුණ පෝල් මාමාට හීන් දාඩියයි මහ දාඩියයි දෙකම දැම්මා.\n\nපෝල් අයියගෙ පුතාගේ පුතායි අම්මයි දෙන්නම රෝහලේ. පෝල් අයියටත් ගෙදරින් එළියට බහින එක තහනම් වුණා. ඒක කමක් නෑ කියමුකෝ. ඒත් පෝල් අයියට තිබුණ ලොකුම ප‍්‍රශ්නය නත්තල් සීයගේ වැඬේ කඩාකප්පල් වුණ එක. ‘දැන් මොකද කරන්නේ…. දැන් කවුද නත්තල් දවසේ දේව මෙහෙයෙන් පස්සේ තෑගිබෝග ටික ගමේ ගෙවල්වලට අරන් යන්නේ…’ පෝල් මාමා හිතවතුන්ට කතා කරකර මේ ප‍්‍රශ්නයට උත්තරයක් හෙව්වා.\n\nහිතේ අමාරුව ඔක්කොටම ඉහළයි. එහෙන් පුංචි දරුවා, මෙහෙන් නත්තල මොකද කරන්නේ… පෝල් මාමා දහඅතේ කල්පනා කළා.\n\nපියතුමාට කතාකරල වෙච්ච සංගිදිය කියල දුක්වෙනවා හැර වෙන මොනව කරන්නද?\n\nපෝල් මාමාට කන්න පිරියක් නෑ. නින්ද ගියේ නෑ. වටෙන් පිටෙන් නත්තල් උදාවන හඬ ඇහුණා. පෝල් මාමාගේ නිවසම පාළුයි.\n\nගවලෙනේ ලයිට් ටික පත්තු කළ පෝල් මාමා දේව ප‍්‍රතිමාව ගවලෙන මැදින් තිබ්බා. නත්තල් ගහත් ලයිට්වලට හරිම ලස්සනයි. නත්තල් ගහේ එල්ලපු තෑගි ටික ගලවගන්න පුංචි පුතා ගෙදර නෑ.\n\nනත්තල උදාවෙනකොට වටින් පිටින් රතිඤ්ඤා පත්තු වුණා. මීසමේ ඝණ්ඨාර හඬ හැම එකටම ඉහළින් ඇසුණා. පල්ලියේ ගීතිකා හඬත් ඈතින්….\n\nලොකු හුස්මක් හෙලා ළය සැහැල්ලූ කරගත් පෝල් මාමා පහළ ගෙදර සාලේ පුටුවක වාඩිවෙලා ටික වෙලාවක් නත්තල් ගහ දිහා බලාගෙන හිටියා. ඔහුට නොදැනීම වාගේ කඳුළු බින්දු දෙකක් කම්මුල් දිගේ බේරිලා ගිහින් පහළට වැටුණා.\n\nදේව මෙහෙය අවසන්. සීනු හඬ ටික ටික ඇඩුවුණා. රතිඤ්ඤා හඬත් අඩුවෙලා…. දුකටම වගේ පෝල් මාමාගේ නෙත්දෙක පියවුණා.\n\nඅහසේ පාවෙන වළාකුළු අතරින් අශ්ව කරත්තයක් මතුවන හැටි පෝල් මාමා හීනෙන් දුටුවා. ඒ අශ්ව කරත්තේ පදවන් ආවේ නත්තල් සීයා… නත්තල් සීයා සිනාසෙමින් පෝල් මාමාට මොන මොනවදෝ කිව්වා.\n\nඒත් එක්කම කන ළඟින්ම ඇසෙන්නට වූ කැරොල් ගීතිකා සද්දෙට පෝල් මාමා අවදි වුණා. ඒ හඬ ආවේ ගේ ඉස්සරහා පාර පැත්තෙන්.\n\nටක් ටක් ටක්… කවුදෝ දොරට ගහනවා.\n\nපෝල් මාමා නැගිටලා හනි හනිකට දොර ඇරියා. ගේ ඉස්සරහ පඩිය උඩ ලොකු පෙට්ටියක්… තෑගිබෝග ගොඩාරියක්. ඊට එපිටින් නත්තල් සීයා හිනාවෙවී බලාගෙන ඉන්නවා. පෝල් මාමා කට පාඩම් කරගෙන පුරුදුවුණ නත්තල් සීයගේ ගීතය කැරොල් කණ්ඩායම ගයන්න පටන් ගත්තා. කැරොල් කරත්තය පිරෙන්න ගායක කණ්ඩායම සැරසිලා.\n\nපරණ නත්තල් සීයා ඇවිදින්…. පෝල් මාමා රඟපාන්න හිටපු චරිතය හරිම අපූරුවට එදා රඟපෑවේ අන්නවි මහත්තයාගේ ලොකු පුතා. ඒකටම එහෙ ඉඳන් ඇවිත්.\n\nහරිම අපූරුයි. පෝල් මාමාට හරිම සතුටුයි.\n\nනත්තල් සීයාගේ ගීතය නත්තල් සීයා ගායනා කරද්දී කැරොල් කණ්ඩායම අත්වැල් ඇල්ලූවා. පෝල් මාමාගේ ඇස්වල කඳුළු. කඳුළු අතරින් හිනාවෙමින් පෝල් මාමාත් නත්තල් සීයගේ සින්දුව කියන්න එක්වුණා.\n\nපුළුන් වගේ සුදු රැවුල දිගයිලස්සන ඇඳුම හැඩයි කදිමයි…\n\nනෝමන් පළිහවඩන",
       "URL": "https://divaina.lk/%e0%b6%b1%e0%b6%ad%e0%b7%8a%e0%b6%ad%e0%b6%bd%e0%b7%8a-%e0%b7%83%e0%b7%93%e0%b6%ba%e0%b7%8f%e0%b6%ad%e0%b7%8a-%e0%b6%b1%e0%b7%92%e0%b6%bb%e0%b7%9d%e0%b6%b0%e0%b7%8f%e0%b6%ba%e0%b6%b1%e0%b6%ba%e0%b7%9a/",
       "Category": "athireka",
       "Parent URL": "https://divaina.lk/category/athireka//page/359/"
}