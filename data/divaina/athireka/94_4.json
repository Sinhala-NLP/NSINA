{
       "Source": "divaina",
       "Timestamp": "April 23, 2023",
       "Headline": "මේ මගේ කතාව – අසිහියෙන් ලියූ සටහන්",
       "News Content": "දොරපත්තෙන් ඇහුණු රතිඤ්ඤා සද්දෙට ගැස්සිලා යද්දි මං හිටියෙ පත්තරේ බල බලා. මං එළියට බැහැලා බැලුවා අඹරැල්ලා ගහට වඳුරො පැනලාද කියල. නැහැ. අඹරැල්ල ගහේ කිසි සද්දයක් නැහැ. කොළයක්වත් හෙල්ලෙන්නෙ නෑ. පට…. පට…. පට…. ආයෙත් රතිඤ්ඤා සද්දෙ ආවා. මං තරහෙන් පාර දිහා බැලුවේ වඳුරෙක් ඡන්දෙවත් ඉල්ලනවාද කියල. එහෙම නැත්නම් තෙල් – ගෑස් බැස්සිල්ලට කවුරුහරි සද්දයක් දාලාද කියල. කිසිවක හාවක් හූවක් නෑ. පාරෙ වාහන පෝළිමක් විතරයි තිබුණෙ. මං ගෙට ආවෙ තරහෙන්. අන්න එතකොට දැක්කෙ ටීවී එකේ අවුරුදු උත්සවයක් යනවා ගජ රාමෙට නළු නිළියන්ගෙ. දෙයියනේ! සිංහල අවුරුද්ද උදා වෙලා කියල මං නොදැන සිටියෙ කොහොමද! වෙනදා ජනවාරි පළවෙනිදා ඉඳලාම කැට ගහලා අවුරුද්දට වැඩ අල්ලන මං දැන් සිංහල අවුරුද්ද ඇවිල්ලාත් ඒ ගැන දන්නෙ නෑ නෙව. මොන අවාසනාවක්ද! මට තරහ ආවේ මං එක්ක නෙවෙයි, ඒත් අවුරුද්ද නිකන් අරින්න බෑ. මං කල්පනා කළා පොඩ්ඩක් හන්දිය දිහාට ඇවිදලා එන්න. ඒත් ගේ ඇතුළෙ කිසි අලුත් ඇඳුමක් නෑ. අලුත් කමිසයක්, අලුත් සරමක් කඩෙන් ගත්තු කාලයක් මතක නෑ. අවුරුදු උණුසුම ඇඟට දැනිලා හින්දා මං අත යට ඉරිච්ච පරණ කමිසයයි හම්පඩ සරමයි ඇඳගෙන හන්දිය දිහාට ඇවිදගෙන ගියා.\n\nබටුවන්හේන කඩමණ්ඩිය වහලා. බලු බල්ලෙක් නෑ හන්දියේ. නොනගතයවත්ද? ෂහ්! ලිතක්වත් නෑ නෙව දැන් ගෙදරක! මං දිගටම ඇවිදන් ගියා ඇල්පිටිය ටවුමට. ඉස්පිරිතාල හන්දියේ ඉඳලාම ටවුම සෙනඟෙන් අතුරු සිදුරු නැතිව පිරිලා ඉතිරිලා. මට නිකමට හිතුණා බයිසිකල් රේස් එකක්ද කියල. නැත්නම් ගම හරහා දුවනවාද කියල. ඒත් නෑ! වතුර බාල්දියක් අතට ගත්තු මිනිහෙක් පේන මානෙක නෑ. ෂුවර් එකටම ෆ්ලෑෂ් බෑක් ඇවිල්ලා ඇති. නැත්නම් මැදිරිගිරියේ ආශාවරී. තව ටිකක් වටපිට බලද්දි තේරුණේ මේ හද්ද දවාලේ මොන ෆ්ලෑෂ් බෑක්ලාද, ආශාවරීලාද කියල. අන්තිමේ ඇඟ අත පය තලාගෙන සෙනඟ අතරින් ඉස්සරහට ඇදෙන ගමන් මං බැලුවා ගමේ දන්නා හඳුනන වෙළෙඳ දෙබෑයෙක්වත් ඉන්නවාද කියල ටවුමෙ.\n\nමට මුලින්ම මුලිච්චි වුණේ අල්ලපු ගෙදර මැණිකා. “මොකෝ මැණිකො මෙච්චර මිනිස්සු පොදි කන්නෙ?” මං ඇහුවා මැණිකාගෙන්. මැණිකා මං දිහා බලලා අහක බලාගත්තා. ඒ මොකැයි! මං ණයට තේ බීලා තියෙනවාද මේකිගෙ තේ කඩෙන්? එහෙම නැත්නම් මේකි විකුණන කොළවණ්ඩුවලට පොල් කුඩු දානවායි කියල තැන් තැන්වල කියල තියෙනවාද මං? මැණිකා බඩුමල්ලකුත් කර තියා ගෙන මාව ගානකට නොගෙන සෙනඟ අතරේ නොපෙනී ගියාට පස්සෙ මං දැක්කෙ දහයෙ කණුවේ විමලා. විමලා අපේ ගෙදර වී පොළන්න එන මනුස්සයා. ඇඳුම් මලු දෙකකුත් අත් දෙකට අරගෙන ඈත් සෙනඟ ගොඩේ. “පිස්සු හැදෙනවානෙ විමලො! මොකද මේ මිනිස්සු පොරකන්නෙ?” මගෙ කටහඬට පැත්ත හැරිලා බලපු විමලා ආයේ ආ දිහා බලාගෙන ඇදිලා ගියා. විමලාට මාව හඳුනාගන්නවත් බැරි වුණාද? නෑ. නෑ. ගෑනි කෙළින්ම මගෙ මුහුණ දිහා බැලුවානෙ. මං ආයේ ඈ ගැන හිතන් නැතිව තව ටිකක් ඉස්සරහට ගියා. දන්න හඳුනන කීප දෙනෙක් සිටියා. ඒත් ළඟදි මං ගමේ පදිංචියට ආ හින්දාද මන්දා හුඟ දෙනෙක් මාව දැක්ක නොදැක්ක ගානට හිටියෙ. ඇමතියෙක් ළඟ වැඩ කරනවා නම් නොදැක්කා වගේ ඉන්න එකක් නෑ ඔවුන්. “මේ අපේ මහත්තයානෙ!” කියල බුලත් අතකුත් අරන් එයි අවුරුද්දට නමදින්න එහෙනම්.\n\nසෑහෙන වෙලාවක් තෙරපි තෙරපි ඉඳලා අන්තිමේ මට මාව හොඳටම දන්නා ගමේ කමලෙයා හම්බුණා. මිනිහා බඩු පුරෝගත් ගෝනියක් ඔළුව උඩ තියාගෙන පාර මාරු වෙන්න හදනවා. කමලෙයාත් මාත් එක පන්තියේ ඉගෙනගත්තෙ. ඒත් මෑතක ඉඳලා පොඩි නොහොඳ නෝක්කාඩුවක් හටගෙන තිබුණා. ඌ අපේ වත්තේ කොස්ගස් දෙකක් හොරට කපලා විකුණුවා. හරි නම් කොස්ගස් කැපුවත් ප්‍රවාහනය කරන්න බෑ. ඒත් කමලෙයාට ඒක බාධාවක් වුණේ නෑ. මිනිහාගේ පොඩි අයියා පොලිසියේ, ලොකු අයියා ලොකු හාමුදුරුවෝ හින්දා. ඒත් මං පරණ අරියාදුකම් පැත්තක තියලා මිනිහා එක්ක කථා කළා. මං කොහොමටත් අරියාදුකම් හිතේ තියාගෙන ඉන්න මිනිහෙක් නෙවෙයි. මට මේ දැන් වෙච්ච දේ මේ දැන් මතක නෑ. පුදුමෙ කියන්නෙ කමලෙයාත් මාව මඟහැරලා ගියා නාඳුනන ගානට. හැබෑට මිනිස්සුන්ට අමු කැවිලාද! මොකක්ද මොවුන්ට වෙලා තියෙන්නෙ? මහසෝනා ගහලාද! කෙළවර මං නිගමනය කළා මිනිස්සුන්ට අද තියෙන ප්‍රශ්නවල හැටියට තවත් කෙනෙක් එක්ක කථා කරන්න, ඔවුන් වෙනුවෙන් කාලය මිඩංගු කරන්න ඉඩ අවකාශයක් නෑ කියල. ඉතිං මං ආපහු හැරිලා ගියා ගෙදර.\n\nඒත් ගෙදර ආවාම ගෙයි ඉස්සරහ දොර වහලා. එහෙම වුණේ කොහොමද? මං යද්දි ගෙදර දොර ඇරලානෙ තිබ්බෙ. ඇරත් මං මේ ගෙදර ගෙහිමියා. ගෙහිමියාට කවුද දොරවල් වහන්නෙ! ගෙහිමියාද මං? ගෙහිමියා කියල තමයි බිරිඳ කියන්නෙ. “මේ ගෙදර ස්වාමියා විධියට තමුසෙ මොන යුතුකමක් කරලාද?” බිරිඳගෙ කටහඬ මේ දැනුත් ඇහෙනවා ඇහෙනවා වගේ. ඔව්. මං ගෙහිමියා තමයි. ඒත් මං යුතුකම් ඉටු කරලා නැද්ද? යුතුකම් ගැන නම් කථා කරන්න එන්න එපා. යුතුකම කිව්වාම මට මතක් වෙන්නෙ ගෙවිඳු. ගෙවිඳු කිව්වාම මතක් වෙන්නෙ කුමාරතුංග. අපරාදෙ කුමාරතුංග! කුමාරතුංග මේ වෙනකොට ජීවතුන් අතර හිටියා නම් අද ජනාධිපති. එහෙනම් සැටලයිට් කැලේ. මයිනන්ට, කපුටන්ට ලෑලි තට්ටුවක්වත් හම්බෙන්නෙ නෑ එහෙනම්. මොනවා වුණත් බිරිඳ කියන එක හරි. මං යුතුකම් දන්න මිනිහෙක් නෙවෙයි. මං කිසි යුතුකමක් ඉටු නොකළ ගුණමකු මිනිහෙක්. ඇඳට වෙලා පොතක් බලන එක යුතුකමක්ද! පත්තරේට ලිව්වා කියල, පොතක් ලිව්වා කියල ඇති කෙංගෙඩියක් තියෙනවාද! “පොත් ලියලා පොත් ප්‍රකාශකයො පොහොසත් කරන්න එපා.” බිරින්දෑ කිව්ව දේ ඇහුවා නම් අද මං මිනිහෙක්. කරුමෙට මං මිනිහෙක් වෙන්න කැමති වුණේ නෑ.\n\n“මොනවාද ඔයා මේ බිම ඉඳගෙන කරන්නෙ?”\n\nමං පියවි ලොවට ආවේ බිරිඳගෙ කටහඬින්. ඇය පුතාත් එක්ක අතින් කටින් බඩුමලු අරගෙන ගෙයි එළිපත්තට ඇවිත්. බෝනස්වත් හම්බෙලාද මේකිට? බෝනස් කොයින්ද ගුරුවරියන්ට! කිරිපිටි නෑ කියල උදේ තේ කහට එකක් බොන්න දුන්නු ගෑනිට සල්ලි නෝට්ටු ගහකින් පාත් වුණා වෙන්න බෑ. දැන් මට තේරෙනවා වෙලා තියෙන දේ. ලොකු සර් දරුවාත් එක්කම ගෲෂාව වැල්පාලමෙන් එගොඩ කරලා වගේ. අර රතිඤ්ඤා සද්දෙ ඇහුණෙත් ඒක හින්දා වෙන්න ඕන.\n\n“මෙන්න මේක ඇඳගන්නවකො!”\n\nබිරින්දෑ මං දිහාට විසි කළේ මොකක්ද? සරමක්. අලුත් අවුරුද්දෙ පළමු තෑග්ග සරමක්. හරිම සතුටක් හිතට දැනුණෙ. ලංකාවට කෝවිඩ් ආව වෙලාවෙ දැනුණු සතුට වගේ.\n\n“මොකද ඔයා අර පිස්සෙක් වගේ ටවුමට ඇවිල්ලා හිටියෙ!”\n\nබිරිඳ ඒගමන එහෙම කියාගෙන ගෙට ගියා. මං මොහොතක් කල්පනා කළා. එතකොට එයා මාව හඳුනගෙනද? හඳුනගෙනත් කථා නොකළේ ඇයි ඇය මාත් එක්ක? ඔය ගොං කථා අහන්න එපා. දන්නැද්ද? එයා ගෑනියෙක්. ගෑනියෙකුගේ කටේ එක මොහොතක දත් තිස්දෙකක් තියෙන්න පුළුවන්. ඊළඟ මොහොතෙ එක දතක්වත් නැති වෙන්න පුළුවන්. ඒක ලෝක ස්වභාවය. කෝක වුණත් අලුත් සරමක් ගත්තු එක හොඳයි. නැත්නම් මේ අවුරුද්දත් පරණ අවුරුද්ද වගේ වෙනවා. මං කැමති නෑ පරණ අවුරුද්දට. මං පෝළිම්වලට බයයි. මට ඇත්තටම ඕන ඇඳක මැරෙන්න. තෙල් පෝළිමක හිඟන්නෙක් වගේ මැරෙන්න මං ආස නෑ. ගෙදර හිඟන්නෙක් වගේ මැරෙන්න ආසද? අපොයි නෑ. බිරිඳට ලැජ්ජ කරන්න මං කැමති නෑ. ලැජ්ජ කරන්න කැමති නැති හින්දා මං දැන් සිගරට් ණයට ඉල්ලන්නෙ නෑ ජිනදාස මුදලාලිගෙන්. ණය වෙනවා වෙනුවට මං දැන් ගජේ ගහනවා. සිගරට් ගජේ. ඒ කිව්වෙ කඩේට දුම්බොන්න එන අයියලා මල්ලිලා එක්ක මාත් දුම අදිනවා ගජේට. ඒ කිව්වෙ එකෙකුගේ ෆිල්ටරේ අගට එනකොට උගුරක් මං අදිනවා. ඒ ඇදලා අනිකාගේ කොටෙනුත් උගුරක් උරනවා. ඊළඟට තවෙකෙකුට පාත් වෙනවා. මේක තමයි හොඳම දුම්පානය. අක්‍රීය වෙච්ච සක්‍රීය දුම්පානය. සිගරට් එකට හතර පහක් මෙහෙම බොන්න පුළුවන් සල්ලි නැතුව. වැදගත්ම දේ සල්ලි නැතුව යන කාරණය. ණය නොවී යන කරුණ. ලොකු සර්ට බැරිද මේ වගේ දෙයක් රටට හඳුන්නලා දෙන්න නිකන් පාත්තරේ අරන් බැංකු ගානෙ ඇවිදින්නෙ නැතුව? තවත් අතකින් මේක ලංකාවේ ආගන්තුක සත්කාරය. සුද්දො දැක්කෙ නැති ලංකාවේ ඇතුල් පැත්ත. මොනවා වුණත් මෙහෙම සාමූහිකත්වයක් ජනිත කරන්න පාර කපපු සියළු දෙනාටත් මේ ලැබුවා වූ සිංහල අලුත් අවුරුද්ද කිරියෙන් පැණියෙන් ඉතිරෙන සුබම සුබ අලුත් අවුරුද්දක් වේවායි මං ප්‍රාර්ථනා කරනවා.\n\n● රවීන්ද්‍ර විජේවර්ධන[email protected]",
       "URL": "https://divaina.lk/%e0%b6%b8%e0%b7%9a-%e0%b6%b8%e0%b6%9c%e0%b7%9a-%e0%b6%9a%e0%b6%ad%e0%b7%8f%e0%b7%80-%e0%b6%85%e0%b7%83%e0%b7%92%e0%b7%84%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b7%92%e0%b6%ba-3/",
       "Category": "athireka",
       "Parent URL": "https://divaina.lk/category/athireka//page/94/"
}