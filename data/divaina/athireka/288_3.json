{
       "Source": "divaina",
       "Timestamp": "March 29, 2022",
       "Headline": "රන් හුයෙන් බැඳ උපදී ද පේ‍්‍රමය",
       "News Content": "සිය දහස් ගව් දුර ගෙවාගෙනකදුළු මල් දෝතින් අරන්පැමිණි ඒ මඟ අත්වැලක්මයදකින්නට ලෝ දම්කුමට හඬමිද ලෝ දහම ළඟඉතිං ඉකිබිඳිමින්මලක මොලකැටි බව නාඳුනනවිෂ බමර තුඩකට තුටින්එමල ඉහිරුණු මිහිරි පැණි බීඉගිලෙන්න හැකිනම්කුමට පතමිද එවන් බමරිඳුතවත් හිත පෙළමින්ගුගුරමින් වැහි ඇද හැළුන කලහදේ දොරගුළු බිඳලමින්හදාගත් හිත බෝම වෙහෙසයිනුඹ යන්න රිසි නම්රන් හුයෙන් බැඳ තබනු කුමටදසිතක නැති පෙම්දම්ගායනය – ෂම්මිකා අමානිගීපද – සඳමාලි කරුණාරත්නසංගීතය – ලසන්ත රත්නායකසඳමාලි කරුණාරත්නගේ පළමු ගී පද රචනය ලෙස ගීත සාහිත්‍යයට එකතු වූ මෙම ගීතයේ අරුත රසිකයා වෙත රැුගෙන යන්නට ගී පද රචකාවිය උපයුක්ත කරගෙන ඇති භාෂාව උපමා අලංකාර ආදියෙන් පොහොසත්ය. ගීතයේ අරුත පිළිබඳව විමසා බැලීමට පෙර එය සතුටට කාරණයක් බව කිව යුතුමය.සෑම අතින්ම සමාන අදහස් දරන මිනිසුන් සමාජයක ජීවත් වන්නේ යැයි සිතීම පවා උගහට ය. ඉතින් එවැනි සමාජයක් තුළ ගොඩනැගෙන යෞවන පේ‍්‍රමය ගත්තද, අඹු සැමි ගේහසිත පේ‍්‍රමය ගත්තද බොහෝ හැලහැප්පීම් මැද ගලාගෙන යයි. ප‍්‍රශ්න ගැටලූ මැද පේ‍්‍රමය ගලාගෙන යන විට බැඳීම් තව තවත් ශක්තිමත් කර ගන්නට එය හේතුවක් කර ගන්නවා වෙනුවට ඇතැම් තැනකදි යෞවන පේ‍්‍රමයේද, අඹු සැමි පේ‍්‍රමයේද, ඔවුනොවුන් උත්තර හොයන පිළිවෙළ අනුව බැඳිම් වෙන් වීමකින් නිමා වන අවස්ථා ද සමාජය තුළ එමටය. ස්තී‍්‍ර පුරුෂ මානව පේ‍්‍රමයට ද පොදු අටලෝ දහම අනුව එම සියලූ බැඳීම් විඳ දරාගන්නට සිදු වේ.මේ ගීතය තුළ කතා කරන පේ‍්‍රමවන්තයින්ගේ බැඳීම එතරම් සුන්දරව ගලා ගෙන ගිය බවක් පෙනෙන්නට නැත. ඒ බව ගීතයේ ස්ථායි කොටසින් කියවෙන ”කඳුළු මල් දොතින් අරන්” යන යෙදුම තුළින් අපට වටහා ගන්නට හැකිය. හැලහැප්පීම් ගැටුම් මැද හෝ ඔවුන් පේ‍්‍රමවන්තයින් ලෙස යම් ගමනක් පැමිණ ඇති අතර, එයම ජීවිතයේ දහම පිළිබඳව අවබෝධයක් ලබා ගැනිම පිණිස හේතු වී ඇති බව ”පැමිණි ඒ මඟ අත්වැලක්මය දකින්නට ලෝ දම්” යන පද පේළිය තුළින් ඉස්මතු කරන්නට ගී පද රචකාවිය සමත් වී ඇත. දෙදෙනා අවබෝධයෙන් කාලය ගත කරන තෙක් ගැටුමකින් තොරව පේ‍්‍රමය ගලාගෙන යයි. එවිට ජීවිතය සතුටින් ගෙවන්නට හැකි වෙයි. නමුත් ඔවුන්ගේ පේ‍්‍රමය ගලා ගොස් ඇත්තේම ඉතා අඩු අවබෝධයකින් බව වටහා ගන්නට ”කුමට හඬමිද ලෝ දහම ළඟ ඉතිං ඉකිබිඳිමින්” යන පද පේළියම ප‍්‍රමාණවත්ය.පේ‍්‍රමය ශක්තිමත් බැඳීමක් බවට පත් වන්නට විශ්වාසය ඉතා වැදගත් සාධකයක් ලෙස පෙන්වා දිය හැකිය. නමුත් මෙම ගීතය තුළින් කතා බහට ලක් කරන පේ‍්‍රමවන්තයා සැබෑ ලෙසම ආදරය කරන පේ‍්‍රමවන්තයෙක්ද යන කුකුස මතු කරයි. පුරුෂයා තම පේ‍්‍රමවන්තියට ආදරය බව හඟවමින් ඇයව රවටා ජීවිතයේ වටිනාකම උදුරා ගනිමින්, නොතිත් ආශාවන් සන්තර්පණය කර ගන්නා ආකාරය ”එමල ඉහිරුණු මිහිරි පැණි බී ඉගිලෙන්න හැකි නම්” යන පද පෙළ තුළින් මතු වේ. ආදරයක් තුළදී සෑම පේ‍්‍රමවන්තියක්ම ආරක්ෂාවක් බලාපොරොත්තු වන අතර, බොහෝ විට අපරිමිත විශ්වාසයෙන් ඇය පේ‍්‍රමයට බැඳෙයි. එලෙස බැඳීමක් ඇති කර ගන්නා පෙම්වතියකට ආදරය බව හඟවමින් පුරුෂයකු තම රාගික හැඟුම් අවුළුවා ගැනීමට පමණක් ඇයට ලංවීම කොතරම් ව්‍යාජත්වයක් ද යන්න මතු කරන්නට ව්‍යංගාර්ථවත් අපූරු බසක් යොදා ගැනීමට ගී පද රචකාවිය සමත් වී ඇති ආකාරය පැසසිය යුතුය. පුරුෂයා තුළ සැබෑ සෙනෙහසක් නොමැති බව ඇයට වැටහෙන විට පේ‍්‍රමය බොහෝ දුර ගොස් අවසන්ය. නමුත් ඇය එවැනි ව්‍යාජ පේ‍්‍රමයක් තුළ තවදුරටත් රැුඳී සිටින්නට කැමැත්තක්ද නැත. මන්ද අවසානයේ ඉතුරු වන්නේ වේදනාවක් පමණක් බව ඇය දන්නා නිසාය.ගීතයේ දෙවන අන්තරා කොටසින් ඔවුන් දෙදෙනා අතර උණුසුම් වාග් සංග‍්‍රාමයක් සිදු වන ආකාරයක හැඟීමක්ද, අවසානයේ පේ‍්‍රමය දෙදරා යන තත්ත්වයක් දක්වා ගැටුම උග‍්‍ර වන ආකාරය ද රසිකයා වෙත මැනවින් රැුගෙන යෑමට ගී පද රචකාවිය වැස්ස උපමාවට ගනිමින් ඉතා අලංකාරවත් මෙන්ම ව්‍යංගාර්ථයෙන් පිරුණු ගීතවත් බසක් උපයෝගී කරගෙන ඇති බව ”ගුගුරමින් වැහි ඇද හැළුන කල හදේ දොරගුළු බිඳලමින්” යන වදන් පෙළගැස්ම තුළින් අපට පෙනේ. දැන් ඔහුගේ මුවින් පේ‍්‍රමණීය වදන් වෙනුවට පිට වන්නේ ඉතා රළු ඉවසා සිටින්නට නොහැකි ආකාරයේ ඇමතුම්ය. ඉතින් ඇය තවදුරටත් එය ඉවසා දරා ගන්නවා වෙනුවට හිත හදාගන්නට තීරණයක් ගනී. ඔහුගේ පේ‍්‍රමය පිළිබඳව තවදුරටත් ඇයට බලාපොරොත්තුවක් නොමැති අතර, පේ‍්‍රමවන්තයාට ද අවැසි වී ඇත්තේ ඉවත්ව යෑමට නම් එයට කිසිදු බාධාවක් නැති බව ද ඇයගේ හැඟීමයි. දෙදෙනකු අතර ගොඩ නැගෙන බැඳීම පිළිබඳව ඔවුන් තූළ අවබෝධයක් නොමැති නම් එවැනි තැනක පේ‍්‍රමයක් ඇතැයි සිතීම පවා උගහටය. ඉතින් අවසානයේ ඇය පවසන්නේ ඔහුගේ චිත්ත සන්තානය තුළ සැබෑ පේ‍්‍රමයක් නොමැති කල දෑඟිල බැඳ ගිවිසුමකින් බැඳීමක් ඇති කර ගැනීමෙන් එලක් නොවන බවය. ඇත්තෙන්ම එවැනි පේ‍්‍රමයකින් ඵලක් නැති බව කොයි කාටත් වැටහෙන සත්‍යයකි. මෙම ගීතයේ සංගීතය හා ගායනය පිළිබඳවත් යමක් සඳහන් කළ යුතුමය. ගීතය ළගන්නා හඬකින් ෂම්මිකා අමානි ගායනා කරන අතර, හදවතට දැනෙන ලෙස මියුරු තනුවකින් ද හැඩ වී ඇති බව කිය යුතුය. ඉතින් මෙම ගීතය රස විඳින්නට ඔබටත් ආරාධනා කර සිටින අතරම, ඔබට මේ සම්බන්ධයෙන් වෙනත් කියවීමත් තිබෙන්නට හැකි බවද සඳහන් කරන්නට කැමැත්තෙමි.සමන් කේ. අබේරත්නජඹුරේවෙල.",
       "URL": "https://divaina.lk/%e0%b6%bb%e0%b6%b1%e0%b7%8a-%e0%b7%84%e0%b7%94%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%90%e0%b6%b3-%e0%b6%8b%e0%b6%b4%e0%b6%af%e0%b7%93-%e0%b6%af-%e0%b6%b4%e0%b7%9a%e0%b7%8a/",
       "Category": "athireka",
       "Parent URL": "https://divaina.lk/category/athireka//page/288/"
}