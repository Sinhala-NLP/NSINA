{
       "Source": "divaina",
       "Timestamp": "May 14, 2023",
       "Headline": "කේන්දරයේ තිබෙන ‘දුක’ගැන ඇත්ත කතාව",
       "News Content": "අපේ බුදු දහමේ හදවත චතුරාර්ය සත්‍යයයි. එදා වෙසක් පොහෝ දින ජයසිරි මහ බෝධිය යට මගේ ශාස්තෲන් වහන්සේ දෙවියන්ට බඹුන්ට මිනිසුන්ට සේම එදා පැවැති හැට දෙකක් ආගම්වල ශාස්තෲවරුන්ට අනාවරණය කරගත නොහැකිවූ විශ්වයේ ඒකාන්ත ඇත්ත පරිපූර්ණ වශයෙන් අනාවරණය කරගත් සේක. උන්වහන්සේ අසංඛෛ්‍ය හතරකුත් කල්ප ලක්‍ෂයක් එනම් සාරාසංක්‍ය කල්ප ලක්‍ෂයක් පුරා වෙනත් මිනිසුන් නොකළ මහ දන් පවත්වමින් තමන්ගේ ඇස් දන් දුන් වාර අනන්තයි. හිස් දන් දුන් වාර අනන්තයි. එතුමාගේ ශරීරයේම මස් ලේ දන් දුන් වාර අනන්තයි. වස්තු සම්පත් දුගී මගී යාචකයන්ට දන් දුන් වාර අනන්තයි. රජකම් අත්හැර වනගත වෙමින් බණ භාවනා වැඩූ වාර අනන්තයි. අඹු දරුවන් දන් දුන් වාර අනන්තයි.\n\nමෙසේ කරගත් දාන පාරමිතාවන්ගෙන් උන් වහන්සේ ලැබූ අග්‍ර ඵලය කුමක්ද? 2023 මැයි මස 07 වැනි ඉරිදා දිවයින නැකත අතිරේකයට “ජ්‍යොතිෂය කර්ම ඵලවාදයේ ප්‍රමුඛතම සංකේතය ද ” යන මැයෙන් බද්දේගම විජය ශ්‍රී ජයසිංහ බුද්ධිමතා ලියූ ලිපියෙන් එය සනාථ කර තිබේ. අප රටේ හුඟක් බුද්ධිමත් පිරිස් දිවයින පුවත්පත කියවන බවට මතයක් ජනතාව අතර තිබේ. ඒ බුද්ධිමත් පිරිසට එතුමාගේ මේ ලිපිය ඉතාමත් විශිෂ්ට ලිපියකි. මම මගේ ප්‍රණාමය බුද්ධ ශ්‍රාවකයෙක් ලෙසින් හා ජ්‍යොතිෂවේදියෙක් වශයෙන් එතුමාට පුද කරමි.\n\nමගේ ශාස්තෲන් වහන්සේ ඒ සාරාසංඛෛ්‍ය කල්ප ලක්‍ෂයක් තිස්සේ ඒ පිං කරගත්තේ දෙවියන් බඹුන් මිනිසුන්ගේත් සියලු ආගමික ශාස්තෲවරුන්ගේත් තිබුණ ප්‍රඥාවට වඩා ඉහළ ප්‍රඥාවක් ලද සම්මා සම්බුදුවරයෙක් බවට පත්වීමටය. එදා මහ බෝමැඬ දී උන්වහන්සේ පුබ්බේ නිවාසානුස්සති ඥානය, චුතූපපාත ඥානය, ආසවක්‍යා ඥානය යන ඥාන ඉහත කී සියල්ලන්ට වඩා ඉහළින් ලබාගත් සේක. මේ අනුව උන්වහන්සේ මේ විශ්වයේ ඒකාන්ත ඇත්ත කුමක්දැයි සොයා බැලූ සේක. විශ්වයට ම තියෙන්නේ ඇත්ත එකකි. දෙකක් නැත. ඒ අනුව උන්වහන්සේ ඒකාන්ත ඇත්ත “දුක” කියා හඳුනාගත් සේක. චතුරාර්ය සත්‍යය වන්නේ මෙයයි. දුක්ඛාර්ය සත්‍යය, දුක ඇතිවන හේතුව තෘෂ්ණාව බවත් දුක නැති කිරීමට නම් අවබෝධ කළ යුතු ධර්මය හේතු නිසා ම හේතු සකස් වෙන පටිච්ච සමුප්පාදාය හෙවත් දුක්ඛ නිරෝධ සත්‍ය බවත් ඒ දුක නැති කිරීමට ප්‍රගුණ කළ යුතු ධර්මය ආර්ය අෂ්ටාංගික මාර්ගය වූ දුක්ඛ නිරෝධ ගාමිණි පටිපදාර්ය සත්‍ය බවත් අනාවරණය කරගත් සේක.\n\nමේ දුක කියන ධර්මභාවය සමස්ත ලෝක සත්ත්වයාට ම පවතින දෙයකි. කේන්ද්‍රය රැගෙන අප වෙතට අනුග්‍රාහකයා එන්නේ ඒ දුක ඔහුට පීඩාවක් වූ බැවිනි. එයට විසඳුමක් ලැබීම පිණිසය. මෙහිදී ඔහු කරගෙන ඇති කර්ම ජනක කර්මයේ පටන් සියලු කර්ම පිහිටීම පින්වත් විජය ශ්‍රී ජයසිංහ මහතාගේ ලිපියෙන් ඉස්මතු කර තිබුණ නිසා මම එය නැවත විග්‍රහ කළ යුතු නැතැයි සිතමි.\n\nකේන්ද්‍රයක හයවන භාවය පුද්ගලික සතුරන් විරුද්ධ වාදිකම්, මානසික අසහන, ලෝභය, වංචාව, මිනිසුන්ට වෛර කිරීම, නැන්දලා මාමලා ආදී බොහෝ කරුණු රාශියක් නිවේදනය වෙන ස්ථානයයි. මෙම භාවය කර්ම ශක්තීන් අනුව උපපීඩක නම් කර්මය වන අතර මේ කර්මය ද තමන්ගේ කුසල් අකුසල් දෙකට අනුව අකුසල උපපීඩක කර්මය, කුසල උපපීඩක කර්මය වශයෙන් දෙයාකාර වෙයි. මේ කර්මවලට බලපාන තවත් කර්ම විශේෂයක් සම්බන්ධ වෙයි. මේවා තමාම කරගත් කුසල් අකුසල් දෙකට අනුව සම්බන්ධ වේ.\n\nඒවා උපධි සම්පත්ති උපධි විපත්ති ලෙසත් කාල සම්පත්ති කාල විපත්ති ලෙසත් ගති විපත්ති ගති සම්පත්ති ලෙසත් පයෝග සම්පත්ති පයෝග විපත්ති ලෙසත් දැක්වේ. දැන් කාල විපත්තිය දෙස බැලුවොත් කාල සම්පත්තියේ දී විපාක නොලැබෙන කර්ම කාල විපත්තියේ දී ලැබේ. උදාහරණයක් ගතහොත් නපුරු රජුන් ඇති නපුරු ආණ්ඩු ඇති නපුරු මිනිසුන් ඇති කාලයට මිනිසාට කරදර පැමිණේ. ඇති හැකි පින් ඇති මිනිසුන්ටත් මෙම කාලය තුළ දුක් පැමිණේ. පසුගිය මෙන්ම දැනුත් අප රටේ මේ තත්ත්වය පවතී. අපට මේ තත්ත්වය අත්දැකීමට හැකිවුණා. නමුත් මේ තත්ත්වය ම මම විස්තර කිරීමට බලාපොරොත්තු නොවන අතර අපකරා කේන්ද්‍රය රැගෙන පැමිණෙන අයගේ දුක්ඛාර්ය සත්‍යය මේ සියලු කර්ම සම්බන්ධ වෙමින් ඔවුන් කරා එන හැටි විස්තර කරමි.\n\nමාගේ බුදුපියාණන් වහන්සේ මේ විශ්වයේ ඒකාන්ත ඇත්ත මේ දුක්ඛාර්ය සත්‍ය බව අවබෝධ කළ සේක.\n\n“මහත්තයෝ කරන කියන කිසිදෙයක් හරියන්නෙ නෑ. අතේ තියන දේත් නැති වෙනවා. හිතන හැම දේකට ම මොනවා හරි ප්‍රශ්න ඇතිවෙලා නැති වෙනවා.” ඒ ඔහු විඳින දුක හෙවත් දුක්ඛාර්ය සත්‍යයයි. ඊළඟට බුදුන් වහන්සේ දැක්කා මේ දුක් ඒ විදියට සකස් වීමට මුල්වන හේතුව මොකද්ද කියලා. ඒ හේතුව එක්කෝ තණ්හාව එක්කෝ ද්වේශ ය. ඔය දෙකෙන් ඒ මනුෂ්‍යයා කරගත් අකුසලයක් තමයි ඔහුට ඒ සම්බන්ධ වෙලා තියෙන්නේ. මේවා ඒ විදියට මිස වෙනස් විදියකට එන්නෙ නෑ.\n\nඒක ඔහුට අකුසල උපපීඩක කර්මයක් විදියට ඇවිත් ඔහු පීඩාවට පත්කරනවා. මේ තත්ත්වයට විශේෂයෙන් කේන්ද්‍රයේ හයවැන්න ද පරීක්‍ෂා කළ යුතුයි. එහෙමනම් අපි මේක කුසල උපපීඩක කර්මයක් බවට පත්කර\n\nගන්නේ කොහොමද කියල දකින්න නම් හේතූන් නිසා හේතු සකස්වීම හෙවත් පටිච්ච සමුප්පාදය සකස් කරගන්න ඕනෑ.\n\nඅන්න ඒ සඳහා තමයි බුදුන් වහන්සේ ආර්ය අෂ්ටාංගික මාර්ගයෙන් සම්මා ආජීවය දේශනා කළේ. එනම් දාන – ශීල – භාවනා යන ක්‍රම තුනට අදාළ ජීවිතයක් ගෙවන්න කියල කීවේ. එහෙම ජීවිතයක් අද කොයි මිනිසට ද තියෙන්නෙ? අඩුතරමේ පංච ශීලයවත් නූතන මනුෂ්‍යයන්ට නෑ. ඒ නිසා අකුසල උපපීඩක නම් කර්මයට යටවෙලා මිනිස්සු දුක්ඛාර්ය සත්‍යයේම ජීවත් වෙනවා. ඒක කොච්චර ද කිව්වොත් අපට නපුරු රජවරුම ලැබුණා. නපුරු ආණ්ඩුම ලැබුණා. පන්සිල් ටිකවත් නොරකින විශාල මිනිස් බලයක් ලැබුණා. අන්න ඒකෙන් අකුසල උපපීඩක කර්මයම බලවත් වුණා.\n\nඅර මනුෂ්‍යයා තමන්ගෙ දුක එහෙම කීවේ මේ ආකාරයට මේ විශ්වයේ ඒකාන්ත ඇත්තවූ දුක්ඛාර්ය ඔහු කරා පැමිණ නිසයි. එනිසා මේ සියලු දුක්වලින් මිදී මිනිසාට සහනය එන්න නම් පළමුව තමා සීලය රකින කෙනෙක් වියයුතුයි. එවිට ඔහුගේ දුක්ඛාර්ය සත්‍යය සකස්වෙන කර්ම නැවත හටගත්තෙ නෑ. අපල කියල කියන්නෙ මේ දුක්ඛාර්ය සත්‍යයටයි. ඒ කර්මය දුරුකර ගන්න නම් ඔහු කුසල උපපීඩක කර්ම උපදවන්න අවශ්‍යයි. ඒකට ශීලය අනිවාර්යයි.\n\nඅපල ගෙවෙන්න බෝධි පූජා තියන්න. කිරිපිඬු පූජා තියන්න කියල කිව්වට ඒවයින් තමන්ට සාර්ථක ප්‍රතිඵල එන්න නම් තමා සීලවන්ත කෙනෙක් වියයුතුයි. ඒ වෙලාවට පන්සිල් ගත්තට වැඩක් නෑ. ඒක තමාගේ ජීවිතය තුළ ස්ථාවරව නැති නිසා, ඒ වගේ නිතර දන් දෙන කෙනෙක් වෙන්නත් ඕනෑ. සමථ විදර්ශනා ආදි භාවනා කරන කෙනෙක් වෙන්නත් ඕනෑ. එහෙම කෙනෙක් කරන එකම එක බෝධි පූජාවෙන් අර අකුසල උපපීඩ කර්මය ගෙන ආ දුක විනාශ කරගත් කුසල උපපීඩක කර්මය උපදී.\n\nනූතන බොහෝ අයට ආගම දහම ගැන වැටහීමක් නැත. තණ්හාව ඉහවහ ගොසිනි. ව්‍යාපාදය ද්වේශය උග්‍රය. දාන මාන කලාතුරකින් කරයි. එනිසා මේ කාලයේ සෑම මිනිසකුම යටකරගෙන දුක්ඛාර්ය සත්‍යය ඉස්මතු වෙමින් පවතී.\n\nමේ නිසා අධ්‍යාපනය කොහොම වෙයිද? මෙයා ඉදිරියට ඉගෙන ගනීද? රැකියාව කොහොම වෙයිද? විවාහය කොහොමද? කවදා සිදුවෙයිද? අනාගතේ කොහොම වෙයිද? විවාහය පමාවෙන්නේ ඇයි? දරුඵල ප්‍රමාද ඇයි? මෙයා දෙමාපියන්ට කොහොම වෙයිද? ඒ ආදී දහසක් ප්‍රශ්න මේ කර්ම සමග දුක්ඛාර්ය සත්‍ය බවට පත්ව තිබේ. ස්මාර්ට් ෆෝන් එක උතුම්ම දෙය බවට පත් කරගනිමින් මේ ඩිජිටල් සැටලයිට් ලෝකෙට මොන කෙහෙම්මල් සීලයක් ද? කියා අසන්න තරම් අද මේ සමාජය විiාව හමුවේ අන්ධ වී තිබේ.\n\nනමුත් එකී ප්‍රශ්නවලට කිසිම විසඳුමක් ස්මාර්ට් ෆෝන් එකටවත් ඩිජිටල් ලෝකයට වත් ලබාදිය නොහැක. දියුණුව නැත්තෙ ඇයි කිය කියා ඒවා ඉදිරියේ තවතව අසරණ වෙනවා මිස අන්යමක් සිදුනොවේ. මේ නූතන සමාජය දෙස බැලුවොත් බොහෝ අය ලස්සන ඇඳුම් පැලඳුම් ඇඳ රූපලාවන්‍ය කරමින් ස්මාර්ට් ෆෝන් එක ටච් කරමින් සමාජයට කලඑළි බසී. හමුවන අමුත්තන්ට සුහද සුන්දර වචන සංග්‍රහ කළත් සිත තළ උතුරා ගිය තණ්හාව, ද්වේෂය, වෛරය, ඉරිසියාව, ගුණමකු බව, කළගුණ නොතැකීම ආදී මහා දුර්ගන්ධයන්ගෙන් පිරී පවතී. අවසානයේ ඒවා මහා කර්ම බවට පත්වන්නේත් දුක්ඛාර්ය සත්‍ය බවට පත්වී ඒවා තමාටම විඳින්න සැලසෙන ස්වභාවයත් මේ වර්තමාන සමාජය තුළ පවතී.\n\nජ්‍යොතිෂවේදී අගලවත්තේ බී. හේරත්මහජන ක්‍රීඩාංගණයඅසල අගලවත්ත077-2154253",
       "URL": "https://divaina.lk/%e0%b6%9a%e0%b7%9a%e0%b6%b1%e0%b7%8a%e0%b6%af%e0%b6%bb%e0%b6%ba%e0%b7%9a-%e0%b6%ad%e0%b7%92%e0%b6%b6%e0%b7%99%e0%b6%b1-%e0%b6%af%e0%b7%94%e0%b6%9a%e0%b6%9c%e0%b7%90%e0%b6%b1/",
       "Category": "athireka",
       "Parent URL": "https://divaina.lk/category/athireka//page/83/"
}