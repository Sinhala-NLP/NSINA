{
       "Source": "divaina",
       "Timestamp": "October 24, 2021",
       "Headline": "අභිධර්ම දිනයේ විවෘත වූ කුෂිනගර් ගුවන්තොටුපළ",
       "News Content": "ඇසළ පුර පසළොස්වක පොහෝ දිනයක සැවැත් නුවර ගන්ධබ්බ රුක් මුල දී තීර්ථකයන් ගේ මානය මර්දනය කරනු පිණිස යමා මහ ප‍්‍රාතිහාර්ය දක්වා ඔවුන් ගේ බල සිඳ බිඳ දැමූ බුදුරජාණන් වහන්සේ බුද්ධත්වයෙන් සත්වැනි වස් කාලය ගත කරනු පිණිස තව්තිසා දෙව්ලොවට වැඩම කොට සක් දෙව් රදුන් ගේ පාණ්ඩු කම්බල ශෛලාසනයෙහි වස් වැස මාතෘ දිව්‍ය රාජයා ප‍්‍රධාන සියලූ දෙවියනට අභිධර්මය දෙසූ බව ශාසන ඉතිහාසයේ සඳහන් වේ. බුදුහු වස් තුන් මස ම දෙවියනට අභිධර්මය දෙසූ හ. දේශනා කෙළවර අසූ කෙළක් දෙවියෝ නිවන් දුට හ. මාතෘ දිව්‍ය රාජයා ද සෝවාන් විය. පුරා තුන් මසක් මුළුල්ලෙහි බුදුරදුන් දැක ගන්නට නො ලැබුණු බැවින් සැවැත් නුවර වැසියන් උන්වහන්සේ පෙරළා මිනිස් ලොවට වැඩම වන තෙක් බලා සිටියහ. බුදුන් සංකස්ස පුරයට වැඩියේ වප් පොහොය දිනකය.\n\nමෙවර වප් පොහොය දිනයේ ඉන්දියාවේ වැදගත් සිදුවීමක් සිදුවිය. ඒ උත්තර් ප‍්‍රදේශ ප‍්‍රාන්තයේ පිහිටි සංකස්ස නුවර සිට තරමක් ඈතින් පිහිටි ප‍්‍රදේශයකය. නමුත් එය ලෝකය පුරා සිටින බෞද්ධයින්ට වැදගත් පුවතක් විය. එනම් කුෂිනගර් ජාත්‍යන්තර ගුවන්තොටුපළ එරට අගමැති නරේන්ද්‍ර මෝදි අතින් විවෘත වීමය. එදින කටුනායක සිට මහා සංඝරත්නය සියනමක් සමග පිටත්වූ ශ‍්‍රී ලංකන් ගුවන්යානය කුසිනාරා වෙත ගොඩ බැසි පළමු ජාත්‍යන්තර යානය විය. ඉන්දීය මාධ්‍ය පවසන්නේ මෙම ගුවන්තොටුපළ විවෘත කරනු ලැබුවේ අභිධර්ම දිනයේදී බවයි. අභිධර්ම දිනය යනු බුදුන් දෙවියන්ට අභිධර්මය දේශනා කර නැවත සංකස්ස නුවරට වැඩමවූ දිනයමය. ඉහතින් තව්තිසා දෙව්ලොවට වැඩම වීමේ ඉතිහාස කතාව ගෙනහැර දැක්වූයේ එනිසාය. අභිධර්ම දිනය සංකේතවත් කරමින් ඉකුත් 20 වැනිදා කුෂිනගර් හි මහා පරිනිර්වාණ විහාරයේදී විශේෂ උත්සවයක් පැවැත්වුණේ ද අගමැති මෝදී ගේ ප‍්‍රධානත්වයෙනි. එහිදී ඉන්දීය අගමැතිවරයා පැවසුවේ ”තමා තමාට පහනක් ව වාසය කරවු” යන්න ගෞතම බුදුන් වහන්සේගේ අවවාදය වූ බවයි. ඉන්දීය මධ්‍යම රජයේ සංස්කෘතික අමාත්‍යාංශය සහ ජාත්‍යන්තර බෞද්ධ සම්මේලනය උත්තර ප‍්‍රදේශ් ප‍්‍රාන්ත රජය සමඟ එක්ව මෙම අභිධර්ම දිනය සංවිධානය කර තිබිණි. මෙම උත්සවයේ වැදගත් සිද්ධිය වූයේ වස්කඩුවේ රාජගුරු ශ‍්‍රී සුභූති නාහිමිපාණන් වහන්සේට ඉන්දියාවේ කපිලවස්තුපුරයෙන් 1898 දී ලැබුණු ශ‍්‍රී සර්වඥධාතුන් වහන්සේලා නැවත මේ උත්සවය සඳහාම ශ‍්‍රී ලන්කන් යානයෙන් කුසිනාරාව වෙත වැඩම කර තිබීමය.\n\nඑය ඉන්දීය අගමැතිවරයාගේ වන්දනාවට පාත‍්‍ර විය. අභිධර්ම දිනයට කුෂිනගර් ජාත්‍යන්තර ගුවන්තොටුපළ නිසාම විශේෂ වැදගත්කමක් හිමිවිය. ඉන්දියාව මේ හරහා බලන්නේ බෞද්ධ රටවල් තමන්ගේ ග‍්‍රහණයට ගැනීමටයි.\n\nබුදු දහමට විශාලම හානිය කළේ බ‍්‍රාහ්මණයින්ය. එය වෙනම කතාවකි. වඩා හොඳින් බ‍්‍රාහ්මණ මතය නියෝජනය කරන මෝදි අගමැතිවරයා සිදු කරන්නේ ථෙරවාදී මෙන්ම මහායාන බෞද්ධ රටවල් හොඳින් මිත‍්‍ර කර ගැනීම සඳහා වන රාජතාන්ත‍්‍රික මෙහෙයුමකි. දිල්ලි කෞතුකාගාරයේ ඇති කපිලවස්තු සර්වඥධාතුන් නොව ලංකාවේ ඇති කපිලවස්තු සර්වඥධාතුන් විශේෂයෙන් වැඩම කරවන්නේ මේ රාජතාන්ත‍්‍රික ව්‍යායාමය උදෙසාය. ඇත්තෙන්ම 2014 බලයට පත්වීමෙන් පසු මෝදි පරිපාලනය යටතේ ඉන්දියාවේ මෘදු රාජතාන්ත‍්‍රිකභාවය ක‍්‍රියාත්මක කෙරෙන්නේ බුදු දහම, ඩයස්පෝරාව සහ යෝග හරහාය. චීන බලපෑමට එරෙහිව ලංකාව වෙනුවෙන් යොදන ඉන්දීය රාජතාන්ත‍්‍රික මෙවලම වනුයේ බුදු දහමයි. කවරක් වෙතත් මේ බ‍්‍රාහ්මණ උපායේ අවංකභාවය පිළිබද ප‍්‍රශ්නයක් ඇත.\n\nමේ සටහන ලියද්දි මට මීට වසර ගණනාවකට පෙර උත්තර් ප‍්‍රදේශ ප‍්‍රාන්තයේ පිහිටි ගෝරක්පුර් නගරයෙන් හැරී කුසිනාරාව වන්දනාමානයට ගිය අතීතය මතක් වේ. කුසිනාරාවට ගෝරක්පුර් දුම්රිය පළේ සිට කි.මී. 57ක දුරක් ඇත. මෙහි ශ‍්‍රී සර්වඥ ධාතු තැන්පත් කළ චෛත්‍යය පරිනිර්වාණ මන්දිරයට පිටුපසින් පිහිටා ඇත. බුදුරජාණන් වහන්සේගේ ධාතුන් වහන්සේලා තැන්පත් කොට ඉදිකරන ලද මෙම ස්තූපය භාග්‍යවතුන් වහන්සේගේ පරිනිර්වාණයෙන් බුද්ධ වර්ෂ පහකට පසුව මල්ල රජදරුවන් විසින් ඉදිකර ඇත. පසු කලෙක අශෝක අධිරාජයා විසින් නැවත වරක් එම ස්තූපය අලූත්වැඩියා කර ඇත. පසුව කුමාර ගුප්ත යුගයේ ගඩොල් යොදා ඉදි කිරීම ආරම්භ කිරීමෙන් පසුව මෙම දාගැබ් වහන්සේ වඩාත් ශක්තිමත්ව තනවා ඇති බව ඉතිහාසයේ සඳහන් වේ. මහා පරිනිර්වාණ විහාරය තුළ මීටර් 6 ක් පමණ දිගැති වැලිගලින් නිම වන ලද භාග්‍යවතුන් වහන්සේගේ මහා පරිනිර්වාණ මංචකය අනුව මූර්තිමත් කළ ප‍්‍රතිමාව ගඩොල් ආසනයක් මත තැන්පත් කර ඇත. මෙය බි‍්‍රතාන්‍ය පුරාවිද්‍යාඥ කර්ලයිල් මහතා විසින් 1876 දී කැඞී බිඳී තිබියදී සොයා ගෙන ඒ සියලූ බිඳී ගිය කොටස් එක් තැන් කර ප‍්‍රතිමාව මනාව සකසා ඇත. ජීවිතයේ අනියත ස්වභාවය ගැන මෙනෙහි කිරීමට බුදුරදුන්ගේ පිරිනිවන් මංචකය තරම් සුදුසු තැනක් තවත් නම් නැත.\n\nචතුර පමුණුව",
       "URL": "https://divaina.lk/%e0%b6%85%e0%b6%b7%e0%b7%92%e0%b6%b0%e0%b6%bb%e0%b7%8a%e0%b6%b8-%e0%b6%af%e0%b7%92%e0%b6%b1%e0%b6%ba%e0%b7%9a-%e0%b7%80%e0%b7%92%e0%b7%80%e0%b7%98%e0%b6%ad-%e0%b7%80%e0%b7%96-%e0%b6%9a%e0%b7%94/",
       "Category": "athireka",
       "Parent URL": "https://divaina.lk/category/athireka//page/402/"
}