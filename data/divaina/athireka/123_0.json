{
       "Source": "divaina",
       "Timestamp": "February 20, 2023",
       "Headline": "නොකර පව්කම් කරමු පින්කම්",
       "News Content": "කර්මය බුදුදහමේ මූලික ඉගැන්වීමකි. එම ඉගැන්වීමේ අරමුණ අපගේ ක්‍රියා පිළිබඳ අපට ඇති වගකීම පෙන්වා දීමයි. අප කරන ක්‍රියා අපටද අප අවට සිටින අයටද මුලු ලෝකයටද බලපාන බව පෙන්වා දීමයි. එසේ පෙන්වා දෙන අතර කර්මය පිළිබඳ සමකාලීන මිත්‍යා මත බැහැර කරයි. බුදුදහමට අනුව චේතනාව මුල්වී කයින් වචනයෙන් මනසින් කර්ම රැස් කරයි. ඒවා කුසල් අකුසල් වශයෙන් වර්ග කරයි. කර්මය මැන බැලිය හැකි නිර්ණායක හෙවත් මිණුම් දඬු අතර චේතනාව හා විපාකය ප්‍රධාන වේ. බුදුරජාණන් වහන්සේට මෙන්ම කෙලෙස් නැසූ මහ රහතන් වහන්සේලාටද කුසල අකුසල කර්ම විපාක දුන් අවස්ථා තිබේ. කර්මයක් විපාකයක් පිළිගැනීම සැබෑ බෞද්ධ ජීවිතයක ලක්ෂණය වෙයි. කුඩා කල සිටම මැරෙන මොහොත දක්වාම අපිත් පාපයෙන් හා අකුසලයෙන් වැළකිය යුතුය.\n\nප්‍රධාන වශයෙන් තිදොරින් සිදු කරන අකුසල ක්‍රියා දහයක් වෙයි. ඒවායේ විපාකයද ඉතා දරුණුය. කෝට්ටේ යුගයේ රචිත ලෝවැඩ සඟරාවේ වීදාගම ඝනානන්ද පිරිවෙන්පති වීදාගම මෛත්‍රී මාහිමියෝ ඒ බව මෙසේ රචනා කරති.\n\nදස අකුසල් ක්‍රියානම්,\n\nපෙර අඟනක් එක් එළු දෙනක ඉස සිඳාසිය ළඟ වැළැඳි ගිනි දැල් නිරය දුක් විඳාඇය ඇඟ ලෝම ගණනේ ඉස් කැපුම් ලදාමෙම රඟවේය කාටත් අකුසලේ ලෙදා\n\nපුරාණ කාලයෙහි ස්ත්‍රියක් එළුදෙනක ගේ හිස සිඳින ලදී. ඒ පවින් මුළු ශරීරය ගිනි දැලින් වෙළී අපා දුක් වින්දේ. ඒ එළුදෙනගේ ලොම් ගණනට හිස් කැපුම් ලද්දීය. අකුසලයනම් සියල්ලන්ටම විපාක ලබා දෙන්නේය.\n\nකෙළියට කඩක් සඟවා යහළුවකු ගෙනේඑළිකොට නැවත දුන් මිනිසෙකුට එතෙකින්විළිවැස්මක් නෙැලැබිණි දෙවි වුණත් අනේකෙළියටවත් නොකරව් සොරකමත් දැනේ\n\nයහළුවෙකුගෙන් සෙල්ලමට වස්ත්‍රයක් සොරකම් කර සඟවා තබා ඒ බව පවසා නැවතත් වස්ත්‍රය දුන්නේය. සෙල්ලමට කළත් අකුසලයේ විපාකය දරුණුය. දෙව්ලොව ඉපදුණත් ඔහුට දිවසළු නොලැබුනේය.\n\nනොනැවතී අයෙක් පෙර පරදර පව් කැමතීගුගුරති ගැලෙති තිස්වා දහසින් උඩෙතීනිම්නැති තවම ලෝකුඩු නිරයේ පැසෙතිනොකෙරෙති මෙව් පව් නුවණැති අය වැඩ කැමතී\n\nපුරාණ කාලයේ අයෙක් ආශාවෙන් නැවත නවතත් පරදාර සේවනය කළේය. මියගිය ඔහුට එම අකුසලයේ විපාක ලෙස ලෝකුඹු නිරයේ උපත ලැබුණේය. අවුරුදු තිස් දහසදකට වරක් ගිනි ජාලා මතුවට විත් විලාප දෙන්නේය. නැවතත් එහිම ගිලෙන ඔහු තවමත් නිරයේ දුක් විඳින්නේය.\n\nළැදිව රජකේ බොරු බස් කී විගස කයානැතිව රිද්දි බලයක් ඒ මිනිස් කයාපොළොව පළාගෙන ගොස් වැටුණි නරකයාමොලොව සතුනි ඉන් බොරු කීම නරකයා\n\nපුරාණ කාලයේ රජ කෙනක් ආශාවෙන් බොරු කීවේය. ඔහු ලබා තිබූ සෘද්ධි බලයද අහිමි වී මිනිස් ශරීරයෙන්ම අපායට වැටුණේය. බොරුකීම එතරම් දරුණු දුක් විපාක ලබා දෙන්නේය.\n\nපිසුණු කියා සඟ දෙනමක් වෙනස් කොටපැසුණු එකෙක් නිරයේ කල්පයක් සිටමුහුණු කුණුව තව පේතවැ විඳි ගැහැටපිසුණු බසක් නොකියව් අද පටන් කොට\n\nඅයෙක් කේලම් කියා සමගියෙන් වාසය කළ සඟ දෙනමක් භේද කළේය. මරණින් මතු ඔහු නරකාදියෙහි ඉපිද කල්පයක් විසූ අතර නැවත ප්‍රේත අපායෙහි කුණු වූ විරූපි මුහුණක් ඇතිව ඉපිද අපමණ දුක් විඳින්නේය. කේලමෙහි විපාකය එතරම් දරුණුය.\n\nඉතිරි කොටස ලබන සතියේ…දඹුල්ල, වාලුකාරාම වෙහෙර වැසි, ශාස්ත්‍රපති,රත්ගම සුනීත හිමි\n\nසංස්කරණය – නිශාන්ත අමරසිංහ[email protected]",
       "URL": "https://divaina.lk/%e0%b6%b1%e0%b7%9c%e0%b6%9a%e0%b6%bb-%e0%b6%b4%e0%b7%80%e0%b7%8a%e0%b6%9a%e0%b6%b8%e0%b7%8a-%e0%b6%9a%e0%b6%bb%e0%b6%b8%e0%b7%94-%e0%b6%b4%e0%b7%92%e0%b6%b1%e0%b7%8a%e0%b6%9a%e0%b6%b8%e0%b7%8a/",
       "Category": "athireka",
       "Parent URL": "https://divaina.lk/category/athireka//page/123/"
}