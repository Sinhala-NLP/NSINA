{
       "Source": "divaina",
       "Timestamp": "August 5, 2023",
       "Headline": "මව්කිරි දීමේ වැදගත්කම හඳුනාගනිමු",
       "News Content": "අගෝස්තු පළමුවැනිදා සිට අගෝස්තු හත්වැනිදා වනතුරු යෙදී ඇති ලෝක මව්කිරි දීමේ සතිය වෙනුවෙන් මව්කිරි දීමේ ඇති වැදගත්කම සහ මව්කිරි වැඩීමට කළ හැකි ආයුර්වේදීය ප්‍රතිකර්ම පිළිබඳ සටහනක් තැබීම මෙම ලිපියේ අරමුණයි.\n\nආයුර්වේදයට අනුව ගර්භිණී මවක් ගන්නා ආහාර තුන් ආකාරයකට සිරුරේ දී භාවිතයට ගැනෙනවා එය මෙසේයි.\n\nවෛද්‍යවරුන්ගේ නිර්දේශය වන්නේ උපතේ සිට මාස හයක් පමණ යන තුරු දරුවා මව්කිරෙන් පමණක් පෝෂණය කළ යුතු බවයි. මව්කිරිවල ඇති අධික ප්‍රෝෂණ ගුණය දරුවාගේ වර්ධනයට බොහෝ වැදගත් වේ. මව්කිරිවලින් දරුවාගේ ප්‍රතිශක්තිකරණ පද්ධතිය ශක්තිමත් කොට විෂබීජවලින් දරුවා ආරක්‍ෂා කර දෙන අතර විවිධ ආහාර ජීර්ණ අපහසුතා මඟහරවා සෞඛ්‍යමත් ආහාර ජීර්ණයකට මඟ සලසයි. අලුත උපන් බිලිඳකුට දිනකට මව් කිරි 8 – 12 වතාවක් පමණ අවශ්‍ය වේ.\n\nනමුත් මව්කිරි දීමෙන් වාසි ලැබෙනුයේ බිලිඳාට පමණක් නොවේ. මව්වරුන්ට තම බිලිඳාට මව්කිරි දීමෙන් විවිධ ප්‍රයෝජන අත්වේ. මවගේ පෙර උපත් බර අඩු කරමින් සිරුර යථාතත්ත්වයට රැගෙන යෑම සඳහා මෙන්ම, පියයුරු පිළිකා, ගර්භාෂ පිළිකා වැළැක්වීම සඳහාත් මව්කිරි දීම වැදගත් වන බව සොයාගෙන ඇත. මව්කිරි දීමේ දී ස්‍රාවය වන ප්‍රොලැක්ටීන් හෝමෝනයෙන් මවගේ මනසට සුවයක් සහ ශාන්තියක් අත්කර දෙනවා පමණක් නොව මව සහ දරුවා අතර ඇති බැඳීම වර්ධනය වීමට ද එය බලපායි.\n\nඇතැම් මව්වරුන්ගේ කිරි ගලා ඒම අවම බව ඔබ නිරීක්‍ෂණය කර ඇත. එයට හේතු ලෙස ආයුර්වේදය දක්වා ඇත්තේ අධික තරහව, අධික දුකක් හෝ මාතෘ සෙනෙහස අඩුකම ලෙසයි. කිරිදෙන සමයේදී මව ගන්නා ආහාර මවගේ යහපත් සෞඛ්‍යයට සහ දරුවාගේ වර්ධනයට අතිශයින් ම වැදගත් වේ. ඕට්ස් සහ බාර්ලි වැනි පූර්ණ ධාන්‍ය සහ මස්, මාළු, බිත්තර වැනි ප්‍රෝටීන් බහුල ආහාර වැඩිපුර ගත යුතුය. මුං ඇට, කව්පි වැනි රනිල භෝග ද, කොළ පැහැති එළවළු ද කජු, ආමන්ඩ් වැනි විවිධ ඇට වර්ග ද කිරි නිපදවීමට උත්තේජනය කරනු ලබයි.\n\nජ්‍යෙෂ්ඨ ආයුර්වේද වෛද්‍ය නිලධාරිනි ආර්. එල්. ආර්. ගුණවර්ධන ජාතික ආයුර්වේද රෝහල, බොරැල්ල.",
       "URL": "https://divaina.lk/%e0%b6%b8%e0%b7%80%e0%b7%8a%e0%b6%9a%e0%b7%92%e0%b6%bb%e0%b7%92-%e0%b6%af%e0%b7%93%e0%b6%b8%e0%b7%9a-%e0%b7%80%e0%b7%90%e0%b6%af%e0%b6%9c%e0%b6%ad%e0%b7%8a%e0%b6%9a%e0%b6%b8-%e0%b7%84%e0%b6%b3/",
       "Category": "athireka",
       "Parent URL": "https://divaina.lk/category/athireka//page/36/"
}