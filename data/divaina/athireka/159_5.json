{
       "Source": "divaina",
       "Timestamp": "December 22, 2022",
       "Headline": "සරසවි සඳැස 02",
       "News Content": "සඳැස් කවියට හුරු වීම තරමක් දුෂ්කර කටයුත්තකි- නිතර නිතර ඇබෑසියෙහි යෙදීමත් ලියන්නට තැත් කරන විරිතින් ම කවි ගය ගයා විරිතට කන හුරු කිරීමත් ඉතා වැදගත් වේ- උසස් පෙළට ඉගෙන ගන්නා සිසු දරුවන්ගේත් ගුරුවරුන්ගේත් ඉල්ලීම නිසා මෙවර සරසවි සඳැසින් හෙළ හවුලේ කවියන්ගේ වෙසෙස් ලකුණු ගැන කතාබහ කරමි- එමෙන්ම හෙළ හවුලේ කවියන් භාවිත කළ විරිත් කිහිපයක් ගැන අවධානය යොමු කරමි- උසස් පෙළට නියමිත කුමරතුඟු මුනිදසුන්, රැපියෙල් තෙන්නකෝන්, අරිසෙන් අහුබුදු වැනි කවීන් ගේ රැසැයුම් පිළිබඳව අවධානය යොමු කිරීමෙන් සිසු දරුවන් ගේ කිවි සවිය ද වැඩෙනු ඇත- කවි පැබැඳුම පිළිබඳව කුමරතුඟු මුනිදසුන් ගේ ආකල්පය පහසුවෙන් වටහා ගැනීමට ඉවහල් වන කවියක් විරිත් වැකිය ගතෙහි ඇත-\n\nසිත නිදහස් කරන හොඳමගුරු කම කව් මඟට වැටුමඑ හෙයිනැතොත් සිය දෑ පෙමළ දෙන්නැ කව් ලොවට පුදුම\n\nපරගැති බවින් නිදහස් වීම උස් කොට සලකන හෙළ හවුලේ කවියෝ දෑ නිදහස පුළුල් අරුතකින් හඳුනා ගත් හ- මානසිකව ලබන නිදහස සැබෑ නිදහස ලෙසත් ඒ නිදහස ලබන පහසු ම මඟ කවි පැබැඳුම බවත් ඔවුන් ගේ අදහස විය- සිය බස පර බස් හා මුසු වීම පරගැති බවේ ලකුණක් ලෙස සැලැකූ ඔවුහු මුසු බස පිළිකෙව් කළහ- හුදු හෙළ බසට නැඹුරු වූ කුමරතුඟුවෝ වියත් වහර ඇගැයූ හ- එහෙත් රැපියෙල් තෙන්නකෝන් වඩාත් නැඹුරු වූයේ ගැමි බසට යි- කුමරතුඟුහු වැසි අරුත උස් කොට සැලැකූ හ-\n\nකව් දෙව් උයනෙහිවැසි’රුත නව වසත් වත්නිසි අරුත සරාකල සදිසි, දිසි අරුත නියඟෙව්-(විරිත් වැකිය – අරුත් විට)\n\nදිසි, නිසි, වැසි ලෙස අරුත් තෙවගෙකි- වදනක නිකම් ම අඳුනාගත හැකි අරුත දිසි අරුත යි- එහෙත් පදයට උරුම අරුතට බැහැරින් වූ අරුත සලකන විට නිසි අරුත මතු වේ- නිසි අරුත අඳුනා ගැනෙනුයේ පද සැසැඳීමෙනි- වැසි අරුත නම් වැසූ අරුත යි- කුකුළා හඬ ලයි කී කල දිසි අරුත පැහැදිලි ය- එහි නොයෙක් වැසි අරුත් තිබිය හැකියි-\n\nඑළිවැට සහිත පැදි දිගින් දිගට ම යෙදීමත් කියැවීමත් ඇසීමත් වෙහෙසකර බව අපේ පැරැණි අසුන් කව් ගතෙහි තෙන්නකෝන් සඳහන් කරයි- ඔහු ගී විරිත්වලට පිය බවක් දක්වනුයේ එබැවිනි- තෙන්නකෝන් ගී විරිත, පියුම් ගී සහ උමතු ගී සිය කව් රැසැයුමට බෙහෙවින් යොදා ගත්තේ ය-\n\n● ගී විරිත 9, 11, 11, 11-\n\nපළමු පියෙහි මත් නවයක් ද සෙසු තෙපියෙහි ම මත් එකළොස බැගින් ද තබා පැබැඳීම ගී විරිත යි-\n\n● ගජ ගැමි ගී 8, 11, 11, 11-\n\nපළමු පියෙහි මත් අටක් ද සෙසු තෙපියෙහි ම මත් එකළොස බැගින් ද තැබීම ගජ ගැමි විරිත යි- මේ අනුව ගී විරිතේ පළමු පියෙහි මත් නවයක් ද ගජ ගැමි විරිතේ පළමු පියෙහි මත් අටක් ද තිබීම පමණි මෙහි වෙනස-\n\nවසමැ අට එකළොස් –සම පෙදෙහි ඇර බව්නෙන්සම එළි කොටින් බැඳියේ –ගජ ගැමි නමැයි දන්නේ\n\nගජ ගැමි විරිත එළි සම කොට බැඳියැ යුතු විරිතක් බව ඉහත ගීයෙන් තහවුරු වන කරුණකි-\n\n● වෙහෙලුලැගි විරිත – මත් 12\n\nමත් 12 න් පබඳින වෙහෙලුලැගි විරිත ආධුනිකයනට කවි පබැඳීමට පහසු විරිතකි- එහි ලුහු, ගුරු නියමයක් නැති හෙයින් පබැඳීමට පහසු ය-\n\n● තෙන්නකෝනුන් ගේ කුකුළු හැවිල්ල\n\nඋසස් පෙළ දරුවනට ද වැදගත් වන බැවින් තෙන්නකෝනුන් ගේ කුකුළු හැවිල්ල පිළිබඳ කරුණු කිහිපයක් සටහන් කරමි- තෙන්නකෝනුන් ගේ හැවිල්ල ඔහු ම සකස් කර ගත් දිගු විරිතකින් රසයන ලද්දකි- තම කුකුළකු සොරා ගැනීම නිසා සොවට පත් ගැමි කතක ගේ හැවිල්ල රැසැයීමේ දී සොබාවිකව ම තෙන්නකෝනුනට බස ගලා ආ සැටි කුමරතුඟුවෝ මෙසේ සඳහන් කරති-\n\n“හැවිල්ලෙහි වදන් නිකම් මැ ඇදී අවුත් සිටී- තැත අඹරවා යෙදු තැනෙක් නො පෙනේ- වදන් නො පැකිළැ ගලා එන විට යැ කිවියා ගේ වදන් පති බව ඉඳුරා පසක් වනුයේ”\n\n● කුමරතුඟු මුනිදස්\n\nඋසස් පෙළ හදාරන සිසු දරුවන් ගේ වැඩි අවධානය යොමු විය යුත්තේ කුකුළු හැවිල්ලේ බස ගැන යි- එහි නුමුසු වදන් ලියා එකිනෙක අරුත් විමසා බලන්න- නුමුසු වදනින් කුකුළු හැවිල්ල බඳු රැසැයුමක් කිරීමට ඔබත් තැත් කරන්නේ නම් මැනැවි- ගී විරිත, ගජ ගැමි විරිත සහ වෙහෙලුලැගි විරිත යන විරිත්වලින් කවි පබඳින්න- හැම ගුරු දිනකම (අද) රුහුණු සේවය ඔස්සේ හවස 3-00 සිට 4-00 දක්වා සරසවි සඳැස වැඩ සටහනට සවන් දෙන්න-\n\n● ආචාර්ය විරාජ් ධර්ම ශ්‍රීගා/ අත්‍ථදස්සි ක- වි-",
       "URL": "https://divaina.lk/%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b6%b3%e0%b7%90%e0%b7%83-02/",
       "Category": "athireka",
       "Parent URL": "https://divaina.lk/category/athireka//page/159/"
}