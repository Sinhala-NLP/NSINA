{
       "Source": "divaina",
       "Timestamp": "August 21, 2022",
       "Headline": "බුධ කන්‍යා රාශිගත වීම ඔබට සහ රටට",
       "News Content": "සුවිශේෂී ග්‍රහ මාරුවක් ලබන අගෝස්තු විසිවෙනිදා සිදුවීමට නියමිතය. ඒ බුධ ග්‍රහයා කන්‍යා රාශියට මාරුවීමයි. මේ වූ කලී විශේෂ ග්‍රහ මාරුවකි. කන්‍යා රාශියේ ඔක්තෝබර් මස 26 වැනිදා දක්වා බුධ ගමන් කරනු ඇත. මේ බුධ මාරුව සුවිශේෂී වන්නේ කන්‍යා රාශියේ බුධගේ බලය උච්ච තත්ත්වයට පත්වන බැවිනි. මෙම මාරුව අනේකවිධ දුක් කරදර වලින් පීඩිතව සිටින පොදු ජනතාවට රටට යම් යහපතක් උදාකරන බව පෙනේද? උපන් ලග්න අනුව සුබද අසුබද යන්න විමසා බැලීම මේ ලිපියේ අරමුණයි.මිථුන සහ කන්‍යා රාශි වලට අධිපතිත්වය දරන බුධ ග්‍රහයා බුද්ධිමතුන්ට අධිපති වෙයි. විශේෂයෙන් ලේඛන කටයුතු හා සන්නිවේදන ක්‍ෂේත්‍රවල කටයුතු කරන අය නිවේදනය වන්නේ බුධගෙනි. මේ නිසා ලේඛක, සැලසුම් ශිල්පී, නිවේදක, නීතිඥ, ගුරු ආදී ක්‍ෂේත්‍ර වල රැකියා කරන අයට බුධ බලවත්වීම සුබපල ගෙන දෙනවා ඇත. ග්‍රහ රාජ්‍යයේ ලේකම්වරයා වශයෙන්ද බුධ හඳුන්වනු ලැබේ. එබැවින් රාජ්‍ය ලේකම්වරුන්, පරිපාලන නිලධාරීන්, තානාපති සේවයේ යෙදෙන්නන් වැනි අයටද බුධ මාරුව සුබපල දෙනවා ඇත.විශේෂයෙන් බුධ දශා අන්තර් දශා ගත කරන අයට මේ සුබපල වැඩියෙන් දැනෙනවා ඇත. අධ්‍යාපන ක්‍ෂේත්‍රයේ බොහෝ බාධා ඉවත්වන අතර නව අධ්‍යාපන පාඨමාලා ආරම්භයට ද නිසි වයස ලැබූ දරුවන්ට අකුරු කියවීමට ද ඉහත කාලය ඇතුළත සුබ නැකත් උදා වේ. සරස්වතී යෝග හා විද්‍යා යෝග උදාවන්නේය.පොත් ප්‍රකාශකයන්ට, නිවේදන, ලේඛන, චිත්‍ර ශිල්පි, සැලසුම් ශිල්පි කටයුතු කරන අයට තිබූ බාධා ඉවත් වේ. බුලත් හා ගම්මිරිස් වගාවට සුබ කාලයක් උදා වේ. තේ කර්මාන්තය ද ප්‍රගතියට කරුණු සැලසෙනවා ඇත. කඩා වැටෙමින් තිබූ තේ වගාවට යහපත් කාලයකි.මේ අතර කුම්භ ලග්නය හිමි ශ්‍රී ලංකාව නිවේදනය කරන කේන්ද්‍රයේ විද්‍යාස්ථාන අධිපති බුධ අටවැන්නේ ගමන් කිරීම සිදුවන නිසා පාසල් අධ්‍යාපනය තුළ තරමක් බාධා ඇතිවීමට ඉඩ තිබේ. පාසල් දරුවන්ගේ ආරක්‍ෂාව ගැන සැලකිලිමත් විය යුතු කාලයකි.කෙසේ නමුත් එක ග්‍රහයකුගේ පමණක් පලාපල පැවැසීම සුදුසු නොවේ. තවත් ග්‍රහයින් අටදෙනකුගේ බලපෑම නොසලකා කටයුතු කිරීම වැරදි සහගත බැවිනි. බුධ ග්‍රහයා ගෝචර ගමනේදී ලග්න හයකට සුබපල දෙයි. පහත සඳහන් වන්නේ බුධ මාරුව උපන් ලග්න අනුව දිය හැකි සුබ හෝ අසුබ විපාක පිළිබඳවය.● මේෂ ලග්නයලග්නයෙන් හයවැන්නට බුධ මාරුවීම සුබදායකයි. සේවක සේවිකාවන්ගේ සහයෝගය ලැබේ. අසනීප තිබුණේ නම් සුව අතට හැරේ. බුද්ධිය මෙහෙයවා කරනු ලබන කටයුතු වලින් ජය ලැබේ. ව්‍යාපාර වලින් ලාභ ලැබේ. සතුරන් හෝ තරගකරුවන්ගෙන් ජය ගැනීමට හැකි වේ. නම ප්‍රසිද්ධ වේ. සමාජය හොඳ නම පැතිරෙනවා ඇත. තත්ත්වයේ හෝ තනතුරේ උසස්වීමකට ඉඩ තිබේ. පොරොන්දු ගිවිසුම් වැනි දේට අත්සන් කිරීමට සුබ නැකත් යෙදේ. බලාපොරොත්තු වූ දේවල් ඉටුකර ගැනීමට අන් අයගේ උදව් ලැබේ.● වෘෂභ ලග්නයවෘෂභ ලග්න හිමියන්ට මිශ්‍රඵල දායක කාලයක් බව පෙන්වයි. වියදම් අධික වීමට ඉඩ තිබේ. දරුවන් වෙනුවෙන් හෝ ඉගෙනීම වෙනුවෙන් අධික වියදම් යෙදීමට කරුණු තිබේ. රැවටිලි වලටද හසුවිය හැකිය. නමුත් අධ්‍යාපන කටයුතු වලට තිබූ බාධා ඉවත් වේ. විභාග වලින් සමාර්ථ විය හැකි වේ. රාහු දශා ගත කරන අයට තරමක බාධා ඇත. බුධ දශා ගතකරන අයට උසස් අයගේ උදව් ලැබේ. නීතියේ පිහිට ලැබේ. අලුත් තනතුරු ලැබීමටද ඉඩ තිබේ.● මිථුන ලග්නයබුධ ග්‍රහයා හතරවැන්නට මාරුවීම නිසා හතරවැන්නෙන් කියන දේවල් සුබ අතට හැරේ. මවුපියන්ට සුබදායකයි. විශේෂයෙන් මව් පාර්ශ්වයේ නෑයින්ගේ උදව් ලැබේ. ගෘහාශ්‍රිත ව්‍යාපාර වලින් ජය ලැබේ. හිතේ සතුට ඇතිවේ. ගෙදර දියුණුවට කරන කටයුතු සාර්ථක වේ. පවුලේ සමගිය ඇති වේ. යහපත් මිතුරු මිතුරියන් හඳුනාගැනීමට අවස්ථා උදාවේ. නමුත් ශනි ඒරාෂ්ඨක අපල තත්ත්වයන් ද පවතින නිසා ශරීර සෞඛ්‍ය ආරක්‍ෂා කර ගැනීමට සැලකිලිමත් වෙන්න. ශනි දශා විශේෂයි.● කටක ලග්නයමිශ්‍රඵලදායකයි. සහෝදරයකුගේ දියුණුවට කරුණු යෙදෙනවා ඇත. ප්‍රයෝජනවත් කෙටි ගමන් බිමන් යෙදේ. සැප්තැම්බර් මැද දක්වා වියදම් ඉහළ යාමට ඉඩ තිබේ. ඉන්පසුව තත්ත්වය සුබදායකයි. බුධ තුන්වැන්නේ බාධා ඇති බව කියා ඇති නමුත් කටක ලග්න හිමියන්ගේ නමවැන්නේ ගුරු ගමන් කරන නිසා සුබපල ලැබේ. ආගම දහමට හිත යොමු වේ. උසස් අධ්‍යාපන කටයුතු සාර්ථක වේ. දරුවන්ගේ දියුණුවට කරන කටයුතු සාර්ථක වේ.● සිංහ ලග්නයබුධ මාරුව සුබපල දායකයි. පවුලේ දියුණුවට තිබූ බාධා ඉවත් වේ. ව්‍යාපාර වලින් ලාභ ලැබේ. ආදායම් සතුටුදායක වේ. යහපත් මිතුරු මිතුරියන්ගේ ඇසුර ලැබේ. වැටුප් වැඩිවීමට ඉඩ තිබේ. සහෝදරයකුගේ රැකියා ප්‍රශ්නයන් විසඳාගත හැකි වේ. අධ්‍යාපන කටයුතු සාර්ථක වේ. සිංහ ලග්නය හිමි දරුවන්ට අකුරු කියවීමට සුබ නැකැත් උදා වේ. විභාග වලින් සමාර්ථ විය හැකියි. මුදල් ආයෝජනයෙන් ලාභ ලැබේ. තනතුරේ හෝ තත්ත්වයේ උසස්වීම් ලැබීමටද ඉඩ ඇත. රාජ්‍ය අංශයෙන් හෝ උසස් අයගෙන් උදව් ලැබේ. ගුරු දශා තරමක් බාධා සහිතයි.● කන්‍යා ලග්නයබුධ ලග්නයේ බලවත්වීම නිසා ඉගෙනීමේ කටයුතු වලට යහපත් කාලයක් වේ. එහෙත් ආශ්‍රය කරන අයගෙන් ප්‍රවේශම් විය යුතු බව මතක තබා ගන්න. වියදම් පාලනය කර ගැනීමටද සැලකිලිමත් වෙන්න. නිර්මාණශීලීව හිතාමතා කටයුතු කරයි. දරුවන්ගේ හා ශිෂ්‍යයන්ගේ දියුණුවට කරන කටයුතු සාර්ථක වේ. මේ අතර බුධ ලග්නයේ ගමන් කරන කාලයේදී කතාව නිසා අනවශ්‍ය ප්‍රශ්න ඇතිවීමට ඉඩ ඇති බව කියා තිබේ. දුරදිග බලා කතා කිරීමට සැලකිලිමත් වෙන්න. තදබල අපල ඇතිවන්නේ නැත.● තුලා ලග්නයලග්නයෙන් දොළොස්වැන්නට බුධගේ පැමිණීම මිශ්‍රපල ඇතිකරන බව පෙනේ. විශේෂයෙන්ම විදේශ ගමන් හෝ විදේශ අධ්‍යාපනයක් බලාපොරොත්තු වූ අයට ඊට අවස්ථා උදාවේ. අදාළ ආයතන වලින් අනුග්‍රහය ලැබේ. ආගම දහම වෙනුවෙන් වියදම් කිරීමට පෙළඹේ. දුර වන්දනා ගමන් යෙදීමටද ඉඩ තිබේ. කෙසේ නමුත් කතාව නිසා පාඩු සිදුවීමට ඉඩ තිබෙන බව පෙනේ. දුරදිග බලා කතා කිරීමට සැලකිලිමත් වෙන්න. ලිපි ලේඛන හෝ පොරොන්දු ගිවිසුම් වලට අත්සන් කරන විටද ප්‍රවේශම් වෙන්න.● වෘශ්චික ලග්නයලග්නයෙන් අයස්ථානයේ බුධ ගමන් කිරීම සුබදායකයි. ආදායම් වැඩි වේ. යහපත් මිතුරු මිතුරියන්ගේ ඇසුර ලැබේ. එවැනි අය හඳුනාගැනීමටද අවස්ථා උදා වේ. සහෝදරයකුගේ රැකියා ප්‍රශ්නයකට විසඳුම් ලැබේ. නව අධ්‍යාපන පාඨමාලා ඇරඹීමටද අකුරු කියවීමටද සුබ නැකත් උදා වේ. විභාග වලින් සමර්ථ වේ. රැකියා ලාභ ලැබේ. දරුවන් හෝ ශිෂ්‍යයන්ගේද දියුණුවට කරුණු යෙදේ. ව්‍යාපාර දියුණුවට කරුණු යෙදෙන අතර අලුත් ව්‍යාපාර ආරම්භයට ද සුබ කාලයකි.● ධනු ලග්නයකර්මස්ථානයේ බුධ ගමන් කිරීම සුබපලදායකයි. තම බලාපොරොත්තු ඉටුකර ගැනීමට කරුණු යෙදේ. රැකියා  ප්‍රධානීන්ගේද උසස් අයගේද රාජ්‍ය අංශයේද උදව් ලැබෙනවා ඇත. සමාජයේ ඇති පිළිගැනීම හා ගෞරවය ඉහළ යනවා ඇත. බිරිඳගේ හෝ සැමියාගේ දියුණුවද ඇතිවන කාලයකි. අවිවාහක අයට මංගල යෝග යෙදේ. විවාහ සිදු වේ. නඩුවලින් ජය ලැබිය හැකි වේ. සාකච්ඡා මාර්ගයෙන් ප්‍රශ්න විසඳාගත හැකි වේ. ඉගෙනීමේ කටයුතු ද දියුණු වේ. අලුත් ඉගෙනීම් වලට සුබ කාලයකි.● මකර ලග්නයඔබේ ලග්නයෙන් නමවැන්නට බුධ ගමන් කරන අතර දැනට රවි ද මෘත්‍යු ස්ථානයේ ගමන් කරන බැවින් ශරීර සෞඛ්‍ය ගැන විශේෂ සැලකිල්ල යොමුකළ යුතු කාලයක් බව පෙනේ. විශේෂයෙන් ස්නායු ගත රෝග, කථන ආබාධ වැනි සෞඛ්‍ය ගැටලු ඇතිවීමට ඉඩ තිබේ. නමුත් නමවැන්නේ බුධ උච්චව ගමන් කරන බැවින් අධ්‍යාපන කටයුතු වලට ඇති උනන්දුව ඉහළ යයි. සමාජ සේවා හෝ පිංකම් වලට සහභාගිවීමට ඉඩ ලැබේ. බුධට අදාළ ග්‍රහ ශාන්තිකර්ම කර ගැනීමට සැලකිලිමත් වෙන්න.● කුම්භ ලග්නයබුධ මාරුව කුම්භ ලග්න හිමියන්ට සුබපල උදා කරයි. දරුවන් හෝ ශිෂ්‍යයන්ගේ දියුණුවට කරුණු යෙදේ. ඉගෙනීමේ කටයුතු සාර්ථක වේ. ආදායම් යහපත් වේ. අනුන්ගේ හෝ හදිසි ධනයක් ලැබීමට ඉඩ තිබේ. විභාගවලින් සමාර්ථ විය හැකි වේ. පවුලේ දියුණුවට කරන කටයුතු සාර්ථක වේ. ව්‍යාපාර වලින් ලාභ ලැබිය හැකියි. නමුත් ශනි දොළහේ ගමන් කරන නිසා සෙම් රෝග වාතාබාධ වැනි සෞඛ්‍ය ගැටලු තිබේ නම් සැලකිලිමත් වෙන්න.● මීන ලග්නයමීන ලග්න හිමියන්ට බුධ මාරුව මිශ්‍රඵල දායකයි. විශේෂයෙන් අඹු සැමි සමගිය ආරක්‍ෂා කර ගැනීමට උනන්දුවීම වැදගත්ය. සාර්ථකව කරගෙන ආ කටයුතු වලට තරමක බාධා ඇතිවිය හැකිය. දැනට ගුරු ද ලග්නයේ ගමන් කරන නිසා අවිවේකය, නින්ද හා ආහාර ගැනීමට බාධා ඇතිවිය හැකියි. උත්සාහයෙන් කටයුතු කරන්න. ස්නායු ගත රෝග තිබේ නම් අප්‍රමාදව ප්‍රතිකාර ගැනීමට යොමුවන්න. ස්ත්‍රීන් හා මිත්‍රයින් සමඟ ප්‍රවේශමින් කටයුතු කළ යුතු කාලයක් වේ.බුධගේ අපල පවතින විට ඖෂධ පූජාව හෝ බෙහෙත් ද්‍රව්‍ය පරිත්‍යාග කිරීම, බුද්ධ පූජා, බෝධි පූජා තබා ශ්‍රී විෂ්ණු දෙවියන් පිහිට පැතීම, දහම් පඬුරු පූජාව, ධර්ම දේශනා කරවීම, දහම් පොත්පත් පරිත්‍යාග කිරීම, සුදුසු යන්ත්‍රයක් පැළඳීම අපල දුරුවී සුබපල ලැබීමට හේතුවනවා ඇත.\n\nකලාභූෂණ කෑගල්ලේසුනිල් කුමාර ගම්ලත්දු.අංකය – 0771 234 313",
       "URL": "https://divaina.lk/%e0%b6%b6%e0%b7%94%e0%b6%b0-%e0%b6%9a%e0%b6%b1%e0%b7%8a%e0%b6%ba%e0%b7%8f-%e0%b6%bb%e0%b7%8f%e0%b7%81%e0%b7%92%e0%b6%9c%e0%b6%ad-%e0%b7%80%e0%b7%93%e0%b6%b8-%e0%b6%94%e0%b6%b6%e0%b6%a7/",
       "Category": "athireka",
       "Parent URL": "https://divaina.lk/category/athireka//page/223/"
}