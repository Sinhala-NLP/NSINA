{
       "Source": "divaina",
       "Timestamp": "October 8, 2023",
       "Headline": "මේ මගේ කතාව – අසිහියෙන් ලියූ සටහන්",
       "News Content": "“මේ සතියෙන් පස්සෙ ඔයාගේ සෙනසුරු ඒරාෂ්ටකය ඉවරයි. එතකන් ඉවසගෙන කලබල නොකර ඉන්න.”\n\nඒ, බිරිඳ වැඩට යද්දි මට කියපු කතාව. මගේ නුහුගුණයක් දකිනකොට ඈ කරන්නෙ මගේ කේන්දරේ බලවන එක. මෙදා පාරත් ඈ ඒ දේ කරලා. මං කේන්දර විශ්වාස කරන මිනිහෙක් නෙවෙයි. විශ්වාස නොකරන මිනිහෙකුත් නෙවෙයි. මොනවාහරි අපලයක් ඔළුවට වැටුණාම මං විශ්වාස නොකරන දෙයක් නෑ. වතාවක් මට හොඳ වෙන්නැති කැස්සක් ආවා. කැස්ස කොච්චරද කියනවා නම් කථා කරනවාට වඩා කහිනවා. දැනුත් මං ඉඳහිට කථා කරනවාට වඩා කහිනවා. “නිකන් කහින්න එපා මිනිහෝ!” කියල එතකොට මට කට්ටිය කියනවා. ඒ, හුඟක්ම මං ලියපුවා කියවලා. කහින මිනිස්සු අපේ වැඩියි. වැඩ කරනවාට වඩා කහිනවා. දේශපාලනඥයො නම් කරන්නෙම ඒක. කහින තරමට ඡන්දෙ ලැබෙන්නෙ කියල ඔවුනුත් දන්නවා. සමහර සාහිත්‍යකාරයොත් ලියන දේට වඩා කහිනවා. ලියපු පොතේ ඇති ලබ්බක් නෑ! සමාවෙන්න, කෙහෙම්මලක් නෑ. ඒ වුණාට මොකෝ පත්තර සම්මුඛ සාකච්ඡාවෙදි හොඳට කහිනවා. පොත එළියට ආ දවසේ ඉඳලාම කහිනවා. කැහැලා කැහැලා විනිශ්චය මණ්ඩලය බය කරලා සම්මාන ගන්නවා ඇතැම්මු. ඉතිං මං කැස්සට බෙහෙත් ගන්න ගියේ ඉස්පිරිතාලෙට නෙවෙයි, මෝදර කෝවිලට. මං කාලිඅම්මා ළඟ දණින් වැටිලා අඬලා හූ කියලා කිව්වෙ මගෙ කැස්ස නවත්තලා දෙන්න කියල. මොනවා කියනවාද, ගෙදර යන ගමන් මහපාරෙදිම මට දැනුණා කැස්ස දූරීභූත වෙලා කියල. මං එදාම හවස ගිහින් කාලිඅම්මාට භාර වුණු රුපියල් දහදාහ දීලා ආවා. ඒත් ඒ ඇවිත් පහුවදා බලද්දි මට දැනුණා ආයෙත් කැස්ස ඇවිල්ලා කියල. ඒ කැස්ස අරිට වැඩියි. එතනින් පස්සෙ මං මිථ්‍යා පස්සෙ යෑම නැවැත්තුවාද? නෑ. ඊට පස්සෙ මං කැස්ස හොඳ කරගන්න\n\nගැටබරු ගියා. ගැටබරුවලින් මහමෙව්නාවට ගියා. මහමෙව්නාවෙන් ඉසුරුමුනියට ගියා. ඉසුරුමුනියෙන් ථූපාරාමයට ගියා. එතනින් සඳහිරු සෑයටත් සඳහිරු සෑයෙන් මැදමුලන ස්මාරකයටත් ගියා. ඔහොම හය මාසයක් වටවන්දනාවේ ගිහින් එද්දි මගේ කැස්ස නිකන්ම ඉවර වෙලා තිබුණා. මං ඔය වගේ මිනිහෙක්. වැඩේ වෙනවා නම් ඕන දෙයියෙක් ළඟට යනවා. ඉල්ලන දෙයක් දෙනවා.\n\nඇත්තටම මට දරුණු අපලයක් තියෙනවා. කරන කිසි දෙයක් හරියන්නෙ නෑ. ඒක මේ කාලෙ විතරක් නෙවෙයි, කවදත් එහෙමයි. කරන හැම දේම හබක්. ඒත් මට ඕන කරනවා මේ බන්ධනයෙන් මිදෙන්න. හැකි ඉක්මනින් මිදෙන්න. බිරිඳ කේන්දරේ බලවපු එක හොඳයි. දැන් මට ඉවසන් ඉන්න ඕන සතියයි. සතියෙන් පස්සෙ හෙනහුරා දූරීභූත වෙනවා. සමහරු කියනවා මේ ලොකු සර් ඉන්නකන් සෙනසුරු අපලය ගෙවෙන්නෙ නෑ කියල. මං ඒක විශ්වාස කරන්නෙ නෑ. ඔය මොන අප්පොච්චිලා යටතෙත් මං ඉඳලා තියෙනවා. මං දන්නවා මොකා ආවත් අපලෙ ගෙවෙන්නෙ නෑ කියල. ඒ හින්දයි බිරිය කේන්ද්‍රය බලවලා තියෙන්නෙ. ඒක හොඳ වැඩක්. ඒකට අප්පුඩියක් දෙන්න. සද්දෙට අප්පුඩියක් දෙන්න බලන්න! අන්න හරි! දැන් පහුගිය දවස්වල මං අප්පුඩි ගහන්න ඛෙත්තාරාමෙට ගියා. ඒත් අප්පුඩි ගහන්න අත් උස්සනකොටම අපේ කට්ටිය විකට් කූරුත් ගලෝගෙන ගෙදර ගිහින්. අන්න එතකොට මට හිතුණා ඇයි මං පොඩි ගුරුකමක් නොකර මැච් එක බලින්න ගියේ කියල. ඉස්සර ජයසූරිය ඉන්දියාවට පැල්බැඳගෙන ගැහුවේ ජයසූරියගෙම දක්ෂතාවට කියල හිතන්න එපා. මං එදා මැච් එකක් තියෙද්දි අපේ මෙත්තසේන සීයාට කියල ජප නූලක් මතුරවලා ජයසූරියට අතේ බැඳගන්න යැව්වා. ජයසූරියගේ අතේ නූල් කීයක් බැඳලා තිබුණාද කියල මතකනෙ. බැඳපුවා පස්සෙ කැඩුණු එක ඇත්ත. ඒත් මං හිතන්නෙ එයා බැඳන් හිටපු එක නූලක් අර මෙත්තසේන සීයා ජප කරපු නූලක්. පහුගිය කාලෙ තවත් සීයා කෙනෙක් ඔය විධියේ නූල් අතේ බැන්දා මතකයි. නූල් විතරක් නෙවෙයි, ගෙජ්ජිත් එයා අතේ බැඳලා හිටියා. ඒ මදිවාට විශ්ව ශක්ති කරඬුවකුත් අතේ ගුලි කරගෙන හිටියා. හැබැයි එහෙම වෙලාත් අප්පොච්චි මළා. ඒවා එහෙම තමයි. නරක කාලෙට ලබුත් තිත්ත වෙනවා. ලබුවලට නම් මං අත තියන්නෙ නෑ. පුහුලට අත තියන්නම් ඕන නම්.\n\nබිරිඳ කියන විධියට මට නැත්තෙ ඉවසීම. මං කලබල කරනවා. කලබල කරලා කොරොස් කටෙත් අත දාන්න බැරි වෙනවා. ඒක නම් හරියට හරි. මට පහසුවෙන් අත දාන්න පුළුවන් දේටත් මට අත දාන්න බැරි වෙලා තියෙනවා. මං හොඳටම අත දැම්මෙ බත් පිඟානට. දැන් මට බත් පිඟානට අත දාන්න බෑ. ඒ මොකද කියල මං අහන්න ඕන මයිනාගෙන්, කපුටාගෙන්, ගෝටාගෙන්. ඒත් එවුන් දැන් කියන්නෙත් මං කියන දේමයි. එවුන් කියනවා දැන් මිනිසුන්ට කන්න වෙලා තියෙන්නෙ වේලක් ඇර වේලක් කියල. කොටින්ම මඟුලට ගත්තු ලයිට්වලට බිල ගෙවාගන්න බැරුව ඒ එක් කෙනකුගෙ පුත්‍රයාගේ බිල ගෙවලා තියෙන්නෙ ඉස්සො වඩේ විකුණන මිනිහෙක්. හැබැයි වඩේකාරයා වැඩේ දීලා තියෙන්නෙ වඩේ විකුණපු සල්ලිවලින් නෙවෙයි, මගෙ පසුම්බියේ තිබුණු තඹ දොයිතුවෙන්. අන්න එතකොට මගෙ ඉවසීම නැති වෙනවා. ඒක නැති කරගන්න තමයි බිරිඳ මට කියන්නෙ.\n\nසමහර වෙලාවට මට හිතෙනවා අනේ මන්දා කියල. වෙන කියන්න කිසි දෙයක් නෑ. අනේ මන්දා! අපේ ධනිෂ්ක මල්ලි පහුගිය දවස්වල රට ඉඳලා ආවා. අපි දන්න කියන මිනිහෙක් ඉස්සර ගමේ රට ඉඳලා ආවාම අපි කට්ටියම එකතු වෙලා කළේ මිනිහාගේ ගෙදරට සම්ප්‍රාප්ත වුණු එක. ඒ, චුයින්ගම් එකක්, චොකලට් බෝලයක් කටේ දාගන්න ගමන් ගෙනාපු සෙට් එකෙන් ගම දෙවනත් වෙන්න සිංදුවක් අහන්න. ඒත් ධනී මල්ලි මෙදා පාර ආ වෙලාවේ මට මිනිහාව බලන්න යන්න හිතුණෙ නෑ. මොකද එයා චුයින්ගම්, චොකලට් බෝල, සෙට් නොගෙනෙන බව මට දැනිලා තිබුණා. ඒත් එයා ගැන නිව්ස් එක යද්දි ටීවී එකේ මට හිතුණා අපරාදෙනෙ ධනී බලන්න නොගියේ කියල. එයා චොකලට්, චුයින්ගම් වෙනුවට තව එකක් ගෙනත් තිබුණු හින්දා. ඒත් මං එයාට ගෙදර ඉඳන් ආශීර්වාද කළා මින් මනත ඒක විතරක් කාලා හොඳට ක්‍රිකට් ගහපන් මල්ලි කියල.\n\nමට ඇත්තටම ඕන මේ අනේ මන්දා ජීවිතෙන් මිදෙන්න. අපලෙට සමු දෙන්න. බිරිය කියන විධියට මට මෙහෙම වෙලා තියෙන්නෙ මගේ සෙනසුරු ඒරාෂ්ටකය හින්දා. මං සෙනසුරු ඇස් දෙකෙන් දැකලා නෑ. ඒත් කතරගම දෙයියො ඇස් දෙකෙන් දැක්කා. ඒ, අපේ සුනිල් සර්ට පිං සිද්ධ වෙන්න. හප්පා! කතරගම දෙයියො ඉන්දියාවේ ඉඳලා අපේ ඇස් ඉදිරිපිටට ගෙනාපු එකට මං හුඟක් ස්තුතිවන්ත වෙනවා සර්ට. ඒත් මං හුඟක් ආස දෙයක් තියෙනවා. ඒ, සර්ගේ සිංදු රස විඳිනවා වගේම කවදාහරි සර්ගෙ චිත්‍රපටියක් රිදී තිරේ බලන්න. මං ප්‍රාර්ථනා කරනවා ඒකට ඕන ධෛර්යය, ශක්තිය වගේම නැණ නුවණත් එතුමාට පහළ වේවා කියල. ඒත් මං දන්නෙ නෑ එතුමාටත් සෙනසුරු ලබලාද කියල.\n\nවෙලාවකට මට හිතෙනවා ඇයි මං අහසෙ තියෙන ග්‍රහයෙකට මගේ ජීවිතේ භාර දීලා නිකන් බලාගෙන ඉන්නෙ කියල. ඒත් එහෙම හිතුණාට මොකද මං හැමදාම කළේ එක එක ග්‍රහයො විශ්වාස කරපු එක. ඔවුන්ට මනාපය පළ කරලා අත්දෙක බැඳගෙන හිටපු එක. ඒක දැන්වත් නවත්වන්න බැරිද කියල මට හිතෙනවා. ඒත් ඒක නවත්වන්න ක්‍රමවේදයක් මට පේන්නෙ නෑ. එක දාර්ශනිකයෙක් ගෙයි දොර ඇරගන්න කොපමණවත් දහන්ගැට දැම්මාලු. එකක්වත් හරිගිහින් නැතිලු. අන්තිමේ මිනිහා හෙම්බත් වෙලා බිම වාඩි වෙලා නිකන් දොර දිහා බැලුවාලු. බලද්දි දොර ඇරිලාලු තිබිලා තියෙන්නෙ. මටත් එහෙමද වෙලා තියෙන්නෙ කියල මං දන්නෙ නෑ. ඒත් මට පේන්නෙම දොර වැහිලා කියල. දොර ඇරගන්න ක්‍රමයක් ඇත්තෙම නැති තැන ආයෙත් හිතට එන්නෙ ඒකමයි: අනේ මන්දා! ඒත් සත්තයි! එක දෙයක් කියන්න ඕන. මං මේ දොර ඇරගන්නවාමයි. මේ වැහි අන්ධකාරෙත් අපේ කට්ටිය කවුන්සිලේ ඇරගන්න විධියට මට හොඳටම විශ්වාසයි අපි හැමෝටම දොර ඇරගන්න පුළුවන්. දොර කඩලා හරි අපි ඒක ඇරගන්නවාට මෙන්න කැට!\n\n● රවීන්ද්‍ර විජේවර්ධන[email protected]",
       "URL": "https://divaina.lk/%e0%b6%b8%e0%b7%9a-%e0%b6%b8%e0%b6%9c%e0%b7%9a-%e0%b6%9a%e0%b6%ad%e0%b7%8f%e0%b7%80-%e0%b6%85%e0%b7%83%e0%b7%92%e0%b7%84%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b7%92%e0%b6%ba-24/",
       "Category": "athireka",
       "Parent URL": "https://divaina.lk/category/athireka//page/1/"
}