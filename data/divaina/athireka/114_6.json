{
       "Source": "divaina",
       "Timestamp": "March 12, 2023",
       "Headline": "දිවි සැරිය නිම කළ සිරිල් බස්නායක",
       "News Content": "රජරට මාධ්‍යවේදීන් අතර වඩාත් කැපී පෙනෙන මාධ්‍යවේදීන්ගේ රජු වශයෙන් සඳහන් කළ හැකි රජරට ප්‍රාදේශීය ජ්‍යෙෂ්ඨ පත්තර මිත්‍රයා ඉකුත් දින අපෙන් සදහටම වෙන්වී ගියේය.\n\nඔහු ‘දිවයින’ පත්තරේ අනුරාධපුර මාධ්‍යවේදී සිරිල් බස්නායකයි. අපේ පත්තර මිත්‍රයාගේ අවමංගල්‍ය උළෙල ඉකුත් බදාදා සවස් භාගයේ සිදුකළ අතර මෙම උත්සවයට මහා සංඝරත්නය මෙන්ම විවිධ තරාතිරමේ කලා ශිල්පීන්, මාධ්‍යවේදීන්, ව්‍යාපාරිකයන් මෙන්ම දේශපාලනඥයන් ද සහභාගි වී සිටිනු අපට දැකගැනීමට ලැබිණි.\n\nමා දන්නා තරමට සිරිල් බස්නායකගෙන් පසු රජරට සිටින ජ්‍යෙෂ්ඨ මාධ්‍යවේදියා සිසර් කුරුනේරුය. එමෙන්ම සිසර් අනුරාධපුර ‘දිවයින’ වාර්තාකරුවකු වූ පර්සි කුරුනේරුගේ සොහොයුරුය.\n\nසිරිල් බස්නායක මිත්‍රයාගේ අවමංගල්‍ය උත්සවයේදී සිසර් කුරුනේරු මට පැවසුවේ මෙවැනි වචන පෙලකි.\n\nසිරිල් බස්නායකයි මටයි අනුරාධපුරේදී වසර ගණනාවක් පොලිස් කූඩුවේ පවා ලගින්න සිද්ධ වුණා. අපි නොකළ වැරදිවලට තමයි මෙහෙම සිද්ධ වුණේ. අපි දෙන්නට චෝදනා දෙකක් එක එක ආකාරයට එල්ල කර තිබුණා. හැබැයි අපි දෙන්නට මෙම චෝදනා එල්ල වුණේ වරින් වරයි. හේතුව අයුක්තිය අසාධාරණය වෙනුවෙන් සත්‍ය අනාවරණය කිරීමයි.\n\nසිරිල් කිසිදේකට බිය වුණේ නැහැ අවංකව රාජකාරිය කළා. ඔහු ප්‍රවෘත්තියේ වටිනාකම තේරුම් අරගෙන ‘දිවයින’ පත්‍රයට තොරතුරු සැපයුවා. ඡායාරූප සැපයුවා. ඒකට එයාට වෙලාවක් තිබුණේ නැහැ. සිරිල් මුලින්ම ‘දවස’ පත්තරේ සේවය කළාට පස්සේ ‘දිවයින’ ආරම්භයේ සිටම අනුරාධපුර ප්‍රාදේශීය මාධ්‍යවේදියා ලෙස ක්‍රියා කළා.\n\nසිරිල් බස්නායක මියගිය ආරංචිය සැලවී ඔහුගේ අනුරාධපුරේ පිහිටි නිවසට පැමිණ සිටි ‘දිවයින’ පොළොන්නරුව වාර්තාකරු කරුණාරත්න ගමගේ ද සිරිල් පිළිබඳව ඔහුගේ අතීත තොරතුරු කීවේය.\n\nසිරිල් පත්තර කලාව ආරම්භයේ සිටියදී මම එම අවධියේදී පත්තරවලට සම්බන්ධවීමට අයැදුම්පත්‍ර සකස් කරමින් සිටියෙමි. මිය යනවිට සිරිල්ගේ වයස අවුරුදු 92කි. උතුරු නැගෙනහිර පැවැති යුද්ධයේදීත්, භීෂණ සමයේදීත් ඔහු ‘දිවයින’ට සිදුකළ සේවාව සුළුපටු නොවීය.\n\nඑදා අද මෙන් තාක්‍ෂණ පහසුකම් නොතිබුණි. අනුරාධපුර මායිම් ගම්මානවලට කොටි ප්‍රහාර එල්ල කරද්දී සිද්ධිය හටගෙන පැයක් යෑමට මත්තෙන් දිවා රෑ නොබලා එම ගම්මානයට යන සිරිල් බස්නායක පත්තර මිත්‍රයා එහි ඡායාරූප සියල්ලම රැගෙන ලියන ලද වාර්තා සමග ඡායාරූප පාර්සලය දුම්රියෙන් හෝ බස්රියෙන් හනිකට ‘දිවයින’ට එවීමට ඔහු පුරුද්දක් කරගත්තේය.\n\nරජරට මාධ්‍ය සගයන් ඔහු ඉතා සමීපව ඇසුරු කළ මුත් ඔහු ඔවුන්ට කලින් පුවත් එවීමට පවා දක්‍ෂයකු විය. යාලුකම් කොච්චර තිබුණත් ප්‍රවෘත්ති බෙදාගෙන කරන්නේ නැතැයි දිනක් සිරිල් මා සමග කීවේය.\n\nප්‍රවෘත්ති සැපයීමේ අවස්ථාවලදී සිරිල් එය මාධ්‍ය සගයන් අතර තරගයක් කරගත්තේය.\n\nමේ හේතුව නිසා රජරට මාධ්‍යවේදීන් අතර වටිනා පුවතක් අතපසු වෙන්නේ ද නැත.\n\nසිරිල් බස්නායකගේ දරුවන් දෙදෙනා වූ සහන් සහ තාරක අද මාධ්‍ය කලාවට පිවිස ඇත.\n\nසිරිල්ගේ බිරිඳ ශීලා බස්නායක ද පත්තර කලාවට සම්බන්ධවී සිටින අනුරාධපුරේ දක්‍ෂ මාධ්‍යවේදිනියකි.\n\nසිරිල් බස්නායක මියයන්නට පැය කීපයක් තිබියදී ‘දිවයින’ පත්තරේට ලිපියක් සකස් කරමින් සිටි බව ශීලා බස්නායක කීවාය.\n\nදැන් නිදිමරන්න එපා යැයි ශීලා ඔහුට පවසා ඇත.\n\nමේ මොහොතේ කවදාවත් සිදු නොකළ අපූරු කතාවක් සිරිල් ශීලාට පවසා ඇත.\n\nඅම්මේ මම නිදාගන්න යනවා යැයි ශීලාව අමතා තිබේ.\n\nමොකද අනේ අද කවදාවත් නැතිව ඔයා මගේ තාත්තා වෙන්න හදන්නේ යැයි කියා තමා සැමියාගෙන් විමසූ බවද ඇය කීවාය. සිරිල් බස්නායක සෑම දිනම අවදි වන්නේ පාන්දර හතර පසුවෙලාය. ඔහු මහ පාන්දර තේ උණු කරලා මටත් බොන්නට සලසා මහ පාන්දර ඇවිදින්න යනවා. ආපසු ගෙදර එන්නේ සියලුම දිනපතා පත්‍ර මිලට අරගෙනයි. ඊට පසු පැය කීපයක් පත්තර කියවනවා යැයි ද ශීලා කීවාය. සිරිල් බස්නායකට තිබූ මේ අපූරු පුරුද්ද මම ද කල් තියාම දැනගෙන සිටියෙමි.\n\nමාධ්‍ය කලාවේ නිරතවී සිටින සිරිල් දන්නා හඳුනන මාධ්‍යවේදීන් මෙන්ම ඔවුන්ගේ පවුල්වල සාමාජිකයන් අනුරාධපුරයට පැමිණෙන අවස්ථාවලදී ඔවුන්ට නවාතැන් පහසුකම් මෙන්ම ඕනෑම උදව්වක් කිරීමට සිරිල් පුරුද්දක් කරගත්තේය. මේ හේතුව නිසා සිරිල් බස්නායක මාධ්‍යවේදීන් අතර ද ඉතාමත් ජනප්‍රිය වී සිටියේය. සිරිල් බස්නායකගේ ‘ෆොටෝ ජෙනික්’ සාප්පුවද ජනප්‍රිය වී ඇත්තේ එහි ඡායාරූප ගන්නා අයට සහනදායී ලෙස ක්‍රියාකිරීම නිසාය.\n\nසිරිල් බස්නායක මාධ්‍ය මිත්‍රයා වෙනුවෙන් ‘රජරට මාධ්‍යවේදියෝ’ සංවිධානය රජරට බෙදාහැරිය සිරිල් පිළිබඳව පළ කළ ශෝක කවි පෙළ මෙහි අඩංගු වී ඇත.\n\nසියනෑ කෝරළෙන් වැව් බැඳි දනවුවට පැමිණිඅඩසිය වසක් ඉක්මවා පෑනෙන් මෙන්මකැමරාවෙන් ජනජීවිතයේ කටුක බවතැලී පොඩිවන පරපුරේ සැබෑ හඬජනගත කරමින්…\n\nසමාජයේ සුදුකළු පැහැ අජීවී කැමරාවෙන්සජීවී කරණය කළසුළවතාණ…\n\nලැබූ සම්මාන දෙස උපෙක්ෂාවෙන්බලා සිටියා මිසඒවා ඔටුනු බවට පත් නොකළසහෘදයාණ…\n\nපෙනෙන වර්ණාවලියෙන්කළුසුදු පැහැ වෙන්කොටලොව හමුවේ තැබූවියතාණ…\n\nඔබෙන් ගිලිහී නිසල වූ පෑනත්, කැමරාවත්,බලාහිදීඔබවන් සංවේදී මිනිසෙකු නැවත එනතුරු\n\nනික්ම ගිය ඔබ අපට මහ මෙරකිහාත්පස සැමට පෙන්වූ ගිරි හිසකි\n\nරජරට මාධ්‍යවේදියෝසංවිධානයේ සාතිශය සංවේගයනෝමන් පළිහවඩන",
       "URL": "https://divaina.lk/%e0%b6%af%e0%b7%92%e0%b7%80%e0%b7%92-%e0%b7%83%e0%b7%90%e0%b6%bb%e0%b7%92%e0%b6%ba-%e0%b6%b1%e0%b7%92%e0%b6%b8-%e0%b6%9a%e0%b7%85-%e0%b7%83%e0%b7%92%e0%b6%bb%e0%b7%92%e0%b6%bd%e0%b7%8a-%e0%b6%b6/",
       "Category": "athireka",
       "Parent URL": "https://divaina.lk/category/athireka//page/114/"
}