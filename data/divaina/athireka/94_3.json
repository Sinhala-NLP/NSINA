{
       "Source": "divaina",
       "Timestamp": "April 23, 2023",
       "Headline": "මැන්ඩලීනය හැඬවෙන හැඩ",
       "News Content": "විවිධ රසයෙන්, විවිධ නාදරටාවන්ගෙන්, පරිපූර්ණ ගී පොකුරක් බිහිවූ පෙර කී යුගයේ විසූ ගාන්ධර්වයන් එකිනෙකා ගේ නිර්මාණ ඔස්සේ ආභාෂය ලබමින් ඒවා වඩා වඩාත් රසයෙන් උද්දීපනය කරන්නට තමන් හට ශ්‍රවණය කරන්නට ලැබුණු විදෙස් ගීත ඒ සඳහා උපයෝගි කරගන්නට ඇත. අන්තර්ජාල මූලාශ්‍ර හෙළිදරවු කරන පරිදි 18 සියවසේ ‘මැන්ඩෝලා’ නම් වූ තත් සංගීත භාණ්ඩය වැඩිදියුණු කිරීමෙන් නිපදවා ගනු ලැබ ඇති මැන්ඩලීනයේ ද්විත්ව තත් සහිතව තත් අටක නාදපුවරුවක් සහිතය. මැන්ඩලීන පවුලේ සාමාජිකයන් වූ ‘මැන්ඩසෙලෝ’ ‘මැන්ඩෝලා’ ‘මැන්ඩෝබේස්’ අතදරමින් එක්ව වයන සංගීත ‘සංධවනි’ රිසිසේ රසවිඳින්නට ලොව පුරා සංගීත ලෝලීන්හට දැන් බාධා අවහිරතා නැත්තේ ඒවා බොහොමයක් සමාජ මාධ්‍ය ගතකර ඇති නිසාය. බටහිර සංගීත ශෛලියේ තත් වාද්‍ය භාණඩ පවුලේ නැතිවම බැරි මෙම උපකරණයේ ස්වභාවය ලිපියකින් ඉදිරිපත් කිරීම නිරර්ථක වන්නේ එහි සේයාරූ මතුනොව වාදනය කරන වීඩියෝ පවා අසුරු සැනින් තම අතරැඳි දුරකථනයෙන් සවන්දීමේ වරම වර්තමානිකයන් සතුවන බැවිනි.\n\nමෙම බටහිර තත් වාදනෝපකරණයට පෙම්බැඳි භාරතීය ගාන්ධර්වයන් අතර වෙසෙසින් කැපී පෙනෙන්නේ උත්තර භාරතීය හින්දි සිනමා සංගීතයේ සාම්ප්‍රදායිකත්වයට සැලකිය යුතු ලෙස අභියෝග කළ විප්ලවීය සංගීතඥ නැසීගිය රාහුල් දේව් බර්මන්ය.\n\nබොලිවුඩ් සිනමා සංගීතයට 70 දශකය උදාවන්නේ ඔහුගේ සංගීත සම්ප්‍රදායට එය සැලකිය යුතු ලෙස නතුවී ගිය යුගය සටහන් කරමිනි. ඔහු වෙනත් බටහිර තූර්ය භාණ්ඩයන් ගණනාවක් සමගින් ‘මැන්ඩලීනය’ ද සිය සිනමා සංගීත රාවය මතු කරගන්නට නොපැකිළව භාවිතා කළේය. අභීතව එය හින්දි සිනමා ගීතයට හඳුන්වා දුන්නේය,\n\nඒ හැරුණුවිට එදා බොලිවුඩයේදී එහි මිහිර මතුකර ගත් අයුරු නිදසුන් කිහිපයකින් විමසනු වටී.\n\nගැයුමෙන්, නැටුමෙන්, වැයුමෙන් පදිකයන්ගේ නෙත පිනවා එදාවේල සරිකරගත්තෝ මගතොටේ කඩපිලේ පදික වේදිකාවේ අදට වඩා එදා බොහෝ සේ දක්නට ලැබිණි. එවැන්නෙකු තනි නොකරන්නට යුහුසුළු වූ මගී රසික දනෝ වහ වහා ඔහු වටකරගෙන වළල්ලක් මෙන් සැදී ඒ ආනන්දය විඳගත්හ. එවැනි දසුන් එමට එදා හැදූ හෙළ සිනමාපට මහත් රාශියකට පවා ඇතුළත් කරන්නට එහි නිර්මාණකරුවෙන් පෙළඹුනේ තම සිනමා සිත්තමට රසපූර්ණිත ගීතයක් එකතු කරන්නට සිත් වූ විටදීය.\n\nඔවුහු අතරින් ඇතැමුන් අත මවුත්ඕගනයක්, එකෝඩියනයක්, හෝ ඉඳහිට මතු කී මැන්ඩලීනයක්ද නොරැඳුනේ නොවේ. නිතර ගුවන් විදුලියෙන් ද ‘වාද්‍ය සංගීතය’ අසන්නට හුරු පුරුදු වී සිටි රසික දනන් හට එය වින්දනය කිරීමේ හුරුව පුහුණුව මනාව තිබිණි. ඒ හැරුණුවිට මෙම වාද්‍ය භාණ්ඩයේ නාදමාලාව රැව් පිළිරැව් දුන් හෙළ ගීත නොතිබුණේදැයි විමසා බැලීම අගනේය.\n\n1980 දශකයට එළඹෙද්දී, හෙළකලා මහ මංගල්ලය එනම් බක්මහ උළෙල ළංවෙද්දී එක්තරා රමණීය යුග ගීතයක් ගුවන් විදුලියෙන් වාදනය වන්නට විය. මේ අවධියේදී ඒ තත් රාව ප්‍රතිරාවය නිතර දෙසවනට ළං වූ වග මතකය.\n\nසුවඳ මලේ පැණිබඹරුනට පිරෙන්නයි….යලට මහට කෙත්සරු වී පැහෙන්නයි..ගොයම් කරල් රන් පාටින් ළෙලෙන්නයි…\n\nඅවුරුද්දේ සුබාසිරි ගෙනෙන්නයිඅවුරුද්දේ සුබාසිරි ගෙනෙන්නයිනව හිරු පායා… නව සඳු පායා…\n\nදහස් ගණනින් බිහිවී ඇසුනු සිංහල ගීත අතර, මෙම බක්මහ මංගල ගීතයේ අරුමය, සුවිශේෂීත්වය කිමද? එහි අන්කවරක් හෝ නොව උක්ත ගීතයේ විරාමයන් පුරාවට නිරන්තරයෙන් වැයෙන ‘මැන්ඩලීන’ වාදන රසයයි.\n\nඑතරම් සුලභ නොවු පිරිමි ගායන ශීල්පීන් දෙදෙනකු විසින් පමණක් ගැයීමේ සම්ප්‍රදායට අනුගත වූ මෙහි හඬ මුසුව සිදුකළේ එදවස ලංකා ගුවන් විදුලියේ ගායන ශිල්පී ලැයිස්තුවේ ප්‍රමුඛතමයන් වූ එඩ්වඩ් ජයකොඩි සහ රෝහණ බෝගොඩ යන දෙදෙනාය. ගී පද සංකල්පනාව නැසීගිය පුවත්පත් කලාවේදී ජෝර්ජ් ලෙස්ලි රණසිංහයන්ගේය. සත්සර රටා ඔවුන්ගේ සමකාලීන ගායන ශිල්පී සංගීතඥ බන්දුල විජේවීරයන් ගෙනි.\n\nඑදවස දොරින් දොර කලින් කල පෙළින් පෙළ පැවැති සංගීත පැදුරු සාජ්ජයන් විසින් ඉඟි කළේ එදවස පොදුජන විඥානය හා වඩාත් සමීපව සබැඳි කලාරසයයි. ගීත රසවින්දනයට විවේකය විනෝදයෙන් ගත කිරීමට ලාංකීය පොදුජනයා අතර පැවති නැඹුරුවයි. මතු කී මවුත්ඕගන වස්දඬු අතරට එවිට ඩෝල්කය, සර්පිනාව, අත්රබාන මෙන්ම ඇතැම් විට මෙකී මැන්ඩලීනය ද එකතු වී අපූරු සත්සර රස මවන්නේය.\n\nසංගීතවේදී එඩ්වඩ් ජයකොඩි ඔහුගේ නාමය ශ්‍රාවකයන් අතර රඳවන්නට සමත් වූ සුවිශේෂී නිර්මාණයන් අතර 80 දශකයේ මුල් යුගයේ බිහිවුණු මෙම ගීතය ද ප්‍රමුඛත්වයේ රැඳුනේය.\n\nරාජකාරියේ නිරතවෙමින් අනුරාධපුරයේ සිට කොළඹ බලා ධාවනය වන ලංගම බස්රථයේ සේවය කළ සිරිල් සමරකෝන් නම් වූ රසවතා හට, මරදාන ටෙක්නිකල් හන්දියේදී බසය නතර කළ අවස්ථාවේ ඇස ගැසුනු දසුනක් ඇසුරෙන් ඔහු පබැඳුවා යැයි කියැවෙන මෙම ගීතය පුරා නිරන්තරයෙන් වාදනය වන මැන්ඩලින් හඬ යොදමින් එහි තනුව සහ සංගීතය නි්ර්මාණය කළේ ප්‍රවීණ වයලීන් වාදන ශූරී කළණි පෙරේරා විසිනි.\n\nකැරකෙන රෝදේ පුංචි කරත්තේඉඳගෙන මම ඉන්නේපදික වේදිකා පසුකර යන්නටතල්ලු කරන් පුතුනේතල්ලු කරන් පුතුනේ\n\nමැන්ඩලීනයේ නාද සංයෝජනයේ මිහිර විඳගන්නට රිසි ඊට පෙම්බැඳි සංගීතලෝලීන් විසින් මගනොහැරිය යුතු මෙම ගීතයට ඉන් ලැබුණු ආලෝකය ඉමහත්ය. ගීතයෙන් කියැවෙන අරුතට, මෙන්ම ගායන ශීල්පියාගේ සංයමයෙන් යුත් හඬට ද, රිද්මයටද ඇලුම් කළ රසිකයන් ඊට අපුරු හැඩතල එක්කළ මෙම නාදසංයෝජනය පිළිබඳව අවධානයක් යොමු නොකරන්නට ඇති බව නම් නිසැකය.\n\n1979 වසරේදී සිංග්ලංකා ගීත කැසට් සමාගම සිය අභිනව ව්‍යාපාර කටයුතු අරඹන්නට තෝරාගත්තේ එදවස ශ්‍රී ලංකාවේ ජනප්‍රිය තලයේ වැජඹුනු ගායන ශීල්පීන්ය. එතරම් විශාල ගණනක් ගීත ගායනා නොකළ ශිල්පියෙකු ව සිටියද ඔවුන් අතරට ගුවන් විදුලි ගායක රෝහණ සිරිවර්ධනයන් ද විය. ඔහු ලංකා ගුවන් විදුලියේ ජ්‍යෙෂ්ඨ වැඩසටහන් සම්පාදක සහ නිෂ්පාදකවරයෙක් ලෙස වසර 40 ක් තරම් දිර්ඝ කාලයක දැයේ නැණපහන් දල්වන්නට වෙහෙස වෙමින් ඒ කර්තව්‍යයේ අදද නිරතව සිටින්නේය.\n\nසිංග්ලංකා අධිපති ප්‍රකට ව්‍යාපාරික ආනන්ද ගනේගොඩ රසවතාණන් විසින් එවකට ප්‍රවීණ ගායන ශීල්පීන්ගේ කැසට් පට 10 ක් නිකුත් කරන්නට කටයුතු කරමින් තිබූ අතර එවකට ගුවන් විදුලියේ යොවුන් ගායන ශිල්පියෙකු ව සිටි රෝහණ සිරිවර්ධනයන් ද ඊට තෝරාගනු ලැබීය. ඔහු විසින් නිකුත් කරන්නට යෙදුනු මටත් හොරෙන් හිසින් යුතු කැසට් පටයේ ඇතුළත් කරන්නට යෙදුනු මේ ගීයේ පද සංකල්පනාව එවකට සිංග්ලංකා ආයතනයේ මෙහෙයුම් කළමනාකරුවකු ලෙස කටයුතු කළ ප්‍රවීණ ගීත රචක කුලරත්න ආරියවංශයන්ගේය. සංගීතය සහ තනු සංගීතඥ සරත් ද අල්විස් ශූරීන් විසිනි ගායන සහය ප්‍රවිණ ගායනවේදිනී නැසිගිය මාලනී බුලත්සිංහලගේය.\n\nබම්බලපිටිය ඕගී ශබ්දාගාරයේ පටිගත වූ මෙහි මැන්ඩලීන කණ්ඩායම නියෝජනය කළේ ප්‍රවීණ සංගීතඥ දෙපොළක් වූ ඇන්තනි සුරේන්ද්‍ර සමග හේමපාල පෙරේරා ය. ඔහු ශ්‍රී ලාංකීය සංගීත ක්ෂේත්‍රයට දායද වුණු අතිදක්ෂ බටනලා වාදකයෙකි. මෙම යුගයේ ම නිකුත් වූ වෙළඳ තැටියකට ගැයුනා වූ පසුව ගීතලෝලීන් ගේ හද බැඳ ගත් ළන්ද දිගේ හැංගි හොරා සැඳෑ කාලයේ …(නන්දා පතිරණ ගායන ශිල්පිනිය) ගීතයේ එන මනරම් බටනලා වාදන ඛන්ඩ වැයුනේ ඔහු අතිනි. ඒ එහි සංගීතඥ නැසීගිය ස්ටැන්ලි පීරිස් ගේ නිර්මාණයකි. එහි ද ගී පද සැකසුම කුලරත්න ආරියවංශයන් අතිනි.\n\nදෑසේ මල් විලේආශා රොන් සැලේඡායා පාවෙනා මේ සැඳෑ යාමයේආශා විල්තෙරේ පායා රන්සඳේ\n\nගායන ශිල්පී බන්දුල විජේවීර එදවස ලංකා ගුවන් විදුලි සේවයේ සංගීතමය විචිත්‍රාංගයන් උදෙසා මධුර තනු රචනා කරන්නට යෙදුනා වූ අප්‍රකට සංගීතවේදියෙකු ද වෙයි. ඔහු ගේ එකී කාර්යභාරය පිළිබඳව දැනුවත් වූ රසිකයන් අල්ප සංඛ්‍යාත වේ. ඔහු මෙකී වාද්‍ය භාණ්ඩයට වෙසෙස් ඇල්මක් දක්වන්නට ඇතැයි අනුමාන කළ හැක්කේ ඔහු විසින් ගායනා කරන්නට යෙදුනු තවත් තත්කාලීන ගුවන් විදුලි දෑ අබිමන් ගීතයක රසය විඳිනු ලබද්දීය. 50 දශකයේ සිට ගුවන් විදුලියට සම්බන්ධ වී පසුව එහි සිංහල සේවා අධ්‍යක්ෂ ධුරයට පත් වූ ප්‍රවීණ කලාකරු නැසීගිය චිත්‍රානන්ද අබේසේකර ශූරීන් විසින් විරචිත දෑ අබිමන් ගීත රාශියක් අතරින් එකකි මේ.\n\nනිදහස ගැන කවි ලියන්න රසකර සීපදනිවහල් කවි පද බඳින්න රසබර ගී පදජාතික රණ ගී ලියන්න සුමිහිරි ගී පදජාතිය පණගන්වන්නට පතුරමු ගී නද\n\nමැන්ඩලීන වාද්‍ය රසය ගැබ්වු හෙළ ගීතාවලිය පිළිබඳව කරුණු හදාරද්දී, එය සුළුපටු කර්තව්‍යයක් නොවන බව වැටහී ගියේ එවන් ගීත ඉඳහිට හෝ ශ්‍රවණය නොවන නිසාය. සංගීතයේ රන්තොටිල්ල වූ අසල්වැසි භාරතයේ දී එය වයන්නෝ දුලබ නොවූවත් මෙහි ඒ තත්ත්වය සපුරා වෙනස්ය. 70 දශකයේදී ලංකා ගුවන් විදුලි වාද්‍ය වෘන්දය නියෝජනය කරමින් ඒ කටයුත්තේ යෙදී සිටි බවට වාර්තා වී ඇත්තේ වාදකයන් ත්‍රිත්වයක් පමණකි.\n\nප්‍රවිණ සංගීතවේදී වයලීන් වාද්‍ය ශූරී එම්. කේ. රොක්සාමි ගේ දෙටු සොයුරු ඇන්තනි සාමි හැරුණුවිට 80 දශකය නියෝජනය කළ ප්‍රවිණ ගුවන් විදුලි ගායිකා යමුනා විනෝදනීගේ පියතුමා වූ ලෙස්ලි අශෝකා ද, පසුව 90 දශකයේ සුපක්‍රට ශක්ති නම්වූ වාද්‍ය ගායක කණ්ඩායම නියෝජනය කළ ඇන්තනි සුරේන්ද්‍ර ශිල්පියා ද ඒ තිදෙනා ය.\n\nසංගීතඥ බන්දුල විජේවීර ගී නිර්මාණ වෙනුවෙන් මැන්ඩලීනය වයා ඇත්තේ මේ අතරින් ඇන්තනි සුරේන්ද්‍ර සංගීත ශිල්පියාණෝය. 90 දශකයේම කරළියට පැමිණි නිරෝෂා විරාජිනී ශිල්පිනිය ගැයූ රෑ දොළොස් පැයේ ඉණි කඩුලු ඇරන්… කර ඔසවා බලා උන්නා නම් වූ ජනප්‍රිය ගීතයේ තනු නිර්මාණ ශිල්පියා ද ඔහුය.\n\nඋත්තර භාරතීය රිදී චලන සිත්තම් කර්මාන්නයේ දී ඉහත පරිදි යොදා ගැනුනු මෙම වාද්‍ය උපකරණය සිංහල සිනමාවේදී කෙසේ යොදාගනු ලබන්නට ඇද්දැයි යන්න විමසා බැලිමේදී අප පිවිසිය යුත්තේ 60 දශකයටය. ආචාර්ය ලෙස්ටර් ජේම්ස් පීරිස් ගේ දෙවැනි සිනමාගමනය සිංහල සිනමා වංශ කථාවේ නොමැකෙන සිහිවටන රැසක් ඉතිරි කර තැබූ සංදේශය වේ. 16 සියවසේ පෘතුගිසි සමය පදනම් කොට ලියැවුණු මෙම තිරපිටපතේ ඇතුළත් වූ රසපූර්ණ ගීතපෙළෙහි තනුරටාවන් මහ සංගීතවේදී සුනිල් සාන්ත ගෙනි. ඒවාට අන්තර්වාද්‍ය ඛණ්ඩ මුසුව ආර්. මුත්තුසාමි ගෙනි. එහි කලාශුරී ලතා වල්පොළගේ හඬින් ගැයුණු ළයාන්විත නැළවිලි ගීතයක් අරඹන්නේ මැන්ඩලීනය හඬවමිනි. ගී සංකල්පනාව කලාශූරී නැසිගිය අරිසෙන් අහුබුදු ශූරින්ගේය. (සුදට සුදේ වළාකුලයි, නිල් අහසේ පාවෙන්නේ)\n\nසංගීතවේදී එම්. කේ. රොක්සාමි ගේ මෙහෙයවීමෙන් මැන්ඩලීනය ඉඳහිට නාද නගන්නේ සුජාගේ රහස සිනමාපටයේදී 1964 වසරේදීය.\n\nඅම්බරේ බලන්න පුන්සඳේමැදින්ම සුදුළපේ පෙනේරෝස මලෙත් නටුවේ කටු කවුද නොදන්නේකලියුග කාලේ මාළු නටයි සෝඩා බෝතලේමේවගේ කාලේ එන්න දෙන්නබැරිද පොල්පැලේ…\n\nඉහත කියූ ලෙසම මගතොට ගායක නර්තන වාදකයන්හට තරමටම සාජ්ජයකදී නැතුවම බැරි සංගීත භාණ්ඩය බවට පත්වූ මැන්ඩලීනය, අතදරා නටමින් ගයන අපූරු වාදකයෙක් පැහැදිලිව තිරයේ දිස්වූයේ 1965 වසරේ ජූනි පස්වැනි දිනදීය. පණ්ඩිත් අමරදේවයන්ගේ මියැසි දැහැන කරා ප්‍රේක්ෂකයා යොමු කරවාලූ එය තිස්ස ලියනසූරිය ගේ සාරවිට සිත්තම් රූ පටයයි. සාජ්ජයේ පිරිස එකට එක්වී ගයන්නේ\n\nලස්ස ගණන් වස්තු ලැබී ඉස්සර පින පෑදිලාරත්තරනින් පෑදිලා හිත්වල මල් පීදිලාසාරයි සාරයියා…. සාරයි සාරයියා\n\nමේ සුභ ආරංචිය මමයි මෙහේ ගෙනාවේ… හොඳටම පරණ වෙලා මා යන මේ වාහනේ…කාලේ හොඳ වුණ දා නරක දසා පාවෙලා – රෝදේ කැරකෙනවා හිතහොඳ තැන් බලබලා…අනේ අනිච්චං…\n\nඅනතුරුව 1976 වසරේ තිරගත වූ ‘ආශා’ සිනමා පටයේ සංගීත නිර්මාපක ප්‍රවීණ සංගීතඥ නැසීගිය  සෝමදාස ඇල්විටිගල ශූරීන් එය සමූහ ගීතයකට යොදාගනු ලැබ තිබිණ. ගැයුම අබේවර්ධන බාලසූරිය අයිවෝ ඩෙනිස්, ගුණදාස කපුගේ ඇතුඵ පිරිසගෙනි. මෙහි ගී පද සංකල්පනා අජන්තා රණසිංහයන්ගෙනි.\n\nසරණ අරන් අපේ මුනිඳුරත්නපුරේ සමන් දෙවිඳුසරන මැණික් ලොවම පසිඳුපරදයි රැස් නගන තරිඳු\n\nඉහළ වෙලේ දෝනා දකුණට යනවා පහළ වෙලේ දෝණා උතුරට යනවාපසිංගල් ද වෛරෝඩි ද පුෂ්පරාග ආරනූලපද්මරාග – නිල්රතු කැට මතුකරදෙයි වාසනාව….\n\nසිංහල සිනමාවේ මුල් අවධියේ ඊට සංගීත රටා මුසු කළ භාරතීය සංගීතවේදීන් මෙන්ම පසුව ලාංකීය වූ කර්ණාටක සංගීතඥ ආර්. මුත්තුසාමි ද මෙම වාද්‍ය භාණ්ඩය තම නිර්මාණ සඳහා යොදාගැනීමට වැඩි කැමැත්තක් දැක්වූ බව ඔවුන්ගේ සිනමා සංගීතය විමසීමේදී පෙනීයයි.\n\nඊට අමතරව සිංහල සංගීතවේදීන් අතර පණ්ඩිත් අමරදේවයන්ගේ පටන් පී. එල්. ඒ. සෝමපාල, පැටි්‍රක් දෙනිපිටිය, ෂෙල්ටන් ප්‍රේමරත්න ඇතුළු කිහිප දෙනෙකු ඊට පෙම් බැන්දේය.  එහෙත් සිංහල සිනමා සංගීතයේ ජයදද බැන්දූ ප්‍රමුඛතමයන් ද්විත්වය වූ සරත් දසනායක සහ කේමදාස දෙදෙනාගේ ගීත සඳහා එය භාවිතා කළ අවස්ථා හමු නොවන තරම්ය.\n\nමේ කරුණු හෙළිදරවු කළ හැකි සාක්ෂි පෙළයි පහත දැක්වෙන්නේ.\n\nආරාධනා සංසාරයේ ….පබැඳුම – ධර්මසිරි ගමගේ – ගැයුම – ලතා වල්පොළ – නීලා – 1977 – එම්. කේ. රොක්සාමි\n\nදොයි දොයි දොයිය පුතා…පබැඳුම – බෙනඩික්ට් ප්‍රනාන්දු – ලතා වල්පොල – මාතලන් – 1956 – ආර්. මුත්තුසාමි\n\nගලනා සීත ජලේ– පබැඳුම – කරුණාරත්න අබේසේකර – ලතා වල්පොල – අක්ක නගෝ – 1968 – පී. එල්. ඒ. සෝමපාල\n\nමලකින් මලකට ගොස් පැණි බොන්නද– දයානන්ද ගුණවර්ධන – නන්දා මාලිනී – බක්මහ දීගේ – 1969 – සෝමදාස ඇල්විටිගල\n\nහොඳා මගේ කාලේ– සිඩ්නි ආටිගල – සුබද්‍රා – 1959\n\nලාලිත රූපේ සෝබන දේහේ– ඩබ්ලිව්. විල්ෆ්‍රඩ් සිල්වා – ධර්මදාස වල්පොල – ජී. එස්.බී. රාණි – සුන්දර බිරිඳ – 1960 – ටී ආර් පාපා\n\nමගේ හද වෙණ පිරිමැදලා– කරුණාරත්න අබේසේකර – ඇන්ජලීන් ගුණතිලක – සූජිවා – 1972 – ටී එෆ් ලතීෆ් – ගලගෙදර එම්. එම්. ඒ. හක්\n\nපෙම් රාජයේ මංගල යෝගයේ– කරුණාරත්න අබේසේකර – ලතා සහ ධර්මදාස වල්පොළ – ඩිංගිරි මැණිකා – 1956 – ඇස්. ඇස්. වේදා\n\nපිපෙන මලක මී මධූරස පිරෙන්නයි– කරුණාරත්න අබේසේකර – ලතා වල්පොළ – ඔක්කොම හරි – 1967 – ආර්. මුත්තුසාමි\n\nමලින් මලේ රේණු උරා– මහගම සේකර – නාරද දිසාසේකර – මිල්ටන් පෙරේරා ඇතුළු පිරිස – ආදරයයි කරුණාවයි- 1965- අමරදේව\n\nපිපිලා හද විලේ පිපි සුමුදු සිනිඳු– කරුණාරත්න අබේසේකර – ලතා වල්පොළ – ධර්මදාස – සැඟවුණු මැණික – 1967 – පැටි්‍රක් දෙණිපිටිය\n\nරන් පොකුණෙන් දිය නාගෙන එන්නේ– ධර්මසිරි ගමගේ – ජේ. ඒ. මිල්ටන් පෙරේරා – බිනරමලී – 1969 – සෝමදාස ඇල්විටිගල\n\nරන්පාට රන්වන් වලා– ධර්මසිරි ගමගේ – ලතා සහ ධර්මදාස – මංගලා – 1977 – පී. එල්. ඒ. සෝමපාල\n\nරෑන ගීරා රෑන අඹේ– අරිසෙන් අහුබුදු – ලතා වල්පොළ – 1960 – සුනිල් සාන්ත – ආර්. මුත්තුසාමි\n\nසුරතලී සංගීතේ රසේ වෙළී– ධර්මදාස වල්පොළ – සුරතලී – 1957\n\nපුංචි පැංචි කාලේ (අලී බබා)– ධර්මසිරි ගමගේ – එම්. එස්. ප්‍රනාන්දු – හිතක පිපුණු මල් – 1972 – ෂෙල්ටන් ප්‍රේමරත්න\n\nවෙළෙඳ තැටි සහ පසුව ගැයුණු කැසට් ගීතයන් වර්ණවත් වූයේ බටහිර ඉලෙක්ට්‍රෝනික සංගීත භාණ්ඩයන්ගේ පිහිටෙනි. එහෙත් ගුවන් විදුලි වාද්‍ය වෘන්දය විසින් මෙහෙයවූ එහි ගැයුනු ගීතාවලියේ පෙරදිග වාද්‍යෝපකරණයන්ට ප්‍රමුඛත්වය ලැබුණි. පහත ලැයිස්තුවේ පෙළගස්වා ඇත්තේ මැන්ඩලීනයේ නාද සිත්තම් ඇඳුනු ගුවන් විදුලි ගීත වේ.\n\nආදරයේ උණුසුම ළඟ– සෝමතිලක ජයමහ – විජයසිරි අමරතුංග – සංගීතඥ අමරසිරි පීරිස්\n\nපොඩි දුවගේ සිනාවැලයි– සෝමතිලක ජයමහ – සුනිල් ආරියරත්න – රෝහණ වීරසිංහ\n\nදෙනුවර මින්පසු එක නුවරක් විය– සෝමතිලක ජයමහ – පුන්‍යා කත්‍රිආරච්චි – සෝමතිලක ජයමහ\n\nඅහන්න මගේ හොඳ පුංචි පුතේ– ජේ ඒ මිල්ටන් පෙරේරා – ඇලෝයි ගුණවර්ධන – මොහොමඩ් සාලි\n\nඅපේ පැතුම් බඳුන– මිල්ටන් පෙරේරා – කරුණාරත්න අබේසේකර – මොහොමඩ් සාලි\n\nඑක දිය බිඳුවෙන් කෙළෙසද පවසත්– රෝහණ වීරසිංහ – බන්දුල විජේවීර – චිත්‍රානන්ද අබේසේකර – රෝහණ වීරසිංහ\n\nසිහින සිනාවෙන් සිහිනෙන් දකින හිනාවයි– රංජනී පෙරේරා සහ සරත් සන්දනායක – අජන්තා රණසිංහ – විමල් ජේ ශ්‍රීයාරත්න\n\nසිනා සපිරි මුව කමලේයා– සී ඩී ෆොන්සේකා – ධර්මසිරි ගමගේ – සී.ඩී. ෆොන්සේකා\n\nසඳ මල පිබිදුනු නිල් කඳුරැල්ලක– සුනිල් එදිරිසිංහ – නන්දා මාලිනී – කුලරත්න ආරියවංශ – නිමල් පෙරේරා\n\nඈත දියඹ වැන්නේ ඔබ නිසසල– සුජාතා අත්තනායක – රත්නාලංකා අබේවික්‍රම – ඔස්ටින් මුණසිංහ\n\nමුතුකුඩ ඉහළන මල් වරුසාවේ– රෝහණ වීරසිංහ – රෝහණ වීරසිංහ\n\nපින්න පිපුණු ළන්ද දිගේ ඉරට මුකුළු– ටී. එම්. ජයරත්න – කුලරත්න ආරියවංශ – රෝහණ වීරසිංහ\n\nසූ සැට බරණින් සැරසීලා– නීලා වික්‍රමසිංහ – ජයරත්න ගමගේ – වික්ටර් රත්නායක\n\nපිය හිමියනි මා හදවත කුසුනෙළුම්– රූපා ඉන්දුමති සහ ලක්ෂමන් රොද්‍රිගෝ – කරුණාරත්න අබේසේකර – මොහොමඩ් සාලී\n\nඒ අතර ඉඳහිට කැසට් ගී නිමැයුම් අතර වැයූ මේ වාද්‍ය භාණ්ඩයේ මිහිර විඳිනු වස් පහත ගී රසවිඳිනු වටී.\n\nතනිවෙන්නට මගේ ලොවේ පුරුදු පාඵවෙන්– කැසට් පටයකි – 1980 වික්ටර් රත්නායක.\n\nඔබ ගතින් මා ළඟයි– ඉන්ද්‍රාණි විජයබන්ඩාර – සිසිර සේනාරත්න – 1977 (වෙළඳ තැටියකි)\n\nකරුංකා ගෙඩියක් තරමට කොණ්ඩය බැඳලා– ශිරෝමි ප්‍රනාන්දු – 1970 (වෙළඳ තැටියකි)\n\nසැරයටියෙන් අපි යනෙන තුරා– විජය කුමාරණතුංග – චන්ද්‍රලේඛා පෙරේරා – කැසට් පටයකි – 1985\n\nතත් භාණ්ඩ පවුලේ දෙටු සොයුරන් දෙදෙනකු වන ගිටාරය සහ සිතාරයට වඩා තියුණු හඬක් නංවන මෙම සාමාජිකයාව සහභාගී කරවා නොගත් ග්‍රැමෆෝන් ගීත නොවෙත්ද? මැන්ඩලීනය වැයූ එවැනි ගීත නැතුවාම නොවේ. 1960 වසරට පෙර යුගයේ ගීත මෙකී ග්‍රැමෆෝන් යුගය ලෙස සලකනු ලැබීම කොතරම් යුක්ති සහගත දැයි කිව නොහැකි නමුත්, ඒ යුගයේදී තාරුණ්‍යයෙන් නික්ම යමින් සිටි ගායන ශීල්පිනී විවියන් ද සිල්වා බොරලැස්ස ශිල්පිනිය හිස් මාස්ටර්ස් වොයිස් ජාත්‍යන්තර ලේබලයේ දේශීය නියෝජිතයා වෙනුවෙන් ගීත ගැයුවාය. ඇයගේ මධූර ගී හඬ පසුබිමින් මැන්ඩලීන නාදරටා මැවි මැවි යයි. මෙම ගී මියැසිය ඇරඹෙන්නේ එයින් වැයෙන ස්වර රටාවකිනි.\n\nමෙහි සංගීත සංයෝජනය ග්‍රැමෆෝන් යුගයේ කැපී පෙනෙන සංගීතඥයෙකු ලෙස කටයුතු කරන ලද පී. ඩී. වින්ස්ටන් පෙරේරා ගේය. ඔහු එදවස තවත් ප්‍රකට ග්‍රැමෆෝන් ශිල්පිනියක් වූ ප්‍රිසිලා ඕපාත ගේ දයාබර සැමියාණන්ය. ගීත තැටි අනුක්‍රමික අංක WN 189 (His masters Voice) වසර 1955 හි දීය.\n\nනංගී නංගී රූපිකානංගී නංගී රූපිකාගම්මානේ ශාන්ත වූයේ ගම්බද ළලනී තී නිසාඇගේ මූනේ බොරු ඔප නෑනේපිරිසිදුවේ සපුමල් වාගේරූබර මාලතීයේගීතයේ රිද්මය තිවේ\n\nමැන්ඩලීන පවුලේ සුවිශේෂී නිර්මාණය ලාංකීකයන් විසින් ජපන් මැන්ඩලීනය ලෙසින් හඳුන්වාගන්නා ටයිෂෝගොටෝ නම් වූ සංගීතෝපකරණය වේ. එය හවායන් ගිටාරය, සරපුවරුව මෙන්ම මතුපිටක තිරස්ව රඳවා තබා පතුරකින් තත් හඬවනු ලබන අතර ස්වරස්ථාන ඊට අදාළ යතුරක් එබීමෙන් තෝරාගනු ලබයි. ඈත අතීතයේ ග්‍රැමෆෝන් යුගයට සමගාමීව මෙන්ම ඊට පසුවද සංගීතලෝලීන්ගේ නිවෙස්වල මෙම උපකරණය බහුලව දැකිය හැකි විය. 1967 තිරගත වූ සිරි ගුණසිංහයන්ගේ සත් සමුදුර සිනමා සිත්තමෙහිදී එවැනි සාජ්ජයක ජවනිකා පෙළක් ඇස ගැටෙයි. එහිදී ටවර් හෝල් නූර්ති ගීයක් වූ දැක්කොත් පද්මාවතී (නීතිඥ චාල්ස් ඩයස් – පද්මාවතී නාටකය – 1911-1945) ආලේ නොකරා බැරී ගයමින් එය වැයුවේ ප්‍රවීණ රංගධර සිරිල් වික්‍රමගේ ශූරීන්ය. ජවනිකාවට පමණි (පසුබිම් ගායනයේ යෙදුනු එවකට ලංකා ගුවන් විදුලියේ ප්‍රවීණ නුර්ති ගී ගායන ශිල්පී එම්. ඩී. චන්ද්‍රපාලයන් විසිනි)\n\nමෑත කාලයේ සංගීත සංයෝජන ක්‍රියාන්විතය පරිගණක ආශ්‍රිත නවීකරණය වීමත් සමගින් ගීයක මිහිර දෙගුණ තෙගුණ කරන්නට සමත් වන වාද්‍ය භාණ්ඩ විවිධාංගීකරණයේ පැහැදිලි පිරිහීමක් දක්නට ලැබෙන අතර රසපූර්ණ තනු නිර්මාණ පවා සවනට නොවැකෙන තරම්ය. කලකට ඉහතදී එම තත්ත්වය අවම තාක්ෂණික පසුබිමකදී පවා ඉතා අනර්ඝ ලෙස පැවති බව කියාපානු පිණිස, විවිධ සංගීත භාණ්ඩ ලාංකීය සංගීත කලා ඉතිහාසය ඔපවත් කරන ලද ආකාරය විස්තර කෙරෙන ලිපිමාලාවක තෙවැන්න යි මේ.\n\nනැවතත් නුදුරු අනාගතයේ, බිහිවන නව ගීත රචනා පෙර මෙන් අරුත්බර බවින්ද සුමධුර තනු සහ සංගීත සංයෝජනයන්ගෙන් ද නොපිරිහී පවතීවා යන්න සංගීත ලෝලී ඔබ අපගේ පැතුම විය යුතුය.\n\nස්තුතියි – ප්‍රවීණ ගායන ශීල්පි රෝහණ බෝගෝඩ මහතාට, ප්‍රවීණ ගායන ශිල්පිනී සංගීතඥ නාලිනී රණසිංහ මහත්මියට, ප්‍රවීණ ගායන ශීල්පී රෝහණ සිරිවර්ධන මහතා ශ්‍රී ලංකාවේ ග්‍රැමෆෝන් යුගය තැටි සංරක්ෂක සහ පර්යේෂක – ඉසුරු උදයංග කාරියවසම් මහතා.\n\nප්‍රභාත් රාජසූරිය",
       "URL": "https://divaina.lk/%e0%b6%b8%e0%b7%90%e0%b6%b1%e0%b7%8a%e0%b6%a9%e0%b6%bd%e0%b7%93%e0%b6%b1%e0%b6%ba-%e0%b7%84%e0%b7%90%e0%b6%ac%e0%b7%80%e0%b7%99%e0%b6%b1-%e0%b7%84%e0%b7%90%e0%b6%a9/",
       "Category": "athireka",
       "Parent URL": "https://divaina.lk/category/athireka//page/94/"
}