{
       "Source": "divaina",
       "Timestamp": "November 13, 2022",
       "Headline": "වසර 30 කට පසුව සෙනසුරු කුම්භයට",
       "News Content": "මේෂ\n\nමේෂ ලග්නයෙන් උපන් ඔබේ කේන්දරයේ ශනි පැමිණෙන්නේ 11 වැන්න වූ කුම්භ රාශියටයි. මෙය ඉතාම හොඳ පිහිටීමක් වන අතර කලින් තිබුණු දුෂ්කරතාවයන් මගහැරී යන අතර අලුත් බලාපොරොත්තු ඇතුව ජීවිතයට මුහුණ දෙන්නට ශක්තිය ලැබේවි. ඇත්තෙන්ම මෙතෙක් පැවැති බාධක ඉවත් වෙයි. අනුන් සමග වූ පොරොන්දු ගිවිසුම් සාර්ථක වෙයි. විවාහ වීමට මෙතෙක් ප්‍රමාද වූ සියලු කටයුතු මගහැරී ගොස් සතුට ඇතිවෙයි. විදේශ ගමන් බිමන් බලාපොරොත්තුවෙන් සිටින අයට නව රැකියා මාර්ගවලින් විදේශගත වෙන්නට වාසනාව උදාවෙයි. අධ්‍යාපන කටයුතුවල යෙදී සිටින දරුවන්ටත් මෙය හොඳ කාලයකි. මෙතෙක් මගහැරී තිබුණු කරදර බාධක දුරුවී ඔබේ සිතුම් පැතුම් ඉටුකර ගැනීමට අවස්ථාව උදාවෙයි. එක්තරා ආකාරයකට පිං පලදෙන කාලයකි. එබැවින් පුළුවන් තරම් උත්සාහයෙන් ජීවිතය ජය ගන්න. අධ්‍යාපන කටයුතු සඳහා ද විදේශගත වෙන්නට අවස්ථාව උදාවෙයි. තරුණ දරුවනි ඔබ මේ කාලයේ දියුණුවක් සඳහා යම් උත්සාහයක් ගන්නේ නම් අනිවාර්යයෙන්ම එය ඉටුකර ගැනීමට හැකියාව ඇති නිසා ඒ සඳහා උත්සාහයක් ගන්න. වැඩිහිටියන්ගෙන් මෙන්ම දෙමාපියන්ගෙන්ද ඔබට උදව් උපකාර ලැබෙන කාලයකි. අලුත් නිවාස කටයුතුවලට මෙන්ම ඉඩකඩම් ගැනීමට හොඳ කාලයකි. පතල් කර්මාන්තයේ යෙදී සිටින අයටත් මෙය ශුභදායකයි. ලොතරැයි දිනුම් පවා ලැබීමට වාසනා පවතින කාලයකි. මේ සියලු දේ බොහෝවිට බලාපොරොත්තු නොවූ අයුරින් ලැබීමට පුළුවනි. එම නිසා වාසනාව උරගා බලන්නට අවස්ථාව තිබේ. කෙසේ හෝ එක්තරා අයුරින් ඔබේ පෙර පින් පලදී ඔබව ඉහළට ඔසවා තබන කාලයක් බැවින් පුළුවන් තරම් කුසල් රැස් කරගෙන ජීවිතයට මුහුණ දෙන්න අලුත් බලාපොරොත්තු පොදිබඳින්න.\n\nනව රැකියාවලට මං පෑදේ. සරසවි වරම් බලාපොරොත්තු වන දරුවනි ඔබට හොඳම කාලයක් මේ. උත්සාහයෙන් තම ඵල නෙළාගන්න. විවාහ වන අයට හා විවාහ අපේක්‍ෂාවෙන් සිටින අයටත් ශුභයි. අසනීපවලින් පෙළෙන අයට සහනයක් ලබාගත හැකි බැවින් නිරෝගිමත් කාලයක් ඔබ සැමට පැමිණෙත්වා.\n\nවෘෂභ\n\nවෘෂභ ලග්න හිමියන්ගේ ශනි මාරුව සිදුවන්නේ 10 වැන්න වූ කුම්භ රාශියටයි. මෙය රැකියාව පෙන්නුම් කරන ස්ථානයයි. ඇත්තෙන්ම මෙම ශනි මාරුව ඔබට එතරම් ශුභදායක නොවේ. විශේෂයෙන්ම ඔබේ රැකියාව සම්බන්ධව බොහෝ කල්පනාකාරී විය යුතුයි. මොන රැකියාවක ඔබ නිරත වුවත් ප්‍රශ්න, ගැටලු, කලකිරීම්, සිත් රිදවීම්, නින්දා අපහාස මැදයි ගමන යන්න සිදුවන්නේ. සිත්තැවුල් දුක් දොම්නස් මෙන්ම ධන හානිද මුදල් හානිද ඇති කරයි. මේ කාලයේ විශේෂයෙන්ම අන් අයගෙන් මුදල් ගැනීමටත් පොරොන්දු ගිවිසුම් ඇති නොකර ගැනීමටත්, අන් අය වෙනුවෙන් ඇප හෝ මොනයම් දෙයකට වුවත් පෙනී නොසිටින්න. තම උත්සාහයෙන් නැඟී සිටින්නට වෙර දරන කාලයකි. ගොවිතැන් වැඩ කරන අයටද මේ කාලයේ කරදරයි. පුළුවන් තරම් ණය නොවී සිටින්නට උත්සාහ ගන්න.\n\nඅසනීප ඇති අය මේ කාලයේ පරිස්සම් විය යුතුයි. විශේෂයෙන් හෘදයාබාධ ඇති අය, දණ හිස්, කකුල් සහ කල්පවතින රෝග ඇති අය පරිස්සම් වන්න. දේපළ පිළිබඳව ප්‍රශ්නද, මවට අපලදායක කාලයක් හෝ මව නිසා සිත්තැවුල් ඇති කර ගන්නට කරුණු කාරණා ඇතිවෙයි. නිවසත් සමහර අවස්ථාවලදී එපා වන තත්ත්වයක් උදාකරයි. පුළුවන් තරම් සංසුන් වන්න. පෙරට වඩා කේන්ති යන ගතියක්ද, නොසන්සුන් කමක්ද පෙන්නුම් කරයි. තම විවාහ කටයුතු දිනෙන් දින කල් යන තත්ත්වයක් හෝ බාධාගෙන දෙන තත්ත්වයක් උදාකරයි. ආදර සම්බන්ධතා බොහෝදුරට දුක් වේදනාවලින් කෙළවර වෙයි. තරුණ දුවා දරුවන් සිටින දෙමාපියනි වෙනදට වඩා තම දරුවන් ගැන සොයා බැලිය යුතු කාලයකි. අධ්‍යාපන කටයුතු ගැන මෙන්ම යන එන ගමන් බිමන් ගැනද විමසිලිමත් වන්න. අයාලේ යන්නට පුළුවනි. මුරණ්ඩු ගති වැඩිවන කාලයකි. කිසිම දෙයක් ගණන් ගන්නැති කාලයක් බැවින් පුළුවන් තරම් කල්පනාකාරී වන්න. වෘෂභ ලග්න හිමි දරුවන් සිටින අයටයි විශේෂයෙන්ම කියන්නේ දරුවන් ගැන කල්පනාකාරී වන්න.\n\nමිථුන\n\nමිථුන ලග්න හිමි ඔබේ ශනි මාරුව සිදුවන්නේ 9 වැන්න වූ කුම්භ රාශියටයි. 9 වැන්න පුණ්‍යස්ථානයයි. මෙම ස්ථානයට ශනිගේ පැමිණීම ඇත්තෙන්ම ඉතාම වාසනාවන්තයි. මිථුන ලග්න හිමි ඔබ මෙතෙක් පුරා වර්ෂ 2 1/2 ක් අෂ්ඨම අපල කාලයක් පැවති අතර එය අවසන් වී ඇත. මේ කාලයේ චන්ද්‍ර අෂ්ඨම අපල ඇති අයටත් ශනිගේ දශාවන් ගෙවන අයටත් 22 වන දෙර්කානාධිපති ශනි වූ අයටත් ටිකක් පිං ඵල දෙන කාලය අඩු වුවත් අන් අයට නිසි අයුරින් පිං ඵල දෙයි. රැකියාවෙන් හෝ නිදා ගන්නා තැන වෙනසක් ඇතිවෙයි. ස්ථාන මාරුවක් මේ කාලයේ බලාපොරොත්තු වන අයට එය ලැබේ. අධ්‍යාපනය ලබන දරුවන්ට ද මේ කාලය පසුගිය කාලයේ අතපසු වූ සියලුම අධ්‍යාපන කටයුතු කර ගැනීමට හැකිවනු ඇත. කෙසේ හෝ ඔබට මෙතෙක් එකම අයුරින් කළ කටයුත්තක් වෙනස්ම ආකාරයකට සිදුවෙයි. විදේශ ගමන් බිමන් බලාපොරොත්තු වන අයට දරුවන්ට මේ කාලය ඉතාම ශුභදායකයි. මේ කාලයේ ධන ලාභ ලැබේ. නමුත් මෙම ලැබෙන ධනය පරිස්සම් කර නොගත්තොත් ධන හානි ඇති කරයි. මේ කාලයේ ඔබට නොයෙක් ආකරයෙන් මුදල් ලැබෙන මාර්ග පෑදේ. නමුත් මොන දේ කළත් එය නීති විරෝධී නොවන අයුරින් කළ යුතුයි.\n\nපෙර නොවූ අයුරින් දේව භක්තිය වැඩිවෙයි. ආගමික කටයුතුවලට සහ වන්දනාමාන කටයුතුවලට යෑමට සහ තම කාලය කැප කරන්නට සිදුවෙයි. දෙමාපියන් සිටින වැඩිහිටියනි දෙමාපියන්ට තරමක් අපලදායකයි. නමුත් ඔවුන්ද මේ කාලයේ ඔබේ සිත් රිදවන බැවින් ඔවුන්ගෙන් බැනුම් අසන වැඩ කිරීමෙන්ද වළකින්න. දරුවනි ගුරුවරුන්ද මේ කාලයේ ඔබට දොස් කියන අතර එයට ඉඩකඩ නොතබන්න. මෙතෙක් පැවැති ඔබේ හොඳ නාමය පළුදු වෙන්නටත් පළුදු කරන්නටත් ඔබේ මිත්‍රයන් උත්සාහ කරයි. ආදරය කරන දරුවනි ප්‍රේම සම්බන්ධතාවලින් පරිස්සම් වන්න. ඔබේ චරිතය රැක ගන්න ආත්ම ගෞරවය ආරක්‍ෂා කර ගන්න. මේ කාලයේ නඩු මගට බසිද්දී ප්‍රවේශම් වන්න. නීතියේ පිහිට පතන්නට උත්සාහ නොකරන්න. කිසිම තැනක ඔබට වාසියක් සිදුවෙයි කියා දෙගිඩියාවෙන් කටයුතු නොකරන්න.\n\nකටක\n\nකටක ලග්න හිමි ඔබේ කේන්දරයේ ශනිගේ පැමිණීම සිදුවන්නේ 8 වන රාශිය වූ කුම්භයටයි. මෙම කුම්භ රාශියට ශනිගේ පැමිණීමත් සමගම ඔබේ ලග්නයට අෂ්ඨම ඒරාෂ්ඨකයක් පැමිණේ. මෙම අපල කාලය 2025 තෙක් පවතින අතර මේ කාලය තුළදී නොයෙක් ආකාරයේ කරදර හිංසාවලට ලක් වෙන්නට සිදුවෙයි. අධ්‍යාපනය ලබන දරුවනි විශේෂයෙන් මම ඔබටයි මෙය කියන්නේ. ඔබට අනවශ්‍ය කිසිම දෙයකට යොමු නොවන්න. නින්දා අපහාස ගැරහුම් ඇතිවන කාලයකි. චරිතය ආරක්‍ෂා කර ගන්න. ගැහැනු දරුවනි ආදර සම්බන්ධකම් ඔබව පීඩාවට පත් කරයි. ඔබේ දක්‍ෂකම් දුර්වල කරයි. පොත පතට ඇති කාලය අන් දේ සඳහා යොමු නොකරන්න. මොනම හේතුවකටවත් ඉදිරියට තැබූ පය පසු පසට නොගන්න. රැකියාවල්වල නිරත ඔබ ඔබේ රැකියාව ගැන කල්පනාකාරී වන්න. රැකියාව ආරක්‍ෂා කර ගන්න. මේ කාලයේ ඔබට රැකියාව එපාවෙයි. එහෙත් ඊළඟට යන රැකියාව ගැන ස්ථිර විශ්වාසයක් නොතබන්න. තියෙන රැකියාව රැකගන්න. අලුත් අලුත් දේ පසුපස නෙයන්න. ව්‍යාපාර කරන අයට මේ කාලයේ මිල මුදල් පාඩු ඇති වුවත් එය එතරම් සිතන්නට උත්සාහ නොකරන්න. ලද දේ අගයන්න. අලුත් අලුත් ව්‍යාපාරවලට අත ගසන්නට නොයන්න. ආදර සම්බන්ධතා පළුදු වෙන්නටත් එයින් නින්දා අපහාස ඇති වෙන්නටත් පුළුවනි. ජීවිතේ වටිනාකම මෙනෙහි කරමින් ජීවිතය විනාශ කර නොගන්න. මේ කාලයේ ඔබට ඉතාම අපල කාලයක් බැවින් පුළුවන් තරම් පරිස්සමින් නිරවුල් මනසින් ජීවිතයට මුහුණ දෙන්න. පුළුවන්නම් විදේශගත වන්න. දුක් සහිත ගමන් බිමන් යෙදේ. එයින් ලාභවත් වාසිවත් නොලැබේ. සිත්තැවුල් ඇති නොකරගෙන පරිස්සමින් ජීවිතයට මුහුණ දෙන්න. බොරු කේලම් අසන්නට සිදුවෙයි. ඔබව වරදකරුවෙක් කරන්නට අවට සිටින අය බලා සිටියි. විශේෂයෙන් මේ කාලයේ හදිසි අනතුරුවලින් පරිස්සම් වන්න. ටික කලක්වත් එක් තැන් වෙන්නට සිදුවෙයි. ඇත්තෙන්ම පරිස්සමින් අදහන ආගමක් සිහි කරමින් පරිස්සමින් ජීවිත ගෙවන්න.\n\nසිංහ\n\nසිංහ ලග්න හිමි ඔබේ කේන්දරයේ ශනිගේ පැමිණීම සිදුවන්නේ 7 වන රාශිය වූ කුම්භයටයි. මෙම ශනිගේ පැමිණීමත් සමගම ඔබේ ජීවිතයේ බොහෝ දේ වෙනස් කරන අතර නිතරම ගමන් බිමන් යෙදේ. මෙම ගමන් බිමන් බොහෝමයක් ඔබට පීඩාගෙන දෙන්නටත් බොහෝ ගමන් බිමන්වලින් පීඩා විඳින්නටත් ලාභ ලබන්නටත් පුළුවනි. මේ කාලයේ විවාහ වූ අයට නම් මේ කාලයේ ටිකක් පරිස්සම් විය යුතු කාලයකි. විවාහය ආරක්‍ෂා කර ගත යුතු කාලයකි. අනියම් සම්බන්ධතාවලට ඉඩ නොතියන්න. ඔබේ විවාහ සහකරු හෝ සහකාරිය ගැන පමණක් සිතන්න. රහස් සම්බන්ධතා ඔබව අමාරුවේ වට්ටයි. බෝවන රෝග ලිංගික රෝගවලින් පරිස්සම් වන්න. ශරීර ශක්තිය අඩුවෙයි. වාත රෝගවලින් පීඩා විඳින්නට සිදුවෙයි. දුරදිග නොබලා ගන්නා වූ තීරණවලින් නොසිතූ මොහොතක ඔබව ලෙඩෙක් කරයි. ඔබ එම අසනීප සාදා ගන්නෙ ඔබ විසින්මයි. වියදම් අධික කරයි. මහජනයා සමග කරන කටයුතුවලින් ප්‍රවේශම් වන්න. දේපළ පිළිබඳව ගැටලු ඇතිවීමටත් නීතියේ පිහිට පතන්නටත් ඔබට සිදුවෙයි. දැන දැන අමාරුවේ වැටෙයි. පරිස්සම් වන්න.\n\nඅධ්‍යාපනය ලබන දරුවනි ඔබටත් කියන්න තියෙන්නේ දෙමාපියන්ව වැඩිහිටියන්ව හොඳින් තේරුම් ගන්න. ඔවුන්ට ගෞරව කරන්න. ගුරුවරුන්ටද එසේමයි. එතැනින් එහා දෙයක් ගැන නොසිතන්න. ආදරය රාගය ඉස්මතු වෙන්නට ඉඩ නොතබා අධ්‍යාපනයේ පමණක් යෙදෙන්න. නරක දේට ඇබ්බැහි නොවෙන්න. නිදහස් මාධ්‍ය අතහරින්න. ගොවිතැන් කරන අයට මේ කාලය තරමක් අශුභයි. පොළොවෙන් මුදල් සොයන අයටත් එය එහේමයි. ආගමික කටයුතුවල යෙදෙන්න. නිසි අයුරින් සමබරව ජීවිතයට මුහුණ දෙන්නට උත්සාහ කරන්න. එවිට බොහෝ ගැටලු මගහැර ගත හැක.\n\nකන්‍යා\n\nකන්‍යා ලග්න හිමි ඔබේ කේන්දරයේ ශනිගේ පැමිණීම සිදුවන්නේ 6 වන රාශිය වූ කුම්භ රාශියටයි. එක්තරා අයුරකින් සහනයක් ලබාගත හැකි කාලයකි. මෙතෙක් අසහනකාරී තත්ත්වයෙන් මිදී ජීවිතය ජය ගැනීමට උත්සාහ කරන කාලයකි. සිත් තැවුල්වලින් මෙතෙක් පීඩා වින්ඳේනම් එයින් නිදහස් වෙන්නට ඉඩ ලැබේ. සතුරු කරදර පැවතියේ නම් එයින්ද නිදහස් වෙන්න කාලය පැමිණ තිබේ. මේ කාලයේ විවාහ නොවූ අයට විවාහ යෝජනා එන්නටත් එය තහවුරු කර ගන්නටත් ඉඩ ලැබේ. ආදර සම්බන්ධතා තහවුරු වීමත් බලාපොරොත්තු ඇති කර ගැනීමටත් ගිවිසුම් අත්සන් කිරීමටත් සුදුසු කාලයකි. හැබැයි පාසල් යන දරුවන්ට ආදර සම්බන්ධතාවලට ඉඩ නොදෙන්න. අවුරුදු 13 ත් 16 ත් අතර සිටින දරුවන් ගැන දෙමාපියනි, වැඩිහිටියනි, ගුරුවරුනි කල්පනාකාරී වන්න. ඔවුන්ට නරක කාලයකි. හැඟීම් දෝරේ ගලන කාලයකි. අමුතු සිතුවිලි ඇතිවන කාලයකි. අධ්‍යාපනයට මුල්තැන දෙන්න. එය කිසිම අයුරකින් ඔබට හානියක් ගෙන නොදේ. ඔබ සිතන අයුරින් ඔබේ සිතුම් පැතුම් බලාපොරොත්තු ඉටුකරගත හැකි කාලයකි. සරසවි වරම් ගෙනදෙන කාලයකි. ඔබට අවශ්‍ය සියලු දේ ලැබේ. යම් යම් බඩු බාහිරාදිය ගැනීමට හොඳම කාලයකි. වස්තුව රැස් කිරීමට හොඳම කාලයකි. ඉඩකඩම් මිලදී ගැනීමටත් අලුතින් ගොඩනැඟිලි වැඩ ආරම්භ කිරීමටත් හොඳම කාලයකි. ගෙදර බඩු මුට්ටු ගන්නා කාලයකි. සිත් ප්‍රීතියට හේතුවන කටයුතු ද ඇති වෙයි. තම බලය වැඩිවන කාලයකි. ණය ගනුදෙනුවලින් නිදහස් වෙන්නට ඉඩ ලැබේ. අලුත් ව්‍යාපාර පටන් ගැනීමටත්, ඒවා දියුණු කර ගැනීමටත් හොඳම කාලයකි. වාසනාවන්ත කාලයකි. වාසනාවෙන් ජය ගන්න උත්සාහ ගන්න. විදේශගත වෙන්නට, නව රැකියා ලැබීමට, ධන ලාභ ලැබීමට, නව ගොඩනැඟිලි වැඩට, වාහන ගැනීමට හොඳම කාලයයි ජය ඔබට.\n\nතුලා\n\nතුලා ලග්න හිමියන්ගේ ශනි 5 වන රාශිය වූ කුම්භ රාශියට පැමිණි අතර බලාපොරොත්තු වූ අදහස් අනුන් සමග වූ ගිවිසුම් වෙනස් වේ. පහසුවෙන් බේරුමක් කරගත හැකිව තිබූ ප්‍රශ්න ගැටලු වෙනස් වේ. බොහෝ අවස්ථාවන්වලදී මත ගැටුම් දුර දිග යෑමෙන් පොලිසියේ හෝ නීතියේ පිහිට පතන්නට පවා සිදුවේ. ඇවිදිලි අධික වේ. නමුත් මෙම වෙහෙසක ගමන් බිමන්වලින් කිසිම ප්‍රයෝජනයක් අත් නොවේ. අධ්‍යාපනය ලබන දරුවනි උනන්දුවේ තරමට ප්‍රතිඵල නෙළා ගත නොහැකි බැවින් අනවශ්‍ය කරදර ඉවත දමා වැඩිපුර කාලයක් පොත පතට යොදවනු. අනවශ්‍ය ප්‍රේම සම්බන්ධතාවලට ඉඩ නොතබා තම අරමුණු කරා යෑමට උත්සාහගනු. විවාහ අපේක්‍ෂක තරුණ තරුණියනි ඔබේ බලාපොරොත්තු බිඳ වැටීමටත් නව අරමුණු ඇති කර ගැනීමටත් සුදුසු කාලයක් නොවේ. කිසිම දෙයක් ලොකුවට නොගෙන සරලව ජීවත් වීමට උත්සාහ ගන්න. මුදල් ලාභ වැඩි වශයෙන් නොලැබුණත් ලැබෙන දෙයින් නිසි ප්‍රයෝජන ගන්න. සුළු දේ ලොකුවට පත්වීමෙන් අමාරුවේ වැටේ. වැඩිහිටි දෙමාපියන්ව මේ කාලයේ හොඳට බලාගත යුතුය කාලයක්. ඇතැම් විට ඔවුන්ට මාරක තරම් අපල කාලයකි. පවුල්වලින් වෙන්වීම් පෙන්නුම් කරයි. බඩේ අසනීප, බඩ ආශ්‍රීත ශල්‍යකර්ම, කකුල්වල අසනීපවලට මුහුණ දීමට සිදුවීම නිසා කල්පනාකාරී වන්න. අසනීප ළඟ ළඟම පැමිණේ. එයින් ඔබේ බොහෝ පීඩාකාරී වෙයි. එකවර ඔබේ සියලු බලාපොරොත්තු බිඳ වට්ටන්නට ගත වන්නේ සුළු කාලයකි. සුළු සුළු දේ ලොකුවට පත්වීමෙන් ඔබට කරදරද හානිද ගෙන යෙි.\n\nදරුවන් ලැබෙන්නට සිටින මව්වරුනි ඔබ කල්පනාවෙන් තම දරුවා ලැබෙනකන් පරිස්සමින් සිටින්න. පුළුවන් තරම් සැහැල්ලුවෙන් ආගමික කටයුතුවල යෙදෙන්න. මනසට මොන ප්‍රශ්න ආවත් සංසුන් කර ගන්න. ගමන් බිමන්වලදී ප්‍රවේශම් වන්න. අනියම් ඇසුරවල් පවත්වන සිතට එකඟව එය තේරුම් ගෙන සියලු වැරදිවලින් නිදහස් වන්නට උත්සාහ ගන්න. නින්දා අපහාස අපවාද එමටයි. එයින් බේරී සිටින්නට උත්සාහ ගන්න.\n\nවෘශ්චික\n\nවෘශ්චික ලග්න හිමි ඔබේ හතර වැන්න වූ කුම්භ රාශියට සෙනසුරු පැමිණේ. හතරට පැමිණීමත් සමග මෙතෙක් එහාට මෙහාට පැනපු ඔබ සන්සුන් ලීලාවෙන් සිටියත් නොයෙක් ආකාරයෙන් ඔබේ සිතට වද දෙන ගැටලු ප්‍රශ්න පැන නඟියි. විවිධ ප්‍රශ්නවලට මුහුණ දෙන්නට සිදුවෙයි. එසේම වෙහෙස ඇති සතුටක් නැති ගමන් බිමන් මෙන්ම කරුණු කාරණාද ඇතිවෙයි. ළඟම ඥාතීන් සමග හෝ අසල්වැසියන් සමග අමනාපකම් ඇතිකර ගනියි. සිත් රිදවීම් ඇති කරගෙන දුක් විඳියි. මේ කාලයේ අසනීපාදී කරදරද ගෙන දෙයි. වාත රෝග, පපුවේ රෝග, හිරි වාතය, අත්පාවල දෝෂ ඇතිවෙයි. පවුලේ කෙනකුට මාරකයක් තරම් අපල සහගත කාලයක් බැවින් පරිස්සම් විය යුතුයි. මව් ගැන සැලකිලිමත් වන්න. ව්‍යාපාර කරන අයට පාඩු විඳින්නටත්, කඩා වැටෙන්නටත් පුළුවනි. රැකියා කටයුතුවලින්ද එතරම් ශුභදායක නොවේ. රැකියාව අත අරින්නට සිදුවෙයි. රැකියාව කළත් ඔබේ සිතට වාසනාව, සතුට ගෙන නොදේ. ඔබ තෘප්තිමත් නොවේ. මුදල් අඩුවෙන් ලැබෙන කාලයකි. දේපළ පිළිබඳව ඉඩකඩම් පිළිබඳව ගැටලු ඇති වීමට පුළුවනි.\n\nජීවිතය අඳුරු කාලයක් ලෙස දැක්විය හැක. බොහෝ ප්‍රශ්න ගැටලු ඇතිවේ. එම සියලුම ප්‍රශ්නවලට විසඳුම් ලැබෙන්නේ 2025 න් පසුවයි. එතෙක් කල්පනාවෙන් පරිස්සමින් ජීවත් විය යුතුයි. නරක වැඩවලට නීති විරෝධී වැඩවලට නොයන්න. හේතුව මේ කාලයේ ලැජ්ජාවත් අවනම්බුවත් විඳින්නට ඉඩ ඇති නිසා පුළුවන් තරම් ඇඟ බේරාගෙන ජීවත් වෙන්න. වංචාකාරයන්ගෙන් පරිස්සම් වන්න. මව සමග අමනාප වෙයි. එයින් පීඩා ගෙන දෙන නිසා පාසල් යන දරුවනි වෙනදාට වඩා තම මව ගැන ඇයට ඇහුම්කම් දීමට උත්සාහ ගන්න. අයාලයේ නොයා තමන්ගේ වැඩකටයුතුවල පමණක් යෙදෙන්න.\n\nධනු\n\nශනි 3 වැන්න වූ කුම්භ රාශියට පැමිණිය අතර මෙම පැමිණීම ඔබට වාසනාව ගෙන දෙයි. සිත ප්‍රීතිවීමට කරුණු කාරණා සිදුවෙයි. දරුවන් සිටින දෙමාපියනි දරුවන්ගේ මංගල කාරනා සිද්ධ වෙන කාලයකි. රැකියා කටයුතුවලින් වෙනදා නැති ප්‍රීතියක් සතුටක් ඇතිවෙන අතර අමුතු අමුතු රැකියා මං පෙත්ද විවරවන කාලයකි. මේ කාලයේ තම බලය වැඩිවෙයි. ක්‍රියාත්මක වන ගතියද වැඩිවෙයි. වාසනාවන්ත සමිති සමාගම් ඇතිවෙයි. විවාහ නොවූ අයට මෙතෙක් කනස්සල්ලෙන් සිටි අයට මංගල සීනු හැඬවෙයි. තරුණ දරුවනි ඔබටත් ආදරය ප්‍රේමය දැනෙන කාලයකි. නමුත් අධ්‍යාපනය ලබන දරුන්ට එය එසේ වුවත් අධ්‍යාපන කටයුතුවලට මුල්තැන දෙන්න. මේ කාලයේ අධ්‍යාපනය සඳහා විදේශගත වෙන්න ඉන්න දරුවන්ට එයට මං පෙත් විවර වෙයි. උසස් අයගෙන් ඒ සඳහා පිහිට උපකර ලැබේ. තම බලය වැඩිවෙයි.\n\nගොවිතැන්කරන, පතල් වැඩ කරන අයට මේ කාලය ඉතාම ශුභදායකයි. වාසනාව ගෙනදෙන කාලයකි. දේපළ පිළිබඳව ගිවිසුම් ඇතිවෙයි. දේපළ ලියන්නට හොඳම කාලයකි. අලුත් ගොඩනැඟිලි වැඩ සඳහාද නිවාස අලුත්වැඩියා කිරීමටද මේ කාලය ශුභයි. ආදායම් මාර්ග වැඩිවෙන නිසා වස්තුව ලැබෙන නිසා පුළුවන් තරම් මාළේ වෙහෙසවා වැඩකටයුතු කර ගන්න. මේ කාලයේ වැඩිහිටියන්ගෙන් බොහෝ උදව් උපකාර ලබමින් ජීවිතය ජයගත හැක. විශේෂයෙන්ම මේ කාලයේ පවුලේ දියුණුවට වැඩ කටයුතු සිදුවන බැවින් ඉවසීමෙන් යුතුව තම කටයුතුවල යෙදෙන්න. මේ කාලය එක්තරා විදිහකට පිං පළදෙන කාලයකි. එබැවින් වාසනාව ඔබ විසින්ම ළඟා කරගත යුතුයි. විශේෂයෙන්ම කිව යුතුයි ඉහත කී කාරණා ඒ ආකාරයටම සිදුනොවන්නට පුළුවනි. එයට හේතුව ඒරාෂ්ඨක ගත කරන අයට අශුභ දශා ගතකරන අයට මේ සියලුම දේ නොලැබුණත් පෙරට වඩා යම්කිසි සහනදායක බවක් ජීවිතේ වෙනසක් දැනෙන්නට පටන් ගනියි. වාසනාවන්ත කාලයක් කරා යෑමට වාසනාව හිමිවේවා.\n\nමකර\n\nමකර ලග්න හිමි ඔබේ ශනි පැමිණෙන්නේ 2 වැන්න වූ කුම්භ රාශියටයි. මකර ලග්න හිමියනි මේ ඔබ ගෙවන්නේ ලග්න ඒරාෂ්ඨක තත්ත්වයකි. ඔබේ අපල කාලය ඉවර වෙන්නේ 2025 දීය. එතෙක් ඔබ සිහි කල්පනාවෙන් සිටිය යුතු අතර හදිසි අනතුරු කරදරවලින් ද පීඩා විඳින්නට සිදුවෙයි. ඔබ පසුපස තවමත් කරදර පවතියි. නොසන්සුන් ගතිය කේන්ති යන ගතිය විශේෂයෙන් ඔබ ඔබවම පාලනය කළ යුතු මොහොතක්. මේ ධනහානි ළඟ ළඟම සිදුවිය හැකි අතර ලැබෙන මුදල් ඉක්මනින් නැතිවී යයි. ණයට ගැනීමේදී කල්පනාකාරී වන්න. ආපසු දීමට නොහැකි වෙයි. සමහර අයට අනුන්ගෙන් යැපෙන්නට පවා සිදුවෙයි. ශරීර සෞඛ්‍යයද සුභ නොවේ. හෘද රෝගවලට මෙන්ම ඇස්වල දත්වල රෝගවලින්ද පීඩා විඳින්නට සිදුවෙයි. බොහෝ අවස්ථාවලදී ඔබ ඔබ ගැනත් සිතන්න. අහක යන ලෙඩ රෝග පවා වැළඳීමට පුළුවනි. මේ කාලයේ අධ්‍යාපනය ලබන දරුවනි මොන බාධාව ගෙන දුන්නත් නපුරේ නොවැටී ඉදිරියටම යන්න උත්සාහ ගන්න. මේ කාලයේ ශනිට ශුභ දෘෂ්ටි වැටුණොත් බොහෝදුරට ඉහත කී කරුණු ඒ ආකාරයෙන්ම සිදුනොවන්නට පුළුවනි. නමුත් අපලදායක බව සිතන්න.\n\nමේ කාලයේ ඔබ ළඟම හෝ හිතවත් කෙනකුගේ මරණයක් කරදරයක් නිසා දුක් විඳින්නට සිදුවෙයි. නින්දා අපහාස ඔබ පසුපස එයි. එයින් නිදහස් වෙන්නට ක්‍රියා කරන්න. නරක දේ පසු පසම නොයන්න. මේ කාලයේ ඇස් හා දත් මෙන්ම හන්දිපත් අමාරුවලින්ද පරිස්සම් වන්න. පෙර තිබූ මුහුණේ ලස්සන අඩුවෙයි. ඔබේ කරදර මුහුණෙන් පෙන්වන්නට උත්සාහ නොකරන්න. හැම විටම නැත යන වචනය අඩුවෙන් පාවිච්චි කරන්න. ආගමික කටයුතුවල නිරත වන්න. ලද දෙයින් සතුටුවන්න. මොන බාධාව ආවත් ඉවසන්න විශේෂයෙන් හදිසි අනතුරුවලින් ප්‍රවේශම් වන්න. 2025 න් පසු ඔබට ජය ලැබේවි.\n\nකුම්භ\n\nකුම්භ ලග්න හිමියනි ශනිගේ පැමිණීම සිදුවන්නේ ඔබේ ලග්නයටයි. ශනි ස්වක්ක්‍ෂේත්‍ර වුවත් මකරයේ සිටියට වඩා යම්කිසි ශුභදායක බවක් ලග්නයේදී දෙයි. නමුත් ඔබට තවමත් ලග්න ඒරාෂ්ඨක තත්ත්වයක් පවතින බව මතක් කරදිය යුතුයි. එසේම එය ඉදිරියට අවුරුදු 5 ක් ඇති බවත් සඳහන් කළ යුතුයි. නොයෙක් ක්‍රමවලින් ඔබව පීඩාවට පත් කරයි. විශේෂයෙන් ඉදිරි අවුරුදු 5 ඇතුළත හදිසි අනතුරු කරදරවලින් පරිස්සම් විය යුතුයි. දුකට කරුණු කාරණා ඇතිවෙයි. මේ හැම දෙයකින්ම පරිස්සම් විය යුතුයි. මේ හැම දෙයකින්ම පරිස්සම් වෙන්නට ඔබ උත්සාහ කළ යුතුයි. ප්‍රධානම දේ ඔබ ඔබව පාලනය කළ යුතුයි. කේන්ති ගැනීම ඉක්මන් තීරණ ගැනීම අනුමානයට කරන වැඩකටයුතු නොකිරීම, තරමක් දුරට අඩුකරන්න. ළඟ ළඟම අනතුරු ඇති බැවින් කල්පනාකාරී වන්න. උසස් අයගෙන් රැකියාව කරන ස්ථානයෙන් තමාට විපත්ති කරදර ගෙන දෙයි. ඔබ ප්‍රධානියෙක් නම් ඔබට පහළින් සිටින අයගෙන් ප්‍රවේශම් වන්න. දිය යටින් ගින්දර ගෙනියන කාලයකි. මේ කාලයේ එ වැනි අය හා හැකිතාක් දුරින් ආශ්‍රය කරන්න. පවුලේ වැඩිහිටියෙක් ඔබ සමග අමනාපවෙන කාලයකි. නැතහොත් ආශ්‍රය අතහැර දමයි. පිට පළාත්වලට යෑමට පිටතැන්වල නිදියන්නට සිදුවෙයි.\n\nඅධ්‍යාපනය ලබන දරුවනි ඔබේ කාර්යය වන්නේ ඉගෙනීම පමණයි. මොන දේ ආවත් අධ්‍යාපන කටයුතුවලින් පිට කිසිම දෙයකට යොමු නොවන්න. ඔබට ඔබේ වාසනාව ළඟාකර ගැනීමට මේ අපල බාධාවක් කරනොගෙන ඉදිරියටම යන්නට ශක්තකිය ළඟා කර ගන්න. නිතරම පිරිසිදුව සිටින්න. මේ කාලයේ ශරීර සනීපය යහපත් නොවේ. කලක සිට අසනීපයෙන් සිටින අයට අසනීප ගතිය වැඩිවෙයි. මේ කාලයේ ආබාධවලින් පරිස්සම්වන්න. සුළු දේ වුවත් ලොකුවට වියදම් දරා සිදුකරන්නට සිදුවෙයි. එක්තැන් වෙන්නට පවා ඉඩ ඇත. දේපළ පිළිබඳව, රැකියාව පිළිබඳව, අසනීප, සාංකාව ආදියෙන් මෙන්ම මිල මුදල්, හදිසි අනතුරු, මරණ ආදියෙන් දුක් පීඩා විඳින්නට සිදුවන නිසා නින්දා අපහාස නොවිඳ සිටීමට උත්සාහ ගන්න.\n\nමීන\n\nමීන ලග්න හිමියනි ශනි පැමිණියේ ඔබේ ලග්නයෙන් 12 වැන්න වූ කුම්භ රාශියටයි. මෙය එතරම් ශුභදායක නොවේ. මන්ද ඔබට ලග්න ඒරාෂ්ඨක තත්ත්වයක් උදාවූ අතර එය පුරා වර්ෂ 7 1/2 ක කාලයක් පවතින බව කිව යුතුයි. විශේෂයෙන්ම ඔබට පෙර ලැබූ ධන සම්පත් ප්‍රසිද්ධිය, විදේශ ගමන් බිමන් පොළවෙන්, ගොවිතැනින් ජීවිතය ජයගත් අයට කිව යුතු මුල්ම දේ ටික ටික ඔබේ වාසනාව අනිත් පැත්තට හැරී යන බවයි. ඔබට ජය ශක්තිය දුන් අය වෙනස් වන වගයි. ඔබේ ව්‍යාපාර ටික ටික පාඩු ලබන බවයි.\n\nරැකියාවේ පෙර නොවූ පෙරළියක් වන වගයි. ටිකක් හිතන්න මේ සියලු දේ එකවර සිදුනොවේවි. ටික ටික ඔබ පහළට වැටෙන බව දැනේ නම් ඔබ කළ යුත්තේ ඔබේ වාසනාව ඔබම සකසා ගැනීම නොවේද? අධ්‍යාපනය ලබන දරුවනි විභාගවලින් ඔබ සිතන තරම් ප්‍රතිඵල නොවන්නට පුළුවනි. විශේෂයෙන් උපන් කේන්දරයේ බලවත් නම් ජය ගැනීමට පුළුවන් නමුත් බාධක කරදර ඇතිවෙන නිසා අවදියෙන් සිටින්න. සිහි බුද්ධියෙන් කටයුතු කරන්න. කැප වීමෙන් ඉදිරියටම යන්න. උත්සාහයෙන් ජීවිතය ජයගන්න. ප්‍රේම සම්බන්ධතාවලින් පීඩා නොවිඳ සිතට දුක් වේදනා නොවිඳ සියල්ලම අතහැර අධ්‍යාපනයට පමණක් මුල්තැන දෙන්න. මේ කාලයේ තරුණ පිරිමි දරුවනි පොලිසි, හිරගෙවල්වල ළඟින්නට උත්සාහ නොකරන්න. සුදුසු නැති මිත්‍ර සමාගම් අතහරින්න. මේ කාලයේ දෙමාපියන්ව සතුරන් වගේ පෙනේවී නමුත් ඔවුන් ඔබේ ඉටු දෙවියන් වැනිය. දෙමාපියන්ට ඇහුම්කන් දෙන්න. ස්ථාන වෙනස්වීම් පෙන්වයි. උස් තැන්වලින් වැටීමට පුළුවනි. පවුලෙන් වෙන්වීමක් පෙන්නුම් කරයි. පරාජයට කරුණු කාරණා ඇතිවෙයි. ගෞරව සැලකිලි අඩුවෙයි. ස්ත්‍රීන් නිසා දුක් කරදර ඇතිවෙයි. පවුල් ජීවිතය ආරක්‍ෂා කර ගන්න. දෙමාපියනි දරුවන් ගැන කල්පනාකාරී වන්න. මේ කාලයේ නඩු මඟට බසින්නට නොයන්න. විහින් කරදරවල පැටලෙන්නට උත්සාහ නොකරන්න. හැම අතින්ම පාඩු කරදර වන නිසා ඒ ගැනත් කල්පනාකාරී වන්න.\n\nනාඩි ජ්‍යොතිෂවේදිනි හා වාස්තු විද්‍යා උපදේශිකාඉවෝන් දිසානායක0715723434 / 0777901702",
       "URL": "https://divaina.lk/%e0%b7%80%e0%b7%83%e0%b6%bb-30-%e0%b6%9a%e0%b6%a7-%e0%b6%b4%e0%b7%83%e0%b7%94%e0%b7%80-%e0%b7%83%e0%b7%99%e0%b6%b1%e0%b7%83%e0%b7%94%e0%b6%bb%e0%b7%94-%e0%b6%9a%e0%b7%94%e0%b6%b8%e0%b7%8a%e0%b6%b7/",
       "Category": "athireka",
       "Parent URL": "https://divaina.lk/category/athireka//page/181/"
}