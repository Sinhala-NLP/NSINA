{
       "Source": "divaina",
       "Timestamp": "February 19, 2023",
       "Headline": "ගේය කලාවේ වික්ටර් පරමාදර්ශය",
       "News Content": "වසර 7ක් වයසැති කුඩා පාසල් දරුවකු වූ මා 1977 දවසක කුරුණෑගල පුරහලට ඇදුනේ මගේ පුංචි අම්මාගේ අතේ එල්ලී ය. මේ ගමන ගැන මට එතරම් ලොකු හැඟීමක් නොතිබුණ ද එය යම්කිසි ගායකයකුගේ සංගීත ප්‍රසංගයක් බැලීමට බව ඇය මා හට කියා තිබුණි. එහි පළමු අත්දැකීම අතිශය වෙහෙසකර එකක් වූයේ රැස්කමින් සිටි මහා ජනකායක් මැද්දෙන් ශාලාවට ඇතුළු වීමේ දුෂ්කර ව්‍යායාමයේ යෙදන්නට වීම හේතුවෙනි. දහදියෙන් පීඩිත අඩ හෝරාවකින් පමණ අනතුරුව මිනිත්තු පහේ අන්තරවලින් සීනු තුන නාද වී ප්‍රසංගය ඇරඹීමත් සමගම කුඩා මගේ වෙහෙස දුරු වූයේ මෙන්න මේ ගීත ඛණ්ඩය නිසාවෙනි.\n\nසම්බුද්ධ සද්ධර්ම අනුහසින්ගෝවින්ද ශ්‍රී ස්කන්ධ ශාන්තියෙන්කමලාසනාරූඪ සරස්වතී ආශිර්වාදයෙන්රසික ඔබ මිලනයෙන්ආනන්ද ජනක වූ මේ සොඳුරු රාත්‍රී යාමයේසුවහසක් සවන් යුගප්‍රීතියෙන් උදම් වේවා….ප්‍රීතියෙන් උදම් වේවා…….!\n\nඑහි අවසන් දෙපේලිය වූ ප්‍රීතියෙන් උදම් වේවා යන්න ශාලාව ගිගුම් දෙවා හදවතට ඇතුළු වී එය ද\n\nගිගුම් දෙවන්නා සේ එදින මට දැනුනි. එදින වචනවල අරුත නොදැනම හිතට ඇතුළු වුණු එම ගිගුම අදටත් මගේ මතකයේ නොමැකෙන තැනක වෙයි. අනතුරුව ඒ මට්ටමේ කම්පනයක් ඒ ශාලාව තුළදී මට අසන්නට ලැබුණේ කපුගේ ශූරීන් මාරියාවේ මාරියාවේ මාරියාවේ යනුවෙන් තුන් වරක් ගයා මාරියාවේ ගීතය අරඹද්දී පමණි.\n\nවික්ටර් රත්නායකයාණන් සිය ‘ස’ ප්‍රසංගයෙන් රසික සමාජය මත ඇති කළ බලපෑම තුළින් ඇති වුණු පිබිදීම එවන් ප්‍රසංග කලාවක නැගිටීම සහ පැවැත්මට කොතරම් හේතු වූයේද යන්නට යම් ලකුණක් දෙන්නේ නම් එහි ඉහළින්ම සිටින්නට එය සුදුසුකමක් විය. එම ඉහළ ලකුණු සංඛ්‍යාවන් ලැබූවන් අතුරින් අද දක්වාත් ඉහළින්ම සිටින්නේ ඔහුමය යන්නය මගේ හැඟීම.\n\nඑදා 1974 දී ඇරඹි ස ප්‍රසංගයත් සමග අපි ලොකු ගමනක් ගොස් අවසානයේ අපි එහි ඇරඹුමට පෙර තිබුණු කාලවලට වඩා බොහෝ දුර ආපසු ගමනක යෙදී ඇති බවද මේ සමගම ලියා තැබිය යුතුය.\n\nඒ ආපසු ගමනට පෙර යුගයේ ගීත පෙළහරෙහි උපරිම මිහිර විඳි වාසනාවන්තයින් අතරේ අප සිටියද, අපගේම දරුවන්ට එය හිමි නොවීම පිළිබඳව සිතින් වැළපෙන අය අතරේද මම සිටිමි.\n\nආචාර්ය පණ්ඩිත් අමරදේවයන්ගේ ශ්‍රවණ රමණී, නන්දා මාලිනියගේ ශ්‍රවණ ආරාධනා, සනත් නන්දසිරි ගේ ස්වර්ණ කුණ්ඩල වැනි ගී ප්‍රසංගවල වේගවත් ගමන සිදුවූයේ ද මේ පිබිදීම හා සමගාමීව වුව, ඒ කිසිදු ප්‍රසංගයක් රටේ පැවැති සාමාන්‍ය සාමකාමී වාතාවරණය යටතේ ස ප්‍රසංගය තරම් දුරක් ගියේ නැත. ස ප්‍රසංගය තරම් දැනුනේ නැත. ඊට වඩා සරලව කියනවා නම් ස ප්‍රසංගය තරම් වැදුනේ නැත.\n\nරටේ පැවැති වෙනත් වටපිටාවන් යටතේ නන්දා මාලිනියගේ සත්‍යයේ ගීතය, නන්දා මාලිනියගේම පවන, කපුගේ ගේ කම්පන වැනි ප්‍රසංග සමාජය තුළ සුවිශේෂ කම්පනයක් ඇති කළද, සමස්ත කාල පරාසය පුරාම එකම තරමේ උසකින් බැබලුනු ප්‍රසංගයක් වේ නම් ඒ ස ප්‍රසංගය ම ය. එනයින් වික්ටර් ය. එයට ඇති එකම හේතුව නම් ඒ ගීතාවලිය තුළ කැටි වුණු අප්‍රමාණ වූ සෞන්දර්ය ය.\n\nහතළිස් දෙකේ පෙබරවාරි 18 වැනි දා කන්ද උඩරට කඩුගන්නාවේ පුංචි ගමක විසූ රත්නායක වෙද මහතා සහ යුවලට උපන් පුතණුවන් පසු කලෙක කවරෙකු වනු ඇති දැයි සිතූවෙක් ඒ කාලයේ නොසිටින්නට ඇත. එහෙත් ඇටෙන් පොත්තෙන් බේරෙන කාලයේ සිටම විවිධ සංගීත භාණ්ඩ අතපත ගාමින් යමක් කරන්නට උත්සාහ කරන මේ දරුවා දෙස බලන අයෙක් ඔහු සිය පියාගේ අඩි පාරේ යමින් ගමට සංගීත රසය දෙනු ඇතැයි නම් සිතන්නට ඇතිය.\n\nඑහෙත්, හැත්තෑව දශකයේ සිංහල සුභාවිත ගීතයේ පිබිදීමට මේ තරම් දායකත්වයක් දක්වන්නට ඒ දරුවාට හැකි වේ යැයි සිතූ කිසිවෙකු හෝ ඉන්නට ඇතිද? එවන් කිසිවෙකු හෝ නොසිටින්නට ඇති බව සහතිකය. හතළිස් ගණන්වල මතු නොව හැට ගණන්වලදීවත් ඔහු ඊට මේ තරම් බලපෑමක් කළ හැකි පුද්ගලයෙකැයි කිසිවෙකු නොසිතන්නට ඇත. හේ අන් කිසිවෙකු නොව අප මේ කතා කරන වික්ටර් රත්නායකයන්ම ය.\n\nඔහු තනි පුද්ගලයකු වුණි නම් ඔහු මේ තරම් ප්‍රබලව නොනැගෙනු ඇත. ඔහු තුළ විසූ පුද්ගල ත්‍රිත්වය ඒ වෙනුවෙන් ඔහුට මේ තරම් බලපෑම් කරන්නට ඇත්තේ. ඒ පුද්ගල ත්‍රිත්වයෙන් එක් පුද්ගලයකුගේ හෝ සිතුවිලි දාමය වෙනස් වී නම් වුව එවැනි බැබළීමක් ඔහුගෙන් ප්‍රකට නොවනු ඇත. එහෙත් අපගේ වාසනාවට ඒ පුද්ගලභාවන් ත්‍රිත්වයම මේ වික්ටර් තුළ මනාව ක්‍රියාත්මක වුණි.\n\nවික්ටර් රත්නායක නම් ගායකයා, වික්ටර් රත්නායක නම් සංගීතඥයා මේ ක්ෂේත්‍රයෙන් එකලු කරලූයේ ඔහු තුළ විසූ ප්‍රබලම පුද්ගලභාවය දැරූ වික්ටර් රත්නායක නම් රසවතා විසිනැයි මම සිතමි.\n\nමීට අමතරව වික්ටර් ගේ නිර්මාණාවලියට බලපෑ තවත් ප්‍රශස්ත පාරිසරික සාධක රැසකි.\n\nඔහුගේ දස්කම් හඳුනාගත් නිසි ගුරු පරපුර, ඔහු දිවිය ඇරඹූ සරල සුන්දර ගැමි පරිසරය, නිසි කල ඒ පරිසරයෙන් වෙන්ව තම ගමන් මගේ දියුණුව වෙත පිය නැගිය යුතු යැයි ගත් එඩිතර තීරණ ඒ අතර වෙයි.\n\nඑමෙන්ම ඈත කඳුරට කඩුගන්නාවේ ද අතුරු ගම් පියසක සිට කොළඹ අග නගරයට සැපත් වූ ඔහු ඒ දිවියට අනුගත වෙන්නට පෑ සමත් බවද එම ජයග්‍රහණයේ ප්‍රබල හේතුවකි.\n\nමේ කිසිවක කිසියම් වෙනසක් ඔහුට මේ සා දුර ඒන්නට නොහැකි වන්නට ඉඩ තිබූ බාධකයක් විය හැකිව තිබුණි.\n\nපද රචනයකට තනුවක් යොදා සංගීතය සපයන්නට අවැසි බුහුටිකම ඔහු උකහාගනු ඇත. එය මනාව ගයන්නට ද සමත්වනු ඇත. එහෙත් ඔහු යම් නිර්මාණයක් කිරීමේදී ඒ තුළට ගැබ් කරන මහත් වූ රසභාවයන්ගේ රහස නම් ඔහු තුළ සිටි රසවතාගේ තරමම ය.\n\nසංගීතය මනාව උගත්, මනා ගායන හැකියාවෙන් යුතු බොහෝ අය තුළ මේ රසවතා ජීවත් නොවූ හෙයිනි ඔවුන්ට වික්ටර් වාගේ වෙන්නට බැරි වන්නේ. එබැවින් වික්ටර් තුළින් වික්ටර් නම් සංගීතඥයා, වික්ටර් නම් ගායකයා හොයනවාට වඩා අපි සෙවිය යුතු වන්නේ වික්ටර් නම් රසවතා ය. ඔහුගේ නිර්මාණයන්ට සවන් දෙන එයින් රසවත් වන ඔබගේ රසාංකුර කුල්මත් කරවීමේ රහස ගැබ්ව තිබුණේ ඒ රසවතා තුළය.\n\nසේවය කළ බණ්ඩාරවෙල සිට කඩුගන්නාවට හෝ කොළඹට එහෙමත් නැති නම් ජීවත් වූ කඩුගන්නාවේ සිට කොළඹට දුම්රියෙන් යන එන ගමන් බිමන්වලදී දුටු විඳි සොඳුරු පරිසර වර්ණනාව සිහිල් සුළං රැල්ලේ වැනි ගීතයක් වෙනුවෙන් තනුවක් සඳහා සිත මුමුණන්නට බලපෑම් කරන්නේ ඒ රසවතාය.\n\nපරමේශ් සහ කොනේශ් ගේ සොඳුරු තනුවක්\n\nආකාසෙ සිඹින නීල වර්ණ කඳු වැටීසුදු මීදුමේ සිහිල් සළුව ඔතාගෙන හිඳී\n\nලෙසින් ගැයෙන්නේ අසන්නාට ගීතයක් සේ දැනෙනා අයුරින් නොවේ.\n\nසොඳුරු පරිසරයක මැවෙන පෙම් ජවනිකාවක් පෙනෙන්නට සලස්වමිනි. වැනි ගීතයක් බවට පෙරලෙන්නේ ඒ රසවතාගේ බලපෑම හේතුවෙනි.\n\nඅඹගස් යට මල් හැලිලා සුවඳේ බැරුවා හිඳින්නඒ අඹ මල් සුවඳ දිගෙ – වන බමරෝ රොනට එන්න\n\nවැනි ගීතයක් ඇසෙන විට අසන්නාගේ නැහැයට අඹමල් සුවඳ දැනෙන්නා සේ රසයක් ඒ තුළ ගැබ් කරන්නේ ඒ රසවතාගේ බලපෑම නිසාවෙනි. ඒ රසවතා ඔහු තුළම නොසිටියා නම් වෙනත් වෙසෙස් බාහිර රසවතෙක් ඔහුට බලපෑම් කළා නම් මිස එවැනි ගීතාවලියක් ඔහු අතින් බිහි නොවන්නට ඇති ඉඩකඩ ය වඩාත් වැඩිවෙන්නට තිබුණේ.\n\nවික්ටර්ගේ හඬ ප්‍රේම ගීතයේදී උපරිම ප්‍රේමනීය වේ. විරහා ගීතයේදී ශෝකයෙන් බර වෙයි. බැති ගීතයේදී නිවුණේ වෙයි. මවුගුණ පිය ගුණ ගීතයේදී එම ගුණය දනවන කටහඬට පෙරලෙයි. දේශාභිමානි ගී ගයන විට එය මනාය ප්‍රකට කරයි. මේ සියල්ල සිදුවන්නේ අවබෝධයෙන් යුතුව වන අභ්‍යන්තර පෙළඹවීමෙනි.\n\nවික්ටර් උපන් දින සමරුව වෙනුවෙන් කෙටි ලිපියක් ලියද්දී ඔහු ගැන කෙටියෙන් ලියන්නේ මොනවාද යන්න ලියන්නාට ලැබෙන මහත්ම අභියෝගයකි. මා මේ ගෙවන්නේ එවන් අසරණ වුණු ලියන්නෙකුගේ ව්‍යායාම කාලයක් ය.\n\nවික්ටර් ට සම තැන තැබිය හැකි හෝ යම් කෙනෙකු යෝජනා කරන්නේ නම් ඊටත් වැඩි ඉහළින් තැබිය හැකි යම් ගායකයෙකුගේ නිර්මාණාවලිය තුළට වික්ටර් ගේ තරම් සොඳුරු රසවත් නිර්මාණ තමන්ගේම බලපෑමෙන් ගැබ්ව නැති බව මා ප්‍රකාශ කළහොත් එය සාහසික ප්‍රකාශයක් නොවනු ඇත.\n\nරස වෑහෙන වික්ටර් නිර්මාණ සිය ගණනකි. දහසකට වුව ආසන්න විය හැකිය. මේ නිර්මාණ අතුරින් බොහෝමයකට ඔහුගේ සෘජු ඇල්ම බැල්ම ලැබී ඇත.\n\nඅප අතින් වෙසෙස්කොට මෙහි කතා කෙරෙන්නේ ඔහු මුවින් ගැයුණු හෝ ඔහු විසින් ඔහුටම නිර්මාණය කෙරුණු ගී හෝ ගැන වෙතත්, ඔහු විසින් අන් අය වෙනුවෙන් තනු සහ සංගීතය නිර්මාණය කළ ගීත ගැන කතා කෙරෙනවා අඩුය. ඊට හේතුවක් නම් වික්ටර් රත්නායක නම් ගායකයාගේ පෞරුෂය වික්ටර් රත්නායක නම් සංගීතඥයාගේ පෞරුෂය වසාගෙන නැගී සිටින බැවිනි.\n\nඔහුගේ ගැයුම් කොයි තරම් රසික සිත් පැහැරගත්තේද යත්, ඔහුගේ ගැයුම් තුළම ඇති ඔහුගේ ප්‍රබලම තනු සහ සංගීත නිර්මාණ ගැන එතරම් කතා කිරීමට රසිකයාට අවශ්‍ය නොවන්නේ ඔහුගේ ගැයුමින් වශීකෘත වන බැවිනි.\n\nඔවුන් විඳින්නේ ඒ සංගීතයද සමගම වුව ඒ ගැන කතා බහ අඩුය.\n\nවික්ටර් අනෙකුන්ට කළ සංගීත නිර්මාණ ගැන කතා කරන්නේ නැතිම තරම්ය. නමුත් ඒවා තුළටද ඔහු කැටි කළ රසභාවයන් අපට කියා පාන්නේ ඔහුගේම නිර්මාණ ගැන කියූ කතා ම ය.\n\nමිල්ටන් මල්ලවාරච්චිගේ දෙඅදර විළිකුන් සුරත් පලේ එවැනි නිර්මාණ රැසකින් එකක් පමණි. එම නිර්මාණය ගැන වෙසෙසින් කතා කරන්නට ගත්තේ එකල ජනප්‍රිය ගායකයෙකුය යනුවෙන් යම් ප්‍රබුද්ධ යැයි කියා ගත් පිරිස් තරමක් පහළ තලයක තබා තිබූ මිල්ටන්ට පවා සංගීත නිර්මාණය කර ඇති බව පෙන්වීමට සහ ඒවා තුළ කැටිකොට ඇති රසය මේ යැයි කීමටය.\n\nආවා ආදරෙන් රන් කැළුම් දිදී ගීතය ඔබ අනන්ත වාරයක් අසා ඇතිවා විය හැකිය. එහෙත් එහි සංගීත නිර්මාණය වික්ටර් රත්නායකගේ බව අසන්නේ පළමු වරට විය හැකිය.\n\nඑසේම මිල්ටන් ගේ සුන්දරත්වයෙන් පිරි සොඳුරුම සිහිනේ ගීතයේ සංගීතයද ඔහුගේ බව ඔබ දැන සිටියාද?\n\nමිල්ටන්ගේ උපුල් කොපුල් වෙහෙසී ඇත්තේ දිනෙක රන් සළු පළඳා වැනි ගීත ද වික්ටර්ගේ ම ය.\n\nමා නෙත් කැදැල්ලේ ගීතයද එවන් තවත් සොඳුරුතම එකකි.\n\nවික්ටර් අමරදේවයන්ගේ, නන්දා මාලිනියගේ, නීලා වික්‍රමසිංහගේ, නිරංජලාගේ, නිර්මලාගේ, ශ්‍රීමතීගේ ඈ සිට එම්. එස්. ප්‍රනාන්දු, ප්‍රෙඩී සිල්වා දක්වාම සිය සංගීත නිර්මාණ දායකත්වය දැක්වූ සංගීතඥයෙකි.\n\nප්‍රෙඩී ගේ කුණ්ඩුමනී, හඳ මාමා උඩින් යතේ වැනි ගීත ඔහුගේ බව ඔබ සිහිනෙකින් වත් නොසිතන්නට ඇත.\n\nඅමරදේවයන්ට බමර පැටික්කී, කුමරියක පා සළඹ සැළුනා ගීත නිර්මාණය කළ වික්ටර් රත්නායකයන්ම ප්‍රෙඩී සිල්වාට මේ ගීත නිර්මාණය කර දෙද්දී ඔහු තුළ සිටින රසවතා කොතෙක් පුළුල් රසභාවයන් විඳින්නෙක්ද නිදහස් නිර්මාණාවේශයකින් ක්‍රියාත්මක වන්නෙක්ද යන්න ඔබට පැහැදිලි විය යුතුය.\n\nමිල්ටන් පෙරේරාට දෙතුන් වතාවක් ඔබ ඇමතූවෙමි ගීතය සාදා දෙන්නේද ඔහුමය.\n\nඔහු ගේ චිත්‍රපට සංගීතය ගැන අප කතා කර ඇත්තේ කොයි තරම් අල්ප වශයෙන්ද?\n\nසතිස්චන්ද්‍රයන්ගේ මාතර ආච්චි චිත්‍රපටයට ඔහු සංගීත නිර්මාණය නොකරන්නට, එහි සඳකඩ පහනක කැටයම් ඔපලා ගීතය සුනිල් එදිරිසිංහයන්ට ගායනා කරන්නට නොලැබෙන්නට, සමහර විට සුනිල් එදිරිසිංහයන්ගේ නැගීම තවත් කල් යන්නට වුව ඉඩ තිබුණි. සරුංගලේ චිත්‍රපටයේ ඔහුගේ සංගීතය එහි සමස්ත කතාව තුළ ඇති කම්පනය වැඩි කර දෙන්නට කොතෙක් නම් ඉවහල් වීද? එහි ඉසුරු දෙවිඳු උමයංගන ගීතය මොන තරම් විශිෂ්ට නිර්මාණයක්ද?\n\nහුලවාලි චිත්‍රපටයේ ඔහුගේ සංගීතය මොන තරම් ප්‍රබලද? කුඩාගමේ මද්දහනේ ගීතයින් අදාළ ජවනිකාවට සහ සමස්ත කතාවේ යටින් දුවන කම්පනයට අවශ්‍ය ප්‍රකම්පනය ලබා දෙද්දී එහිම වැයෙන කුල ගෙදරින් දුම්බර කඳුවැටියේ ගීතයට ඔහු කැටි කරන්නේ වෙනස්ම හැඩයකි. රිද්මයකි.\n\nමේ සියලු රස පිළිබඳව කතා කරන්නට පොතක් ලිවිය යුතුය. පුවත්පතකින් ලැබෙන ඉඩෙන් කළ හැක්කේ රස කලතා ඔබට සොයන්නට විඳින්නට ඉඩ හැර නවතින එක පමණි.\n\n18 වැනි දාට යෙදෙන වික්ටර්ගේ උපන් දිනය වෙනුවෙන් ඔහුට නිදුක් නිරෝගී චිර ජීවනය පතන්නේ අදද ප්‍රසංගයනට සහභාගී වන, ගීත නිර්මාණය කරන, ගායනා කරන අපගේ ජීවිත කාලය තුළ ගීතය ඔස්සේ අපව රසවත් කළ උත්තුංග මිනිසා අපට මහාර්ඝ වස්තුවක් වන හෙයිනි.\n\nඔහු මෑත කාලයේ කළ යම් නිර්මාණයක්, ඔහු පිළිබඳව ඇති වූ යම් කැළඹිලි සහිත ස්වභාවයට මහඟු පිළිතුරක් වැනිය. එබැවින් එහි වචන ටික මෙහි ලියා නවතිමි.\n\nසොයා අසා බලන්න. එහි තවමත් වික්ටර් රත්නායකයාණන් අපට හමු වේ.\n\nහිතේ හැංගී හැංගීඔබ තවම ඉන්නවානෙතේ කඳුළැලි තියනහිත හුස්ම වැටෙනවාසිතේ රිද්මය මගේඔබෙ හුස්ම සොයනවාආදරේ ගුලි කරන්මම තවම ඉන්නවා\n\nමගේ සිත සියුම් තැන්හිමින් පිරිමදිනවාහඬ හඬා නොකී කවිහෙමි හෙමින් කියනවාඔබෙන් ලද සෙනෙහසේසුවය නිති විඳිනවාආදරේ ගුලි කරන්මම තවම ඉන්නවා\n\nමවකගෙන් ලද සෙනේඇය මවෙත පුදනවාහිරු සඳුත් තාරුකාඅප දෙපස නැගෙනවාසඳ කිරණ පරදවාඔබෙ වතම පෙනෙනවාආදරේ ගුලි කරන්මම තවම ඉන්නවා\n\nවෛද්‍ය යසනාත් ධම්මික බණ්ඩාර",
       "URL": "https://divaina.lk/%e0%b6%9c%e0%b7%9a%e0%b6%ba-%e0%b6%9a%e0%b6%bd%e0%b7%8f%e0%b7%80%e0%b7%9a-%e0%b7%80%e0%b7%92%e0%b6%9a%e0%b7%8a%e0%b6%a7%e0%b6%bb%e0%b7%8a-%e0%b6%b4%e0%b6%bb%e0%b6%b8%e0%b7%8f%e0%b6%af%e0%b6%bb/",
       "Category": "athireka",
       "Parent URL": "https://divaina.lk/category/athireka//page/123/"
}