{
       "Source": "divaina",
       "Timestamp": "August 26, 2023",
       "Headline": "ශ්‍රී ලංකා රාමඤ්ඤ මහා නිකායේ අනුනායක අපවත්වී වදාළ අතිපූජ්‍ය නැදගමුවේ විජය මෛත්‍රී නාහිමි",
       "News Content": "ශ්‍රී ලංකා රාමඤ්ඤ මහා නිකායේ අනුනායක අපවත්වී වදාළ අතිපූජ්‍ය නැදගමුවේ විජය මෛත්‍රී මාහිමිපාණන් ශ්‍රී ලංකා රාමඤ්ඤ මහ නිකායටත්, පොදුවේ සම්බුදු සසුනේ චිරස්තථියටත් කළ මෙහෙවර අති මහත් බව යුරෝපයේ ශ්‍රී ලාංකික භික්‍ෂු සංගමය නිකුත් කර ඇති ශෝක පණිවුඩයෙහි දැක්වේ.\n\nඑම සංගමයේ සභාපති විජයරාජපුර ශීලවංශ නාහිමියන් හා ලේඛකාධිකාරී කටුවන සීලක්ඛන්ධ හිමියන් එම පණිවුඩය නිකුත් කර තිබේ.\n\nබුද්ධ චරිතයටත්, බුද්ධ දේශිත ශ්‍රී සද්ධර්මයටත් විවිධ අභියෝග එල්ල වෙද්දී එවැනි දෑ පිටුදැක බුදු සසුනේ චිරස්ථථියට අමිල මෙහෙවරක් උන්වහන්සේ සිදුකළ බවද එහි දැක්වේ.\n\nසිය නිකායත්‍රයත්, ගිහි පැවිදි සමාජයත්, රටත් දහමින් ගුණෝපලක්‍ෂිත කිරීමේ උත්තම චේතනාව සාක්‍ෂාත් කරගැනීම උදෙසා උන්වහන්සේ උතුම් ආර්ය මහා සඟ සසුනේ හර පද්ධතීන් මැනවින් අවබෝධ කරගන්නට මහත් වෙහෙසක් ගත්තා සේම, විසල් දහම් දැනුම් සම්භාරයක් ලබන්නටත් ඇප කැප විය. මිනුවන්ගොඩ, පත්තඬුවන භික්ෂු පුහුණු මධ්‍යස්ථානාධිපති ලෙස නැදගමුවේ විජය මෛත්‍රී නාහිමිපාණන් වහන්සේ ඇප කැප වූයේ මූලික වූයේ සඟ පරපුරේ හසල බුද්ධිමතුන් රැසක් මේ උතුම් දහම් දිවයිනට දායාද කිරීමේ පරම අභිලාෂයෙනි.\n\nඑබැවින් වත්මන් සඟ සසුනෙහි වැඩ වාසය කළ ධර්මධරයාණන් වහන්සේ නමක මෙන්ම ඥාණශීල, තපෝගුණැති මහ තෙර නමක් ලෙසද සම්භාවනාවට පාත්‍ර අතිපූජ්‍ය නැදගමුවේ විජය මෛත්‍රී අනුනායක ස්වාමීන්ද්‍රයාණන් වහන්සේ රට දැය එකලු කළ මහානායක හිමිපාණන් වහන්සේ නමක සේ අවිවාදයෙන් හැඳින්විය හැකිය.\n\nඅර්ථයෙන් ධර්මයෙන් ආදර්ශයෙන් සසුනඹර ආලෝකවත් කළ ශ්‍රේෂඨ පැවිදි යතිවරයාණන් කෙනකු වූ නැදගමුවේ විජය මෛත්‍රී අනුනාහිමියන්ගේ අපවත් වීම තුළ පුරවාලිය නොහැකි හිඩැසක් හෙළ සසුන තුළ ඇතිවිණැයි ශෝක පණිවුඩයක් නිකුත් කරමින් ශ්‍රී ලංකා රාමඤ්ඤ මහා නිකායේ නිකායාරක්‍ෂක සභාවේ භාණ්ඩාගාරික ආචාර්ය ධනවර්ධන ගුරුගේ මහතා සඳහන් කරයි.\n\nශ්‍රී ලංකා රාමඤ්ඤ මහා නිකාය වෙනුවෙන් එම නිකාය ඔස්සේ පොදුවේ ශාසනික උන්නතියටත්, රටට මෙන්ම ගම්පහ දිස්ත්‍රික්කයටත් උන්වහන්සේ විශාල මෙහෙවරක් ඉටුකළ බවද එහි දැක්වේ.",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%bb%e0%b7%8f%e0%b6%b8%e0%b6%a4%e0%b7%8a%e0%b6%a4-%e0%b6%b8%e0%b7%84%e0%b7%8f-%e0%b6%b1%e0%b7%92%e0%b6%9a/",
       "Category": "athireka",
       "Parent URL": "https://divaina.lk/category/athireka//page/26/"
}