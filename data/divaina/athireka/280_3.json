{
       "Source": "divaina",
       "Timestamp": "April 17, 2022",
       "Headline": "ඒ ඇසෙන්නේ වෛර්ණ ශ්‍රී ලාංකිකයන්ගේ හදගැස්මයි",
       "News Content": "අද මුළු රටට අරගලයක ය. එයට දේශපාලන පක්ෂ, පාට, ජාති, ආගම්, කුල කිසිදු වෙනසක් නැත. එදා අධිරාජ්‍යවාදීන්ගෙන් නිදහස දිනා ගැන්මට මුළු ජාතියම එක්වූ අයුරින් අද මේ නිදහසේ අරගලයට මුළු රටම එක පොදියට එක්වී සිටී.\n\nරටින් බැහැරව සිටින ශ්‍රී ලාංකිකයන්ද, යුරෝපයේ, අප්‍රිකාවේ, මැදපෙරදිග, අමෙරිකානු රටවල් ඇතුළු ලොව පුරා සිංහල, දමිළ, මුස්ලිම් ඩයස්පෝරා වශයෙන් නොව, ශ්‍රී ලාංකිකයන් ලෙස එකම හඬකින් මේ අරගලයට එක්වී සිටිති.\n\nමුළු ශ්‍රී ලාංකික ජාතියම කිසිදු භේදයකින් තොරව මෙලෙස එක්ව කරන අරගලයක් අපි අපේ ජීවිත කාලය තුළ මෙයට පෙර දැක නැත. මුළු රටම අද මේ අරගලයේ නිරතව සිටින්නේ රට වෙනුවෙන් සහ රටේ අනාගත පරපුර වෙනුවෙනි. රටේ අනාගතය ගැන මෙන්ම අපේ අනාගත පරපුර ගැන සිතන කිසිවෙකුට මේ අරගලය අබියස අදහස් කන් පියාගෙන සිටිය නොහැක.\n\nඅද රට මුහුණදී ඇති මේ අගාධය, සමස්ත ශ්‍රී ලාංකික ජාතියම එක්සත් කිරීමට මුල් හේතුව වී ඇත. සියලු දෙනාටම මුහුණ දෙන්නට සිදුව ඇති ජීවන අරගලය සැමටම පොදු වූවකි. මේ තත්ත්වය සියලු දෙනාගේම අනාගතයට ඇතිකරනුයේ පොදු බලපෑමකි.\n\nපටු න්‍යාය පත්‍රයන්ට සහ අරමුණු ඇතිව අප බෙදා වෙන් කරන්නට උත්සාහ කළද, මනුෂ්‍යයන් ලෙස අප සැමට ඇත්තේ පොදු අභියෝගයන් බව සනාථ කළ මොහොතකි, මේ එළඹ ඇත්තේ. මේ පොදු අභියෝගයනට අප මුහුණ දිය යුතුව ඇත්තේ, එක්ව, සාමූහිකවය. මේ තත්ත්වය දැන් අපේ ජනතාව හොඳින් තේරුම් ගෙන ඇත.\n\nදේශපාලනික සහ වාණිජමය හේතූන් මත ඇති කළා වූ ගැටුම්වලින් ඔබ්බට ගිය, නව ශ්‍රී ලංකාවක් නිර්මාණය කරගැන්මට මේ අරගලය හේතුවනු ඇත යන්න මගේ විශ්වාසයයි. ළිං මැඬි සිතුම් පැතුම් නිසා ලෝකයෙන් කොන්වූ ශ්‍රි ලංකාවක් වෙනුවට, නිදහසේ උදාවේදී අපේ ජාතික වීරවරයන් මැවූ සිහිනයට එකඟව, පොදුවේ පුළුල් ලෙස සිතන, පුළුල් ලෙස බලන, විවිධත්වය බරක් නොව සම්පතක් කරගන්නා වූ, ශ්‍රී ලංකාවක් සඳහා වන තීරණාත්මක මොහොතකට අද අපි එළඹ සිටිමු.\n\nමේ අරගලය තුළින් දූෂිත, උද්ධච්ඡ පාලනයක වෙනසකට එහා යමින්, ශ්‍රී ලාංකික සමාජයේ ප්‍රජාතන්ත්‍රවාදී ව්‍යූහය සහ ආයතන වඩාත් ශක්තිමත් කරගැන්මකට යායුතුව ඇත. පටු න්‍යාය පත්‍ර ඇති බලවේග ජනතාවගේ හඬ සහ ප්‍රජාතන්ත්‍රවාදී අයිතීන් සුරැකීමට ගොඩ නැගී ඇති ප්‍රජාතන්ත්‍රවාදී ආයතන සහ ව්‍යූහය දුර්වල කර, තම පටු බලලෝභී අරමුණුවලට මේ අරගලය යොදා ගැන්මට මාන බැලිය හැක. එවැනි ප්‍රයත්නයන් ගැන අපේ රටේ ජාතික ධාරාවේ සිටින ප්‍රජාතන්ත්‍රවාදී කඳවුරේ බලවේග මෙන්ම ජනතාවද ප්‍රවේසමෙන් සිටිය යුතුවේ.\n\nරටක දේශපාලන විසඳුම් මෙන්ම ආර්ථික විසඳුම් යන දෙපාර්ශ්වය එකිනෙකට බැඳුණු ගමන් මාර්ගයක යා යුතුව තිබේ. එම නිසා මේ තත්ත්වයන් ගැන පටු සීමාවන් ඉක්මවා ඇමතීමක් කළ යුතු අවස්ථාවකට රටක් හැටියට අපි පැමිණ ඇත්තෙමු.\n\nරට මහා විනාශයක් අභියසට පැමිණ ඇති මොහොතක, පටු පක්ෂ සීමාවන්ගෙන් ඔබ්බට ගොස් පාර්ලිමේන්තුවේ සර්ව පාක්ෂික එකමුතුවකින්, මේ ප්‍රශ්න ඇමතීම සීමිත කාලයකට සිදුවිය යුතු බවට වගකිවයුතු පාර්ශ්වවලින් සියලු දේශපාලන පක්ෂවලට මේ අතර බලපෑම් සිදුවෙමින් පවතී. මෙහිදී එවැනි ප්‍රවේශයකට යෑම සඳහා පූර්ව කොන්දේසි ලෙස විධායක ජනාධිපති ක්‍රමය අහෝසි කිරීම සහ ස්වාධීන කොමිෂන් සභා යළි ස්ථාපිත වීම ඇතුළු ප්‍රජාතන්ත්‍රවාදී ආයතන ශක්තිමත් කරන ලෙසින් 20 සංශෝධනය අහෝසි කිරීමට අප්‍රමාදව කටයුතු තළ යුතු බවට සමගි ජනබලවේගය තම ස්ථාවරය දැනටමත් හෙළිකර ඇත.\n\nරට පළමුව තබා, සාමූහිකත්වයකින් එකමුතුව මේ ගින්න නිවා ගැන්ම ප්‍රමුඛ කාර්යයක් විය යුතු බව පිළිගනිමින් මේ සඳහා එකඟවීම සහ ඒ සඳහා පවතින පාලනයේ පූර්ණ වෙනසකට යෑම සඳහා විධායක ජනාධිපති ධුරය අහෝසි කිරීමේ කොන්දේසිය සහ ප්‍රජාතන්ත්‍රවාදී ආයතන ශක්තිමත් කිරීමට 20 සංශෝධනය අහෝසි කිරීමට කටයුතු කිරීම තුළින් ජනතාවගේ හඬට කන්දීමක් මෙන්ම රට මුහුණ දී ඇති දුෂ්කරතාවන් ගැන එකමුතුව ඊට මුහුණදීම සඳහා යහපත් ප්‍රවේශයක් ඇතිකර ගැන්ම සිදුවනු ඇතැයි අපේක්ෂා කළ හැක.\n\nඉදිරි අනාගතයේදී ප්‍රජාතන්ත්‍රවාදී ලෙසින් ජනතා පාලනයකට අවකාශ සලසන තෙක්, මේ අරාජික තත්ත්වය නැති කර, රටේ ආර්ථිකය සහ දේශපාලන තත්ත්වය නිසි ලෙස කළමනාකරණය කරගත හැකි තත්ත්වයක් අප්‍රමාදව ජනතාවට පිළිගත හැකි අයුරින් උදාකරගත යුතුව ඇත්තෙමු.\n\nමේ අතර ඉතිහාසයේ ප්‍රථම වරට වර්තමාන පාලනයට එරෙහිව විශ්වාසභංග යෝජනාවක් මෙන්ම ජනාධිපතිවරයාට එරෙහිව දෝෂාභියෝගයක් පාර්ලිමේන්තුව වෙත ඉදිරිපත් කිරීම සඳහා එකවර කටයුතු සිදුවෙමින් පවතී. ලංකාවේ පමණක් නොව ලෝක ඉතිහාසයේත් දැකිය හැකි බල සම්පන්නම ජනාධිපතිවරයකුට සහ ආණ්ඩුවකට එරෙහිවයි, මේ යෝජනාවන් ඉදිරිපත්ව ඇත්තේ. ඔවුන්ගේ නිවාස සහ කාර්යාල ඉදිරිපිට දිනපතා විරෝධතාව දක්වමින් සිටින ජනගඟ වැඩිවෙමින් පැවතීම දැන් දකින්නට පුළුවන.\n\nදේශප්‍රේමීත්වය පිළිබඳ පේටන්ට් අයිතිය ඒකාධිකාරයක් ලෙස තමන් අත තබාගනිමින් සිටි වත්මන් පාලනයට දැන් ඒ රැවටීම තවදුරටත් කළ නොහැකි තත්ත්වයක් උදාවී ඇත. ඔවුන්ගේ ඒ ඊනියා අයිතිය, දැන් ඔවුන්ට අහිමි වී ඇත. මේ ජන අරගලය තුළින් ඒ දේශප්‍රේමීත්වයේ නියම හිමිකාරිත්වය, එහි සැබෑ උරුමකරුවන් වන රටේ ජනතාව අතට පත්ව තිබීම දැන් පැහැදිලිය.\n\nදැන් දේශප්‍රේමී සහ දේශද්‍රෝහී බෙදුම් රේඛාව වැටී ඇති තැන ඉතා පැහැදිලි ය. එක් පැත්තක මේ දූෂිත, උද්ධච්ඡ පාලනය පලවා හැරීමට පක්ෂ කඳවුර ය. අනෙක් පැත්තෙන් මේ දූෂිත, උද්ධච්ඡ පාලනය තුළින් පැවැත්ම සොයාගනිමින්, එය රැකගැන්මට ප්‍රයත්න දරන දුෂ්ට අතළොස්ස ය.\n\nදැන් මේ රටේ හෘද සාක්ෂිය ඇති මිනිසුනේ දැන් ඔබ සිටිය යුත්තේ කොතැනද යන්න ඔබේම හෘද සාක්ෂියෙන් විමසන්න.\n\nමෙවර සිතමු ලිපිය සමාප්ත කරන්නේ ටිබෙට් ජාතික මහින්ද හිමියන් එදා නිදහස උදෙසා තුන් සිංහලයම අවදි කරවන්නට ලියූ කවියකිනි.\n\nකෙස් ගහ පවා වෙන රටවල මිනිසුන්නේඋස් නිදහස පිණිස සටනට සැරසෙන්නේහිස් මොල තිබෙද්දිත් මේවග නොතකන්නේඇස්ගෙඩි දෙකට හෙණ ගැහිලද සිහලුන්ගේ\n\nඉම්තියාස් බාකීර් මාකාර්",
       "URL": "https://divaina.lk/%e0%b6%92-%e0%b6%87%e0%b7%83%e0%b7%99%e0%b6%b1%e0%b7%8a%e0%b6%b1%e0%b7%9a-%e0%b7%80%e0%b7%9b%e0%b6%bb%e0%b7%8a%e0%b6%ab-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82/",
       "Category": "athireka",
       "Parent URL": "https://divaina.lk/category/athireka//page/280/"
}