{
       "Source": "divaina",
       "Timestamp": "September 20, 2023",
       "Headline": "දික්කසාදය",
       "News Content": "පවත්නා විවාහය අහෝසි කොට නැවත විවාහයක් කර ගැනීම දික්කසාදය ලෙස සරලව අරුත් දැක්වේ. නැතහොත් විවාහ ජීවිතයට ඇතුළත් වීමේදී එකිනෙකා හා සබැඳි ණය යුක්තීන් යුතුකම් හා අයිතිවාසිකම් හමාර කිරීමය. ශු. බයිබලයේ පැරණි ගිවිසුමේ ද්විතිය නීති සංග්‍රහයේ 24 වන වගන්තියේ සඳහන් වන්නේ යම් පුරුෂයකු කාන්තාවක පාවා ගත් පසු ඇගේ නොහොබිනාකමක් නිසා ඇයට අකමැති වුවහොත් දික්කසාද පත්‍රයක් ලියා දී ඇය පිටමං කළ හැකි බවය. මේ නිසා ශු. බයිබලය දික්කසාදයට පක්ෂ යැයි ඇතැම්හු සිතති. එහෙත් මේ කාන්තාව නොහොබිනාකමින් මුදා ගැනීම සඳහා මිස දික්කසාදයට අනුබල දීමට නොවේ. එහෙත් පැරණි ගිවිසුමේ මලාකි දිවැසිවරයාගේ පොතේ සඳහන් වන්නේ මම දික්කසාදයට දැඩි ලෙස විරුද්ධ වේවි. නුඹලාගෙන් කෙනකු තම භාර්යාවට කරන එවැනි නපුරු ක්‍රියා ගැන මම දැඩි ලෙස විරුද්ධ වෙමි යනුවෙනි. අලුත් ගිවිසුම පැහැදිලිවම දික්කසාදය ප්‍රතික්ෂේප කරයි. “වේශාකම හැර අන් කරුණක් නිසා සිය භාර්යාව දික්කසාද කරන කවරෙක් වුවද ඔහු ඇය කාම මිථ්‍යාචාරයට පත් කරනු ලබන්නේය (මතෙව් ලු:31) එහෙත් මෙයින් අදහස් වන්නේ වේශාකම නිසා දික්කසාදයට ඉඩ ලැබෙන බව නොවේ. වේශාකම ලෙස දැක්වෙන්නේ ජුදා නීතියට හා සම්ප්‍රදායට පටහැනිව සිදු කරන විවාහ සම්බන්ධවය. විවාහය නිසා ඔවුහු එවක් පටන් දෙදෙනෙක් නොව එක් කෙනෙක් වන්නේය. එබැවින් දෙවියන් වහන්සේ එක් කළ අය මනුෂ්‍යයා වෙන් නොකෙරේවා (මාක් 10-6-9) මේ කිතුනු ඉගැන්වීමය. කතෝලික සභාවට අවශ්‍ය විවාහයේ ශුද්ධවන්ත භාවය රැක ගැනීමටය. පවුල නමැති කුරුලු කැදැල්ල කැඩී බිඳී විනාශ වනු දැකීම කතෝලික අභිලාෂය නොවේ.\n\nකැලිස්ටස් ජයමාන්න – හීන්කෙන්ද",
       "URL": "https://divaina.lk/%e0%b6%af%e0%b7%92%e0%b6%9a%e0%b7%8a%e0%b6%9a%e0%b7%83%e0%b7%8f%e0%b6%af%e0%b6%ba/",
       "Category": "athireka",
       "Parent URL": "https://divaina.lk/category/athireka//page/11/"
}