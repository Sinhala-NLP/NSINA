{
       "Source": "divaina",
       "Timestamp": "July 30, 2023",
       "Headline": "පොහොසත් වෙයිද? – දුප්පත් වෙයිද? – හරියටම කියන ධන රාශිය ගැන දැනගන්න",
       "News Content": "ජ්‍යොතිෂයට අනුව සෑම ජන්මියකුටම ඉන්දු ලග්නයක් හෙවත් සැඟවුණු ධන රාශියක් හිමිය. එය සොයා ගැනීමට නිවැරදි ජන්ම පත්‍රයේ අදාළ ග්‍රහයන්ගේ රශ්මි කලා ප්‍රමාණ, ශුක්‍ෂම අංක හෙවත් කලා බලය ගණනය කළ යුතුය. ඉන්දු යනු සඳුය. එනිසා ඉන්දු ලග්නයේ මූලික පදනම සඳුය. ඕනෑම ජන්ම පත්‍රයක දෙවැන්නෙන් තැන්පත් ධනයත්, එකොළොස්වැන්නෙන් සියලු ලැබීමුත් පෙන්වයි. යමෙකුට ධනය ලැබෙන්නේ පරම්පරාගත උරුමයෙන්, වෙහෙස මහන්සි වී කරන රැකියාවෙන් හෝ පෙර කළ පිනෙන් වාසනාවට අහම්බෙනි. කෙසේ වෙතත් ඉතා ප්‍රශස්ත මට්ටමක ධනයක් ලැබීමට හෝ සතුවීමට ජන්මියා ඉතා වාසනාවන්ත විය යුතුය. ධනයෝග ක්‍රියාත්මක වීමට නම් දෙවැන්න බලවත් විය යුතුය.\n\nධනය ඉපයීමටත් උපයන ධනය සුරක්‍ෂිතව අරපරිස්සමින් නිසි කළමනාකරණයකින් යුතුව යුතුකම්, වගකීම් හා අවශ්‍යතා වෙනුවෙන් නිර්ලෝභීව වියපැහැදම් කිරීමටත් යම් පමණ ඉතුරු පහදු කිරීමටත් ඒ ඒ ජන්මියාගේ උත්සාහයත්, ඥාණ ශක්තියත්, අධ්‍යාපන මට්ටමත්, ජීවන වෘත්තිය හා ඊට පරිබාහිර ආදායම් මාර්ගත්, සුචරිතවත් ධර්මානුකූල ජීවිතයත්, කල්‍යාණ මිත්‍ර සම්පත්තියත් ඍජුවම බලපායි. ධනවත්භාවය තීරණය වනුයේ වියදම් කරන මුදලින් නොව ඉතිරි කරන මුදලිනි. ධනය කිසිදු\n\nවගවිභාගයකින් තොරව වියදම් කිරීම තුළ ක්‍ෂණිකව ධනවත්කම කැපී පෙනුන ද එය පවත්වා ගැනීම කෙටිකාලීනය. එහෙත් මසුරුකමින් ධනය පොදිගසා හීල්ලීමෙන් තොරව අවශ්‍ය දේට අවශ්‍ය පරිදි නිර්ලෝභීව වියපැහැදම් කළ යුතුය. බුදුදහම අයහපත් වැරදි මාර්ග වලින් ධනය ඉපයීම ප්‍රතික්‍ෂේප කළ ද මනුෂ්‍යයෝ යහපත් මෙන්ම අයහපත් මර්ග වලින් ද ධනය උපයති. එසේ උපයන ධනය පිරිසක් තමාගේත්, තම පවුලේත් යහපතට අභිවෘද්ධියට යොදවන අතර තව පිරිසක් විනාශයට යොදවති. ජ්‍යොතිෂයේ සඳහන් සැඟවුණු ධන රාශිය සොයාගැනීම තුළ යමකු උපයනා හෝ සතු ධනය නිසි කළමනාකරණයකින් යුතුව අවශ්‍ය දේට අවශ්‍ය පමණ වියදම් කරයි ද? නොඑසේ නම් ධනය නිකරුණේ අනවශ්‍ය ලෙස අනවශ්‍ය දේට නැති නාස්ති කරයි ද? එසේ කරනුයේ කවර දේ සඳහා ද යන්න සොයාගත හැක. හොඳ ධනයක් ලැබීමට හෝ සතුවීමට ලග්නය, ලග්නාධිපති, රවි හා සඳු බලවත් විය යුතුය. එසේම 5, 9, 10, 2, 11, 6 බලවත් විය යුතුය.\n\nඉන්දු ලග්නය සෙවීමේදී රාහු හා කේතු යන ඡායා ග්‍රහයන් හැර අනෙක් ග්‍රහයන් සත්දෙනාට රශ්මි කලා සංඛ්‍යාවක් හෙවත් කලා බලයක් ලබාදී ඇත. ඒ රවිට කලා 30, සඳුට කලා 16, කුජට කලා 06, බුධට කලා 08, ගුරුට කලා 10, සිකුරුට කලා 12, ශනිට කලා 01ක් ද ලෙසය. මෙහිදී ශනි, කුජ හා රවි වැනි ග්‍රහයන් දහස් ගණනින් ධනය ලබාදෙන අතර එය ප්‍රමාණාත්මකව අඩුය. චන්ද්‍ර හා බුධ ලක්‍ෂ ගණනින් ධනය ලබාදෙන අතර එය ප්‍රමාණාත්මකව මධ්‍යමය ගුරු හා සිකුරු කෝටි ගණනින් ධනය ලබාදෙන අතර එය ප්‍රමාණාත්මකව උපරිමය. මෙය මෙසේ වීමට නම් ග්‍රහයා බලවත් විය යුතුය.\n\nසැඟවුණු ධන රාශිය සෙවීමේදී මුලින්ම ජන්ම පත්‍රයේ 9 වැන්න අධිපතියා සොයාගත යුතුය. මීළඟට චන්ද්‍රයා තැන්පත් රාශියත් එම රාශියේ සිට ස්ථාන 9 ක් ඉදිරියට ගැන චන්ද්‍රයාගෙන් 9 වැන්නන් සොයාගත යුතුය. එහි යම් ග්‍රහයකු වෙතොත් එම ග්‍රහයා ද ග්‍රහයන් කීපදෙනෙක් වෙතොත් ස්ථාන, දිග්, කලා, මෙස්ටා, නෛසර්ගික හා දෘෂ්ටි යන ශඩ්විධ බලයෙන් බලවත්ම ග්‍රහයා ද ග්‍රහයකු නොමැතිනම් එම රාශි අධිපතියා ද සොයාගන්න. මීළඟට ජන්ම පත්‍රයේ 9 වැන්න අධිපතියාට හිමි රශ්මි කලා සංඛ්‍යාවත් චන්ද්‍රයාගෙන් 9 වැන්නට අනුරූපව ලැබුණු ග්‍රහයාට හිමි රශ්මි කලා සංඛ්‍යාවත් එකට එකතු කර 12 න් බෙදා ශේෂය ලබාගන්න. එනමුත් ඉහත එකතු කළ අගය 12 ට අඩුනම් එයම ශේෂය ලෙස ගන්න. ශේෂයක් ඉතිරි නොවේ නම් ශේෂය 12 ලෙසම ගන්න. කෙසේ වෙතත් ලැබුණු ශේෂය සලකා සඳු සිටි රාශියේ සිට එම ශේෂයට අනුරූප අදාළ ස්ථාන ගණන ඉදිරියට ගනින්න. එවිට ලැබෙන රාශිය ඉන්දු ලග්නය හෙවත් සැඟවුණු ධන රාශියයි. එහි අධිපති බලවත් නම් සැඟවුණු ධන රාශිය බලවත්ය. කෙසේ නමුත් ඉන්දු ලග්නය ලෙස 5, 9 යන ලක්‍ෂ්මී ස්ථානත් 1, 4, 7, 10 යන විෂ්ණු ස්ථානත් 2, 11 න් පත්වීම ඉතාම ශුභය. එසේම ඉන්දු ලග්නයේ නෛසර්ගික ශුභ ග්‍රහයෙක් හෝ ග්‍රහයන් වීමද ශුභය. ඉන්දු\n\nලග්නයෙන් 1, 2, 4, 5, 7, 9, 10, 11 යන භාවවල ග්‍රහයන් තැන්පත් නම් ද එය ධනවත් වන පිහිටීමකි. විශේෂයෙන් ධනකාරක ගුරු මෙකී ස්ථානයක වීම ඉතා ශුභය. තවද සැඟවුණු ධන රාශිය ලෙස ලැබුණු රාශියත් එම රාශියේ අධිපති සිටින රාශියත් යන දෙකම ශුභ වූ කල ශුභ ඵල උපරිමය. එහෙත් සැඟවුණු ධන රාශිය මෙන්ම එහි අධිපති තදික ස්ථානගතවීම අශුභය. එනමුත් උක්ත ද්විත්වයෙන් එකක් දුෂ්ට ස්ථාන ගතවීම මත අදාළ ග්‍රහයාගේ බලය විමසිය යුතුය. මීළඟට සැඟවුණු ධන රාශිය සෙවීම නිදර්ශනයක් මගින් විමසා බලමු.\n\nසඳු සිටින රාශිය\n\nඉහත මකර ලග්න හිමි ජන්ම පත්‍රයේ 9 වැන්න කන්‍යා රාශියයි. එහි අධිපති බුධ වේ. බුධට හිමි රශ්මි කලා සංඛ්‍යාව 08කි. මෙහි චන්ද්‍රයා 7 වැන්න වන කටක රාශියේ තැන්පත්ව සිටී. එහි සිට ස්ථාන 9 ක් ඉදිරියට ගත්ත විට 3 වැන්න වන මීන රාශිය හමුවේ. මෙම ජන්ම පත්‍රයේ 3 වැන්නේ ග්‍රහයකු නොමැත. එනිසා මීනයේ අධිපති වන ගුරු සලකනු ලැබේ. ගුරුට රශ්මි කලා සංඛ්‍යාව 10 කි. මීළඟට රශ්මි කලා සංඛ්‍යා එකතු කරමු.\n\nබුධට හිමි රශ්මි කලා සංඛ්‍යාව = 08ගුරුට හිමි රශ්මි කලා සංඛ්‍යාව = 10එකතුව = 18\n\nමීළඟට එකතුව 12න් බෙදා ශේෂය ලබාගමු.\n\nමෙහිදී ලැබුණු ශේෂය 6කි. දැන් සඳු සිටි රාශියේ සිට ඉහත ලැබුණු ශේෂයට අනුරූපව ස්ථාන 6ක් ඉදිරියට ගණින්න. එවිට 12 වැන්න වූ ධනු රාශිය හමුවේ. ඒ අනුව මෙම ජන්මියාගේ සැඟවුණු ධන රාශිය ධනු වේ. එහි අධිපති ගුරු වේ.\n\nඕනෑම ජන්ම පත්‍රයක භාව 12 ට අනුව සැගවුණු ධන රාශිය වැටෙන භාවයේ ශුභ අශුභ පලාපල ලග්න භාවයේ සිට අනුපිළිවෙළින් ඉතාම සැකෙවින් මෙසේය.\n\n● ලග්නය වූ විට – ශරීර සෞඛ්‍ය, අධ්‍යාපනය, ප්‍රසිද්ධිය හා ගෞරවය, වැදගත් විනීත ඇඳුම් පැළදුම්, ලාභ ඉපයීම්, වැදගත් ගමන් බිමන්, පවුලේ වියහියදම් සඳහා ධනය වැයවේ.\n\n● ධන ස්ථානය වූ විට – ලාභ ලැබීම, ආහාර පාන, රන්, රිදී, මුතු, මැණික් වැනි වටිනා දේ මිලදී ගැනීමට ධනය වැයවේ.\n\n● වික්‍රම ස්ථානය වූ විට – සන්නිවේදනයට, බාල සහෝදර සහෝදරියන්ට ධනය වැයවේ.\n\n● සුඛ ස්ථානය වූ විට – ගේදොර ඉඩකඩම්, යාන වාහන, මව සඳහා ධනය වැයවේ.\n\n● පුත්‍ර ස්ථානය වූ විට – අධ්‍යාපනය, දරුවන් පෙම්වතා හෝ පෙම්වතිය වෙනුවෙන් ධනය වැයවේ.\n\n● රෝග ස්ථානය වූ විට – ලෙඩ රෝග, සේවක සේවිකාවන්, සුරතල් සතුන්, සොර සතුරන් වෙනුවෙන් ධනය වැයවේ.\n\n● කලත්‍ර ස්ථානය වූ විට – කලත්‍රයා වෙනුවෙන් ද හවුල් කටයුතු වෙනුවෙන් ද අනියම් සබඳතා වෙනුවෙන් ද ධනය වැයවේ.\n\n● මෘත්‍යු ස්ථානය වූ විට – හදිසි අනතුරු, ශල්‍යකර්ම, නරක ප්‍රසිද්ධිය, දායාද, රක්‍ෂණයන් සඳහා ධනය වැයවේ.\n\n● ධර්ම ස්ථානය වූ විට – පුණ්‍ය කටයුතු, උසස් අධ්‍යාපනය, විදේශ ගමන් සඳහා ධනය වැයවේ.\n\n● කර්ම ස්ථානය වූ විට – ගෞරවය, නම්බුව, ප්‍රසිද්ධිය, මානව සම්බන්ධතා, බලාපොරොත්තු සඵල කර ගැනීම සඳහා ධනය වැයවේ.\n\n● අය ස්ථානය වූ විට – ලාභ ලැබීම්, වැඩිමහල් සහෝදර සහෝදරියන් වෙනුවෙන්, මිතුරන් වෙනුවෙන්, සතුට ප්‍රීතිය වෙනුවෙන් ධනය වැය වේ.\n\n● වැය ස්ථානය වූ විට – ණය ගෙවීම්, රෝහල්ගතවීම්, නඩු හබ, ත්‍යාග පිරිනැමීම්, නැති නාස්ති කිරීම්, පරිත්‍යාග කිරීම්, පුණ්‍යාධාර පිරිනැමීම්, ඉතා මිල අධික අභරණ භාණ්ඩ මිලට ගැනීම්, චංචල හා නිෂ්චල දේපළ සඳහා ධනය ආයෝජනය කිරීම් වැනි දේ සඳහා ධනය වැයවේ.\n\nඔබත් ඉහත සඳහන් කළ ලෙසට ඍෂි උතුමන් ගුරුමුෂ්ටි වලින් තොරව නිර්ලෝභීව මනුෂ්‍ය වර්ගයාගේ යහපත උදෙසා ලොවට දායාද කළ ජ්‍යොතිෂය තුළින් තමාගේ ඉන්දු ලග්නය හෙවත් සැගවුණු ධන රාශිය සොයා එයත් එහි අධිපතිගේත් බල දුබලතාවය මැනවින් තක්සේරු කර තමා සතු ධනය සුරැකෙන්නේත් වියදම් වන්නේත් කවර කවර දේ සඳහා ද යන වග කල්තියා දැනගන්න. එය ඔබගේ ආර්ථික කළමනාකරණයටත් ආර්ථික සමෘද්ධියටත් හේතු වනු නියතය.\n\nආචාර්ය මහේන්ද්‍ර පල්ලෙබැද්දදු. අංකය 071-9282653",
       "URL": "https://divaina.lk/%e0%b6%b4%e0%b7%9c%e0%b7%84%e0%b7%9c%e0%b7%83%e0%b6%ad%e0%b7%8a-%e0%b7%80%e0%b7%99%e0%b6%ba%e0%b7%92%e0%b6%af-%e0%b6%af%e0%b7%94%e0%b6%b4%e0%b7%8a%e0%b6%b4%e0%b6%ad%e0%b7%8a-%e0%b7%80%e0%b7%99/",
       "Category": "athireka",
       "Parent URL": "https://divaina.lk/category/athireka//page/39/"
}