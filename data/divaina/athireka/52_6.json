{
       "Source": "divaina",
       "Timestamp": "July 6, 2023",
       "Headline": "‘කවුළුවෙන් එහා’ දහම් ඇසින්",
       "News Content": "චන්දන ඉලන්දාරිගේ\n\n‘කවුළුවෙන් එහා” කිවියර චන්දන ඉලන්දාරිගේගේ අලුත් ම කේවල පැදි සමූහය යි. මේ කවිවලට නමක් නැත. සැකෙවි ය. මටසිලිටි ය. හොඳට ගැළැපූ වචන ටිකකින් චන්දන අපට ලොකු කතාවක් කියයි. ඒ කතාව තුළ ජීවිතයේ අස්ථිරතාව, අපේක්ෂාභංගත්වය, අනපේක්ෂිත බව, අභාග්‍යය, ශූන්‍යත්වය, තීරණාත්මක බව, සාපේක්ෂතාව, නුදුටු විරූ නො පැතූ විරූ බව, අදිසි බව, අර්ථ විරහිත බව කැටි කර ඇති බව චන්දන ම කියයි.\n\nකවුළුවෙන් එහා චන්දනගේ බැල්මට මම ද එබිකම් කෙළෙමි. ඒවායින් මට බොහෝ ධර්මපර්යායන් මැවේ. කවුළුවෙන් එහා ලෝකය නිසරු බැවිනි. චන්දනගේ ස්වයං ශික්ෂිත කවීත්වය නිසරු බව ගැන කියන ඒ සරු පද ගැළැපුම්වල ඇමිණී තිබේ.\n\n“ගලන ගඟේ දියට මුහු වපැතුම් ගසා ය යි බලන්නගං ඉවුරේ නැවතීගෙනඅල්ලාගනු බෑ බලන්න.”\n\n“යෙන යෙන හි මඤ්ඤන්ති, තතො තං හොති අඤ්ඤථා;” යම් පරිද්දෙකින් සිතත් ද, එය අන් පරිද්දෙකින් ම වේ. මම ය මගේ ය කියා කුමක් අල්ලාගන්න ද?\n\nලෝකය අනුසෝතගාමී ය. උපන්නහුට පටිසෝතගාමී ව යාමට ඇති දුෂ්කරතාව කවියා කාව්‍ය දෘෂ්ටියට හසු කරගෙන ඇති ආකාරය බලන්න.\n\n“කුඹලෙක් මැටි පිඬක් රැගෙනවළඳක් සාද යි හැඩේටඒ හැඩ ලොව රිසි අයුරටඔහු සිත හැඩ එය ම වේ ද?”\n\nකාමයන්ගෙන් විසිතුරු වූ ලොව හඹා යාම උපාදානය එබඳු ය. තෘප්තියක කෙළවරක් කොයින් ද, ගිනිගෙන ම දැවෙනවා හැර? ‘අසරීරං’ – ශරීරයක් හැඩයක් නැති සිත කෙසේ නම් ලෝකය නිශ්චිත ව තන යි ද? නමුදු, සිත විසින් ම ලෝකය අදනා ලැබේ. එය යි චිත්ත නියාමය.\n\nතනිකමට අපි අකැමැත්තෙමු. බැඳීම් ම සොයමු; බැඳීම් ම පතමු. බලාපොරොත්තුවේ ආරාධනා ගොන්න කොතරම් ප්‍රබල ද? හමුවීම් නම් සිසිල දවටා යන සුළඟ වැන්න. එය රඳනු බැරි ය. සුළඟක බැඳෙන්නේ සුළඟක් ම පමණි. කැමති අතකට පා වී යා හැක්කේ එවිට ය. ඒ සැහැල්ලු බව තමා වෙත නො වෙයි නම් සුළඟ අඬ ගෑවාට පලක් නැත. සිසිල විඳගෙන අතහරිනු මිස?\n\n“එන්න එන්න – සුළඟ කියයියන්න යන්න – රඳනු බැරි යි”නමුත්,\n\n“එකලා දිවි ඔබේගෙවී යනු ඇත සබඳේබලබලා ඔබ වෙනුවෙන්කියනු මැන ඉනු කවුදැයි”\n\nඋපධීහු ම මිනිසාගේ නන්දනයෝ ය. උපධි රහිතයා ශෝක නො කරයි. තම අත තමාට ඇති එක ම පිළිසරණ ය. තම ගැළවීම ද තමන් කෙරේ ම ය. තමා උදෙසා කවුරු නම් සිටින්න ද? “කම්මස්සකා” – කර්මය ස්වකීය ය.\n\nවෙහෙසී කරන ඉපැයීම් රැස්කිරීම් ඇහිලීම් සියල්ලෙහි නිමාව කෙබඳු ද? අත්ල දිග හැර මියැදුණු කල තමාට යාමට වන්නේ ද අනෙකාගේ කරමතිනි.\n\n“ගෙන යනු සබඳ පා යුග ගව් දහස් දුරරිසි රිසි හැම ම ගනු වැය කර සියලු වැරසොහොනට වැටී නිම වේ ඔබ යන පාරකෝ කෝ බලනු කිසිවක් නැත ඔබේ කර”\n\nසංස්කාරයෝ හටගන්නෝ ය; ඇති තාක් පවත්නෝ ය; කලෙක නිරුද්ධවන්නෝ ය. උපන්නාට මරණය නියත ය. මැරෙන්නට පෙර පිපී හිනැහෙනු හැකි.\n\n“එක කැකුළක් – රුසිරු මලක්තව දවසක් – මැරුණු මලක්”\n\nජීවිතයේ අප පොදි බඳින බලාපොරොත්තු ද එබඳු ය. ඒවා හිතේ හටගනී. කලෙක ඉටු වෙයි; නැතොත් කිසි දා ඉටු නො වෙයි. ඉටු වුණත් නැතත් සෑම බලාපොරොත්තුවක ම කෙළවර බිඳ වැටීම ය. බිඳුණු කල හිමියා අහිමි කළය මෙනි.\n\n“කුඹලා කළයක් සාදයිවෙළඳා එය ගෙන විකුණයිගෙවිලිය එහි දිය පුරවයිබිඳුණු කලදි හිමි අහිමි යි”\n\nඑතෙකුදු වුවත් බලන්න, විසිතුරු බවට රැවටී සිත කාමය ම පතන අපූරුව?\n\n“ලස්සන පිපි මලක් වටේමී රිසි විහඟෙක් දැවටේපර වුණු මල් වටේ පිටේළඟ රැඳේ ද උගේ හොටේ”\n\nඇතැම් කවක් දේවදූතානුයෝගයකි.\n\n“බලන්න අර හිනැහෙන පොඩි බිලිඳු මුවේලොව හැම තුට එක විට එක තැන හමුවේමහල්ලෙකුගෙ මියැදෙන කණ ඇස් හමුවේබලන්න ලොව දැල්වුණු හැම පහන් නිවේ”\n\nඑකෙකුගේ ජීවිතය තවෙකෙකුගේ ජීවිතය උදෙසා සිල්ලරකි. එහි සාධාරණය අසාධාරණය විමැසීමට කරන පෙළැඹවීම කෙතරම් අගනේ ද? සාර විනිශ්චය ශ්‍රේෂ්ඨ මානව ධර්මයකි.\n\n“අලුත ම මරු දුටුව මාළුවෙළෙඳිය හිස තිබෙනවා ලුකූඩය ගෙන බලනු යාළුඑකෙකුගෙ පණ ගැහෙනවා ලු”\n\nසමත්‍රිංශත් පාරමී ධර්ම සපුරා වසවර්තියාගේ දස බිම්බරක් ගොර මර සෙන් පරදා නවවිධ වර්ෂා ඉවසැ ක්ලේශ මාරයා ද පලවා හැර ලොව්තුරා බුදු වැ පුනර්භවය සිඳ විදුරසුන් අරා වැඩහුන් භාග්‍යවත්හුගේ “අනේක ජාති සංසාරං” යනාදී උදන් වැකි කවියා සිය පද ගැළැපුමට ගෙන ඇති අයුරු;\n\n“නේරංජන ගඟබඩ මහ විරු පවරගිගුම් නැඟෙ යි මුළු සක්වළ ලෝ කුහරදමා කැණිමඬල බිම සුණුවිසුණු කරවඩුව නොහැක තට නඟනට යළි මැදුර”\n\nචන්දන දෙස බස රැස උදෙසා ලියන්නෙකි. එහෙත්, චන්දනගේ ඉලන්දාරි කවිකම ගතානුගතික චින්තනයක සිර වී ඇතියක් නො වේ. ඔහු පතන්නේ කාර්යශීලී වීමට තෘප්තිමත් නිදහසකි. දිගේලි කළ පමණට උලා කෑ මහලු ගවයන්ගේ ඉරණම ඔහුට ඛේදාන්තයකි.\n\n“තණ බිම දුව පැන නටනේතුටින් අලුත් වසුපැටියාඑන දෙස යොත අරන් ගොපලුබලත් මහලු ගවයො නැඟී”\n\nඅබලන් ගැලෙහි තවදුරටත් සියලු බර පටවා ඇත. ගොනා අසරණ ය. බාගවිට අබලන් ගැලට මුල පටන් බැඳි ගවයා ද ඌ ම විය හැකි ය. නමුත්, මේ දිරාගිය ගැලත් මහලු ගොනාත් ගෙන ගැල්කරුවාට දුර යෑමට ඇති එක ම හේතුව දිළිඳුකම ය. දුරු දුර මඟ කඳු අතර ම නෑසී යන සීනු සර හැර ගමනේ රිද්මය හැඩය කීමට කිසිවක් නැත.\n\n“අබලන් තම ගැලේ පටවා සියලු බරයන්නේ දිළිඳු ගැල්කරුවා ගමන දුරඅසරණ ගොනුගෙ ගෙල බැඳි සීනුවේ සරමිය ය යි දුබල විලසින් කඳුවැටි අතර”\n\n“කාව්‍යොපදෙශ ගුරු ශූශ්‍රෑෂණ වෘද්ධසෙවා” – කාව්‍යකරණයෙහි දී උපදෙස් දිය හැකි ගුරුවරුන් සේවනය කිරීම අතිශය වැදගත් ය. එම දායාදය ද ඇති චන්දනත් ඔහුගේ කවියත් ඔප් නැඟේවා! යි අපි පතමු.\n\nපරිවේනාචාර්ය ශාස්ත්‍රපතිදිලාන් පංචන ජයසිංහ",
       "URL": "https://divaina.lk/%e0%b6%9a%e0%b7%80%e0%b7%94%e0%b7%85%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%91%e0%b7%84%e0%b7%8f-%e0%b6%af%e0%b7%84%e0%b6%b8%e0%b7%8a-%e0%b6%87%e0%b7%83%e0%b7%92/",
       "Category": "athireka",
       "Parent URL": "https://divaina.lk/category/athireka//page/52/"
}