{
       "Source": "divaina",
       "Timestamp": "March 20, 2023",
       "Headline": "කවරහුද දෙවියන්….",
       "News Content": "පසුගිය සතියෙන්…\n\nයමෙකු මුදිතා භාවනාව දියුණුකර ගත් මුදිතා ධ්‍යාන සිතින් මියගිය හොත් ඔහු සුභකිණ්හ බඹලොව උපදින අතර, එහි පරමායුෂ කල්ප හතරකි. එහිදී මුදිතාව දියුණුකොට, සිව්සස් අවබෝධකොට පිරිනිවීමට පත්වන අයුරු දක්වා තිබේ.\n\nයමෙකු උපේක්කා භාවනාව දියුණුකොට උපේක්ඛා ධ්‍යාන සිතින් මියගියහොත් ඔහු වේහප්ඵල බඹලොව උපදින බවතත් එහි පරමායුෂ කල්ප පන්සියයක් බවත් දැක්වේ. උපේක්ඛාව දියුණුකොට සිව්සස් අවබෝධයෙන් එහිදීම පිරිනිවන්පානා බව දැක්වේ.\n\nදෙව්ලොව උපත ලැබීමට ගුණධර්ම දියුණු ුකිරීම අත්‍යවශ්‍යමයය. දෙව්ලොව උපතක් ලබන්නට වර්ධනය කරගත යුතු ගුණධර්ම බුදුරජාණන් වහන්සේ දේශනාකොට තිබේ.\n\nදෙව්ලොව අධිපති බව ලබන්නටද දියුණු කළයුතු ගුණධර්ම රැසක් තිබේ. ඒ අතර “සප්තව්‍රතපද සමාදානය” ඉතා වැදගත් වේ.\n\nදෙවිවරු අල්පේශාක්‍ය දෙවිවරු, මහේශාක්‍ය දෙවිවරු යයි කරන ලද පිංකම්වල විපාක විඳීම වශයෙන්, සැප අඩු, සැප වැඩි, දිව්‍ය සම්පත් විඳිති. එසේම සම්‍ය දෘෂ්ඨික දෙවිවරුය, මිත්‍යා දෘෂ්ටික දෙවිවරුය, කියා ධර්මයට කැමැති ධර්මයට අකමැති දෙවිවරුද වෙති.\n\nබොහෝ දෙවිවරු මිනිසුන්ට ප්‍රියය. දැහැමිව ජීවත්වන, තෙරුවන් සරණ ගිය, සිල්පද රකින, පිංකම් කරන, ධර්මයෙන් අඹු දරුවන් පෝෂණය කරන යම් මිනිසෙකු ලෝකයේ කොතැනක වාසය කළත් දෙවිවරු ඔහුව රකින්නේය. ආශිර්වාද කරන්නේය. නමස්කාරද කරන්නේය. ගුණධර්ම රකින මිනිසාම දෙව්ලොව දෙවියන් වන්නේය. එම දෙවියන්ම ගුණධර්ම රකින මිනිසුන් මනුෂ්‍ය ලෝකයේදී ආරක්ෂා කරන්නේය.\n\nසංස්කරණය – නිශාන්ත අමරසිංහ[email protected]",
       "URL": "https://divaina.lk/%e0%b6%9a%e0%b7%80%e0%b6%bb%e0%b7%84%e0%b7%94%e0%b6%af-%e0%b6%af%e0%b7%99%e0%b7%80%e0%b7%92%e0%b6%ba%e0%b6%b1%e0%b7%8a-2/",
       "Category": "athireka",
       "Parent URL": "https://divaina.lk/category/athireka//page/109/"
}