{
       "Source": "divaina",
       "Timestamp": "October 28, 2022",
       "Headline": "මැවිලා පෙනේවි රූපේ ඔබේ….",
       "News Content": "එදවස මට අද වගේ මතකය. 1978 ඔක්තෝබර් 28 වැනිදා ඇගේ වියෝව රටක් කම්පනයට පත් කළේය. ශ්‍රී ලාංකීය සිනමාවේ ප්‍රථම නිළි තාරකාවිය, නිළි රැජන මෙන්ම ගීත කෝකිලාවිය ද වූ රුක්මනි දේවිය අපට අහිමි වූයේ අද වැනි දිනකදීය.\n\nනුවරඑළියේ රම්බොඩ උපන් ඇගේ පියා වූයේ ජේ. ඩී. ඩැනියල්ස් මහතායි. ගැහැනු දරුවන් පස්දෙනකු හා පිරිමි දරුවකුගෙන් යුත් පවුලක දෙවැනියා වූයේ ඩේසි ඩැනියෙල් නම් වූ පසු කලෙක අපට වේදිකාවේදී, සිනමාවේදී, ගී අඹරේදී හමුවුණු රුක්මනි දේවියයි.\n\nවයස අවුරුදු 13 දී රාමායණය (1935) නමැති වේදිකා නාට්‍යයේ රඟපෑමට එක්වූ රුක්මනි දේවි අනතුරුව මිනර්වා නාට්‍ය කණ්ඩායමට එක්වී 1946 දී වේදිකාවෙන් කෙටි කලකට සමුගත්තේ ප්‍රථම සිංහල චිත්‍රපටය ‘කඩවුණ පොරොන්දුවේ’ රඟපෑමටය. 1960 පමණ ඇය තම සැමියා වූ එඩී ජයමාන්නයන්ගේ වැඩිමහල් සොහොයුරු බී. ඒ. ඩබ්ලිව් ජයමාන්න නිෂ්පාදනය කළ ‘මල්යහනාව’ නාට්‍යයේ ද 1961 දී ජේ. ඩී. ඒ පෙරේරාගේ වෙස්සන්තර (මන්ද්‍රි දේවිය ලෙස) නාට්‍යයේ ද ඊ. සී. බී. විජේසිංහයන්ගේ ‘හී කම්ස් ෆ්‍රොම් ජැෆ්නා’ නාට්‍යයේ ද 1967 ඔතැලෝ, ධම්ම ජාගොඩගේ වෙස් මුහුණු ස්ටීවන් සිල්වාගේ අල්ලපු කාමරය ජෝන් ද සිල්වා සූරීන්ගේ වෙස්සන්තර, ජී. එච්. ස්ටැන්ලි පෙරේරාගේ අංගුලිමාල හා තවත් නාට්‍ය ගණනාවක රඟපෑවාය.\n\nවයස අවුරුදු 13 දී ‘සිරි බුද්ධගයා’ නම් වූ පළමු ගීතය ගායනයට අය තෝරා ගනු ලැබුවේ සුප්‍රකට සංගීතඥයකුව සිටි එච්. ඩබ්ලිව්. රූපසිංහ මාස්ටර් සහ කාර්ගිල්ස් සමාගමේ ගේබ්‍රියල් ගුණරත්න දෙපළයි. එදා සිට මියයන තුරු ඇය ගැයූ හැම ගීතයකම ස්වර අප සවන් වැකෙන විට මැවිලා පෙනේවි…. රූපේ ඔබේ…..\n\n1947 ජනවාරි 21 වැනිදා මුල්වරට තිරගත වූ කඩවුණු පොරොන්දුවෙන් ඇරඹුණු ඇගේ රංගන චාරිකාව 1984 ඔක්තෝබර් 26 වැනිදා මුල්වරට තිරගත වූ හර්බට් රංජිත් පීරිස්ගේ ඇර සොයිසා දක්වා ඉදිරියට විහිදිණි. ඇය අපෙන් සමුගන්නා විට ගාමිණි ෆොන්සේකා, වීණා ජයකොඩි ආදීන් ද සමග රග`පෑ ජේ. සෙල්වරත්නම්ගේ අප්සරා චිත්‍රපටය තිරගත වෙමින් තිබිණි. ආචාර්ය ලෙස්ටර් ජේම්ස් පීරිස් තම ‘අහසින් පොළොවට’ චිත්‍රපටයට රුක්මණි දේවිය රගපෑමට දායක කර ගත්තේය. එම චිත්‍රපටයේ ගීතයක් ගයන්නට ද ඇයට පෙරැත්ත කළේ චිත්‍රපටයේ නිෂ්පාදකව සිටි යූ. ඩබ්ලිව්. සුමතිපාලයන්ය. අන්තිමේ රුක්මනි දේවිය එහි එන ගීතයක් නිමල් මෙන්ඩිස්ගේ සංගීතයට ඔගස්ටස් විනයාගරත්නම්ගේ පදරචනයකට දොයි දොයි දොයි දොයිය පුතේ… බයි බයි බයි බයිය පුතේ…. උඹෙ අම්මා කොතැන ගියා.. කිරි එරවා එන්ට ගියා.. ඇත්තු ඇවිත් මඟ රැකලා.. කට කොනකින් සිනහා වෙලා.. දොයි දොයි දොයියාගන්න පුතා… ගීතය තම මියුරු හඬින් මුසු කළාය. අන්තිමට තිරයේ රඟපෑවේ ගාමිණි සමග කෙහෙළිය රඹුක්වැල්ල නිපදවූ සක්විති සුවය චිත්‍රපටයේය.\n\nගාමිණි තමා මුල්වරට රඟපෑ දෛවයෝගය චිත්‍රපටයෙන් පසුව චිත්‍රපට රැසක රුක්මනී සමග රඟපෑවේය. විජය, සබීතා, මහේන්ද්‍ර පෙරේරා, අමරසිරි කලංසූරිය වැන්නෝ ද සක්විති සුවයට එක්වී සිටියහ. එහි මියයන ජවනිකාව ද රුක්මනි රඟපෑවාය. ඇයගේ එම රඟපෑම ඇගේ අවසන් රංගනය ද වූයේය.\n\nජාඇල තුඩැල්ලේ ලැඩී රණසිංහයන්ගේ නිවස ආසන්නයේදීම 1978 ඔක්තෝබර් 28 වැනිදා පෙරවරුවේ ඇය රිය අනතුරකින් දැයෙන් සමුගත් මොහොතේ සිට ඇගේ දේහය මීගමුව බෝලවලානේ පිහිටි නිවෙස වෙතත් ඉන් අනතුරුව මීගමුව මහ නගර සභා ශාලාවේ තැන්පත් කර පසුව මීගමුව නගරයේ දේවස්ථානය වෙත හා සුසාන භූමිය වෙත රැගෙන යද්දීත් ගැලූ ලක්‍ෂ සංඛ්‍යාත ජනගඟ අදටත් නොබිඳිය හැකි වාර්තාවකි. ඇය නිළියක, ගායිකාවක පමණක් නොව නිහතමානිකම තුළ ද රැජනියක වූවාය. ඇයට රටක් ආදරය කරන්නට තවත් හේතුවක් වූයේ ඇය තුළ වූ එම උතුම් ලක්‍ෂණයන් හා ගතිපැවතුම්ය.\n\nආචාර්ය ධනවර්ධන ගුරුගේ",
       "URL": "https://divaina.lk/%e0%b6%b8%e0%b7%90%e0%b7%80%e0%b7%92%e0%b6%bd%e0%b7%8f-%e0%b6%b4%e0%b7%99%e0%b6%b1%e0%b7%9a%e0%b7%80%e0%b7%92-%e0%b6%bb%e0%b7%96%e0%b6%b4%e0%b7%9a-%e0%b6%94%e0%b6%b6%e0%b7%9a/",
       "Category": "athireka",
       "Parent URL": "https://divaina.lk/category/athireka//page/189/"
}