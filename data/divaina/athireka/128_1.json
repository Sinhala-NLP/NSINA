{
       "Source": "divaina",
       "Timestamp": "February 12, 2023",
       "Headline": "දරුවෝ යහපත් ගීතවලට නැඹුරුවීමේ ලොකු අඩුවක් දකිනවා – බන්දුසිරි ජයලත්",
       "News Content": "ඔහු විටෙක ගුවන් විදුලි සන්නිවේදකයෙකි. තවත් විටෙක ඔහු ගී පද රචකයෙකි. එසේම තවත් විටෙක ගීත විචාරකයෙකි. ගුරුවරයෙක්” විදුහල්පතිවරයෙක් ද වන ඔහු නමින් බන්දුසිරි ජයලත් රූපසිංහ ය. මේ කලා ශිල්පියා පසුගියදා අප පුවත්පත් කාර්යාලයට ගොඩ විය.\n\nමම පාසල් කීපයක අධ්‍යාපනය හැදෑරුවා. ගිනිමැල්ලගහ විද්‍යානන්ද විදුහල” ගෝනාපීනුවල සාරාලංකාර මහා විද්‍යාලය” ඇල්පිටිය ආනන්ද විදුහල” අම්බලන්ගොඩ ධර්මාශෝක යන විදුහල්වල ඉගෙනුම ලැබුවා.\n\nපාසල් අධ්‍යාපනයෙන් පසු මා 1982 දී ගුවන් විදුලි සංස්ථාවට එක්වුණා. එහිදී මම සොඳුරු සෙවණ වැඩසටහන මෙහෙයුවනු ලැබුවා. මට එහි දී තේවිස් ගුරුගේ මහතා ගෙන් හා මාලා පී. පෙරේරා මහත්මිය ගෙන් ලැබුණු උපදෙස් සිහිපත් වෙනවා. ඒ වගේම චන්දන තිලකරත්න” ජයන්ත රෝහණ” කමල් දේශප්‍රිය” ලාල් දේශප්‍රිය” විපුල් ධර්මප්‍රිය ජයසේකර” සිතාරා පවිත්‍රානි යන සොයුරු පිරිසගෙනුත් මට විශාල සහයෝගයක් ලැබුණා.\n\n“පස්සේ මම ගුවන්විදුලියට 1989 දී සමුදුන්නා. ඊට පසු ප්‍රාථමික ගුරුවරයෙක් විදියට ගාල්ල උණවටුන අමරසූරිය ගුරු විද්‍යාලයට එක්වෙනවා. එහි විද්‍යා ගුරුවරයෙක් විදියට කටයුතු කරන කොට ඒ විද්‍යාලයේ කථිකාචාර්යවරයෙක් විදිහට කටයුතු කරමින් සිටි ප්‍රවීණ ගී පද රචක රත්න ශ්‍රී විජේසිංහ මහතා මුණගැහෙනවා. එතුමාගෙන් මම බොහෝ දේ දැනකියා ගත්තා.\n\nඔබ ගීත කීයක් රචනා කරලා තියෙනව ද?\n\nගීත 20 ක් විතර ලියා තිබෙනවා. මම ලියපු ගීත විශාරද ජගත් වික්‍රමසිංහ” දීපාල් රුවන් කුමාර” දේව කරුණාතිලක ඇතුළු තවත් ශිල්පීන් ගායනා කරනවා.\n\n“පස්සේ මම බද්දේගම වැයිහේන විදුහලේ විදුහල්පතිවරයා ලෙස තේරී පත්වෙලා යනවා. මේ පාසල වැහෙන්න ගිය පාසලක්. මම භාරගත්තාට පස්සේ දකුණු පළාතේ ජනප්‍රියත ම පාසල බවට පත්වුණා. ඒ වගේම විශිෂ්ටත ම ව්‍යවහාර භාවිත කරන හොඳම ප්‍රාථමික පාසල බවට මෙම පාසල සම්මාන දිනාගත්තා. ඒ 2015 දීය.\n\nඒ වගේම 2013 දී ගුරු ප්‍රතිභාප්‍රභා සම්මාන උළෙලේ දී ලංකාවෙන් ම විශේෂ දක්‍ෂතා ඇති හොඳම විදුහල්පති ලෙස සම්මාන දිනා ගත්තා.\n\nගීත රචනා ක්‍ෂේත්‍රය සඳහා මා දක්‍ෂිණ ප්‍රතිභා කලාකරු සම්මානය දිනා ගත්තා.\n\nඉදිරි වැඩකටයුතු මොනවා ද?\n\nමගේ ගීත රචනා 20 එකතු කරලා ගීත නිර්මාණ සංයුක්ත තැටියක් එළිදක්වන්න බලාපොරොත්තු වෙනවා.\n\nඔබ මේ දිනවල මොනවද කරන්නේ?\n\nජාතික සමගිය හා සංහිඳියා කාර්යාංශය සමග එකතුවෙලා පාසල්වල සිංහල” දෙමළ” මුස්ලිම් දරුවන්ට කඳවුරු පවත්වනවා. දිවයින පුරා ඇති පාසල්වලට ගොස් ගීත විචාරකයකු ලෙස රසවින්දන වැඩසටහන් කරනවා.\n\n“දරුවෝ යහපත් ගීතවලට නැඹුරුවීමේ ලොකු අඩුවක් දකිනවා. අන්න ඒ නිසා දරුවන් යහපත් තැනකට ගේන්න උත්සාහ දරමින් ඉන්නවා.\n\nප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%af%e0%b6%bb%e0%b7%94%e0%b7%80%e0%b7%9d-%e0%b6%ba%e0%b7%84%e0%b6%b4%e0%b6%ad%e0%b7%8a-%e0%b6%9c%e0%b7%93%e0%b6%ad%e0%b7%80%e0%b6%bd%e0%b6%a7-%e0%b6%b1%e0%b7%90%e0%b6%b9%e0%b7%94%e0%b6%bb/",
       "Category": "athireka",
       "Parent URL": "https://divaina.lk/category/athireka//page/128/"
}