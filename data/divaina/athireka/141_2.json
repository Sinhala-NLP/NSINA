{
       "Source": "divaina",
       "Timestamp": "January 22, 2023",
       "Headline": "උසස් පෙළට නැකත්",
       "News Content": "උසස් පෙළ විභාගය ජනවාරි 23 වැනිදා සිට ආරම්භවීමට නියමිතය. මේ විභාගය වූ කලී ජීවිතයේ ඉතා විශේෂ තරග විභාගයක් යැයි හැඳින්වීම වරදක් නොවේ. උසස් අධ්‍යාපනයට හෙවත් උපාධියක් ලැබීමේ වරම හිමිවන්නේ උසස් පෙළ සමත්වීම අනුව බව කවුරුත් දනී.\n\nමේ නිසා සිසු දරුවන්ගේද මවුපියන්ගේද විශාල බලාපොරොත්තුවක් උසස් පෙළ විභාගය කෙරෙහි ඇතිවේ. හොඳින් පාඩම් කළ සියලු සිසුන්ට මෙන්ම හරිහැටි අධ්‍යාපන කටයුතුවල යෙදීමට නොහැකිවූයේ යැයි සිතන සියලු සිසුන්ටද විභාගයට ආසන්න මේ මොහොතේ යම් චකිතයක් ඇතිවීම ස්වභාවිකය. මේ බිය නිසා සමහර සිසුන්ට හිසේ අමාරු උදරාබාධ වැනි රෝග තත්ත්වයන් ඇතිවීමටද ඉඩ තිබේ. මේවා රෝග වුවද විභාගය අසමත්වේය යන බිය නිසා ඇතිවූ මානසික ආතතියක ප්‍රතිඵල වීමට ඉඩ තිබේ.\n\nතත්ත්වය මෙසේ හෙයින් මෙම විභාගය ගැන ජ්‍යොතිෂ ඇසින් බලා සාකච්ඡා කිරීම කාලෝචිත යැයි සිතමු. මෙම විභාගයට පමණක් නොව ඕනෑම විභාගයකට පෙර දින කළ යුතු දේ හා නොකළ යුතු දේ තිබේ. නොකළ යුතු යම් යම් දේවල් කිරීම නිසා හිත අවුල් බවට පත්වන්නේය. එය බුද්ධිය අවුල් වීමකි. මේ ගැන හිතා බලමු.\n\nනොකළ යුතු දේ\n\nබොහෝ ශිෂ්‍ය ශිෂ්‍යාවන් විභාගයට පෙර සිදුවූ අතපසුවීම් ගැන සිතමින් පසුතැවෙති. මෙය නොකළ යුතුය. අතීතය ගැන කුමකට හෝ සිතමින් පසුතැවිලිවීම නිසා හිත අවුල් වේ. එමෙන්ම එසේ පසුතැවීම නිසා ලැබෙන කිසිදු වාසියක් නැත. වැදගැම්මකට නැති දේවල් සිතීම අත්හල යුතුවේ. යම් යම් පාඩම් හරිහැටි නොකළ බව මෙන්ම යහළු යෙහෙළියන් සමඟ ඇතිවූ අමනාපකම් වැනි ගැටලුද, සියලු ආකාරයේ බියද අත්හළ යුතුය. ඒ වෙනුවට හැකි උපරිමයෙන් විභාගයට මුහුණ දෙනවා යැයි සිතිය යුතුවේ.\n\nතවද හිත තුළ තැන්පත්ව ඇති දැනුම ප්‍රකට නොවීමට නම් හිත අයාලේ යෑමට ඉඩ නොදිය යුතුවේ. රූපවාහිනියේ විවිධ වැඩසටහන්, මංගල උත්සව මෙන්ම අවමංගල උත්සව, සම්භාෂණ, විනෝදගමන්, අන්තර්ජාලයේ ක්‍රීඩා, ෆේස් බුක්, ආදියද හිත අවුල්වීමට හේතුවිය හැකිය. මේ නිසා පාඩම් කිරීමට යොදන කාලයට අමතරව විවේකීව සිටීම සුදුසුය.\n\nසෞඛ්‍ය රැකගත යුතු බවද අමතක නොකළ යුතුය. ගස් නැගීම, බයිසිකල් පැදීම, අනතුරුදායක ක්‍රියා, අධික ලෙස වෙහෙසවීම, දුරගමන් යෑම, නුසුදුසු ආහාර පාන ගැනීම ආදිය නිසාද රෝගී වුවහොත් එය විභාගයට බාධාවක් බව අමුතුවෙන් කිව යුතු නොවේ.\n\nඔබ අදහන කුමන ආගමක් හෝ පිළිබඳ වතාවත් කිරීම හිත නිදහස්ව තබා ගැනීමට හේතුවේ. මේ නිසා එය අනුගමනය කරන්න. බෞද්ධයන් නම් බුදුරජාණන් වහන්සේ මනා ප්‍රඥා මහිමය හෙවත් අසමාන ඥාණ ශක්තිය ගැන සිතා වන්දනා කිරීම ඉතා සුදුසුය. බෝධි පූජා කිරීමද සුදුසුය. මේ හැර පහත සඳහන් වාක්‍ය ගැන දිනපතා එකම වේලාවක දහසය වතාවක් තමන්ට ඇසෙනසේ කීම මැනවි.\n\n“මම නිරෝගියි”“මම ශක්තිමත්”“මට පුළුවනි”\n\nමෙම ස්වයං යෝජනා 16 වතාවක් දිනපතා කීම නිසා සියලු අහිතකර සිතිවිලි ඉවතට ගොස් මෙයින් කියැවෙන දේ ඔබේ යටි සිතට ඇතුල්වනවා ඇත. එය යථාර්ථයක් බවට පත්වේ. ආත්ම විශ්වාසය තහවුරුද වේ. නිතර හිතන දේ මත විශ්වාසය ගොඩනැගෙයි. විශ්වාසය කරන දේ සැබෑවක් බවට පත්වීම සිදුවේ. ඒ හිතේ අසීමිත බලයකි.\n\nවිභාග වලට පිටත්වන විට සුබ නැකතින් පිටත්වීමද පුරාණ සිරිතකි. මෙම විභාගය ආරම්භ වන්නේ 23 සඳුදා දිනය. මෙදින උදේ පැය එක හමාරක පමණ කාලයක් රාහු කාලය පවතින බව සැලකිය යුතුය. සෑම දෙයකටම වඩා අධ්‍යාපන කටයුතු වලට රාහු කාලය සුබ නොවන බව කියා තිබේ. මේ නිසා පළමු දිනය රාහු කාලය මගහැර පිටත්වීම සුදුසුය. ඔබේ පවුලේ ජ්‍යොතිර්වේදියාගේ උපදෙස් මත සුබ වේලාවන් සාදාගත හැකිය.\n\nපහත සඳහන් වේලාවන් වලදීද පිටත්වීම සුබපලදායක වේ.\n\nඋදේ 6.59 නැගෙනහිර බලාඋදේ 7.05 නැගෙනහිර බලාඋදේ 7.15 නැගෙනහිර බලාඋදේ 7.25 නැගෙනහිර බලා\n\nමේ වේලාවට චන්ද්‍ර හෝරාව හා යෙදෙන බුධ, ගුරු, සිකුරු යන පංචම කාලහෝරාද දිව්‍යමය සුබ මුහුර්තවල ඇති මනුෂ්‍ය නම් නැකත් වේලාවද උදාවන්නේය.\n\nදරුවන් විභාගයට යන විට මවුපියන්ටද අතිවිශාල වගකීමක් තිබේ. ඒ දරුවාට යහපත් මානසික තත්ත්වයක් පවත්වා ගැනීමට උදව් දීමයි. තාත්තා බීමත්ව ගෙදරට පැමිණීම, අම්මා සැරවැර තර්ජන කිරීම, මා පිය අසමගිය, කෝලාහල ආදිය ද දරුවාට බාධාවකි. විභාගයට පිටත්වන විට දරුවන් මාපියන්ට වැඳීමට අමතක නොකළ යුතු අතර ශබ්ද නගා ආශිර්වාද කිරීමද මාපියන්ගේ වගකීමකි.\n\nදරුවා විභාග ශාලාවේ සිට විභාගය ලියන විටද ආශිර්වාද කරමින් සෙත් පැතීමට මාපියන්ට අවස්ථාව ලැබේ. ළඟම ඇති විහාරස්ථානයක සිට බෝධි පූජා පවත්වමින් සෙත් පිරිත් කියමින් මවුපියන් කරන ආශිර්වාදයද දරුවාට ඉමහත් ශක්තියක් වනවා ඇත.\n\nකෑගල්ලේ සුනිල් කුමාර ගම්ලත්දුරකතන අංකය 077-1234313",
       "URL": "https://divaina.lk/%e0%b6%8b%e0%b7%83%e0%b7%83%e0%b7%8a-%e0%b6%b4%e0%b7%99%e0%b7%85%e0%b6%a7-%e0%b6%b1%e0%b7%90%e0%b6%9a%e0%b6%ad%e0%b7%8a/",
       "Category": "athireka",
       "Parent URL": "https://divaina.lk/category/athireka//page/141/"
}