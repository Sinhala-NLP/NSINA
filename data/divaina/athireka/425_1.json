{
       "Source": "divaina",
       "Timestamp": "September 15, 2021",
       "Headline": "ලන්දේසීන්ගේ සැබෑ අරමුණ වූයේ ආර්ථික වාසි ලබා ගැනීමද?",
       "News Content": "ලංකාව තුළ අවසන් වරට පෘතුගීසීන් පළවා හැරීමට ප‍්‍රථම 1638-1658 දක්වා වූ 20 වසර තුළ බලවත් තුන් ජාතියක් විසින් එකෙකු පරයා අනෙකා නැගීසිටීමට මෙන්ම හුදෙක් තම බලය ස්ථාපිත කර ගැනීමට ගෙනගිය තුන්කොන් බලඅරගලයක් 17 වන සියවසේ ලක්දිව ඉතිහාසය අධ්‍යයනයේදී පෙනී යයි. පෘතුගීසීන්ට පසුව ලක්දිවට පැමිණි ලන්දේසීන් උඩරට සමග තිබූ සම්බන්ධතාවය පිළිබඳව විමසීමේදී 1602, 1638 එහි මුල් අවස්ථා ලෙස හඳුන්වාදිය හැක. 1602 දී ස්පිල්බර්ජින් නම් ලන්දේසී දූතයා එවකට උඩරට පාලකයා වූ පළමු වන විමලධර්මසූරිය රජු මුණ ගැසුණු නමුත් එම සම්බන්ධතාවය තහවුරු නොවිණි. කෙසේ වෙතත්, 1638 දී ලන්දේසීන් හා දෙවන රාජසිංහ රජු අතර ගිසුමක් ඇතිවීමත් සමග ලන්දේසීන් හා උඩරට සම්බන්ධතාවය තහවුරු වීමට අවැසි පදනම වැටිණි. 1635 දී සෙනරත් රජුගේ මරණින් පසුව ඔහු පුත‍්‍ර දෙවන රාජසිංහ රජ විය. ඔහු පෘතුගීසී ආධිපත්‍යයෙන් දිවයින මුදා ගැනීමේ පරම අභිලාෂයෙන් 1638 දී පෙරදිග ඕලන්ද වෙළෙ`ද සමාගමේ සහය පැතීය. එකී ප‍්‍රතිඵලයක් ලෙස, එස්. අරසරත්නම් පවසන පරිදි සම්මුතීන් හා ගිවිසුම් නොතකන ලද්දා වූත්, කුටිල උපායයන්ගෙන් හා ව්‍යාකූල යුද කටයුතුවලින් ද යුක්ත වූත් කාලපරිච්ජේදයක ආරම්භය සනිටුහන් විය. එමෙන්ම, 1638 දී රාජසිංහ රජු හා බැඳුණු ගිවිසුමේ කොන්දේසි කවරක් වූවත් ලන්දේන්සීන් රජුට ආධාර සැපවූයේ, පෘතුගීසීන් ලංකාවෙන් පළවා හැර එම ප‍්‍රදේශ නැවත රාජසිංහ රජුට භාර දීමට නොව, රජුගේ අනුමැතිය සහිතව හෝ නොමැතිව එම ප‍්‍රදේශ කෙසේ හෝ තමා සතුකර ගැනීමේ අරමුණ පෙරදැරිකොට ගෙනය.\n\n1638 ගිවිසුමේ වගන්ති පිරික්සීමේදී ගම්‍යමාන වන්නේ, ලන්දේසීන් උපක‍්‍රමශීලී අයුරින් තමන්ට වාසි ගෙනදෙන පරිද්දෙන් එහි සමහර වගන්ති ඇතුළත් කරලීමට සමත් වූ බවකි. එහි පළමු වන වගන්තිය මගින් රජු හා වැසියන් ලන්දේසීන් තම කුළුපග මිතුරන් හා රටේ ආරක්ෂකයන් ලෙස පිළිගත්හ. එමෙන්ම, රාජසිංහ රජු උඩරට රාජ්‍යයේ අසහාය පාලකයා බවත්, ලංකාවේ කිසිදු කොටසක් පාලනයට පෘතුගීසීන්ට අයිතියක් නොමැති බවට ඉන් වැඩිදුරටත් කියවිණි. එනමුදු, මෙහිදී රජු ”චක‍්‍රවර්තී’’ ලෙස පිළිගත්තත් ලන්දේසීන් තනි ආරක්ෂකයන් ලෙස පිළිගැනීම තුළින් රජුගේ තත්ත්වය එමගින් දුර්වල වූ ආකාරයක් විද්‍යාමාන වේ. එමෙන්ම, මෙහි 6 වන හා 8 වන වගන්ති වන්නේ, පෘතුගීසීන්ට විරුද්ධව පහර දීමට හෝ මොනයම් ක‍්‍රියාදාමයක් සිදු කිරීමටත් පෙර ලන්දේසි ඉහළ නිලධාරීන් සමග සාකච්ඡා කිරීම කළ යුතු බව හා මහනුවර රජු හා වැසියන් ලන්දේසීන් සමග පමණක් වෙළෙදාම් කළ යුතු වූ අතර පෘතුගීසීන්, ඉංග‍්‍රීසීන් හා ප‍්‍රංශ ආදී අන්‍ය කිසිදු යුරෝපීය ජාතියක් සමග වෙළෙ`දාම් කිරීම දෙවන රාජසිංහ රජුට තහනම් බවයි. ඒ අනුව, 6 හා 8 යන වගන්ති මගින් රජුගේ ස්වාධිපත්‍යට බලපෑම ක් වූවා පමණක් නොව, එමගින් මහනුවර රාජ්‍යයේ ස්වාධිපත්‍යයට මෙන්ම එහි නීත්‍යානුකූල බව ද බොහෝ දුරකට සීමා වූ බව පෙනී ය යි. තවද, සුවිශේෂිත කරුණක් වන්නේ, ලන්දේසි නාවික හමුදාව පෘතුගීසි නාවුක හමුදාවන්ට පහර දීමට යොදා ගැනීම හේතුවෙන් ලන්දේසීන්ගේ නාවුක බලය උඩරට රජුගේ ආධිපත්‍යයට විසල් පහරක් හා තර්ජනයක් වීමයි.\n\nදෙවන රාජසිංහ රජු හා ලන්දේසීන් අතර ඇති වූ ගිවිසුමෙන් පසු පෘතුගීසීන් පරදවා ඇති වූ ප‍්‍රථම සටන ලෙස 1638-05-18 වෙස්ටර් වෝල්ඞ් විසින් පෘතුගීසීන් සතු වූ මඩකලපුව වරාය අත්පත් කර ගැනීම දැක්විය හැක. අනතුරුව, 1639 දී ත‍්‍රිකුණාමලය ද, 1640 දී මීගමු හා ගාලූ යන ප‍්‍රදේශයන් ද ක‍්‍රමයෙන් ලන්දේසීන් සතු කර ගැනීමට ඔවුන් සතු වූ ප‍්‍රබල නාවුක බලය විසල් ශක්ති ප‍්‍රභවයක් වූ බව නොරහසකි. ඉහත සදහන් ප‍්‍රදේශවලට ප‍්‍රථමයෙන් පහර දීමට ලන්දේසීන් කටයුතු කරනු ලැබූයේ, තණ්හාව නමැති විසකුරු සර්පයා තම සිත්සතන් තුළ ආරෝපණය කර ගනිමින් සිය බලය තවදුරටත් වර්ධනය කර ගැනීම උදෙසා එම විෂ මුදාහැරීමේ නොබසුබට උත්සහයක යෙදෙමිනි. වටිනා කුළුබඩුවක් වූ කුරුඳු මෙම ප‍්‍රදේශවල බහුලව වැවෙන හෙයින් ප‍්‍රථමයෙන් තම ආර්ථිකයට වාසිදායී වූ එවැනි අනර්ඝ ප‍්‍රදේශ ඉලක්ක කළ ලන්දේසීන් උපක‍්‍රමශීලී අයුරින් එහි බලය තහවුරු කර ගැනීමට වෙහෙසුනේ ඉන් උපරිම ලාභයක් තමා සතු කර ගැනීමේ පරමාර්ථයෙනි. ඒ අනුව ලන්දේසීන්ගේ පරමාර්ථය වූයේ, ප‍්‍රථමයෙන් වෙළෙද බලය අල්ලාගෙන අනතුරුව දේශපාලන බලය අල්ලා ගැනීමයි. එපමණක් නොව, ලන්දේසීන් මෙම ප‍්‍රදේශ යටත් කරගැනීමට කටයුතු කරනු ලැබුයේ, තමන් උඩරට රජු වෙනුවෙන් රට ආරක්ෂා කරන්නේය යන නීතිමය බොරුවක් මත පිහිටා ක‍්‍රියා කිරීමෙනි. ඒ අනුව, මෙම කරුණු වලින් ඉස්මතු වන්නේ, ලන්දේසීන්ගේ උපක‍්‍රමශීලී හා කූට උපායයන් හේතුවෙන් උඩරට රජු දුර්වල තත්ත්වයකට පත් වූ ආකාරයකි. එනම්, උපක‍්‍රමශීලී පිරිසක් වූ ලන්දේසීන් එම ගිවිසුම අවියක් කරගනු ලැබීය. දෙවන රාජසිංහ රජුගේ පිටපතට අනුව, පෘතුගීසීන්ගෙන් යටත් කර ගන්නා ලද බලකොටුවල ලන්දේසි හමුදා නැවැත්විය හැක්කේ ‘උඩරට රජු කැමති නම් පමණක් ය. යන්න ඇතුළත් කර තිබූ නමුත් ලන්දේසීන්ගේ පිටපතේ උඩරට රජු කැමති නම් පමණක්ය යන කොටස ඇතුළත් නොවීම හේතුවෙන් දෙපාර්ශ්වය අතර මතභේදාත්මක තත්ත්ව උද්ගත විය. මෙයට ප‍්‍රධාන හේතුවක් වන්නේ, දෙපාර්ශ්වයේ පරමාර්ථ අතර පැවති පරස්පරවිරෝධී බවයි.\n\nමෙපරිද්දෙන් වංචනික ලෙස ‘රජු ගොනාට ඇන්දූ ලන්දේසීන්’ තමන් විසින් අල්ලා ගන්නා ලද පහතරට ප‍්‍රදේශ යටත් කර ගැනීමටත්, එහි ආරක්ෂක සේනාංක යෙදවීමටත්, ඒ සදහා දරන්නට වූ වියදම් රාජසිංහ රජු නොගෙවා හරිනතුරු එම ස්ථානවල අයිතිය තමන් සතු බව හුවා දැක්වීමටත් කටයුතු කරන ලදී. ඔවුන් මෙවැනි සියුම් උපක‍්‍රම මගින් උත්සහ කරනු ලැබුයේ, තමන් සතු වූ ප‍්‍රදේශවල නීත්‍යානුකූල අයිතිය ලබා ගැනීම සදහා මෙය පහසුම විසඳුම බව දැනගත් නිසාවෙනි. මන්දයත්, ඒ සදහා වැය වූ වියදම් පිළිබඳ ලේඛණය රාජසිංහ රජුට ඉදිරිපත් කිරීමෙන් අනතුරුව, එය ගෙවීමට රජු අසමත් බව වටහා ගැනීමත් සම`ගින් ලද අවස්ථාවෙන් තම ආර්ථිකය සරුකර ගැනීමට ඔවුන් ඉතා සූක්ෂම අයුරින් මාන බලන්නට විය.\n\nඅනතුරුව, රජු ණය ගෙවා ඉන් නිදහස් වීමට උත්සහ කළද, ලන්දේසීන් ඊට අසතුටු විය. එහිදී, ලන්දේසීන් අනුගමනය කළ උපක‍්‍රමය වූයේ, ගෙවිය යුතු ණය මුදල වැඩි කර පෙන්වීමය. තමන්ට වැය වූ මුදල ලෙස ඔවුන් ප්ලෝරින් 7,76975 බව ප‍්‍රකාශ කරනු ලැබූ නමුත් සත්‍ය නම්, යුද වියදම් ඉන් භාගයකටත් වඩා අඩු වීමයි. ලන්දේසීන් ණය මුදල වැඩිකර පෙන්වීමට කටයුතු කළා පමණක් නොව ගෙවන ලද සමහර භාණ්ඩ ණය මුදලින් ඉවත් නොකි රීමට ද වගබලා ගන්නා ලදී. නිදසුනක් ලෙස, 1638 මඩකලපුව වරාය යටත් කර ගැනීමෙන් පසු ලන්දේසීන්ට ප‍්‍රදානය කළ කුරුඳු බහාර් 143 හා විශාල ගම්මිරිස් තොගයක් එම ණය මුදලින් අඩු වී නොමැති බව රජු පෙන්වා දුන්විට වෙස්ටර්වෝල්ඞ් කීවේ, එම භාණ්ඩ ණය මුදල පියවීමට නොදුන් ඒවා බවත්, මඩකලපුව වරාය යටත් කර ගැනීම නිසා ඉන් උද්දාමයට පත් සිංහල ජනයා ප‍්‍රදානය කරන ලද ත්‍යාග භාණ්ඩ බවත්ය. ඒ අනුව, ලන්දේසීන් මෙහිදී අදහස් කළේ, රජු සදාකාලිකවම ඔවුන්ගේ ණයගැතිකරුවකු ලෙස පවත්වා ගෙන යෑමටයි. එයට හේතු වූයේ, රජු ණය ගෙවා නිදහස් වුවහොත් ලන්දේසීන්ට නීත්‍යානුකූලව ලංකාවේ රැු`දී සිටීමට අයිතියක් නොමැති බැවිනි. මෙම තොරතුරු අධ්‍යයනයේදී පෙනී යන වැදගත් කරුණක් වන්නේ, උපායශීලී පිරිසක් වූ ලන්දේසීන් තම බලය ව්‍යාප්තියේදී දේශපාලනය තහවුරු කර ගැනීමත් සමග එමගින් වක‍්‍ර ලෙස ආර්ථික වාසි ද අත්කර ගැනීමට උත්සුක වූ අයුරු යි.\n\nඅනතුරුව, රජු මුදලින් ණය ගෙවා නිදහස් වීමට උත්සහ කළවිට,ගිවිසුමට අනුව රජු එකග වූයේ භාණ්ඩ වලින් ණය ගෙවීමට බව පවසමින් උපක‍්‍රමශීලී අයුරින් ඉන් වාසි අත්කර ගැනීමට ද ලන්දේසීන් නොපසුබට විය. 1644 පමණ සිට, ලන්දේසීන් සතු වූ ප‍්‍රදේශයන් සළකා බලනවිට අධිරාජ්‍ය පාලනයෙහි සම්පූර්ණ වගකීම් ඔවුන් භාරගෙන හෝ වටහා ගෙන නොතිබුණු ආකාරයක් සමහර අධ්‍යක්ෂවරුන් විසින් සිදුකර ඇති ප‍්‍රකාශයන් තුළින් හඳුනාගත හැක. 1658 අපේ‍්‍රල් මස අධ්‍යක්ෂකවරුන් විසින් ලංකාණ්ඩුවට ප‍්‍රකාශ කර ඇත්තේ, ”අපට පාලනය කළ හැකි පමණට වඩා දුරටල ප‍්‍රදේශයන් යටත් කර නොගැනීමට ඔබ විසින් සුපරීක්ෂාකාරීව වගබලාගත යුතුයි, යන්නයි. මෙමගින් ගම්‍යමාන වන සුවිශේෂිත කරුණක් වන්නේ, ලන්දේසීන් පෘතුගීසීන් මෙන් නොව වැඩි ප‍්‍රදේශ ප‍්‍රමාණයක් අල්ලා ගන්නවාට වඩා තමාට උපරිම ලාභයක් හිමි කරගත හැකි ප‍්‍රයෝජනවත් ප‍්‍රදේශ පමණක් තමන් සතුකර ගනිමින්, ඉන් උපරිම ලාභයක හිමිකරුවන් වෙමින් අඩු වියදමකින් තම කටයුතු කරගෙන යෑමට අරමුණු කරගත් පිරිසක් බවයි. ප‍්‍රයෝජනවත් ප‍්‍රදේශ පමණක් තමන් සතුකර ගැනීමේ උකුසු මෙහෙයුමේ ලන්දේසීන් නිරත වීමට ප‍්‍රධාන හේතුවක් වූයේ, ප‍්‍රදේශ බලය වැඩිවන විට ඔවුන් ගේ හමුදා ශක්තිය තවදුරටත් වැඩි කළ යුතු වූ හෙයිනි. එසේ වුවහොත් හමුදා නඩත්තුව ස`දහා වියදම් වැඩිවන බව ලන්දේසී ඉහළ නිලධාරීන් දූරදර්ශී අයුරින් වටහාගෙන සිටියෝය.\n\nඑසේම, අනවශ්‍ය වියදම් දැරීමට අකමැති වූ ලන්දේසීහු යුද්ධ මාර්ගවලට පෘතුගීසීන් විලසින් එළඹෙනවා වෙනුවට, රජු සමග අමනාප නොවීමට මෙන්ම රජු අනවශ්‍ය ලෙස කුපිත නොකිරීමට වගබලාගත් අතර එමගින් ද සියුම් වාසි ලබා ගැනීමට අමතක නොකළ බවට ඉතිහාසයේ නිදසුන් සාක්ෂි සපයයි. 1682-1687 කාලපරිච්ෙඡ්දය, උඩරට ලන්දේසි සබදතා යහපත් නොවූ නමුත් ලන්දේසි උපායශීලී නිලධාරියකු වූ ලෝරන්ස් පිල්ගේ රාජෝ්‍යාපා ප‍්‍රතිපත්තීන්ට රාජසිංහ රජු හසු වූ ආකාරයක් හඳුනාගත හැක. නිදසුනක් ලෙස, පිල් විසින් රජු කුපිත නොකිරීමේ අරමුණින් යුක්තව ඉතිහාසයේ ප‍්‍රථම වරට කුරුඳු තැලීම සදහා හමුදා නොමැතිව, කුරුඳු තලන්නන් කුරුඳු කැලෑ වලට යැවීම වැදගත් සිදුවීමක් ලෙස මෙහි දී දැක්විය හැක. මෙය හිතාමතාම පිල් විසින් රජුගේ හොද හිත දිනා ගැනීමේ චේතනාවෙන් සිදු කරන ලද්දකි. මෙම කූට ව්‍යායාමයේ තවත් එක් දිගුවක් වූයේ, රජුට පෙරට වඩා ගරු සැළකිලි දක්වා වටිනා තෑගිබෝග යැවීමට ඔහු වගබලා ගැනීමයි. මන්දයත්, රජු කුපිත කරවීම තුළින් ඔවුන්ට පාඩු මිසක වාසි අත් නොවන බැව් ලන්දේසීහු කල්තියාම වටහාගෙන සිටි හෙයිනි.\n\nසතුරු බව වෙනුවට මිත‍්‍රත්වයද, දෝෂාරෝපණය වෙනුවට චාටු බස්ද, ගර්වය වෙනුවට යටහත් බවද, ආක‍්‍රමණ වෙනුවට තෑගි බෝග දීම මගින්ද, ලන්දේසීහු උඩරට රජුව නම්‍යශීලී කර ගැනීමට තැත් කිරීම තුළින් එවකට උඩරට රජු සතු වූ බලය සුළුපටු නොවන බැව් ද සිහි තබාගත යුතු වේ. මන්දයත්, කෙතරම් බලවත් හා උපක‍්‍රමශීලී පිරිසක් වූ නමුදු, ලන්දේසීන්ට මෙන්ම පෘතුගීසීන්ට ද උඩරට රාජ්‍යය හිමිකර ගැනීමේ භාගය්‍ය ඔවුන් සතු නොවිණි. උඩරට රජු සතු නොවූත්, ලන්දේසීන් සතු වූත්, ප‍්‍රබල අවියක් වූ නාවුක බලය එදා රාජසිංහ රජු සතු වූවානම් අද ඉතිහාසය වෙනස් මගක් නොගන්නේද?\n\nඉෂිණි සමාධි දිසානායකඉතිහාස අධ්‍යයනාංශය,පේරාදේණිය විශ්වවිද්‍යාලය",
       "URL": "https://divaina.lk/%e0%b6%bd%e0%b6%b1%e0%b7%8a%e0%b6%af%e0%b7%9a%e0%b7%83%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b7%83%e0%b7%90%e0%b6%b6%e0%b7%91-%e0%b6%85%e0%b6%bb%e0%b6%b8%e0%b7%94%e0%b6%ab-%e0%b7%80/",
       "Category": "athireka",
       "Parent URL": "https://divaina.lk/category/athireka//page/425/"
}