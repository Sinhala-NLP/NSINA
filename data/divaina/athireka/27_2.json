{
       "Source": "divaina",
       "Timestamp": "August 22, 2023",
       "Headline": "දැව අගුරු රට යවන කර්මාන්තයට එරෙහිව අරඹෙකෙම ජනයා පාරට බහී",
       "News Content": "මොනරාගල දිස්ත්‍රික්කයට අයත් තණමල්විල අරඹෙකෙම ප්‍රදේශයේ පවත්වාගෙන යනු ලබන දැව අඟුරු අපනයන කර්මාන්ත ශාලාවක් නිසා ජනතා විරෝධයක් හටගෙන ඇත. මෙම ව්‍යාපෘතියට එරෙහිව ඉකුත් 16 දින අරඹෙකෙම ප්‍රදේශයේ විරෝධතාවක් සහ විරෝධතා පාගමනක් ද පැවැත්විණි. පා ගමනින් පැමිණි විරෝධතාකරුවන් අරඹෙකෙම ප්‍රජා ශාලාවේදී ජනහමුවක් පවත්වා අදාළ කර්මාන්ත ශාලා මගින් පරිසරයට, ප්‍රදේශයට හා උඩවලව ජාතික උiානය ඇතුළු රටේ වනාන්තර පද්ධතියට සිදුවන අනර්ථය පෙන්වා දුන්හ. එසේම මෙම කර්මාන්ත ශාලාව වහාම ප්‍රදේශයෙන් ඉවත්කරන ලෙසට ද විරෝධතාකරුවෝ රජයෙන් ඉල්ලා සිටියහ.\n\nඅරඹෙකෙම ප්‍රදේශයේ අලුතින් ආරම්භ කරන ලද මෙම දැව අඟුරු කර්මාන්තශාලාව තුළ මේ වන විට අඟුරු පෝරණු 20 ක් සහිත දැවැන්ත පෝරණු ඒකකයක් තනා නිෂ්පාදන කටයුතු ආරම්භ කර තිබේ. මෙවැනි පෝරණු විස්සේ (20) ඒකක සහිත තවත් පෝරණු සංකීර්ණ 19 ක්, ලෙස එනම් එකතුව 20 ක් ස්ථාපනය කරනු ලබන බව කියනු ලබන අතර ඒ අනුව පෝරණු 400 ක් ස්ථාපිත කරනු ඇතැයි දැන ගන්නට තිබේ.\n\nමෙම පෝරණු සංකීර්ණය ඉදිකර ඇත්තේ ඊට අදාළ සමාගමක් මගින් බලපත්‍ර ඉඩමක් මිලදී ගැනීමෙන් පසුය. අලින් ගැවසෙන ප්‍රදේශයක, වටේටම අලිවැට යොදා මෙය ස්ථාපිත කර ඇති අතර එය දැන් පවතින්නේ උඩවලව ජාතික උiානයේ ස්වාරක්‍ෂක කලාපය තුළ බවට හඳුනාගෙන ඇත. එනම් මෙම කර්මාන්ත ශාලාව පිහිටි භූමියේ සිට උඩවලව ජාතික උiානයේ කඳුගැට හා සීමාවන් ඉතා හොඳින් දර්ශනය වේ. එසේම තවත් පසෙකින් වන සංරක්‍ෂණ දෙපාර්තමේන්තුවට අයත් වනාන්තරයයි.\n\nඑසේ හෙයින් මෙම ව්‍යාපෘතිය සඳහා පරිසර ඇගයීම් තක්සේරු වාර්තාවක් ඇතුළු රාජ්‍ය ආයතන ගණනාවක බලපත්‍ර ලබාගත යුතුව ඇතත් ඒ එක අවසරයක්වත් හිමිකරු විසින් ලබාගෙන නැත. අවිස්සාවේල්ල ප්‍රදේශයේ පවත්වාගෙන යනු ලබන ‘රී ටෙක් ප්‍රයිවෙට් ලිමිටඩ්’ නමැති ආයතනයට සියයට 60 ක අයිතියක් හා චීන සමාගමකට සියයට 40 ක අයිතිය ඇති මෙම අරඹෙකෙම දැව අඟුරු කර්මාන්ත ශාලාව මගින් දැනටමත් නිෂ්පාදන ආරම්භ කර ඇත්තේ ප්‍රදේශයේ ඇති වටිනා දැව වර්ග භාවිත කරමින් බවට ගම්මුන් විසින් අනාවරණය කරගෙන ඇත.\n\nඑක් පෝරණුවක් සඳහා වරකට දැව ටොන් හතරහමාරක් අමුද්‍රව්‍ය වශයෙන් යොදන බවත් ඒ මගින් අඟුරු ටොන් එක බැගින් නිපදවන බවත් කර්මාන්ත ශාලාවේ කළමනාකරු පවසයි. එනම් එක් වරකට පෝරණු සංකීර්ණය ක්‍රියාත්මක කිරීමේදී අමු දැව ටොන් 90 කට වඩා යොදා ගැනේ. නිපදවනු ලබන්නේ අඟුරු ටොන් 20 කි. නමුත් සම්පූර්ණ පෝරණු ප්‍රමාණය ඉදිකිරීමෙන් පසු මෙය තවත් 400 ගුණයකින් වැඩිවනු ඇත.\n\nමෙම දැව අඟුරු නිපදවීම සඳහා ආක්‍රමණශීලී ශාකයක් වන කලපු අන්දර (බූන්දල උiානයෙන්) වැනි දැව වර්ග භාවිතයට ගැනීම සඳහා දැනටමත් වනජීවී සංරක්‍ෂණ දෙපාර්තමේන්තුව සමඟ ගිවිසුම්ගත වී ඇති බවත්, දැව සංස්ථාවෙන් ලබාගන්නා දැව අතු යොදාගනිමින් මෙහි දැව අඟුරු නිෂ්පාදනය කිරීම තම අරමුණ බවත් පවසන කර්මාන්තශාලා පාලනාධිකාරිය, එහෙත් පෝරණු පදම් කිරීමේදී පමණක් ප්‍රදේශයේ ඇතැම් පිරිස් ගෙනවිත් දුන් බුරුත, තේක්ක, කොහොඹ වැනි දැව ද භාවිතයට ගත් බවත් පවසයි.\n\nඑබැවින් කුමන අරමුණකින්, කුමන කොන්දේසි මත මෙම කර්මාන්තය ආරම්භ කළ ද, අවසානයේ සිදුවන්නේ ප්‍රදේශයේ වනාන්තරවල, රක්‍ෂිතවල හා ගම්මානවල පවතින විටිනා දැව මීට ගොදුරුවීම බව පවසන ගම්වැසියන් කියා සිටින්නේ වහාම මෙම කර්මාන්තය නවතා ප්‍රදේශයෙන් කර්මාන්තකරුවන් පිටවිය යුතු බවය.\n\nසැබැවින්ම මෙවන් දැව කර්මාන්තයක් රටට ගැළපෙන්නක් නොවන බව අපගේ ද වැටහීමයි. දැනටමත් ඒ බව සනාථ වී තිබේ.\n\nපාලනාධිකාරිය පවසන පරිදි මෙහි නිපදවන දැව අඟුරු ජපානය, චීනය හා කොරියාව යන රටවලට අපනයනය කිරීම සිදුකෙරේ. දැනටමත් ඇහැලියගොඩ පිහිටුවා ඇති ඔවුන්ගේ අනෙක් කර්මාන්තශාලාවෙන් මෙම අපනයන කටයුතු ආරම්භ කර ඇත.\n\nකෙසේ හෝ වනජීවී ආරක්‍ෂිත කලාපයක ප්‍රේරණ කලාපයක් තුළ මෙය ස්ථානගත කර තිබීම මත දැනට මෙහි කටයුතු තාවකාලිකව අත්හිටුවා ඇති බව කර්මාන්තකරුවෝ පවසති. එසේම මෙහි නිපදවූ දැව අඟුරු ද එහි ඇති ගබඩාවක ගබඩා කර ඇත.\n\nකෙසේ හෝ ගම්මුන් විසින් අනාවරණය කරගෙන ඇත්තේ කොහොඹ, තේක්ක පමණක් නොව, බුරුත කඳන් තොගයක් ද කර්මාන්ත භූමිය අවට තිබියදී තමන් අනාවරණය කර ගත් බවය. එනිසා මෙම කර්මාන්තය ගමට පිළිලයක් බව ද, ජලය බිඳක් සොයාගැනීමට නොහැකි මේ පළාතේ තවත් වනය කපා කාන්තාර ඇති නොකර, වහාම මෙම කර්මාන්තය නතර කරන ලෙස ද ඔවුහු තම වීරෝධතාවේදී බලකර කියා සිටියහ. කහකුරුල්ලන්පැලැස්ස විහාරාධිපති පූජ්‍ය දම්පහළ ආරියවංශ හිමි, කාන්තා සමිති නායිකා කේ. වී. ඥානවතී, ප්‍රජා සමිති නායිකා ප්‍රේමා විජේසිංහ, යෞවන සමාජ ක්‍රියාකාරී සමන් කුමාර, ප්‍රජා සමිති නායක ප්‍රේමරත්න යන අය අදහස් දක්වමින් කියා සිටියේ මෙම කර්මාන්තයට තම දැඩි විරෝධතාව ප්‍රකාශ කරන බවයි.\n\nපරිසර යුක්ති කේන්ද්‍රයේ විධායක අධ්‍යක්‍ෂ දිලෙන පාත්‍රගොඩ මහතා අදහස් දක්වමින් කියා සිටියේ දැනටමත් නීති විරෝධීව ක්‍රියාත්මක කරන මෙම ව්‍යාපෘතියට එරෙහිව පවතින නීති රාමුව යටතේ ක්‍රියාමාර්ග ගැනීමට තමන් පසුබට නොවන බවය.\n\nඉකුත් දා සිදුකරන ලද මාධ්‍ය සංචාරයකදී මෙම කරුණු අනාවරණය වූ අතර, අදාළ දැව අඟුරු කර්මාන්ත පර්යන්තය දැකගන්නට ද මාධ්‍යවේදීන් හා ප්‍රදේශයේ ජනතාව සහ පරිසරවේදීහු ද එක්වූහ. මීට සම්බන්ධ රාජ්‍ය ආයතන වහා මැදිහත්ව මෙම කර්මාන්ත ශාලාවට එරෙහිව ක්‍රියාමාර්ග ගතයුතු බවද අදාළ විරෝධතාවේදී ජනතාව ඉල්ලා සිටියේය.\n\nජගත් කණහැරආරච්චිමත්තල දිලීප එන්. ජයසේකර",
       "URL": "https://divaina.lk/%e0%b6%af%e0%b7%90%e0%b7%80-%e0%b6%85%e0%b6%9c%e0%b7%94%e0%b6%bb%e0%b7%94-%e0%b6%bb%e0%b6%a7-%e0%b6%ba%e0%b7%80%e0%b6%b1-%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad/",
       "Category": "athireka",
       "Parent URL": "https://divaina.lk/category/athireka//page/27/"
}