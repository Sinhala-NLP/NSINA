{
       "Source": "divaina",
       "Timestamp": "April 30, 2023",
       "Headline": "පිටපත ලිව්වෙ රවීන්ද්‍රව ඔළුවේ තියාගෙන – රවීන්ද්‍ර බැහැ කිව්වහම ස්වර්ණා හොඳටම දුක් වුණා",
       "News Content": "විශේෂඥ ශල්‍ය වෛද්‍ය නෙයොමාල් පෙරේරා අධ්‍යක්ෂණය කළ ‘දඩඉම’ චිත්‍රපටය පසුගිය 28 වැනිදා සිට තිරගත වීම ආරම්භ කළේය.\n\n‘දඩයම තවමත් සක්‍රීයයි’ තේමාව මූලික කරගනිමින් වෛද්‍ය නෙයොමාල් තිරපිටපත ලියා අධ්‍යක්ෂණය සිදු කරනු ලබන්නේ මෙරට සිනමාවට ඇති ඇල්ම වගේම පවුලේ අභාසය හේතුවෙනි.\n\nජැක්සන් ඇන්තනී, ස්වර්ණා මල්ලවආරච්චි සමග අකිල ධනුද්දර, මාරියොන් වෙත්තසිංහ, මහේන්ද්‍ර පෙරේරා ප්‍රධාන චරිත නිරූපණය කරන මේ චිත්‍රපටයට පාදක වී තිබෙන්නේ දඩයම චිත්‍රපටයේ කතාවෙ දිගුවක් ලෙසටයි. 1984 වර්ෂයේ වසන්ත ඔබේසේකර අධ්‍යක්ෂණය සිදු කළ දඩයම චිත්‍රපටයට ද පාදක වූයේ මෙරට සිදු වූ සත්‍ය සිදුවීමක් වුණු ඇඩ්ලීන් විතාරණගේ මිනීමැරුම් නඩුවය. එදා මෙම සිනමා කෘතියට ලැබුණේ ඉහළ ප්‍රතිචාරයකි. ඒ අනුව මෙම සිනමා කෘතියේ දිගුවක් ලෙසින් මෙදා ‘දඩඉම’ නිර්මාණය වේ. විශේෂඥ ශල්‍ය වෛද්‍ය නෙයොමාල් පෙරේරා සමග මේ කතාබහ ඒ නිමිත්තෙනි.\n\n●දඩඉම චිත්‍රපටය හදිසියේම තිරගත කරන්න හිතුවේ ඇයි?\n\nඇත්තටම හදිසියක් නෙමෙයි අපි මේ වකවානුවේ තමයි තිරගත කරන්න සූදානම් කරලා තිබුණේ. නමුත් බෙදාහැරීමේ පුද්ගලයන් තමයි මේ කාලයට මොන වගේ චිත්‍රපටයක් උචිත කියලා. ඉතින් ගිය මාසයේ අපි අපේ නවකතාව එළිදැක්වූවා. දඩඉම නවකතාවට ලැබුණු ප්‍රතිචාරත් එක්ක තමයි මේ චිත්‍රපටයත් තිරගත කරනවා නම් හොඳයි කියලා හිතුනේ. ඒ අනුවයි මේ 28 වැනිදා ඉඳලා තිරගත කිරීම් ආරම්භ කළේ.\n\n●දඩඉම පිටපත ලියන්න අදහස් කළ හේතු මොනවාද?\n\nමේක ඇත්තටම ලියන්න බලපෑ ප්‍රධාන හේතුව වුණේ මම ස්වර්ණා මල්ලවාරච්චිට ප්‍රතිකාර කළාට පසුව ඇයගෙන් ඉල්ලා සිටියා සිනමාවෙන් ඉවත් නොවී තවදුරටත් සිනමාවේ රැඳී සිටින්න කියලා. 2017 පැවැති සම්මාන උළෙලකදී ඇයට මම සුබ පතලා කිව්වා ස්වර්ණ දැන් ඔයා සිනමාවට එකතු වෙන්න කාලය හරි කියලා. එතකොට තමයි ස්වර්ණා කිව්වේ ඩොක්ටර් ඔයා චිත්‍රපටයක් අධ්‍යක්ෂණය කළොත් මම ඒකේ රඟපානවා කියලා. ඒ වෙලාවේ මම නිකමට කිව්වා අපි එහෙනම් දඩයම දෙවැනි කොටස කරමුද කියලා. ඒ වේලාවේ තමයි කිව්වේ මම ඒකේ රඟපානවා කියලත්. ඊට පස්සේ තමයි දඩයම චිත්‍රපටයත් නැවත නරඹලා තවත් කොටසක් කරන්න පුළුවන්ද කියලා සෑහෙන හිතලා බලලා තමයි පිටපත ලියන්න තීරණය කළේ.\n\n●ඔබ දඩයම චිත්‍රපටය නරඹලා තිබුණේ කොයි වගේ කාලයකද?\n\n1985, 1986 වගේ කාලයේදීම තමයි මම දඩයම චිත්‍රපටය නරඹලා තිබුණේ. එතකොට මම පාසල් යනවා. ඊට අමතරව මම කිහිප වතාවක්ම රූපවාහිනියෙන් නරඹලා තිබුණා.\n\n●ඒ කාලේ හිතුවද මෙහි දිගුවක් නිර්මාණය කරන්න පුළුවන් කියලා?\n\nනැහැ. ඒ කාලේ එහෙම දෙයක් දැනුණේ නැහැ. ඒ කාලේ තිබුණේ වෛරයක් සහ කේන්තියක් විතරයි. මේ මනුස්සයා කරපු ඝාතනයත් එක්ක චිත්‍රපටයත් එක්ක තිබුණේ වෛරයක් විතරයි. මම හිතන්නේ වසන්ත ඔබේසේකරගේ හොඳ අවසන් කිරීමක් කියලා මට හිතන්න පුළුවන්. ඒ අවසන් කිරීම නිසයි මෙච්චර කාලයක් දඩයම සක්‍රීයව තිබුණේ. මම කිහිපදෙනෙක් සමග මේ සම්බන්ධව කථිකාවතක් ඇති කර ගත්තා. ඊට පසුව තමයි මම මේ චිත්‍රපටය නිර්මාණය කරන්න අදහස් කළේ. මෙහි සත්‍ය සිදුවීම වුණු ඇඩ්ලීන් විතාරණගේ මිනීමැරුම් නඩුවේදී ආනන්ද ගොඩට නිසි දඬුවම් ලැබුණා. ඉතින් සත්‍ය සිදුවීමෙන් දඬුවමක් ලැබුණ හින්දා කවුරුවත් කතා කළේ නැහැ. චිත්‍රපටයේදීත් දඬුවමක් දිය යුතුයි කියලා.\n\n●විශේෂඥ ශල්‍ය වෛද්‍ය නෙයොමාල් පෙරේරා මෙහි පිටපත ලියන්නේ රවීන්ද්‍ර රන්දෙණිය ඉලක්ක කරගෙනමයි.\n\nමම මේ පිටපතට නව වතාවක් ලියලා තියෙනවා. අවසානයේ මෙම නිර්මාණය කරපු පිටපතක් එකක් බලද්දි මගේ මුල් සහ දෙවැනි පිටපත හාත්පසින්ම වෙනස්. නවවැනි පිටපත වෙනකොට තමයි මට අවශ්‍ය කරන විදිහට කතාව ගොඩනැඟිලා තිබුණේ. පිටපත් නවයම ලියන කොට හිතේ මැවුණේ රවීන්ද්‍ර රන්දෙණියව. අනෙක් පැත්තෙන් ස්වර්ණා මල්ලවාරච්චි තමයි මැවිලා තිබුණේ.\n\n●ඔහු පිටපත අතට අරගෙන මොනවද කිව්වේ?\n\nරවීන්ද්‍ර රන්දෙණිය හරි සන්තෝෂයෙන් පිටපත භාර ගත්තා. මගේ මේ අවුරුද්දට ලැබුණු උතුම්ම තෑග්ග කියලා තමයි පිටපත අතට ගත්තේ.\n\n●නමුත් අවසානයේ ඔහු මේ චරිතය කරන්න බැහැ කියනවා?\n\nඒකට විශේෂ හේතුවක් මට කියන්න බැහැ. එයාගේ නොයෙකුත් හේතු තිබෙනවා කියලා කිව්වම එයා ඒක හරි වචනයකින් මට කිව්වේ නැහැ. රවීන්ද්‍ර ප්‍රියංකර ගේ චරිතය යම්කිසි ස්ථානයකට ගෙනැල්ලා තිබුණේ. එතකොට මම හිතන්නේ රවීන්ද්‍ර ප්‍රියංකරගේ චරිතයට ගෙන ආපු ස්ථානය මගේ චිත්‍රපටයේදී සම්පූර්ණයෙන්ම නැති වෙනවා. වැරදිකරුවකුට දඬුවමක් දුන්නහම ඒ චරිතය සම්පූර්ණයෙන්ම විනාශ වෙලා යනවා. ඉතින් මම හිතන්නේ රවීන්ද්‍ර ඒකට කැමැති වුණේ නැහැ. රවීන්ද්‍රගේ මේ චරිතය ගැන හැමෝම කතාබහ කළා. ඉතින් ඒ චරිතය විනාශ වෙනවට කැමැත්තක් නැති වෙන්නයි කියලයි මට හිතෙන්නේ. ඒක හින්දා වෙන්න ඇති රවීන්ද්‍ර මේ චරිතයට බැහැ කියලා හිතන්න ඇත්තේ.\n\n●එතකොට ජැක්සන්ව තෝරාගන්න හිතුවේ?\n\nරවීන්ද්‍ර පළවැනි පාර හේතු වශයෙන් මට දුන්නේ පිටපතේ දෙබස්වල දරුණු බව. එතකොට වෙන කෙනෙක් තෝරා ගත්තට විරුද්ධත්වයක් නැහැ කියලත් කිව්වා. මේක හොඳ කතා සංකල්පයක් කියලත් කිව්වා. ඒ වෙලාවේ මම ඉතාමත් කලකිරීමෙන් හිටියේ. රවීන්ද්‍ර බැහැ කිව්වහම ස්වර්ණත් හොඳටම දුක් වුණා. ඊට පස්සේ ජැක්සන්ට කතා කළා. ඒ වෙලාවේ රවින්ද්‍ර බැහැ කිව්ව හේතුව හොයන්න ජැක්සන් පිටපත ඉල්ලුවා. අන්තිමේ ජැක්සන් කිව්වා රවී අයියා බැහැ කියනවා නම් මේකේ දෙබස් පොඩ්ඩක් ඔයා හදලා පෙන්වන්න කියලා. එතකොට මම දහවැනි වරටත් පිටපත ලියලා ජැක්සනුත් පිටපත බලලා දෙවැනි වතාවටත් රවී අයියට දුන්නා. එතැනදී ජැක්සන්ගෙන් මම ඇහැව්වා රවී අයියා දෙවැනි වතාවටත් බැහැ කිව්වොත් අපි මොකද කරන්නේ කියලා. අපි බලමු කියලා දෙවැනි වරත් ලැබුණේ පළමු පිළිතුරමයි. අන්තිමේ සන්තෝෂයෙන් මේ චරිතය භාර ගත්තා.\n\n●ජැක්සන් මේ චරිතයට සාධාරණයක් කළා කියලා හිතනවාද?\n\nමම හිතනවා ජැක්සන් මීට පෙර රඟපාලා තිබෙන චරිත එකක් සංසන්දනය කරලා බලන කොට මීට පෙර නොදැකපු රංගනයක තමයි ජැක්සන් නියැළෙන්නේ. ඉතින් ඒ රංගනය සියයට දාහකින් තිබෙනවා. වෙනදා දකින ජැක්සන් නෙමෙයි මේ ඉන්නේ. තිරයේ දකින ජැක්සන් නෙමෙයි අද දඩඉමේ ඉන්නේ.\n\n●ජැක්සන් වගේ ප්‍රවීණයෙක් ඔබ වැනි නවක අධ්‍යක්ෂවරයකුට මෙහෙයවන්න ලැබීමත් ලොකු අභියෝගයක් නේද?\n\nඔව්. ඇත්තටම චිත්‍රපටය රූගත කිරීම් කිට්ටු වෙනකොට මට ලොකු පීඩනයක් තිබුණා. මොකද මගේ චිත්‍රපටයේ ඉන්නවා ප්‍රවීණයන් තිදෙනෙක්. ස්වර්ණා, ජැක්සන්, මහේන්ද්‍ර කියන්නේ ඉතාමත් දක්ෂ සම්මානයට පාත්‍ර වුණ නළුවන් තිදෙනෙක්. පිටපත ඉතාම පැහැදිලි නිසා ඔවුන් ඒ චරිතවලට උපරිම සාධාරණයක් ඉෂ්ට කරමින් මට ලොකු සහයෝගයක් ලබාදුන්නා.\n\n●ස්වර්ණා මල්ලවආරච්චිව හැසිරවීමත් ලෙහෙසි දෙයක් නෙමෙයි?\n\nමම හිතන්නේ ස්වර්ණත් හැසිරවීම ඉතාමත් පහසු වුණා. මොකද ස්වර්ණා මම ගැන ලොකු විශ්වාසයක් තියාගෙන හිටපු කෙනෙක්. එයාගේ ජීවිතය සම්පූර්ණයෙන් ගොඩ දැම්මේ මම.\n\n●ස්වර්ණාගේ ජීවිතය සුව කරනවාට වඩා පහසු වුණාද? සිනමාවේ හැසිරවීම?\n\nඅනිවාර්යයෙන්ම දෙකේම ඉතාමත් පහසු වුණා. මොකද එයා මම කෙරේ තිබුණ විශ්වාසය දිගටම පවත්වාගෙන ගියා. දැන් වුණත් මම මොකක් හරි කිව්වොත් ඒ ගැන ස්වර්ණා මාත් එක්ක විවාද කරන්න එන්නේ නැහැ. එයා දන්නවා මම එයාට නරකක් කරන්නේ නැහැ කියලා. ස්වර්ණා කියන්නේ මගේ හිටපු හොඳම රෝගියෙක්. ඒ ආකාරයෙන් තමයි සිනමාවේත්. සමහර අවස්ථාවලදී මට එයාගෙනුත් උපදෙස් ලැබුණා. මම සාමාන්‍යයෙන් අධ්‍යක්ෂණය කරන කොටත් මම මගේ රෝගීන් ගැන බලනකොටත් එක මට්ටමේ ඉන්න පුද්ගලයෙක් නෙමෙයි. අනික මම මගේ තනි මතයට වැඩ කරන්නෙත් නැහැ.\n\n●රවීන්ද්‍ර රන්දෙණිය චිත්‍රපටය නැරඹුවාද?\n\nරවීන්ද්‍ර රන්දෙණිය විශේෂ දර්ශනයක් අවස්ථාවේදී හිටියා. ඔහු ඒ වෙලාවේ ඉතාමත් සන්තෝස වුණා. කොටින්ම කියනවානම් අපේ මුහුරත් උළෙලේ පවා එයා ඇවිත් කතාවක් පැවැත්වූවා. පළමු දර්ශනය නරඹපු වෙලාවේ එයා මට කිව්වේ නොයොමාල් ඔයා අති දක්ෂ අධ්‍යක්ෂණයක් සිදුකරලා තිබෙනවා. මම අනෙක් පාර ඔයා කරන චිත්‍රපටයක බලහත්කාරයෙන් හරි රඟපානවා කියලත් කිව්වා. මගේ සිනමා කෘතිය ගැන ඔහු ඉතාමත් පැහැදුණා.\n\n●පිළිකා ශල්‍ය විශේෂඥ වෛද්‍ය නෙයොමාල් පෙරේරාට දිගටම සිනමාවේ රැඳෙන්න අදහසක් තියෙනවාද?\n\nමම සිනමාවට ආවේ මගේ ආත්ම තෘප්තියක් ලබා ගැනීම සඳහා. මේක මම ඉතාමත් ආසාවෙන් කරන දෙයක්. සිනමාව කියන්නේ ලේසි නැහැ. මේක ඉතාමත් තරගකාරී. කැපිලි කෙටිලි තිබෙන කර්මාන්තයක්. ඉතින් එහෙමයි කියලා මම පසුබට වෙන්නෙත් නැහැ.\n\n●සිනමාවට එන්න හිතුවේ බිරිඳගේ පියත් සිනමාවට සම්බන්ධ හින්දාද?\n\nඅනිවාර්යයෙන්ම. සියයට සියයක් ඒකේ බලපෑමක් තිබෙනවා. මම එහෙම නොවුණා නම් සිනමා කෘතියක් මම කරයි කියලත් හිතන්න අමාරුයි. එහෙම වුණා නම් මගේ තිබුණා විශේෂ හැකියාව මගේ මරණයත් සමග ඉබේම මැකිලා යන්න තිබුණා. ඉතින් ඒ විශේෂ හැකියාව මුදුන්පත් වෙලා ඉෂ්ට සිද්ධ වුණේ භාර්යාවගේ පැත්තේ තිබෙන දායකත්වය නිසා කියලා මට කියන්න පුළුවන්.\n\n●මේ වගේ අර්බුද කාලයක චිත්‍රපටයක් මුදාහැරිනවා කියන්නේම අභියෝගයක්. ඒ අභියෝගයට මුහුණ දෙන්නේ කොහොමද?\n\nමම හිතන්නේ මේ අභියෝගයට මුහුණ දුන්න මට ඒ අභියෝගයට සාර්ථකව මුහුණ දෙන්න පුළුවන් වෙයි කියලා. ලොකු අභියෝගයක් තමයි. නමුත් දඩයම කියලා කියන්නේ ඕනෑම අභියෝගයක් අභිබවා යන්න පුළුවන් සිනමා කෘතියක්. එතකොට මේ දඩයම චිත්‍රපටයේ යම්කිසි දිගුවක් තමයි දඩඉම කියන්නේ. දඩයම චිත්‍රපටය අවසානයේදී රන්මලීට මොකද වුණේ කියන ප්‍රශ්නය මේ චිත්‍රපටය නරඹපු හැමෝටම තිබෙනවා. එතකොට ඒ වගේම ප්‍රියංකර මොනවද කළේ. ප්‍රියංකර හැංගුනාද පොලිසියට භාරවුණාද කියන ප්‍රශ්නයත් ප්‍රේක්ෂකයාට තිබෙනවා. ඉතින් ඒ ප්‍රශ්න නිරාකරණය කරගන්න ඒ දවස්වල දඩයමට ආදරය කරපු හැම ප්‍රේක්ෂකයෙක්ම මේ චිත්‍රපටය බලන්න එනවා. අනෙක් කාරණය ඒ අභියෝග සියල්ලම අභිබවා යෑමට හැකියාව ‘දඩඉම’ චිත්‍රපටයට තිබෙනවා කියලත් මම විශ්වාස කරනවා.\n\n●සිනමා විචාරවලට මුහුණ දෙන්නත් සූදානම්ද?\n\nකවුරු හරි මේක විචාරය කරනවා නම් ඒක පුද්ගලයාගේ පෞද්ගලික මතය. පෞද්ගලික මතයකදී සමහර වෙලාවට මගේ පැත්ත බලලා ලියන්නත් පුළුවන්. නැති නම් මම විරුද්ධව ලියලා තියෙන්නත් පුළුවන්. ඒක මේ විචාරය කරන පුද්ගලයාගේ පෞද්ගලික මතය මිසක් මේ චිත්‍රපටය නරඹපු සියලු දෙනාගේම මතය නෙමෙයි. ඒක හින්දා විචාර ගැන මම ලොකු පැහැදීමකින් ඉන්නේ. කොහොමත් මට විචාර විඳ දරා ගැනීමේ ශක්තියක් තිබෙනවා.\n\n●දිනේෂ් විතාන",
       "URL": "https://divaina.lk/%e0%b6%b4%e0%b7%92%e0%b6%a7%e0%b6%b4%e0%b6%ad-%e0%b6%bd%e0%b7%92%e0%b7%80%e0%b7%8a%e0%b7%80%e0%b7%99-%e0%b6%bb%e0%b7%80%e0%b7%93%e0%b6%b1%e0%b7%8a%e0%b6%af%e0%b7%8a%e0%b6%bb%e0%b7%80/",
       "Category": "athireka",
       "Parent URL": "https://divaina.lk/category/athireka//page/91/"
}