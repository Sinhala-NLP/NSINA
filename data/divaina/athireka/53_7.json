{
       "Source": "divaina",
       "Timestamp": "July 2, 2023",
       "Headline": "කවිය තුළ රැදෙන්නටම අඬගසන තත් සිඳ වයමි හද වෙණ",
       "News Content": "චන්දිමා ලියනආරච්චිගේ තත් සිඳ වයමි හද වෙණ කාව්‍ය සංග්‍රහය අප අතට පත්වන්නේ ඇය ගේ දෙවන කාව්‍ය සංග්‍රහය ලෙසය.\n\nඇයගේ කුළුදුල් කාව්‍ය සංග්‍රහය “ අසිරිමත් කඳුළු” පළවූයේ 2002 වසරේදීය. දෙවන කාව්‍ය සංග්‍රහය ලෙස ඇය අප වෙත රැගෙන එන “තත් සිඳ වයමි හද වෙණ” කාව්‍ය සංග්‍රහය තුළ සාධනීය ලක්ෂණ ප්‍රකට කරන කවි කිහිපයක්ම දක්නට ලැබේ. චන්දිමාගේ පළමුවන කාව්‍ය සංග්‍රහයේ දී මෙන්ම දෙවන කාව්‍ය සංග්‍රහයේදී ද ඇය ප්‍රේමය සම්බන්ධ මාතෘකා කෙරෙහි වැඩී ආසක්ත බවක් දක්වන අයුරු නිරීක්ෂණය කළ හැකිය. කවිය සඳහා භාවික ගුණ පිරුණු බසක් ඇසුරු කිරිමට රුචි කරන චන්දිමා චිත්තරූපමය ගුණයෙන් පොහොසත් කවියක් වෙතද නැඹුරු වන අයුරු “තත් සිඳ වයමි හද වෙණ” කාව්‍ය සංග්‍රහය තුළින් පෙනෙයි.\n\nජීවිතය හා බැඳුණු වේදනාකාරී අත්දැකීම් සහෘද සිත් සසල කරන අයුරින් කවියට නගන්නට චන්දිමා සතු ශක්‍යතාවය පෙන්නුම් කරන කවියක් ලෙස “රිදුණු තැන්” යන හිසින් යුතු කවිය සඳහන් කළ හැකිය. පහත දැක්වෙන්නේ එම කවියයි.\n\nරිදුණ තැන්…\n\nතුමුල ගිරි හිසට නැග යන මග දිනෙකපැරද ඇද වැටී නුඹ තනි වුණු කලෙකවිගස දෙපා රඳවා මා උර මඬලඑතෙර කළා එ‘ගිරත් සසැලුණි එකල\n\nඑකට එක්ව යන්නට බැරි පටු මගකනුඹට දිනුම දී පසුබසිනා කලෙකඑක දෙතනක බිවු කිරිවල රස මතුවරොසක් කොහි වුණිද හිත සතොසක් මිසක\n\nදිනෙක හිස වටා පලඳා රන් කිරුළලොවෙන් ලබන විට නෙක පැසසුම් පවරනන්නාඳුනන සේ මා මගහැරි දවසසැතක් ඇණුනි ගැඹුරට හදවත පතුල\n\nපැටි වියේ දිනෙක මා සිරසෙහි තිබුණකොස්කොළ ඔටුන්නට හබකළ දා පැරදසපා කෑ අතෙහි ඇත කැළලක් මතුවමල්ලියේ රිදෙයි අද අලුතින් එතැන…\n\nඅද ජීවිතයේ කිරුළ දරා සිටින මල්ලී දිනක කොස් කොළ ඔටුන්නට තමා සමග ගැටී අත සපා කෑ තැන අද දින අලුතින් රිදෙන බව කිවිඳිය පවසයි. එය බාලවියේ ඔවුන්ගේ සමීප සහෝදර ප්‍රේමයේ තරම ස්පර්ශ කරයි.\n\nචිත්ත රූප ඇසුරින් කවියේ සියුම් පෙදෙස් ස්පර්ශ කරන්නට ඇය දරන වෑයම “නවතිමි එකඳු පා අස” නම් නිමැවුමෙන් මතු වී පෙනෙයි. මතු දැක්වෙන කවිය දෙස බලමු.\n\nනවතිමි එකඳු පා අස..\n\nවැරහැලිව ගිය – සබඳකම් ළඟතැනින් තැන මතුවේය – නිරුවතවචන දහසක දුකට වැඩියෙන්හොඳයි මේ හිත නිවන මුනිවත.\n\nහදෙහි අහුමුලු පවා හඳුනනදයාවේ නෙත් වේද කිකලෙකමකමි – කැටපත් පවුරු මත පෙරලියූ ඉපැරැණි මතකවල දුක.\n\nවේදනා රැල් නගන දිය මතකැඩී විසිරුනි- දුලන පුරසඳඅවාරේ නටු අගින් ගිලිහිනිරැයට රහසින් පිපුණු – හද කොඳ\n\nපුරුද්දා ගත් -බිඳුණු බඳුනෙහිපිරිත් පැන් -ඉහිරුණා හිසපිටපුරන් වූ සෙනෙහසේ කෙත්වතුදැවී අළු මුහු වුණා හුළඟට..!\n\nබොහෝවර පැමිණී – නික්ම ගියවසන්තය යළි නොඑන මානෙටපුරා ගෙන ඔලගුවේ- හිස්කමනික්ම යමි ඇස් ඇරුණු හීනෙට.\n\nසෝබරව බිම බලා හිටි පියහිඳී කඳු හිස – අදත් පෙර ලෙසමවක ළඟ දුක නිවන දරුවකුවගේ නවතිමි එ’කඳු පා අස.!\n\nප්‍රේමය අහිමි වීම ස්පර්ශ කරනු පිණිස ඇය යොදා ගන්නා මතු දැක්වෙන කාව්‍ය ඛණ්ඩ ඇය සතු කවි කමට දෙස් දෙයි.\n\n“වේදනා රැල් නගන දිය මතකැඩී විසුරුණි – දුලන පුර සඳඅවාරේ නටු අගින් ගිලිහිණරැයට රහසින් පිපුණ – හඳ කොඳ”\n\nඅපට දැනෙන ඇතැම් සංවේදනාවකට හේතුව කුමක්දැයි ඉඳුරාම කිව නොහැකිය. චන්දිමා “ මේ මා උපන් මාසය” යනුවෙන් කරනු ලබන නිමැවුමේ දී එබඳු අඩවියක් වෙත ප්‍රවේශ වන්නට චිත්තරූපමය ගුණයෙන් යුතු භාෂාවක් අතවැසි කර ගනියි.\n\nමේ මා උපන් මාසය….!\n\nබොහෝ කලකට එපිටඑක වැහි වැටෙන උදයකඅම්මාට හිනාවක් අරගෙනහඬමින් මෙලොව ඇස් ලදමේ මා උපන් මාසය…!\n\nහැම දෙසැම්බරයේමහිත වෙලාගන්නාඋමතු පාළුවඅදත් ඇවිදින්අඩි සලකුණුදු නොමැතිව.\n\nතුහින රැඳිකවුළු වීදුරුවෙන්බලමි ගෙවුයන දෙසබොඳව ගිය සිතුවමකිඒ මත අඳිමි ඔබෙ රුව.\n\nශෝකී සුළං රැල්වලමළ ගෙයක රැඳි සීතලඅපැහැදිලි හැඟුමක් වීරැගෙන යයිහිත තිබුණු ඉමිහිර…\n\nහාත්පස අඩ අඳුරැතිකඳුළු මන්දාරම බිඳසීතල දෙසැම්බරයෙහිදියවෙමි මහා වැහි මැද..\n\nහිමි කර ගත නොහැකි ප්‍රේමයක් දෙස උපේක්ෂාවෙන් බලන්නට චන්දිමා දක්වන සමත්කම “නම නො දත් සෘතුවක” යන හිසින් යුතු කවියෙන් මතුව පෙනෙයි. අරපිරිමැස්මෙන් වචන භාවිත කරමින් අහිමි ප්‍රේමයක් දෙස උපේක්ෂාවෙන් බලන්නට කිවිඳිය සමත්වන අයුරු මෙහිදී ප්‍රකට වේ. පහත උපුටා දක්වන්නේ එම කවියයි.\n\nනම නොදත් සෘතුවකදී\n\nඉරරේණු ඉහිරවයිඉතා පැහැදිලිඅහස මත හිඳ\n\nඅඳුරුයමගේ කුටියපාළුයහිස් ය\n\nකවුළුවෙන් එපිටපිපුන මල්වලදම් පැහැයඅපැහැදිලි වීදුරුවෙන්දකිමි මම\n\nනොනවත්වා ගී ගයනකුරුල්ලාකොතැනදැයි නොදුටුවදඒ ගීය මිහිරිය!\n\nවසනු නොහැකියකවුළු දොරමොලොක් වේගල් ගැසුණූ හදවතකොතැන හෝ හිඳකුරුල්ලෝ ගී ගයන්න.උයන සතු නොවුණත්මට බලන්නටමල් පිපෙන්න..!\n\nභාවික ගුණ සපිරි බසත් අතවැසි කර ගනිමින් ප්‍රේමය සබැඳි ප්‍රස්තුත වෙත එබී බලන්නට චන්දිමා සිව් පද ආකෘතිය මනා ලෙස පරිහරණය කරයි. “ගජමන් පුවත නව කවියක ලියමු අපි” යන ශීර්ෂයෙන් යුතු කවියේ ආරම්භක පද්‍ය දෙක පමණක් මෙහිදී උපුටා දක්වනු කැමැත්තෙමි.\n\n“හුරු ලෙස සසර හමුවූ මුත් හිමි නොවනාගොළුකර තබා ඉකිලන හදවත් වීණාකව් නළු අතර හිම් නැති අසිරිය පතානුඹ ඇලපාත මං නුඹෙ ගජමන් නෝනා\n\nසිතුවිලි සසල මොහොතක ලොව සසල වියසෙනෙහස මිරිඟුවකි පවසට නොලද දියසිහිවෙයි අහිමි අහරැළි ගිනි නැගෙයි ළයපුරහඳ නොපිපි අහසකි නුඹ නොමැති රැය”\n\nවිරෝධාකල්ප සංයත ලෙස කවියට කැඳවන්නට චන්දිමා දක්වන උත්සාහය ”මූසිලය මා සුමිතුර” නම් හිසින් යුතු කවියෙන් පෙනෙයි. පහත දැක්වෙන කවිය දෙස බලනු මැනවි.\n\nමූසිලය මා සුමිතුර…\n\nතිස්තුන් කෝටියක් දෙව් බඹු සේනාවතත් සිඳ වයයි ගුත්තිල සතු වීණාවනුඹ ලද මහරු සිප් පය පා මුල ලෑවමූසිල බිඳිය යුතුමය මේ මායාව.\n\nසක්වළ සතර මායිම වැට කඩොලු බැඳරජ මැතිවරුන් නුඹ හට වින කටින සඳවිඳ විඳ අපා දුක් නුඹ පෙර දිනන ලදනුඹ හැර නුඹට අන් සරණක් තියෙනවද\n\nමූසිල මූසලය කියමින් හිනැහෙන්ටරැස්වුණු දහක් කොඳු සිඳගත් නිවටුන්ටසන්කළ අදිසි අඳුරකි විවරණ දෙන්ටවැරදුණ තැන එතැන හරි මඟ නොදකින්ට\n\nඑදවස පටන් ඉනි හිස මුර කරන ලදනව පරපුරක අබිමන් පා මුලම සිඳමැදහත් සිතක රැඳි විවරණ බිඳින ලදයුගයක් බිහි වුණා ගුත්තිල පුවත මැද\n\nඅදටත් එදා වාගේමයි මේ නුවරගුත්තිල අදත් දෙව් බඹු රජවරු අතරනළලත තබනු මිස උන් පා ළඟ වැතිරනැත අන් මඟක් ඉතුරුව මූසිල මිතුර\n\nමේ කවියේදී වෑත්තෑවේ හිමියන් ගේ ගුත්තිල කාව්‍ය වෙනත් කියවීමකට ලක් කිරීමට ඇය සමත්වන්නේ ආවේග දමනය කරන ලද සංයත කවි බසකිනි.\n\n“අදටත් එදා වාගේමයි මේ නුවරගුත්තිල අදත් දෙව් බඹු රජවරු අතරනළලත තබනු මිස උන් පා ළඟ වැතිරනැත අන් මඟක් ඉතුරුව මූසිල මිතුර”\n\nඅධිපති දේශපාලන දහරාව තුළ අපට නෑසී යන සියුම් ස්වර පිළිබඳව ඉඟියක් සපයන්නට ඇය මෙහිදි සමත් වෙයි.\n\n“බොර දියෙහි දියවේද කවිහද” නම් කවියෙහි චන්දිමා පාවිච්චි කරන්නේ ඇය වඩාත් රුචි කරන සිව් පද ආකෘතිය හා භාවික ගුණ පිරුණු බසයි. ජීවිතය එක්ව බෙදාගනිමින් කල්ගෙවන ලද මිතුරෙකු ගේ වෙනස් වීමක් ඒ වෙනස්කම හුදෙක් පුද්ගලික මිත්‍රත්වයේ පලුදු වීමක් නොව ඔහුගේ දේශපාලන භාවිතය පිළිබඳ ප්‍රශ්න කිරිමක් ලෙස දැකිය හැකිය. කලාකරුවකුගේ දේශපාලනය යනු පක්ෂ දේශපාලනය අතික්‍රමණය කළ යුතු සංස්කෘතික අඩවියකි. එහෙත් වර්තමාන කලාකරුවන් විවිධ දේශපාලන පක්ෂවල පාට ධජ සංකේත අභියස ඔවුන්ගේ සියුම් ආධ්‍යාත්මය දියකර හරිනු පෙනේ. එබඳු මොහොතක් ප්‍රශ්න කරන ලකුණු මේ කවිය අවසන අපට හමුවේ.\n\nසාරසීයක් මල් නෑ ගෙවපු මාවතනුඹෙ සොහොයුරු හදයි හිත රැඳුනු මී විතපසෙකින් තබනු නොහැකිය සොඳුරු ගීපොතපාටවලින් හැඩකළ හැකිද ජීවිත\n\nචන්දිමාගේ තත් සිඳ වයමි හද වෙණ කාව්‍ය සංග්‍රහය ඇය දිගින් දිගටම කවිය තුළ රැඳී සිටිය යුතු තරම් වාසනා ගුණ ඇති කෙනෙකු බව ඉඟි කරයි. ගැඹුරු කියවීම සහ අභ්‍යාසයන්ගෙන් පන්නරය ලබමින් ඇය මතු දිනක තවත් ප්‍රශස්ත කවි අප අතරට රැගෙන එන බව නොඅනුමානය.\n\nවසන්ත ප්‍රියංකර නිවුන්හැල්ල",
       "URL": "https://divaina.lk/%e0%b6%9a%e0%b7%80%e0%b7%92%e0%b6%ba-%e0%b6%ad%e0%b7%94%e0%b7%85-%e0%b6%bb%e0%b7%90%e0%b6%af%e0%b7%99%e0%b6%b1%e0%b7%8a%e0%b6%b1%e0%b6%a7%e0%b6%b8-%e0%b6%85%e0%b6%ac%e0%b6%9c%e0%b7%83%e0%b6%b1/",
       "Category": "athireka",
       "Parent URL": "https://divaina.lk/category/athireka//page/53/"
}