{
       "Source": "divaina",
       "Timestamp": "July 29, 2023",
       "Headline": "රෝමැන්තික සෞන්දර්යවාදියකුට ජන්ම දින සුබ පැතුමක්!",
       "News Content": "ජීවිතයේ අහම්බ සිදුවීම් පිළිබඳ ඉතා මෑත දිනක දී සිහිපත් කළෝ සම්මානිත මහැදුරු ජේ. බී. දිසානායකයෝ ය. සතියකට පමණ පෙර දවසක කොළඹ විශ්වවිද්‍යාල පුස්තකාලයට එතුමන් විසින් ලියූ ග්‍රන්ථ සියල්ල පරිත්‍යාග කළ මොහොතේහිදී ය අහම්බ හෙවත් (coincidents) සිදුවීම රැසක් පිළිබඳ කතාව සිහිපත් කරනු ලැබූයේ. ඔහුගේ ජීවිතයේ බොහෝ සිදුවීම් අහම්බ බව සිහිපත් කිරීමට අපූරු සිදුවීම් කිහිපයක් පිළිබඳ මතකාවර්ජනයකට යන්නට ද එතුමා අමතක නොකළේය. කොළඹ සරසවියේ සිටියදී මහැදුරු සඳගෝමී කෝපරහේවා සමග දෙදෙනා විසින් නිවසින් රැගෙන එන දිවා ආහාරය ගැනීමට පුරුදුව සිටිය දී එක් දිනක ජේ. බී. මහැදුරුට දිවා ආහාරය ගෙනෙන්නට අමතකව තිබිණ. අහම්බයකට මෙන් එදින කෝපරහේවා ඇදුරුටු ද දිවා ආහාරය ගෙනෙන්නට අමතක වීම නිසා දෙදෙනා ම ඉන්දියානු අහරක් රස විඳීමට අමරාවතියට ගිය ද අහම්බයකට මෙන් එය වසා තිබී ඇත. එබැවින් මැජෙස්ටික් සිටියේ මොංගෝලියානු බොජුන් හලකින් දිවා ආහාරය ගත් දෙදෙනාට ම ඒ අහර රස නොවිණ. අහම්බය වූයේ දිසානායක මහැදුරුතුමා නිවසට යන කල සතියක කාලයකට මොංගෝලියාවට යෑම සඳහා ආරාධනාවක් ලැබී තිබීම ය. සතියක් පුරා මොංගෝලියානු අහර බුදින්නට සිදුවීම අහම්බයක් වූ බව සභාව සිනාගන්වමින් සිහිපත් කළ බව මතක ය.\n\nමෙම ලිපියට අදාළ අහම්බ සිදුවීම සිදුවූයේ වසර පනහකටත් වඩා කාලයකට පෙර ය. ඒ අහම්බයට චරිත ත්‍රිත්වයක් අයත් ය. දිනකට පෙර, එනම් ජූලි 28 වැනිදා තම ජීවිතයේ හත්වන දශකයේ උපන් දිනයක් සැමරූ ශ්‍රී ලංකා සෞන්දර්ය කලා සරසවියෙහි කුලපති ධුරන්දර සම්මානිත මහාචාර්ය සුනිල් ආරියරත්න ඉන් එක් චරිතයකි. 1971 දී සිදු වූ අහම්බය සමයේ ඔහු විද්‍යෝදය විශ්වවිද්‍යාලයේ සිංහල ගෞරව උපාධියට ශාස්ත්‍ර හදාරමින් සිටියේ ය. අනෙක් චරිත ද්වය වූයේ පේරාදෙණිය සරසවියෙන් හා විදුදය සරසවියෙන් උපාධි ලැබූ ජයලත් මනෝරත්න හා බුද්ධදාස ගලප්පත්ති ය. මනෝගේ යෝජනාවකට තිදෙනා එක්ව කවි පොතක් පළ කිරීමට එකඟව සිටිය හ. පොතට නම යෝජනා කළේ මනෝ ය. සමූහ කර්තෘත්වයේ පළමුවැන්නා ලෙස මගේ නම යෙදුණේ අහම්බයකට මෙනි. දෙවැන්නා මනෝ ය. තෙවැන්නා සුනිල් ය. පිට කවරය පිටුපස කීර්තනය Blurb සැරසුණේ බුද්ධි, මනෝ හා සුනිල් නමින් ලියැවුණු කෙටි සටහනකින් හා ඡායාරූපයකිනි. සමූහ කෘතියක අයිතිය එහි පළමුවන නමට හිමිවන බවක් අප තිදෙනාගෙන් එක් අයෙකු හෝ එදවස දැන සිටියේ නැත. අනෙක් අහම්බය වූයේ තිදෙනා ගේ ම උපන් දින ද කීර්තනයේ සටහන් සමග වීමෙන් ඔවුන්ගේ උපන් දින ද වැඩිමහල් පිළිවෙළට යෙදී තිබීමයි. 1947, 1948 හා 1949 තිදෙනා උපන් වර්ෂයි. සග මහලු පිළිවෙළට එලෙස යෙදුණේ අහම්බයකින් නොවන්නෙද කියා තවමත් කල්පනා කරමි. මෙම සටහන මගින් පමා වී උපන් දින සුබ පැතුම් ලබනා කතා නායකගේ ජීවිතයේ අනෙක් අහම්බය වන්නේ ජූලි 28 වන දා ම ඔහුගේ දෙටු සොයුරා වන පසුගිය 28 වැනිදා පත්‍ර කලා කව් සිළුමිණ ලෙසින් සම්භාවනාවට පාත්‍ර වූ දෙටු මාධ්‍යවේදී තිලකරත්න කුරුවිට බණඩාරගේ ජන්ම දිනය ද යෙදී තිබීම ය. ජීවිතය ම අහම්බවලින් පිරුණකැයි මහැදුරු දිසානායකගේ මතකාවර්ජනය කෙතරම් කාලීන ද අර්ථවත් ද කියා සිතමින් සිටිමි. සුනිල්ගේ මෙවර උපන් දිනයෙහි කැපී පෙනුණ වෙනස වූයේ පෙර වර්ෂවල දී ජූලි 28 වැනිදා දුරකථනයෙන් හෝ සුබ පතන්නට ඉඩක් නොලැබෙන ඔහුට මෙවර උපන් දින දා ශ්‍රී ලංකා පදනමේ දී හමු වී සුබ පැතුම් එක් කරන්නට අවස්ථාව සැලසීමයි.\n\nසම්මානිත මහාචාර්ය සුනිල් ආරියරත්න ඔහුගේ නවතම සිනමා නිර්මාණය ප්‍රේක්ෂකයන් වෙත පුදන්නේ ඔහුගෙන් අපට ලැබෙන උපන් දින තිළිණයක් ලෙසද කියා සිතේ. ආචාර්ය රවි ලියනගේ මහාචාර්ය සුනිල් ආරියරත්න සුසංයෝගයෙන් ප්‍රේක්ෂකයන් හමුවට පැමිණීමට නියමිත කදිර දිව්‍ය රාජණේ සිනමා සිත්තම මගින් ඔවුන් ඇරැයුම් කොට සිටින්නේ හදවතින් දුටු දෙවියන් නෙතින් දැකගන්නා ලෙසයි. අපි එදින උදාවන තෙක් බලා සිටින්නෙමු. සුනිල් ආරියරත්න සිනමාකරුවාගේ චිත්‍රපට නාමාවලියෙහි හැරවුම් ලක්ෂ්‍යක් සේ විචාරක ඇගැයුමට ලක් වී ඇති ක්ෂීර සාගරය කැලඹිණ ඔහුගේ චිත්‍රපට අධ්‍යක්ෂ භූමිකාව නව මගකට ගෙන ආ බව නිසැක ය. ආරණ්‍යවාසයක නිහඬව ජීවිතය ගෙවන්නට පුරුදුව සිටිය ද ඔහුගේ ශාස්ත්‍රාලීය හා නිර්මාණ ජීවිතය ආශ්‍රිත ක්ෂේත්‍ර සියල්ලෙහි යෞවනයකු සේ ක්‍රියාශීලී ව කඩිසර ව කටයුතු කරනු දකින්නට ලැබීම අප හද තුටු පහටු කරවයි. එහෙත් සති අන්තයේ පුවත් පතකට ඔහු දක්වා තිබූ අදහසක් අනුව යළි කිසි දිනෙක ඔහුගේ චිත්‍රපටයකට හැරෙන්නට කිසිදු ගේය කාව්‍යයක් රචනයට ඔහු නොපිවිසෙන්නට තීරණය කොට ඇත. ඔහුගේ කලා නිර්මාණ චාරිකාවෙහි ගේය කාව්‍ය නිර්මාණ තරම් රසිකයන් ඔහුට ආසක්ත වූ අන් ප්‍රකාශන මාධ්‍යයක් නොවන තරම් ය.\n\nඑබඳු ක්ෂේත්‍රයක ඔහුගේ නිර්මාණ දකින්නට ඉඩක් නොලැබේය යන ප්‍රකාශය රසිකයන්ගේ පාර්ශ්වයෙන් අසාධාරණ හා සාහසික ප්‍රකාශයකැයි හඟිමි. ඔවුන්ගේ අපේක්ෂා භංගත්වයට පත් කෙරෙන තීරණයකි. ඔහු විරචිත ගේය කාව්‍යයක් රස විඳින්නට ඔහුගේ දායකත්වය යුතු චිත්‍රපටයක් එන තෙක් බලා සිටින්නට සිදුවීම අවාසනාවක් නොවේ යැයි අපට නොසිතේ ද? උපන් දින සුබ පැතුම් ගෙනෙන මේ මොහොතෙහි ගේය කාව්‍ය රචනය පිළිබඳ ගෙන ඇති තීරණය යළි සලකා බලන්නැයි ඉල්ලා සිටිමි.\n\nපුරන් වී යමින් ඇති ගේය කාව්‍ය සාහිත්‍ය ක්‍ෂේත්‍රයෙහි කලාතුරකින් හෝ සුහුඹුල් නිර්මාණයක රසය විඳ ගැනීම රසිකයන්ගෙන් ඈත් නොකරන ලෙස දයාවෙන් ඉල්ලා සිටිමි.\n\nසෞන්දර්ය කලා ක්ෂේත්‍ර රැසක සක්‍රීයව දායකත්වය පළට කරනු ලබන සෞන්දර්යවාදී රොමෑන්තික නිර්මාණකරුවාණනි. ශ්‍රාස්ත්‍රාලීය කාර්ය සාධනය සේ ම නිර්මාණශීලී කාර්යභාරයෙහි ද තව දිගු කාලයක් සක්‍රීයව සෞඛ්‍ය සම්පන්නව නිරතව සිටින්නට හේතු වාසනා වේවා ! ඔබ ම වරෙක කියා ඇති පරිදි ජීවිතය ගීතයක් ගීතයක් වේවා !දෙමළ මහාකවි භාරතී වැන්නන්ගේ පද්‍ය කාව්‍ය පරිවර්තන අප‘තට පත් කිරීමට වාසනාව ලැබේවා !\n\nසෞන්දර්ය කලා සරසවියෙහි කුලපති සම්මානිත දෙටු මහැදුරු සුනිල් ආරියරත්නට පමා වී එක් කෙරෙන උපන් දින සුබ පැතුම නිම කිරීමට ආචාර්ය සිරිල් ගුණපාල විසින් 2021 ජනවාරියේදී අනිද්දා සති අන්ත පුවත්පතට සාහිත්‍යය හා ජීවිතය විශේෂාංගයට ලියූ සටහනක උධෘතයක් දක්වන්නට කැමැත්තෙමි.“ මහා සිනමාකරු ලෙස්ටර් මියැදුණ පසු ඔහුගේ පියඹට උන් හිටි තැන් ද අහිමි විය. සරච්චන්ද්‍ර – අමරදේව – මහගම සේකර යනාදීන් වෙනුවෙන් වික්‍රමසිංහ භාරකාර මණ්ඩලය මෙන් භාර කාර මණ්ඩල නැත. ඔවුන්ට දරුවන් සිටිය ද ඒ දරුවන් ඒ දරුවන්ගේ තාලයේය. දරුවෙක් – පියඹක් නැති සුනිල් නැති දවසක ද ඔහු වික්‍රමසිංහ සේ ම ජීවත් වේ.\n\nබොල්ගොඩ අසපුව, කොග්ගල මහගෙදර බලන්නට දැයේ දරුවන් යන් තැනක් බවට කෙසේ හෝ ඔහු විසින්ම පත් කරනු ඇතැයි මට සිතේ.”\n\n● බුද්ධදාස ගලප්පත්ති[email protected]",
       "URL": "https://divaina.lk/%e0%b6%bb%e0%b7%9d%e0%b6%b8%e0%b7%90%e0%b6%b1%e0%b7%8a%e0%b6%ad%e0%b7%92%e0%b6%9a-%e0%b7%83%e0%b7%9e%e0%b6%b1%e0%b7%8a%e0%b6%af%e0%b6%bb%e0%b7%8a%e0%b6%ba%e0%b7%80%e0%b7%8f%e0%b6%af%e0%b7%92%e0%b6%ba/",
       "Category": "athireka",
       "Parent URL": "https://divaina.lk/category/athireka//page/40/"
}