{
       "Source": "divaina",
       "Timestamp": "May 8, 2022",
       "Headline": "ධර්මයටම අපි හෙට දවස භාරකරමු…",
       "News Content": "පිංවත, යම් පිංවතෙක් උතුම් චතුරාර්ය සත්‍යය ධර්මයන්ගේ අර්ථය ජීවිතයට එකතු කොටගන්නේ නැතිනම් ඔහු දුකට පත්වේවි. ඒත් දුකට පත්වෙන ඔහුව දැකලා ඔබ සිනාසෙන්න එපා. පිංවත් ඔබ සිනාසුනොත්, ඉන් අදහස් වෙන්නේ ඔබත් චතුරාර්යසත්‍යය ධර්මයන් ජීවිතයට එකතුකොටගෙන නැති බවයි. පිංවත වර්තමාන සමාජයේ දුකට පත්වෙන පිරිසත්, එම අයට සිනාසෙන පිරිසත් දකිනකොට, අපි චතුරාර්යසත්‍යය ධර්මයන්ගෙන් මොනතරම් නම් දුරස්වෙලාද කියලයි, භික්ෂුවට නම් සිතෙන්නේ. පිංවත, වචිසංස්කාර කියලා කියන්නේ විචාර විතර්කයන්ට. අපේ ඵස්සයේ අවිද්‍යාව දෝරෙ ගලනකොට, විචාර විතර්කයන් මිච්ච වාචාවන් බවටමයි පත්වෙන්නේ. වර්තමාන සමාජය මිච්චා වාචාවන්ගේ පාරාදීසයක්ම වෙලා. වර්තමාන සමාජයට මේ මොහොතේ විපාක දෙන අකුසල් සංස්කාරත්, බලවත් අකුසල් විපාකදෙද්දී, සමාජය අළුතින් රැස්කොට ගන්නා අකුසල් සංස්කාරත් දෙස දකිද්දී, අනාගතය කෙරෙහි බියජනක චිත්‍රයක්මයි ඇඳෙන්නේ. පිංවත ඔබේ සතුරෙකුටවත් පටබඳින ලද නම් වලින් සහ අපහාසාත්මක නම් වලින්, අමතන්න එපා. මිච්චා වාචාවන් අපිට පාර කියන්නේ, කුසලය සහ අකුසලය නොහඳුනන මිච්චා සතියටමයි.\n\nපිංවත ඔබේ මාතෘභූමිය හිඟමනට වැටෙනකොට, මාතෘභූමිය තුළින් අකුසලය ධනවත්වෙන අපූරුව ධර්මයේ ඒහිපස්සික ගුණයක්ම නේද. බුදුරජාණන් වහන්සේ දේශනා කරනවා, අකුසල් විපාකදෙන්නේ තව තව අකුසල් සිද්ධකොට ගන්නය කියලා. මිච්ඡා වාචාවන්ගේ කුණු ආශ්වාදයට යටවූ අපි, කෙසේ නම් මෙවන් උතුම් ධර්මයක් තේරුම් ගන්නද. පිංවත අනුන් වැරදි පූර්වාදර්ශයන් දුන් පළියට, ඔබ ගිරා හෝඩියට අත්පොත් තබන්න එපා. චතුරාර්යසත්‍යය ධර්මයන්ට අදාළව ඔබ විචාරශීලීවන්න. ඔබත් අකුසලයෙන් දුර්වලවුනොත් නැවත නැඟීසිටන්න ජාතියට ශක්තියක් නැතිවේවි. පිංවත තෘෂ්ණාවේ රතු කට්ටේ වේගවත්භාවය නිසාම, දේශපාලනයේ ආශ්වාදය සහ ආදිනවය හොරා පොලිස් සෙල්ලමේ යෙදෙන මේ අවිද්‍යා ඝණාන්ධකාරයේදී, අකුසලයෙන් තොරව ලෝකය ස්පර්ශ කරන්න නම්, පංචශීලය අත්‍යවශ්‍යම වෙනවා. තමා තමාටත්, තමා අනුනටත්, කායිකව සහ මානසිකව හිංසාකිරීම, දුර්වල පංචශීලයේ පළමුවැනි පියවර වෙනවා. පිංවත වර්තමාන සමාජයේ යටිගිරියෙන් කෑගසන අකුසලයට මූලිකම හේතුව වුණේ, දේශපාලන පිංවතුන්ලාගේ දුර්වල පංචශීලයම නේද. කියන දෙය නාහන දේශපාලනය නිසා, පිංවත් ඔබලාත්, පිංවත් ජනතාවත් සිදුකොටගන්නා අකුසල් මෙපමණ යැයි, සටහන් තබන්න නම් බැහැ. කරුණාකර දැන්වත් කළ්‍යාණමිත්‍ර ආශ්‍රයන් ලබන්න. සමගියෙන් රැස්වෙලා, සමගියෙන් සාක්ච්ඡා කරලා, අද ගැන නොව, හෙට ගැන සිතලා, තීරණ තීන්දු ගන්න. වර්තමානය තුළ අවංක දක්ෂයා, අනාගතයට බියවෙන්නේ නැහැ. අනාගතයට බියවෙන්නේ වර්තමානයේ වංක අදක්ෂයාමයි. පිංවත මේවා ගැන ඔබේ හෘදසාක්ෂිය කතානොකළාට, ඔබලාට ධර්මය සඟවන්න බැහැ.\n\nපිංවත සමාජයෙන් ඔය ඇසෙන විකාර කිසිවක් අද මාතෘභූමියට අවශ්‍ය නැහැ. ඔය ඇසෙන සියල්ලම ඇත්ත සඟවා කෙරෙන ඇස්බැන්දුම්. අවිද්‍යාවේ ස්වභාවය ඇත්ත සඟවා, බොරුව පට්ට ගැහීමයි. ඔබේ මාතෘභූමියට අද අවශ්‍ය පංචශීලය සුරකින දේශපාලනයක්. හදවතින්ම සමාජයට පංචශීලයෙන් පූර්වාදර්ශ දෙන දේශපාලනයක්. මේ ඇත්ත සඟවා තබා, මොන බොරුව සමාජගත කළත්, අපි ආයෙ, ආයෙමත් රැවටෙනවාමයි. පිංවත ජයග්‍රහණයේ රතිඤ්ඤා හඬට කියන්නේ දේශපාලනයේ ආශ්වාදය කියලා. ආවේගශීලීභාවයේ සටන්පාඨවලට කියන්නේ දේශපාලනයේ ආදිනවය කියලා. පිංවත දේශපාලනයේ නිස්සරණයකුත් තිබෙනවා. ඊට යොමුවෙන සුන්දර ආර්ය අශ්ඨාංගික මාර්ගයකුත් තිබෙනවා. පිංවත ඔබ අසරණ නැහැ. පංචශීලය මුල්කොටගත් සමාජයක් තුළින් “හරි මග” තෝරාගෙන, විශ්වාසයෙන් හෙට දවසට මුහුණ දෙන්න. ඔබේම හෘදසාක්ෂියට ඔබ හදවතින්ම සපථ වෙන්න, නිර්මාණශීලී හෙට දවසක් උදෙසා, අද දවසේ පටන් ඔබ පංචශීලය සුරකිනවාය කියලා. උතුම් පංචශීලය සුරැකීමෙන් පමණක්මයි, සම්මා සතියෙන් සහ සම්මා සමාධියෙන් පෝෂණයවූ සැබෑම නිර්මාණශීලී තාරුණ්‍යයක් සහ හෙට දවසක් බිහිවෙන්නේ. ගෞරවණීය පිංවත ඔබ මියයන්නට පෙර, ඉපදුන මව්බිමට සහ උරුමවූ දහමට, ණයකරුවෙක් නොවී මැරෙන්න.\n\nවර්තමාන තාරුණ්‍යය දේවත්වයෙන් දකින මාර ධර්මයක්ම වූ ඩිජිටල් තාක්ෂණය ආශ්වාදය උදෙසා නොව, දැනුම සහ සංවර්ධනය උදෙසා අර්ථවත්ව යොදාගැනීම සඳහා, පිංවත පංචශීලය සමග අදම පෙළගැසෙන්න. දුෂ්ශීලභාවයෙන්, උපන් මාතෘභූමියට දුක් දුන්නා හොඳටෝම ඇති. පිංවත ඔබ මියයන්නට පෙර උපන් බිමට සතුටක් දෙන්න. සමාජයේ අපි දියව්, වරෙව් කියන අකුසල් සංස්කෘතියෙන් බැහැරවී, පංචශීලයේ ශක්තියෙන් සමාජයේ හැමෝම අවදිකරන්න. පිංවත එය ඔබට උතුම් ධර්මදානමය පිංකමක්ද වෙනු ඇත. බුදුරජාණන් වහන්සේ දේශනා කරනවා, ධර්මයෝ, ධර්මයෝම වඩත්ය කියලා. පිංවත් ඔබ පංචශීලයෙන් අවංක නම් ධර්මයෝ, ධර්මයෝම වඩත්ය කියන “ධර්මයටම” අපි හෙට දවස භාරකරමු. පිංවත ඔය පංචනීවරණ දේශපාලන ඇස්බැන්දුම්වලට කොටුවෙන්නේ නැතිව, පිංවත් සිංහල බෞද්ධ ජනතාව සැප ලැබීමේ එකම මාර්ගය වෙන උතුම් ආර්ය අශ්ඨාංගික මාර්ගය කෙරෙහි පමණක් විශ්වාසය තබන්න. ඔබට ඇසෙන ඔය දේශපාලන සටන්පාඨවල මෙලොව සැපයත්, පරලොව සැපයත් යන දෙකම නැහැ. ඔය සටන්පාඨවල ඉලක්කය වෙන්නේ, ආශ්වාදයේ අනාගත සිහින දැකීම පමණක්මයි.\n\nමේ නොසන්සුන් මොහොතේ ගෞරවණීය උත්තරීතර මහනායක ස්වාමින් වහන්සේලා ඉදිරියේ ලොකු වගකීමක් තිබෙනවා. උතුම් සංඝ සමාජය මේ අභියෝගයන් ඉදිරියේ විනයානුකූලව කටයුතු කිරීමට යොමුකිරීම. බුදුරජාණන් වහන්සේ සංඝ සමාජයේ අපිට දේශනාකොට තිබෙන්නේ, රටේ නීතියට, රටේ ව්‍යවස්ථාවට ගරු කරන්නය කියලා. එම නිසා ගෞරවණීය සංඝ සමාජය, අනුශාසනා කළ යුත්තේ, රටේ කුමන දේශපාලන වෙනසක් සිදුවුවද, එය ව්‍යවස්ථානුකූලව පාර්ලිමේන්තුව තුළින් සිදුවිය යුතුය කියන විනයානුකූල අර්ථයෙන්මයි. උතුම් සංඝ සමාජයේ අපිත් ආවේගශීලීව රටේ ව්‍යවස්ථාවෙන් බැහැර තීන්දුවලට සහයෝගය දුන්නොත්, එය බරපතළ වැරදි පූර්වාදර්ශයක් වේවි. අනාගතයේදී රටේ හමුදාවන් පවා, ප්‍රජාතන්ත්‍රවාදී රජයක් බලයෙන් පහකොට, බලය අල්ලාගැනීමට උත්සහ ගනීවි. රට අස්ථාවර වුණොත් ශාසන අර්ථයන් තව තවත් පිරිහේවි. අනාගත දේශපාලන සිතියමේ බලවත් විකෘතියක් උදෙසා පෙළගැසෙන වර්තමානයේ, සංඝ සමාජයේ අපි උතුම් ධර්ම විනයයි අපේ ආරක්ෂකයා කොට ගත යුත්තේ. තෘෂ්ණාවේ මෝල්ගස් ගිලපු දේශපාලන පංචඋපාදානස්කන්ද මාරයා, මේ උත්සහගන්නේ උතුම් ප්‍රාතිමෝක්ෂ ශීලයේ ශිල්පද දෙසිය විසිපහකින් හික්මවනු ලබන උතුම් සංඝ සමාජය, තවත් එක් පූජකතුමෙක් බවට පත්කිරීමටයි. ගෞර්වණීය පිංවත සෑම ආගමකම සෑම ජාතියකම ගෞරවණීය පූජකතුමන්ලාටද, පිංවත් ජනතාවටද, හදවතින්ම මෛත්‍රියේ දෑත් දිගු කරන අපි, අපේ ශාසන අර්ථයන්ගේ අනන්‍යතාවයද, දිවිහිමියෙන් ආරක්ෂා කළයුතු වෙනවා. බෞද්ධ, හින්දු, ක්‍රිස්තියානි, මුස්ලිම් අපි සැවොම පටිච්චසමුප්පන්න ඥාතීන්ය, අපේම අම්මලා, තාත්තලාය යැයි, අපිට උගන්වන එකම ධර්මය වෙන්නේ, උතුම් සම්මා දිට්ඨියේ අර්ථයන්මයි. මේ උතුම් ධර්මයන් අවස්ථාවාදී දේශපාලනය විසින් සැකයක් බවට පත්කළාට, සිංහල බෞද්ධ හෘදසාක්ෂිය අදත් සියලුම ජාති සහ ආගම්වලට දිගු කරන්නේ මනුෂ්‍යත්වයේ දෑත්මයි.\n\nපිංවත ලෝකයට සහ ලෝකයාට වර්තමානයේ ආගම් එපා වුණාට සහ නිර්ආගමික වෙන්න හැදුවාට බෞද්ධ අපිට කරන්නට දෙයක් නැහැ. බුදු දහම කියන්නේ මේ පංචඋපාදානස්කන්ධ ලෝක දහමයි. අවිද්‍යාවෙන් පටන් අරගෙන ජාති, ජරා, ව්‍යාධි, මරණ දක්වා පටිච්චසමුප්පන්නව ගලාගෙන යන දහමටයි “බුදු දහම” කියන්නේ. බුදු දහම කියන්නේ තවත් ආගමක් නොවේ, බුදුරජාණන් වහන්සේ අවබෝධකොට වදාලා වූ පටිච්චසමුප්පාද ලෝක දහමයි. යම් පිංවතෙක් නිර්ආගමිකභාවය වර්ණනා කරයිද එයත් අවිද්‍යා පච්චයා සංඛාරා, සංඛාර පච්චයා විඤ්ඤාණ කියන ධර්මථාවයේම ඵලයයි.\n\nපිංවත ලෝකය අකුරටම විග්‍රහවෙන්නේ උතුම් පටිච්චසමුප්පාද දහමෙන් පමණක්මයි. පිංවත දුකෙන් පිරුණු හෙට ලෝකයේ, පුංචි හෝ සැපයක් උදෙසා, අද ආරක්ෂාකොට තැබිය යුතු උතුම්ම දහම බුදු දහමයි. එය එසේ වීමට නම් උතුම් සංඝ සමාජයේ අපි ප්‍රාතිමෝක්ෂ ශීලයමයි අද අපේ එකම ආරක්ෂකයාකොට ගතයුත්තේ.\n\nපිංවත, පිංබර වෙසක් සතිය උදාවෙලා. උතුම් බුද්ධරත්නය, උතුම් ධර්මරත්නය ඉපදුන සතිය. ජාති, ජරා, ව්‍යාධි, මරණ, බියෙන් තැතිගත් භාවත්‍රයට, අභය දුන් පිංබර සතිය. මේ පිංබර සතියේදීත් පිංවත් ඔබ කපුටු කාක්, කපුටු කාක් යැයි කිය කියා සිටින්න. ඔබ මරණාසන්න මොහොතේ කපුටු කාක් සිහිපත් වුණොත්, ඔබේ ඊළඟ පටිච්චසමුප්පන්න උපත සැබවින්ම කපුටෙක් වෙලා උපදින්න පුළුවන්. එවිට ඔබටත් පුළුවන් සැබවින්ම ජරාව කමින් පක්ෂි ලෝකයේ ජීවත්වෙන්න. පිංවත මේ ගෞරවණීය වෙසක් සතියේදීවත්, අනුනගේ පව් ඔබ කරට ගන්න එපා. අනුනගේ පව් ඔබ කර්මය කර්මඵල විශ්වාසයට භාරදෙන්න. දූෂිත දේශපාලනයෙන් තොර සම්මා දිට්ඨියෙන් යුත් යහපත් සමාජයක් උදෙසා මේ වෙසක් සතියේ ශිල්වත්ව සත්‍යක්‍රියා කරන්න.\n\nපූජ්‍ය රාජගිරියේ අරියඥාන ස්වාමින්වහන්සේ",
       "URL": "https://divaina.lk/%e0%b6%b0%e0%b6%bb%e0%b7%8a%e0%b6%b8%e0%b6%ba%e0%b6%a7%e0%b6%b8-%e0%b6%85%e0%b6%b4%e0%b7%92-%e0%b7%84%e0%b7%99%e0%b6%a7-%e0%b6%af%e0%b7%80%e0%b7%83-%e0%b6%b7%e0%b7%8f%e0%b6%bb%e0%b6%9a%e0%b6%bb/",
       "Category": "athireka",
       "Parent URL": "https://divaina.lk/category/athireka//page/270/"
}