{
       "Source": "divaina",
       "Timestamp": "May 31, 2023",
       "Headline": "පියතුමන් හා පැවිදි සොහොයුරියන් දයාවේ සේවයක",
       "News Content": "ඉකුත් දින පැවැති ධාරානිපාත අධික වර්ෂාව සහිත අයහපත් කාලගුණ තත්ත්වය හේතු කොට ගෙන හිනිදුම මීසමේ කල්වාරි සිද්ධස්ථානය, සාන්ත ආනා දේවස්ථානය හා සේනාකුළු කන්‍යාරාමය අවට පහත් බිම් ප්‍රදේශය, මාර්ගය හා වෙළඳසැල් ගංවතුරට යටවිය. හිනිදුම කල්වාරි සිද්ධස්ථානය අසලින් ගලන ගිං ගඟ උතුරා පිටාර ගැලීම නිසා ජලයෙන් යටවුණු මෙම වෙළඳසැල් හා නිවාසවල පදිංචි වැසියන්ට මෙම හදිසි ආපදා තත්ත්වය හේතු කොට ගෙන තමන්ට අවශ්‍ය ආහාර පිළියෙල කර ගැනීමට නොහැකි ඉතාමත් කනගාටුදායක වාතාවරණයක් උදා විය.\n\nමෙම හදිසි ආපදා තත්ත්වය නිසා ගංවතුරින් තම අසල්වැසි සහෝදර ජනතාව පීඩාවට පත්ව සිටින බව හා ඔවුන්ට අවශ්‍ය ආහාර පිළියෙල කර ගැනීමේ මාර්ගයක් නොමැති බව මැනවින් අවබෝධ කරගත් හිනිදුම මීසම් සේවක බර්නාඩ් විජේරත්න පියතුමන් හා හිනිදුම සේනාකුළු කන්‍යාරාමයේ මව්තුමිය ඇතුළු පැවිදි සොහොයුරියන් ඔවුන්ට අවශ්‍ය ආහාර වේලක් කඩිනමින් පිළියෙල කිරීම සඳහා මැදිහත් වීමට පසුබට නොවීය.\n\nගංවතුරේ මහ ජල කඳට බිය නොවී තමන් පිළියෙල කර ගත් ආහාර පාර්සල් සමග ඔරුවලට නැග ගත් පියතුමන් හා මව්තුමිය ඇතුළු පැවිදි සොහොයුරියන් ගංවතුරට කොටුව කුසගින්නේ සිටින තම අසල්වැසියන් සොයා ගොස් ආහාර පාර්සල් බෙදා දුන් අතර ජාති වාදයක් හෝ ආගම් භේදයක් එතන නොවීය.\n\nජෝ. ඇ. සකරායස්",
       "URL": "https://divaina.lk/%e0%b6%b4%e0%b7%92%e0%b6%ba%e0%b6%ad%e0%b7%94%e0%b6%b8%e0%b6%b1%e0%b7%8a-%e0%b7%84%e0%b7%8f-%e0%b6%b4%e0%b7%90%e0%b7%80%e0%b7%92%e0%b6%af%e0%b7%92-%e0%b7%83%e0%b7%9c%e0%b7%84%e0%b7%9c%e0%b6%ba/",
       "Category": "athireka",
       "Parent URL": "https://divaina.lk/category/athireka//page/74/"
}