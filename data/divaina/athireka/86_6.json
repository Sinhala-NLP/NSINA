{
       "Source": "divaina",
       "Timestamp": "May 7, 2023",
       "Headline": "බොදු දැක්ම හා භක්තිය නිරූපිත සිංහල චිත්‍රපට ගී",
       "News Content": "සිංහල චිත්‍රපටයත් ගීතයත් අතර ‘අත්‍යන්ත සංයෝගයක්’ පවතී. සිංහල චිත්‍රපට වංශය 1947 දී තිරගත වූ කඩවුණු පොරොන්දුව චිත්‍රපටයෙන් ඇරඹේ. එතැන් සිට අද දක්වාත් ගීතය නම් වූ කලාංගය අනිවාර්ය ව්‍යවහාරික භාවිතයක් ලෙස චිත්‍රපටය තුළ යෙදී තිබේ. යථෝක්ත ‘අත්‍යන්ත සංයෝගය’ හටගෙන ඇත්තේත් එබැවිනි.\n\nමුල් යුගයේ සිංහල චිත්‍රපට නිපදවූවෝ අනුකාරකයෝ වූහ. දකුණු ඉන්දීය බලපෑම අතිශය ප්‍රකට ලෙසත් ප්‍රබල ලෙසත් දක්නට තිබිණ. සිනමාව කලාවක් වශයෙන් නොව කර්මාන්තයක් වශයෙන් වැඩෙන්ට එමගින් ඉඩ සැලසිණ, දකුණු ඉන්දීය සරුවපිත්තල අංග ලක්ෂණ සහිත අභව්‍ය අතාත්වික රීතියෙන් නොමිදුණු වට්ටෝරු සම්ප්‍රදාය අනුගමනය කළ මෙවක සිනමාකරුවෝ සිනමාව කලාවක් ලෙස නඟන්ට තැත් නොදරූහ. මෙම සිනමා සම්ප්‍රදායේ ආරම්භය පැහැදිලි ලෙස සටහන් කරන 1953 තිරගත වූ සුජාතා චිත්‍රපටය හින්දි චිත්‍රපටයක් වූ “බාරි බෙහෙන්” හි සෘජු අනුවාදයකි. ඇතැම් විචාරකයන්ට අනුව සුජාතා වූ කලි සිංහල සිනමාවට ‘සූප ශාස්ත්‍රයක්’ උරුම කරදුන් කෘතියකි. මෙකී සූප ශාස්ත්‍රය නම් යට කියන ලද වට්ටෝරු සම්ප්‍රදායට අයත් අංග ලක්ෂණ සමුදායයි.\n\nජනප්‍රියත්වය හෝ වෙළෙඳ වාසිය තකා මෙවක චිත්‍රපට තැනූවෝ කර්ණ රසායන ගී තනු උපුටාගෙන එම තනු සඳහා සිංහල වචන යොදා තනාගත් ගීත වැඩි ප්‍රමාණයක් ස්වකීය චිත්‍රපට තුළ අඩංගු කළහ. එමගින් වැඩි රසික පිරිසක් ආකර්ෂණය කරගත හැකි යැයි ඔවුහු සිතුහ. “වෙළෙඳ ව්‍යාපාරයක් ලෙස පවතින සිංහල සිනමා කර්මාන්තයට පිවිසි අල්පඥයෝ ජය ගත්හ” යි මාර්ටින් වික්‍රමසිංහ පැවසූයේ එබැවිනි.\n\nචිත්‍රපටයට සම්මත වට්ටෝරුවක් පැවතුණා සේම චිත්‍රපටයකට ඇතුළත් කෙරෙන ගීත සම්බන්ධයෙන් ද එක්තරා වට්ටෝරුවක් තිබුණේය. චිත්‍රපටයෙන් පැය භාගයක කාලයක් ගීතවලින් පිරවිය යුතුව තිබුණේය. බොහෝ විට චිත්‍රපටයට මතුපිටින් එල්ලන ලද සැරසිල්ලක් වශයෙන් විනා ගීතය චිත්‍රපටය හා සමීපව – සමවායව බැඳි නොතිබුණේය. ප්‍රේම ගීතය, යුග ගීතය, භක්ති ගීතය, දරු නැළවිලි ගීතය ආදී වශයෙන් චිත්‍රපටයක ගීත වට්ටෝරුවට විවිධ ගණයේ ගීත ඇතුළත් විය. මුල් කාලීන චිත්‍රපටවල එන බෞද්ධ භක්ති ගීත හා බෞද්ධාගමික දෘෂ්ටිය පළට කරන රචනා අපට හඳුනාගත් හැකි වන්නේ ද මේ ගීත වට්ටෝරු පිරික්සීමෙනි.\n\n1951 දී තිරගත වූ සීදේවි චිත්‍රපටයෙහි එන මතු දැක්වෙන ගීතය සැලකුව මැනවි. ගායනය ෆ්‍රෙක්සිඩ් ප්‍රනාන්දු විසිනි.\n\nස්වාමි ඔබ මගේ බුදු පියාණනේසත්තකමයි ඔබ පෙර ආත්මේහිකුස රජ වීඉපිද කුස නගරේහී – ඒ ප්‍රභාවතී දේවී නිසා ඒවිඳි දුක අපමණ නේද ප්‍රියේස්වාමි ඔබ මගෙ බුදු පියාණනේ\n\nලෝ සතටා ඒ ධර්මේ කියා දී සංසාරේහීසත සුචරිතයෙහි යොදවා ඇත්තේනිර්වාණේහි මාර්ග පෙන්වූ මෑණියනේස්වාමී ඔබ මගෙ බුදු පියාණනේ\n\nසීදේවි වූ කලී, ජනප්‍රිය හින්දි තනු විශාල වශයෙන් අනුකරණය කරන ලද චිත්‍රපටයකි. අප විසින් උද්ධෘත උක්ත ගීතය කොපමණ ආයාසයකින් රචනා වූවක් දැයි වටහා ගැනීම දුෂ්කර නැත. මෙහි උපයුක්ත බසද අව්‍යක්තය. අද මෙම චිත්‍රපටයට අයත් එකද ගීතයක් හෝ අසන්ට හැකි තත්ත්වයක නැතැයි කියනු ලැබේ.\n\nප්‍රවීණ කලා ශිල්පියකුව හුන් ආනන්ද සමරකෝන් චිත්‍රපට අටකට පමණ ගීත රචනා කළේය. මේ ගීත අතුරෙන් සැඩ සුළං හා දුප්පතාගේ දුක යන චිත්‍රපටයට ඈඳන ලද වෙස්සන්තර ජාතකය නම් කෙටි සිනමා නාටකය තුළ බුදු දහමෙ හා බෞද්ධ සාහිත්‍යයේ සෙවණැලි රැගත් ගීත තුනක් දක්නට තිබේ. සැඩ සුළං චිත්‍රපටයට සමරකෝන් ලියූ ගීතයක රචනාර්ධයක් මෙබඳුය.\n\nසැදැහැවත් උතුම්ලෝ පියාණන්ගෙන් නාමෙන්ලැබේවා යමක් – මෝක්ෂසම්පත් සෑදේ ඉන්\n\nදුගී භාවයේ දන අහෝ ඇයි උපන්නේනිරාහාරයෙන් හාමතේ ඉන්ටදෝ මේරැකී රක්ෂා නෑ – ජීවනෝපා කිසිත් නෑගෙයක් නෑ – දොරක් නෑ ළඟින්ටත් – තැනක් නෑසමාජේ කෙමෙන් බෝ භයංකාර වෙයි මේඉතා වේගවත් චණ්ඩ වූ වායු වගේ\n\nමේ ගීතයේ සමස්තාර්ථය විසින් පැවසෙන්නේ සමාජය කෙමෙන් රෞද්‍ර වන බවත් – අපරාධ හා දුෂ්ට ක්‍රියා වැඩි වන බවත් – යුක්ති ධර්මය ගිලිහී යන බවත්ය. සමරකෝන්ගේ ස්වතන්ත්‍ර රචනාවක නිබඳව දැකිය හැකි සරල සුගම සෞන්දර්යය මෙහි දක්නට නොලැබේ. චිත්‍රපට නිෂ්පාදකයන්ගේ අරමුණු උදෙසා ස්වකීය නිර්මාණ කෞශල්‍යයට වැට බැඳගන්ට මෙහිදී ඔහුට සිදු විය. දේශීය සංගීතයක් ගොඩනැංවීමේ ප්‍රබල ව්‍යායාමයක යෙදී සිටි සමරකෝන් රට පුරා බහුල වශයෙන් ප්‍රචාරය වන සිංහල චිත්‍රපට සංගීතය ඊට බාධක වී ඇති බවත් හින්දි තනු අනුකරණය ජාතියේ ගෞරවයට මරු පහරක් බවත් පවසා ඇත. එහෙත් චිත්‍රපට ගීත රචනයේදී සමරකෝන්ටම ඊට පටහැනිව ක්‍රියා කරන්ට සිදුවීම අභාග්‍යයකි.\n\n1957 තිරගත වූ ‘සිරකරුවා’ චිත්‍රපටයට ඇතුළත් ගීත අටෙන් දෙකක් බෞද්ධ දෘෂ්ටියත් භක්තියත් පළට කරන රචනාය. එහෙත් මෙවක රචනා වූ අන්‍ය චිත්‍රපට ගීත සේම මේ ගීතවල ද උපයුක්ත බස ව්‍යක්ත නොවීය; සුගමද නොවීය. සිරකරුවා චිත්‍රපටයට ඇතුළත් ‘පරමෝත්තම බුදු පියේ’ නම් රචනය බුදුරජාණන් වහන්සේගෙන් පිළිසරණ පතා කෙරෙන ආයාචනයක් ලෙස රචනා වී තිබේ. එහි රචනාර්ධයක් මෙසේ වේ.\n\nපරමෝත්තම බුදු පියේවිරාගී පරමෝත්තම බුදු පියේමගේ මේ පරමෝත්තම බුදු පියේ\n\nභව දුක සින්දන – කරුණා නන්දනතුන්ලෝ දිනු බුදු පියෙ ඕතුන්ලෝ දිනු බුදු පියේවිරාගී පරමෝත්තම බුදු පියේ\n\nසිරකරුවා චිත්‍රපටයටම ඇතුළත්ව ඇති අනෙක් ගීතය සසර සරනා සව්සතුන් දුකින් මුදාලීමට සද්ධර්මය පිහිට වන බව කියැවෙන රචනයකි. ඉන් අර්ධයක් මෙසේය.\n\nසංසාරෙ මංමුළා වූ – භවදුක් ගොඩේහි දැඟලූනොපෙනී විමුක්ති මාර්ගේ – යනෙනා වූ අන්ධ සතුන්මෛත්‍රියෙ මූල මන්ත්‍රෙ – දෙසූ ලෝක නාථයාගේමන්දිරේ මේ පෙනෙන්නේ – මෙතනයිවිමුක්ති ස්ථානේ\n\n1961 දී තිරගත වූ ගංතෙර චිත්‍රපටයට කරුණාරත්න අබේසේකර ලියූ ගීතයක් ආරම්භ වී තිබුණේ යස්සමූලේ නිසින්නෝවා යනාදී පාලි ගාථා පාඨයෙනි. මේ ගීතය බෝධි වන්දනයකි. ගායනා කොට ඇත්තේ ජී. එස්. බී. රානි පෙරේරා සමඟ මොහිදින් බෙග්ය. එහි රචනාර්ධයක් මෙබඳුය.\n\nතපසට වැද රජ ගෙයි සැප හැරදාපෙරුමන් බලයෙන් මරසෙන් පරදාසාධු – සාධුජයගත් පොහෝ දින පිටදුන් මුනිඳාපෙර දෙමු නමදිමු මහ බෝ රජිඳාසාධු – සාධු\n\n1963 දී තිරගත වූ උඩරට මැණිකේ චිත්‍රපටයට අබේසේකරම ලියූ ගීතයකි. මතු දැක්වෙන්නෙ. මේ රචනය වඩා සුගායනීය ලක්ෂණ පළ කරයි. ආර්. මුත්තුසාමි සංගීතය සපයා ඇත. ගායනය ලතා සහ පිරිසගෙනි.\n\nසුර නර පූජිත ලෝක විරාජිතශාන්ත තිලෝගුරු සෑසි පියාබුදු සෑසි පියා\n\nපාරමි පූජිත මාර පරාජිතදස බල ධාරිත හිමි අපරාජිතපා යුග වඳිනෙමු සාධු කියාඅපි සාදු කියා\n\nසෝබන සිත චිත්‍රපටයට ද බුද්ධාභිවන්දනයක් ඇතුළතව තිබිණ. මේ චිත්‍රපටය 1964 දී තිරගත වූවකි.\n\nසම්මා සම්බුදු සරණ විනාවෙන සරණක් නෑ තුන් ලෝ වටිනාඅම්මා පෙව් කිරි සුවඳ සිනාවකරස දෙයි බණ වද හළ දියනා\n\nකරුණාරත්න අබේසේකර දස්කම චිත්‍රපටයට ලියූ ‘ඉපිද මැරේ යළි ඉපදේ’ නම් ගීතය ඔහුගේ සමස්ත ගීතාවලිය තුළ සිහිවටනයක් වැන්න. මෙය අර්ථය විසින් වෙසසින් පෝෂිතය. සුගායනීයය, බෞද්ධාගමික දෘෂ්ටිය රැගත් සිංහල ගී පද රචනා අතර මේ ගීතය පැහැදිලි සාර්ථකත්වයක් උසුලයි. එඩ්වින් සමරදිවාකර ගී තනු නිර්මාණය කළ මෙම ගීතයේ ගායනය අමරදේවගෙනි.\n\nඉපිද මැරේ යළි ඉපදේනොතිර සසර සාගරේඅතරතුරේ නොමැරි මැරේදස දහස් වරේනිසල නැතේ – සසල වෙතේනොතිර සසර සාගරේ\n\n1962 තිරගත වූ සංසාරේ චිත්‍රපටයට ද බොදු බැතිය පළ කරන ගීතයක් ඇතුළත් විය. මෙය සමූහ ගායනයකි. බී. එස්. පෙරේරා සහ රොක්සාමි යන දෙදෙනාම මේ චිත්‍රපටයේ සංගීතය සඳහා දායක වූ බව සඳහන්ව තිබේ. මෙහි ගී තනුව බී. එස්. පෙරේරාගෙනි. ඩී. ටී. ප්‍රනාන්දු ගීතයේ රචකයාය. ගීතයේ රචනාර්ධයක් මෙසේ වේ.\n\nධර්මේ පහදා දේ තිලෝනාමාර්ගේ සංසාරේරුදු ජාති ජරා මරණාදි දුක දේමේ ලොව නිරන්තරේමාර්ගේ සංසාරේ\n\nලෝභය ක්‍රෝධය මෝහය පාගාසීන සමාදී ප්‍රඥා නංවාපාරමි බල පා භව සයුරේවීරියෙන් පීනා – මාර්ගේ සංසාරේ\n\n1962 දීම තිරගත වූ රන්මුතු දූව චිත්‍රපටයට ඇතුළත් වූ බොදු බැති ගීතය සමස්ත සිංහල බොදු බැති ගී අතර විශිෂ්ට ස්ථානයක් දරයි. මෙහි රචකයා ශ්‍රී චන්ද්‍රරත්න මානවසිංහය. මානවසිංහ ගීතාවලිය තුළද මේ ගීතය වෙසෙසින් කැපී පෙනේ. මෙහිලා රචකයා විසින් උපයුක්ත බස ව්‍යක්තය. අදහසද නිරාකුලය. මෙහි ගායනය නන්දා මාලිනී, නාරද දිසාසේකර ඇතුළු පිරිසගෙනි. අමරදේව සංගීතය නිර්මාණය කර ඇත.\n\nපාරමිතා බල පූරිත පූජිතබුද්ධ දිවාකරයාණෝවෙසක් පොහෝ දින දිනූ සේක ලොවබුද්ධ දිවාකරයාණෝ\n\nසැනසෙමු පුද දී මුනි සිරි පාදේපිහිනමු පිහිනමු බුදුගුණ මූදේසනසා මුළු ලොව නිවන් ලබා දීපුණ්‍ය මහෝදධි ශාන්ත සමාධිසනරාමර ගුරු ශිවංකර බුද්ධ දිවාකරයාණෝ\n\nමේ ගීතය සාර්ථක බොදු බැති ගීයක් ලෙස අගය කරන මහගමසේකර ගීතයේ අර්ථාවබෝධය දුෂ්කර නොවන පරිදි තත්සම පද යොදා ඇති ආකාරය මැනවැයි සඳහන් කරයි. සකු තත්සම වචන බහුල ලෙස යොදා රචනා කළ තවත් බොදු බැති ගීයක් අම්බපාලි චිත්‍රපටයෙන් උපුටා දක්වන මහගමසේකර එහි ඇති අසාර්ථකත්වයට ද හේතු ඉදිරිපත් කරයි. අම්බපාලි චිත්‍රපටයේ එන බොදු බැති ගීතය සලකුව මැනවි. මෙහි ගායනය අයිරින් ද සිල්වාගෙනි.\n\nත්‍රෛලෝක්‍ය නේත්‍රමෝහ අන්ධකාරදූරිභුත වේසර්වඥ ඥාන සම්ප්‍රයුක්ත සර්වලෝක නාථ වූ\n\nදුර්වාර ඝෝර ධීර මාරපාරමී බෙලෙන් දිනූශ්‍රී ශාක්‍ය සිංහ පාද පද්මභක්තියෙන් නමාමහම්\n\nසකු තත්සම පද බාහුල්‍යය නිසා ගීතයේ රස විඳුම සුළු පිරිසකට සීමා වන බව සේකර පවසයි. භක්ති ගීතයක ශාන්ත රසය සකු තත්සම පද මගින්ම ජනිත නොවන බවත් එසේ යොදන්නේ නම් ඒවා වඩා සුගායනීය විය යුතු බවත් හෙතෙම වැඩිදුරටත් කියයි.\n\nඅම්බපාලි චිත්‍රපටයටම ඇතුළත් වූ ගීයකි, පහත දැක්වෙන්නේ. විමල් අභයසුන්දර රචනා කළ මෙහි ගායනය බී. වික්ටර් පෙරේරාගෙනි.\n\nසම්බුද්ධ සුධාකර වූඅංගීරස මහ මුනිඳාසද්ධර්ම ප්‍රභාකර වූ සිරි සුගත තථාගත වූතිලෝහිමි නමදිමු දෝත නඟාඅභයංකර සරණංකර මහිමීඅමතන්දද පද පංකජ වඳිමු\n\nදයා නිවාසී අමා විකාසීතිලෝතලේ දුක් නිවනින් නිවා ලූසදෙව් මිනිස් හිස් මිණි කැන් දියෙන් පාතෙමා සදා මොක් සුව සෙත් සදා ලූ\n\n1964 දී තිරගත වූ පටාචාර චිත්‍රපටයට මඩවල එස්. රත්නායක ලියූ ‘තණ්හා ආශා ඔලොකු කරේ ලා’ නමැති ගීතය දාර්ශනික නැඹුරුවක් පළ කරයි. සිංහල චිත්‍රපට ගීතය නිසඳැස් කවියේ අභාසය ලැබූ බවට නිදර්ශනයක් ලෙස මහාචාර්ය සුනිල් ආරියරත්න විසින් මේ ගීතය උපුටා දක්වනු ලැබ තිබේ. ලයනල් අල්ගම සංගීතය නිර්මාණය කළ මෙහි ගායනය අමරදේවගෙනි.\n\nතණ්හා ආශා ඔලොගු කරේ ලාමගතොට නොබලා වගතුග නොසොයාඑළිය දකින්නද මේ යන්නේසැපත සොයන්නද මේ යන්නේකතරේ – ගිනිගත් වැලි තලයේ\n\nසැපත විනෝදේ උපත කඳුළ වේවිපත පියා වේ මේ ලොව සැපතේපියපුතු දෙදෙනා එකටයි ඉන්නේකිසිදා නැත උන් වෙන් වන්නේ\n\n‘මල් සුගන්දේ දම් සුගන්දේ’ යනු 1966 දී තිරගත වූ කිංකිණි පාද චිත්‍රපටයට ඇතුළත් වූ ප්‍රකට ගීතයකි. බුදු දහමත් බුදු සසුනත් අභිවන්දනය කෙරෙන මේ ගීතයේ රචකයා නිහාල් ඒ. ජයසිංහය. ගායනය සුජාතා අත්තනායක, මොහිදින් බෙග් ඇතුළු පිරිසගෙනි. පී. එල්. ඒ. සෝමපාල සංගීතය සපයා ඇත. මේ එම ගීතයෙන් උපුටා ගත් රචනාර්ධයකි.\n\nමල් සුගන්දේ දම් සුගන්දෙ සිල් සුළං රැල් පා වෙලාසම්බුදුන් සම්භාවනීයයි සාදු සාදු වන්දනාමිහින්තලාවයි දහම් අමාවයි ශාන්ත අනුබුදු නාමයයිකාට කාටත් මේ කියන්නේ ශාසනේ ඉතිහාසයයි\n\nසිනමාවේ ද්විතීය දශකය තුළ දකුණු ඉන්දීය බලපෑමේ කර්කශ රූක්ෂ ලක්ෂණ මඳ වශයෙන් හෝ ක්‍ෂය වන්ට පටන් ගත් ආකාරය දක්නට ලැබේ. චිත්‍රපටයක අන්තර්ගත කෙරුණු ගීත සංඛ්‍යාව ද සම්මත වට්ටෝරුවටම අනුගත නොවූයේය. විශේෂයෙන් ගම්පෙළිය බඳු සිනමා කෘතීන් බිහිවීමෙන් පසුව කලාත්මක සිනමාවක් අරභයා අයෙක් බලාපොරොත්තු උපදවා ගත්හ. ගම්පෙරළිය චිත්‍රපටයට එකද ගීතයක් ඇතුළත් නොවීය. චිත්‍රපට ගීත වංශය තුළ බුද්ධ භක්තිය හා බෞද්ධාගමික දෘෂ්ටිය පළ කරන ගීත රචනාවල ද තත්ත්වය ක්‍රමයෙන් දියුණු වූ බව පෙනේ.\n\n1966 දී තිරගත වූ සැනසුම කොතැනද චිත්‍රපටයට ධර්මසිරි ගමගේ ලියූ ‘සංසාර ගමනේ තණ්හා ආශා’ නම් ප්‍රබන්ධය එකරුණ ස්ථුට කරන නිදර්ශනයකි. ගීත රචකයා විසින් උපයුක්ත පදමාලාව ගීතයේ අන්තර්ගතයට ඉඳුරා පිරිමසින්නකි. අදහස්ද නිරාකුලව පැවසේ. ප්‍රේමසිරි කේමදාස සංගීතය නිර්මාණය කළ මේ ගීතයේ ගායනය අමරදේවගෙනි.\n\nසංසාර ගමනේ තණ්හා ආශාක්ලේශ මාර සේනාස්වර්ණ ලොවට යන මග ගිරි දුර්ග සදන්නේබිහිසුණු රුදු වේශ මවා මග අවුරන්නේ\n\nආදරයේ බැමි සිඳිලාආ කල සිත සන්සිඳිලාස්වර්ණ ලොවට යන මගමල් දෙපස පිපෙන්නේඈතින් එම රන් විමනේඑළිය පෙනෙන්නේ\n\nපූර්ණ වශයෙන් අභිවන්දන හෝ භක්ති ගීත බවට නොපත් එහෙත් බෞද්ධ දෘෂ්ටිය හා විඥානය පළ කරන රචනා වරින් වර හමුවේ. 1967 දී තිරගත වූ හතර කේන්ද්‍රය චිත්‍රපටයට විෂය වී තිබුණේ බුදු දහමේ ඉගැන්වෙන අනිත්‍ය පිළිබඳ සංකල්පයයි. ගීතය ආරම්භ වන්නේ රූප ජීරති මච්ඡානං – නාම ගොත්තං නජිරති යන ගාථා පාඨයෙනි. මේ ගීතයේ ගායනය නාරද දිසාසේකර සහ ජීවරානි කුරුකුලසූරියගෙනි. රචනාර්ධයක් මෙබඳුය.\n\nලස්සන හැම දේමොහොතක සුව දෙඑහි කෙළවර දුක දේදෙනෙත පෙනේ නම් – සුවඳ දැනේ නම්සවන මිහිරි නැති නම්සැපට වශී වී – විපතට ළංවීකිමද, සැපත පස්කම්දැල්වෙන අතරේ සදහම් දීපේමන්ද ගිලෙන්නේ අඳුරේ පාපේසියල්ල ලෝකේ වැනසී යයිදිරා ජරාවට යයි\n\n1967 දී තිරගත රන්සළු චිත්‍රපටයට මහගම සේකර රචනා කළ ‘සිරිපා පියුමේ රොන්සුනු තැවරී’ නම් ගීතය විශිෂ්ට ප්‍රබන්ධයකි. කිසිදා රසික මතකයෙන් ගිලිහී නොයන මේ ගීතය සදාතනික අගයෙන් යුක්තය. ගීතය අසන රසිකයා භක්ති පූර්වක කරුණ රසයෙන් ප්‍රමුදිත වේ. නිරාමිස හැඟුම් ඔහු සිත්හි ඉපදේ.\n\nසිරි පා පියුමේරොන් සුනු තැවරීගිමන් නිවන පවන් හමා ඒනිවී පහන් වී ළය සැනහේ\n\nකෙලෙස් මලින් මිදීසිත සුවපත් වීපාවී යයි නිසංසලේමහ රහතන් වැඩි මඟ ඔස්සේවලා අතුළ කඳු වැටි අතරේ\n\n1968 දී බයිසිකල් හොරා චිත්‍රපටයට ධර්මසිරි ගමගේ ලියූ බුදු ගුණ ගීයකි මේ.\n\nබුදු රැස් ගඟ ගලා බසී – මේ දිය රැලි සල සලාලොව දුක් ගිනි නිවි නිවී – සත්වග ඇත සැනසිලා\n\nනසා අනුන්ගේ පණ නොනගමු සෝකසොරා සැපක් නොවිඳිමු අන් සතු දේකමුසා බසක් නොකියමු අපි කිසිදාකලොවෙ බුද්ධ රත්නය වේ ආලෝක\n\n1971 දී තිරගත වූ පූජිතයෝ චිත්‍රපටයට ඇතුළත් ‘නිවන් පුරට මඟ පෙන්න පහක් වැටක් සේ’ නම් ප්‍රකට ගීතයේද රචකයා වූයේ ධර්මසිරි ගමගේය. මෙයද ඔහුගේ රචනා චාතුර්යය මැනවින් සනාථ කරන ගීතයකි. පූර්වෝක්ත ප්‍රබන්ධයට වඩා බෙහෙවින් සාර්ථක වූත් සුගායනීය වූත් මේ ගීතයේ ගායනය අමරදේවගෙනි.\n\nනිවන් පුරට මඟ පෙන්වන පහන් වැටක් සේමැණික් කොතින් අහස උසට බුදුරැස් විහිදේ\n\nමුනි සිරිපා පහස ලැබූ හිමි වැඩි ගමනේදොහොත් මුදුන් තබා වඳිමි කැලණි විහාරේ\n\nනා මෙනවිය පෙර කල හිඳ ළවැලි තලාවේතත් පිරිමැද ඇඟිලි තුඩින් මිණි වීණාවේ\n\nඅදත් ඇසේ එදා ගැයූ බුදු ගුණ ගීතේදොහොත් මුදුන් තබා වඳිමි කැලණි විහාරේ\n\nමිරිඟුව 1972 දී තිරගත වූවකි. මේ චිත්‍රපටයට ඇතුළත්ව තිබූ බුදුගුණ ගීතය දීර්ඝ ප්‍රබන්ධයකි. ගීත කිහිපයකට විෂය හැකි තොරතුරු සමුහයක් රචනය තුළ බහාලීම නිසා මෙය අසාර්ථක වී ඇත. උපයුක්ත බසද කඩතොලු සහිතය. අව්‍යක්තය.\n\nසුවසෙත ලෝසත සැදූ බුදු සාදුපූජා වේවා නමාමි සාදුපූජනීය වූ මාහිමි හමු වී පූජා වී ඇතිමගේ රටේ මේ පූජා වී ඇති මගේ රටේ මේතිබුණු ශ්‍රීය තව ඇත හැංගීප්‍රාණෙ දී කලා කළු ගල් අතරේකළ කැටයම් සැවොම අගේ මේදිලෙයි රූප තව සීගිරියේ\n\nසංසාරේ, අංජලී, අංගුලිමාල, ශ්‍රී පතුල, ජීවන ගංගා, රොඩී ගම, ජීවන ගීතය, අජාසත්ත ඇතුළු තවත් චිත්‍රපට ගණනාවකම බොදු බැති ගී සහ බෞද්ධාගමික ආශ්‍රය පළ කරන රචනා ඇතුළත්ව තිබේ. එහෙත් එම ගීත අතරින් බහුතරය අපූර්ව ප්‍රබන්ධ නොවේ.\n\n1974 දී තිරගත වූ ජීවන ගංගා චිත්‍රපටයේ එන බොදු බැති ගීයේ රචනාර්ධයක් මෙය. මෙහි රචකයා උපාලි ධනවලවිතානයි. ගායනය දයාරත්න රණතුංග සහ අමරා රණතුංගගෙනි.\n\nබුදු සිරි පහසින් රුවන් කිරණ කෙඳිපුබුදා ලන වෙහෙරටපුෂ්ප සුගන්ධිත කරුණා සීතල දහම්අමා දහරයිකඳුළින් ඉපදී කඳුළින් මිය යනසදාතනික කඩතිරය ඉරාමොහොතක මධු රස විඳ ඉන් සැනසෙනමිනිසුන් නෙත පාදන සමිඳේපහනින් දෙන ආලෝකය සේ\n\n1974 දී තිරගත වූ රොඩීගම චිත්‍රපටයට අයත් බොදු බැති ගීතයේ රචනාර්ධයක් මෙසේ වේ. රචනය ස්ටැන්ලි ඕමාර්ගෙනි. ගායනය ලතා වල්පොලගෙනි.\n\nලෝක නාථ බුදු හිමි බලැති පුදා වැඳ වැටිසංසාර සයුරෙන් සත මුදවලාඅමා නිවන් සුව සෑදුඔබ පාමුලෙහි තෙල් මල් පුදලාවෙසඟේ මේ පොහෝදා මොක්ෂෙ පතාලා\n\nමෙම ගීතවල ඒකාකාරී ගතානුගතික බවක් දන්නට තිබේ. සාම්ප්‍රදායික ගතානුගතික බුදු ගුණ වර්ණනාම ආදර්ශ කොට ගැනීම ඊට හේතුව විය හැකිය. 1975 දී තිරගත වූ ජීවන ගීතය චිත්‍රපටයට පහත දැක්වෙන ගීතය ඇතුළත්ව තිබුණේය.\n\nසනරාමර ලෝක දිවාකරබව භය යා කළ කරුණා සාගරසම්බුදු මාහිමි පා වැන්නේ\n\nලුම්බිණියේ අප බෝසත් බිහි වීසුවර්ණ දේවි වෙණ නාදෙන් නැවීසාධුකාර දුන් ඔබ සේනාබඹලෝකෙට මේ නාදෙ ඇසුණා\n\nශ්‍රී පතුල හා අංගුලිමාල යන චිත්‍රපට සඳහා කරුණාරතන අබේසේකර සැපයූ පදමාලා දෙකක් බුදු ගුණ ගීතය.\n\nගෝර විසැති නයි පොළොඟුන් වන්මිනිසුන් මිතුරු වෙසින් ඒ නම්එම විට පවසනු මුවින් ඔබේබුද්ධං සරණං ගච්ඡාමි\n\nයථෝක්ත ගීතය අංගුලිමාල චිත්‍රපටයෙනි. ගායනා කොට ඇත්තේ මොහිදින් බෙග්ය. ශ්‍රී පතුල චිත්‍රපටයට ඇතුළත්ව තිබූ ගීතයේ රචනාර්ධයක් මෙසේ වේ. මෙහිද ගායනය මොහිදින් බෙග්ගෙනි.\n\nසකල සතම බොදු බැතියෙන්නමදින දුර හැර හැම බේදේසුගත තථාගත ලෝක දිවාකරසම්බුදු සිරිපාදේ\n\nඅජාසත්ත වූ කලී මෙරට සිනමාව තුළ ආදායම් වාර්තා තැබූ චිත්‍රපටයකි. ඒ සඳහා වස්තු විෂය ලෙස යොදාගෙන තිබුණේ බෞද්ධ සාහිත්‍යයේ එන ප්‍රකට කතා ප්‍රවෘත්තියමයි. මේ චිත්‍රපටය සඳහා සුනිල් ආරියරත්න රචනා කළ ගීතය චිත්‍රපටය හා ආබද්ධ වන පරිදි කතා ප්‍රවෘත්තියෙහිම ඒක දේශයක් හකුළා දැක්වීමකි. සනත් නන්දසිරි සංගීතය නිර්මාණය කළ මේ ගීතයේ ගායනය විශාරද අමරදේවගෙනි.\n\nමෝහයෙන් අන්ධ වූ දෑස් හැර පිබිදෙන්නවෛරයෙන් බිහිරි වූ සවන් යුග හැරලන්නඔබ පියාණන් කෙනකු වූඋතුම් මේ මොහොතඔබ පියා ඔබ නිසාහොවී මළවුන් අතර\n\nසිනමාවේ තුන්වැනි දශකය අවසන් වනවිට චිත්‍රපටයක අන්තර්ගත වූ ගීත සංඛ්‍යාව ක්‍රමයෙන් අඩුවන්ට විය. ඇතැම් චිත්‍රපටවල ගීත දෙකක් හෝ තුනක් දක්නට තිබූ අතර එකදු ගීතයක් හෝ අඩංගු නොවූ චිත්‍රපට ද තිරගත විය. ගීත ඇතුළත් වූ චිත්‍රපටවල ද ප්‍රථම හා ද්විතීය දශකයන්හි පැහැදිලිව විද්‍යමාන වූ ‘ගීත වට්ටෝරුව’ දක්නට නොතිබිණ.\n\nමේ ලිපියෙහි ලා සැකෙවින් විමසන ලද්දේ දශක තුනක කාලයක් තුළ සිංහල චිත්‍රපට ගීත වංශයෙන් සොයා සපයා ගැනුණු බෞද්ධාගමික දෘෂ්ටිය හා භක්තිය ප්‍රකට කරන ගීත පදමාලා සමුච්චයකි. මේ ලිපියෙහිලා නාමිකව හෝ සඳහන් නොවුණු තවත් එබඳු රචනා කොතෙකුත් තිබෙන්ට පුළුවන.\n\n● ජ්‍යෙෂ්ඨ මහාචාර්ය සමන්ත හේරත්",
       "URL": "https://divaina.lk/%e0%b6%b6%e0%b7%9c%e0%b6%af%e0%b7%94-%e0%b6%af%e0%b7%90%e0%b6%9a%e0%b7%8a%e0%b6%b8-%e0%b7%84%e0%b7%8f-%e0%b6%b7%e0%b6%9a%e0%b7%8a%e0%b6%ad%e0%b7%92%e0%b6%ba-%e0%b6%b1%e0%b7%92%e0%b6%bb%e0%b7%96/",
       "Category": "athireka",
       "Parent URL": "https://divaina.lk/category/athireka//page/86/"
}