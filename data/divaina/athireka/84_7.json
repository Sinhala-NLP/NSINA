{
       "Source": "divaina",
       "Timestamp": "May 12, 2023",
       "Headline": "සුජාතා ජීවන විල මැද 81 වැනි වියට",
       "News Content": "හෙළ ගී කෙත සුපෝෂණය කළ ප්‍රවීණ ගායනවේදනී සුජාති අත්තනායක මහත්මියගේ 81 වැනි ජන්ම දිනය අදට (12 දා) යෙදී තිබේ.\n\nකැලණිය වෙදමුල්ල මහ විද්‍යාලයෙන් මූලික අධ්‍යාපනය හැදෑරූ ඇය 1950 දී ‘මල් සේ දිලේවා’ සිය මුල්ම ගීතය ගුවන් විදුලිය වෙනුවෙන් ගායනා කළාය.\n\n1956 දී ‘සොහොයුරෝ’ චිත්‍රපටයෙන් සහයට පසුබිම් ගායනයට පිවිසි සුජාතාවෝ 1965 ‘යටගිය දවස’ චිත්‍රපටය වෙනුවෙන් ස්වර්ණ හංස සම්මානය හිමිකර ගත්තාය.\n\nපරසතුමල් හී ‘පරවුණු මල් වල සුවඳ අතීතේ’ ගීතයෙන් යළිත් සම්මානිත වූ ඇය එදා මෙදා තුර සිනමාවත්, ගීතයත් තම මියුරු හඬින් වර්ණවත් කළාය.\n\nආසියා හින්දි සේවය වෙනුවෙන් නේපාල ගීතයක් ගැයූ ඇය ප්‍රථම ද්‍රවිඩ ඒකපුද්ගල ගී ප්‍රසංගය පැවැත් වූ සිංහල ගායිකාව මෙන්ම ඉස්ලාම් ඒකපුද්ගල ගී ප්‍රසංගයක් ද පැවැත් වූ සිංහල ගායිකාව ද ඇය වූවාය.\n\nනවරත්න අත්තනායක මහතා සමග 1966 වසරේ දී යුග දිවියට එළැඹී ඇයගේ දෙටු පුත් කපිතාන් චානක අත්තනායක මවුබිම වෙනුවෙන් දිවි පිදූ විරුවෙකි.\n\nසුජාතාවන් ගුවන් විදුලියට ගැයූ මුල්ම ගීතය (මල් සේ දිලේවා) සිසිර කුමාර මාණික්කආරච්චි ලියා තිබූඅතර ඒ. ජේ. කරීම් සංගීතවත් කර තිබිණි.\n\nදහස් ගණනක ගීත අපේ ගීත කලාවට දායාද කළ ප්‍රවීණ ගායනවේදිනී සුජාතා අත්තනායකට ‘දිවයින’ සුබ උපන් දිනයක් ප්‍රාර්ථනා කර සිටිමු.\n\nසුජීව තත්සර",
       "URL": "https://divaina.lk/%e0%b7%83%e0%b7%94%e0%b6%a2%e0%b7%8f%e0%b6%ad%e0%b7%8f-%e0%b6%a2%e0%b7%93%e0%b7%80%e0%b6%b1-%e0%b7%80%e0%b7%92%e0%b6%bd-%e0%b6%b8%e0%b7%90%e0%b6%af-81-%e0%b7%80%e0%b7%90%e0%b6%b1%e0%b7%92-%e0%b7%80/",
       "Category": "athireka",
       "Parent URL": "https://divaina.lk/category/athireka//page/84/"
}