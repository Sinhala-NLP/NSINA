{
       "Source": "divaina",
       "Timestamp": "December 18, 2022",
       "Headline": "ඇත්තටම මම හිතුවේ බැනුම් අහන්න වෙයි කියල – KEY ගැන ඩිස්නි කී කතාව",
       "News Content": "නතාෂා මේ දිනවල ජනප්‍රිය චරිතයක්. යතුරක් නිසා ඇයටත් නොදැනිම ඇයගේ ජීවිතය ගැන හොයන්න තව කෙනෙක් උත්සාහ කරනව. මේ නතාෂාට පණ දෙන්නෙ ඩිස්නි රාජපක්‍ෂ. ඇය ජනප්‍රිය රංගන ශිල්පිනියක් වගේම දක්‍ෂ නර්තන ශිල්පිණියක් බව කවුද නොදන්නෙ මේ කතාබහ ඇයත් එක්ක.\n\nයතුරක් නිසා ඩිස්නි මේ දවස්වල හරි ජනප්‍රියයි?\n\nඔව්, කී ටෙලි නාට්‍යයේ නතාෂා චරිතයට මේ දවස්වල හොඳ ප්‍රතිචාර ලැබෙනව.\n\nපිටපත ගැන සෑහීමකට පත්වුණාද?\n\nමුලදිම මට පිටපත ලැබුණෙ නැහැ. මේ කතාව සහ මගේ චරිතය ගැන පැහැදිළි කිරීමක් තමයි කළේ. මෙතනදි මම ගොඩක්ම කැමති වුණේ මේ නාට්‍යය අධ්‍යක්‍ෂණය කරන්නෙ ශිවගුරුනාදන් මහත්මයා කියල දැනගත්තතට පස්සෙ. එතුමා මීට කලිනුත් ටෙලියක ප්‍රධාන චරිතයට කතා කළා. නමුත් ඒ මොහොතෙ මම ලංකාවෙ හිටපු නැති නිසා භාරගන්න බැරි වුණා. ඒ ගැන පසුතැවීමෙන් ඉන්න අතර තමයි මේ ආරාධනය ලැබෙන්නෙ. ඒ වගේම පිටපත අසංක සායක්කාරගෙ බව දැනගත්තාම ගොඩක් ආසාවෙන් මේ චරිතය භාරගත්ත.\n\nමගතොට ප්‍රතිචාර?\n\nඇත්තටම මම හිතුවෙ මේ චරිතයට බැනුම් අහන්න වෙයි කියල. නමුත් එහෙම දෙයක් වුණේ නැහැ. මම හිතන්නෙ එහෙම වුණේ ඒ චරිතය මම ඉදිරිපත් කරන විදිහ සහ අධිතාත්වික රංගනයක් ඉදිරිපත් නොකරන නිසාවෙන් වෙන්න ඇති. ‘ලංවී. ටෙලි නාට්‍යයේත් එහෙමයි. දාමරික චරිතයක් වුණත් හොඳ ප්‍රතිචාර තමයි ලැබෙන්නෙ.\n\nමේ කී ටෙලියෙන් බලාපොරොත්තු වුණ ජනප්‍රියත්වයක්ද?\n\nචරිතය මට ලැබුණාම මේ වගේ ජනප්‍රියත්වයක් ලැබෙයි කියල නම් හිතුවෙ නැහැ. නමුත් ජනප්‍රියත්වයට වඩා මම හිතුවෙ චරිතය තුළ මට යමක් කරන්න පුළුවන් වෙයිද කියල. මොකද මම කැමති ඒ දේට. මෙතෙක් මම කළ චරිත එකකට එකක් වෙනස්. එක චරිතයක් කළාම ඒ වගේම තවත් චරිතවලට ආරාධනා ලැබෙනව. නමුත් මම ඒ දේට කැමති නැහැ.\n\nනතාෂා වගේ තවත් චරිතවලට ආරාධනා ලැබුණා?\n\nඔව්. එවැනි චරිත කිහිපයකටම ආරාධනා ලැබුණ. නමුත් මම ඒවා ප්‍රතික්‍ෂේප කළා. මොකද මම කැමති එක වරකට එවැනි චරිත එකක් කරන්න වගේම භාරගත්ත චරිතයට උපරිම සාධාරණයක් කරන්න.\n\n‘සීරුවෙන්. සිනමා නිර්මාණයේ ඔබේ චරිතය ලැබුණ මොන වගේ අගැයීමක්ද?\n\nඇත්තටම කියන්න ඕන” මාධ්‍ය දර්ශනය දවසෙ සීරුවෙන් සිනමා නිර්මාණයට ඉතා හොඳ ප්‍රතිචාර ලැබුණ. මට කතාකරගන්න වචන නැතිවෙන තරමටම සමහර ප්‍රතිචාර බර වැඩි වුණා.\n\nඑහි ඔබ සමඟ රඟපෑ ජැක්සන් ඇන්තනී අද ඉන්නෙ රෝහලේ?\n\nඒ ගැන නම් තියෙන්නෙ ලොකු හිස් බවක් වගේම පාළුවක් දැනෙනව. එතුමා දැවැන්ත චරිතයක් වුණත් අපිත් එක්ක ඉන්නකොට හරිම නිහතමානී සුන්දර පුද්ගලයෙක්. රූගතකිරීම් අවසානයේ චිත්‍රපටයේ ප්‍රචාරක කටයුතු අපි මේ විදිහට කරමු කියල කතාවෙලා හිටියෙ. නමුත් අපි දැකපු ඒ හීන එතුමා නැතිව දකින්න වෙනකොට ගොඩක් දුකයි. චිත්‍රපටයේ මාධ්‍ය දර්ශණය දවසෙ එතුමාව තිරයේ දකිනකොට ඇත්තටම අපිට ඇඬුනා. අපි ප්‍රාර්ථනා කරන්නෙ මහජන ප්‍රදර්ශනය දවස වෙනකොට එතුමාට අපි අතරට එන්න ශක්තිය ධෛර්යය ලැබෙන්න කියල.\n\nඔබ තුළ සිටි නර්තන ශිල්පිණියට මොකද වුණේ?\n\nඇය ජීවත් වෙන්නෙ මා තුළමයි. ඉතිං මම ඉන්නතාක් ඇයත් මම එක්කම ඉන්නව.\n\nනැවතත් නර්තන තරඟයකට ආරාධනයක් ලැබුණොත්?\n\nමම සහභාගි වුණ රියැලිටි තරඟයේදි බොහෝ ප්‍රවීණ ශිල්පීන් අභිබවමින් තමයි මම ජයග්‍රහණය කරන්නෙ. ඉතිං නැවතත් එවැනි තරඟයකට ආරාධනයක් ලැබුණොත් මම භාරගන්නෙ නැහැ.\n\nඔබේ පාසලේ වැඩකටයුතු?\n\nමේ මාසයේ නම් ඇත්තටම වැඩ වැඩියි. මොකද අවුරුද්ද අවසානය නිසා ප්‍රසංග කිහිපයකට සහභාගී වෙන්න තියෙනව. ඒ වගේම ලබන අවුරුද්ද වෙනුවෙන් පාසලේත් වැඩකටයුතු වැඩිවෙන මාසයක්.\n\nජනප්‍රියත්වය කරදරයක්ද?\n\nඅනේ නැහැ. ජනප්‍රියත්වය අපි බලාපොරොත්තු නොවුණත් ඒක අපිට ලැබෙනකොට ඇත්තටම ලොකු සතුටක් ලැබෙනව. ඇත්තටම කිව්වොත් කලාකරුවෙක් හෝ කලාකාරිණියක් ක්‍ෂේත්‍රය තුළ රඳවන රහස තමයි ජනප්‍රියත්වය කියන්නෙ.\n\nරංගන ශිල්පිණියක් වීම අද දැනෙන්නෙ කොහොමද?\n\nමම රංගනයට යොමුවෙනකොට මගේ දෙමවුපියන් ගොඩක් බය වුණා. ඔවුන් විතරක් නෙමෙයි මමත් ලොකු අවිනිශ්චිත තත්ත්වයකින් හිටියෙ. අපිට එදා තිබුණ වැරදි වැටහීමත් එක්ක මම අදත් කල්පනා කරන්නෙ මොකක්ද මෙතන තියෙන වැරැද්ද කියල. හරිම සුන්දර පිරිසක් ඉන්නෙ. එකම දේ තමන්ගෙ දක්‍ෂතාව. තමන් දක්‍ෂ නම් බයවෙන්න දෙයක් නැහැ.\n\nඩිෂ්නි කොළඹ හිටියත් දෙමව්පියන් ගමේ?\n\nමගේ අම්මයි තාත්තයි පොඩි කාලෙ ඉඳන් අපිට නිදහස ලබාදුන්න. මට වගේම මගේ නංගිලා දෙන්නටත්. අවුරුදු දහඅටෙන් පස්සෙ පිටරටවල පවා යන්න අපිට අවස්ථාව දුන්න. ඒ නිසා මම කොළඹ ඉන්න එක ඒ අයට ප්‍රශ්නයක් නෙමෙයි. මොකද මගේ දෙමවුපියන් ගමක හිටියත් ලෝකය දකිනව.\n\nපිළිවෙළක් වෙන්න බලපෑමක් නැද්ද?\n\nමගේ දෙමවුපියන් මට කියන්නෙ ඔයා කසාද නොබැඳ හිටියත් කමක් නැහැ” සතුටින් ඉන්නයි ඕන කියල. ඒ තීරණය ගන්න සම්පූර්ණයෙන්ම මට නිදහස දීල තියෙනව.\n\nඔබේ කැමැත්ත?\n\nමට තව වැඩ කිහිපයක් තියෙනව සම්පූර්ණ කරගන්න. එතනින් පස්සෙ බොහෝ දුරට මම විවාහ වෙයි. තවම ඒ ගැන කිසිම සැළසුමක් නැහැ. මේ යන විදිහට අපිට එහෙම කරන්නත් බැහැ.\n\nඅලුත් නිර්මාණ?\n\nඅලුතින් ටෙලි නාට්‍ය සහ චිත්‍රපට කිහිපයකට ආරාධනා ලැබිල තියෙනව. ඉදිරියේදී ඒවාට සහභාගී වෙන්න බලාපොරොත්තුවෙන් ඉන්නව.\n\nමහේෂ් එදිරිසිංහ",
       "URL": "https://divaina.lk/%e0%b6%87%e0%b6%ad%e0%b7%8a%e0%b6%ad%e0%b6%a7%e0%b6%b8-%e0%b6%b8%e0%b6%b8-%e0%b7%84%e0%b7%92%e0%b6%ad%e0%b7%94%e0%b7%80%e0%b7%9a-%e0%b6%b6%e0%b7%90%e0%b6%b1%e0%b7%94%e0%b6%b8%e0%b7%8a-%e0%b6%85/",
       "Category": "athireka",
       "Parent URL": "https://divaina.lk/category/athireka//page/161/"
}