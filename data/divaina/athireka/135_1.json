{
       "Source": "divaina",
       "Timestamp": "February 2, 2023",
       "Headline": "ආනන්ද සමරකෝන් සූරීන්ගේ ගීතයෙන් පිළිබිඹු වන ජාතික සහජීවනය",
       "News Content": "ආනන්ද සමරකෝන් අපට නො ඇසෙන ගීතයක, අපේ ජීවිතයට මිහිරකි; අපේ බසට මිහිරකි; සංගීතයට නවතාවකි; අපට ඉදිරිපිටින් අපට පාර කැපූ කලාකරුවාගේ අවසන් ගමන අපට ඉවසිය නොහෙන දුකකි. සැබෑ වචනයේ යථාර්ථය, මේ ලියන ‘වගතුග’ ලියුම්කරුට වුවද, සෞන්දර්ය රසාකරයෙන් මහඟු පබැඳුම් සෙවීමට සිත මෙහෙයවන අවස්ථාව සැලසුණේ සමරකෝන් නිසා බවයි…\n\n1962 අප්‍රේල් 8 වැනිදා ශ්‍රී චන්ද්‍රරත්න මානවසිංහයන් සිය ‘ලංකාදීප වගතුග’ තීරුවෙන් මෙසේ කියා සිටින්නේ, තමන් ගීත රචනා කලාවට යොමු වුණේ ආනන්ද සමරකෝන් නිසා බවයි.\n\n“ඉගෙනීම අවසන් කොට ගුරුවරයෙකු සේ සේවය කිරීම සඳහා කොළඹ නගරයට පැමිණි මට, බොරැල්ලේ තරුණ බෞද්ධ සමිති ශාලාවේ දී ශ්‍රී චන්ද්‍රරත්න මානවසිංහයන් ගේ දේශනයකට සවන් දීමට අවස්ථාව ලැබිණි. ගීත රචකයෙකු වීම තම ජීවිතයේ එක් අරමුණක් ඉෂ්ට වීමකැයි ඒ මහතා එහිදී සඳහන් කළේ ය. මා ද ගීත රචකයෙකු වුවහොත් මැනවැයි එවේලේ මට නිකමට සිතිණ.\n\n(මහගමසේකරගේ ගීත (1984) තෙවන මුද්‍රණය)\n\nනූතන ගීත රචක පරපුරේ හැමෝම පාහේ කියන්නේ තමන්ගේ පූර්වාදර්ශ ගුරුවරයා, මාර්ගෝපදේශකයා, මහගම සේකර බවයි. එය අද සම්මුතියක් බවට පත්ව ඇත්තේ, වත්මන් පරපුරේ නර්මාණවල සේකර ලක්ෂණ අඩුවැඩි වශයෙන් දක්නට ඇති බැවිනි. ඒ අනුව, සුභාවිත සිංහල ගීත කලාවේ සමාරම්භකයා ආනන්ද සමරකෝන් ය. දෙවැන්නා ශ්‍රී චන්ද්‍රරත්න මානවසිංහ ය. තෙවැන්නා මහගමසේකර ය.\n\nයම් රටක් ජාතික රාජ්‍යයක් බවට පත් වූ පසු එරට සමස්ත ජනතාව විසින් ගයනු ලබන ගීතයකට නිල පිළිගැනීමක් ලැබෙයි. ඒ, ජාතික ගීය යි. කවර රටක හෝ ඒ වරම හිමිවන්නේ එකම එක් පුද්ගලයෙකුට පමණි. දෙවැන්නකු බිහිවන්නේ නැත. ශ්‍රී ලංකාවේ ඒ අතිදුර්ලභ වරම හිමිකරගනු ලැබුවේ ද ආනන්ද සමරකෝන් විසිනි.\n\nමේ ශ්‍රේෂ්ඨයා පිළිබඳ මෙතෙක් සිදු කර ඇති එකම ශාස්ත්‍රීය පර්යේෂණය, මහාචාර්ය සුනිල් ආරියරත්න 1988 පළ කළ ‘ආනන්ද සමරකෝන් අධ්‍යයනය’ පමණි. එහි දෙවැනි මුද්‍රණයක් 1999 දී ද විස්තෘත මුද්‍රණයක් 2011 දී ද පළ කර ඇත. එම කෘතියේ, 2002 වසරේ දී ලේක්හවුස් ආයතනයේ ‘සිළුමිණ’ පත්‍රයේ අනුග්‍රහයෙන් පැවැති ‘ජනසෙත’ ව්‍යාපෘති මාලාවේ එක් පියවරක් වශයෙන් ශ්‍රී ලංකා ජාතික ගීයේ ඉහළ ප්‍රමිතිගත පටිගත කිරීමේ ව්‍යායාමයේ දී හටගත් ආන්දෝලනාත්මක සිදුවීම පිළිබඳ තොරතුරු ද අන්තර්ගත වෙයි.\n\nමහාචාර්ය ආරියරත්නගේ එම අධ්‍යයනයේ අන්තර්ගත තොරතුරු ඔස්සේ සමරකෝන් පිළිබඳ නව කියැවීමකට එළැඹීමත්, සමරකෝන් පිළිබඳ මෙතෙක් සිදු කළ කියැවීම නව දිශානතියකට ගෙන යෑම කෙරෙහි නිදහසේ 75 වැනි ජයන්තියේ දී අවධානය යොමු කිරීම වැදගත් යැයි සිතමි.\n\nයම් පුද්ගල චරිතයක් දෙස නව ආකල්පයකින් බලා විමසුමක් කළ හැක්කේ කෙසේ ද? ඒ පිළිබඳ නිදර්ශනයක් සැපයීම වැදගත් යැයි මම කල්පනා කරමි.\n\nආනන්ද සමරකෝන් පිළිබඳ මහාචාර්ය ආරියරත්න ගෙන් පසු නව පර්යේෂණයක් සිදු වී නොමැති හෙයින්, එබඳු නව එළැඹුමක් කරා යෑමට මට නව මූලාශ්‍ර සම්පාදනය වී නැත. එහෙත්, දැනට ශේෂව පවත්නා තොරතුරු ගවේෂණයෙන් ද පුද්ගලයෙකු සම්බන්ධව හෝ කිසියම් සිදුවීමක් සම්බන්ධව නව කියැවීමකට ප්‍රවිෂ්ට වීමට විචාරකයෙකුට පුළුවන්කම තිබෙන බවයි, මා විශ්වාස කරන්නේ.\n\n1941 – 1944 අවධියේ යාපනයේ චුන්නාකම්හි පළ වුණු Kesari Peoples Weekly පුවත් පතට Through Shantiniketan Eyes (ශාන්ති නිකේතනයේ ඇසින්) යන හිසින් එදිරිවීර සරච්චන්ද්‍ර ලියූ ලිපි පෙළ මගින්, ශාන්ති නිකේතනය සහ තාගෝර්තුමා ගැන නිරාවරණය නොවූ තොරතුරු රාශියක් සිංහල පාඨකයින්ට දැනගන්නට හැකි විය.\n\nමහා කවි රබීන්ද්‍රනාත් තාගෝර්තුමා තෙවරක් ශ්‍රී ලංකාවට සැපත් විය. ඒ 1922 දී 1930 දී සහ 1934 දී ය. එතුමාගේ තුන්වැනි ගමන, ශ්‍රී ලාංකේය සංස්කෘතියේ හැරවුම් ලක්ෂ්‍යයක් විය.\n\nයටත් විජිත බවට පත් කවර හෝ රාජ්‍යයක ආවේණික සංස්කෘතික මුල් උදුරා දැමීමට ක්‍රියා කිරීම අධිරාජ්‍යවාදයේ අනිවාර්ය ක්‍රියාවලියකි. තමන්ගෙකම මදිපුංචිකමක් සේ සිතන පරාදීන මනසක් සහිත ස්වදේශික ජනතාවක් බිහි කිරීම ඔවුන්ගේ අභිප්‍රාය වෙයි. ජාතිකත්වය – අපේකම යටපත් කර පරගැති මනසක් ඇතිකර ගත් ස්වදේශිකයන්ට වරප්‍රසාද පිරිනමා, ඔවුන් ගැත්තන් කරගන්නා අධිරාජ්‍යවාදීහු ජාතික සාරධර්ම වනසාලමින් ඔවුන්ගේ කාර්ය සාධනය කර ගනිති.\n\nඉන්දියාව – ශ්‍රී ලංකාව ඇතුළු පෙරදිග යටත් විජිත සියල්ලේ ම සිදුවූයේ මේ ක්‍රියාවලිය යි.\n\n1934 මැයි 9 වැනි දා 40 දෙනෙකුනේ යුත් සංස්කෘතික කණ්ඩායමක් සමග මෙහි පැමිණි තාගෝර්තුමා, උදය ශංකර්ගේ ශාප් මෝචන් නෘත්‍ය නාටකය රඟ දක්වා, තවත් සංගීත සන්දර්ශන රැසක් පැවැත්වීය. ඉන් ප්‍රීති ප්‍රමෝදයට පත් අපේ කලාකරුවෝ රැසක් භාරතය බලා ගොස් අපේ කලාවේ අක්මුල් සොයන්නට වූහ.\n\nනිමල් වෙල්ගම, දේවාර් සූරියසේන, සරණගුප්ත අමරසිංහ,අනංගලාල් අතුකෝරාල, ලයනල් එදිරිසිංහ, පණීභාරත, චිත්‍රසේන, වසන්ත කුමාර,ඩබ්ලිව්.බී.මකුලො ලුව, අමරදේව, රංගනාථ, ගංගානාථ, ප්‍රේමකුමාර එපිටවෙල, සෝමබන්ධු විද්‍යාපති, ශේෂා පලිහක්කාර, මර්සලීන් ජයකොඩි පියතුමා, එදිරිවීර සරච්චන්ද්‍ර, සේන වලවේ, මුනිදාස පාලයන්ගොඩ,\n\nනන්දකුමාර දසනායක, එඩ්වින් සමරදිවාකර, උපසේන ගුණවර්ධන, සුනිල් සාන්ත සහ ආනන්ද සමරකෝන් ඒ අතර ප්‍රමුඛයෝ වෙති. ඔවුන්ගේ ඉන්දියානු සංක්‍රමණයට හේතුකාරක වූයේ, අධිරාජ්‍ය විරෝධී තාගෝර්තුමන්ගේ දේශනයේ අන්තර්ගතය යි.\n\n“ජාතියක සංස්කෘතික අභිලාෂයන් බිඳවැටීම, එම ජාතියේ ආත්මය විනාශයට පත්වීම යි. ජාතියක නිර්මාපකයා වූකලී චිරන්තනව වැඩුණු නෛසර්ගික බුද්ධි මහිමය යි. තමන්ට ආවේණික සංස්කෘතික සම්භවයෙන් වියෝ වන ජාතියක්, සිය පෞරුෂයත්, අනන්‍යතාවත් වනසා ගනී.\n\nඑවිට ජාතිය නිසැකයෙන්ම බලලෝභීන්ගේ ගොදුරක් බවට පත් වේ. බටහිර අධිරාජ්‍යවාදීන් ශ්‍රී ලංකාවේ අපරූපීය සංස්කෘතියක් නිර්මාණය කළේ ඒ සඳහා ය.\n\n1939 දී ශාන්ති නිකේතනයට ගිය සුනිල් සාන්ත එහි නතර නොවී ය. ශාන්ති නිකේතනය ඔස්සේ ගොස් ඔහු නතර වූයේ ලක්නව් භාත්කණ්ඩේ සංගීත පීඨයේ ය. එහි පස් අවුරුදු පාඨමාලාව නිම කර සුනිල් සාන්ත පෙරළා පැමිණෙන්නේ 1944 දී ය. 1936 දී ශාන්ති නිකේතනට යන ආනන්ද සමරකෝන්, තුන් අවුරුදු පාඨමාලාවෙන් හය මාසයක ඉගෙනීමෙන් පසු ශ්‍රී ලකාවට පැමිණෙයි.\n\nසමරකෝන් පෙරළා එනවිටත්, අපේ රට යටත් විජිත පාලනයෙන් ගැලවී නැත.\n\n● ආනන්ද සමරකෝන්ගේ මතය\n\n“… පැරණි ජනකවියේ නොහොත් ජනප්‍රිය සංගීතයෙන් ලබාගත් රසයත් විනෝදයත් අද වංග ජාතිකයෝ නූතන සංගීතයෙන් ලබා ගනිති. බෙංගාලයේ ප්‍රචාරය වී තිබෙන ජනප්‍රිය සංගීතය නිදර්ශනයක් කොටගෙන අපට ද ලංකාවේ ජනප්‍රිය සංගීතය නිපදවා ගත හැකි ය.\n\nමෙය ජනකවි පදනම් කොට කළයුත්තකි. දැනට ලංකාවේ භාරතීය ශාස්ත්‍රීය සංගීතයෙන් ගත් රාගතාල අනුවයි, ගීත ගයන්නේ. ලංකාවේ ද වංග දේශයේ කළ දේ ම කළ හැකි ය. නමුත්, අද එයට විශාල බාධාවක් වී තිබෙන්නේ භාරතයෙන් ගලා එන හින්දුස්තානි සරල සංගීතය යි.\n\nආනන්ද සමරකෝන් මේ පුනරුච්චාරණය කරන්නේ රබීන්ද්‍රනාත් තාගෝර්තුමන්ගේ ගී මඟයි.\n\nසංස්කෘතකරණය වූ වංග බසින් රචනා කළ ඉන්දියානු ජාතික ගීය,\n\n“ජන ගණ මන අධිනායක ජයහේභාරත භාග්‍ය විදාතාපංජාබ සින්ධු ගුජරාට\n\nමරාටා ද්‍රාවිඩ උච්චල වංගා…’ යනාදි වශයෙන් ඉන්දියානු වාසීන් එකමුතු විය යුතු බව කී තාගෝර්තුමා අනුව යමින් ම ඒ තනුවට ම ලියූ ගීයක්මයි ආනන්ද සමරකෝන් තම ප්‍රථම ගීතය ලෙස ග්‍රැමෆෝන් තැටියට නඟන්නේ.\n\n“ජන සැම මන අධිපතියෙනි තුති වේරකිනු මැනව ලක් මාතාහැර ජාති වංශ ආගම් කුල බේදාරුදු වන් සැම අපවිත්‍රාසෝදා ජලයෙනි මහවැලි ගංගාශුද්ද කරන් ලක තුංගාබැඳ අප සිත් පෙම් දමිනේපරහට වැඩ කරවමිනේසෙත දෙන්නට ලක් මාතාජය ජය මංගල වේ – ජය මංගල තුති ගීපවසමු බැතිනීතුති වේ තුති වේ තුති වේ – ඔබ හට ජයතුති වේසියල් සිරින් අප ලක් දිවයින – දෙව් විමනක්විය රමණීසිටියෝ රජදරු පෙර අප නෑසියො දුකනැතිවම සමගියෙනීඋතුමෙනි අද කිම සිදු වී – සමගිය අප’තරනැති වීසිරිත් ධර්ම වී භංගානැත නැත ඔබ හැර අන් කිසි සරණය – කළමැන සාමය ළඟාතුති වේ – තුති වේ – තුති වේ – ඔබ හට ජයතුති වේ…\n\nමැද දිග අන්තරා කොටසක් තිබේ. නැවත ඔහු කියන දේ ඉතා වැදගත් වෙයි.\n\n“බුදු රද – කිතු තුම ආදී උතුමෝ – දුන් මෙය දහමය රමණී කර අනුගමනය වඩනට සමගිය – ධෛර්ය කරන් අප බැතිනී\n\nලොව නෙක අන් සැම ජාතීසමග සමගි සාමයෙනීඉන්ට අපට හැකි වේවා…\n\nතාගෝර්තුමාගේ සංගීත ආභාසය පමණක් නොව, ආනන්ද සමරකෝන් ලබාගත්තේ.\n\nඑතුමාගේ පුළුල් සංගීත දෘෂ්ටිය මෙන් ම එතුමාගේ පුළුල් විශ්වීය දෘෂ්ටියත් ඔහු අගය කළ බවයි පෙනෙන්නේ. සමරකෝන් තාගෝර් සාහිත්‍යයෙන් ද ආස්වාදය ලැබුවාට කිසිදු සැකයක් නැත.\n\nඔහුගේ ගීතත්, සංගීතයත් වාගේම සාහිත්‍යයේ බලපෑමත් නිසා ගීතාංජලියට සමරකෝන් වශී වන්නට ඇත.\n\nහැර ජාති වංශ ආගම් කුල බේදාරුදු වන් සැම අපවිත්‍රාසෝදා ජලයෙනි මහවැලි ගංගාශුද්ද කරන් ලක තුංගා\n\nඅපවිත්‍ර වූ ජාති – වංශ – ආගම් – කුලභේද මහවැලි ජලයෙන් සෝදා පවිත්‍ර කරන ලෙස සමරකෝන් අයැද සිටී. තවදුරටත් ඔහු කියා සිටින්නේ බුදුරදුන්, කිතුතුමන් දෙසූ රමණීය දහම අනුව සමගිය වඩන ලෙසයි. ලොව අන් සෑම ජාතියක් සමගම සමගියේ – සාමයෙන් ඉන්ට හැකි වේවායි ද එතුමා ප්‍රාර්ථනා කරයි.\n\nඅප අසා පුරුදු ‘පටු අදහස් නම් පවුරින් ලෝකය කැබලිවලට නොබෙදී’ ගීතයට පෙර ගීතාංජලී සමරකෝන් නොකියවා සිටීමට කොහෙත්ම ඉඩක් නැත.\n\n“ Where the mind is without fearand the head is held high,where knowledge is freeWhere the world has not been broken upintofragments by narrow domestic wallsWhere words come out from thedepth of truth,where tireless striving stretches itsarms toward perfection.Where the clear stream of reason hasnotlost its way into the dreary desertsand of dead habitWhere the mind is led forward bytheeinto ever widening thought andactionIn to that heaven of freedom, myfather,Let my country awake!”\n\nමෙම ගීයේ සේකරගේ අර්ථාන්විත පරිවර්තනය විශිෂ්ට ස්ථානයක් ගනී.\n\n“පටු අදහස් නම් පවුරින් ලෝකයකැබලිවලට නොබෙදීඥානය නිවහල් වීබියෙන් තොරව හිස කෙළින්තබාගෙනහිඳිනට හැකි කොහිදෝඒ වූ නිදහසේ ස්වර්ග රාජ්‍යයටමාගේ දේශය අවදි කරනු මැනපියාණනේසත්‍යය පතුලින් ගලනා පිරිසුදුවචන කොහිද ඇත්තේගතානුගතිකව පැවතෙන සිරිතේමරු කතරට වැදිලානිර්මල ජල ධාරාව තර්කයේසිඳී ගිලී නොගියේඒ වූ නිදහසේ ස්වර්ග රාජ්‍යයටමාගේ දේශය අවදි කරනු මැන පියාණනේපසු නොබසින වීරිය පිරිපුන් බවදෙසට දෑත විදහාසදා දියුණු වන සිතුවිලි උදෙසාකම් කටයුතු උදෙසාඉදිරිය වෙත ඔබ මා සිත යොමවාඇත්තේ කොතැනකදෝඒ වූ නිදහසේ ස්වර්ග රාජ්‍යයටමාගේ දේශය අවදි කරනු මැන පියාණනේ…\n\nආනන්ද සමරකෝන් නිබන්ධකයා ගණන් පොතේ වෙරහැ ගඟ ගැන ගීතයක් ලියා දඬුවම් වින්දාට පසු, විධිමත් ගීතයක් ලියන්නේ සිය මවගේ පාසලේ දරුවන්ට ප්‍රසංගයකට ගායනා කරන්නටයි. ඒ 1930 දශකයේ දී. කවර විෂයයක් ප්‍රස්තුත කරගෙන ගීතය ලියන්න දැයි මව කීවේ නැත. එහෙත් ඔහු ස්වමතය අනුව ලිව්වේ ජාතිකාභිමානී ගීතයකි. ඒතැන් සිට ම ඔහුට ජාතිකත්වය පිළිබඳ පුළුල් දැක්මක් තිබුණි.\n\n‘නමෝ නමෝ මාතා’ ලියන්නට ආවේශය ලත් හැටි ඔහු වරෙක පුවත්පතකට විස්තර කළේ ය.\n\n“නිදි නැති රාත්‍රියක මා කළ ප්‍රාර්ථනාව හිසින් 1951 නොවැම්බර් 25 දා, ඉරිදා ලංකාදීපයට කළ විස්තරය, මහාචාර්ය සුනිල් ආරියරත්න සිය ‘ආනන්ද සමරකෝන් අධ්‍යයනය’ කෘතියේ සඳහන් කර ඇත.\n\n“…ඉන්දියාවේ හාපුරා සැරිසැරූ දින කීපයේ මවුබිමේ ස්වභාව සෞන්දර්යය, නටබුන්, නරවරයන් මතකයට නැඟී ඒ හැඟීමෙන් පිස්සෙක් වීමි. ඉන්දියාවේ සිට ලංකාවට එද්දී ඒ හැඟීම් යළි යළිත් බුරබුරා නැඟුණි. ස්වදේශානුරාගය පුබුදු කළ හැකි සමූහ ගීතයක අඩුපාඩුව දැනුණු අතර, ටී.ඩී.ජයසූරිය මහතා එවැනි ගීයක අවශ්‍යතාව පෙන්නුම් කර දුන්නේ ය. 1940 ඔක්තෝබර් 20 වැනිදා සවස ගෙදර ගියෙමි. මගේ දිවයින පිළිබඳ ඇති වූ උදාර සිතිවිලි හා සෞන්දර්යය පිළිබඳ රසික හැඟීම් කෙළවරක් නැත. කල්පනා කළෙමි; ඒ මේ අත ඇවිද්දෙමි. රාත්‍රී 10ට පමණ පහන් නිවා කළුවරේ ම කල්පනා කළෙමි; ඇඳට වී කල්පනා කළෙමි. තරමක නින්දක් ගියේය. අඩ සිහිනයකින් පෙනී ගිය පරිදි තනුවත්, එයට සරිලන පදමාලාවත් සමග ‘නමෝ නමෝ මාතා’ ගීය මනසේ සටහන් විණි. පසුදා උදේ එය ලීවෙමි. මේ, ජාතික ගීය ප්‍රබන්ධ වුණ හැටියි…\n\nනිර්මාණාවේශය කෙබඳු එකක්දැයි, නිර්මාණකරුවන් නොවන අපට මැනවින් මේ විස්තරයෙන් ප්‍රත්‍යක්ෂ වෙයි. “නමෝ නමෝ මාතා ජාතික ගීයේදී ද ඔහු වඩාත් අවධාරණය කරන්නේ, ‘එක මවකගෙ දරු කැළ බැවිනා – යමු යමු වී නොපමා – ප්‍රේම වඩා සැම බේද දුරැර දා යන්නට ය.\n\nසුජාතා’ (1953) චිත්‍රපටයට ලියන අපූරු දේශාභිමානී ගීතයක් ඔහු අවසන් කරන්නේ, “පෙම්බර ලක් මව අද දින නිදහස් සුවයෙන් නැළැවෙන්නී\n\nසුවඳැති මල් පිබිදී කෙත් ගොයමිනබර වී සුළගේ රඟ දෙන්නීසැරදේ…//\n\nශ්‍රී විභූතියෙන් සපිරුණු මේමවු බිම සුන්දර අති රමණීසව්සිරියෙන් සරු කරනට අපි සැමඉදිරියට යමු හද බැතිනී“මවු බිම සව්සිරියෙන් සරු කරන්නටඑක්වෙමු යි කියමිනි.\n\nසැඩ සුළං’ (1955) චිත්‍රපටයට ලියන ‘ශ්‍රී ලංකා මා ප්‍රියාදර ජය භූමී…’ ගීතය යථාර්ථයට ළං වූ අර්ථවත් රචනාවක් ලෙසයි මා දකින්නේ.\n\n“කෝ අනේ අද දිනේ – කිම වුණේදදරුවනි අහොනෑ පෙනෙන්ට කිසි තැනේ – කොයි ගියේදමා දමාපෙම්බර මා පැටවුනේ…\n\nඒ ඇමතුම ඉතාමත් හෘදයාංගමයි. “පෙම්බරමා පැටවුනේ යන යෙදුම සලකා බලන්න.\n\n“දන අද දුකඳුරෙහි ගලීඇයි මේ ලෙස දිළිඳු වී…ඇසැර බලව් හිඳ අවදිවලක යයි පරිහී…සැහැසි ක්‍රියා නිතර කෙරෙතිදුසිරිතට ම ඇදි ඇදීනොඉඳ මෙමර නින්දේ අදඑනු එනු පිබිදී//\n\nමේ ලංකදීපයේ සුරම්‍යදූපුතුන් අපියි උතුම්විනීත වූ ගුණාංග ලෝකසාමයයි අපේ විකුම්මෙදේ ගැනයි අපේ සටන්අපේ අවී උතුම් දහම්…\n\nලොව රටවල් 10ක ජාතික ගීවල පදමාලා නැත. ඒ ්වා හුදු සංගීත ඛණ්ඩ පමණි.\n\nමොරිටානියාව, යුරෝපා සංගමය, සෝමාලියාව, ස්පාඤ්ඤය, සැන් මැරීනෝ, රුසියානු ෆෙඩර්ෂණය, කටාරය, එක්සත් අරාබි ජනරජය, කජිකිස්තානය සහ තර්කිස්තානය ඒ රටවල් ය. ඊට හේතුව බහුජාතීන් සිටින ඇතැම් රටක එක් බසකින් ජාතික ගීය ගැයීම සෙසු භාෂා භාවිත කරන්නන් නො පිළිගැනීම යි.\n\n“නමෝ නමෝ මාතා , ජාතික ගීයක් ලිවීමේ අපේක්ෂාවෙන් ලියූ රචනයක් නොවන බව ප්‍රකට කරුණකි. එහෙත්, එම පද රචනය සිංහල – දෙමළ – මුස්ලිම් කවර ජාතියකට වුවද පොදුවේ පරිහරණය කළ හැකි, අල්පමාත්‍ර වශයෙන් හෝ ජාතිවාදී හෝ වර්ගවාදී හෝ සමයවාදී ස්වරයකින් වියුක්ත ප්‍රබන්ධයක් වීම, එය ජාතික ගීය ලෙස තෝරා ගැනීමට විශේෂ හේතුවක් බවත්, එය සමරකෝන්ගේ බොහෝ දේශාභිමානී ගීවල දෘශ්‍යමාන වූ සද්ලක්ෂණයක් බවත් මහාචාර්ය සුනිල්\n\nආරියරත්න පෙන්වා දෙයි. සුනිල් සාන්ත ගයන අරීසෙන් අහුබුදු ලියූ, ‘ලංකා ලංකා පෙම්බර ලංකා’ ගීතය වුව සිංහලයන්ගේ ජාතික ගීය ලෙස විනා මුළු මහත් ශ්‍රී ලාංකේය ජනතාවගේ ජාතික ගීය ලෙස සැලකිය හැකි නොවේ.\n\nසමරකෝන්ගේ ජාතික ගීයේ අයිතිය අහිමි වීම, තෑගි මුදල අයිති නොවීම, ගීත පදමාලාව ප්‍රාණවත් මදි යැයි චෝදනා කිරීම, වියරණදොස්, විකෘත පද බහුල වීම යනාදී අපවාද මැද ඔහු ජීවත් වූයේ දැඩි කලකිරීමකිනි.\n\nතම ගීත රචනාවේ පද කිහිපයක් වෙනස් කිරීමෙන් මාරාන්තික වේදනාවට පත් ආනන්ද සමරකෝන්, තම ගීතයේ පූර්ණ දෙමළ පරිවර්තනයක් 1949 පෙබරවාරි 4 වැනිදා කොළඹ ටොරිංටන් චතුරස්‍රයේ (නිදහස් චත්‍රරස්‍රයේ) ස්වාධීන අනුස්මරණ ගොඩනැඟිල්ල විවෘත කරමින් පැවැත්වූ නිදහස් උත්සවයේ දී ගායනා කිරීම ගැන සතුටට පත් විය. ගීතයේ පද පෙළ දෙමළ භාෂාවට පරිවර්තනය කරන ලද්දේ, දෙමළ උගතෙකු වූ පණ්ඩිත එම්.නල්ලතම්බි මහතා විසිනි.\n\n1949 නිදහස් දින උළෙලට පස්වරු 4.00ට අග්‍රාමාත්‍ය ඩී.එස්.සේනානායක මහතා සැපත් වෙද්දී දෙමළ භාෂාවෙන් ජාතික ගීයත්, සරඹ පෙළපාලිය නිමා වී අග්‍රාමාත්‍යවරයා නික්ම යද්දී සිංහල භාෂාවෙන් ජාතික ගීයත් ගායනා විය.\n\nඑතරම් ගැහැට මැද්දේ ජයග්‍රහණය අත්කරගත් ගීතයේ අක්ෂරයක් හෝ වෙනස් කිරීමට අකැමැති වූ ආනන්ද සමරකෝන්, ජාතික ගීය දෙමළ බසින් ගායනා කිරීමට කැමැත්ත පළ කිරීමට තරම් පුළුල් දැක්මක් ඇති ප්‍රබුද්ධයෙක් විය.\n\nසිංහලෙන් ජාතික ගීය යන ශීර්ෂ පාඨයෙන් ද දෙමළෙන් ‘තමිල් දේශීය ගීතම්’ යන ශීර්ෂ පාඨයෙන් ද ඉංගිරිසි බසින් ‘නැෂනල් සෝංග්’ යනුවෙන් ද නිදහස් දින උත්සව න්‍යාය පත්‍රයේ සඳහන් විය. සමරකෝන් තම ගීතයේ දෙමළ පරිවර්තනය ගැනත්, එය දෙමළ බසින් ගැයීම ගැනත් සතුටු වූයේ, මෙරට සියලු ජාතීන්ගේ එක්සත්භාවය ඔහුගේ සමස්ත කලාවේ ම අපේකෂාව වූ හෙයිනි.\n\nආනන්ද සමරකෝන් වැනි කලාකරුවෙකුගේ පෘථුල සමාජ දැක්ම ජාතික සහජීවනය ප්‍රාර්ථනා කරන සැමගේ අගැයීමට පාත්‍ර වියයුතු නොවේ ද?\n\nපසුකාලීනව මහා වර්ගවාදී යුද්ධයක් බවට පත් වූ ජතික අරගල, අළු යට ගිනි පුපුරු ලෙස පවතිද්දී ම ආනන්ද සමරකෝන් හඳුනාගන්නට ඇත. ඔහු නව යෞවනයේ සිට ම ජාතීන්ගේ එකමුතුව ප්‍රාර්ථනා කළ, පුළුල් ජාතිකත්වය හඳුනාගත් දේශප්‍රේමී කලාකරුවෙකු බව මගේ නිගමනය යි.\n\n● තිලකරත්න කුරුවිට බණ්ඩාරසංස්කරණය – රුවන් ජයවර්ධන",
       "URL": "https://divaina.lk/%e0%b6%86%e0%b6%b1%e0%b6%b1%e0%b7%8a%e0%b6%af-%e0%b7%83%e0%b6%b8%e0%b6%bb%e0%b6%9a%e0%b7%9d%e0%b6%b1%e0%b7%8a-%e0%b7%83%e0%b7%96%e0%b6%bb%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%9c/",
       "Category": "athireka",
       "Parent URL": "https://divaina.lk/category/athireka//page/135/"
}