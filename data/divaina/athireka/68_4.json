{
       "Source": "divaina",
       "Timestamp": "June 11, 2023",
       "Headline": "අභිනව කිංස්බරි විහාරාධිපති විල්බාගෙදර ඤාණිස්සර හිමි",
       "News Content": "එංගලන්තයේ ලන්ඩන් නුවර කිංස්බරි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානයේ අභිනව විහාරාධිපති ධුරයට පත් පූජ්‍ය විල්බාගෙදර ඤාණිස්සර ස්වාමීන්ද්‍රයන් වහන්සේ ලක්දිව අතිසම්භාවනීය ථෙරවාදී භික්‍ෂු පරපුරේ උදාර ගුණයන් මැනවින් ප්‍රකට කරමින් වැඩ වෙසෙන උපශාන්ත ගති ගුණයන්ගෙන් පිරිපුන් සුපේශල ශික්‍ෂාකාමී යතිවරනමකි.\n\nකුලි/විල්බාගෙදර බණ්ඩාර කොස්වත්තේ ප්‍රභූ පරපුරකින් පැවතෙන රත්නායක මුදියන්සේලාගේ අප්පුහාමි මහෝපාසක මහතාණන් ගේ හා රත්නායක මුදියන්සේලාගේ නන්දාවතී මහෝපාසිකා මාතාවගේ අතිජාත පුත්‍ර රත්නයක් ලෙස වර්ෂ 1968 ඔක්තෝබර් මස 23 වැනි දින විල්බාගෙදර ඤාණිස්සර හිමියෝ ජන්මලාභය ලැබූහ. ගිහි කල ප්‍රාථමික අධ්‍යාපනය ලැබුවේ කුලි/විල්බාගෙදර කනිෂ්ඨ විද්‍යාලයෙනි.\n\nකුඩා කල සිටම මහත් සැදැහැයෙන් ක්‍රියා කළ හෙයින් වර්ෂ 1984 අප්‍රේල් මස 06 වැනි දින හිඟුරේගම ශ්‍රී පුෂ්පාරාමයේ දී උතුම් වූ ප්‍රවෘජ්‍යාභාවයට පත් විල්බාගෙදර හිමියන්ගේ ප්‍රවෘජ්‍යාචාර්යයන් වහන්සේලා වූයේ අතිපූජ්‍ය අමුණුවෙල සද්ධානන්ද නාහිමි සහ ලන්ඩන් කිංස්බරි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානාධිපතිව සහ මහා බි්‍රතාන්‍යයේ ප්‍රධාන සංඝ නායකව වැඩ සිටි අග්ගමහා පණ්ඩිත අතිපූජ්‍ය ගලයායේ පියදස්සි නාහිමිය. පාරිවේණික අධ්‍යාපනය ලැබීම සඳහා මුලින්ම ඇතුළත් වූයේ කෑරගල පද්මාවතී පිරිවෙණටයි. ඉක්බිතිව දෙල්ගොඩ කල්‍යාණිප්‍රදීප පිරිවෙණට ඇතුළත් වූ උන්වහන්සේ තවදුරටත් ස්වකීය ධර්ම ශාස්ත්‍ර හා ප්‍රාචීන භාෂා ඥානය මනාව ප්‍රගුණ කර ගත්හ. වර්ෂ 1991 ජුනි මස 22 වැනි දින මහනුවර මල්වතු මහා විහාරීය රාජකීය මංගල උපෝසථාගාරයේදී අධිසීල සංඛ්‍යාත සුපරිසුද්ධෝපසම්පදාව ලැබූහ.\n\nතදනන්තරව කැලණිය විශ්වවිද්‍යාලයට ඇතුළත් වූ විල්බාගෙදර හිමි සිංහල භාෂාව පිළිබඳව ගෞරව ශාස්ත්‍රවේදී උපාධිය හිමිකර ගත්තේ දෙවන පෙළ ඉහළ සාමාර්ථයක් ද ලබමිනි. ඉක්බිතිව පරිවේණාචාර්ය සේවයට එක්ව හෙට්ටිපොළ ගිරානලාන විද්‍යා විභූෂණ පිරිවෙණේ පරිවේණාචාර්යවරයකු ලෙස සේවය කළේය. තවද හිඟරේගම ශ්‍රී පුෂ්පාරාමය, හල්මිල්ලවැව ශ්‍රී සුදර්ශනාරාමය සහ ගල්කන්ද වෙහෙරගල පුරාණ විහාරය යන විහාරත්‍රය කේන්ද්‍ර කරගෙන සුවිශාල ආගමික, සාමාජික, සංස්කෘතික හා අධ්‍යාපනික සේවාවන් රැසක නිරතව සිටියි.\n\n1998 වසරේ සිට එනම් සමාරම්භක අවස්ථාවේ පටන්ම ගල්කන්ද මුදිත රැඳවුම් ළමා නිවාසයේ භාරකරු හා කළමනාකරු ලෙසද ක්‍රියා කරනුයේ විල්බාගෙදර හිමිය. මේ වනවිට ළමුන් 1800 ක ප්‍රමාණයකට ආරක්‍ෂාව, රැකවරණය, පෝෂණය හා අධ්‍යාපනය ලබාදෙමින් ද දැඩි ආර්ථික දුෂ්කරතා සහිත පුවල් වෙනුවෙන් ඉඩම් කැබලි ලබාදීම හා නිවාස තනවාදීම යනාදී වශයෙන් විවිධ ඉසව් ඔස්සේ පැතිර ගිය සේවාවන් රැසක් උන්වහන්සේ සිදු කරති.\n\nඅතිපූජ්‍ය ගලයායේ පියදස්සි නාහිමියන්ගේ අපවත්වීමෙන් පුරප්පාඩු වූ ලන්ඩන් කිංස්බරි ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානයේ විහාරාධිපතිත්වයට විල්බාගෙදර හිමි පත්කොට ඇත්තේ තත් විහාරස්ථ World Buddhist Foundation සංගමය මගිනි. එහි කළමනාකරණ භාරකාරත්වය දරන කොළඹ මාලිගාකන්දේ විද්‍යෝදය පිරිවෙනේ කෘත්‍යාධිකාරී, සිංහල ශබ්ද කෝෂයේ සම්මාන කර්තෘ රුහුණ විශ්වවිද්‍යාලයේ කුලපති ආචාර්ය අකුරටියේ නන්ද නාහිමි ප්‍රමුඛ නිලධාරි මණ්ඩලය ඊට අත්සන් පිහිටුවා තිබේ. කිංස්බරි බෞද්ධ විහාරයේ සියලුම කාර්යයන් වඩාත් කාර්යක්‍ෂම හා චිත්තාකර්ෂණීය අන්දමින් සිදු කිරීමේදී ඊට ආචාර්ය අකුරටියේ නන්ද නාහිමි දක්වන මාර්ගෝපදේශකත්වය වඩාත් ඉහළ තලයක් ගනියි.\n\nඌරුගමුවේ අස්සජී හිමි",
       "URL": "https://divaina.lk/%e0%b6%85%e0%b6%b7%e0%b7%92%e0%b6%b1%e0%b7%80-%e0%b6%9a%e0%b7%92%e0%b6%82%e0%b7%83%e0%b7%8a%e0%b6%b6%e0%b6%bb%e0%b7%92-%e0%b7%80%e0%b7%92%e0%b7%84%e0%b7%8f%e0%b6%bb%e0%b7%8f%e0%b6%b0%e0%b7%92%e0%b6%b4/",
       "Category": "athireka",
       "Parent URL": "https://divaina.lk/category/athireka//page/68/"
}