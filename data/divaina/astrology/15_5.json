{
       "Source": "divaina",
       "Timestamp": "April 23, 2023",
       "Headline": "පින්තූර මූර්ති කැටයම් සංකේත නිසා ඇතිවෙන සුභ අසුබ",
       "News Content": "ලොකු පොඩි භේදයකින් තොරව ලෝකයේ සෑම නිවසක ම කාර්යාලය ඇතුළු ව්‍යාපාරික ස්ථානවල පවා දක්නට ඇති අලංකාර කිරීම සඳහා පාවිච්චි කරන මෙවලමකි එල්ලන තබන ඡායාරූප. පින්තූර මූර්ති කැටයම් හා සංකේතයන් ඒවා එලෙසින් තැබීමෙන් බලාපොරොත්තු වන්නේ අදාළ ස්ථානයේ අලංකාරය, ආකර්ෂණය, නිවසට, ව්‍යාපාරික ආයතනයට පැමිණෙන ජනයාගේ සිත් පිනවීමත් එම ස්ථානවල වස් දොස් දුරුකිරීමත්ය. නමුත් ඉහත කී ස්ථානයන්ගේ මේ ආකාරයට තබන එල්ලන පින්තූර ඡායාරූප මූර්ති, කැටයම් සංකේත නිසා ඒවායේ දියුණුව මෙන්ම පරිහානිය, විනාශය ද සිදුවන බවට ඔබ සමහර විට නොදන්නවා ඇත. නිවසක ව්‍යාපාරික ස්ථානයක මෙලෙස අක්‍රිය තත්ත්වයට පත්ව වාස්තු දෝෂවලට ඉවහල් වන පින්තූර, ඡායාරූප මොනවාද යන්න බලමු. සමහර නිවෙස්වල ප්‍රධාන ද්වාරය උඩට එල්ලා හෝ නැතිනම් නිවසට ඇතුළුවනවිට ම නෙතට ප්‍රථමයෙන්ම ඇස ගැටෙන්නේ නිවසේ මළගිය ඥාතියකුගේ ඡායාරූපයක් නම් එම ඡායාරූපය දකින නිවසට පැමිණෙන ආගන්තුකයන් ඒ කවරෙක්ද යන්න ප්‍රශ්න කරයි. එවිට ඒ මොහොතේ නිවසේ සිටින කෙනා පවසන්නේ ඒ සම්බන්ධයෙන් ඉතා කනගාටුවෙන් සමහර විට හැඬුම් ස්වරූපයෙන් විය හැකිය. මෙලෙස මළගිය ඥාතියා නිතර නිතර සැහිපත් කිරීම දුක්වීම මනුෂ්‍ය ස්වභාවය වුවද එය කිරීම ශුභ නොවේ. සමහර විට එම මියගිය පුද්ගලයාගේ ආත්මය ගන්ධබ්බයකු හැටියට සැරිසරන්නෙක් විය හැකිය. එවිට එම ආත්මයේ ආකර්ෂණය ඇතිවීමට ද හැකියාව ඇත. මිය යෑමට පෙර එම පුද්ගලයා ඔබගේ සැමියා, බිරිඳ, දුව, පුතා, ආච්චි, සීයා හෝ කුමන ආදරණීයකු වුවද මරණයෙන් පසු මියගිය අයකු වේ. එලෙස මළවුන් අතර සිටින්නා ජීවත්වන්නන්ගේ නිවසකට ඇල්ම ආකර්ෂණය ඇතිවීම කිසිවිටෙකවත් ශුභ වන්නේ නොමැත. එම නිසා එවැනි ඡායාරූප පින්තූර බස්නාහිර දිශාවක පිට අයට නොපෙනෙන අයුරින් තැබිය යුතුය.\n\nනිවසේ විසිත්ත කාමරයේ අවි ආයුධ ප්‍රදර්ශනය කරන ඡායාරූප, ඒවා ක්‍රියාත්මක කරන ආකාරයේ ඡායාරූප මාංශභක්ෂික සත්ත්වයන් වන සිංහයන්, කොටියන්, ගිජු ලිහිණියන්, උකුස්සන්ගේ රෞද්‍ර පින්තූර එල්ලීම ශුභ නොමැත. විදේශ රටවලින් ආනයන කරන ලද කඩු, කිණිසි, තුවක්කු සෙල්ලම් භාණ්ඩ බිත්තියේ ගැසීම ද ශුභ නොවේ. මේ මගින් සිදුවන්නේ නිවසේ සිටින හා නිවසට පැමිණෙන්නන්ගේ සිත් කෲර වීම්, කේන්තියට පත්වන අවස්ථාවන්වලදී එය පාලනය වෙනවාට වඩා තවත් වැඩිවීම මානසිකව බලපෑම් ඇතිවීමයි. මෙවැනි දේ නිසා නිවසේ ජීවත් වන්නන්ගේ මානසික පීඩා, ආතතිය ඇතිකරවයි.\n\nඒ වගේම නිවසක ව්‍යාපාර කාර්යාලයක පින්තූර තබනවිට පංච මහා භූත ශක්තීන්ගේ ශක්තිය ලැබෙන දිශා ගැන ද අවබෝධයක් තිබිය යුතුය. එම ධාතුන්ගේ ඒ ඒ දිශාවන්ට අනුකූල ලෙසින් ලැබෙන ශක්තිය මත තබන ඡායාරූපය, දොරවල්වල කැටයම් ආදිය ද ගැළපෙන ආකාරයට පැවැතිය යුතුය. උදා උතුරු හෝ ඊශාන දිශාවේ බිත්තියක ගින්දර හා ඒ හා සම්බන්ධ ඡායාරූප නොතැබිය යුතුය. එම දිශාවන් ආපෝ හෙවත් ජල කලාපයට අයත් බැවින් ජලය සම්බන්ධ දිය ඇලි – මුහුද නැව්, මාළු අස්වනු ආදී පින්තූර ගැළපෙනු ඇත. එම දිශාවේ දොරවල් උළුවහු – ජනෙල් කණුවල හංස පූට්ටුව නෙළුම් මල් ආදිය ගැළලපේ. ඒ වගේම දකුණු දිශාවේ ජලය හා ජල ආශ්‍රිත පින්තූර කැටයම්, ආදිය ද නොතැබිය යුතුය. එයින් සිදුවන්නේ එම ද්‍රව්‍ය නිසා ඒවා වැරදි දිශාවන්ට තැබීමෙන් නිවස, ව්‍යාපාරික ස්ථානය අක්‍රිය වීමයි. නිවසක් අක්‍රියවීම හෙවත් අකර්මණ්‍ය තත්ත්වයට පත්වීම කෙරෙහි වැරදි දිශාවන්ට පින්තූර මූර්ති කැටයම් තැබීම බොහෝසෙයින් බලපායි. සමහර නිවාසවල දකුණු දිශාවේ බිත්තියේ මියුරල් වල මුහුදු දර්ශන නැව්, නෙළුම් මානෙල් මල් දොරවල්වල නෙළුම් මල් වතුර පිරි කළ උකුලේ තබා ගත් අගනන්ගේ මූර්ති කැටයම් දකින්නට ලැබේ. මේවා ඉතාම වැරදිය දකුණු දිශාව යනු ගින්දරට අධිපතිත්වය දරන දිශාවයි. මෙහි ජලය සම්බන්ධ වන කිසිම පින්තූරයක්, කැටයමක්, මූර්තියක් තැබීම එම නිවස වාස්තු දෝෂයට ලක්වීමකි. එමගින් නිවස අක්‍රිය තත්ත්වයට පත්වේ. වර්තමානයේ බොහෝ නිවාස කාර්යාලවල දක්නට ලැබෙන දෙයකි අලංකාර පින්තූර සිරස් අතට චේදනය කර කොටස් වශයෙන් ඇලවීම මේ මෑත දී එක්තරා ව්‍යාපාරික කාර්යාලයක පවා මා දුටු දෙයකි.\n\nගණදෙවියන්ගේ ශීර්ෂය සහිත විශාල පින්තූරයක් සිරස්ව හා තිරස්ව කොටස් 09කට ඡේදනය කර එම රූපයෙහි කොටස් ඈත්කර අලවා තැබීම මේවා එම ස්ථාන අක්‍රිය කරන ධන ශක්තිය විනාශ කරන හේතුවක් වනු ඇත. පුරාණයේ පැවැති නිවාසවල ඉදිරිපස විවෘතව විශාල කොටසක්, පැවැතිය එහි බිත්තිය මත තීන්ත ආලේප කළ රීප්ප පටියක් තිරස් ආකාරයට ගසා එයට උඩින් ජාතක වස්තූන්ගේ වටිනා ඡායාරූප එල්ලා තිබිණි. බුදුන්වහන්සේට ඇතෙකු හා අනෙක් පැත්තේ වානරයකු උක් දඬු මී වද දෙන අලංකාර දර්ශන රැගත් ඡායාරූපයකි. වෙස්සන්තර ජාතකයේ පින්තූර, නළපාන ජාතකයෙහි පින්තූර, සුජාතාවන් කිරිපිඬු පුදන ආකාරය, තුන්පත් රෑන ගෙට ඇතුළුවන උළුවස්ස ළඟ මහා සීවලි රහතුන්ගේ පින්තූරය, රත්නමාලි යන්ත්‍රය එල්ලා තිබුණි. මේ මගින් එම නිවසට දේව ආකර්ෂණය ධන ශක්තිය වගේම නිවසට ඇතුළුවීමේදීම සුන්දර ශාන්තියක් අත්වූහ. නමුත් අද වනවිට එම පින්තූර වෙනුවට වෙනත් කසිකබල් පින්තූර පැමිණ ඇත.\n\nබොහෝ විට රජරට ප්‍රදේශවල අදටත් නිවසක් ඉදිකරන ස්ථානයේත් වැඩ අවසන් නොකළ නිවාසවලත් ‘චික්’ ‘තුක්’ යන අශුභ වචන විශාල අකුරෙන් ගසා ඇත. එමගින් ඔවුන් අරමුණු කරන්නේ නිවසට පැමිණෙන ඇස්වහ කටවහ පලවාහැරීමටයි. නමුත් එමගින් වන්නේ නැති කරදර ඇතිවීමයි. මේ වචන දකින අය ඒවා කියවන වාරයක් පාසා වාග් ශක්තිය ප්‍රබල වනු ඇත. අවසානයේ නිවස චික්, තුක් බවට පත්වීමයි. මෙහිදී මේ වචන වෙනුවට කුකුළෙකුගේ පින්තූරයක් එල්ලීම දෝෂ විනාශයට මෙන්ම අභිවෘද්ධියට හේතුවේ. නිවසක ප්‍රධාන ද්වාරයට වම් හා දකුණු පසින් කාටත් පෙනෙන අයුරින් බිත්තියේ දක්‍ෂිණ ස්වස්තිකය ‘ඕම්’ අක්‍ෂරය එල්ලා තැබීමෙන් එම නිවසේ ඇස්වහ කටවහ සමහර වාස්තු දෝෂ පවා ඉවත් කිරීමට හැකියාව පවතී.\n\nනිදන කාමරවල දේව පින්තූර, පිළිම, ආගමික ශාස්තෲන්ට පහන් තැබීම්, නොකළ යුතුය. අඹු සැමි අලුත විවාහපත් යුවතිපතින් නිදන කාමරවල හංස යුවළකගේ පින්තූර, ඉසුරුමුණියේ පෙම් යුවළ ආදී ඡායාරූප ඉතා ශුභවේ. ළමුන් පාඩම් කරන ඊශාන කාමරයේ ගණදෙවියන්ගේ පිළිමයක්, පින්තූරයක් තැබීම ශුභ වේ. නිදන කාමරවල විශේෂයෙන් දරුවන්ගේ කාමරවල අසැබි දසුන් ඇති ඡායාරූප හැඟීම් උද්දීපනය කරන දසුන් සහිත පින්තූර එල්ලීම නොකළ යුතුයි.\n\nනිවසට ඇතුළුවන මිදුලේ තබා ඇති මූර්ති වශී ද තැබීමේදී යක්‍ෂ මුහුණු විකෘති මුණ සහිත ගැහැනු අයගේ පිරිමි අයගේ මූර්ති හෙල්ල, කඩු, තබාගෙන සිටින හේවායන්ගේ කොන්ක්‍රීට් මුර්ති තැබීම ද නිවසක නිවසට ඇතුළුවන පිටත තැබීම එම නිවස අක්‍රිය බවට පත් කරන සාධකයන්ය. නිවසේ ප්‍රධාන ද්වාරය ළඟ විශාල කාලතුවක්කුවල පතරොම්වලින් කළ නිර්මාණ, නිවස ඇතුළේ විසිත්ත රාක්ක මත කාලතුවක්කුවල පත්තු කළ හිස් උණ්ඩ, හිස් බෝතල්, බිත්තිවල ගෝන අං තට්ටු, දිරාගිය දැව කොටස් ශුද්ධ කර තීන්ත ගා නිවස අභ්‍යන්තරයේ හා බාහිරව තැබීම මියගිය සතුන්ගේ සම් ඇට සාලයේ තැබීම කිසිවිටෙක නොකළ යුතුය. මේවා අශුභ ගෙන දෙන වාස්තු දෝෂයන් බවට පත්වේ. වාස්තු දෝෂයන් නොමැති වාස්තුවලට අනුකූලව ඉදිකළ භූමි නිවසවල මේවා තැබීමෙන් වාස්තු දෝෂ නිර්මාණය වේ. සාලයේ වීදුරු කබඩ් එකේ හෝ නිවසේ කිසියම් ම ස්ථානයක වීනස් දෙව් පිළිම තබාගන්න එපා. ඒවා නිවසේ තරුණ දරුවන්ට විපත් අනතුරු ගෙන දේ. අඬන ළමුන්ගේ දර්ශන ඇස්වලින් ලේ එන දර්ශන සහිත ඡායාරූප පින්තූර ද ලෝකප්‍රකට ලියනාඩෝ ඩාවින්චිගේ ලෝක ප්‍රකට මොනාලිසා පින්තූරය ද නිවසක තබාගැනීම එම නිවස දුර්වලතාවයට පත් කරයි.\n\nපින්තූරයකට කැටයමකට මූර්තියකට හෝ සංකේතයකට නිවසක් අක්‍රිය කිරීමටත් තවත් විටෙක සක්‍රීය කිරීමටත් බලයක් ඇද්දැයි බොහෝ දෙනකු සිතනවා ඇත. නමුත් සත්‍ය නම් ඇත්තෙන්ම එවැනි බලයක් තිබේ. දැනට නිවසක ව්‍යාපාර ස්ථානයක පවතින වාස්තු දෝෂ තත්ත්වයන් අඩුකිරීමටත්, එසේ නැතිනම් පවතින වාස්තු දෝෂ තවත් වැඩි කිරීමටත් ප්‍රභල හැකියාවක් මේවා සතු බවත් නිවසට මෙම පින්තූර ආදී දෑ තැබීම විශ්වයේ නීතියට අනුකූලවත් කළ යුතු බව ප්‍රකාශ කළ යුතුය.\n\nදේශබන්ධු දේශමාන්‍ය විශ්වශක්තවාස්තු විද්‍යා විශාරදඩබ්.කේ.බී.එම්. චන්ද්‍රසිරිසෙන්දිරියාමුල්ලසඳලංකාව – 0777856649",
       "URL": "https://divaina.lk/%e0%b6%b4%e0%b7%92%e0%b6%b1%e0%b7%8a%e0%b6%ad%e0%b7%96%e0%b6%bb-%e0%b6%b8%e0%b7%96%e0%b6%bb%e0%b7%8a%e0%b6%ad%e0%b7%92-%e0%b6%9a%e0%b7%90%e0%b6%a7%e0%b6%ba%e0%b6%b8%e0%b7%8a-%e0%b7%83%e0%b6%82/",
       "Category": "astrology",
       "Parent URL": "https://divaina.lk/category/astrology/page/15/"
}