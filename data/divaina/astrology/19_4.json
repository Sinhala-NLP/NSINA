{
       "Source": "divaina",
       "Timestamp": "February 19, 2023",
       "Headline": "සිකුරු නීචවීම වත්මන් සමාජයට බලපාන හැටි",
       "News Content": "විවාහ කාරක ග්‍රහයා සිකුරු ය. මෙයින් අදහස් වන්නේ විවාහ සිදුකිරීමට සිකුරු ග්‍රහයා කටයුතු කරන බව ය. සිකුරු බලවත් වීම විවාහ ජීවිතයක් සාර්ථකව පවත්වාගෙන යෑමට හේතුවන අතර සිකුරු දුර්වල වීම යහපත් විවාහ ජීවිතයකට බාධා ගෙනදෙන පිහිටීමකි. සිකුරු තරමක් දුර්වල වුණත් විවාහ ජීවිත සාර්ථකව ගෙවන අය සිටිති. සිකුරු කන්‍යා රාශියේ සිටින විට සිකුරු හොඳටම දුර්වල වේ. මෙය සිකුරු නීචවීම යනුවෙන් හැඳින්වේ. බොහෝදෙනාගේ විවාහ ප්‍රමාදවීමට ප්‍රධාන හේතුවක් වී ඇත්තේ සිකුරු නීචවීමයි. ශනි සමඟ සිකුරු සිටීමෙන්, ශනිට යාව සිකුරු සිටීමෙන් හෙවත් සිකුරුගෙන් දෙවැන්නේ හෝ දොළොස්වැන්නේ ශනි සිටීමෙන් හා ශනිට සිකුරු පෙනීමෙන් ද සිකුරු දුර්වල වී විවාහ ප්‍රමාද වේ. (ශනිට තමා සිටන තැනින් 3, 7, 10 යන ස්ථාන පෙනේ) එහෙත් සිකුරු නීච වීමෙන් ඇතිවන ප්‍රතිඵලය මීට තරමක් වෙනස් වේ. සිකුරු නීච අයගේ ලිංගික ශක්තිය අඩු ය. ඔවුන් විවාහයට දක්වන උනන්දුව, ආශාව සාමාන්‍ය අයට වඩා අඩු ය. බොහෝ අවස්ථාවලදී ඔවුන් විවාහ වන්නේ දෙමවුපියන්ගේ හා සමාජයේ අවශ්‍යතාවයටය. විශේෂයෙන් දියණියකගේ විවාහය ප්‍රමාද වීම දෙමවුපියන්ට විශාල බරකි. දෙමවුපියන් කොතෙක් උත්සාහ ගත්තත් ඔවුන්ගේ විවාහය සිදුකිරීම අමාරු බව සමාජයෙන් පෙනේ. එහෙත් සිකුරු නීචවීම ධනවත් වීමට හේතු වේ. සිකුරු උච්ච වීම හෙවත් බලයේ උපරිමයට පත්වීම රූප ශෝභාව ඇතිවීමට මෙන් ම ඉතා හොඳ ගතිගුණ ඇතිවීමට ද හේතු වේ.\n\nසිකුරු නීච අය විරුද්ධ ලිංගිකයන් සමඟ මිත්‍රකම් පැවැත්වුවත් බොහෝ විට ඒ විවාහ වීමේ අරමුණින් නොවේ. සිකුරු නීච අයකු කිසිම ගැළපීමක් නොකර විවාහ වුණොත් එම විවාහයේ ආයුෂ අඩුය. කෙනකු විවාහ වන්නේ ප්‍රධාන වශයෙන් ලිංගික ආශ්වාදය ලබා ගැනීම සඳහා යැයි කීවොත් ඉතා ටික දෙනකු හැර අනෙක් සියලු දෙනාම එයට එකඟ වනු ඇත. විවාහවීත් විවාහ සැපත නොලැබී යන විට සහකරුවා හෝ සහකාරිය මඟහැර යෑමට සමහරු පෙලඹෙති. එහෙත් සමහරු එම තත්ත්වය ඉවසා, අසතුටින්, අසහනයෙන් ජීවිතය ගෙනයන අවස්ථා දක්නට ලැබේ. සිකුරු නීචවී ඇති කෙනකු සමඟ එසේ නොවන අයකු විවාහ වී අවුරුදු දහය පහළොව ගිය පසුත් දරුවන් හතරපස්දෙනා ලැබුණ පසුත් වෙනත් විවාහ සිදුකර ගන්නා අවස්ථා සමාජයෙන් දැකගත හැකිය. එහෙත් ඔවූහු හේතුව ප්‍රසිද්ධියේ ප්‍රකාශ නොකරති. සත්‍ය හේතුව වනුයේ සිකුරු නීච සැමියාගෙන් හෝ බිරිඳගෙන් ලිංගික ආශ්වාදය නොලැබී යෑමයි. සිකුරු නීච සැමියා අතහැර වෙනත් අයකු වෙත යන ස්ත්‍රීහු සිටිති. බොහෝ විට සැමියාගේ මව එවැනි අවස්ථාවලදී ලේලිය ‘නැට්ටිච්චියක්’ ලෙස හැඳින්වීමට පෙලඹෙයි. ඇය මෙයින් අදහස් කරන්නේ මෙච්චර හොඳ මගේ පුතා සමඟත් සිටීමට නොහැකි වන්නේ ලේලිය නරක නිසා බවයි. ඇත්ත වශයෙන් ම ඇය එසේ අයකු නොවිය හැකිය. තම සැමියාගෙන් විවාහයේ ආශ්වාදය නොලැබෙන විට වෙන අයකුගේ පහස ලැබීමට පෙලඹුණා විය හැකිය. වැටී ඇති ප්‍රපාතයෙන් ගොඩ ඒමට ඇය ගන්නා ප්‍රයත්නය සමාජ සම්මුතියට පටහැනි විය හැකි නමුත්, ඇගේ පැත්තෙන් බලන විට සාධාරණ විය හැකි ය. හඳහන් ගළපා විවාහ විය යුත්තේ මෙවැනි අවස්ථා උදාවීම වළක්වා ගැනීමටය.\n\nසිකුරු නීච අයකුට විවාහයට ගැළපෙන්නේ සිකුරු නීච අයකුම ය. එවිට ශාරීරිකව හා මානසිකව දෙදෙනා දෙදෙනාට ගැළපේ. මෙම මතයට විරුද්ධ මත දරුණ ජ්‍යොතිෂවේදීන් සිටින බව පෙනේ. කොරෙකුට කොරෙකුම විවාහ කර දිය යුතුද? එක කකුලක් නැති අයකුට එක කකුලක් නැති අයකුම විවාහ කර දිය යුතුද? අන්ධ අයකුට අන්ධ අයකුම විවාහ කර දිය යුතුද? ආදී වශයෙන් ඔවූහු තර්ක කරති. එසේ තර්ක කර දිනුවත් විවාහ වන කෙනකුට එයින් ඇති වැඩක් නැත. විවාහ විය යුත්තේ අනිවාර්යයෙන් ම සමාන ලිංගික ශක්තීන් ඇති දෙදෙනකුම ය. මෙය වෛiවරයකුටවත් සොයා ගත නොහැකි, උගත් ජ්‍යොතිෂවේදියකුට පමණක් සොයාගත හැකි දෙයකි. අසමාන ලිංගික ශක්තීන් ඇති දෙදෙනකු විවාහ වීම සතුට පලා යෑමට හේතුවකි. විවාහ ගැළපීම, පොරොන්දම් බැලීම ආදියෙන් සිදු කෙරෙන්නේ සමාන ලිංගික ශක්තීන් හා සමාන අදහස් දරන දෙදෙනකු එක්කිරීමය. විවාහයේදී හඳහනේ විවාහය ගැන කියැවෙන හත්වන කොටුව ගැළපේ දැයි බැලීම ප්‍රධානවම කළ යුතුය. ඊළඟට වෙනත් නොගැළපීම් තිබේදැයි බැලිය යුතු ය. උදාහරණයක් වශයෙන් එක් අයකුගේ පමණක් කුජ සිකුරු යෝගයක් තිබීම, කුජ ශනි යෝගයක් තිබීම වැනි අවස්ථා ගැන බැලිය යුතුමය. ඒ අතර සිකුරු නීච වී තිබේදැයි බැලීම ප්‍රධානම දෙයකි. සිකුරු නීච වූ අයකු විවාහයට නුසුදුසු යැයි ප්‍රතික්‍ෂේප කිරීම මෝඩකමකි. සිකුරු නීච අයකු එවැනිම අයකුට පමණක් ගැළපේ. වෙනත් අයකු හා විවාහවීම දෙදෙනාගේම ජීවිත අඳුරට යොමුකිරීමකි.\n\nසිකුරු නීචවීම ද අනෙක් ග්‍රහ පිහිටීම් මෙන් ස්වභාවික දෙයකි. එවැනි අය අපහාසයට, උපහාසයට ලක්කිරීම නොව කළ යුත්තේ ගැළපෙන කෙනකු හා විවාහ කරවීමය. එවිට ප්‍රශ්නයක් උද්ගත නොවේ. සිකුරු නීච අයකු එසේ නොවන අයකු හා විවාහ කරවීම මහා කරදරයකට පත්කිරීමකි. ඔහුට හෝ ඇයට කරන සතුරු ක්‍රියාවකි.\n\nපතපොතේ සඳහන් කරුණු අනුව පමණක් නොව සමාජය දෙස බැලීමෙන් ද එය තහවුරු වේ.\n\nඑඩී කරුණාතිලකදු.ක.- 071 7004360",
       "URL": "https://divaina.lk/%e0%b7%83%e0%b7%92%e0%b6%9a%e0%b7%94%e0%b6%bb%e0%b7%94-%e0%b6%b1%e0%b7%93%e0%b6%a0%e0%b7%80%e0%b7%93%e0%b6%b8-%e0%b7%80%e0%b6%ad%e0%b7%8a%e0%b6%b8%e0%b6%b1%e0%b7%8a-%e0%b7%83%e0%b6%b8%e0%b7%8f/",
       "Category": "astrology",
       "Parent URL": "https://divaina.lk/category/astrology/page/19/"
}