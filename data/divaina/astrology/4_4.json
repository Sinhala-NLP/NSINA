{
       "Source": "divaina",
       "Timestamp": "August 20, 2023",
       "Headline": "ශ්‍රී විෂ්ණු දෙවියන්ගේ දස අවතාරය",
       "News Content": "ශ්‍රී ලංකාවාසී ජනතාවගේ පුද පූජාවන්ට පාත්‍රවුණු විෂ්ණු දෙවියන් ඉන්දීය සම්භවයක් ඇති දේවාත්මයකි. බුදුන් දවස විජයාගමණය සිදුවන අවධියේ බුදුන් වහන්සේගේ අනුදැනුමෙන් විජයරජු ලක්දිවට ගොඩබසින දින විෂ්ණු දෙවියන් ලක්දිවට පැමිණි බවත් විජය තම්මැන්නාවට පැමිණි අවස්ථාවේ විජයට ඇස ගැසෙන පරිදි පරිබ්‍රාජක වේශයෙන් සිටි විෂ්ණු දෙවියන් විජයගේ ආරක්‍ෂාව පතා අතට පැන් වත්කොට පිරිත් හුයක් ගැටගසා නොපෙනී ගිය බැව් මහාවංශය සඳහන් කරයි.\n\nශ්‍රී ලංකා භූමියත් සම්බුද්ධ ශාසනයත් ආරක්‍ෂා කිරීමේ භාරදූර කාර්ය විෂ්ණු දෙවිදුන්ට පැවරෙන්නේ විජය මෙලකට පැමිණි අවස්ථාවේදීමය. ලංකාවට පැමිණි විෂ්ණු විජය රජුන්ගෙ අතට පැන් වත්කොට විජයට ආරක්‍ෂාව සැලසුවා මෙන්ම ශ්‍රීලංකාවාසී ජනතාවට සෙත සලසන දෙවියකු ලෙසද විෂ්ණු පිළිගැනෙති. බුදුන් වහන්සේගේ මුවින්ම ශ්‍රී සද්ධර්මය ශ්‍රවණය කොට තෙරුවන් සරණ ගිය ඉන්දියානු සම්භවයක් ඇති දෙවි කෙනකු ලෙස විෂ්ණු දෙවිදුන් සැලකේ. විෂ්ණු දෙවියන් බ්‍රහ්ම විෂ්ණු ශීව යන ත්‍රීමුර්තියෙන් ලොව පහළව සිටින ලෝකාරක්‍ෂක දෙවිකෙනකු ලෙසද ජන විශ්වාසයේ පවතී.\n\nපරිත්‍රාණාය සාධූනං විනාශායච දුෂ්කෘතංධර්මසංස්ථා පනාර්ත්‍යං සම්භාවං යුගේ යුගං\n\nසත්පුරුෂයන් ආරක්‍ෂා කිරීමට ද පවිටු ජනයන් නසාලීමටද ධර්මය ස්ථාපනය කිරීමටද යුගයෙන් යුගයෙන් යුගය ලොව පහළවන බව ශ්‍රී කෘෂ්ණ පවසයි. (විෂ කණ්‍යා- මහාචාර්ය නවගමුවේ රේවත හිමි. 142 පිටුව) මෙහි කෘෂ්ණ යනු විෂ්ණුගේ අටවන අවතාරයයි.\n\nකුසිනාරා නුවර මල්ල රජ දරුවන්ගේ සාලරුක්‍ෂ වනයෙහි පිරිනිවන් මංචකයෙහි වැඩවුන් බුදුන්වහන්සේ එහි පැමිණ සිටි සක් දෙවියන් අමතා ශ්‍රී ලංකාවත් සම්බුද්ධ සාසනයත් අනාගතයේ සුරකීම සඳහා සක්දෙවිදුන්ට භාරකළ බවත් සක් දෙවිතෙමේ බුදුන් වදාළ එබස් අසා විෂ්ණු දෙවියන්ට ශ්‍රී ලංකාව භාර කළ බව මහාවංශයේ සඳහන් වේ.\n\nවිෂ්ණු දෙවියන් ගුරුළු වාහනාරූඪව සිය එක් අතක ජය සංඛයත් තවත් අතක චක්‍රායුධයත් දරා සිටියි.\n\n“මුනිදුන් උපුල් වන් සුරිඳුන් නරනිදුන් වෙතබැති සිත රකින තම පණ සතරවැනි කොටසත වෙත පතුරුවන මෙක් කුලුණ සැමවිට”\n\nහංස සංදේශයේ 51 වැනි පද්‍යයෙන් විස්තර කෙරෙන ආකාරයට උපුල් වන් දෙවිඳු ඈත අතීතයේ පටන් ලක්දිව බැතිමතුන්ගේ පුදසත්කාර ලබන දෙවි කෙනෙකු බවත් මෙරට බුද්ධ සාසනය භාරව සිටින විෂ්ණු දෙවියන් බවත් හංස සංදේශ කතුවරයා පවසයි. විෂ්ණු උපුල්වන් දෙදෙනකු බව සමහර බැතිමත්තු සලකති. විෂ්ණු දෙවියන්ට දස අවතාරයක් මෙන්ම නාමයන් දසයක්ද වෙයි. එනම් ශ්‍රී විෂ්ණු, ආභලී, රජි, වාසු දේවතා, නල දේවතා, දමෝරා, ගෝවින්ද, හරිහරර්ජි, පුල්වන් යනුවෙනි.\n\nසකහර මෙන් පවවවා දිව තද තෙද බලතිගෙන අවිනන් සෙන් සහ විරිදුන් නසතිපදපහරින් රුපුවනසන අබිමන තිතොප විකුමෙන් නකමුත් කවුරු පවසති\n\nඅලගිය න්න මුකවෙටි තුමන් විසින් රචිත සැවුල් සංදේශයේ ඉහතකී සතරවන පද්‍යයෙන් දේව රජුන් වන ඊශ්වර ශක්‍රයා විෂ්ණු නොයෙක් නොයෙක් වර්ගයට අයත් වූ අවි ආයුධත් බලසෙනඟත් ගෙන සතුරන් වනසති යනුවෙන් ශක්‍රයා ද ඊශ්වර ද විෂ්ණු ද ආයුධ දරමින් සතුරන් වනසන පැවසේ. ඊශ්වරගේ ආයුධය වේලායුධය බවත් විෂ්ණුගේ ආයුධය යගදාව බවත් විෂ්ණු සතුරන් නැසීමට භාවිතා කරන්නේත් යහපත් අයට සෙත සැලසීමට භාවිතා කරන්නේත් යගදාව බවත් තුන්ලෝවාසී යහපත් සත්වයන්ට විෂ්ණු දෙවියන්ගෙන් මහත්සේ ආරක්‍ෂාව සැලසෙන බවත් සැවුල් සංදේශ කතුවරයා සිය කෘතියේ සඳහන් කරයි.\n\nවිෂ්ණු දෙවියන්ගේ දස අවතාරය මෙසේ වේ. මත්ස්‍ය, කුම්භ, වරාහ, නාසිංහ, වාමන, පරශුරාම, ශ්‍රී රාම, කෘෂ්ණ, බුද්ධ, කල්කි.\n\nනාගරාජයා රැහැනක්සේ ගෙන මත ගෑමෙන් මුහුදු පත්ලෙහි වූ මහානර්ඝ වස්තුව දෙවියන් අතට පත් කරයි.\n\nවිෂ්ණු දෙවියන් සෞම්‍ය ගුණ ඇති දේවාත්මයකි. මහනුවර අවධියේ සිට විෂ්ණු දේවාලය මහදේවාලය යනුවෙන් හඳුන්වා ඇත. ලංකාවේ විවිධ ප්‍රදේශවල සිදුකරනු ලබන ශාන්තිකර්මවලදී විෂ්ණු දෙවියන්ට වැදගත් තැනක් හිමිවේ. ගම්මඩුවේදී කාලපන්දම් පූජාව ලබන්නේද පූනාමඩුවේ පහන් දැල්වීමේදී ද විෂ්ණු දෙවියන්ට මූලිකත්වය හිමිවේ. පහන් මඩුවේදී කරනු ලබන දේවතෝත්‍රයේදී ”වෛකුණ්ඨ නගරාධිවරව ගුරළේන්ද්‍ර වාහනාරූඪ වූ ශ්‍රීමත් ගණපති නාරායන විෂ්ණු දිව්‍යරාජෝතතමයාණන් වහන්සේ” යනුවෙන් ගායනා කිරීමෙන් මෙම දෙවිදුන්ට ඇති විශේෂත්වය පැහැදිලි වේ. (දේව පුරාණය 412 පිටුව)\n\nවිෂ්ණු දෙවිදුන්ට තම ඔද තෙද මහිමයෙන් බැතිමතුන්ගේ සිතැඟි ඉටුකරදීමේ හැකියාවක් පවතින බව බැතිමත්හු විශ්වාස කරති. ඔව්හු තම බලාපොරොත්තු ඉටුකර ගැනීමට විෂ්ණු දෙවිදුන්ට පිංදී බාරහාර ඔප්පුසිද්ධ කිරීමට ද පුරුදුව සිටිති.\n\nආශ්‍රිත ග්‍රන්ථ.-\n\nවිෂකන්‍යා- මහාචාර්ය නවගමුවේ රේවත හිමි.දෙවිවරු ගැන කතා – මිස්සක සූරියබණ්ඩාරහෙළබිම පුද ලබන දෙවිවරු – විජය ශ්‍රී ජයසිංහදේව පුරාණය – මහාචාර්ය කේ.එන්.ඕ. ධර්මදාසමහාචාර්ය එච්.එම්.එස්. තුන්දෙණිය\n\nකලාභූෂණ ‘විශ්වාභිනන්දන’ සියනෑ ගෞරවකීර්ති’සරණපාල නුවරපක්‍ෂ,පූගොඩ.දුක 077 9139904",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b7%80%e0%b7%92%e0%b7%82%e0%b7%8a%e0%b6%ab%e0%b7%94-%e0%b6%af%e0%b7%99%e0%b7%80%e0%b7%92%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%af/",
       "Category": "astrology",
       "Parent URL": "https://divaina.lk/category/astrology/page/4/"
}