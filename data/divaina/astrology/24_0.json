{
       "Source": "divaina",
       "Timestamp": "December 18, 2022",
       "Headline": "පීතෘ සාප නසන උඳුවප් අමාවක",
       "News Content": "2022 දෙසැම්බර් මස 22 වන බ්‍රහස්පතින්දා රාත්‍රී 7.11 සිට 23 වන සිකුරාදා සවස 3.46 තෙක් අමාවක තිථියයි. මෙය 2022 වසර සඳහා උදාවන අවසාන අමාවක පොහොය තිථිය ද වෙයි. ඉන් අනතුරුව උදාවන්නේ දුරුතු පුර පක්ෂයයි. කෙසේ වෙතත් දෙසැම්බර් 16 වැනිදා සිට සුර්යයා ධනු රාශියට ප්‍රවිශ්ට වීමත් සමග කෝණ මාසය ආරම්භ වී තිබෙන බව ද මේ වනවිට ඔබ දැනුවත්ව ඇතැයි සිතමි.\n\nරවි යනු රාජ්‍ය කාරක මෙන්ම පීතෘ කාරක ග්‍රහයායි. වේදීය ජ්‍යොතිෂයට අනුව දෙසැම්බර් මාසයේ යෙදෙන උඳුවප් අමාවක පොහොය දිනය දර්ශා අමාවක පොහොය ලෙස සැලකේ. මෙහි වැදගත්කම නම් පීතෘ දිව්‍ය ලෝකයේ ආශීර්වාදය ලබාගත හැකි වීමයි. මෙය හුදෙක් කථාන්තරයක් ලෙස අයෙක්ට සිතිය හැකි වුවත්, ජ්‍යොතිෂමය අර්ථය අර්ථාන්විතය.\n\nජ්‍යොතිෂ්‍යානුකූලව රවිගේ ග්‍රහ පිහිටීම් අනුව පීතෘ සෙනෙහස ලැබේ ද නොලැබේ ද පැහැදිලිව දැකගත හැක. එය විවිධාකාර වේ. පළමු ආකාරය නම් දරුවා ඉපදීමට පෙර මියයෑමයි. දෙවන ආකාරය දරුවා ඉපදී තුන් මසක් තුළ පියා මියයෑමයි.\n\nඊළඟ ආකාරය සත් වසරක් තුළ දරුවා මියයෑමයි. විවාහ දිවියට ඇතුළුවීමට පෙර එනම් වසර 30කට පෙර ශනි උපතේ සිටි තැනට යළි ඒමට පෙර පියා මියයෑමයි. තවද පියා ජීවත්ව සිටිය ද දික්කසාද වී සිටීම, රැකියාව සඳහා දිගු කාලීනව විදේශගතව සිටීම පෙන්වා දිය හැක. තවත් ශෝචනීය කරුණක් නම් පිය පුතු ගැටුම් කුඩාකල සිට නිර්මාණය වී පිය සෙනෙහස අහිමි වීමයි.\n\nමේ කොයි අයුරකින් වුවත් දරුවාට පියාගේ ආදරය, කරුණාව, සෙනෙහස, කවරණය අහිමි වන්නේ නම් එය ජ්‍යොතිෂ්‍යානුකූලව දෝෂයකි.\n\nසසරේ එවන් දෝෂ පලදීමට නම් පෙර භවයක තම පියාට නිසි පරිදි නොසැලකීම ප්‍රධානතම හේතුවක් විය හැක. විශේෂත්වය නම් එවැනි අවස්ථාවන්වල පියාගේ සුසුම් වා තලයට එකතු වීමයි. එය තමා කරා එන්නේ සාපයක් ලෙසයි. තවද තමාට පියකු සේ සැලකූ, පියා නොමැති කල හැදූ පියා වැනි අයට කළගුණ නොසැලකීමෙන් පෙරලා එන අසමතුලිත චිත්ත ආවේගයනුයි.\n\nමේ සෑම පැත්තකින්ම ජන්මියා වෙත පීතෘ සාප උදාවිය හැක. කෙසේ වෙතත් අමාවසු රජුගේ දියණිය වූ අචෝද්‍යා මෙම උඳුවප් අමාවක පොහොය දිනය එම සාප දුරු කරන දිනය ලෙස නම්කර තිබේ. ඒ අනුව දෙසැම්බර් 22 රාත්‍රී 7.11 න් පසුව පුද පූජා පවත්වා අතීත මුතුන් මිත්තන්ට පින් දීමෙන්, පීතෘවරුන්ට පින් දීමෙන් සසරේ සාප දෝෂ දුරු කරගත හැක. සසරේ පීතෘ ණය බර අඩු කර ගත හැක. ඒ සඳහා එදින දහවල් නිරාහාරව සිට දුගී මගී යාචකයන්ට දන්දීම යෝග්‍යය.\n\nමේ සෑම ආකාරයකින්ම සසරේ ණය නොවී, ධනය, නිරෝගී බව ඔබට උදාවනු ඇත. සෙසු ග්‍රහ දෝෂ ද අවම වේ.\n\nප්‍රවීණ ජ්‍යොතිර්වේදී වාස්තු විද්‍යාඥආචාර්ය කැලුම් ගුණතිලකදු.ක. 0778995353",
       "URL": "https://divaina.lk/%e0%b6%b4%e0%b7%93%e0%b6%ad%e0%b7%98-%e0%b7%83%e0%b7%8f%e0%b6%b4-%e0%b6%b1%e0%b7%83%e0%b6%b1-%e0%b6%8b%e0%b6%b3%e0%b7%94%e0%b7%80%e0%b6%b4%e0%b7%8a-%e0%b6%85%e0%b6%b8%e0%b7%8f%e0%b7%80%e0%b6%9a/",
       "Category": "astrology",
       "Parent URL": "https://divaina.lk/category/astrology/page/24/"
}