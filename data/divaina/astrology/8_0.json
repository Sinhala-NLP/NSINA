{
       "Source": "divaina",
       "Timestamp": "July 16, 2023",
       "Headline": "කේන්දරේ බාධක ග්‍රහයා සහ රාශිය හඳුනා ගන්න",
       "News Content": "කවුද මේ අපේ කේන්දරේ ඉන්න බාධක ග්‍රහයා කියන්නේ?\n\nබාධක ග්‍රහයා කියන්නේ ජන්ම පත්‍රය අනුව කෙනෙකුගේ ජීවිතයේ එදිනෙදා කටයුතු සඳහා බාධා, කරදර, මෙන්ම අපල ගෙනදෙන ග්‍රහයා ලෙස තමයි ජ්‍යොතිෂයේදී පුරාණ ඉසිවරු විසින් හඳුන්වා දී තිබෙන්නේ. තමන්ගේ කේන්දරේ එම ග්‍රහයා පිහිටි ස්ථානය අනුව ඔහු හා සබැඳි භාව පල, ස්ථාන පල මෙන්ම ග්‍රහ පල විනාශ කිරීම තමයි බාධක ග්‍රහයාගේ කාර්යය වෙන්නේ.\n\nඑම කාරණය තවදුරටත් විග්‍ර කළොත්?\n\nඔව්. ඉතාම හොඳ ප්‍රශ්නයක් මම ඉතාම කෙටියෙන් බොහොම සරලව කියන්නම්. සෑම කෙනෙකුටම ලග්නයක් තිබෙනවා. ලග්නයේ පෘථිවිය මැදි කොට ගෙන කොටු 12 ක් තුළ නවග්‍රහයන් ප්‍රධාන ග්‍රහයන් 12 දෙනකු සිටිනවා. මේ ග්‍රහයන් කෙනකු උත්පත්තිය ලබන අවස්ථාවේ හැටියට හඳහනේ කොටු කීපයක් තුළ විසිරී සිටිනවා. ඉතින් මේ ප්‍රධාන නවග්‍රහයන් අතරින් රාහු කේතු හැර අන් ග්‍රහයන් 7 දෙනාගෙන් එක් ග්‍රහයෙකු ඕනෑම කෙනෙකුගේ ජන්ම පත්‍රයේ ලග්නයට අනුව බාධක ග්‍රහයා වීමේ හැකියාව තිබෙනවා.\n\nඕනෑම ලග්නයකට බාධක ග්‍රහයෙක් සිටිනවාද?\n\nඔව්. ලග්න 12 ටම බාධක ග්‍රහයන් 12 දෙනකු සිටිනවා.\n\nඔබ ඉහත සඳහන් කළා ග්‍රහයන් 12 දෙනකු ගැන. එතකොට මේ ග්‍රහයන් 12 දෙනාම ලග්න 12 ට බාධක ග්‍රහයන් වෙනවාද?\n\nනැහැ. නැහැ නවග්‍රහයන් අතරින් රාහු කේතු හැර අනික් ග්‍රහයන් 7 දෙනා පමණයි අදාළ වන්නේ.\n\nඇයි අනෙක් ග්‍රහයන් 5 දෙනා අදාළ කර නොගන්නේ?\n\nඉතාම හොඳ ප්‍රශ්නයක්, ඔව් ග්‍රහයන් 12 දෙනකු සිටියත් ග්‍රහ බලපෑම මත අප විසින් ජ්‍යොතිෂයේදී මූලිකවම අවධානය යොමු කරන්නේ නවග්‍රහයන් වන රවි, සඳු, කුජ, බුධ, ගුරු, සිකුරු, සෙනසුරු හා රාහු, කේතු යන ග්‍රහයන් ගැන පමණයි. මේ අතරින් රාහු හා කේතු කියන්නේ ජ්‍යොතිෂයේදී පමණක් අප යොදා\n\nගන්නා ග්‍රහයන් නොව ඡායා ග්‍රහයින් නිසාත් ප්ලූටෝ, නෙප්චූන්, හා යුරේනස් යන ග්‍රහ ත්‍රිත්වය පෘථිවියට ඉතා ඈතින් පිහිටා ඇති නිසා අපට එල්ල වන බලපෑම අඩු නිසාත් මා ඉහත සඳහන් කළ බලපෑමක් සහිත රවි, සඳු ඇතුළු ග්‍රහයන් 7 දෙනා මෙම කාරණාවේ දී යොදා ගනු ලබනවා. එය ජ්‍යොතිෂ සිද්ධාන්තයක්.\n\nලග්න අනුව බාධක ග්‍රහයන් වන්නේ කුමන ග්‍රහයින්ද?\n\n● පළමු හා දෙවන ලග්නයන් වන මේෂ හා වෘෂභ යන ලග්න 2 කට ශනි හෙවත් සෙනසුරු ග්‍රහයා බාධක ග්‍රහයා වෙනවා.\n\n● මිථුන හා කන්‍යා යන ලග්න 2 කට ගුරු හෙවත් බ්‍රහස්පති ග්‍රහයා බාධක ග්‍රහයාය.\n\n● සිංහ හා මකර යන ලග්න රාශි 2 කට කුජ හෙවත් අඟහරු ග්‍රහයාද\n\n● ධනු හා මීන යන ලග්න රාශි 2 කට බුධ ග්‍රහයා බාධක ග්‍රහයා වෙනවා.\n\nඑතකොට කටක, තුලා, වෘශ්චික, හා කුම්භ යන යන ලග්න රාශි 4 රට බාධක ග්‍රහයන් වන්නේ කුමන ග්‍රහයන්ද?\n\nකටක ලග්නයට සිකුරු ග්‍රහයාත්, තුලා ලග්නයට රවි ග්‍රහයාත්, වෘශ්චික ලග්නයට චන්ද්‍රයා හෙවත් සඳුත්, කුම්භ ලග්නයට ශුක්‍ර හෙවත් සිකුරු ග්‍රහයාත්, බාධක ග්‍රහයන් වෙනවා.\n\nමේ ආකාරයට බාධක ග්‍රහයන් වගේම බාධක රාශියකුත් අපේ කේන්දරයට තිබෙනවාද?\n\nපැහැදිවම ඔව්. ඕනෑම ලග්නයකට බාධක ස්ථානයක් වන බාධක රාශියක් තිබෙනවා.\n\nඑම බාධක රාශියත් අපට හඳහන තුළ බාධා හා කරදර ගෙන එනවාද?\n\nඔව්. බාධක රාශියත් අපල, කරදර, බාධා හා ප්‍රමාදයන් ගෙන එනු ලබනවා. විශේෂයෙන්ම එම කේන්දරයේ බාධක රාශිය වන ස්ථානයට අදාළව කියවෙන ඵලයන් සඳහා මෙහිදී බාධාවන් වනු ලබනවා.\n\nචර රාශි, තිර රාශි, උභය රාශි ලෙස ලග්න වර්ග කිරීමක් තිබෙනවා නේද? මෙම වර්ග කිරීම ලග්නයන් හි බාධක රාශිය කෙරෙහි බලපාන්නේ කෙසේද?\n\nඔව්. ඒ මෙහෙමයි. ඕනෑම චර රාශියක 11 වැන්නත් ඕනෑම තිර රාශියක 09 වැන්නත් ඕනෑම උභය රාශියක 7 වැන්නත් බාධක රාශිය ලෙස අප ජ්‍යොතිෂයේදී හඳුන්වනු ලබනවා.\n\nමොනවාද එතකොට මේ චර රාශි කියන්නේ?\n\nමේෂ, කටක, තුලා හා මකර යන රාශි හෙවත් ලග්න චර රාශි ලෙස හඳුන්වනු ලබනවා.\n\nතිර රාශි කියන්නේ මොනවාද?\n\nවෘෂභ, සිංහ, වෘශ්චික, කුම්භ යන රාශි තිර රාශි ලෙස හැඳින්වෙනවා.\n\nඉතිරි ලග්නරාශි 4 වන මිථුන, කන්‍යා, ධනු හා මීන යන රාශි නේද උභය රාශි ලෙස හැඳින්වෙන්නේ?\n\nඔව්. ඔබ හරි ඒ සඳහන් කළ ඉතිරි රාශි 4 උභය රාශි ලෙස හඳුන්වනවා.\n\nඅපි හිතමු යම් කේන්දර හිමියකුට ඉහත සඳහන් කළ බාධා ග්‍රහයගෙන් දැඩි බාධාකාරී අපල තත්ත්වයක් ගෙන දෙනවාද?\n\nඔව්. එම මහ දශා කාලය හෝ අතුරු දශා කාලය තුළ ඔහුට හෝ ඇයට අපල තත්ත්වයන් මෙන්ම බාධා හා විවිධ කාර්යයන්ගේ ප්‍රමාදයන් ඇති විය හැකියි.\n\nඅපි හිතමු කෙනෙකුගේ බාධක ග්‍රහයා සුබ ග්‍රහයෙක් වී බාධක ග්‍රහයාගේ මහ දශාවක් හෝ අතුරු දශාවක් පැමිණියා කියා. එවිටත් එය ඔහුට හෝ ඇයට අපල ඇති කරනවාද?\n\nබාධක ග්‍රහයා ගුරු හෝ සිකුරු වැනි සුබයෙක් වුවත් ඔහුගෙන් ඇතිවන්නේ බාධාවක්.\n\nසුබ ග්‍රහයෙක් නොවී පාපී ග්‍රහයෙක් වූ විට තත්ත්වය කෙබඳු වන්නේද?\n\nපාපී ග්‍රහයකු වීම සුබදායක නැහැ. කේන්දරේ එම අදාළ ග්‍රහයාගේ තත්ත්වය මත මෙහි ප්‍රතිඵල වෙනස් වීමට ඉඩ තිබෙනවා. සුබ ග්‍රහයකු වුවත් පාප දෘෂ්ටිවලින් පීඩීත නම් එම තත්ත්වය සුබදායක වන්නේ නැහැ.\n\nඑම කාරණය තවදුරටත් ටිකක් පැහැදිලි කළොත්?\n\nඔව් මම මෙහෙම පැහැදිලි කරන්නම්. අපි උදාහරණයක් ලෙස හිතමු යම් කෙනෙකුගේ ජන්ම පත්‍රය හෙවත් හඳහනේ මම ඉහත සඳහන් කළ බාධක ග්‍රහයා විවාහ ස්ථානය වන ලග්නයෙන් 7 වැන්නේ තැන්පත් වී සිටිනවා කියා. එවිට අනිවාර්යයෙන්ම එම ජන්මියාගේ විවාහයට එම තත්ත්වය බලපානු ලබනවා. මේ තුළ බොහෝ විට විවාහයට විවිධ බාධක හා ප්‍රමාදයන් එල්ල වීමේ ප්‍රවනතාවයක් තිබෙනවා.\n\nඑසේ නම් මෙම බාධක ග්‍රහයාගේ බලපෑම එල්ල වෙන්නේ විවාහයට පමණද?\n\nනැහැ. නැහැ. මම ඒ කිවුවේ එක් උදාහරණයක් පමණයි. බාධක ග්‍රහයා අපේ කේන්දරේ තැන්පත්ව සිටින ස්ථානය හෙවත් භාවය අනුව එම භාවයට අදාළ කාරණය සම්බන්ධයෙන් බාධා කරදර හා අපල උදා වීමේ හැකියාව තිබෙනවා. මෙම බාධක ග්‍රහයා රැකියා ස්ථානය වන 10 වැන්නේ පිහිටා සිටිය විට රැකියා අංශවලින් බාධා කරදර ඇති විය හැකියි. නැතිනම් 4 වැන්නේ නම් ගෙවල් දොරවල් යාන වාහන ගැන වන්න පුළුවන්. ඒ වගේම 5 වැන්නේ නම් දරුඵල හෝ අධ්‍යාපනය ගැන වන්න පුළුවන්. එසේත් නැත්නම් අපි හිතමු 2 වැන්නේ 11 වැන්නේ කියා, එවිට ආදායම සම්බන්ධයෙන් බාධා කරදර ඇති විය හැකියි. ඒ ආකාරයට මෙම බාධක ග්‍රහයා පිහිටා සිටින භාවය අනුව ප්‍රතිපල වෙනස් වෙන්න පුළුවන්.\n\nඅපි හිතමු බාධක ග්‍රහයාගේ විදශාවක් ක්‍රියාත්මක වුණා කියලා එවිටත් ඉහත තත්ත්වය බලපානු ලබනවාද?\n\nඔව් ආසන්නව ම ගෙවනු ලබන දශා කාලය තුළ ක්‍රියාත්මක වෙනවා.\n\nකේන්දරේඅනෙකුත් ග්‍රහ ශක්තීන් මත බාධක ග්‍රහයාගේ බලපෑම වෙනස් වීමේ හැකියාව තිබෙනවාද ?\n\nඔව්. එසේ තිබිය හැකියි. එය අවබෝධ කර ගත හැක්කේ නිවැරදි ජන්ම පත්‍ර පරීක්ෂාවකින් අනතුරුවයි.\n\nයම් කේන්දර හිමියෙකුට ලග්නයට අනුව අදාළ වන බාධක ග්‍රහයා ඔහුගේ හෝ ඇයගේ බාධක ස්ථානයේම සිටියොත් එය හඳුන්වන්නේ කුමන ආකාරයෙන්ද?\n\nබාධක ග්‍රහයා බාධක රාශිය හෙවත් බාධක ස්ථානයේම සිටින විට අප එම ග්‍රහයා ජ්‍යොතිෂයේදී මහා බාධක ග්‍රහයා ලෙස හඳුන්වනු ලබනවා.\n\nඑක් එක් ලග්න වලට මේ බාධක ග්‍රහයා භාවයන්වල අධිපතිත්වයත් දරනවාද?\n\nඔව්.\n\nඒ කුමන ආකාරයටද?\n\nපළමු ලග්න හය වන මේෂ ලග්නයට බාධක ස්ථානය 11 වැන්න වී සෙනසුරු බාධක ග්‍රහයා වන අතර 10 හා 11 වන භාවයන්වල අධිපතිත්වය ලබනවා. වෘෂභ ලග්නයට බාධක ස්ථානය 9 වැන්න වී සෙනසුරු බාධක ග්‍රහයා වන අතර 9 හා 10 වන භාවයන්වල අධිපතිත්වය ලබනවා. මිථුන ලග්නයට බාධක ස්ථානය 7 වැන්න වී ගුරු හෙවත් බ්‍රහස්පති බාධක ග්‍රහයා වන අතර 2 හා 10 වන භාවයන්වල අධිපතිත්වය ලබනවා. කටක ලග්නයට බාධක ස්ථානය 11 වැන්න වී සිකුරු බාධක ග්‍රහයා වන අතර 4 හා 11 වන භාවයන්වල අධිපතිත්වය ලබනවා. සිංහ ලග්නයට බාධක ස්ථානය 9 වැන්න වී කුජ හෙවත් අඟහරු බාධක ග්‍රහයා වන අතර 4 හා 9 වන භාවයන්වල අධිපතිත්වය ලබනවා. කන්‍යා ලග්නයට බාධක ස්ථානය 7 වැන්න වී ගුරු බාධක ග්‍රහයා වන අතර 4 හා 7 වන භාවයන්වල අධිපතිත්වය ලබනවා.\n\nතුලා ලග්නයේ සිට මීන ලග්නයට කුමන ආකාරයට බලපානවාද ?\n\nඔව් ඒ මෙහෙමයි, තුලා ලග්නයට බාධක ස්ථානය 11 වැන්න වී ශුක්‍ර හෙවත් සිකුරු බාධක ග්‍රහයා වන අතර 1 හා 8 වන භාවයන්වල අධිපතිත්වය ලබනවා. වෘශ්චික ලග්නයට බාධක ස්ථානය 9 වැන්න වී සඳු හෙවත් චන්ද්‍රයා බාධක ග්‍රහයා වන අතර 9 වන භාවයේ අධිපතිත්වය ලබනවා. ධනු ලග්නයට බාධක ස්ථානය 7 වැන්න වී බුධ බාධක ග්‍රහයා වන අතර 7 හා 10 වන භාවයන්වල අධිපතිත්වය ලබනවා. මකර ලග්නයට බාධක ස්ථානය 11 වැන්න වී කුජ බාධක ග්‍රහයා වන අතර 4 හා 11 වන භාවයන්වල අධිපතිත්වය ලබනවා. කුම්භ ලග්නයට බාධක ස්ථානය 9 වැන්න වී සිකුරු බාධක ග්‍රහයා වන අතර 4 හා 9 වන භාවයන්වල අධිපතිත්වය ලබනවා. මීන ලග්නයට බාධක ස්ථානය 7 වැන්න වී බුධ බාධක ග්‍රහයා වන අතර 4 හා 7 වන භාවයන්වල අධිපතිත්වය ලබනවා.\n\nමෙම බාධක ග්‍රහයාගෙන් උදාවන අපල තත්ත්වයන් ග්‍රහ ශාන්තිකර්ම මගින් සමනය කර ගත හැකිද?\n\nපැහැදිලිවම ඔව්. ඒ සඳහා උගත් ජ්‍යොතිෂවේදියකු මගින් නිවැරදි ජන්ම පත්‍ර පරීක්ෂාවකින් අනතුරුව අදාළ ග්‍රහ ශාන්ති කර්ම ඉටු කිරීම තුළින් එම අපල තත්ත්වයන් සමනය කර ගැනීමේ හැකියාව තිබෙනවා.\n\nබාධක ග්‍රහ අපල දුරු කිරීමට පොදුවේ කළ හැකි ග්‍රහ ශාන්ති කර්ම මොනවාද?\n\nඅදාළ බාධක ග්‍රහයා හා රාශිය හඳුනා ගැනීමෙන් පසු ඒ සඳහා එම නිශ්චිත ග්‍රහයාට අදාළව අපල දුරු වීම සඳහා බෝධි පූජාමය පින්කම්, අටවිසි බෝධි පූජා, දේව පූජා, සෙත් කවි ගායනා, මැණික් පැළදීම්, යන්ත්‍ර දැමීම් වැනි කාරනා ඉටු කළ හැකියි.\n\nබණ්ඩාරගම, සම්පත් එස්. කල්පගේජ්‍යොතිෂවේදී, “තසුනි” සෙත්කවි හා ජ්‍යොතිෂ සේවය. නො. 49/ 1, විහාර මාවත,ගම්මන්පිල, බණ්ඩාරගම. දුරකතන අංකය 0382256020 / 0772753100",
       "URL": "https://divaina.lk/%e0%b6%9a%e0%b7%9a%e0%b6%b1%e0%b7%8a%e0%b6%af%e0%b6%bb%e0%b7%9a-%e0%b6%b6%e0%b7%8f%e0%b6%b0%e0%b6%9a-%e0%b6%9c%e0%b7%8a%e0%b6%bb%e0%b7%84%e0%b6%ba%e0%b7%8f-%e0%b7%83%e0%b7%84-%e0%b6%bb/",
       "Category": "astrology",
       "Parent URL": "https://divaina.lk/category/astrology/page/8/"
}