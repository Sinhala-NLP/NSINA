{
       "Source": "divaina",
       "Timestamp": "August 27, 2023",
       "Headline": "සැමියාට යෙහෙළියක බඳු චිත්‍රිනිය ගැන දැන ගනිමු",
       "News Content": "ස්ත්‍රී වර්ග 4 අතරින් සුබ ස්ත්‍රීන් දෙවර්ගයෙන් පද්මිනියට පමණක් දෙවැනි වන ස්ත්‍රිය චිත්‍රිනියයි. චිත්‍රිනිය ස්ත්‍රීන් අතර සෞන්දර්යයෙන් අගතැන් පත් අයෙකි. සෑම විටම බොලද තරුණියක සේ හැසිරීම, චිත්‍රිනියගේ ස්වභාවයයි. එම බොලදකම පා, තමාට අවශ්‍ය සියලු දේ කර ගනී. සමාජය තුළ කැපීපෙනෙන, ජනප්‍රිය ස්ත්‍රියක් වන චිත්‍රිනිය ඉදිරියේ ඕනෑම අයෙකු දනගහයි. සෑම දෙයක් පිළිවෙලකට, පිරිසිදුව හා අවශ්‍ය පරිදි කිරීම චිත්‍රිනියගේ සිරිතයි. තවද චිත්‍රනිය විලාසිතාවලට ප්‍රියකරයි. තම සිරුරේ හැඩය ප්‍රදර්ශනය වන සේ විලාසිතා තෝරා ගනී. මෙවන් ස්ත්‍රීන්ට ඇත්තේ වයසට වඩා අඩු පෙනුමකි. කටහඬ තියුණු චිත්‍රිනිය බොලද වදනින් කථා බහේ යෙදේ. කඩහඬින් හා කථා විලාසයෙන් අන් අය තමන් වෙත ඇදබැඳ තබාගැනීමට මැය දක්‍ෂයෙකි. කලාත්මක හැඟීම් මෙන්ම කලා කටයුතුවලට හැකියාවද චිත්‍රිනිය සතුවේ.\n\nසැබැවින්ම කරුණාවන්ත හදවතක් හිමි චිත්‍රිනිය බොහෝ මිතුරන් ආශ්‍රය කරයි. නමුත් කල්පවතින මිතුදම් අඩුය. අසරණයන්ට දිවි හිමියෙන් උදව් උපකාර කරයි. එසේ කිරීමේදී තමාට හානියක් වුවද එය තැකීමකට නොගනී. යහපතක් කර අයහපතක් ඇය කරා ආව ද චිත්‍රිනිය එය නොබියව භාර ගනී. පරාර්ථකාමී චරිතයකි. උස් පහත් බේද නොසලකයි. ප්‍රසිද්ධියට කැමැති මෙන්ම දියුණු වී රටට, ජාතියට වැදගත් චරිතයක් වීමට බොහෝ කැපවී වැඩ කටයුතු කරයි.\n\nමොවුන් ජීවිතය යනු සිතේ සතුට යැයි සිතයි. කොතරම් වස්තුව තිබුණ ද සිතේ සතුට නැත්නම් ඵලක් නැතැයි සිතන ස්ත්‍රියකි. සිතේ සතුට රඳවා ගැනීමට ඕනෑම දෙයක් කරයි. තමන්ට අවශ්‍ය දෙයක් වුවද හොඳින් හෝ නරකින් හෝ ලබාගනී. මල්වලට මෙන්ම ආභරණවලට ද මොවුන් දැඩි සේ ඇලුම් කරයි. බොහෝ රසවත්, ප්‍රනීත ආහාර වලට ගිජුභාවයක් දක්වයි.\n\nචිත්‍රිනියගේ රූප ස්වභාවය ගත්කල ඇය වඩා උස නොවුත් වඩා මිටි ද නොවුන් මධ්‍යම ප්‍රමාණයේ උසකින් යුත් ස්ත්‍රියකි. දුටුවන් ප්‍රිය උපදවන වරලසකින් යුක්තය. දෑස නිල්වන් පැහැතිය. පැහැදිලිය. සිනහසෙන විට ලස්සනය. උකුල පළල්ය. දර්ශනීය වේ. චිත්‍රිනියගේ බෙල්ලේ රේඛා 3 ක් වැටී තිබීම ඇය හඳුනාගැනීමේ පහසුම ලක්‍ෂණයයි. පිරුණ අඟපසඟ වලින් යුතු චිත්‍රිනියගේ ඇහිබැම ඝනව වැඩී නළල මැදින් උස්ව පිහිටයි. මැගේ නළල කොටස් දෙකක් සේ පෙනේ. කලවා යුගලය ද මසින් පිරී ඇති සොඬක් ආකාර වේ. මැය ඕනෑම දෙයක් දෙස තීක්‍ෂණව, ඕනෑකමින් බැලීම සිරිතයි.\n\nචිත්‍රිනී වර්ගයේ ස්ත්‍රියක් කිසිවෙකුට මුලාකළ නොහැක. මොවුන්ට සමාජය ගැන හා පුද්ගලයන් ගැන මනා අවබෝධයක් තිබේ. ආගම දහමට ඉතා ලැදිය. තම සැමියාට ඉතා හිතවත්ය. මිතුරියක සේ කවට බස් කියා ඉගිබිගි පා තම සැමියා තමා වෙත ඇද බැඳ තබා ගැනීමට චිත්‍රිනිය දක්‍ෂයෙකි. සප්ත භාර්යාවරුන්ගෙන් මැය “සකී” භාර්යා ගණයට වැටේ. සැමියාගේ අතින් වරදක් වුවද සැමියාට මවක මෙන් සමාව දේ. චිත්‍රිනිය තම සැමියා දෙස රාග සිතින් කිසිවිට නොබලයි.\n\nමෙවන් ස්ත්‍රියක් ද යම් පුරුෂයකු ලබයි නම් ඔහුද පෙර සසරේ පිංකළ අයෙකි. මන්ද එම පුරුෂයාට බොහෝ සතුටෙන්, විනෝදයෙන් සිය විවාහ ජීවිතය ගෙවිය හැකි බැවිනි.\n\nජ්‍යොතිෂවේදී, දේශබන්දු, ආචාර්යමංජුලා පල්ලෙබැද්ද,පානදුර.දු. අංකය 0779-282653",
       "URL": "https://divaina.lk/%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f%e0%b6%a7-%e0%b6%ba%e0%b7%99%e0%b7%84%e0%b7%99%e0%b7%85%e0%b7%92%e0%b6%ba%e0%b6%9a-%e0%b6%b6%e0%b6%b3%e0%b7%94-%e0%b6%a0%e0%b7%92%e0%b6%ad/",
       "Category": "astrology",
       "Parent URL": "https://divaina.lk/category/astrology/page/4/"
}