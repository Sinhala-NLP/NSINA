{
       "Source": "divaina",
       "Timestamp": "August 27, 2023",
       "Headline": "ජ්‍යොතිෂයට අනුව ජීවිතය සැලසුම් කර ගන්න",
       "News Content": "ජීවිතය සැලසුම් නොකළොත් අයාලේ යනවා. ගමනක් යන්න හිතන කෙනෙක් වුණත්, ඒ ගමන ගැන කල් ඇතිව සැලසුම් කරන්න ඕන. ජිවිතෙත් එහෙමයි. අරමුණක් තියෙන්න ඕන. ජයග්‍රහණය කියන්නේ අරමුණ කරා ගියා කියන එකයි. අරමුණක් නැති කෙනකුට ජීවිතය ජයගත්තා කියන්න බෑ. මේ නිසා අරමුණක් ඇති කර ගැනීම පළමුවෙන්ම කළ යුතු වෙනවා.\n\nමහා බෝසතාණන් වහන්සේගේ අරමුණ වුණේ බුද්ධත්වය ලබා ගැනීමයි. උන්වහන්සේ සාරාසංක්‍ය කල්ප ලක්ෂයක්ම ඒ අරමුණ ඇතිවයි ක්‍රියා කළේ. ඉතින් අවුරුදු හැට හැත්තෑවක් ජීවත් වන අපි නම් ජීවිතයේ ඒ ඒ කාලයන්හි කළයුතු දේ දැනගන්න ඕන. කෙටි කාලීන අරමුණු වගේම දීර්ඝ කාලීන අරමුණු තියාගන්න ඕන. වෛද්‍යවරයෙක් වන එක දරුවකුගේ දිගුකාලීන අරමුණක් වෙන්න පුළුවන්. ඒ වුණත් ඊට ඉස්සර වෙලා සාමාන්‍ය පෙළ, උසස් පෙළ වගේ කඩයිම් කිහිපයක් තියෙනවා. ඒ තමා කෙටිකාලීන අරමණු.\n\nරැකියාවක් වත් නැති කෙනකුට කෝටිපතියෙක් වෙන්න අරමුණක් තියෙන්න පුළුවන්. ඒක වරදක් නොවෙයි. හැබැයි ඒ අරමුණ කරා යන්න නම් කුඩාවටවත් ව්‍යාපාරයක් ආරම්භ කරන්න ඕන. අවසාන අරමුණ කරා යන්න කෙටිකාලීන අරමුණු සාර්ථක කර ගැනීමට අවශ්‍ය වෙනවා. උසස් බලාපොරොත්තු ප්‍රාර්ථනා ඇති කර ගැනීම වරදක් නොවේ. උසස් තත්ත්වයනට පත්වන්නේ එහෙම උසස් බලාපොරොත්තු තිබුණ අය විතරක් බව පේනවා.\n\nඒ වුණත් සමහර විට විවාහ වෙන්න බලාපොරොත්තුවෙන් හිටියත් ඒක ප්‍රමාද වෙනවා. විවහා වෙලා ඉක්මනින්ම දෙන්න වෙන්වෙනවා. සමහරු ගෙයක් හදන්න පටන් ගත්තත් අතරමග නතර වෙලා. මේ වගේ කරදර බාධා ඇතිවෙනකොට “ඒක ඉතින් වේලාව තමා” කියලා කියන්න මිනිස්සු පුරුදු වෙලා තියෙනවා. මේකත් ඇත්ත වගේ පේනවා. මොකද්ද මේ වෙලාව කියන්නේ? නැතිනම් දෛවය. මේකට සම්බන්ධ වෙන්නේ ජන්ම පත්‍රය නැත්නම් හඳහනයි.\n\nහඳහන කියන්නේ මොකක්ද? ඒකට කේන්ද්‍රය කියලත් කියනවා. එහෙම කියන්නේ යම් පුද්ගලයකු උපදින වෙලාවට ඒ උපන් ස්ථානය කේන්ද්‍ර කරගෙන වෘත්තයක් ඇන්දොත් විශ්වයේ පිහිටා ඇති ග්‍රහ තාරකාවන් සඳහන් කර ඇති සටහනයි. “සඳහන” – හඳහන බවට පත් වුණේ. ඉතින් මේ උපන් වෙලාවට ග්‍රහ තාරකාවල පිහිටීම්වලින් ඒ උපන් පුද්ගලයන්ගේ කුසලාකුසල කර්ම ගැන කිව හැකියි.\n\nඅපි කියනවා අපල කාලයක් කියලා. ඒ කියන්නේ අකුසල කර්ම ශක්තිය ඉස්මතු වෙලා. වාසනාවන්ත කාලයක් කියලා කියන්නේ කුසල කර්ම ශක්තිය මතුවන කාලෙට. කුසල්, අකුසල් පලදෙන කාලෙ දැනගන්න තියෙන එකම ලෞකික විද්‍යාව තමයි ජ්‍යොතීර් විද්‍යාව.\n\nනැකැත් හැදීමේ පදනම කුසල කර්මය මතුවන වේලාව සොයා ගැනීමයි. කුසල කර්මය ඉස්මතු වන වේලාවට වැඩක් ආරම්භ කළාම ඒක සාර්ථක වෙනවා. ඒ වගේම අකුසල කර්ම මතුවන වේලාවට ආරම්භ කළොත් ඒක අඩපණ වෙන්න හේතු වෙනවා.\n\nමේ නිසා අපේ ජීවිතේ අරමුණු, ඉල්කක, සාර්ථක කර ගන්න ජ්‍යොතිෂය යොදා ගන්න පුළුවන්. ජීවිතය පුරාම වැදගත් කටයුතු කරන්න සිද්ධ වෙනවා. දරුවෙක් ඉපදුනාම නම් තැබීම, ඉඳුල් කටගෑම, කෙස් කැපීම, අකුරු කියවීම වගේ දේවල් වයස අවුරුදු පහක් වෙන්න ඉස්සර වෙලා කරන්න සිද්ධ වෙනවා. ඒ වුණත් ඒවා සුබ නැකැත් බලලා කරන්න ඕන. දෙමාපියන්ට මේවා කේන්ද්‍රය අනුව කල් ඇතිව සැලසුම් කරන්න පුළුවන්. අකුරු කියවීම මේ කාලයේ වයස අවුරුදු තුනක් වෙනකොට කරනවා. ඒ වගේම අකුරු කියවන්න හොඳ සරස්වතී යෝග උදා වෙන්නේ කලාතුරකින්. සමහර දෙමාපියෝ අවුරුදු තුන පිරෙන්න සතියක් දෙකක් තියලා නැකැත් හදන්න එනවා. එතකොට සරස්වතී යෝග පහුවෙලා. මේ නිසා වයස සම්පූර්ණ වෙන්න මාස දෙක තුනකට පෙර සුබ නැකැත් බලා අකුරු කියවන දිනය යොදාගැනීම කරනවා නම් ළමයට බලවත් නැකතකින් ඒක කරන්න පුළුවන්. මව්පියන්ටත් රැකියා ආදී කටයුතුවල කාර්ය බහුල නිසා කල් ඇතිව සැලසුම් කර ගැනීම වැදගත් වෙනවා.\n\nඋසස් අධ්‍යාපනයට ගැළපෙන විෂය ධාරාව තෝරා ගැනීම ද හඳහන මගින් කළ හැකියි. පුද්ගලයකුගේ විශේෂ දක්ෂතා නැතහොත් සහජ හැකියාව සෞන්දර්ය අංශයෙන් තිබේ නම් ඔහු හෝ ඇය වෛද්‍යවරයකු කරවීමට උත්සාහ ගැනීම නිෂ්ඵලය. සමහරු දෙමාපියන්ගේ කැමැත්තට නොගැළපෙන විෂය ධාරාවක් තෝරාගනී. ශිෂ්‍ය ශිෂ්‍යාවන් බොහෝමයකගේ ඉංජිනේරු, වෛද්‍ය, කලා, සෞන්දර්ය අංශවල මෙන්ම පරිපාලන දක්ෂතා ද ජන්ම පත්‍රය මගින් හඳුනා ගැනීම දුෂ්කර නොවේ. මේ අනුව උසස් පෙළ විෂය ධාරාව තෝරා ගැනීමට ජන්ම පත්‍රය විමසා බැලීම කළ හැකි වේ.\n\nඅප දන්නා එක්තරා ශිෂ්‍යයකු උසස් පෙළ විෂයයන් තුනම අසමත් වූයේ විද්‍යා විෂයයන්ගෙනි. නමුත් ඔහුගේ ජන්ම පත්‍රයේ සිකුරු බලවත් වූ බැවින් කලා විෂයයන් තෝරාගෙන නැවත විභාගයට ඉදිරිපත් වීමට උපදෙස් දුනිමි. එවර ඔහු විභාගයට ඉදිරිපත් වූයේ නාට්‍ය හා රංග කලාව විෂයය සහිතව වූ අතර පළමුවරම විශ්වවිද්‍යාලයට තේරී පත් විය. අද ඔහු ප්‍රසිද්ධ මාධ්‍ය ආයතනයක විධායක නිලධාරියෙකි.\n\nසමහර කේන්ද්‍ර පරීක්ෂා කරන විට අංශ කිහිපයකම දක්ෂතා ඇති බව පෙන්වයි. දක්ෂ වෛද්‍යවරයකු තවත් දක්ෂ ලේඛකයකු නැතහොත් ගායකයකු වීම මෙවැනි කේන්ද්‍ර හිමියන්ගෙන් පෙන්වයි. එහෙත් විශේෂ දක්ෂතාව හඳුනා ගැනීම අවශ්‍ය වේ.\n\nමෙයට කදිම නිදසුනක් බෞද්ධ සාහිත්‍යයේ එන චුල්ල පන්ථක ජාතකයේ වේ. චුල්ල පන්තක හිමියන්ට සතර පද ගාථාවක් මාස තුනක් තිස්සේ පාඩම් කළ ද මතක හිටියේ නැත. එබැවින් පැවිද්ද අතහැර ගිහිගෙයට යන මෙන් තම සොයුරු මහා පන්ථක හිමියන්ගෙන් උපදෙස් ලැබුණි. මේ බව දැනගත් බුදු හිමියන් එම තෙරණුවන්ට දුන් සරල අභ්‍යාසයක් මගින් චුල්ල පන්ථක හිමියන්ට අභිඥා ලබා රහත්වීම දක්වා යෑමට හැකියාව ලැබුණි. මෙහිදී බුදු හිමියන් උපදෙස් දී ඇත්තේ\n\nපසුගිය ආත්ම ගණනාවක් උන්වහන්සේ පුරුදුව සිටි වෘත්තියක් හා බැඳුණු අභ්‍යාසයකි. සෑම කෙනකුටම පසුගිය ආත්මවල දක්ෂතා ඇත. ජන්ම හැකියාව යනු එයයි. ජන්ම පත්‍රය මගින් එය හඳුනාගෙන ඒ ඔස්සේ අධ්‍යාපනය ලබා දීමෙන් ඕනෑම කෙනකු අදාළ ක්ෂේත්‍රයේ දක්ෂයකු වනවා ඇත.\n\nඅද බරපතළ ඛේදවාචකයක් බවට පත් වෙමින් තිබෙන විවාහ ජීවිතය සැලසුම් කර ගැනීමට ද ජ්‍යොතිෂය පිහිට කර ගත හැකි වේ. තමන්ට ලැබිය හැකි විවාහ සහකරු කුමන ආකාරයේ කෙනෙක් ද යන්න තීරණය වන්නේ කර්මානුරූපීවය. මේ නිසා මේ පිළිබඳ කල් ඇතිව\n\nඅදැනගැනීම ප්‍රයෝජනවත් වේ. එමෙන්ම විවාහ බාධා තිබේද? ආදී කරුණු ද ජන්ම පත්‍රය මගින් සොයා ගත හැකි වේ. පොරොන්දම් පරීක්ෂාවක් මගින් තමා විවාහ වීමට අපේක්ෂා කරන සහකරු හෝ සහකාරිය කොතරම් දුරට ගැළපේ ද? නැද්ද? යන්න දැනගැනීම මගින් අමාරුවේ නොවැටී කල් ඇතිවම සබඳතා නවතා දමා වෙනත් සුදුසු කෙනකු සොයා ගැනීම එමගින් කළ හැකි වේ.\n\nදෙවැන්න වන්නේ සියයට සියයක්ම ගැළපෙන කෙනකු කිසිදා හමු නොවන නමුත් නොගැළපෙන්නේ කුමන කාරණා දැයි දැනගත හැකි වීමයි. තම සහකරුගේ යම් අයහපත් ගති ලක්ෂණයක් තිබේ නම් ඒ ගැන උරණ නොවී උපේක්ෂාවෙන් සිටීම හා අඹු-සැමි සමගිය ආරක්ෂා කර ගැනීම එමගින් කළ හැකි වේ. ඇත්ත වශයෙන්ම පොරොන්දම් පරීක්ෂාවෙන් කරන්නේ නියම සහකරු සොයා ගැනීම නොව ලැබෙන සහකාරයාගේ ගැළපෙන නොගැළපෙන තැන් දැනගෙන ඊට ප්‍රතිකාර කර ගැනීමයි.\n\nවිවාහයට සුදුසු කාලයක් ද තිබේ. කොතරම් ගැළපුන ද මාරක බාධක අපල ඇති කාලයක විවාහ වූයේ නම් ඒ කාලය ඉක්ම යෑමට පෙර එය කඩාකප්පල් වීමට, අඹු සැමි භේද ඇති වීමට ඉඩ තිබේ. මේ නිසා බාහිර කරුණුවලට වඩා ජන්ම පත්‍රවලට ගැළපෙන කාලයක විවාහ වීම සුබදායකයි. එය හදිසි තීරණ ගැනීමෙන් විය හැකි කරදර බාධක වළක්වයි.\n\nජීවිතයේ ඉතා වැදගත් අවස්ථා තුනක් තිබේ. එනම්, ඉපදීම, මරණය හා විවාහ වීමයි. ඉපදීම හා මරණය අපට සැලසුම් කළ හැකි නොවේ. එහෙත් විවාහය නම් සැලසුම් කළ හැකිය. ඒත් ජාති, කුල, ආගම්, ධනය, බලය ආදී බාහිර කරුණුවලින් පමණක් නොවේ. ජීවිතයේ අඩකටත් වඩා ගතවන විවාහ ජීවිතය සැලසුම් කර ගැනීමට ජන්ම පත්‍රය මගින් ලැබෙන පිටිවහල අසීමිතය.\n\nජ්‍යොතිෂයේ ආරම්භය කෘෂිකර්මාන්තය හා බැඳී පවතින බව නොරහසකි. යම් ගොවිතැන් සඳහා භූමිය සකස් කිරීම, පැළ සිටුවීම නැතහොත් වැපිරීම, අස්වනු නෙළීම ආදිය සිදු වන්නේ සෘතු ගුණයට අනුවය. සෘතු ගුණය යනු, ග්‍රහ තාරකාවන්ගේ චලනය මත වෙනස් වන දෙයකි. වර්ෂාව වහින්නෙත් නියඟය ඇති වන්නෙත්, සුළං අධිකව හමන්නෙත් හිරු සඳු ඇතුළු ග්‍රහ ගමන්වලට සාපේක්ෂවයි.\n\nමේ නිසා පැරැන්නෝ ගොවිතැන් කළේ නැකතටය. ගොවිතැන පමණක් නොව වැට බැඳීම පවා කළේ නැකතටය. නැකතකට සාදන ලද වැටක් කඩාගෙන ඌරෙක් හෝ වල් අලින් පැමිණියේ නැත. පලිබෝධ සතුන්ගෙන් වන හානි අවම කිරීමට නැකත යොදා ගන්නා ලදී. අද මේ සඳහා විදුලි වැටල්, පළිබෝධ නාශක හා වල්නාශක වන විවිධ විෂ රසායන ද්‍රව්‍ය යොදා ගැනීමේ අහිතකර ප්‍රතිඵල දැනටමත් අපි භුක්ති විඳිමු.\n\nඉහත සරුසාර අස්වැන්නක් ලබා ගැනීමටත් සතුන්ගෙන් වන හානි වළක්වා ගෙන ගොවිතැන් කටයුතු සාර්ථක කර ගැනීමටත් ජ්‍යොතිෂය අනුව සැලසුම් කළ යුතු වේ. මේ හැර අනෙකුත් නවීන විද්‍යාත්මක ක්‍රම අසාර්ථක වී ඇති බව ඔප්පු වී තිබේ.\n\nමේ අතර ව්‍යාපාරයක් ආරම්භ කිරීම ද එය සැලසුම් කිරීම ද ජ්‍යොතිෂය අනුව කළ හැකි වන්නේය. මහනුවර නගරයේ ප්‍රසිද්ධ හෝටල් හිමියකු මුලින් කළේ සිල්ලර වෙළෙඳාමය. එහෙත් ඔහුගේ කේන්ද්‍රය පරීක්ෂා කළ දෛවඥ මහතකු ඔහුට ගැළපෙන්නේ හෝටල් ව්‍යාපාරය බව පැහැදිලි කර දීමෙන් පසුව සිල්ලර කඩය වෙනුවට හෝටලයක් ආරම්භ කරන ලදී. මේ වනවිට මහනුවර ප්‍රසිදධ හෝටල් සංකීර්ණයක ආරම්භය එසේය.\n\nව්‍යාපාර දහස් ගණනකි. ඒ සියල්ම සෑම කෙනකුටම ගැළපෙන්නේ නැත. තම ජන්ම හැකියාව අනුව ගැළපෙන ව්‍යාපාරය ආරම්භ කළ යුතු වේ. හොඳින් විමසා බලන්න. ඉතා සාර්ථක ලෙස බේකරියක් හා හෝටලයක් පවත්වාගෙන යන කෙනකු රෙදිපිළි වෙළෙඳසලක් ආරම්භ කළ ද එය සාර්ථක වන්නේ නැත. ව්‍යාපාරයක් පැතිර යන්නේ එකම සේවාවක් ලෙසිනි. එය ලී බඩු, කේක්, මෝටර් සයිකල් හෝ හාල් විය හැකිය.\n\nකෑගල්ලේසුනිල් කුමාර ගම්ලත්035-2232084/0771234313",
       "URL": "https://divaina.lk/%e0%b6%a2%e0%b7%8a%e0%b6%ba%e0%b7%9c%e0%b6%ad%e0%b7%92%e0%b7%82%e0%b6%ba%e0%b6%a7-%e0%b6%85%e0%b6%b1%e0%b7%94%e0%b7%80-%e0%b6%a2%e0%b7%93%e0%b7%80%e0%b7%92%e0%b6%ad%e0%b6%ba-%e0%b7%83/",
       "Category": "astrology",
       "Parent URL": "https://divaina.lk/category/astrology/page/4/"
}