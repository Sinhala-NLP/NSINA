{
       "Source": "divaina",
       "Timestamp": "April 30, 2023",
       "Headline": "පදිංචි නිවසේ හිතුමතේට බිත්ති, වහල එසවීම ලොකු විනාශයකි",
       "News Content": "නිවසක පදිංචිවී ටික කාලයක් යනවිට පවුලේ සාමාජික පිරිස වැඩිවීම, දරුවන් උස්මහත්වී නිවසේ ඉඩ මදිවීම හෝ ගෙය පහත්ව සදා තිබුණහොත් රස්නය අධිකවීම උස මඳ බව නිසා අලංකාර නොවීම, ගේ වටේ කොන්ක්‍රීට් කණු දමා වැරැන්ඩාවක් තැනීමට, ගෙයි උස මදිවීම හෝ කුමන ආකාරයක හෝ පදිංචි නිවසෙහි වහලය ඔසවා සදා ගැනීමට බොහෝදෙනකු රුචි වේ. සමහර දෙමාපියන් පැරැණි ගෙය මාරුකර නව නිවසකට යෑම ප්‍රතික්ෂේප කරන අවස්ථා ද ඇත. එම නිසා දරුවන් පදිංචි නිවසම අලුත්වැඩියා කර නව කාමර එකතු කර කොටස් වශයෙන් පැවතියා වූ වහල තිබුණා නම් ඒවා ඉවත් කර ඵල 02 වහලයක් දැමීමට එසේ නැතිනම් වහලය සම්පූර්ණයෙන් ඉවත්කර බිත්ති ඔසවා ස්ලැබ් දැමීම ආදිය කිරීමට අදහස් කරයි. සමහර අය නිවසේ පදිංචිවී ඉන්නා අතරතුරම කිසිම වාස්තු උපදේශයක් නැතිව සිතුමතයට මෙසේ බිත්ති ඔසවා මුදුන් යටලීය ඉවත්කර බිත්ති බැඳ නව වහලයක් ඉදිකරයි. නමුත් මෙලෙස කිසිම නැකැතක් වාස්තු ශිල්පියකුගේ උදව්වක් නොමැතිව උපදේශනයක් නොමැතිව තම අභිමතයට වැඩ කිරීමෙන් බොහෝදෙනකු මා පෞද්ගලිකව දන්නා පරිදි විනාශයට පත්ව ඇත. මේ පිළිබඳ වසර ගණනාවක් මා පර්යේෂණ කර ඇත. මෙසේ පදිංචි නිවසක පදිංචිවී සිටින අතරතුරම මුදුන් බිත්ති ඔසවා වහලය ඔසවා ඉදිකළ නිවස වසර 10 ක් ඇතුළත එම නිවසේ පදිංචිකරුවන් කීපදෙනකු මියගොස් ගොස් තිබේ. තවත් සමහර නිවෙස් පදිංචිය අතහැර පාළුවට ගොස්ය. තවත් ගෙවල් පොළොවට පස්වී ඇත. මෙය වසර 10 ක් තුළ මා රැස්කළ තොරතුරු බිඳකි. මෙලෙස තම පදිංචි නිවස තමන්ට හිතුමතය නිසා වෙනස් කිරීමට යෑම සතියේ දින අනුව ප්‍රතිඵල වෙනස් වනු ඇත.\n\nඉරිදා\n\nසාමාන්‍යයෙන් නිවසක කටයුතු ආරම්භ කරන දිනයක් හැටියට ඉරිදා හෙවත් රිවි දින සලකනු නොලැබේ. නමුත් පදිංචි නිවසක ඉරිදා දිනය මේ සඳහා තෝරාගන්නේ එදින නිවාඩු දිනයක් නිසා මේ සඳහා අසල්වැසියන් ද වැඩි ප්‍රමාණයක් සම්බන්ධ කර ගත හැකි නිසාය. නමුත් රිවි දිනයකදී නිවැසියන් පදිංචිවී සිටියදී මෙලෙස වහලය උස්සා බිත්ති එසවීමේ කාර්යය ආරම්භ කළා නම් වාස්තු ග්‍රන්ථවල ද සඳහන් පරිදි ගෘහ හිමියාගේ මරණය අවුරුදු 2 1/2 ක් ඇතුළත සිදුවන බවත්, එසේ නොවුනහොත් අවුල් වියවුල් විපත් අනතුරු ඇතිවී නිවසේ පදිංචිය අත්හැරීමට සිදුවනු ඇත.\n\nසඳුදා\n\nයම්කිසි නිවසක් අලුත්වැඩියාවේදි නිවසේ බිත්ති එසවීම සඳු දිනයේ කිරීමෙන් එම නිවසේ වෙසෙන අය සතුරු උවදුරු – නින්දා අපහාස – කීර්ති නාමය කෙලෙසා ගැනීම, අසල්වාසීන් සමඟ ගැටුම්, අමනාපකම් ඇතිවේ. නිවැසියන් අන්ත අසරණ දුගී බවට වසර 04 ක් තුළ පත්වේ.\n\nඅඟහරුවාදා\n\nකුජගේ දිනය යෙදෙන අඟහරුවාදා දිනයකදී පදිංචි නිවසේ බිත්ති එසවීම ආරම්භ කරන ලද්දේ නම් වසර 07 කින් පසු නිවස පාළු වේ. ගෘහ හිමියාට තදබල ලෙඩ රෝග දරුණු හෘදයාබාධ, ගිනි, අකුණු වලින් විශාල අනතුරු ඇතිවේ.\n\nබදාදා\n\nපදිංචි නිවසක කුමන හෝ අලුත්වැඩියා කටයුත්තක් අරමුණු කරගෙන එම නිවසේ බිත්ති එසවීමට බාදාදා දිනයෙහි ආරම්භ කළ ද අවුරුදු 05 ක් ඇතුළත එම නිවසේ අඹු සැමි භේද ඇතිවී අඹු සැමියන් වෙන්වීමට පවා ලක්වේ. හදිසි අනතුරු, උමතුවීම් මානසික ආබාධ ඇතිවීමට හැකි බවත් අවසානයේ නිවාසය පාළුවට යන බවත් වාස්තු ග්‍රන්ථවල පෙන්වා දේ.\n\nබ්‍රහස්පතින්දා\n\nපදිංචි යම් නිවසක් එකී පදිංචිකරුවන් විසින් එම නිවස අලුත්වැඩියා කිරීමට බිත්ති එසවීම, වහලය එසවීම ආදී කටයුතුවලට බ්‍රහස්පතින්දා දිනය හෙවත් ගුරු දා ආරම්භ කළා නම් එම නිවස වසර 06 ක් තුළදී සම්පූර්ණයෙන් විනාශවී පාළුවේ. සුළි සුළං, වර්ෂාව, සුනාමි, පොළොව චලනය වැනි ස්වභාවික විපත්වලට ගොදුරුව නිවැසියන්ට රැකියා ද අහිමිවනු ඇත.\n\nසිකුරාදා\n\nපදිංචි නිවසේ බිත්ති එසවීම වහලය එසවීම වැනි කාර්යයන් සිකුරාදා දිනයක ආරම්භ කළා නම් එම ගෙදර ගෘහ මූලිකයා සදාකාලික එක්තැන් වෙයි, රෝගියකු වෙයි. ව්‍යාපාරයක් කරන අයකු නම් එය විනාශ වේ. වසර 11 ක් ගියවිට එම නිවස කපුරු පුළුස්සපු ස්ථානයක් බවට පත්වේ. (අළුවත් ඉතිරි නොවේ)\n\nසෙනසුරාදා\n\nපදිංචි නිවස තම අභිමතයට අලුත්වැඩියා කටයුතු සඳහා සෙනසුරාදා දිනයක පටන් ගත්තා නම් එම නිවසේ යක්ෂ, භූත දෝෂ හටගනී. නිතර අඬදබර, කලකෝලාහල, හදිසි අනතුරු ඇතිවේ. දරුවන්ට විපත් ගෙනදේ. අවු 07 ක් අවසන්වීමේදී නිවස සම්පූර්ණයෙන් විනාශයට පත්වේ.\n\nමෙය කියවන, දැනට තම නිවස අලුත්වැඩියා කිරීමට බලාපොරොත්තුවෙන් බිත්ති වහල වෙනස් කිරීමට සූදානම් වන අය සිතාවි එහෙම නම් අපිට කවදාවත් අපේ ගෙදර අලුත්වැඩියා කරගන්න බෑනේ කියා. මා ඒ කීවේ හිතුමතයට කාගෙවත් උපදේශයක් නැතිව දිනයක්, වේලාවක් , නැකතක් නොබලා ඒ දේ කිරීමෙන් ඇතිවන අහිතකර ප්‍රතිඵල ගැනයි. නමුත් වාස්තු විද්‍යාවට අනුව එලෙස කිසිම දෝෂයක් නොමැතිව මෙම කාර්යයන් ඉතා සාර්ථකව අවසන් කර සෞභාග්‍යවත් නිවසක පදිංචිවී ජීවිතය ආලෝකයට ගෙනයෑමට අවශ්‍ය නම් මේ සඳහා ක්‍රියාමාර්ග තිබේ.\n\nනිවසක් අලුත්වැඩියාවකට තෝරා නොගත යුතුය.\n\nI. නිවසේ බිත්තිය ගැලවීමට\n\nII. මුදුන් යටලීය ගලවා ඉවත් කිරීමට\n\nIII. නිවසේ බිත්ති අලුතින් බැඳීමට\n\nIV. මුදුන් යටලීය නව බිත්තියේ තැබීමට\n\nV. ලිප ගිනි මෙළවීම සඳහා\n\nමේ කටයුතුවලට ශුභ නැකැත් සාදා ගත යුතුයි. ඉන්පසු නිවසේ බඩු බාහිරාදිය ඉවත්කර පදිංචිය අතහැර තාවකාලිකව වෙනත් ස්ථානයකට යා යුතුය. එසේ නොමැතිව ගෙයි වැඩ අවසන් වනතුරු කුස්සියට පදිංචිවී ලිප මොළොවා උයා පිහාගෙන කෑම පදිංචිය අතහැරීමක් නොවේ. ලිපි ගිනි මොළවනවා යන්න එහි පදිංචිවීමයි මෙය නිසි අයුරින් කිරීමට නම් බඩුමූට්ටු සමගින් භූමියෙන් වෙනත් භූමියකට හෝ එම භූමියේ තාවකාලිකව ඉදිකළ ස්ථනයකට යා යුතුයි.\n\nඉන්පසු ගමේ විහාරස්ථානයේ දින 07 ක් හෝ එසේ අපහසු නම් දි 03 ක් වත් බෝධි පූජාවක් පවත්වා විෂ්ණු, කතරගම දෙවිවරුන්ට පින් අනුමෝදන් කර බාරයක් තබා බෝධි පූජා කාලය අවසන් වූ පසු\n\nගම්බාර සිද්ධ සූනියම් දේවාලයකට ගොස් කෙසෙල් ඇවරියක්, පඬුරු 21 ක්, සුදු හඳුන්, සමන් පිච්ච මල්, පලතුරු 05 ක්, සුදු රෙද්දක්, මල්මාලාවක් තබා නිවසේ වැඩකටයුතු බාධාවක්, අනතුරක් නොමැතිව හොඳින් කර ගැනීමට සියලු අන්ධකාර බලවේගයන් බාධා ඉවත්කර ගැනීමට බාරයක් තබා දී ඇති නැකැත්වලට වැඩ ආරම්භ කරන්න.\n\nවැඩ අවසන් කිරීමෙන් පසුව හැකිනම් බහිරව පූජාවක් තබන්න. එලෙස කිරීමට අපහසු නම් බහිරවයන් උදෙසා අට කොන පහන් 08 ක් සහ පහන් 02 ක් (පොල්තෙල් පහන් දල්වා) බහිරවයන් සතුටු කරන්න.\n\nනියමිත නැකැත් දිනට, ශුභ හෝරාවට නව නිවෙසකට ගෙවදින අයුරින් නිවසට යළි ගෙවදින්න. නියමිත හෝරාවට ලිප ගිනි මොළවන්න. ත්‍රිවිධ රත්නයේ ආනුභාවයෙන් සියලු දෙවි රැකවරණින් මෙලෙස පදිංචිවී සිටි නිවසක බිත්ති එසවීම කිසිම දෝෂයකට ලක් නොවනු ඇත.\n\nදේශබන්ධු, දේශමාන්‍ය, විශ්වශක්තිවාස්තු විද්‍යා විශාරද,ඩබ්. කේ. ඒ. එම්. චන්ද්‍රසිරි,සෙන්දිරියාමුල්ල – සඳලංකාව.0777856649.",
       "URL": "https://divaina.lk/%e0%b6%b4%e0%b6%af%e0%b7%92%e0%b6%82%e0%b6%a0%e0%b7%92-%e0%b6%b1%e0%b7%92%e0%b7%80%e0%b7%83%e0%b7%9a-%e0%b7%84%e0%b7%92%e0%b6%ad%e0%b7%94%e0%b6%b8%e0%b6%ad%e0%b7%9a%e0%b6%a7-%e0%b6%b6%e0%b7%92/",
       "Category": "astrology",
       "Parent URL": "https://divaina.lk/category/astrology/page/15/"
}