{
       "Source": "divaina",
       "Timestamp": "April 4, 2023",
       "Headline": "ජාවාරම්කරුවන්ට හසුවී අපා දුක් විඳින අපේ අම්මා ගෙනත් දෙන්න – දරුවෝ හඬා වැළපෙති",
       "News Content": "මිනිස් ජාවාරමකට හසුව සෞදි අරාබියාවේ නිවසක වධ බන්ධනයන්ට ලක් වෙමින් දුක්විඳින තිස් හැවිරිදි දෙදරු මවක මෙරටට ගෙන්වා දෙන ලෙස ඇගේ සැමියා වන වත්තේගෙදර ශිරන්ත මධුශංක තිලකරත්න යන අය ඉල්ලා සිටී.\n\nඔහු පවසන්නේ මේ පිළිබඳව විදේශ රැකියා නියුක්ති කාර්යාංශයට හා ඇය ගෘහ සේවයට යැවූ ගම්පොල නගරයේ පිහිටි රැකියා ඒජන්සියෙන් ඉල්ලා සිටි බවයි.\n\nගම්පොල උඩපලාත අගුරුමුල්ල පහල වත්තහේන ලිපිනයේ පදිංචි අමු හේනේගෙදර සචිනි මධුෂානි ගුණසේකර නමැති කාන්තාව ගෘහ සේවිකාවක ලෙස මෙසේ සෞදි රටට යැවූ බව පවසන ඇගේ සැමියා මේ වන විට එම රටේ නිවසක සිර කරගෙන සිටිමින් ඇයට පහර දී කාලවේලාවක් නොමැතිව ඇගෙන් සේවය ලබා ගන්නා බව පවසයි.\n\nඇයගේ ශරීරයේ විවිධ ස්ථානවල කැපුම් හා පහර දීම් තුවාල සහිත ඡායාරූපයද පෙන්වමින් ඔහු පවසන්නේ මෙම පහරදීම් නිසා ඇගේ රහස් ප්‍රදේශයෙන් නොනවත්වා රුධිරය පිටවීම සිදු වන බව ද ඇය දන්වා ඇති බවයි.\n\nනිතරම හිස ප්‍රදේශයට පහර දීමෙන් ඇය බරපතළ රෝගී තත්ත්වයට පත්ව ඇති බවත් ආහාර පවා නොදෙන බවත් එම නිවසේ ආහාර ගෙන ඉතිරිවූ ආහාර ස්වල්පයක් ඉඳහිට දෙන බව ඇය පවසා ඇති බවද කියයි.\n\nඒජන්සිය හරහා ඇය විදේශගත කිරීමේ දී මොවුන්ට රුපියල් ලක්ෂ හතරක් දෙන බව ප්‍රකාශ කර තිබුණ ද ගමන් බලපත්‍රය සෑදීමට රුපියල් අසූ දහසක් ගොස් ඇති බව පවසා ඉතිරි මුදල් නොදුන් බවත් තිලකරත්න පවසන අතර අවසානයේ බිරිඳ රට යවා රුපියල් දහතුන් දහසක් ද දෙන බව පැවසුවද එය ද ලබා ගැනීමට වාර දහයකට වඩා ගියද එම මුදලද නුදුන් බව ඔහු පවසයි.\n\nමොවුන්ට වයස අවුරුදු 3ට අඩු දරුවකු හා එකොළොස් හැවිරිදි පාසල් දරුවකු සිටින අතර මොවුන් බලාගැනීමට තිලකරත්නට නිවසේ සිටීමට සිදුවීමෙන් මෙම දරුවන්ගේ ආහාර වේල පවා සොයාගැනීමට නොහැකි බව තිලකරත්න පවසයි.\n\nලෑලි හා ඉටිරෙදි යොදාගෙන ඉදිකර ඇති කුඩා නිවස සාදා ගැනීමට බිරිඳ රට ගිය බවද ඔහු කියයි.\n\nවිදේශගතව සිට පැමිණි ගම්පොළ වැලිගල්ල ප්‍රදේශයේ සංගීතා නමැති කාන්තාවක් සචිනි යන අයගේ තොරතුරු තිලකරත්නට ලබාදී ඇති අතර මෙම සංගීතා යන කාන්තාව ද රෝගී වී සෞදි රටේ දුක් විඳිමින් සිටියදී සාමදාන නමැති ප්‍රජා සංවිධානයක් මුල් වී ඇය මෙරටට ගෙන්වා ගත් බවද ඇය පවසයි.\n\nමෙම ප්‍රජා සංවිධානයේ සරත් දුල්වල හා ආනන්ද විජේසුන්දර යන මහත්වරු සෞදි රටේ සිරවී සිටින මෙම සචිනි මධුෂානි ගුණසේකර යන කාන්තාවගේ තොරතුරු සොයා එම ඡායාරූප ද මාධ්‍යයට ලබාදීමට කටයුතු කළ අතර මොවුන් පවසන්නේ මෙරට ජාවාරම්කාර\n\nරැකියා ඒජන්සි කීපයක් එක් වී මිනිස් ජාවාරම්වල යෙදී ඔවුන් මෙරට කාන්තාවන්ගෙන් මුදල් උපයන බවයි.\n\nබිරිඳ රට යැවූ ඒජන්සියට තිලකරත්න ගිය පසු ඇය නැවත ගෙන්වා දීමට නම් රුපියල් ලක්ෂ 8 ක මුදලක් හා ටිකට් පත සඳහා රුපියල් ලක්ෂයක මුදලක් ලෙස රුපියල් ලක්ෂ නමයක මුදලක් ඉල්ලන බවත් රෝගී තත්ත්වය හා පහර දීම් ඔවුන්ට අදාළ නොමැති බවත් පැවසූ බවත් සඳහන් කරයි.\n\nමේ පිළිබඳව විදෙස් සේවා නියුක්ති කාර්යාංශයට පවසා ඇති බවද තිලකරත්න කියා සිටී.ගම්පොළ – සුරංග දිල්හාන්\n\nසැමියා සහ දරු දෙදෙනා",
       "URL": "https://divaina.lk/%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%84%e0%b7%83%e0%b7%94%e0%b7%80%e0%b7%93-%e0%b6%85%e0%b6%b4%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/194/"
}