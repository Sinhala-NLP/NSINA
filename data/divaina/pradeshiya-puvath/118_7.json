{
       "Source": "divaina",
       "Timestamp": "June 24, 2023",
       "Headline": "ත්‍රිරෝදය උස්සන්න යද්දී වැඩේ ගැස්සිලා",
       "News Content": "කුලී රථ ගමනක් යන මුවාවෙන් පැමිණ ත්‍රිරෝද රථ රියැදුරුට පහරදී ත්‍රිරෝදයක් පැහැරගෙන යෑමට උත්සාහ කළ සැකකරුවන් තිදෙනෙක් අත්අඩංගුවට ගැනීමට හැටන් පොලිසිය විමර්ශනයක් ආරම්භ කර ඇත.\n\nහැටන් නගරයේ ත්‍රිරෝද රථ ගාලක් වෙත පැමිණ ඇති පුද්ගලයකු තමන්ට හැටන් සිට වටවල දක්වා යෑමට අවශ්‍ය බව පවසා සැකකරු ත්‍රිරෝද රථයට පෙරේදා (22 දා) පස්වරු 4.00 ට පමණ ගොඩවී ඇත.\n\nත්‍රිරෝදය හැටන් සිට වටවල දක්වා ධාවනය කරන අතරතුරදී හැටන් – කොළඹ ප්‍රධාන මාර්ගයේ කුයිල්වත්ත ප්‍රදේශයේදී ධාවනය වෙමින් තිබූ ත්‍රිරෝද රථය පසුපසින් පැමිණි තවත් ත්‍රිරෝදයක් ධාවනය වෙමින් තිබූ ත්‍රිරෝදය හරස් කර ඇත.\n\nඑම අවස්ථාවේ කුලී ත්‍රිරෝද රථයේ පසුපස ගමන් ගත් සැකකරු රියැදුරා සමග පොර බැදීම නිසා ත්‍රිරෝදය ප්‍රධාන මාර්ගය අභියස පෙරළී ඇත. එහිදී පෙරළුන ත්‍රිරෝදය හරස්කළ ත්‍රිරෝදයේ නැඟී සැකකරුවන් පලාගොස් තිබිණි.\n\nපලාගිය සැකකරුවන් නාවලපිටිය ප්‍රදේශයේ පදිංචිකරුවන් බවට හැටන් පොලිසිය විසින් සිදු කරන ලද මූලික විමර්ශනයකදී අනාවරණය වී ඇත.\n\nනුවරඑළිය – නාලක රත්නායක",
       "URL": "https://divaina.lk/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af%e0%b6%ba-%e0%b6%8b%e0%b7%83%e0%b7%8a%e0%b7%83%e0%b6%b1%e0%b7%8a%e0%b6%b1-%e0%b6%ba%e0%b6%af%e0%b7%8a%e0%b6%af%e0%b7%93/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/118/"
}