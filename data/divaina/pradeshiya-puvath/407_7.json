{
       "Source": "divaina",
       "Timestamp": "August 5, 2022",
       "Headline": "ජර්මන් ජාතිකයා නවාතැන් පළේ ආලින්දයේ ගෙල වැලලාගනී",
       "News Content": "දමන පොලිස් බල ප්‍රදේශයේ හිඟුරාන නගරය ආසන්නයේ නවාතැන් පළක සිටි ජර්මන් ජාතිකයකු 03 වැනිදා රාත්‍රියේ දී නවාතැන් පළේ ආලින්දයේ ගෙල වැළලාගෙන මියගොස් තිබේ.\n\nමෙසේ මියගොස් ඇත්තේ මකියස් සින්කර් නැමැති අවුරුදු පනස් දෙකක් වයසැති ජර්මන් ජාතික ව්‍යාපාරිකයෙකි.\n\nමොහු සෑම වසරකම වාගේ ලංකාවට සංචාරයට පැමිණෙන අතර අම්පාර ප්‍රදේශයේ හිඟුරාන නගරයට පැමිණ මාස දෙකක පමණ කාලයක් රැඳී සිටින අයෙකි. මෙවර ලංකාවට පැමිණි මොහු මාස 4කට ආසන්න කාලයක් හිඟුරාන ප්‍රදේශයේ නවාතැන් ගෙන සිට ඇත.\n\nමොහු සිය බිරිඳගෙන් දික්කසාද වී ඇති අතර දියණියන් දෙදෙනකුගේ පියෙකි. අද දියණියකගේ උපන් දිනය යෙදී තිබෙන බව පොලිස් ආරංචි මාර්ග සඳහන් කරයි.\n\nඅම්පාර නියෝජ්‍ය පොලිස්පති සෙනවිරත්න මහතාගේ උපදෙස් මත අම්පාර ජ්‍යෙෂ්ඨ පොලිස් අධිකාරි ජයන්ත රත්නායක මහතාගේ මග පෙන්වීමෙන් පොලිස් අධිකාරී පී. හේරත් මහතාගේ අධීක්ෂණයෙන් දමන පොලිසියේ ස්ථානාධිපති ප්‍රධාන පොලිස් පරීක්ෂක මනෝජ් දිසානයක මහතාගේ මෙහෙයවීමෙන් අපරාධ අංශයේ ස්ථානාධිපති උ.පො.ප උපුල්, පො.සැ. වීරමන් ඇතුළු නිලධාරීහු මේ පිළිබඳ පරීක්ෂණ කටයුතු පවත්වති.\n\nසුසන්ත අමරබන්දු",
       "URL": "https://divaina.lk/%e0%b6%a2%e0%b6%bb%e0%b7%8a%e0%b6%b8%e0%b6%b1%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b6%9a%e0%b6%ba%e0%b7%8f-%e0%b6%b1%e0%b7%80%e0%b7%8f%e0%b6%ad%e0%b7%90%e0%b6%b1%e0%b7%8a-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/407/"
}