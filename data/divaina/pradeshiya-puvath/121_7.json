{
       "Source": "divaina",
       "Timestamp": "June 21, 2023",
       "Headline": "පහළොස් හැවිරිදි සිසුවා දහසය හැවිරිදි සිසුවියට තියුණු ආයුධයකින් පහරදීලා",
       "News Content": "කැකිරාව රණජයපුර ප්‍රදේශයේ පාසලක ඉගෙනුම ලබන පහළොස් හැවිරිදි සිසුවෙක් එම පාසලේම ඉගෙනුම ලබන දහසය හැවිරිදි ශිෂ්‍යාවකට තියුණු ආයුධයකින් පහරදී බරපතළ තුවාල කිරීමේ සිද්ධියක් සම්බන්ධයෙන් රණජයපුර පොලිසිය විමර්ශනයක් ආරම්භ කොට ඇත.\n\nසැකකාර සිසුවා පදිංචිව සිටින නිවස ආසන්නයේ පිහිටි නිවසක පදිංචිව සිටින සිසුවියකට එම නිවස අසලදී මෙලෙස පහරදී ඇත.\n\nමෙම ප්‍රහාරයෙන් සිසුවියගේ වම් අතට සහ වම් පාදයට තුවාල සිදුවී ඇති අතර ඇය ප්‍රතිකාර සඳහා කැකිරාව දිසා රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරු කොට යවා ඇත.\n\nමේ අතර සිසුවියට පහරදීම සිදුකළ බව කියන සිසුවා විසින් සිසුවියට පහරදීමට යොදා ගත් බව කියන පිහියත් රැගෙන රණජයපුර පොලිසිය වෙත බාරවීමෙන් පසු පොලිසිය විසින් ඔහු අත්අඩංගුවට ගෙන ඇත.\n\nමෙම පහරදීමට හේතුව මෙතෙක් අනාවරණය වී නොමැති අතර සිද්ධියෙන් තුවාල ලත් ශිෂ්‍යාවගෙන් ප්‍රකාශ ලබා ගැනීමෙන් පසුව ඊට හේතුව අනාවරණය කර ගත හැකි වනු ඇති බව රණජයපුර පොලිස් ස්ථානයේ ප්‍රකාශකයෙකු පැවසීය.\n\nසැකකාර සිසුවා ඊයේ (20) කැකිරාව මහෙස්ත්‍රාත් අධිකරණය හමුවට ඉදිරිපත් කිරීමට නියමිතව තිබිණි.\n\nඅනුරාධපුර විශේෂ – පර්සි කුරුනේරු",
       "URL": "https://divaina.lk/%e0%b6%b4%e0%b7%84%e0%b7%85%e0%b7%9c%e0%b7%83%e0%b7%8a-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b7%83%e0%b7%92%e0%b7%83%e0%b7%94%e0%b7%80%e0%b7%8f-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/121/"
}