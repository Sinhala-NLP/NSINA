{
       "Source": "divaina",
       "Timestamp": "November 21, 2022",
       "Headline": "තරුණ මදය ඔඩුදිව්වා මහ පාරෙම මරු දැක්කා",
       "News Content": "මොරොන්තුඩුව ගෝනදූව යතුරුපැදි අනතුර:\n\n18 හැවිරිදි මිතුරන් දෙදෙනකු පැද වූ යතුරුපැදි දෙකක් මොරොන්තුඩුව ගෝනදූව ප්‍රදේශයේදී මුහුණට මුහුණ ගැටීමෙන් දෙදෙනාම එම ස්ථානයේම මියගොස් ඇතැයි මොරන්තුඩුව පොලිසිය සඳහන් කරයි.\n\nඅනතුරින් මියගොස් ඇත්තේ වාද්දුව පොතුපිටිය පනාපිටිය පාර පදිංචිව සිටි යසිරු සම්පත් ප්‍රනාන්දු හා වාද්දුව දෙල්දූව අරියගම පදිංචිව සිටි සංදේශ් සුලෝචන පියරත්න නමැති 18 හැවිරිදි තරුණයන් දෙදෙනා ය.\n\nමියගිය තරුණයන් දෙදෙනා තවත් තරුණයන් හය දෙනෙකුගෙන් පමණ යුත් පිරිසක් සමඟ ගෝනදූව තුඩුව ප්‍රදේශයේ බේකරියක් ආසන්නයේ රාත්‍රී 11ට පමණ රැඳී සිට ඇති අතර එහි සිටි තරුණයකු රෑ බෝ වෙන බැවින් නිවසට යාමට අවශ්‍ය බවට පැවසීමෙන් අනතුරුව මියගිය පොතුපිටිය තරුණයා ඔහු ඇරලවීමට පිටත්ව ගොස් තිබූ බව පොලිසිය කියයි.\n\nමද දුරක් යද්දී යතුරුපැදියේ පසුපස ගමන් ගත් තරුණයා කිසියම් හේතුවකින් අතරමගින් බැස ඇති අතර පැදිකරු නැවත තුඩුව ප්‍රදේශය බලා පැමිණ ඇතැයි පොලිසිය කියයි.\n\nඔහු පැමිණීමට මද වේලාවකට ඉහත දී එම ස්ථානයට දියගම ප්‍රදේශයේ තරුණයකු යතුරුපැදියකින් පැමිණ ඇති අතර ඔහුගේ යතුරුපැදිය ඉල්ලාගත් මියගිය අරියගම තරුණයා මොරන්තුඩුව දෙසට පැමිණ ඇතැයි පොලිසිය කියයි.\n\nඅනතුරුව ඔහුව බැලීම සඳහා මියගිය පොතුපිටිය තරුණයා මොරන්තුඩුව දෙසට යතුරුපැදිය ධාවනය කර ඇති අතර ප්‍රතිවිරුද්ධ දිසාවෙන් පැමිණි අනෙක් තරුණයාගේ යතුරුපැදිය හා මුහුණට මුහුණ ගැටී මෙම අනතුර වී ඇතැයි පොලිස් විමර්ශන වලදී අනාවරණය වී ඇත.\n\nඅනතුරත් සමග ම සිද්ධිය වූ ස්ථානයට පැමිණි මොරොන්තුඩුව පොලීසියේ නිලධාරීන් බරපතළ තුවාල ලබා සිටි තරුණයන් දෙදෙනා ගෝනදූව රෝහල වෙත ඇතුළත් කළ ද ඒ වන විටත් ඔවුන් මියගොස් සිට ඇතැයි රෝහල් ප්‍රකාශකයෙක් පැවසීය.\n\nමියගිය තරුණයන් ගේ පශ්චාත් මරණ පරීක්ෂණය කළුතර මහ රෝහලේ, කළුතර තොටමූන හදිසි මරණ පරීක්ෂක එස්. ඒ. කොමසාරු මහතාගේ මහතාගේ නියෝග මත කළුතර මහ රෝහලේ අධිකරණ වෛද්‍ය නිලධාරී එස්. එච්. අත්තනායක මහතා විසින් සිදු කරන ලදී.\n\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී ජේ. කේ. එස්. කේ. ජයනෙත්ති මහත්වරුන්ගේ උපදෙස් මත\n\nමොරන්තුඩුව පොලිසියේ ස්ථානාධිපති පොලිස් පරීක්ෂක කැලු‍ම් සිල්වා මහතාගේ මෙහෙයවීමෙන් රථවාහන අංශයේ ස්ථානාධිපති පොලිස් පරීක්ෂක හේමපාල, පොලිස් සැරයන්වරුන් වන 45408 කුලතුංග 10107 ගුණසේකර කොස්තාපල්වරුන් වන 99279 ගයාන් 29279 ජනිත් මහත්වරු පරීක්ෂණ පවත්වති.\n\nකැස්බෑව බිමල් ජයසිංහ, බණ්ඩාරගම ආර්. ඒ. එස්. ප්‍රේමතිලක",
       "URL": "https://divaina.lk/%e0%b6%ad%e0%b6%bb%e0%b7%94%e0%b6%ab-%e0%b6%b8%e0%b6%af%e0%b6%ba-%e0%b6%94%e0%b6%a9%e0%b7%94%e0%b6%af%e0%b7%92%e0%b7%80%e0%b7%8a%e0%b7%80%e0%b7%8f-%e0%b6%b8%e0%b7%84-%e0%b6%b4%e0%b7%8f%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/319/"
}