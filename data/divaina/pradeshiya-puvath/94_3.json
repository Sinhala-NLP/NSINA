{
       "Source": "divaina",
       "Timestamp": "July 18, 2023",
       "Headline": "වැලිගමින් ඇසෙන අප්‍රසන්න සිදුවීමක් – බීමතින් පැමිණි ක්‍රීඩා පුහුණුකරුවන් දෙදෙනකු හෙල්මටයක් කැඩෙන තුරු සිසුවෙකුට පහරදීලා",
       "News Content": "බීමතින් පැමිණි ක්‍රීඩා පුහුණුකරුවන් දෙදෙනකු නැටුම් පුහුණුවීම් සිදු කර පාසලේ සිට නිවෙස් වෙත යෑමට විදුහල් දොරටුව අසල සිටි සිසුවෙකුට හෙල්මටයක් කැඩෙන තුරු පහරදී ඇතැයි වැලිගම ප්‍රසිද්ධ පාසලකින් වාර්තා වේ. එම සිද්ධියෙන් පසුව එම ස්ථානයේ සිටි අනෙක් සිසුන් වැලිගම පොලිසියට ගොස් කළ පැමිණිල්ලකට අනුව පහරදීම සිදු කළ ක්‍රීඩා උපදේශකයන් දෙදෙනා අත්අඩංගුවට ගෙන මාතර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඇප මත මුදාහැරිය බව වැලිගම පොලිසිය පවසයි.\n\nපහර කෑමට ලක්වූ සිසුවාගේ මව සිද්ධිය සම්බන්ධයෙන් පැවසූ අදහස්\n\nමගේ පුතා පසුගිය දාහතර වැනිදා හැන්දෑවෙ පාසලේ නැටුම් පුහුණුවීම්වලට ගිහින් අනෙක් ළමයින් සමග පාසලේ ප්‍රධාන දොරටුව අසල හිටියෙ දෙමාපියන් ඇවිල්ල ඔවුන් ගෙවල්වලට එක්ක යනකම්. ඒ වෙලාවෙ පාසලේ ක්‍රීඩා උපදේශයකයන් ලෙස කටයුතු කරන සර්ල දෙන්නෙක් ඇවිල්ල එක ළමයෙකුට පහරක් දීල තිබෙනව. ඒ වෙලාවෙ ඔවුන් බීමතින් සිටි බව පුතා වටහාගෙන තිබෙනව. පස්සෙ පුතා සර්ල දෙන්නට කියල තිබෙනව ‘සර් බීල නේද ඉන්නෙ අපි යන්නම් සර්ල මෙතනින් යන්න’ කියල. පස්සෙ එක සර් කෙනෙක් එයාගෙ අතේ තිබුණ හෙල්මට් එකෙන් මගෙ පුතාගෙ ඔළුවට හෙල්මට් එක කැඩෙනකම් පහර දීල තිබෙනව. ඊට පස්සෙ පුතා බිම වැටිල එයා එතනින් තවත් ගුරුවරයෙක් යනකොට කියල තිබෙනව සර් මට අමාරුයි මාව හොස්පිටල් එකට ගෙනියන්න කියල. ඒත් එයා ඒක දැක්කෙ නැහැ වගේ ගිහිල්ල තිබෙනව. පස්සෙ එතන හිටිය ළමයින් එයාලගෙ තාත්තා කෙනෙක් ත්‍රීවීලර් එකෙන් එතනට ආවම මගෙ පුතා ඒකෙ දාගෙන වැලිගම පොලිසියට ගෙනිහිල්ල එතෙන්දි පුතා වමනය කරන්න අරගෙන ඊට පස්සෙ පොලිසියෙන් කියල ඉක්මනින් වලාන රෝහලට අරගෙන යන්න කියල. පස්සෙ එයා වැලිගම දිසාරෝහලට ඇතුළත් කළා. ඊට පස්සෙ තමයි මම පොලිසිය ට ඇවිල්ල ළමයින් පොලිසියේ දාපු පැමිණිල්ල වෙනුවෙන් ප්‍රකාශයක් දුන්නෙ. පස්සෙ අපි ඒ රෝහලෙන් ටිකට් කපාගෙන දරුවට අමාරු හින්ද කරාපිටිය ශික්ෂණ රෝහලට ප්‍රතිකාර සඳහා ඇතුළත් කළා. එහෙදි තමයි අපි දැනගත්තෙ පහරදීම හේතුවෙන් පුතාගෙ බෙල්ලෙ කෂේරුකාවකට හානි වෙලා කියල. ඊයේ තමයි පුතා ටිකට් කපල රෝහලේ ඉඳල ගෙදර ආවෙ. දැන් එයාගෙ බෙල්ලට බැන්ඩේජ් එකක් දාල තියෙන්නෙ. ඒ වගේම පුතා ශාරීරික වශයෙන් හා මානසික වශයෙනුත් දැන් ආබාධයට ලක්වෙල තියෙන්නෙ. මම ඉල්ලා සිටින්නෙ මේ සිද්ධිය සම්බන්ධයෙන් අපිට අපක්ෂපාතීව විසඳුමක් නීතිය පැත්තෙන් සහ පාසල පැත්තෙන් ඕන.\n\nමෙලෙස ක්‍රීඩා උපදේශකයන්ගෙන් පහර කා ඇත්තේ මෙවර උසස් පෙළ විභාගයට පෙනී සිටීමට නියමිත සිසුවෙක් වන අතර ඔහුගේ දෙමාපියන් සහ නැටුම් විෂය හදාරන සිසුන් සහ දෙමාපියන් විශාල පිරිසක් ඊයේ 17 දා වැලිගම සිද්ධාර්ථ විදුහලේ ප්‍රධාන දොරටුව අසලට පැමිණියත් ඔවුන් සියලු දෙනාට විදුහල ඇතුලට පැමිණීමට විදුහල්පතිවරයා ඉඩ ලබා නොදුන් අතර පහර කෑමට ලක්වූ සිසුවාගේ මව සහ තවත් අයෙකුට විදුහල්පතිවරයා හමුවීමට අවස්ථාව ලබා දුනි.\n\nඅප මේ සම්බන්ධයෙන් විමසීමට විදුහල්පතිවරයා හමුවීමට උත්සාහ කළත් එයට විදුහලේ ආරක්ෂක අංශය ඉඩ ලබා නොදුනි.\n\nසිද්ධිය සම්බන්ධයෙන් සාධාරණය ඉල්ලා දෙමාපියන් විසින් වැලිගම කොට්ඨාස අධ්‍යාපන කාර්යාලයට යෑමට ද තීරණය කළහ.\n\nසිද්ධියට අදාළ පොලිස් පරීක්ෂණ කටයුතු වැලිගම පොලිසියේ මූලස්ථාන පොලිස් පරීක්ෂක උපුල් කුමාර මහතාගේ මූලිකත්වයෙන් සිදු කරයි.\n\nමාතර අතිරේක – ලලිත් පත්මසිරි",
       "URL": "https://divaina.lk/%e0%b7%80%e0%b7%90%e0%b6%bd%e0%b7%92%e0%b6%9c%e0%b6%b8%e0%b7%92%e0%b6%b1%e0%b7%8a-%e0%b6%87%e0%b7%83%e0%b7%99%e0%b6%b1-%e0%b6%85%e0%b6%b4%e0%b7%8a%e0%b6%bb%e0%b7%83%e0%b6%b1%e0%b7%8a%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/94/"
}