{
       "Source": "divaina",
       "Timestamp": "May 4, 2023",
       "Headline": "17 හැවිරිදි මෙහෙකාරියට කොස්සෙන් ගැසූ ඉංජිනේරුවාට අත්හිටවූ සිරදඬුවම්",
       "News Content": "කෑම කවමින් සිටියදී දරුවාට කෑම සිරවීම නිසා කෝපයට පත්වී 17 හැවිරිදි වියේ පසුවු සිය නිවසේ මෙහෙකාරියට කොස්සකින් පහරදී කෲරත්වයට පත්කිරීමේ චෝදනාවට වරද පිළිගත් 46 හැවිරිදි දෙදරු පියකු වන වෘත්තීය ඉංජිනේරුවරයකුට වසර දෙකක සිරදඬුවම් නියම කර එම දඬුවම ක්‍රියාත්මක කිරීම වසර 15 කට අත්හිටුවීමට කොළඹ මහාධිකරණ විනිසුරු නවරත්න මාරසිංහ මහතා ඊයේ (03දා) නියම කළේය.\n\nරට ලෝකය ගැන මහ දැනුමක් ඇති උගත් පුද්ගලයකු ලෙස හා දෙදරු පියකු ලෙස විත්තිකරු මෙයට වඩා සංවේදීව හා සානුකම්පිතව කටයුතු කළ යුතුව තිබූ බවත් පෙන්වා දෙමින් එම දඬුවම නියම කළ විනිසුරුවරයා වින්දිතභාවයට පත් එවකට 17 හැවිරිදි දැරියකවූ එම මෙහෙකාරියට රුපියල් ලක්‍ෂ තුනක වන්දියක් ගෙවනා ලෙසට ද නියෝග කළේය.\n\nඑයට අමතරව රුපියල් 25,000 ක දඩයක් ද විජේනායක කෝරළ කංකානම්ලාගේ රත්නසිරි නමැති විත්තිකරුට නියම කළේය.\n\n2010.11.27 වැනිදා බොරලැස්ගමුවේදී එවකට වයස අවුරුදු 18 ට අඩු තැනැත්තියකට පහරදී කෲරත්වයට පත් කිරීමේ චෝදනාව යටතේ නීතිපතිවරයා විසින් එම විත්තිකරුට එරෙහිව එම නඩුව පවරා තිබිණි. සාක්‍ෂිවල මුද්‍රණදෝෂ නිවැරදි කිරීම සහ දේශන පැවැත්වීම සඳහා එම නඩුව කැඳවු අවස්ථාවේදී විත්තිය වෙනුවෙන් පෙනී සිටි නීතීඥ අසිත විපුලනායක මහතා අධිකරණය අමතමින් විත්තිකරු ස්වෙච්ඡාවෙන්ම එම චෝදනාවට වරද පිළිගැනීමටත් වින්දිත තැනැත්තියට රුපියල් ලක්‍ෂ තුනක වන්දියක් ගෙවීමටත් අපේක්‍ෂා කරන බැවින් ඒ සඳහා අවසර ලබාදෙන ලෙස අධිකරණයෙන් ඉල්ලා සිටියේය.\n\nඑම විත්තිකරු ගෙවුණ වසර 13 කට ආසන්න කාලයක් තුළදී අධිකරණයකින් දඬුවම් ලැබිය යුතු කිසිදු වරදක් සිදු කර නොකිරීම මෙන්ම ප්‍රථම වතාවට එවැනි චෝදනාවක් එල්ලවී තිබීම කෙරෙහි අවධානය යොමු කරමින් තම අධිකරණය එවැනි ලිහිල් දඬුවමක් නියම කරනා බවද විනිසුරුවරයා එම දඬුවම් නියම කරමින් පෙන්වා දුන්නේය.\n\nමුල් අවස්ථාවේදීම අධිකරණයේ කාලය මිඩංගු නොකරමින් වරද පිළිගත්තේ නම් විත්තිකරු සම්බන්ධයෙන් ලිහිල්ව කටයුතු කළ හැකියාව ඇති නමුත් වසර ගණානවකට පසුව නඩුවේ අවසාන භාගයේදී වරද පිළිගැනීම මගින් ඔහු කළ වරදේ බරපතළකම අඩු නොවන්නේ යැයි නීතිපතිවරයා වෙනුවෙන් පැමිණිල්ල මෙහෙයවූ රජයේ අධිනීතිඥ නිමේෂා ද අල්විස් මහත්මිය අධිකරණය හමුවේදී පැවසුවාය.ඒ. ජේ. ඒ. අබේනායක",
       "URL": "https://divaina.lk/17-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%b8%e0%b7%99%e0%b7%84%e0%b7%99%e0%b6%9a%e0%b7%8f%e0%b6%bb%e0%b7%92%e0%b6%ba%e0%b6%a7-%e0%b6%9a%e0%b7%9c%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/169/"
}