{
       "Source": "divaina",
       "Timestamp": "February 10, 2023",
       "Headline": "විශ්‍රාමික පොලිස් පරීක්‍ෂක හප්පා පලාගිය විශේෂඥ වෛද්‍යවරයා අත්අඩංගුවට",
       "News Content": "බීමතින් රිය පැදවූ විශේෂඥ වෛද්‍යවරයාගේ රියේ ගැටුණු විශ්‍රාමික පොලිස් පරීක්ෂකවරයකු බරපතළ තුවාල ලබා හෝමාගම මුලික රෝහලට ඇතුළත් කළ බව මත්තේගොඩ පොලිසිය කියයි.\n\nඅනතුරින් පසු නොනවත්වා ධාවනය කළ මෝටර් රථය පලායද්දී සිද්ධිය ඇසින් දුටුවකු පොලිස් හදිසි ඇමතුම් අංශයට ලබාදුන් තොරතුරකට අනුව කිලෝමීටර් හතරක් අදාළ රිය පසුපස හඹා ගොස් රියදුරු හා මෝටර් රථය අත්අඩංගුවට ගත් බව මත්තේගොඩ පොලිසිය කියයි.\n\nඅත්අඩංගුවට පත් රියැදුරු එම අවස්ථාවේ බීමතින් සිටි බව පවසන පොලිසිය ඔහු කුරුණෑගල ශික්ෂණ රෝහලේ සේවයකරන විශේෂඥ වෛද්‍යවරයකු බවට හඳුනා ගෙන තිබේ.\n\nඅනතුරින් තුවාල ලබා රෝහල් ගතකර සිටින පොලිස් පරීක්ෂකවරයා කොට්ටාව දෙසින් පොල්ගස්ඕවිට දෙසට පා ගමනින් යමින් සිටිය දී ප්‍රතිවිරුද්ධ දෙසින් පැමිණි මෝටර් රථයේ\n\nගැටීමෙන් මෙම අනතුර සිදුවී තිබේ. සැකකාර රියැදුරු අධිකරණය වෙත ඉදිරිපත් කිරීමට නියමිතව තිබිණි.\n\nමත්තේගොඩ පොලිස් ස්ථානාධිපති පොලිස් පරීක්ෂක ඉන්දික කුමාර මහතාගේ උපදෙස් මත පො. සැ. (8158) සිල්වා, පො. කො. (75486) තිළිණ, පො. කො. (82032) රණවීර යන නිලධාරීහු සිද්ධිය සම්බන්ධයෙන් පරීක්ෂණ මෙහෙයවති.\n\nඇන්ටන් ප්‍රනාන්දු",
       "URL": "https://divaina.lk/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b4%e0%b6%bb%e0%b7%93%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/243/"
}