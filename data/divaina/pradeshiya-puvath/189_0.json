{
       "Source": "divaina",
       "Timestamp": "April 10, 2023",
       "Headline": "අසූවේ දේවගැතිවරයා ළමා නිවාසයේ දැරියන් 6 ක් කෙළෙසලා",
       "News Content": "බෑ කීවාම ප්ලාස්ටික් බටවලින් ගහලා : කෑම නොදී මත්ද්‍රව්‍ය දීලා\n\nයාපනයේ ඉරුපාලෙයි ප්‍රදේශයේ ආගමික ස්ථානයක් කේන්ද්‍ර කරගෙන බලපත්‍රයක් නොමැතිව නීති විරෝධී ලෙස පවත්වා ගෙන ගිය ළමා නිවාසයේ දැරියන් හයදෙනකු දූෂණය කොට ඇත්තේ එම දේවස්ථානයේ වයස අවුරුදු අසූවක දේවගැතිවරයකු විසින් බවට යාපනය පොලිසිය විසින් තොරතුරු අනාවරණය කරගෙන තිබේ.\n\nඑම ළමා නිවාසයේ දරු දැරියන් වෛද්‍ය පරීක්ෂණයක් සඳහා යාපනය ශික්ෂණ රෝහලේ අධිකරණ වෛද්‍ය නිලධාරීවරයා වෙත ඉදිරිපත් කිරීමෙන් පසුව වෛද්‍යවරයාගේ නිර්දේශය වී තිබුණේ දැරියන් හතර දෙනකුට ලිංගික අතවර සිදුව ඇති බවයි. ලිංගික කටයුතුවලට සහයෝගය දැක්වීම ප්‍රතික්ෂේප කළ ළමා නිවාසයේ දැරියන්ට වැලි හා පස් පුරවන ලද ප්ලාස්ටික් බටවලින් පහර දුන් බවත්, ආහාරපාන ලබා නොදී මත්ද්‍රව්‍ය ලබා දුන් බවත් ළමා නිවාසයෙන් මුදා ගත් ළමයින් පොලිසියට ප්‍රකාශ කොට තිබේ. තවත් දරු දැරියන් පිරිසක් වෛද්‍ය පරීක්ෂණවලට ලක් කිරීමට නියමිතව ඇත.\n\nඅධිකරණ වෛද්‍ය නිලධාරිවරයාගේ වාර්තාව අනුව අදාළ දේවගැතිවරයා අත්අඩංගුවට ගැනීමට පොලිස් කණ්ඩායමක් දේවස්ථානය වෙත ගොස් ඇතත් සිද්ධියට සම්බන්ධ බව කියන දේවගැතිවරයා පළාතෙන් පලාගොස් තිබේ.\n\nදූෂණයට ලක්වූ දැරියන්ගෙන් පොලිසිය ලබා ගත් තොරතුරුවලට අනුව දේවස්ථානයේ තවත් දේවගැතිවරයකු අත්අඩංගුවට ගැනීමට පොලිසිය පියවර ගෙන ඇති අතර ළමා නිවාසයෙන් ළමයින් 13 දෙනා මුදාගත් දිනම ළමා නිවාසයේ සිටි තවත් තිදෙනකු පොලිසියෙන් අත්අඩංගුවට ගෙන තිබේ.\n\nඅධිකරණ නියෝග මත එම ළමා නිවාසය වසා දමා එහි සිටි දරු දැරියන් කිළිනොච්චියේ ළමා නිවාස දෙකක් වෙත මාරු කොට යවා ඇති අතර ඔවුන් එහි සිට වෛද්‍ය පරීක්ෂණ සදහා යාපනයට රැගෙන එනු ලබයි. යාපනය පොලිසිය සිද්ධිය සම්බන්ධයෙන් තවදුරටත් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%85%e0%b7%83%e0%b7%96%e0%b7%80%e0%b7%9a-%e0%b6%af%e0%b7%9a%e0%b7%80%e0%b6%9c%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ba%e0%b7%8f-%e0%b7%85%e0%b6%b8%e0%b7%8f-%e0%b6%b1%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/189/"
}