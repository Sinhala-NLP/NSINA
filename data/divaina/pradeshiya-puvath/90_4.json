{
       "Source": "divaina",
       "Timestamp": "July 22, 2023",
       "Headline": "තලවතුගොඩත් පාතාල වෙඩි – ‘දිලුවා’ ඝාතනය කෙරේ",
       "News Content": "තලවතුගොඩ වැලි පාරේ නිවසකට පෙරේදා (20 දා) රාත්‍රි කඩාවැදුණු පාතාල සාමාජිකයන් දෙදෙනකු එම නිවසේ සිටි ‘දිලුවා’ නමැත්තාට වෙඩි තබා ඝාතනය කර පළාගොස් තිබේ.\n\nමෙහිදී ඝාතනයට ලක්වී ඇත්තේ 41 හැවිරිදි දිලුක් රංග පෙරේරා හෙවත් ‘දිලුවා’ නමැත්තෙකි.\n\nදිලුවා නමැත්තා තලංගම, කඩුවෙල, අංගොඩ ඇතුළු ප්‍රදේශ ගණනාවක සම්බාහන ආයතනවලින් කප්පම් මුදල් ලබා ගන්නා අයකු බව හෙළිවී තිබේ.\n\nඉකුත් 2013 වර්ෂයේදී තවත් පුද්ගලයන් 13 දෙනකු සමග එක්ව පුද්ගලයකු කපා කොටා ඝාතනය කළ බවට දිලුවාට එරෙහිව චෝදනා එල්ලවී තිබෙන බව පොලිසිය කියයි.\n\nමෙම සිද්ධිය සම්බන්ධයෙන් බන්ධනාගාරගතව සිට ඇපමත නිදහස්වී පැමිණ සිටි දිලුවා මෙලෙස ඝාතනයට ලක්වී ඇතැයිද පොලිසිය කියයි.\n\nපෙරේදා රාත්‍රි 9.00 ට පමණ තලංගම වැලි පාරේ පිහිටි නිවසට යතුරුපැදියකින් කඩා වැදුණු සන්නද්ධ පාතාල සාමාජිකයන් දෙදෙනකු එහි දොර කඩා ඇතුළුවී මිලි මීටර් 9 වර්ගයේ පිස්තෝලයකින් මොහුට වෙඩි තබා පළාගොස් තිබේ.\n\nවෙඩි ප්‍රහාර 3 ක් දිලුවාගේ හිස ප්‍රදේශයට එල්ලවී තිබූ අතර බරපතළ තුවාල ලැබූ ඔහු ශ්‍රී ජයවර්ධනපුර රෝහලට ඇතුළත් කිරීමෙන් පසු මියගොස් ඇත.\n\nප්‍රහාරය එල්ල කළේ කවුරුන්ද යන්න මෙතෙක් හෙළිවී නැති අතර තලංගම පොලිසිය වැඩිදුර පරීක්‍ෂණ පවත්වයි.\n\nහේමන්ත රන්දුණු සහ ඇන්ටන් ප්‍රනාන්දු",
       "URL": "https://divaina.lk/%e0%b6%ad%e0%b6%bd%e0%b7%80%e0%b6%ad%e0%b7%94%e0%b6%9c%e0%b7%9c%e0%b6%a9%e0%b6%ad%e0%b7%8a-%e0%b6%b4%e0%b7%8f%e0%b6%ad%e0%b7%8f%e0%b6%bd-%e0%b7%80%e0%b7%99%e0%b6%a9%e0%b7%92-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/90/"
}