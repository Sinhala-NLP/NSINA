{
       "Source": "divaina",
       "Timestamp": "April 17, 2023",
       "Headline": "තත්ත්වය ඛේදනීයයි! රිදියගම සතුන් තාමත් මරුකටේ!",
       "News Content": "හම්බන්තොට රිදියගම සෆාරි උද්‍යානය තුළ සිටින අහිංසක වන සතුන් තවමත් දඩයක්කරුවන්ගේ ග්‍රහණයට ලක්වන බව ආරංචි මාර්ග ඔස්සේ තොරතුරු අනාවරණය වී තිබේ.\n\nඑම සෆාරි උද්‍යානයේ ස්ථාන භාර පශු වෛද්‍ය නිලධාරී ලෙස කටයුතු කළ ප්‍රියසාද් එදිරිවර්ණ මහතා විසින් දිගින් දිගටම එම උද්‍යානය තුළ වන සතුන් ඝාතනය වන බවට සමාජ මාධ්‍යයට එක්කරන ලද වීඩියෝවකින් පළමුවරට මෙම තොරතුරු අනාවරණය කෙරිණි.\n\nඒ දිගින් දිගටම ඝාතනයට ලක්වන රිදියගම සෆාරි උද්‍යානයේ අසරණ සතුන්ගේ ජීවිත ආරක්ෂා කරගැනීමේ අරමුණනි.\n\nඑසේම, රිදියගම සෆාරි උද්‍යානයේ “ඩෝරා” නමැති සිංහ පැටවා ඝාතනය කිරීමේ කුමන්ත්‍රණයක් ක්‍රියාත්මක වන බවට විද්යුත් හා මුද්‍රිත මාධ්‍ය මගින් 2022 දී අනාවරණය කරනු ලැබීය.\n\nමේ අතර ‘බ්ලැක් බක්” මුව විශේෂයට අයත් වැඩුණු සත්ත්වයකු රිදියගම සෆාරි උද්‍යානය තුළ වෙඩි ප්‍රහාරයකට ලක්වී ඝාතනයට ලක්වී ඇති බවටද තොරතුරු හෙළිවී තිබේ.\n\nගෝලීය වශයෙන් වඳවී යන සත්ත්ව කොට්ඨාශයක් ලෙස මෙම සත්ත්ව විශේෂය සැලකේ.\n\nඝාතනයට ලක්වූ මුව පැටවාගේ ඉදිරිපස පාද කියියම් පිරිසක් විසින් කපාගෙන ගොස් තිබේ.\n\nඑසේම මේ අතර, දෙහිවල ජාතික සත්වෝද්‍යානය තුළ ජීවත්වන මිල අධික කුරුලු විශේෂවල බිත්තර එහි ඇතැම් සේවකයන් විසින් පිටස්තර පාර්ශ්වවලට අලෙවි කරන බවටද තොරතුරු අනාවරණය වී තිබේ.\n\nඑහි ඇතැම් සේවකයන් ගෝනපල ප්‍රදේශයේ පවත්වාගෙන යන සතුන් අලෙවි කරන ස්ථාන හරහා එම කටයුතු සූක්‍ෂම අයුරින් සිදු කරන බව හෙළිවී තිබේ.\n\nරිදියගම සෆාරි උද්‍යානය අක්කර 500 ක පමණ භූමි භාගයක පිහිටා තිබේ.\n\nසතුන්ට වන හිරිහැර හා සත්වෝද්‍යානය පත්ව ඇති ඛේදනීය තත්ත්වය ගැන අදහස් දැක්වූ දෙහිවල ජාතික සත්වෝද්‍යානයේ හිටපු අධ්‍යක්‍ෂ ජනරාල් ෂර්මිලා රාජපක්ෂ මහත්මිය මෙසේ පැවසුවාය.\n\n‘හරිම කනගාටුදායකයි සත්වෝද්‍යානයේ තත්ත්නය. සෆාරි උද්‍යානයේ සත්ත්ව ඝාතන සිදුවන බව හෙළි කළ පශු වෛද්‍ය ප්‍රියසාද්ව දෙහිවල සත්වෝද්‍යානයට මාරු කළා. කොච්චර හොඳ පශු වෛද්‍යවරයෙක්ද? අවංකම කැපවීමකින් සත්වෝද්‍යානයේ සේවය කරන නිලධාරීන්ට වැඩිකල් ඉන්න බැහැ. සත්තු ඝාතනය කරන, සතුන්ට වද දෙන, හොරකම් කරන අයට තමයි තැන තියෙන්නේ. මේ වෙච්ච අකටයුතුකම් ගැන සොයා බලන්න පරීක්‍ෂණ කමිටුවක් දැම්මා. ඒකේ නිර්දේශ ක්‍රියාත්මක කරන එක තමයි මේ අකටයුතුකම් නතර කරන්න පුළුවන් එකම විසඳුම. සතුන්ට ආදරය කරන පිරිසක් මේ සෆාරි උද්‍යානයට යොදවන්න. සතුන්ගේ සුබසාධනය ප්‍රධාන අරමුණ වෙන්න ඕනෑ.\n\nරිදියගම සෆාරි උද්‍යානයේ සේවකයෙක්ද මාධ්‍යයට මෙසේ අදහස් දැක්වීය.\n\nමිනිසුන්ට පෙනුනට මේක වැටක් කියලා සතුන්ට පනින්න පුළුවන් විදිහට තමයි මේ ගොල්ලො වැට මේන්ටේන් කරන්නේ. එහා පැත්තේ ගස්වල තමයි උගුල් අටවන්නේ. මේ පැත්තෙන් සතුන්ව කලබල කරවපු ගමන් සතුන් වැටෙන් එහා පැත්තට පනිනවා. ඒ වෙලාවට සත්තු දඩයක්කරුවන්ගේ උගුල්වලට අහුවෙනවා.\n\nමේ සෆාරි උද්‍යානය තුළ සිදුවන සත්ව ඝාතනය නතර වෙන්න ඕන. මේ ගැන රජයේ බලධාරීන් මීට වඩා අවධානය යොමු කරන්න. මේක පාපයක්. අහිංසක සතුන් මරන ජාවාරම් මඩින්න බලධාරීන් එකතු වෙන්න.\n\nමේ අතර ජාතික සන්නිවේදන දෙපාර්තමේන්තුව මගින් මධ්‍ය නිවේදනයක් ද එවා තිබේ.\n\n2022 මාර්තු මස දී රිදියගම සෆාරි උද්‍යානයේ සිදුවූ සිදුවීමක් සම්බන්ධව ඒ වනවිට වනජීවී හා වන සම්පත් සංරක්ෂණ අමාත්‍යාංශය විසින් පත්කරන ලද ස්වාධීන විමර්ශන නිලධාරියකු විසින් සිදු කරන ලද විමර්ශනයක නිර්දේශ මත අදාළ නිලධාරියා කෘෂිකර්ම අමාත්‍යාංශය මගින් මෑතකදී ජාතික සත්වෝද්‍යානයෙන් පිටතට ස්ථාන මාරු කරනු ලැබූවකු බව එම නිවේදනයේ දක්වා තිබේ.\n\nඑම ස්ථාන මාරුව නිසා ඔහු ජාතික සත්වෝද්‍යාන දෙපාර්තමේන්තුව හා රිදියගම සෆාරි උද්‍යානය අපහසුතාවයට පත්කරමින් මාධ්‍ය ඔස්සේ විවිධ අසත්‍ය ප්‍රකාශ නිකුත් කිරීමට හේතුවක් වී තිබේ. එම මාධ්‍ය ප්‍රකාශයන් ජාතික සත්වෝද්‍යාන දෙපාර්තමේන්තුව තරයේ ප්‍රතික්ෂේප කරනු ලැබේ.\n\nකෙසේ වෙතත්, මධ්‍ය මගින් ප්‍රකාශ වූ කරුණු සම්බන්ධයෙන් සොයා බැලීම සඳහා වනජීවී හා වන සම්පත් සංරක්ෂණ අමාත්‍යාංශය මගින් අතිරේක ලේකම්වරයකුගේ ප්‍රධානත්වයෙන් ස්වාධීන පරීක්‍ෂණ කමිටුවක් පත්කර ඇති බව සඳහන් කර තිබේ.\n\nප්‍රදීප් ප්‍රසන්න සමරකෝන්, චමින්ද සිල්වා සහ පින්සිරි ආරියරත්න – රත්මලාන",
       "URL": "https://divaina.lk/%e0%b6%ad%e0%b6%ad%e0%b7%8a%e0%b6%ad%e0%b7%8a%e0%b7%80%e0%b6%ba-%e0%b6%9b%e0%b7%9a%e0%b6%af%e0%b6%b1%e0%b7%93%e0%b6%ba%e0%b6%ba%e0%b7%92-%e0%b6%bb%e0%b7%92%e0%b6%af%e0%b7%92%e0%b6%ba%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/184/"
}