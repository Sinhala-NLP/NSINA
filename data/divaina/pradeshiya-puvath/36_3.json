{
       "Source": "divaina",
       "Timestamp": "September 5, 2023",
       "Headline": "මාමඩුව වැවේ මඩේ එරී මරණයට අත වැනූ අලි පැටවාට වනජීවිය යළි ජීවිතය දෙයි",
       "News Content": "බීමට ජලය සොයා ගිය වන අලි පැටවෙකු වවුනියාව මාමඩුව වැව අද්දර මඩ වළක එරී දින කීපයක්ම ජීවිතයත් මරණයත් අතර සටනක යෙදී සිටියදී වනජීවී නිලධාරීන් පිරිසක් විසින් 4 දා මහත් පරිශ්‍රමයක් දරා එම වන අලි පැටවාව බේරා ගෙන තිබේ.\n\nඅවුරුද්දකටත් වඩා අඩු වයස මෙම වන අලි පැටවා වන අලි රංචුවක් සමග දිය බීමට මාමඩුව වැව දෙසට යමින් සිටියදී වැව අද්දර වූ මඩ වළක එරී තිබේ.\n\nසෙසු වන අලි මෙම පැටවා බේරා ගෙන ආපසු යාමට උත්සාහ කළත් එය අසීරු වූ තැන වන අලි රංචුව කෑ මොර දෙමින් වනය අද්දර රැඳී සිට ඇත.\n\nගවයින් රැගෙන ගිය මාමඩුව ගමේ ගැමියෙකුට මඩේ එරී සිටි වන අලි පැටවා දැක ගැනීමට ලැබී ඇත්තේ දින හයකට පමණ පසුවය.\n\nඔහු ඒ පිළිබඳ මාමඩුව පොලිසියට දැනුම් දීමෙන් පසුව පොලීසිය වනජීවී නිලධාරීන් කැඳවා\n\nගම්වාසීන්ගේද සහය ඇතිව පැය පහක පමණ කාලයක් දැඩි ලෙස මහන්සි වීමෙන් පසුව වන අලි පැටවාගේ ජීවිතය බේරා ගැනීමට හැකි වී තිබේ.දිනසේන රතුගමගේ",
       "URL": "https://divaina.lk/%e0%b6%b8%e0%b7%8f%e0%b6%b8%e0%b6%a9%e0%b7%94%e0%b7%80-%e0%b7%80%e0%b7%90%e0%b7%80%e0%b7%9a-%e0%b6%b8%e0%b6%a9%e0%b7%9a-%e0%b6%91%e0%b6%bb%e0%b7%93-%e0%b6%b8%e0%b6%bb%e0%b6%ab%e0%b6%ba%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/36/"
}