{
       "Source": "divaina",
       "Timestamp": "November 2, 2022",
       "Headline": "විගණන වාර්තා 27 කින් කුරුණෑගල නගර සභාවේ කුණු කන්දක් එළියට",
       "News Content": "5 ක්ම නගරාධිපතිගේ අයථා ක්‍රියා\n\nවිගණකාධිපති දෙපාර්තමේන්තුව සිදු කළ වාර්ෂික විගණනයකට අනුව විගණන වාර්තා විසිහතක් මගින් කුරුණෑගල මහ නගර සභාවේ නගරාධිපතිවරයා හා නගර සභාව සිදු කළ මහා පරිමාණ හා අයථා ක්‍රියා රාශියක් අනාවරණය කර තිබේ.\n\nමෙම විගණන වාර්තා විසිහත අතරින් වාර්තා පහකින් සෘජුවම අනාවරණය කර ඇත්තේ කුරුණෑගල මහ නගර සභාවේ නගරාධිපතිවරයා සිදුකර ඇති දූෂිත අක්‍රමිකතාවන් ය.\n\nනගරාධිපතිවරයා සම්බන්ධයෙන් වූ එම විගණන වාර්තා පහට අදාළව වූ විෂයගත කරුණු අනුව එහිදී නගර සභාවට රුපියල් කෝටි ගණනක මුදලක් අහිමි වී තිබේ.\n\nකුරුණෑගල මහ නගර සභාවට අයත් වැව රවුමේ මහජන විනෝද සේවා හා කඩ කාමර ඉදිකිරීම, බස් නැවතුම්පළේ හිස් භූමියේ කඩ කාමර ඉදිකර බදු දීම, ස්කැවේටර් යන්ත්‍රය අලුත්වැඩියා නොකර එම යන්ත්‍රයක් කුළියට ලබා ගැනීම. මධ්‍යම වෙළෙඳ පොළ ඉදිකිරීම හා සායන මධ්‍යස්ථානය හා පෙර පාසල ඉදිකිරීමට අදාළ විගණන වාර්තා පහ මගින් මේ බව අනාවරණය කර ඇත.\n\nඑම එක් ඉදිකිරීමකදී කොන්ත්‍රාත්කරුට මුදල් ගෙවන ලද ලේඛනයේ ඉලක්කම් වෙනස් කර රුපියල් මිලියන පහක් වංචා කිරීමේ සිදුවීමක් ද මේ වන විට හෙළිදරව් වී ඇත.\n\nමෙම සිදුවීම් සම්බන්ධයෙන් වයඹ පළාත් ආණ්ඩුකාර අද්මිරාල් ඔෆ්දෆ්ලීට් වසන්ත කරන්නාගොඩ විසින් විශ්‍රාමික විනිසුරුවරයකු මගින් විශේෂ පරීක්‍ෂණයක් ද අරඹා තිබේ.\n\nසමන් ගමගේ",
       "URL": "https://divaina.lk/%e0%b7%80%e0%b7%92%e0%b6%9c%e0%b6%ab%e0%b6%b1-%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f-27-%e0%b6%9a%e0%b7%92%e0%b6%b1%e0%b7%8a-%e0%b6%9a%e0%b7%94%e0%b6%bb%e0%b7%94%e0%b6%ab%e0%b7%91/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/335/"
}