{
       "Source": "divaina",
       "Timestamp": "June 1, 2022",
       "Headline": "ටියුෂන් ගිය දැරිය වවුනියාවේ ළිං පතුලක සැඟවෙයි",
       "News Content": "පෞද්ගලික උපකාරක පන්තියකට ගිය වවුනියාවේ ගණේෂපුරම් ප්‍රදේශයේ වයස අවුරුදු 15 ක දැරියකගේ මළසිරුර ඇගේ නිවසට ආසන්නයේ පිහිටි ළිඳක තිබී නෙලුකුලම පොලිසිය විසින් ඊයේ (31 දා) ගොඩ ගෙන තිබේ.\n\nදැරිය පෙර දිනයේදී පෞද්ගලික උපකාරක පන්තියකට ගොස් ඇති අතර ඇය රාත්‍රිය වන තුරුම ආපසු නොපැමිණීම නිසා ඇගේ මව්පියන් ඒ පිළිබඳ නෙලුකුලම පොලිසියට පැමිණිලි කොට තිබේ.\n\nපොලිසිය හා ගම්වාසීන් එක්ව මුළු රැය පුරාම අතුරුදන් වූ සිසුවිය සෙවීමේ නිරත වූවත් ඔවුන්ට ඇයව සොයා ගැනීමට නොහැකි වී තිබේ.\n\nපසුව පොලිසිය හා යුද හමුදාව විසින් පොලිස් නිල සුනඛයකු යොදවා සිදුකළ පරීක්ෂාවකදී අතුරුදන් වූ සිසුවියගේ මළසිරුර නිවසට මඳක් දුරින් පිහිටි ළිදක තිබියදී සොයා ගෙන ඇත.\n\nමෙසේ මළසිරුර හමු වී ඇත්තේ වවුනියාවේ\n\nගම්මානයේ පදිංචිව සිටි රසේන්ද්‍රන් යදුෂී නමැති 15 හැවිරිදි දැරියකගේය.\n\nදැරියගේ මළසිරුර තිබූ ස්ථානයට නුදුරින් ඇගේ සෙරෙප්පු හා ඇඳුම්ද බෑගයක්ද මත්පැන් පානය කොට ඉතිරි කරන ලද අවශේෂ කොටස්ද පොලිසියට හමු වී තිබේ.\n\nඅධිකරණ නියෝග මත මළසිරුර පශ්චාත් මරණ පරීක්ෂණ කටයුතු සඳහා නෙලුකුලම පොලිසිය විසින් වවුනියාව මහ රෝහලට භාරදී ඇති අතර සිසුවිය මියගිය ආකාරය පිළිබඳව මෙතෙක් තොරතුරු අනාවරණය වී නොමැත. නෙලුකුලම පොලිසිය සිද්ධිය සම්බන්ධයෙන් පරීක්ෂණ පවත්වයි.\n\nදිනසේන රතුගමගේ",
       "URL": "https://divaina.lk/%e0%b6%a7%e0%b7%92%e0%b6%ba%e0%b7%94%e0%b7%82%e0%b6%b1%e0%b7%8a-%e0%b6%9c%e0%b7%92%e0%b6%ba-%e0%b6%af%e0%b7%90%e0%b6%bb%e0%b7%92%e0%b6%ba-%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/465/"
}