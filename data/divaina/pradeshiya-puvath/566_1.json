{
       "Source": "divaina",
       "Timestamp": "January 21, 2022",
       "Headline": "විදෙස්ගත කතගේ ගේ බින්ද ‘සිද්ධමුල්ලේ කළුවා’ ලක්‍ෂ 15 ක භාණ්ඩ ලක්ෂ දෙකකට විකුණලා!",
       "News Content": "විදේශගතව සිටින කාන්තාවකගේ සිද්ධමුල්ල සංඝාරාම පාරේ නිවසකට හොර රහසේ ඇතුළු වී රුපියල් ලක්ෂ පහළොවකට ආසන්න වටිනා ගෘහ භාණ්ඩ සහ විදුලි උපකරණ සොරාගෙන විවිධ පුද්ගලයන්ට විකිණූ ‘‘සිද්ධමුල්ලේ කළුවා” නමැත්තා අත්අඩංගුවට ගත් බව කැස්බෑව පොලිසිය කියයි.\n\nසොරාගත් භාණ්ඩ මිලදී ගත් බව කියන කාන්තාවන් දෙදෙනෙකු ඇතුළු පුද්ගලයන් තිදෙනකුද අත්අඩංගුවට ගත් බව පොලිසිය සඳහන් කරයි.\n\nසොරාගත් එම භාණ්ඩ අතර මේස, පුටු, අල්මාරි, ඇඳන්, රෙදි සෝදන යන්ත‍්‍ර, රූපවාහිනී, පිඟන් බඩු, ගෑස් ලිප් හා විදුලි උපකරණ රැුසක් ද වන බව පොලිසිය කියයි.\n\nනිවෙස් හිමි කාන්තාව මීට වසරකට පමණ ඉහතදී කුරුණෑගල පදිංචි නැගණියට සිය නිවස බලා ගැනීමට පවරා විදේශගත වී ඇත.\n\nඑයින් වසරකට පමණ පසු ඉකුත් 17 දා සිද්ධමුල්ල නිවසට පැමිණීමේ දී නිවසෙහි පිටුපස දොර කඩා තිබෙන අයුරු දැක පරීක්ෂා කිරීමේදී නිවස තුළ කිසිම ගෘහ භාණ්ඩයක් හෝ විදුලි උපකරණයක් නොමැතිවීම හේතුවෙන් ඒ බව පැමිණිළි කර ඇති බව පොලිසිය කියයි.\n\nඒ සම්බන්ධයෙන් විමර්ශන පැවැත්වූ කැස්බෑව පොලිසියේ අපරාධ අංශ නිලධාරීන් දින තුනක් වැනි කාලයකදී සොරකමට සම්බන්ධ ප‍්‍රධාන සැකකරු කැස්බෑවේ දී අත්අඩංගුවට ගෙන කරන ලද ප‍්‍රශ්න කිරීමේදී නිවසේ පිටුපස දොර කඩා අවස්ථා හතරකදී භාණ්ඩ සොරා බවට අනාවරණය කළ බව පොලිසිය කියයි.\n\nසැකකරුගෙන් කරන ලද දීර්ඝ ප‍්‍රශ්න කිරීමේ දී රුපියල් ලක්ෂ 15 ක පමණ දේපල සැකකරු ලක්ෂ දෙකකට ආසන්න අඩු මුදලකට මුදලකට වරින් වර විකුණා තිබූ බවත් විමර්ශන පවත්වන පොලිස් නිලධාරියකු පැවැසීය.\n\nඅත්අඩංගුවට ගත් සැකකරු එම මුදල්වලින් හොරෙන් මත්කුඩු පානය කර ඇතැයි ද වැඩිදුරටත් අනාවරණය වී ඇත. සැකකරු කැස්බෑව අධිකරණයට ඉදිරිපත් කිරීමට නියමිතය.\n\nගල්කිස්ස කොට්ඨාස භාර පොලිස් අධිකාරි මංගල දෙහිදෙණිය, සහකාර පොලිස් අධිකාරී සාරනාත් සමරකෝන් යන මහත්වරුන්ගේ උපදෙස් මත කැස්බෑව පොලිසියේ ස්ථානාධිපති පො.ප. මාලිංග අභයරත්න, අපරාධ අංශයේ ස්ථානාධිපති උ.පො.ප. අසේල ප‍්‍රසාද් සෙනෙවිරත්න, පො.කො. වරුන් වන (75769) ජයතුංග, (68490) ඕසාන්ත, (97264) සුදර්ශන යන මහත්වරු පරීක්ෂණ පවත්වයි.\n\nකැස්බෑව – ජයසිංහ",
       "URL": "https://divaina.lk/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a%e0%b6%9c%e0%b6%ad-%e0%b6%9a%e0%b6%ad%e0%b6%9c%e0%b7%9a-%e0%b6%9c%e0%b7%9a-%e0%b6%b6%e0%b7%92%e0%b6%b1%e0%b7%8a%e0%b6%af-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/566/"
}