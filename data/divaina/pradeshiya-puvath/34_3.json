{
       "Source": "divaina",
       "Timestamp": "September 7, 2023",
       "Headline": "ඉඩම් ආරවුල දිග්ගැස්සීපුතා එල්ල කළ යකඩ පොලු පහරින් පියා මරුට",
       "News Content": "පියෙකු සහ පුතෙකු අතර ඉඩම් ආරවුලක් මුල්කර ගෙන ඇතිවූ බහින්බස් වීමක් දුරදිග යෑමෙන් ඇතිවූ ගැටුමකින් පුතා විසින් එල්ල කළ යකඩ පොලු පහර හිසට වැදී බරපතළ තුවාල ලද පියෙක් ප්‍රතිකාර සඳහා කොළඹ මහ රෝහලට ඇතුළත් කිරීමෙන් අනතුරුව ඊයේ (06 දා) මියගොස් ඇති බව ජාඇල පොලිසිය පවසයි.\n\nමෙසේ මියගොස් ඇත්තේ ජාඇල පොලිස් වසමේ ඒකල, යුනියන් කාබෝහයිඩ් පෙදෙසේ අඩි 60 පාරේ පදිංචිව සිටි දෙදරු පියෙකු වූ අවුරුදු 67ක් වයසැති එස්. ඒ. ධනපාල නමැති ව්‍යාපාරිකයෙකි. සිද්ධිය සම්බන්ධයෙන් සැකපිට ඔහුගේ එකම පිරිමි දරුවාවූ 33 හැවිරිදි පුත්‍රයාව ඒකල මෛත්‍රී මාවතේදී අත්අඩංගුවට ගත් බව ජාඇල පොලිසිය පවසයි. ඉකුත් 4 දා මරණකරු පදිංචිව සිටි නිවස ඉදිරිපිටදී මෙම පහරදීම සිදුව ඇති බව පරීක්ෂණ කටයුතුවලදී අනාවරණය වූ බව පොලිසිය පවසයි.\n\nජාඇල පොලිසියේ ස්ථානාධිපති ප්‍ර.පො.ප. චමින්ද එදිරිසූරිය මහතාගේ උපදෙස් මත පොලිස් නිලධාරින් පිරිසක් සිද්ධිය සම්බන්ධයෙන් වැඩිදුර විමර්ශන පවත්වයි.බී. ටී. කොටින්කඩුව – ජාඇල අතිරේක",
       "URL": "https://divaina.lk/%e0%b6%89%e0%b6%a9%e0%b6%b8%e0%b7%8a-%e0%b6%86%e0%b6%bb%e0%b7%80%e0%b7%94%e0%b6%bd-%e0%b6%af%e0%b7%92%e0%b6%9c%e0%b7%8a%e0%b6%9c%e0%b7%90%e0%b7%83%e0%b7%8a%e0%b7%83%e0%b7%93%e0%b6%b4%e0%b7%94%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/34/"
}