{
       "Source": "divaina",
       "Timestamp": "February 12, 2022",
       "Headline": "ගම්පොළ අතුරුදන් වූ ශිෂ්‍යාව ෆේස්බුක් පෙම්වතා සොයාගිහින්!",
       "News Content": "ගම්පොළ නිල්ලඹ කාර්යාල හන්දිය ප‍්‍රදේශයේ දී අතුරුදන්වූ බවට ලද පැමිණිලි අනුව පොලිස් නිල සුනඛයන් ද යොදා සොයන ලද 13 හැවිරිදි පාසල් ශිෂ්‍යාව ෆේස්බුක් පෙම්වතෙක් සොයා ගොස් සිටියදී භාරකරුවන් විසින් දින 2 කට පසු ගලහ පොලිසිය වෙත ඉදිරිපත් කර තිබේ.\n\nසිය නැන්දාගේ (පියාගේ සොයුරිය) නිවසේ දරුවන් සමග සෙල්ලම් කරමින් සිටියදී ඇය අතුරුදන් වූ බවට ගලහා පොලිසිය වෙත පැමිණිලි ලැබී තිබිණ.\n\nදැරියගේ අධ්‍යාපන කටයුතු සඳහා රැගෙන දුන් ජංගම දුරකථනය වෙත වැරදීමකින් පැමිණි ඇමතුමක් අනුව පෙම්වතියක් වී ඇති මෙම දැරිය දිගින් දිගටම එම පෙම්වතා සමඟ කතාබස් කර ඇත.\n\nඑම පෙම්වතා බගවන්තලාව ප‍්‍රදේශයේ අයකු බව පවසා ඇත. ඔහුගේ ඡායාරූපයද දැරියගේ දුරකථනයට එවා ඇත.\n\nපසුගිය 7 දා නිවැසියන්ට හොර රහසේ මෙම දැරිය සවස පහට පමණ රෙදි බෑගයද රැගෙන ප‍්‍රධාන මාර්ගයට පැමිණ පසුව ත‍්‍රිරෝදයකින් ගම්පොළට පැමිණ තිබේ. ත‍්‍රිරෝදයේ සිටි රියදුරුගෙන් රුපියල් සීයක් ඉල්ලාගෙන ඇති දැරිය හැටන් බලා ගොස් එහි බැස එතැනින් බගවන්තලාව බස් රථයකින් බගවන්තලාව නගරයට පැමිණ ඇත.\n\nරාත‍්‍රී 11. 30 ට පමණ පෙම්වතා යැයි කිවූ අයට ඇය පැමිණ ඇති බව දුරකථනයෙන් පැවසීම නිසා එම පෙම්වතා ඔහුගේ ආච්චී හා නැගණිය සමග එහි පැමිණ තිබේ. නමුත් දුරකතනයට එවූ ඡායාරූපයේ ඉන්නේ ඔහු නොවන බව ඇය හඳුනා ගැනීම නිසා ඒ පිළිබඳව විමසීමේදී එම තරුණයා පවසා ඇත්තේ ඡායාරූපයේ සිටින කෙනා මීගමුව ප‍්‍රදේශයේ සිටින බවයි.\n\nමේ නිසා ඇගේ බලාපොරොත්තු සුන් වී තිබේ. නමුත් එහි පැමිණි ආච්චි විසින් මෙම දැරිය රැගෙන ගොස් එදින රාත‍්‍රී ඇගේ නිවසේ නවාතැන් දී පසුදා දැරියට රුපියල් 400 ක මුදලක් ලබාදී මීගමුවට යන ලෙස පවසා ඇත.\n\nදැරිය පසුදා කොළඹ බස් රථයකට නැග කොළඹට විත් පසුව යළි මීගමුව බලා ගොස් තිබේ. සවස හයට පමණ මීගමුවට මෙම දැරිය යන අවස්ථාවේ\n\nබගවන්තලාව මිතුරා කළ දැනුම්දීමකට හා දැරියගේ දුරකථන ඇමතුමකට අනුව ඡායාරූපයේ සිටි කෙනා බස් නැවතුමට පැමිණ තිබේ.\n\nනමුත් එම පුද්ගලයා දැරියට පවසා ඇත්තේ තමන් කාටවත් ඡායාරූප යවා නොමැති බවයි.\n\nපසුව දැරිය විසින් ඇගේ මවට කතා කර යළි මීගමුවේ සිට එදින රාත‍්‍රියේම මහනුවරට පැමිණ තිබේ.\n\nපසුදා අලූයම 1.30 ට පමණ දැරිය නුවර බස් නැවතුම්පළට පැමිණෙන විට ඇගේ මව හා අනෙකුත් ඥාතීන් එහි පැමිණ සිටි අතර දැරිය පසුදා ගලහා පොලිසිය වෙත රැගෙන ගොස් තිබේ.\n\nපොලිසිය විසින් දැරියගෙන් කටඋත්තර ලබාගෙන ඇති අතර දැරිය වෛද්‍ය පරීක්ෂණයකට යොමු කර තිබේ. දැරිය අතුරුදන් වූ බවට ලද පැමිණිල්ල අනුව ගලහා පොලිසිය විසින් නිල සුනඛයන් ද ගෙන්වා පරීක්ෂණ සිදුකර තිබුණි.\n\nඑසේම ගම්වාසීන් හා ඥාතීන් එක්ව මෙම දැරිය සොයා ගම්මාන කිහිපයක හා අවට ගල් ගුහා කැලෑබද ප‍්‍රදේශ මෙන්ම බෝක්කු හා පාළු නිවාසවල පවා ඇය සොයා තිබේ.\n\nමෙම දැරිය ආදරවන්තයා සොයා යෑමට කලින්ම සැලසුම් කර තිබී ඇති අතර ඒ අනුව ඇඳුම් බෑගය පවා සූදානම් කර තිබී ඇත.\n\nනමුත් ඇය රහසින් පලා යන අවස්ථාවේ සූදානම් කර තිබූ ඇඳුම් බෑගය මාරු වී ගෙදර තිබූ වෙනත් බෑගයක් රැගෙන ගොස් ඇති බවද අනාවරණය වී ඇත. ඒ අනුව එම වැරැදි බෑගයේ තිබී ඇත්තේ නැන්දාගේ රෙදි හා සාරි කිහිපයකි.\n\nගම්පොළ කොට්ඨාස භාර ජ්‍යෙෂ්ඨ පොලිස් අධිකාරී ශ‍්‍රීයන්ත පීරිස් මහතාගේ උපදෙස් මත ගලහා වැඩබලන පොලිස් ස්ථානාධිපති ප‍්‍ර.පො.ප. ගුණසේකර මහතා ඇතුළු කණ්ඩායමක් පරීක්ෂණ පැවැත්වූහ.\n\nගම්පොළ – සුරංග දිල්හාන්",
       "URL": "https://divaina.lk/%e0%b6%9c%e0%b6%b8%e0%b7%8a%e0%b6%b4%e0%b7%9c%e0%b7%85-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b7%80%e0%b7%96-%e0%b7%81%e0%b7%92%e0%b7%82%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/548/"
}