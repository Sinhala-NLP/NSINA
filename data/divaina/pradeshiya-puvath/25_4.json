{
       "Source": "divaina",
       "Timestamp": "September 14, 2023",
       "Headline": "විවිධ පුද්ගලයන්ට තර්ජනය කරලා – එස්එස්පී නෝනෙක් වගේ ලක්‍ෂ ගණන් ගරලා",
       "News Content": "අපරාධ පරීක්‍ෂණ දෙපාර්තමේන්තුවේ ජ්‍යෙෂ්ඨ පොලිස් අධිකාරිවරියක ලෙස (එස් එස් පී) රංගනයේ යෙදෙමින් විවිධ පුද්ගලයන් බියගන්වා තර්ජනය කර රුපියල් ලක්‍ෂ ගණනින් මුදල් ලබා ගත් බව කියන 24 හැවිරිදි තරුණියක් මොරටුව පොලිසිය මගින් පෙරේදා (12 වැනිදා) අත්අඩංගුවට ගන්නා ලදී.\n\nනීතිඥවරියකු වීමට අවශ්‍ය අධ්‍යාපන කටයුතු සඳහා වියදම් කිරීමට මුදල් සොයා ගැනීමට තමන් මේ ආකාරයට විවිධ පුද්ගලයන්ගෙන් මුදල් ලබාගත් බව සැකකාර තරුණිය පොලිසිය හමුවේ පාපොච්චාරණය කර තිබේ.\n\nතම පියා පොලිස් දෙපාර්තමේන්තුවේ ජ්‍යෙෂ්ඨත්වයෙන් තුන්වැනි ස්ථානයේ පසුවන ජ්‍යෙෂ්ඨ නියෝජ්‍ය පොලිස්පතිවරයා බව කියමින් මෙම තරුණිය විවිධ පුද්ගලයන් බියගන්වා මෙසේ මුදල් ලබාගෙන ඇති බව විමර්ශනවලින් හෙළිවී ඇත.\n\nව්‍යාජ නමකින් පෙනී සිටි තරුණියක් විසින් රුපියල් ලක්‍ෂ 05 ක මුදලක් වංචනික ලෙස ලබාගත් බවට පුද්ගලයන් දෙදෙනෙකු ඉකුත් 09 වැනිදා මොරටුව පොලිසිය වෙත පැමිණිල්ලක් කර තිබිණි.\n\nඒ සම්බන්ධයෙන් විමර්ශන පැවැත්වු මොරටුව පොලිසිය බොරැල්ල ප්‍රදේශයේ පදිංචිව සිටි මෙම තරුණිය අත්අඩංගුවට ගත්තේය.\n\nපසුව ඇගෙන් ප්‍රශ්න කිරීමේදී තමන් ජ්‍යෙෂ්ඨ පොලිස් අධිකාරිවරියක ලෙස රංගනයේ යෙදෙමින් මේ ආකාරයට විවිධ පුද්ගලයන් බිය ගන්වා මුදල් ලබා ගත් බව ඇය පාපොච්චාරණය කර ඇත.\n\nවිවිධ පුද්ගලයන් බිය ගැන්වීම සඳහා මෙම තරුණිය පොලිස් දෙපාර්තමේන්තුවේ ලිපි ශීර්ෂ සහ පොලිස් හැඳුනුම්පතක්ද යොදා ගෙන තිබූ බව හෙළිවී තිබේ.\n\nසැකකාර තරුණිය ගල්කිස්ස ප්‍රදේශයේ රක්‍ෂණ ආයතනයක සේවය කරමින් සිටියදී මෙම වංචාව සිදු කර තිබේ.\n\nමෙම තරුණිය නගර සභාවේ සේවය කරන සෞඛ්‍ය පරීක්‍ෂකවරුන් දෙදෙනෙකු බිය ගන්වා ඔවුන්ට විවිධ චෝදනා ඇති බව කියමින් ඔවුන්ගෙන් මුදල් ඉල්ලා ඇත.\n\nපොලිස් දෙපාර්තමේන්තුවේ ශීර්ෂය යටතේ ඔවුන් වෙත දිගින් දිගටම ලිපි එවීමට මෙම තරුණිය කටයුතු කර තිබේ.\n\nතරුණියගේ තර්ජනවලට බියවී ඇති සෞඛ්‍ය පරීක්‍ෂකවරුන් දෙදෙනා ඇය ලබාදුන් බැංකු ගිණුමකට අදාළ මුදල් තැම්පත් කර ඇත.\n\nමුදල් වංචා කිරීම් සම්බන්ධයෙන් අත්අඩංගුවට ගත් සැකකාර කාන්තාව අධිකරණය වෙත ඉදිරිපත් කිරීමට නියමිතය.\n\nගල්කිස්ස ජ්‍යෙෂ්ඨ පොලිස් අධිකාරි මංගල දෙහිදෙණිය, සහකාර පොලිස් අධිකාරි තරිඳු අනුරාධ යන මහත්වරුන්ගේ උපදෙස් මත මොරටුව පොලිස් ස්ථානාධිපති නිහාල් ප්‍රැන්සිස් මහතාගේ මෙහෙයවීමෙන් විමර්ශන පැවැත්වෙයි.නෝමන් පලිහවඩන – හේමන්ත රන්දුණු",
       "URL": "https://divaina.lk/%e0%b7%80%e0%b7%92%e0%b7%80%e0%b7%92%e0%b6%b0-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%b1%e0%b7%8a%e0%b6%a7-%e0%b6%ad%e0%b6%bb%e0%b7%8a%e0%b6%a2%e0%b6%b1%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/25/"
}