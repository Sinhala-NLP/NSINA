{
       "Source": "divaina",
       "Timestamp": "September 16, 2023",
       "Headline": "කසිප්පු වැටලීමේදී අතුරුදන්වූ පොලිස් නිලධාරියාගේ මළ සිරුර වැවක",
       "News Content": "කිලිනොච්චිය මලයාලපුරම් අයියන්කුලම් ප්‍රදේශයේ නීති විරෝධී මත්පැන් ජාවාරමක් වැටලීමට ගොස් දින දෙකක් තිස්සේ අතුරුදන්ව සිටි පොලිස් කොස්තාපල්වරයාගේ මළ සිරුර එම ප්‍රදේශයේ වැවේ ගිලී තිබියදී ඊයේ (15දා) සොයාගෙන ඇත.\n\nමෙසේ මියගොස් ඇත්තේ කිලිනොච්චිය කොට්ඨාස දූෂණ මර්දන ඒකකයට අනුයුක්තව රාජකාරි කළ කොස්තාපල් (91499) සුභසිංහ ලියනගේ ජනක චතුරංග නමැති 28 හැවිරිදි නිලධාරියෙකි.\n\nකිලිනොච්චිය අලයාලපුරම් ප්‍රදේශයේ නීති විරෝධී මත්පැන් වැටලීමකට පොලිස් නිලධාරීහු ඉකුත් 14 වැනිදා ගොස් සිටියහ.\n\nනීති විරෝධී මත්පැන් බැරල් තොගයක් අත්අඩංගුවට ගැනීමෙන් පසු මෙම නිලධාරියා එම ප්‍රදේශයේ වැවක් ආශ්‍රිතව තවත් මත්පැන් බැරල් සෙවීමට ගොස් තිබිණි.\n\nපසුව මෙම නිලධාරියා අතුරුදන් වූ අතර ඔහු සෙවීම සඳහා යුද හමුදාව, නාවික හමුදාව, පොලිස් විශේෂ කාර්ය බළකාය සහ පොලිසිය විමර්ශන ආරම්භ කෙරිණි. ඊයේ පෙරවරුවේ මෙම නිලධාරියාගේ මළ සිරුර වැවේ මඩ සහිත ප්‍රදේශයක එරී තිබියදී පොලිසිය සොයාගෙන තිබිණි.\n\nමියගිය නිලධාරියා වලස්මුල්ල ප්‍රදේශයේ පදිංචිකරුවෙකි. කිලිනොච්චිය පොලිසිය වැඩිදුර විමර්ශන පවත්වාගෙන යයි.\n\nහේමන්ත රන්දුණු සහ දිනසේන රතුගමගේ",
       "URL": "https://divaina.lk/%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b7%9a%e0%b6%af%e0%b7%93-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/23/"
}