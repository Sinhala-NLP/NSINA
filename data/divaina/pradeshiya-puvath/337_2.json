{
       "Source": "divaina",
       "Timestamp": "November 1, 2022",
       "Headline": "අපේක්‍ෂා රෝහලේ ඖෂධ භාගෙට භාගයක් හිගයි – පුළුවන්නම් ලබාදුන්නොත් පිනක්",
       "News Content": "මහරගම අපේක්‍ෂා රෝහලේ රෝගීන්ට අවශ්‍ය ඖෂධ සියයට 50 ක් පමණ හිඟ බව එම රෝහලේ ප්‍රකාශකයෙක් පැවසීය.\n\nමෙම තත්ත්වය වැඩිහිටියන්ට මෙන්ම දරුවන්ටද බලපාන බවත් හිඟවන ඖෂධ යම් ප්‍රමාණයක් ලැබෙන තත්ත්වය සහ දින ගණනක් නොලැබෙන තත්ත්වය හමුවේ නිශ්චිතවම මෙපමණ ඖෂධ ප්‍රමාණයක් නොමති බවට කිව නොහැකි බවත් ඔහු කීය.\n\nහිඟවන ඖෂධ හිතවතුන් සහ විවිධ පාර්ශ්වයන්ගෙන් ඉල්ලීම් කර ලබා ගන්නා බවත් ඖෂධ ලබාදී උපකාර කළ හැකි අය සිටීනම් රෝහලට ඖෂධ පරිත්‍යාග කළ හැකි බවත් එම ප්‍රකාශකයා කීය.\n\nඅපේක්‍ෂා රෝහලේ රෝගීන් සඳහා නිර්දේශ කරන ඇතැම් ඖෂධවල මිල අධික බවත් එවැනි ඖෂධ සහ හිඟ ඖෂධ පරිත්‍යාග කළ හැකි පිරිස් සිටීනම් රෝහල අමතා තොරතුරු ලබාගත හැකි බවත් එම ප්‍රකාශකයා කියා සිටියේය.\n\nඖෂධ හිඟවීමට ප්‍රධාන හේතුවක් වී ඇත්තේ ඖෂධ සැපයුම්කරුවන් සඳහා ගෙවිය යුතු මුදල් මාස ගණනක් තිස්සේ නොගෙවීම නිසා එම සැපයුම්කරුවන් ඖෂධ නිසි ලෙස සැපයීම සිදුනොකිරීම බවද එම ප්‍රකාශකයා වැඩිදුරටත් පැවසීය.චමින්ද සිල්වා",
       "URL": "https://divaina.lk/%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b7%8f-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%96%e0%b7%82%e0%b6%b0-%e0%b6%b7%e0%b7%8f%e0%b6%9c%e0%b7%99%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/337/"
}