{
       "Source": "divaina",
       "Timestamp": "February 28, 2023",
       "Headline": "ශ්‍රී ලාංකිකයකු ප්‍රංශයේදී ඝාතනය කරලා – සිරුර කසළ ගොඩකින් සොයා ගනී",
       "News Content": "යාපනයේ මල්ලාකම් ප්‍රදේශයේ පුද්ගලයකුව ප්‍රංශයේ හාම්පුතෙකු විසින් කපා කොටා ඝතනය කොට තිබියදී ඔහුගේ මළ සිරුර 26 දා ප්‍රංශයේ කසළ ගොඩක තිබී හමු වී තිබේ.\n\nසිවසුබ්‍රමනියම් සබේසන් නැමති මෙම පුද්ගලයා මීට මාස කීපයකට ඉහතදී ප්‍රංශයේ සේවයට ගොස් ඇති අතර ඔහුට වැඩ කිරීමට වීසා බලපත්‍රයක් නොලැබුණු නිසා ප්‍රංශ ජාතික නිවසක සැඟවී සිට එම නිවසේ සේවය කොට තිබේ.\n\nඔහු යාපනයේ මල්ලාකම් ප්‍රදේශයේ වෙසෙන සිය බිරියට ඔහු සේවය කරන නිවසේ දුරකථන අංකය හා ලිපිනය ලබා දී ඇති අතර පසුගිය සතියේදී ඔහුට කතා කරන විට නිවසේ උදවිය බිරිඳට පවසා ඇත්තේ ඔහු දින කීපයක සිට අතුරුදන් වී සිටින බවයි.\n\nබිරිඳ විසින් මේ බව ප්‍රංශයේ බලධාරීන්ට අභියාචනයක් මගින් ප්‍රකාශ කොට තම අතුරුදන් වූ සැමියා සොයා දෙන ලෙස ඉල්ලීමක් කොට තිබේ.\n\nඒ අනුව පරීක්ෂණ පැවැත් වූ ප්‍රංශයේ විලුපේ (Villeupe) ප්‍රාන්ත බලධාරීන් හා පොලිසිය අනාවරණය කරගෙන ඇත්තේ ඔහුව ඝාතනය කොට ඇති බවයි.\n\nයාපනයේ පුද්ගලයා සේවය කළ නිවසේ අනෙක් සේවකයන්ගෙන් කළ ප්‍රශ්න කිරීම්වලදී හා සී.සී.ටී.වී. කැමරා පරීක්ෂා කිරීම්වලදී ඔහුව කපා කොටා ඝාතනය කරන අන්දම හෙළි වී තිබේ.\n\nනිවෙස් හිමියා අත්අඩංගුවට ගෙන කළ ප්‍රශ්න කිරීම් වලදී ඔහුගේ සේවකයන් විසින් යාපනයේ පුද්ගලයාගේ මළ සිරුර කසළ ගොඩක දමා තිබියදී සොයා ගැනීමට හැකි වී තිබේ.\n\nප්‍රංශයේ විලුපේ (Villeupe) ප්‍රදේශයේ ප්‍රාන්ත පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%92%e0%b6%9a%e0%b6%ba%e0%b6%9a%e0%b7%94-%e0%b6%b4%e0%b7%8a%e0%b6%bb%e0%b6%82%e0%b7%81%e0%b6%ba%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/229/"
}