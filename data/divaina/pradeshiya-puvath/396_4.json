{
       "Source": "divaina",
       "Timestamp": "August 20, 2022",
       "Headline": "රෙදි කඩකින් හුස්ම හිරකර මිත්තනිය මර පලාගිය මුනුපුරෝ අත්අඩංගුවට",
       "News Content": "කටුගස්තොට උගුරැස්සපිටියේදී 76 හැවිරිදි කාන්තාවක් ඝාතනය කිරීමේ සිද්ධිය සම්බන්ධයෙන් පරීක්ෂණ පැවැත්වූ පොලිසිය මියගිය කාන්තාවගේ මුනුපුරන් දෙදෙනකු පෙරේදා (18 දා) රාත්‍රියේ සැකපිට අත්අඩංගුවට ගෙන තිබේ.\n\nසැකකරුවන් දෙදෙනා එකම පවුලේ සහෝදරයින් දෙදෙනෙකු බවත් ඔවුන් අවුරුදු 24 හා 26 වයසේ පසුවන බවත් පොලිස් පරීක්ෂණ මගින් අනාවරණය වී ඇත.\n\nඝාතනය සිදු කිරීමෙන් පසු සැකකරුවන් දෙදෙනා අක්කරෙයිපත්තුව ප්‍රදේශයට පළාගොස් සැඟව සිටියදී ලැබුණු තොරතුරක් මත එම ප්‍රදේශයට ගොස් ඔවුන් අත්අඩංගුවට ගත් බව පොලිසිය පවසයි.\n\nසැකකරුවන් ගෙන් කළ ප්‍රශ්න කිරීම්වලින් පවුමක පමණ බරින් යුත් රන් මාලයද පොලිසිය සොයා ගෙන ඇත. මත්කුඩුවලට ඇබ්බැහි වූ තරුණයින් දෙදෙනා ඝාතනයට ලක්වූ කාන්තාවගේ නිවස ආසන්නයේම පදිංචිව සිට ඇත.\n\nඥාති සම්බන්ධය අනුව මියගිය කාන්තාවගේ මුණුපුරන් වන සැකකරුවන් නිතර එම නිවසට පැමිණ තිබෙන අතර සිද්ධිය වූ දින රෙදි කඩකින් හුස්ම සිරකර මොවුන් සිය මිත්තණිය ඝාතනය කර තිබෙන බවට තොරතුරු අනාවරණය වී ඇතැයි පොලිසිය පවසයි.\n\nඅබ්දුල් සලාම් සිත්ති රෆීකා නමැති කාන්තාව පසුගිය 16 දා දහවල් සිය නිවසේදී ඝාතනය කර තිබිණ. ඝාතනය සිදුවන අවස්ථාවේ නිවසේ සිට ඇත්තේ අදාළ කාන්තාව පමණක් වන අතර ඇගේ පුතා හා ලේලිය අසනීප තත්ත්වයක් සඳහා ප්‍රතිකාර ගැනීමට නිවසින් බැහැර ගොස් සිට ඇත.\n\nකටුගස්තොට පොලිස් ස්ථානාධිපති ප්‍ර.පො.ප. රසික සම්පත් මහතාගේ මෙහෙය වීමෙන් අපරාධ අංශ ස්ථානාධිපති ප්‍ර.පො.ප. සුසන්ත මහතා ඇතුළු කණ්ඩායමක් සිද්ධිය සම්බන්ධයෙන් පරීක්ෂණ පැවැත් වූහ.\n\nසමන්ති වීරසේකර",
       "URL": "https://divaina.lk/%e0%b6%bb%e0%b7%99%e0%b6%af%e0%b7%92-%e0%b6%9a%e0%b6%a9%e0%b6%9a%e0%b7%92%e0%b6%b1%e0%b7%8a-%e0%b7%84%e0%b7%94%e0%b7%83%e0%b7%8a%e0%b6%b8-%e0%b7%84%e0%b7%92%e0%b6%bb%e0%b6%9a%e0%b6%bb-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/396/"
}