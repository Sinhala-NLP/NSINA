{
       "Source": "divaina",
       "Timestamp": "September 18, 2023",
       "Headline": "පෙමට පිටුපෑවැයි තරුණයෙක් යහළුවන් පිරිසක් සමග පැමිණ තරුණියගේ නිවසට බෝම්බ ගහලා",
       "News Content": "පෙම් සබඳතාවකට තරුණිය හා ඇගේ දෙමව්පියන් කැමැත්ත පළ නොකිරීම නිසා යාපනයේ තාවඩි ප්‍රදේශයේ නිවසකට එල්ල වූ පෙට්‍රල් බෝම්බ ප්‍රහාරයකින් පස් දෙනෙකු තුවාල ලබා 16 දා යාපනය ශික්ෂණ රෝහලට ඇතුළත් කොට තිබේ.\n\nයාපනයේ තාවඩි වන්නිසිංහම් පාරේ පිහිටි මෙම නිවසේ සිටි තරුණියක් පිළිබඳ යාපනයේ උරුම්පිරායී ප්‍රදේශයේ තරුණයෙකුට සිතක් පහල වී තිබේ.\n\nතරුණියගෙන් මේ පිළිබඳ විමසූ අවස්ථාවේදී ඇය ඊට අකැමැති වී ඇති අතර පසුව එම තරුණයා තරුණියගේ දෙමව්පියන්ගෙන් ඉල්ලීමක් කරමින් තරුණිය විවාහ කොට දෙන ලෙස යෝජනා කොට තිබේ.\n\nඑම යෝජනාවටද සියලු දෙනා විරුද්ධ වීමෙන් පසුව තරුණයාගේ යහලු‍වන් පිරිසක් සමග පැමිණ එම නිවසට පෙට්‍රල් බෝම්බ ප්‍රහාරයක් එල්ල කොට තිබේ.\n\nඑම ප්‍රහාරයෙන් නිවසේ සිටි පස් දෙනෙකු පිළිස්සුම් තුවාල ලබා ඇති අතර නිවසටද නිවසේ නතර කොට තිබූ ත්‍රීරෝද රථයකට හා යතුරුපැදියකටද අලාභ හානි සිදුව තිබේ.\n\nසිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතර යාපනය පොලීසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b6%b4%e0%b7%99%e0%b6%b8%e0%b6%a7-%e0%b6%b4%e0%b7%92%e0%b6%a7%e0%b7%94%e0%b6%b4%e0%b7%91%e0%b7%80%e0%b7%90%e0%b6%ba%e0%b7%92-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%99%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/21/"
}