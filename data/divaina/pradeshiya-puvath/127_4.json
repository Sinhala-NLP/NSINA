{
       "Source": "divaina",
       "Timestamp": "June 15, 2023",
       "Headline": "ලන්ඩන් රිය අනතුරින් යාපනයේ එකම පවුලේ තිදෙනෙක් මරුට – තවත් 04 දෙනකුට තුවාල",
       "News Content": "ලන්ඩනයේ චිචෙස්ටර් (Chichester) නගරයේ ඩන්ස්ටන් :(Dunston) ප්‍රදේශයේ සිදුවූ රිය අනතුරකින් යාපනයේ පදිංචි එකම පවුලේ කාන්තාවන් තුන්දෙනකු මියගොස් තවත් හතරදෙනකු 13 දා තුවාල ලබා ඇත.\n\nතුවාල ලැබූවන් අතර සිටින තවත් කාන්තාවක ඉතා බරපතළ තත්ත්වයේ සිටින අතර ඇය මෝටර් රථය පදවාගෙන ගිය කාන්තාව වෙයි.\n\nමෙම අනතුර සිදුව ඇත්තේ මෝටර් රථයක් තවත් මෝටර් රථයක ගැටීමෙනි.\n\nලන්ඩනයේ පදිංචි වී සිටින මියගිය අයගේ ඥාති පුතකු විසින් මියගිය පිරිස හඳුනාගෙන තිබේ.\n\nඔහු ප්‍රකාශ කොට ඇත්තේ විවාහ මංගල්‍යයක් සඳහා පවුලේ උදවිය මෝටර් රථ දෙකකින් ගමන් කළ බවත් ඉන් බී. එම්. ඩබ්ලිව්. වර්ගයේ මෝටර් රථය වෙනත් මෝටර් රථයක ගැටීමෙන් අනතුර සිදුව ඇති බවත්ය.\n\nමියගිය අයගේ මළ සිරුරු තුන යාපනයට රැගෙන ඒම සඳහා ශ්‍රී ලංකාවේ මුදලින් කෝටි හතක් පමණ වැයවන නිසා අවසන් කටයුතු ලන්ඩනයේදී සිදු කිරීමට පවුලේ ඥාතීන් තීරණය කර ඇති බව ද ඔහු ප්‍රකාශ කර තිබේ.\n\nමියගොස් ඇත්තේ මව හා දියණියන් දෙදෙනෙකි. ඔවුන් වසරකට ඉහතදී යාපනයේ සිට කැනඩාවට ගොස් මීට දින කීපයකට ඉහතදී ලන්ඩනයට ගොස් ඇත්තේ විවාහ මංගල්‍යයකට සහභාගි වීම පිණිසය.\n\nචිචෙස්ටර් නගරයේ පොලිසිය මෙම අනතුර සම්බන්ධයෙන් පරීක්ෂණ ආරම්භ කොට ඇත.දිනසේන රතුගමගේ",
       "URL": "https://divaina.lk/%e0%b6%bd%e0%b6%b1%e0%b7%8a%e0%b6%a9%e0%b6%b1%e0%b7%8a-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%92%e0%b6%b1%e0%b7%8a-%e0%b6%ba%e0%b7%8f%e0%b6%b4%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/127/"
}