{
       "Source": "divaina",
       "Timestamp": "March 24, 2023",
       "Headline": "විදුලි කාර්මිකයාගේ දෙඅත් කැපූ සිද්ධියට මුල අනියම් සම්බන්ධයක්! පොලිසියට සැකයක්",
       "News Content": "මොරටුව කොරලවැල්ල ප්‍රදේශයේදී විදුලි කාර්මිකයකුගේ දෙඅත් මැණික් කටුව අසලින් වෙන්වෙන්නට කඩුවකින් කොටා එම කොටස් රැගෙන පලාගිය සැකකරු සොයා මෙහෙයුමක් ක්‍රියාත්මක කළ බව මොරටුව මූලස්ථාන පොලිසියේ උසස් නිලධාරියෙක් ‘දිවයින’ට පැවසීය.\n\nඅමානුෂික කඩු ප්‍රහාරයකට ලක්වූ පුද්ගලයා පානදුර රෝහලේ නේවාසිකව ප්‍රතිකාර ලබන බවද හෙතෙම කීය.\n\nමෙම අමානුෂික ප්‍රහාරයට මෙලෙස ලක්ව ඇත්තේ මොරටුව, කොරලවැල්ල, ධීවර නිවාස හි පදිංචි දුමින්ද රෙජිනෝල්ඩ් නමැති (40) හැවිරිදි අයෙකි.\n\nතුවාලකරු සැකකරුගේ බිරිඳ සමග පැවති බව කියන අනියම් සම්බන්ධයක් මෙම සිද්ධියට මුල් වන්නට ඇතැයි පොලිසිය සැක පහළ කරයි.\n\nඅමානුෂික ප්‍රහාරයට ලක්වූ තුවාලකරුගේ නිවැසියන් මොරටුව පොලිසියට කළ පැමිණිල්ලකට අනුව විමර්ශන ඇරඹූ බවද පොලිසිය පවසයි.\n\nතුවාලකරුගේ වෙන්වූ අත් කොටස් හා සැකකරු සොයා පොලිසිය මෙහෙයුම් දැඩිකර තිබිණි. තුවාලකරුගේ කපා වෙන්කළ අත් කොටස් තිබුණේ නම් එය බද්ධ කිරීමට හැකියාව තිබූ බව ද පොලිසිය කියයි.\n\nමේ පිළිබඳව මොරටුව කොට්ඨාස භාර ජ්‍යෙෂ්ඨ පොලිස් අධිකාරි මංගල දෙහිදෙණිය මහතාගේ අධීක්‍ෂණය යටතේ මොරටුව මූලස්ථාන පොලිසියේ ස්ථානාධිපති ප්‍රධාන පොලිස් පරීක්‍ෂක නිහාල් ෆ්‍රැන්සිස් මහතාගේ උපදෙස් මත අපරාධ විමර්ශන අංශයේ ස්ථානාධිපති උප පොලිස් පරීක්‍ෂක නන්දන පුෂ්පකුමාර මහතාගේ මෙහෙයවීමෙන් පොලිස් කොස්තාපල්වරුන් වන ජයනාත් (20108), දිලංක (7220), නිරෝෂන් (39760), බණ්ඩාර (99626), මධුවන්ත (101590) යන නිලධාරීහු වැඩිදුර පරීක්‍ෂණ සිදුකරති. මෙම අමානුෂික තියුණු ආයුධ පහරදීම අසල තිබූ සී. සී. ටීවී කැමරාවක සටහන් වී තිබේ.\n\nප්‍රදීප් ප්‍රසන්න සමරකෝන් සහ පින්සිරි ආරියරත්න – රත්මලාන",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%9a%e0%b7%8f%e0%b6%bb%e0%b7%8a%e0%b6%b8%e0%b7%92%e0%b6%9a%e0%b6%ba%e0%b7%8f%e0%b6%9c%e0%b7%9a-%e0%b6%af%e0%b7%99%e0%b6%85%e0%b6%ad%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/203/"
}