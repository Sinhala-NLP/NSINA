{
       "Source": "divaina",
       "Timestamp": "May 4, 2022",
       "Headline": "හෙදියගේ අත කපලා රන් මාලය කොල්ල කාලා",
       "News Content": "ඔවුන් පලා යෑම සී.සී.ටී.වී කැමරාවක සටහන්ව තිබුණේ මෙසේය…..\n\nගලපිටමඩ දුනුමාලේදී යතුරුපැදියකින් පැමිණි තරුණයින් දෙදෙනකු හෙදි නිලධාරිනියකගේ අතක් කපා රූපියල් අනූ පන්දාහක් පමණ වටිනා රන් මාලයක් කඩාගෙන ගොස් ඇති බව ගලපිටමඩ පොලිසිය පැවසීය.\n\nකිතලංගමුවේ පදිංචි ඇය වරකාපොල මහ රෝහලේ හෙද නිලධාරිනියකි.\n\nඇය රාජකාරියට යෑම සඳහා උදෑසන දුනුමාල බස් නැවතුමට යමින් සිටියදී නිට්ටඹුව දෙසින් යතුරුපැදියක පැමිණි තරුණයින් දෙදෙනකු ඇය පැළඳ සිටි රන් මාලය කැඩීමට සූදානම් වෙද්දී තිදෙනා අතර පොර බැදීමක් ද සිදුව ඇත.\n\nපසුව එක් තරුණයකු අත තිබූ පිහියකින් ඇයගේ වම් අත කපා රන් මාලය කඩා ගෙන නිට්ටඹුව දෙසට යතුරුපැදියෙන් පලා ගොස් ඇති බව පොලිසිය පවසයි.\n\nපසුව ඇය ප්‍රතිකාර සඳහා වරකාපොල රෝහලට ඇතුළත් කර ඇත.\n\nමෙම රන්මාලය රුපියල් අනූදහසක් පමණ වටිනා බව පොලසිය පවසයි.\n\nමෙම යතුරුපැදිකරුවන්ගේ වීඩියෝ දර්ශන අසල වෙළෙඳ සලක සී.සී.ටී.වී කැමරාවක සටහන්ව ඇති බවත් පොලිසිය පවසයි. ගලපිටමඩ පොලිස් ස්ථානාධිපති ජගත් කීර්ති මහතා ඇතුළු නිලධාරිහු පිරිසක් සැකකරුවන් අත්අඩංගුවට ගැනීමට පරීක්ෂණ පවත්වති.\n\nකෑගල්ල එම්.බී. පහලවත්ත, වරකාපොළ සරත් ආනන්ද",
       "URL": "https://divaina.lk/%e0%b6%af%e0%b7%94%e0%b6%b1%e0%b7%94%e0%b6%b8%e0%b7%8f%e0%b6%bd%e0%b7%9a%e0%b6%af%e0%b7%93-%e0%b7%84%e0%b7%99%e0%b6%af%e0%b7%92%e0%b6%ba%e0%b6%9c%e0%b7%9a-%e0%b6%85%e0%b6%ad-%e0%b6%9a%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/487/"
}