{
       "Source": "divaina",
       "Timestamp": "March 25, 2022",
       "Headline": "සංචාරකයින්ට මරු කැඳවූ අඹේවෙල මාරක යකඩ බටය ගලවයි",
       "News Content": "උඩරට දුම්රිය මාර්ගයේ අඹේවෙල දුම්රිය ස්ථානයේ පිහිටි වසර 150 ක් ඉපැරැණි අඟුරු කෝච්චියට ජලය ලබාදීමට භාවිත කළ යකඩ බට නළය ගළවා ඉවත් කිරිමට දුම්රිය දෙපාර්තමේන්තුව පියවර ගෙන ඇත.\n\nඋඩරට මාර්ගයේ ගමන් ගන්නා විදේශීය සංචාරකයන් කිහිප දෙනකු දුම්රිය පාපුවරුවේ රැඳී සිටිමින් සෙල්ෆි ඡුායාරූප ගැනීමට උත්සහ කිරීමේදී එම යකඩ බට නලයේ ගැටී ස්පාඤ්ඤ ජාතිකයකු පසුගියදා මියගිය අතර තවත් සංචාරකයන් කිහිප දෙනකු එම යකඩ බට නළයේ ගැටී තුවාල ලබා ඇත.\n\nඋඩරට දුම්රියන්වල ගමන් ගන්නා දෙස් විදෙස් සංචාරකයන්ට එම යකඩ බට නළය නිසා සිදුවෙන අනතුරු හේතුවෙන් යකඩ බට නලය ගලවා ඉවත් කිරිමට දුම්රිය දෙපාර්තමේන්තුව මේ වනවිට පියවර ගෙන ඇත.\n\nඋඩරට දුම්රිය මාර්ගයේ සංචාරකයන් රැගෙන පසුගිය වසරවල ධාවනය වූ අඟුරු කෝච්චියේ එන්ජිමට අවශ්‍ය ජලය ලබාදී ඇත්තේද එම යකඩ බට නලය ආධාරයෙනි.\n\nඑම යකඩ බටය ගළවා ඉවත් කිරීම ගැන අඹේවෙල ප‍්‍රදේශවාසීන්ගෙන් විරෝධයක් මතුවී ඇති අතර ඔවුන් පවසන්නේ මෙය සිහිවටනයක් සේ අඹේවෙල දුම්රිය ස්ථානයේ සුදුසු තැනක ස්ථාපනය කළ යුතු බවයි.\n\nනුවරඑළිය – නාලක රත්නායක",
       "URL": "https://divaina.lk/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b7%92%e0%b6%b1%e0%b7%8a%e0%b6%a7-%e0%b6%b8%e0%b6%bb%e0%b7%94-%e0%b6%9a%e0%b7%90%e0%b6%b3%e0%b7%80%e0%b7%96-%e0%b6%85%e0%b6%b9/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/514/"
}