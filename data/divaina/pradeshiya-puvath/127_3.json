{
       "Source": "divaina",
       "Timestamp": "June 16, 2023",
       "Headline": "කිව් ආර් ක්‍රමවේදයට පටහැනිව ක්‍රියාකළ නිසා දකුණේ පිරවුම්හල් රැසකට ඉන්ධන ලබාදීම අත්හිටුවයි",
       "News Content": "කිව්.ආර්. කේතය රහිතව ඉන්ධන නිකුත් කර ඇති දකුණු පළාතේ ඉන්ධන පිරවුම්හල් තිහකට වැඩි ප්‍රමාණයකට ඉන්ධන සැපයීම අත්හිටුවීමට ශ්‍රී ලංකා ඛනිජ තෙල් නීතිගත සංස්ථාව පියවර ගෙන ඇත.\n\nලංකා ඛනිජ තෙල් නීතිගත සංස්ථාව මෙම පියවර ගෙන ඇත්තේ කිව්.ආර්. ක්‍රමවේදයට පටහැනිව ඉන්ධන නිකුත් කර ඇති පිරවුම්හල් පරීක්ෂා කිරීමෙන් අනතුරුව බව වාර්තා වේ.\n\nඇතැම් රාජ්‍ය ආයතන කිව්.ආර්. ක්‍රමවේදයෙන් තොරව ඉන්ධන ලබාදෙන ලෙස ඉල්ලීම් කර ඇතැයි පිරවුම්හල් හිමියෝ පවසති.\n\nඇතැම් පිරවුම්හල්වලින් එම අත්‍යවශ්‍ය ආයතනවලට ඉන්ධන ලබා දී ඇතත් සංස්ථා නීතිරීති අනුව කිව්.ආර්. ක්‍රමවේදය ක්‍රියාත්මක නොකිරීම නිසා මෙම තත්ත්වය ඇති වී ඇත.\n\nමෙසේ ඉන්ධන සැපයීම අත්හිටුවා ඇති ඉන්ධන පිරවුම්හල්වලින් සංස්ථාව නිදහසට කරුණු විමසා ඇති අතර ඔවුන්ට ඉන්ධන සැපයීම පිළිබඳව සලකා බලමින් සිටින බවද වාර්තා වේ.\n\nසමන් උපුල් පිනිදිය",
       "URL": "https://divaina.lk/%e0%b6%9a%e0%b7%92%e0%b7%80%e0%b7%8a-%e0%b6%86%e0%b6%bb%e0%b7%8a-%e0%b6%9a%e0%b7%8a%e0%b6%bb%e0%b6%b8%e0%b7%80%e0%b7%9a%e0%b6%af%e0%b6%ba%e0%b6%a7-%e0%b6%b4%e0%b6%a7%e0%b7%84%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/127/"
}