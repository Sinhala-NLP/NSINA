{
       "Source": "divaina",
       "Timestamp": "February 11, 2022",
       "Headline": "දුරකථනයෙන් හාද වී  පාසල් සිසුවිය රැගෙන ගිය සැකකරු අත්අඩංගුවට",
       "News Content": "මවට දුරකථන ඇමතුම් ලබාදී හඳුනාගෙන, ඇයගේ දියණියව කැටුව ගොස් සඟවාගෙන සිටි පුද්ගලයකු පසුගිය 08 දා අත්අඩංගුවට ගත් බව පිංවත්ත පොලිසිය පවසයි.\n\nකාන්තාවක විසින් සිය දියණිය නිවසේ නොමැති බවට කරන ලද පැමිණිල්ලක් අනුව සැකකරු අත්අඩංගුවට ගෙන තිබේ.\n\nමීට මාස දෙකකට ප‍්‍රථම පැමිණිළිකාරියගේ ජංගම දුරකථනයට ඇමතුමක් ලැබී ඇති අතර ඇයගේ 14 හැවිරිදි දියණිය එම ඇමතුමට පිළිතුරු දී ඇත.\n\n27 හැවිරිදි තරුණයෙකු එසේ දුරකථන ඇමතුම ලබා දී ඇති අතර පසුවද ඔහු අවස්ථා ගණනාවක දී ඇය සමඟ දුරකථනයෙන් සම්බන්ධ වී ඇතැයි පොලිසිය කියයි.\n\nපසුව අදාළ තරුණයා මීට දින දෙකකට ප‍්‍රථම රාත‍්‍රී පැමිණ පාසල් සිසුවිය නිවැසියන්ට හොර රහසේ හොරණ ප‍්‍රදේශයට කැටුවවිත් නිවසක සඟවාගෙන සිටිය දී අත්අඩංගුවට පත්ව තිබේ.\n\nදැරිය පරීක්ෂණයක් සඳහා රෝහල්ගත කර ඇති අතර සැකකරු පානදුර මහෙස්ත‍්‍රාත් අධිකරණයට ඉදිරිපත් කිරීමට නියමිතව තිබිණි.\n\nපින්වත්ත ස්ථානාධිපති පො.ප. සුරංග රණවීර මහතාගේ උපදෙස් පරිදි අපරාධ අංශ ස්ථානාධිපති උප පොලිස් පරීක්ෂක එච්. එම්. හේරත් මහතාගේ ප‍්‍රධානත්වයෙන් පරීක්ෂණ සිදු කරති.\n\nආර්. ඒ. එස්. පේ‍්‍රමතිලක – බණ්ඩාරගම",
       "URL": "https://divaina.lk/%e0%b6%af%e0%b7%94%e0%b6%bb%e0%b6%9a%e0%b6%ae%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b7%84%e0%b7%8f%e0%b6%af-%e0%b7%80%e0%b7%93-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/549/"
}