{
       "Source": "divaina",
       "Timestamp": "November 21, 2022",
       "Headline": "සුපිරි වෙළෙඳසල්වලින් සුපිරියටම ගේම් ගැසූ එකම පවුලේ කෙල්ලො සෙට් එක අත්අඩංගුවට",
       "News Content": "කල්ලියේ මහමොළේ ලොකු අක්කාලුඅම්බලන්තොට සිට හලාවත දක්වා සුපිරි වෙළෙඳසල්වලින් බඩු උස්සලා\n\nවිශේෂිත වු කලිසමකින් සැරසී සුපිරි වෙළෙඳසල්වලට සංවිධානාත්මකව ඇතුළු වී භාණ්ඩ සොරා ගැනීමේ නිරත එකම පවුලේ සහෝදරියන් දෙදෙනෙක් සහෝදරයෙක් සහ තවත් කාන්තාවක් අත්අඩංගුවට ගත් බව බස්නාහිර පළාත දකුණු දිසාව අපරාධ කොට්ඨාසය කියයි.\n\nඑම කල්ලිය විසින් සොරාගෙන තිබූ රුපියල් එක් ලක්ෂ පනස් දහසකට ආසන්න වටිනා මිලෙන් අධික කිරිපිටි ටින්, කුඩ, හිසකෙස් ගල්වන ආලේප, වේදනා නාශක පෙති, ඇතුළු භාණ්ඩ රැසක් සහ සොරකම් සඳහා පිරිස ගමන්ගත් ත්‍රිරෝද රථය ද පොලිස් භාරයට ගෙන ඇත.\n\nහැඳ සිටින සායට යටින් කලවා ප්‍රදේශය හොඳින් තද වන සේ මසන ලද ඇදෙන සුලු‍ විශේෂිත කොට කලිසමක් ඇද\n\nපාරිභෝගිකයන් සේ සුපිරි වෙළෙඳසල්වලට ඇතුළු වන කාන්තාවන් තිදෙනා එහි තිබෙන කූඩයක් රැගෙන මිලෙන් අධික භාණ්ඩ ඒ තුළට දමාගෙන වෙළඳසල තුළ පාළු ස්ථානයකට ගොස් එම භාණ්ඩ හැඳ සිටින විශේෂ කලිසම තුළ රුවාගෙන භාණ්ඩ සොරා ගැනීම පුරුද්දක් කර ගෙන තිබූ බව පොලිසිය කියයි.\n\nඑක් අයකු භාණ්ඩ සඟවා ගන්නා අතරේ දී අනෙක් දෙදෙනා ඔත්තු බැලීම සිදු කර ඇතැයි පොලිසිය කියයි.\n\nභාණ්ඩ සොරා ගැනීමෙන් අනතුරුව වෙළෙඳසලේ සේවකයන්ට සැකයක් ඇති නොවන පරිදි අඩු මිල සඳහන්ව තිබෙන භාණ්ඩ කිහිපයක් පමණක් මුදල් අයකැමි වෙත ඉදිරිපත් කර වෙළෙඳසලෙන් පිට වීම සිදුකර ඇතැයි පොලිස් විමර්ශනවලදී අනාවරණය වී ඇත.\n\nසුපිරි වෙළෙඳසල තුළදී භාණ්ඩ කලිසම තුළ සඟවා ගැනීමට පෙර වෙළඳසල්වල සවිකොට ඇති කැමරා පිළිබඳ දැඩි අවධානයක් යොමුකරන අයුරු දර්ශන වල පටිගත වී ඇතැයි පොලිසිය කියයි.\n\nඅත්අඩංගුවට ගත් සැකකරු විසින් සොර කාන්තාවන් තිදෙනා වෙළෙඳසල් කරා රැගෙන යාම සිදුකර ඇතැයිද පොලිසිය කියයි.\n\nබස්නාහිර පළාත දකුණු දිසාව භාර අපරාධ කොට්ඨාසය වෙත කාන්තාවන් පිරිසක් භාණ්ඩ සොරා ගැනීම සම්බන්ධයෙන් සීසීටීවී දර්ශන සමඟ ලද පැමිණිලි දෙකක් අනුව සිදු කළ දීර්ඝ විමර්ශනයේදී සැකකාර කාන්තාවන් තිදෙනා සහ අනෙක් පුද්ගලයා අත්අඩංගුවට ගැනීමට හැකි වී ඇත්තේ පානදුර අලු‍බෝමුල්ල ප්‍රදේශයේ නිවසක් තුළදී ය.\n\nසැකකාරියන් පදිංචි නිවස පරීක්ෂා කිරීමේදී නිවස තුළ ගබඩා කර තිබූ මිලෙන් අධික කිරිපිටි ටින් ඇතුළු භාණ්ඩ තොගයක් සොයා ගැනීමට හැකි වූ බවද පොලිසිය කියයි.\n\nදහවල් කාලයට වෙළෙඳසල් වල සොරකමේ ගොස් එම භාණ්ඩ විකුණා ලබා ගන්නා මුදල්වලින් බූරු ගැසීම මොවුන් කාලයක සිට කර තිබූ බවද පොලිසිය කියයි.\n\nමෙම කල්ලිය විසින් අම්බලන්තොට සිට හලාවත දක්වා සුපිරි වෙළඳසල්වලට වරින්වර යමින් දීර්ඝ කාලයක සිට සොරකමේ යෙදී ඇතැයි පොලිසිය කියයි.\n\nඅත්අඩංගුවට ගත් කාන්තාවන් අතරින් වැඩිමල් සහෝදරිය විසින් මෙම කල්ලිය මෙහෙයවා ඇති අතර සොරකම් කරන සෑම භාණ්ඩයක්ම ඇය වෙත ලබා දීම සිදු සිදුකළ යුතුව ඇතැයි ද සෙසු සැකකාරියන්ගෙන් ප්‍රශ්න කිරීමේදී කිරීමේදී අනාවරණය වී ඇත.\n\nමෙම සංවිධානාත්මක සොර කල්ලිය අධිකරණය වෙත ඉදිරිපත් කිරීමට නියමිතය.\n\nබස්නාහිර පළාත (අපරාධ බාර) නියෝජ්‍ය පොලිස්පති ප්‍රශාන්ත ජයකොඩි, බස්නාහිර පළාත දකුණු දිසාව අපරාධ කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරි ලලිත් අබේසේකර, සහකාර පොලිස් අධිකාරීවරුන් වන රොහාන් පෙරේරා, චන්දන ගමගේ මහත්වරුන්ගේ උපදෙස් මත ස්ථානාධිපති පොලිස් පරීක්ෂක ජයන්ත පෙරේරා මහතාගේ මෙහෙයවීමෙන්, පොලිස් පරීක්ෂක හේමන්ත කුමාර, උප පොලිස් පරීක්ෂක රුක්ෂාන් බණ්ඩාර, පොලිස් සැරයන් 40248 ප්‍රසන්න, 21284 බණ්ඩාර, පොලිස් කොස්තාපල්වරුන් වන 69598 අනිල්, 84762 කුමාර, 72979 චමින්ද යන අය පරීක්ෂණ පවත්වති.\n\nපොලිස් කොස්තාපල් 104701 සිසිල, 104645 කේශර, 45321 රණතුංග, 10748 කෞශල්‍ය, 10818 තිලකසිරි, කාන්තා පොලිස් කොස්තාපල් 11287 ලක්ෂාණි මහත්ම මහත්මීහු පරීක්ෂණවලට සහාය වූහ.\n\nකැස්බෑව බිමල් ජයසිංහ",
       "URL": "https://divaina.lk/%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b7%80%e0%b7%99%e0%b7%85%e0%b7%99%e0%b6%b3%e0%b7%83%e0%b6%bd%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a-%e0%b7%83%e0%b7%94%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/319/"
}