{
       "Source": "divaina",
       "Timestamp": "August 12, 2023",
       "Headline": "දාහතරේ දියණිය මුදලට විකිණූ මව රිමාන්ඩ්",
       "News Content": "අවුරුදු දාහතරක් වයසැති බාලවයස්කාර තම දියණියව ලිංගික අපයෝජනය සඳහා මුදලට විකිණූ එම දැරියගේ අම්මාව එළැඹෙන 22 දින දක්වා රිමාන්ඩ් භාරයේ තබන ලෙසට මිනුවන්ගොඩ වැඩ බලන මහෙස්ත්‍රාත් අතුල ගුණසේකර මහතා ඊයේ (11) නියම කළේය.\n\nඑම දැරියව අපයෝජනයට ලක්කළ සැකකරුවන් දෙදෙනෙකුද එළැඹෙන 22 දින දක්වා ඊයේ රිමාන්ඩ් භාරයට පත් කෙරුණි.\n\nතම බාලවයස්කාර දියණියව ලිංගික කටයුතු සඳහා මුදලට විකිණීමේ චෝදනා මත අධිකරණය හමුවට ඉදිරිපත් කෙරුණු 43 හැවිරිදි සිව්දරු මවක් වූ සැකකාරියව මෙසේ රිමාන්ඩ් භාරයට පත් කෙරුණි.\n\nඑම බාලවයස්කාර දැරියව ලිංගික අපයෝජනයට ලක් කළේ යැයි කියන 52 හැවිරිදි අයකු සහ මිනුවන්ගොඩ, නිල්පනාගොඩ පදිංචි 42 හැවිරිදි බණ්ඩාර ගනේගොඩ යන සැකකරුවන් දෙදෙනා රිමාන්ඩ් භාරයට පත් කෙරුණි.\n\n52 හැවිරිදි සැකකරු දෛනිකව කුලී වැඩ කරන අයකු බවත්, 42 හැවිරිදි සැකකරු ටයර් කඩයක හිමිකරුවකු බවත් පොලිසිය පැවසීය. සැකකාරිය සහ සැකකරුවන් දෙදෙනාව මීගමුව මහ රෝහලේ සමාජ රෝග සම්බන්ධ විශේෂඥ අධිකරණ වෛද්‍ය නිලධාරී වෙත ඉදිරිපත් කර සමාජ රෝග සම්බන්ධව වාර්තාවක් ලබාගෙන එළැඹෙන 22 වැනිදාට අධිකරණය හමුවට ඉදිරිපත් කරන ලෙසට අධිකරනයෙන් මීගමුව බන්ධනාගාර අධිකාරි වෙත නියම කෙරුණි. දැරියගේ පියා මියගොස් ඇති බවත් සිව්දරු මවක් වන සැකකාරිය පුද්ගලයින් නිවසට ගෙන්වාගෙන එක් පුද්ගලයෙකුගෙන් රුපියල් 2000 බැගින් මුදල් ලබාගෙන තම දියණියව නිවස තුළම ලිංගික අපයෝජනය සඳහා යොමුකර ඇති බවට පොලිස් පරීක්ෂණවලදී අනාවරණය වී ඇතැයි පැමිණිල්ල මෙහෙයවමින් දිවුලපිටිය පොලිසියේ උ.පො.ප. සුබසිංහ සහ පො.කො. බංඩාර (81532) යන නිලධාරීහු අධිකරණය හමුවේ පැවසූහ.\n\nවැඩිදුර විමර්ශන සිදුකර දැරියව ලිංගික අපයෝජනයට ලක්කළ සැකකරුවන් වහාම අත්අඩංගුවට ගන්නා ලෙසට වැඩබලන මහෙස්ත්‍රාත් අතුල ගුණසේකර මහතා පොලිසියට නියම කළ අතර පරීක්ෂණවල ප්‍රගතියද එළඹෙන 22 වෙනිදාට අධිකරණය හමුවට ඉදිරිපත් කරන ලෙසට පොලිසියට නියම කෙරුණි.\n\nමිනුවන්ගොඩ – ටෝනි කරුණානායක",
       "URL": "https://divaina.lk/%e0%b6%af%e0%b7%8f%e0%b7%84%e0%b6%ad%e0%b6%bb%e0%b7%9a-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba-%e0%b6%b8%e0%b7%94%e0%b6%af%e0%b6%bd%e0%b6%a7-%e0%b7%80%e0%b7%92%e0%b6%9a%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/65/"
}