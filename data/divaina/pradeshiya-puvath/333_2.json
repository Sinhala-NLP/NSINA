{
       "Source": "divaina",
       "Timestamp": "November 6, 2022",
       "Headline": "වලානෙන් අල්ලපු බඩ්කරපු සුපිරි රිය",
       "News Content": "කොටස් එකලස් කර සකස් කරන ලද රුපියල් කෝටියක් පමණ වටිනා සුඛෝපභෝගී ජීප් රථයක් සමග ව්‍යාපාරිකයෙකු අත්අඩංගුවට ගත් බව පානදුර වලාන මධ්‍යම දූෂණ මර්දන ප්‍රහාරක ඒකකය කියයි.\n\nඅත්අඩංගුවට ගන්නා අවස්ථාවේදී එම සුඛෝපභෝගී ජීප් රථයේ ලියාපදිංචි අංකය ලෙස දසක කීපයකට ඉහතදී මෙරට සේවය කළ තානාපතිවරුන්ට පමණක් රජය මගින් නිකුත් කළ 99 කාණ්ඩයේ ලියා පදිංචි අංකයක් ව්‍යාජ ලෙස ප්‍රදර්ශනය කර තිබූ බවත් පොලිසිය කියයි.\n\nබිබිල ප්‍රදේශයේ ව්‍යාපාරිකයෙකු කොටස් එකලස් කරන ලද සුඛෝපභෝගී ජීප් රථයක් පරිහරණය කරන බවට පානදුර වලාන මධ්‍යම දූෂණ මර්දන ප්‍රහාරක ඒකකය අධ්‍යක්ෂ සහකාර පොලිස් අධිකාරී උදය කුමාර මහතාට රහසිගත තොරතුරක් අනුව එහි ගිය විශේෂ පොලිස් කණ්ඩායමක් විසින් සිදුකළ රහසිගත විමර්ශනයකින් අනතුරුව සැකකාර ව්‍යාපාරිකයා එම ජීප් රථය පදවාගෙන පැමිණෙමින් සිටියදී මොණරාගල බුත්තල පාර කුඹුක් කන්න ප්‍රදේශයේ දී ක්ෂණික මාර්ග බාධක යොදා අත්අඩංගුවට ගත් බව වැටලීම සිදුකළ පොලිස් නිලධාරියෙකු පැවසීය.\n\nජීප් රථය අත්අඩංගුවට ගෙන සිදු කළ මූලික විමර්ශනවල දී එහි චැසි සහ එන්ජින් අංක ව්‍යාජ ලෙස කොටා තිබූ බව අනාවරණය වී තිබිණි.\n\nතවද ප්‍රභූවරයකු පරිහරණය කරන අයුරු සැඟවීමට අධි සන්නිවේදන උපකරණ (ඒරියල්) පිටතින් සහ ඇතුළතින් සවි කර තිබූ බව පොලිසිය කියයි.\n\nඅත්අඩංගුවට ගත් 27 හැවිරිදි ව්‍යාපාරිකයාගෙන් සිදු කළ ප්‍රශ්න කිරීමේදී බදුල්ල ප්‍රදේශයේ ප්‍රභූවරයකු ගෙන් මීට මාසයකට පමණ ඉහතදී මෙය මිලදී ගත් බවට ප්‍රකාශ කළ බව පොලිස් නිලධාරියකු පැවැසීය.\n\nමීට සතියකට පමණ ඉහතදී දැරණියගල ප්‍රදේශයේදී ද මෙවැනිම සුඛෝපභෝගී ජීප් රථයක් පොලිස් භාරයට ගැනුනු අතර කිසියම් සංවිධානාත්මක කණ්ඩායමක් විසින් මෙවැනි සුඛෝපභෝගී ජීප් රථ කොටස් එකලස් කර සකස්කර ව්‍යාපාරිකයන් මුළාකොට අධික මිල ගණන්වලට අලෙවි කර මෙම කූට ජාවාරම සිදු කරන බවට මෙතෙක් කළ විමර්ශනවලදී අනාවරණ වී ඇත.\n\nඅත්අඩංගුවට ගත් සැකකරු සහ සුඛෝපභෝගී ජීප් රථය වැඩිදුර විමර්ශන සඳහා මොනරාගල පොලිසිය වෙත භාරදී ඇත.පානදුර වලාන මධ්‍යම දූෂණ මර්දන ප්‍රහාරක ඒකකය අධ්‍යක්ෂ සහකාර පොලිස් අධිකාරි උදය කුමාර මහතාගේ උපදෙස් මත ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාගේ සෘජු අධීක්ෂණය යටතේ ප්‍රධාන පොලිස් පරීක්ෂක මහේන්ද්‍ර පෙරේරා මහතාගේ මෙහෙයවීමෙන් පොලිස් සැරයන් 428 ජයලාල් පොලිස් කොස්තාපල්වරුන් වන 91287 සංජීව 94009 ශ්‍රියන්ත 80501 තිසර 88119 අමිල මහත්තුරු වැටලීම සිදුකළහ.\n\nකැස්බෑව – බිමල් ජයසිංහ",
       "URL": "https://divaina.lk/%e0%b7%80%e0%b6%bd%e0%b7%8f%e0%b6%b1%e0%b7%99%e0%b6%b1%e0%b7%8a-%e0%b6%85%e0%b6%bd%e0%b7%8a%e0%b6%bd%e0%b6%b4%e0%b7%94-%e0%b6%b6%e0%b6%a9%e0%b7%8a%e0%b6%9a%e0%b6%bb%e0%b6%b4%e0%b7%94-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/333/"
}