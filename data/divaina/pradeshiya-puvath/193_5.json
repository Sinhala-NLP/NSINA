{
       "Source": "divaina",
       "Timestamp": "April 5, 2023",
       "Headline": "රාජ්‍ය ඇමැතිගේ මැරයන්ගෙන් පහර කෑ ඕමාන ආයෝජකයා ලංකාවෙන් යන්න හදයි!",
       "News Content": "ජනපතිත් දැනුවත් කළා සාධාරණය ඉටු කරනවා විදේශ ඇමැති දිවයින ට කියයි\n\nකටාන බඩල්ගම පිහිටි සිය කර්මාන්ත ශාලාවට කඩාවැදී තමාට අමානුෂික ලෙස පහරදීමේ සිද්ධිය සම්බන්ධයෙන් සාධාරණ පරීක්‍ෂණයක් පැවැත්වීමට කටයුතු නොකළහොත් මෙරට ආයෝජන කටයුතු නවතා දමා රටින් පිටව යෑමට එම කර්මාන්ත ශාලාවේ හිමිකරු වන ඕමාන ජාතිකයා තීරණය කර ඇත.\n\nගම්පහ දිස්ත්‍රික්කය නියෝජනය කරන රාජ්‍ය ඇමැතිවරයකුගේ මැරයන් පිරිසක් විසින් සිදුකරනු ලැබූ මෙම පහරදීම සම්බන්ධයෙන් මේ වනතුරු විධිමත් සාධාරණ පරීක්‍ෂණයක් පවත්වා නොමැති බව එම ව්‍යාපාරිකයා පවසයි.\n\nමෙම සිද්ධිය සම්බන්ධයෙන් ‘දිවයින’ කළ විමසීමකදී විදේශ කටයුතු පිළිබඳ ඇමැති අලි සබ්රි මහතා කියා සිටියේ මේ පිළිබඳව ඕමාන් තානාපතිවරයා තමන්ට කරුණු දැක්වූ බවත්, ඒ අනුව තමා ජනාධිපති රනිල් වික්‍රමසිංහ මහතා දැනුවත් කිරීමට කටයුතු කළ බවත් ය.\n\nමෙම සිද්ධියට මුහුණ පෑ ආයෝජකයාට ආරක්‍ෂාවක් ලබාදීම සහ ඔහුට සාධාරණය ඉටු කිරීමට පියවර ගන්නා බවට ජනාධිපතිවරයා පොරොන්දු වූ බව ද අලි සබ්රි මහතා කියා සිටියේය.\n\nකුලී පදනම මත එම ආයතනයට වාහනයක් ඇතුළු කිරීමට කළ උත්සාහයක් ව්‍යර්ථ වීමෙන් පසු කෝපයට පත් වූ මෙම රාජ්‍ය ඇමැතිවරයාගේ මැරයන් ඕමාන් ජාතික ව්‍යාපාරිකයාට සහ ආරක්‍ෂක නිලධාරියාට අමානුෂික ලෙස පහර දී තිබිණි. මැරයන් මෙම ප්‍රහාරය එල්ල කර තිබුණේ රාජ්‍ය ඇමැතිවරයාගේ ද අනුදැනුම මත බව විමර්ශනවලින් හෙළි වී තිබිණි.\n\nප්‍රහාරය සඳහා මැරයන් 5 දෙනකු පැමිණ සිටි අතර ඉන් සිව්දෙනකු බඩල්ගම පොලිසිය මගින් පසුව අත්අඩංගුවට ගන්නා ලදි.\n\nඅත්අඩංගුවට පත්වූවන්ගෙන් තිදෙනකු මෙම සිද්ධියට සම්බන්ධ අය නොවන අතර ඔවුන් බලහත්කාරයෙන්ම ඒ සඳහා ඉදිරිපත් වූවන් බව පසුව හෙළිවිය.\n\nඅධිකරණය විසින් මෙම සැකකරුවන් අතරින් එක් අයෙකු පමණක් බන්ධනාගාරගත කර බලෙන් ඉදිරිපත් වු තිදෙනා මුදාහැර තිබිණි.\n\nඕමාන් ජාතික ව්‍යාපාරිකයාට පහරදීම සම්බන්ධ වූ රාජ්‍ය ඇමැතිවරයාගේ මැරයන් සිව්දෙනා මේ වනතුරුත් අත්අඩංගුවට ගෙන නැත.\n\nසිද්ධියෙන් පසු ඕමාන් ජාතික ව්‍යාපාරිකයා මේ සම්බන්ධයෙන් ඕමාන් තානාපති කාර්යාලය දැනුවත්කර තිබිණි. ඒ අනුව තානාපතිවරයා විසින් විදේශ ඇමැති, මහජන ආරක්‍ෂක ඇමැති සහ පොලිස්පතිවරයා දැනුවත් කිරීමට කටයුතු කර තිබුණේ ව්‍යාපාරිකයාට සාධාරණයක් ලබා ගැනීමටය.\n\nඑහෙත් මේ වන තුරුත් ඕමාන් ව්‍යාපාරිකයාට කිසිදු සාධාරණයක් ඉටු වී නැති බවත්, ඔහු තවමත් සිටින්නේ දැඩි භීතියකින් සහ පීඩනයකින් බවත් එම කර්මාන්ත ශාලාවෙන් ලැබෙන ආරංචිමාර්ග පැවසීය.\n\nබඩල්ගම පිහිටි ඕමාන් ජාතිකයාට අයත් මෙම කර්මාන්ත ශාලාවේ කටාන බඩල්ගම ඇතුළු ප්‍රදේශ රැසක කාන්තා පිරිමි දෙපාර්ශ්වයේම විශාල පිරිසක් සේවය කරති.\n\nඕමාන් ජාතිකයා කර්මාන්ත ශාලාව වසාදමා රටින් පිටවුවහොත් තම රැකියාවන් අහිමි වන බව එහි සේවකයෝ කියා සිටිති.\n\nරාජ්‍ය ඇමැතිවරයාගේ මැරයන් කළ මෙම ක්‍රියාව නිසා සේවකයෝ දැඩි කලකිරීමටත් කෝපයටත් පත්ව සිටිති.\n\nමෙම සිද්ධිය සම්බන්ධයෙන් චෝදනා ලැබ සිටින රාජ්‍ය ඇමැතිවරයාගෙන් මේ වනතුරුත් ප්‍රකාශයක් ලබාගැනීමට පොලිසිය කටයුතු කර නැත.\n\nහේමන්ත රන්දුණු",
       "URL": "https://divaina.lk/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92%e0%b6%9c%e0%b7%9a-%e0%b6%b8%e0%b7%90%e0%b6%bb%e0%b6%ba%e0%b6%b1%e0%b7%8a%e0%b6%9c%e0%b7%99%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/193/"
}