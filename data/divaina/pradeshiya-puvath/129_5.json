{
       "Source": "divaina",
       "Timestamp": "June 13, 2023",
       "Headline": "ඌරුබොක්ක ව්‍යාපාරිකයාගේ නිවසින් පුතුගේ සැත්කමට ගෙනා – රු. ලක්‍ෂ 98ක මුදල් සහ ලක්‍ෂ 3ක රන් ආභරණ අරන් ගිහින්",
       "News Content": "ඌරුබොක්ක ප්‍රදේශයේ ව්‍යාපාරිකයකුගේ නිවසට කඩා වැදුණු සන්නද්ධ කොල්ලකරුවන් දෙදෙනකු ගිනිඅවි පෙන්වා නිවැසියන් බියවැද්දා රුපියල් අනූඅට ලක්‍ෂයක මුදලක් සහ රුපියල් තුන් ලක්‍ෂයක රන් ආභරණ කොල්ලකා පලා ගොස් තිබේ.\n\nඇදවැටීමකින් රෝගීව සිටින එම ව්‍යාපාරිකයාගේ පුත්‍රයකුට සැත්කමක් සිදු කිරීම සඳහා නිවසේ තබාගෙන සිටි මුදල් සහ එම රෝගී පුත්‍රයා බැලීමට නිවසට පැමිණි ඥාති යුවළකගේ රුපියල් ලක්‍ෂ තුනක් මෙසේ කොල්ල කා ඇත. කොල්ලකරුවන් නිවසට පැමිණෙන අවස්ථාවේ ව්‍යාපාරිකයා, ඔහුගේ බිරිඳ, මව සහ දරුවාත්, ඥාති යුවළ සහ ඔවුන්ගේ දරුවාත් නිවසේ සිට ඇතැයි පොලිසිය සඳහන් කරයි.\n\nරිවෝල්වරයක් අතැතිව පැමිණි කොල්ලකරුවන් දෙදෙනා නිවැසියන්ට මරණීය තර්ජන එල්ල කර එක් කාමරයකට දමා සිරකර මෙම කොල්ලය සිදු කර ඇතැයි මූලික පොලිස් විමර්ශනවලදී අනාවරණය වී තිබේ.\n\nසැකකරුවන් කිසිවකුත් මෙතෙක් හඳුනාගෙන නැති අතර ඌරුබොක්ක පොලිසියේ ස්ථානාධිපති ප්‍රධාන පොලිස් පරීක්‍ෂක පල්ලියගුරුගේ, පොලිස් පරීක්‍ෂක විශ්වානන්ද, උපපොලිස් පරීක්‍ෂක පතිරත්න, සැරයන් දයානන්ද ඇතුළු නිලධාරීහු පිරිසක් වැඩිදුර විමර්ශන සිදු කරති.සමන් ගමගේ",
       "URL": "https://divaina.lk/%e0%b6%8c%e0%b6%bb%e0%b7%94%e0%b6%b6%e0%b7%9c%e0%b6%9a%e0%b7%8a%e0%b6%9a-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a%e0%b6%ba%e0%b7%8f%e0%b6%9c%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/129/"
}