{
       "Source": "divaina",
       "Timestamp": "October 29, 2022",
       "Headline": "කුඩු ජාවාරමෙක් යුවළක් තොටළඟට ගෙන්වා කාමරයක හිරකර දසවධ දීලා",
       "News Content": "කාන්තාවට අතවර කරන හැටි සැකකාරියක් වීඩියෝ කරලා\n\nකෑරගල ප්‍රදේශයේ යුවළක් තොටළඟට නුදුරුව පිහිටි මත්කුඩු ජාවාරම්කරුවකුගේ නිවසට ගෙන්වාගෙන කාමරයක සිරකර ඔවුන්ට දසවධ දීමේ පුවතක් ඊයේ (28 දා) කොළඹ බ්ලුමැන්ඩල් පොලිසියෙන් වාර්තා විය.\n\nමෙම සිද්ධියෙන් මත්කුඩු ජාවාරම්කරු ඇතුළු දස දෙනකු පොලිස් භාරයට ගෙන ඇත. සැකකරුවන් අතර කාන්තාවන් දෙදෙනෙක් ද සිටින බව පොලිසිය කියයි.\n\nකොළඹ මත්කුඩු ජාවාරම්කරුගේ ගනුදෙනුකරුවකු බව කියනු ලබන කෑරගල පදිංචි පුද්ගලයා මෙම මත්කුඩු ජාවාරම්කරු රුපියල් ලක්ෂ තුනකට වැඩි මුදලක් නොදී ගනුදෙනුව නතර කර ඇති බව පොලිසිය කියයි.\n\nමත්කුඩු ජාවාරම්කරු ඊට උපායක් යොදවා තවත් මත්කුඩු ලබාදීමට පැමිණෙන ලෙස කෑරගල පදිංචි පුද්ගලයාට පවසා ඇත.\n\nඒ අනුව ඔහු සිය බිරිඳත් කැඳවාගෙන යතුරුපැදියකින් කොළඹ මත්කුඩු ජාවාරම්කරුගේ නිවසට ගොස් ඇත.\n\nමත්කුඩු ජාවරම්කරු කලින් කළ සැලැස්ම අනුව මෙම යුවළ කාමරයක දමා මෙසේ එහි කොටු කරගෙන ඇත.\n\nකෑරගල ප්‍රදේශයේ පදිංචි පුද්ගලයාගේ බිරිඳ වෙනත් කාමරයකට රැගෙන ගොස් නිරුවත් කර සැකකරුවකු බලහත්කාරයෙන් ඇයට අතවර කර ඇති අතර මෙම සිද්ධිය වීඩියෝගත කර ඇති බව ද බ්ලුමැන්ඩල් පොලිසිය කියයි. මෙම සිද්ධිය වීඩියෝ කර ඇත්තේ සැකකාරියක විසින් බව ද පොලිසිය සඳහන් කරයි.\n\nමේ අතරතුරේදී කෑරගල ප්‍රදේශයේ පුද්ගලයාගේ නිවසට කතාකර ඔහුගේ මව අමතා සුරාබදු දෙපාර්තමේන්තුවෙන් කතා කරන බව ද පුතත් ලේලිත් මත්කුඩුවලට හසු වී සිටින බව ද ඔවුන් නිදහස් කිරීම සඳහා රුපියල් ලක්ෂ තුනක් බැංකුවේ තැන්පත් කරන ලෙස සැකකරුවකු තර්ජනයක් කර ඇත.\n\nමේ පිළිබඳව සැක පහළ කළ ඇය මේ බව කෑරගල පොලිසියට පැමිණිලි කර ඇති බව බ්ලුමැන්ඩල් පොලිසිය කියයි.\n\nමෙම තොරතුරු ඔස්සේ ක්‍රියාත්මක වූ බ්ලුමැන්ඩල් පොලිස් ස්ථානාධිපති පොලිස් පරීක්ෂක තිස්සමල්දෙණිය මහතා ප්‍රමුඛ පොලිස් කණ්ඩායම කොළඹ තොටළඟට නුදුරු නිවස වටලා මෙසේ අමානුෂික ලෙස වද දීමට ලක් වී සිටි යුවළ සහ ඊට සම්බන්ධ වූ කාන්තාවන් දෙදෙනකු ද තවත් පුද්ගලයන් අටදෙනකු පොලිස් භාරයට ගෙන ඇත.\n\nබස්නාහිර ප්‍රදේශය භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, කොළඹ ජ්‍යෙෂ්ඨ නියෝජ්‍ය පොලිස්පති චන්ද්‍ර කුමාර, ජ්‍යෙෂ්ඨ පොලිස් අධිකාරි පී. අබේපිටිය, සහකාර පොලිස් අධිකාරි ප්‍රභාත් දයානන්ද යන නිලධාරීන්ගේ උපදෙස් පරිදි බ්ලුමැන්ඩල් පොලිසියේ ස්ථානාධිපති පොලිස් පරීක්ෂක තිස්ස මල්දෙණිය, අපරාධ අංශයේ ස්ථානාධිපති පොලිස් පරීක්ෂක ජයසේකර, උප පොලිස් පරීක්ෂක නිමන්ත පෙරේරා, ලක්මාල් කළුආරච්චි යන පොලිස් කොස්තාපල්වරුන් සහ සෙව්වන්දි නිසංසලා, මදුශානි යන කාන්තා පොලිස් කොස්තාපල්වරියන් මෙම වැටලීමට සහාය දී ඇත.\n\nනෝමන් පලිහවඩන",
       "URL": "https://divaina.lk/%e0%b6%9a%e0%b7%94%e0%b6%a9%e0%b7%94-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%99%e0%b6%9a%e0%b7%8a-%e0%b6%ba%e0%b7%94%e0%b7%80%e0%b7%85%e0%b6%9a%e0%b7%8a-%e0%b6%ad%e0%b7%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/339/"
}