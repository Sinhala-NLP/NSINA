{
       "Source": "divaina",
       "Timestamp": "March 7, 2023",
       "Headline": "පින්සර හොර සම්මාදම් නඩේ ගම්පොලදී අතේ මාට්ටු",
       "News Content": "මිනිසුන් මුදල් ලබාදෙමින්පොලිස් භාරයට ගත් හොර සම්මාදන් නඩයට ස්ථානාධිපතිවරයා අවවාද කරන අයුරු\n\nපින්සර සංවිධානය ලෙස නාම පුවරු ගසාගෙන පින්කම් කරන මුවාවෙන් පව් කරමින් සිටි හොර සම්මාදම් කණ්ඩායමක් ගම්පොල මූලස්ථාන පොලිසියේ භාරයට ගනු ලැබීය.\n\nමෙම හොර සම්මාදම් නඩය මෙහෙයවූ චීවරධාරියකු සමග ගිහියන් දෙදෙනෙකු මෙසේ පොලිස් භාරයට ගෙන ඇත.\n\nබෞද්ධයාගේ මහත් පූජාවට ලක් වූ ශ්‍රීපාදස්ථානය මුල්කර ගනිමින් මොවුන් මුදල් හා භාණ්ඩ එකතු කර ඇත.\n\nමෙවර ශ්‍රීපාද සමය ඇරඹීම මුල්කරගෙනය ශ්‍රී සුමන සමන් දේව පූජාව නමින් කුඩා ලොරි රථයක ගසාගෙන එහි පිටුපස විසිතුරු ලෙස සරසා සමන් දෙවිඳුන්ගේ රූපය ගසා ජනතාව මුලා කරමින් මෙම මුදල් එකතුකිරීම සිදු කර ඇත.\n\nමේ පිළිබඳව ගම්පොල ප්‍රදේශයේ මහජනතාවගේ ලද පැමිණිලි මත මෙම ලොරි රථය හා පිරිස ගම්පොල මූලස්ථාන පොලිසියේ ස්ථානාධිපති ප්‍රධාන පොලිස් පරීක්ෂක ලක්සිරි ප්‍රනාන්දු මහතාගේ සෘජු අධීක්ෂණය මත ඔහු භාරයට ගෙන මෙසේ ප්‍රශ්න කරනු ලැබීය.\n\nමේ සඳහා අවසර රැගෙන ඇති බව මෙම භික්ෂූන් වහන්සේ පැවසීම නිසා ඒ පිළිබඳව ප්‍රාදේශීය ලේකම් තුෂාරි තෙන්නකෝන් හා බෞද්ධ කටයුතු සමායෝජක නිලධාරිවරයා හා ගම්පොල උඩපලාත ශාසනාරක්ෂක බල මණ්ඩලයේ ලේඛකාධිකාරී ප්‍රධාන සංඝනායක බෝවල විමලධම්ම නාහිමියන්ගෙන් ද ස්ථානාධිපතිවරයා විමසූ අතර ඒ සඳහා අවසරයක් දී නොමැති බව හෙළි විය.\n\nමෙහිදී විමලධම්ම නාහිමියන් එම භික්ෂූන් වහන්සේට පවසා සිටියේ භික්ෂූන් වහන්සේ නමක් ලෙස ශාසනය රැකගෙන දායකයා යහමගට ගැනීමට කටයුතු කිරීමෙන් මිස දෙවියන් විකුණා මුදල් හම්බ කර බෞද්ධයන් නොමඟ නොවිය යුතු බවය.\n\nමේ හොර සම්මාදන් වැඩේ නතර කොට වහාම ප්‍රදේශයෙන් පිට විය යුතු බව ද උන්වහන්සේ දන්වන ලැබීය.\n\nසම්මාදමේ යෙදුන භික්ෂූන් වහන්සේ මෙහිදී පවසා සිටියේ මිනිසුන්ගෙන් සල්ලි හෝ කිසිවක් නොඉල්ලූ බවත් ඔවුන් කැමැත්තෙන් දෙන බවත් ය. නමුත් පොලිසිය ආසන්නයේ ඇති රාජ්‍ය ආයතනයක සේවකයන් දන්වා සිටියේ එම ආයතනයට මේ පිරිස පැමිණ ඉල්ලූ භාණ්ඩ හා මුදල් සූදානම්ව කර ඇති බවය.\n\nමෙහිදී පොලිස් ස්ථානාධිපතිවරයා මෙම පිරිසට දැඩි ලෙස අවවාද කරමින් ප්‍රකාශ කර සිටියේ තමා ශ්‍රීපාද අඩවියේ පොලිස් ස්ථානභාරව සිටි බවත් 128 වතාවක් ශ්‍රීපාද මළුවට ගොස් ඇති බවත් ශීපාදස්ථානයේ ගෞරවය මේ ආකාරයට විනාශ කිරීමට ඉඩ දිය නොහැකි බවත්ය.\n\nමෙම භික්ෂූන් වහන්සේ පිළිබඳව පැමිණිලි රැසක් පොලිසිය වෙත ලැබී ඇති බවත් පැවසූ ස්ථානාධිපතිවරයා උපාසකයෙකු ලෙස සුදු හැඳ උතුරු සළු පොරවා සිටි ගිහියාට හා ලොරි රථයේ රියදුරාට දැඩි ලෙස අවවාද කර සිද්ධිය පොලිස් පොතේ සටහන් කර සම්මාදම නතර කරනු ලැබීය.\n\nගම්පොළ -සුරංග දිල්හාන්",
       "URL": "https://divaina.lk/%e0%b6%b4%e0%b7%92%e0%b6%b1%e0%b7%8a%e0%b7%83%e0%b6%bb-%e0%b7%84%e0%b7%9c%e0%b6%bb-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%af%e0%b6%b8%e0%b7%8a-%e0%b6%b1%e0%b6%a9%e0%b7%9a-%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/221/"
}