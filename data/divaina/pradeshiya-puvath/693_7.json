{
       "Source": "divaina",
       "Timestamp": "September 12, 2021",
       "Headline": "අන්තර්ජාලයේ ගේම් ගහන්න නිවසම සුද්ද කළ පාසල් සිසුවා… අම්මා තාත්තා රට; හැදුනේ වැඩුනේ සීයා සහ ආච්චි ළඟ…",
       "News Content": "මාරවිල, කටුනේරිය පදිංචි ප‍්‍රවීන් මධුශංක පාසල් සිසුවෙකි. වයස අවුරුදු 18 කි. එම ප‍්‍රදේශයේම ජනප‍්‍රිය පාසලක වාණිජ අංශයෙන් ඔහු උසස් පෙළ හැදෑරුවේය.\n\nප‍්‍රවීන්ගේ මව සහ පියා ඔහු කුඩා කලම ඉතාලිය බලා පිටත් වූහ. ඒ රැකියාවන් කිරීම සඳහාය. එලෙස ගිය ඔවුන් මෙරටට පැමිණියේ වසරකට එක්වරක් පමණි. එම නිසා ප‍්‍රවීන් හැදී වැඩුණේ තම සීයා සහ මිත්තණිය සමගයි.\n\nසීයා සහ මිත්තණිය සෙවනේ හැදී වැඩුණු නිසා ඔහු නිදහස උපරිමයෙන්ම භුක්ති වින්දේය. එම නිසා සමහර අවස්ථාවන්වලදී තමන්ට උවමනා සහ නුවුවමනා දේ පවා ඔහු කිසිදු බාධාවකින් තොරව සිදු කළේය.\n\nමුදල් අතින් ද ඔහුට කිසි අඩුපාඩුවක් නොතිබුණි. එම නිසා මිතුරන් අතර ඔහු අත දිග හැර මුදල් වියදම් කළේය. එයට අමතරව විදෙස් ගතව සිටි දෙමව්පියන් තම එකම පුතා ඉල්ලන ඉල්ලන දෙය ලබාදීමට ද කටයුතු කළේය.\n\nවරක් ඔහු දෙමව්පියන්ගෙන් යතුරුපැදියක් ඉල්ලූවේය. ඒ වන විට ඔහුට රියදුරු බලපත‍්‍රය ලබා ගැනීමට පවා වයස සම්පූර්ණ වී නොතිබිණි. විදෙස්ගතව සිටින දෙමව්පියන් ඒ ගැනවත්ම නොසිතා ඔහුට රුපියල් ලක්ෂ හතරක් පමණ වටිනා යතුරු පැදියක් ලබා දුන්නේය.\n\nකොවිඞ් වසංගතය හමුවේ පාසල් වසා දැමීම නිසා අන් පාසල් සිසුන් මෙන් ඔහුද අධ්‍යාපන හැදෑරුවේ ඔන්ලයින් ක‍්‍රමයටයි. එම නිසා ඔහුට ඔන්ලයින් අධ්‍යාපන කටයුතු කරගෙන යෑම සඳහා දෙමව්පියන් විසින් නවීන පන්නයේ ජංගම දුරකථනයක් සහ පරිගණකයක් ද ලබා දෙන ලදී.\n\nමාස කීපයක් ගතවෙද්දී ඔන්ලයින් අධ්‍යාපන ක‍්‍රමය පසෙකට දැමූ ඔහු අන්තර්ජාලය හරහා වීඩියෝ ගේම් සෙල්ලම් කිරීමට පුරුදු වූයේය. සති කිහිපයක් ගත වෙද්දී දැඩි ලෙස ඔහු එම වීඩියෝ ගේම් වලට ඇබ්බැහි වූයේය. එලෙස ඇබ්බැහි වූ ඔහු මුදල්වලට පවා වීඩියෝ ගේම් සෙල්ලම් කළේය.\n\nදිනක් ඔහු තම මිතුරන් සමඟ එම වීඩියෝ ගේම් පිළිබඳව මෙලෙස කතාබස් කළේය.\n\n”මචං මාර ගේම් වගයක් ඇවිල්ලා තියෙනවා.”\n\n”කොහෙද බං.”\n\n”වෙන කොහෙද ඉතින් ඉන්ටර්නෙට් එකේ මිසක්.”\n\n”ඉතින් අපිට සෙල්ලම් කරන්න බැයිද?”\n\n”ඇයි බැරි මම කියන්නම් සෙල්ලම් කරන විදිහ.”\n\n”කියපන්කො අපිත් ආසයි.”\n\n”හැබැයි නිකන් සෙල්ලම් කරන්න බැහැ සල්ලි ඕනා.”\n\n”උඹ කියන්නේ සල්ලි දීලා ගහන ගේම් ගැනද ?”\n\n”ඔව් බං ඒව තමයි. මම ඒ වගේ ගේම් දෙක තුනක් ගහනවා. නියමයි මචං.”\n\n”ඒ වගේ ගේම් ගහන්න උඹට වගේ අපිට සල්ලි කොහෙන්ද.”\n\n”මටත් එහෙම සල්ලියක් නැහැ. ඒත් කොහොම හරි හොයාගෙන ගහනවා. උඹලත් එහෙම ගහපන්.”\n\n”උඹට සල්ලි නැත්තං මහ බැංකුවේත් සල්ලි නැහැ. අපිට එහෙම සල්ලි හොයල ගේම් ගහන්න විදිහක් නෑ.”\n\n”මටත් එහෙම සල්ලියක් නැහැ. එහෙන් මෙහෙන් බැලන්ස් කරලා තමයි සල්ලි හොයාගන්නේ.”\n\n”සල්ලි හුඟක් යනවද ඔය ගේම් ගහන්න.”\n\n”ඔව් ටිකක් විතර යනවා.”\n\n”ටිකක් විතර කිව්වේ.”\n\n”දහ දාහ, විසිදාහ සමහර වෙලාවට ඊටත් වඩා යනවා. ගේම් එක අනුව තමයි සල්ලි දෙන්න ඕනා.”\n\n”උඹට පිස්සුද ඔච්චර සල්ලි ගෙවලා ගේම් ගහන්නෙ.”\n\n”උඹලා දන්නෙ නැහැ ඒකෙ තියෙන ආතල් එක. ගහලා බලපන්කෝ. එතකොට වෙන මොනවත් ඕන වෙන්නේ නැහැ.”\n\n”අපිටනං පිස්සුවක් නෑ උඹට වගේ සල්ලි දීලා ගේම්\n\nගහන්න.”\n\n”එක පාරක් සෙල්ලම් කළා නම් උඹලා ඔහොම කියන්නේ නෑ. මං වගේ හැමදාම ගහයි.”\n\n”හරි හරි බලමුකෝ. දැන් ඔච්චර සල්ලි වියදම් කරලා ගේම් ගහලා උඹට මොනවද හම්බවෙන්නෙ.”\n\n”හම්බවෙන දේවල් මම කියන්නම් තව ටික දවසකින්.”\n\nකතාව එලෙස අවසන් විය. ප‍්‍රවීන් ට වුවමනා වූයේ කෙලෙස හෝ තම මිතුරන් කිහිපදෙනෙකු ද තමා සෙල්ලම් කරන වීඩියෝ ගේම් සඳහා එකතු කර ගැනීමටයි. එහෙත් එම මිතුරන් මුදල් නොමැතිවීම නිසා එයට අකමැති විය.\n\nදවසේ වැඩිපුර කාලයක් කාමරයට වී ප‍්‍රවීන් සිදු කළේ මුදල් ගෙවා වීඩියෝ ගේම් සෙල්ලම් කිරීමයි. ඔහුගේ සීයා සහ මිත්තණිය සිතුවේ තම මුණුපුරා කාමරයට වී අධ්‍යාපනය හදාරන බවයි.\n\nප‍්‍රවීන් එන්න එන්නම ගේම්වලට ඇබ්බැහි විය. ඔහු ළඟ තිබූ මුදල් සියල්ලම අවසන් වූයේ එම වීඩියෝ\n\nගේම් සෙල්ලම් කිරීම සඳහා මුදල් ගෙවීම නිසාය. අවසානයේ ඔහු ළඟ සතයක්වත් නොතිබුණි. එහෙත් දැඩි ලෙස ගේම් සෙල්ලම් කිරීමට ඇබ්බැහි වී සිටි ඔහුට එය නවතා දැමීමට නොහැකි විය. එම නිසා කෙලෙස හෝ මුදල් සෙවිය යුතු යැයි ඔහු කල්පනා කළේය.\n\nදෙමව්පියන්ගෙන් හැකි තරම් මුදල් ලබාගෙන තිබේ. එමනිසා ඔවුන් නැවතත් මුදල් ලබා දෙන්නේ නැත. සීයා සහ මිත්තණිය ළඟ තිබූ මුදල් ද උපරිමයෙන්ම ලබාගෙන තිබේ. මිතුරන් අත ද මුදල් නොමැත. එම නිසා කරන්නට කිසිම දෙයක් නොමැත. එහෙත් වීඩියෝ ගේම් සෙල්ලම් කිරීම කිසිසේත් නවතා දැමිය නොහැක.\n\nමුදල් නොමැති නිසා වීඩියෝ ගේම් සෙල්ලම් කිරීමට නොහැකිව දින කිහිපයක් ඔහු සිටියේ ඉතාමත් දුකකිනි. කරන්න දෙයක් නොමැති තැන අවසානයේ ඔහු මෙලෙස සිතුවේය. ඒ නිවසේ තිබෙන රත්තරන් භාණ්ඩවලින් මාලයක් ගෙන උගස් කිරීමටයි. ඒ අනුව සීයාට සහ මිත්තණියට හොර රහසේ ඔහු නිවසේ තිබූ රත‍්‍රං බඩු වලින් මාලයක් ගෙන උගස් තැබුවේය. එයින් ලබාගත් මුදල්වලින් යළි ඔහු දින කිහිපයක් වීඩියෝ ගේම් සෙල්ලම් කළේය. එම මුදල් ද අවසන් විය.\n\nගේම්වලට තදබල ලෙස ඇබ්බැහි වී සිටි ඔහුට කිසිසේත් එයින් මිදීමට නොහැකි විය. එම නිසා යළිත් වරක් නිවසේ තිබූ රත්තරන් බඩුවලින් මාලයක් ගෙන උගස් කර මුදල් ලබා ගත්තේය. එම මුදල්වලින් ද ඔහු සිදු කළේ වීඩියෝ ගේම් සෙල්ලං කිරීමයි. එම මුදල් ද අවසන් විය. යළිත් වරක් රත්තරන් මාලයක්\n\nගැන උගස් කෙරුවේය. ඒ අනුව ඔහු නිවසේ තිබූ ලක්ෂ පහකට ආසන්න රත්තරන් භාණ්ඩ උගස් කළේය.\n\nනිවසේ තිබූ රත්තරන් බඩු උගස් කර අවසන් වූ පසු ඔහුට සල්ලි සොයා ගැනීමට\n\nමාර්ගයක් නොතිබුණි. එහෙත් ගේම් සෙල්ලම් කිරීම නවතා දැමීමට ඔහුට නොහැකි විය. එමනිසා ඔහු දස අතේ කල්පනා කළේ යළි මුදල් සහ ගන්නේ කෙලෙස ද කියාය. ඒ අනුව ඔහුට දෙමව්පියන් විසින් ලබාදී තිබුණු ලක්ෂ හතරක් පමණ වටිනා යතුරුපැදිය මතක් විය.\n\n”මට ගේම් ගහන්න සල්ලි හොයන්න වෙන ක‍්‍රමයක් නැහැ. දැන් කරන්න තියෙන්නේ යතුරුපැදිය විකුණන එක තමයි. ගෙදර කට්ටියට හොරෙන් මේක විකුණන්න ඕනා.” එලෙස සිතූ ඔහු අවසානයේ නිවැසියන්ට හොරෙන් යතුරුපැදිය විකිණීමට තීරණය කළේය.\n\nදන්නා හඳුනන කීපදෙනෙකුටම ඔහු ඒ ගැන පැවසුවේය. ඒ අනුව එක් ගැණුම්කරුවකු පැමිණ යතුරු පැදිය පරීක්ෂා කළේය. ඔහු 150,000 මුදලකට එම යතුරු පැදිය මිලදී\n\nගැනීමට තීරණය කළේය. තම මිත්තණිය සහ සීයාට හොර රහසේ යතුරු පැදිය ඔහු එම\n\nගැනුම්කරුට විකුණා දැමුවේය. එලෙස විකුණා ලබාගත් මුදල්වලින් එදින දවස පුරාම ඔහු අන්තර්ජාලය හරහා වීඩියෝ ගේම් සෙල්ලම් කළේය. පසු දින උදාවිය. නිවසේ තිබූ යතුරු පැදිය නොමැති බව දැනගත් මිත්තණිය ඒ පිළිබඳව තම මුණුබුරාගෙන් විමසුවාය. එහිදී ඔහු පැවසුවේ යතුරු පැදිය ගැන කිසිවක් තමන් නොදන්නා බවයි.ඒ අනුව නිවසේ තිබූ යතුරුපැදිය කවුරුන් හෝ සොරකම් කර ඇතැයි ඇය සිතුවාය. එලෙස සිතු ඇය මාරවිල පොලීසියට ගොස් මේ පිළිබඳව පැමිණිල්ලක් දැමුවාය.\n\nපැමිණිල්ලට අනුව මාරවිල පොලිසියේ නිලධාරීහු පරීක්ෂණ පැවැත්වූහ. එහිදී ඔවුන්ට දැනගන්න ලැබුණේ එම එම යතුරුපැදිය කිසිවකුත් සොරකම් කර නොමැති බවයි. එම නිසා පොලිස් නිලධාරීහු සැක පිට නිවසේ සිටි පාසල් සිසුවාගෙන් ප‍්‍රශ්න කළහ. එම ප‍්‍රශ්න කිරීම් හමුවේ දී සැකකාර පාසල් සිසුවා සිදු වූ සියල්ල අකුරක් නෑර පැවසුවේය.\n\nඑහිදී පොලිසිය අනාවරණය කරගත්තේ සැකකාර මෙම පාසල් සිසුවා අන්තර්ජාලය හරහා මුදල් දී වීඩියෝ ගේම් සෙල්ලම් කිරීමට ඇබ්බැහි වූ අයෙකු නිසා රත්තරන් භාණ්ඩ සහ යතුරුපැදිය එලෙස හොර රහසේ විකුණා දමා ඇති බවයි.\n\nමෙරට වෙසෙන තවත් බොහෝ දරුවන් අන්තර්ජාලය හරහා මුදල් යොදවා මෙවැනි වීඩියෝ ක‍්‍රීඩාවල නියැලේ. එම නිසා අන්තර්ජාලය භාවිතා කරන ඔබේ දරුවා ගැන විමසිලිමත් වන්න.\n\nගයාන් සමරසිංහ",
       "URL": "https://divaina.lk/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%a2%e0%b7%8f%e0%b6%bd%e0%b6%ba%e0%b7%9a-%e0%b6%9c%e0%b7%9a%e0%b6%b8%e0%b7%8a-%e0%b6%9c%e0%b7%84%e0%b6%b1%e0%b7%8a%e0%b6%b1-%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/693/"
}