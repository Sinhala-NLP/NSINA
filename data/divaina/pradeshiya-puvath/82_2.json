{
       "Source": "divaina",
       "Timestamp": "July 28, 2023",
       "Headline": "රු. විසිපන්දහසේ මාසික කුලියට මෙහෙකාරකමට විකිණූ තරුණිය ඝාතනය කරලා",
       "News Content": "රුපියල් විසිපන්දහසක මාසික කුලියකට නිවසක මෙහෙකාරකමට ලබාදුන් වයස අවුරුදු 17 ක තරුණියකගේ මළසිරුර එම නිවසින් හමුවීමේ සිද්ධියක් සම්බන්ධයෙන් යාපනය පොලිසිය පෙරේදා (26 දා) පරීක්ෂණ ආරම්භ කොට තිබේ.\n\nමේ සිද්ධිය සම්බන්ධයෙන් වහාම පරීක්ෂණ පවත්වන ලෙසත්, අපරාධකරුවන් වහාම අත් අඩංගුවට ගෙන නීතිය හමුවට ඉදිරිපත් කරන ලෙසත් උතුරු පළාත් ආණ්ඩුකාරිණී පී. එම්. එස්. චාර්ල්ස් මහත්මිය යාපනයේ ජ්‍යෙෂ්ඨ පොලිස් නිලධාරීන්ට දැණුම්දී තිබේ. යාපනයේ වඩුක්කෝඩෙයි මුදලියාර් කෝවිල් අඩි ප්‍රදේශයේ නිවසක සිටි දාහත් හැවිරිදි කේතීස්වරන් ධර්මිකා නමැති තරුණියක්, අධ්‍යාපන කටයුතුවල නිරත වීමට ආර්ථික ශක්තියක් නොමැති නිසා ඇයගේ මව විසින් යාපනයේ නිවසක මෙහෙකාරකමට ලබා දී ඇත. මාසික කුලිය වශයෙන් රුපියල් 25000 ක මුදලක් ලබාදීමට පොරොන්දු වූවත් ඇයට මාසයකට රුපියල් 5000 ක මුදලක් පමණක් නිවසේ අයිතිකරු විසින් ලබා දී තිබේ.මවට දරුවා බැලීමට යෑම තහනම් කළ හාම්පුතා දුරකතනය ඔස්සේ මසකට විනාඩි තුනක කාලයක් පමණක් මවට කතා කිරීමට ලබා දී තිබේ. මාස හතරකට පමණ පසුව එසේ දුරකතනයෙන් කතා කිරීමටද ඉඩක් ලබා නොදුන් හාම්පුතා නියමිත පරිදි වැටුප්ද ගෙවා නොමැත.\n\nඅවසානයේදී ඇය මියගොස් ඇති බවට පණිවුඩයක් දැරියගේ මවට ලැබීමෙන් පසුව මරණය පිළිබඳව තමන්ට විශාල සැකයක් පවතින බව දැරියගේ මව යාපනය පොලිසියට ප්‍රකාශ කොට තිබේ.\n\nමරණය සම්බන්ධයෙන් පශ්චාත් මරණ පරීක්ෂණය පැවැත්වූ යාපනය ශික්ෂණ රෝහලේ අධිකරණ වෛද්‍ය නිලධාරී ප්‍රේමකුමාර් නාමසිවායම් මහතා එම මරණය සම්බන්ධයෙන් විවෘත තීන්දුවක් ලබා දී මියගිය අයගේ ශරීරයේ කොටස් වැඩිදුර පරීක්ෂණ සදහා රජයේ රස පරික්‍ෂකවරයා වෙත යවා තිබේ. යාපනය පොලිසිය සිද්ධිය සම්බන්ධයෙන් පරීක්ෂණ පවත්වයි.\n\nදිනසේන රතුගමගේ",
       "URL": "https://divaina.lk/%e0%b6%bb%e0%b7%94-%e0%b7%80%e0%b7%92%e0%b7%83%e0%b7%92%e0%b6%b4%e0%b6%b1%e0%b7%8a%e0%b6%af%e0%b7%84%e0%b7%83%e0%b7%9a-%e0%b6%b8%e0%b7%8f%e0%b7%83%e0%b7%92%e0%b6%9a-%e0%b6%9a%e0%b7%94%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/82/"
}