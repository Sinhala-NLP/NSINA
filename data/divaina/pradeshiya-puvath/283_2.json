{
       "Source": "divaina",
       "Timestamp": "December 30, 2022",
       "Headline": "කැරපොත්තන් මීයන් වැහි වැහැලා – පිසින ලද ආහාර එළිමහනේ… කළුබෝවිල කුණු කෑම වික්ක හෝටල්…",
       "News Content": "වැරදි නිවැරැදි කරගන්න සතිය කාලයක්\n\nදෙහිවල – ගල්කිස්ස මහ නගර සභා බල ප්‍රදේශයට අයත් කළුබෝවිල අවට ආහාරපාන අලෙවි සැල් වටලා පරිභෝජනයට නුසුදුසු ආහාර වර්ග විශාල තොගයක් විනාශ කළ බව සෞඛ්‍ය වෛද්‍ය නිලධාරී කාර්යාලය පැවසීය.\n\nනගරාධිපති නාවලගේ ස්ටැන්ලි ඩයස් හා නාගරික මන්ත්‍රී උපුල් ගමගේ යන මහත්වරුන් ඇතුළු සෞඛ්‍ය කමිටුවේ අධීක්ෂණයෙන් දකුණු කොළඹ ශික්ෂණ රෝහලේ කාර්ය මණ්ඩලය, නේවාසික රෝගීන්, උපස්ථායකයන් හා ප්‍රදේශවාසීන් ආහාර මිලදී ගන්නා අලෙවි සැල්වල ගුණාත්මක භාවය වැඩිදියුණු කිරීමට මෙම පරීක්ෂාව සිදුකර තිබේ. එහිදී සමහර මුළුතැන්ගෙවල් මීයන්, කැරපොත්තන්, මැසි, මදුරුවන් පවා ගැවසෙමින් ඉතා අපිරිසිදුව තිබූ බව සෞඛ්‍ය නිලධාරීහු පැවසූහ.\n\nමෙහිදී දූවිලි වදිමින් එළිමහනේ විවෘතව තිබූ ආහාර වර්ග, පිසින ලද මෙන්ම පිසීමට සුදානම් කර තිබූ කුකුළු මස්, එළවළු, පරාටා, බත්, එළවළු රොටී අවිධිමත්ව ශීතකරණවල ගබඩාකර තිබියදී සෞඛ්‍ය නිලධාරීන් භාරයට ගෙන ඇත. මේවා සියල්ලම අලෙවි සැල් හිමියන්ගේ එකඟතාව මත විනාශ කළ බව ඔවුහු පැවසූහ.\n\nඅනතුරුව එම ආපනශාලා හිමිකරුවන් සහ සේවකයන්ට විධිමත්ව ආහාරපාන පිළියෙල කරන අයුරු දැනුවත් කර සතියක් ඇතුළත වැරැදි නිවැරදි කර සෞඛ්‍ය අංශයට වාර්තා කරන ලෙස දැනුම් දී තිබේ.\n\nමෙම අලෙවි සැල් වැටලීම සඳහා ප්‍රධාන මහජන සෞඛ්‍ය පරීක්ෂක ජී. එච්. වසන්ත පුෂ්පකුමාර ඇතුළු මහජන සෞඛ්‍ය පරීක්ෂකවරුන් වන ඩී. එල්. පී. ජයන්ත, කේ. සී. ආර්. කෞෂල්‍ය, අමිල සම්පත් මධුරංග, එම්. එන්. එම්. නජාන් සහ ලක්මාල් යන මහත්වරුන් සහභාගී වූහ.\n\nඥානතිස්ස ජයවර්ධන – බොරලැස්ගමුව",
       "URL": "https://divaina.lk/%e0%b6%9a%e0%b7%90%e0%b6%bb%e0%b6%b4%e0%b7%9c%e0%b6%ad%e0%b7%8a%e0%b6%ad%e0%b6%b1%e0%b7%8a-%e0%b6%b8%e0%b7%93%e0%b6%ba%e0%b6%b1%e0%b7%8a-%e0%b7%80%e0%b7%90%e0%b7%84%e0%b7%92-%e0%b7%80%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/283/"
}