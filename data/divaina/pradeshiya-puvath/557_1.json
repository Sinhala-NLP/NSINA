{
       "Source": "divaina",
       "Timestamp": "February 2, 2022",
       "Headline": "බහින්බස්වීම දුරදිග ගොස් පිහි ඇනුම් කෑ තරුණයා මරුට",
       "News Content": "බහින් බස්වීමක් දුරදිග යෑමෙන් ඇතිවූ අරගලයකදී පිහි ඇනුමකට ලක්වූ 19 හැවිරිදි තරුණයකු රෝහල් ගත කිරීමේදී මියගොස් ඇතැයි මාලබේ පොලිසිය පවසයි.\n\nපෙරේදා (31 දා) රාත‍්‍රී 7 ට පමණ ඇතිවූ සිද්ධියෙන් මෙසේ මියගොස් ඇත්තේ ජී. පී. ජයරු ජීවන්ත නමැති 19 හැවිරිදි තරුණයෙකි.\n\nසිද්ධිය වූදා මියගිය අය සවස් කාලයේ පොතුඅරාව කැකිරිහේන ගුවන් හමුදා කඳවුර ආසන්නයේ පදිංචිව සිටින මිතුරකු හමුවීම සඳහා ඔහුගේ නිවස වෙත ගොස් තිබෙන අතර එහි සිටි තවත් මිතුරන් තිදෙනකු හා සුහද කතාබහක යෙදී සිටියදී එම ස්ථානයට යතුරුපැදියකින් පැමිණි මිතුරාගේ ඥාතියකු බව පැවසෙන 47 හැවිරිදි අයකු කතාබහේ යෙදී සිටි තරුණ පිරිස හා ආරවුලක් ඇතිකර ගනිමින් බහින් බස්වීමක් සිදුවී ඇතැයි පොලිසිය කියයි.\n\nඑහිදී මියගිය අයට යතුරුපැදියෙන් පැමිණි අය පහරදීමක් සිදුකර තිබෙන අතර පහරකෑමට ලක්වූ අය ඉන් මිදීමට පහරදුන් අයට නිවසේ වූ පුටුවකින් පෙරළා පහරදීමක් සිදුකර තිබේ. එහිදී බීමත්ව සිටි බවට පැවසෙන යතුරුපැදියෙන් පැමිණි සැකකාර පුද්ගලයා පුටු ප‍්‍රහාරය එල්ල කළ ජයරු ජීවන්ත වෙත පිහි පහරක් එල්ල කර ජයරු සමග සිටි අනෙක් මිතුරන් පසුපස එළවා ගොස් තිබෙන අතර ඔවුන් දිවගොස් තම ජීවිත බේරාගෙන ඇතැයි ඔවුන් පොලිසියට ප‍්‍රකාශ කළ බව පොලිසිය කියයි.\n\nපසුව නැවත එම නිවස වෙත පැමිණි මිතුරන් පිහි පහරට ලක්ව බරපතළ තත්ත්වයේ සිටි ජයරු ජීවන්ත තලංගම මූලික රෝහල වෙත යොමුකර තිබෙන අතර එහිදී ඔහු මියගොස් සිටි බව රෝහල් කාර්ය මණ්ඩලය පවසා තිබේ.\n\nසිද්ධියට සම්බන්ධ මාලබේ තලාහේනේ පදිංචි 47 හැවිරිදි සැකකරු ප‍්‍රදේශයෙන් පලාගොස් ඇතැයි පවසන පොලිසිය සැකකරු පැමිණි යතුරුපැදිය ඔහුගේ නිවසේ තිබී පොලිස් භාරයට ගෙන තිබේ.\n\nමාලබේ පොලිසියේ ප‍්‍රධාන පොලිස් පරීක්‍ෂක චන්දිමාල් මහතාගේ උපදෙස් මත අපරාධ අංශයේ ස්ථානාධිපති උ.පො.ප. නිපුල් ඇතුළු නිලධාරීන් පිරිසක් ඒ පිළිබඳ පරීක්‍ෂණ මෙහෙයවති.\n\nඇන්ටන් ප‍්‍රනාන්දු",
       "URL": "https://divaina.lk/%e0%b6%b6%e0%b7%84%e0%b7%92%e0%b6%b1%e0%b7%8a%e0%b6%b6%e0%b7%83%e0%b7%8a%e0%b7%80%e0%b7%93%e0%b6%b8-%e0%b6%af%e0%b7%94%e0%b6%bb%e0%b6%af%e0%b7%92%e0%b6%9c-%e0%b6%9c%e0%b7%9c%e0%b7%83%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/557/"
}