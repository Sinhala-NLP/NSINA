{
       "Source": "divaina",
       "Timestamp": "August 23, 2023",
       "Headline": "බස් යතුරුපැදි ගැටී යතුරුපැදිකරු මරුට",
       "News Content": "පානදුර සිට කුරුණෑගල බලා ධාවනය වෙමින් තිබූ පුද්ගලික මගී බස් රථයක් හා යතුරු පැදියක් ගැටීමෙන් යතුරු පැදිකරු බරපතළ ලෙස තුවාල ලබා එතැන දීම මරු මුවට පත් විය.\n\nපෙරේදා ( 21 වැනිදා ) පස්වරු 6 .30 ට පමණ කඩුවෙල – බැලුම්මහර නව නුවර මාර්ගයේ බියගම , පේරගස්හන්දිය ප්‍රදේශයේ දී සිදු වූ මේ අනතුරින් මිය ගොස් ඇත්තේ බියගම , කොළඹහේනවත්ත ප්‍රදේශයේ අසෝක තිලකරත්න නමැති හතළිස් හැවිරිදි විවාහකයෙකි.\n\nමේ අනතුර සිදු වනවිට පුද්ගලික මගී බස් රථය බැලුම්මහර දෙසටත් යතුරු පැදිය බියගම දෙසටත් ධාවනය වෙමින් තිබී ඇත.\n\nමේ පිළිබඳව මරණ පරීක්ෂණය බියගම හදිසි මරණ පරීක්ෂක වෛද්‍ය හර්ෂජිත් ගුණසේකර මහතා විසින් එදිනම ( 21 වැනිදා ) රාත්‍රියේ බියගම රජයේ රෝහලේ දී පවත්වා මළ සිරුර පශ්චාත් මරණ පරීක්ෂණය සඳහා රාගම මහ රෝහලට යොමු කරන ලෙසට පොලිසියට නියෝග කෙළේය.\n\nඒ අනුව පශ්චාත් මරණ පරීක්ෂණය ඊයේ (22 වැනිදා ) රාගම මහා රෝහලේ දී පැවැත්වීමට නියමිතව තිබූ අතර මේ අනතුරට ලක් වූ බස් රථයේ රියැදුරා මහර මහෙස්ත්‍රාත් අධිකරණයට ඉදිරිපත් කිරීමට කටයුතු කර තිබිණි.\n\nමේ අනතුර සම්බන්ධව බියගම පොලිසියේ වැඩ බලන ස්ථානාධිපති ප්‍රධාන පොලිස් පරීක්ෂක ධම්මික කස්තුරිආරච්චි , රථවාහන අංශයේ ස්ථානාධිපති උපපොලිස් පරීක්ෂක පී.එන්. වික්‍රමසිංහ හා පො.කො. තිලකරත්න ( 102202 ) යන නිලධාරීහු වැඩිදුර පරීක්ෂණ පවත් වති.\n\nදෙල්ගොඩ ඩබ්ලිව් ඩී විතාන හා බියගම සුදත් පුබුදු කීර්ති",
       "URL": "https://divaina.lk/%e0%b6%b6%e0%b7%83%e0%b7%8a-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b6%9c%e0%b7%90%e0%b6%a7%e0%b7%93-%e0%b6%ba%e0%b6%ad%e0%b7%94%e0%b6%bb%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/52/"
}