{
       "Source": "divaina",
       "Timestamp": "November 15, 2022",
       "Headline": "කුඹුරක වැඩකරමින් සිටි සැමියා අකුණු සැර වැදී මරුට – බිරිඳ පිළිස්සි බරපතළයි",
       "News Content": "කම්පනයට පත් කාන්තාවක් රෝහලේ\n\nනවගත්තේගම ඛෙදවාචකය\n\nනවගත්තේගම කිරිමැටියාව ප්‍රදේශයේ කුඹුරක වැඩකරමින් සිටි තිදෙනකුට අකුණු සැර වැදීමෙන් එක් අයකු මිය ගොස් තවත් කාන්තාවන් දෙදෙනකු රෝහල් ගත කර තිබේ.\n\n13 වෙනි දින සවස මෙම අනතුරු සිදුවී ඇත.\n\nඑදින සවස එම ප්‍රදේශයට ඇදහැලු‍ණු සුළු වර්ෂාවත් සමග කුඹුරේ වැඩ කරමින් සිටියදී මෙම පිරිසට අකුණු සැර වැදී ඇති අතර එහිදී ප්‍රදේශවාසීන් 1990 ගිලන්රථ සේවයට දැනුම් දීමෙන් පසු ඔවුන් තිදෙනා ගල්ගමුව රෝහලට ඇතුළත් කර ඇත. රෝහලට ඇතුළත් කරීමෙන් අනතුරුව පිරිමි පුද්ගලයා මිය ගොස් තිබේ.\n\nමෙසේ මියගොස් ඇත්තේ නවගත්තේගම රඹකනයාගම ප්‍රදේශයේ පදිංචිව සිටි වන්නිනායක මුදියන්සේලාගේ සුමිත් කුමාර නැමැති 39 හැවිරිදි පුද්ගලයෙකි. ඔහු වෙරළ ආරක්ෂක දෙපාර්තුමේන්තුවේ හලාවත ඒකකයේ සේවයේ යෙදී සිටි අයෙකි.\n\nඅකුණු සැර අනතුරින් බරපතළ ලෙස පිලිස්සුම් තුවාල ලබා රෝහල් ගත කර ඇත්තේ ඔහුගේ බිරිඳ වන 35 හැවිරිදි අතපත්තු මුදියන්සේලාගේ සුනේත්‍රා අතපත්තු යන අයයි. ඇය නවගත්තේගම ප්‍රාදේශීය ලේකම් කාර්යාලයේ සේවයේ නියුතු නිලධාරිනියකි.අසාධ්‍ය තත්ත්වයේ පසුවන ඇය අනුරාධපුර ශික්ෂණ රෝහලට මාරුකර යවා ඇති බව පොලිසිය පවසයි.\n\nඅකුණු සැර වැදී දැඩි කම්පනයට පත් කහදව හේරත් මුදියන්සේලාගේ මානෙල් කුමාරි නැමති පනස් හැවිරිදි කාන්තාවක් ගල්ගමුව රෝහලේ ප්‍රතිකාර ලබයි.අමරනන්ද විජේසේකර-මහවැව",
       "URL": "https://divaina.lk/%e0%b6%9a%e0%b7%94%e0%b6%b9%e0%b7%94%e0%b6%bb%e0%b6%9a-%e0%b7%80%e0%b7%90%e0%b6%a9%e0%b6%9a%e0%b6%bb%e0%b6%b8%e0%b7%92%e0%b6%b1%e0%b7%8a-%e0%b7%83%e0%b7%92%e0%b6%a7%e0%b7%92-%e0%b7%83%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/325/"
}