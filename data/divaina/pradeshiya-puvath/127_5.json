{
       "Source": "divaina",
       "Timestamp": "June 15, 2023",
       "Headline": "සැගවී සිටි සැමියා එල්ල කළ පිහිපහරකෑ දෙදරු මව එතනම මරුට",
       "News Content": "වෙන්නප්පුව පොලිස් වසමට අයත් වයික්කාල, අලුත්තොට ප්‍රදේශයේ පවත්වාගෙන යන බේකරි නිෂ්පාදන ආයතනයක සේවය කළ කාන්තාවක් ඇයගේ සැමියා විසින් තියුණු ආයුධයකින් පහර දී ඝාතනය කර ඇති බව වෙන්නප්පුව පොලිසිය පවසයි\n\nඊයේ (14 දා) අළුයම 2.00 ට පමණ මෙම ඝාතනය සිදු කර තිබේ. මෙසේ ඝාතනයට ලක්ව ඇත්තේ හැටන් වටවල ප්‍රදේශයේ පදිංචිව සිටි සත්‍යවේළු නදීකා නමැති වයස අවුරුදු 32 ක දෙදරු මවකි.\n\nවිවාහ වීමෙන් පසු ඇය හැටන්, වටවල ප්‍රදේශයේ සිය සැමියා සමග ජීවත් වී තිබේ. මීට වසර දෙකකට පමණ පෙර සැමියා සමග ජීවත් වීමට නොහැකි බව පවසා මෙම බේකරි නිෂ්පාදන ආයතනයේ සේවයට පැමිණ තිබේ.\n\nඅනතුරුව කිහිප අවස්ථාවකම සිය සැමියා දුරකථනයෙන් අමතා ඇයට නිවසට පැමිණෙන ලෙස ඉල්ලා සිටියත් ඔහු සමග ජීවත්විය නොහැකි බව පවසා ඇය එම යෝජනාව ප්‍රතික්ෂේප කර තිබේ.\n\nඒ හේතුවෙන් ඇයට කිහිප අවස්ථාවකම මරණ තර්ජනද එල්ල කර ඇති බව පොලිසිය පවසයි.\n\nමීට උරණ වූ සැමියා මෙම සිද්ධියට පෙර දිනයේ රාත්‍රියේ සිට එම බේකරි නිෂ්පාදන ආයතනයේ ආසන්නයේ රැඳී සිට තිබේ. එහිදී අලුයම 2.00 ට පමණ ඇය බේකරි නිෂ්පාදන ආයතනයේ අවශ්‍ය කටයුතු කිරීමට පැමිණි අවස්ථාවේ සැඟවී සිටි සැමියා විසින් පිහි පහර කිහිපයක් පපුව ප්‍රදේශයට සහ හිස ප්‍රදේශයට එල්ල කර තිබේ. ඉන් බරපතළ තුවාල ලැබූ කාන්තාව එම ස්ථානයේ මියගොස් ඇති බව පොලිසිය පවසයි.\n\nඝාතනයට ලක්වූ කාන්තාවගේ සැමියා මේ වනවිට ප්‍රදේශයෙන් පලා ගොස් ඇත. සැකකරු අත්අඩංගුවට ගැනීම සඳහා වෙන්නප්පුව පොලිසිය විමර්ශන කටයුතු සිදු කරයි.අමරනන්ද විජේසේකර – මහවැව",
       "URL": "https://divaina.lk/%e0%b7%83%e0%b7%90%e0%b6%9c%e0%b7%80%e0%b7%93-%e0%b7%83%e0%b7%92%e0%b6%a7%e0%b7%92-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b6%91%e0%b6%bd%e0%b7%8a%e0%b6%bd-%e0%b6%9a%e0%b7%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/127/"
}