{
       "Source": "divaina",
       "Timestamp": "May 29, 2023",
       "Headline": "ජංගම දුරකථනය දිගේ ආ අකුණුසර දෙදෙනෙකුට මරු කැඳවයි",
       "News Content": "ගෝනගංආර පොලිස් වසමට අයත් රත්තරන් කනත්ත ප්‍රදේශයේ වෙල්යායකදී අකුණුසර වැදීමෙන් තරුණයින් දෙදෙනෙකු මියගොස් ඇතැයි ගෝනගංආර පොලීසිය පවසයි.\n\nමෙලෙස මියගොස් ඇත්තේ වගුරුවෙල පදිංචි මොනරාගල පොලීසියේ 1990 ගිලන් රථයේ රියදුරු ලෙස සේවය කරන ඩබ්ලිව්.එම්. සිතාර මධුශංඛ (32) සහ ඔහුගේ ඥාති සහෝදරයෙකු වන ඩබ්ලිව්.එම්. චමින්ද බණ්ඩාර (31) නමැති අවිවාහක තරුණයන් දෙදෙනෙකි.\n\nඔවුන් දෙදෙනා දෙයියන්නේවෙල රත්තරන් කනත්ත වෙල්යායේ තණකොළ කපන යන්ත්‍රයකින් තණකොළ කපමින් සිටියදී ඒ අවස්ථාවේදී ඇදහැළුණු වැස්ස නිසා වාඩියට පැමිණ ඇත. එසේ වාඩියේ සිටින විටදී සිතාර මධුසංඛ යන අයගේ ජංගම දුරකථනයට ඇමතුමක් ලැබී ඇති අතර ඊට ප්‍රතිචාර දැක්වීමට යාමේදී අකුණුසර වැදී ඇති බව මූලික පරීක්ෂණ වලදී අනාවරණය වී ඇත.\n\nඔවුන් සිටි වාඩිය ගිනිගන්නා අයුරු චමින්දගේ මව අසල පිහිටි නිවසේ සිට දැක සිද්ධිය වූ ස්ථානයට ගොස් බලන විට සිතාර සහ චමින්ද වාඩිය අසල වැටී සිටිනු දැක ඇත.\n\nඇයගේ කෑගැසීමෙන් අසල්වාසීන් එම ස්ථානයට පැමිණ තිබේ.\n\nඒවන විටත් තරුණයින් දෙදෙනා සිද්ධියවූ ස්ථානයේදීම මියගොස් ඇති බව දැනගෙන ඇත. මෙම මරණ පිළිබඳව හදිසි මරණ පරීක්ෂණයන් සහ පශ්චාත් මරණ පරීක්ෂණයන් ඊයේ (28) මොනරාගල දිස්ත්‍රික් මහා රෝහලේදී පැවැත්වීමට නියමිතව තිබිණි. ගෝනගංආර පොලිස් ස්ථානාධිපති වසන්ත බණ්ඩාර මහතා පරීක්ෂණ පවත්වයි.බඩල්කුඹුර රවිඳු ගුණතිලක",
       "URL": "https://divaina.lk/%e0%b6%a2%e0%b6%82%e0%b6%9c%e0%b6%b8-%e0%b6%af%e0%b7%94%e0%b6%bb%e0%b6%9a%e0%b6%ae%e0%b6%b1%e0%b6%ba-%e0%b6%af%e0%b7%92%e0%b6%9c%e0%b7%9a-%e0%b6%86-%e0%b6%85%e0%b6%9a%e0%b7%94%e0%b6%ab%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/145/"
}