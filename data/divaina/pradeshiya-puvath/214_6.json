{
       "Source": "divaina",
       "Timestamp": "March 13, 2023",
       "Headline": "මහින්දානන්දව හරවා යැවූ ගුවන්තොටුපළ නිලධාරියාගේ වැඩ තහනම්",
       "News Content": "විදේශගතවීමට කටුනායක ගුවන්තොටුපළ වෙත පැමිණි පාර්ලිමේන්තු මන්ත්‍රී මහින්දානන්ද අලුත්ගමගේ මහතාව ගුවන්තොටුපළින් ආපසු හරවා යැවූ සිද්ධියකට ගුවන්තොටුපළ නිලධාරියකුගේ වැඩ තහනම් කර ඇත.\n\nමෙම සිද්ධිය පිළිබඳ විශේෂ පරීක්‍ෂණයක් සිදුකරන බව ආගමන විගමන පාලක හර්ෂ ඉලුක්පිටිය මහතා සඳහන් කළේය.\n\nහිටපු ඇමැති මහින්දානන්ද අලුත්ගමගේ මහතා විදේශගතවීම සඳහා ගුවන්තොටුපළ වෙත පැමිණ ඇත්තේ ඉකුත් 10 වැනිදාය. එහිදී අධිකරණය මගින් විදෙස්ගමන් තහනමක් පනවා ඇති බව ආගමන විගමන නිලධාරීන් ඔහුට පවසා ඇත.\n\nවිදෙස් ගමන් තහනමක් නැතැයි මහින්දානන්ද අලුත්ගමගේ මහතා එහිදී ආගමන විගමන පාලකවරයාට දැනුම් දී ඇති අතර, වාර්තා පරීක්‍ෂා කිරීමෙන් ඊට පසු දින එනම් 11 වැනිදා මන්ත්‍රීවරයාට විදේශගතවීමට අවසර දී තිබේ.\n\nපද්ධතියේ යම් දෝෂයක් නිසා මෙය සිදුවී තිබේද යන්න පිළිබඳව මේ සතියේ පරීක්‍ෂණයක් සිදුකෙරේ.කටුනායක – ටී. ජේ. කේ. කපිල",
       "URL": "https://divaina.lk/%e0%b6%b8%e0%b7%84%e0%b7%92%e0%b6%b1%e0%b7%8a%e0%b6%af%e0%b7%8f%e0%b6%b1%e0%b6%b1%e0%b7%8a%e0%b6%af%e0%b7%80-%e0%b7%84%e0%b6%bb%e0%b7%80%e0%b7%8f-%e0%b6%ba%e0%b7%90%e0%b7%80%e0%b7%96-%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/214/"
}