{
       "Source": "divaina",
       "Timestamp": "February 11, 2023",
       "Headline": "රන්ජන්ට එරෙහිව නිමල් ලන්සා පැවරූ වන්දි නඩුව සමථයට",
       "News Content": "මිලියන 1000ක වන්දියක් ඉල්ලා හිටපු රාජ්‍ය ඇමති නිමල් ලාන්සා මන්ත්‍රීවරයා විසින් හිටපු නියෝජ්‍ය අමාත්‍ය රන්ජන් රාමනායක මහතා එරෙහිව මීගමුව දිසා අධිකරණයේ පවරා තිබූ වන්දි නඩුව අද 8 වන දින අතිරේක දිසාවිනිසුරු නුවන් තාරක හිනැටිගල මහතා ඉදිරියේ සමථයට පත්විය.\n\n2014 මාර්තු මස 26 දින මීගමුව ලෙයිටන් පාර්ක් පිටියේ පැවති එක්සත් ජාතික පක්ෂයේ රැස්වීමකදී රන්ජන් රාමනායක මහතා විසින් සිදුකළ ප්‍රකාශයකින් තමන්ගේ කීර්තිනාමයට සිදුවූ හානියට වන්දි ඉල්ලා මෙම නඩුව පවරා තිබිණි. මෙම නඩුව අද අතිරේක මහෙස්ත්‍රාත්වරයා හමුවේ සමථය සඳහා කැඳවූ අවස්ථාවේදී රන්ජන් රාමනායක මහතා වෙනුවෙන් අධිකරණය හමුවේ කරුණු දැක්වූ නීතිඥ විත්තිකරුගේ\n\nවචනවල කිසිම අවස්ථාවක පැමිණිලිකරුගේ නම භාවිතා කර නොමැති බවත් නමුත් විත්තිකරුගේ වචනවලින් පැමිණිලිකරුට සිත් තැවුලක් ඇතිවී ඇත්නම් ඒ පිළිබඳව කනගාටුව ප්‍රකාශ කරන බවයි.\n\nවිත්තිකරු පසුගිය කාලයේ මුහුණදුන් කරුණු සලකා බලා අද දිනයේ විවෘත අධිකරණයේ විත්තිකරු සිදුකළ කනගාටුව ප්‍රකාශ කිරීම පැමිණිලිකරු පිළිගන්නා බවත් මෙම කරුණු අනුව සමථ නඩු තීන්දුවක් ඇතුළත් කරන ලෙසත් ඒ අනුව මෙම නඩුවේ නඩුකටයුතු අවසන් කරන ලෙස ගරු අධිකරණයෙන් ඉල්ලා සිටිනබව පැමිණිලිකාර නිමල් ලාන්සා මහතා වෙනුවෙන් අධිකරණය හමුවේ පෙනී සිටි නීතිඥයන් ඉලිලීමක් කළේය. පැමිණිල්ල වෙනුවෙන් නීතිඥ ගංගා ලිවේරා මහත්මියගේ\n\nඋපදෙස්මත ගිම්හානි ලිවේරා, දිලීප බටගොඩ, සුබාෂ් ගුණතිලක, හිලරි ලිවේරා යන නීතිඥවරුන් සමග ජනාධිපති නීතිඥ සෞම්‍යා අමරසේකර මහත්මිය පෙනී සිටියේය. විත්තිය වෙනුවෙන් නීතිඥ වරුණ නානායක්කාර මහතා පෙනී සිටියේය.\n\nමීගමුවේ – විමල් කීර්ති",
       "URL": "https://divaina.lk/%e0%b6%bb%e0%b6%b1%e0%b7%8a%e0%b6%a2%e0%b6%b1%e0%b7%8a%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%b1%e0%b7%92%e0%b6%b8%e0%b6%bd%e0%b7%8a-%e0%b6%bd%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/242/"
}