{
       "Source": "divaina",
       "Timestamp": "December 7, 2022",
       "Headline": "රටපුරා අලිමංකඩ 16 ක් මිනිසුන් නිසා අලින්ට අහිමි වෙලා – ඇමැති අමරවීර කියයි",
       "News Content": "2024 වන විට සියල්ලම නිදහස් කරනවා\n\nඅනුරාධපුර දිස්ත්‍රික්කයේ ප්‍රධාන අලිමංකඩ පහක් ජනතාව විසින් අත්පත් කර ගෙන ඇතැයි හෙළි වී තිබේ.\n\nඅලි මිනිස් ගැටුමට එය ප්‍රධාන හේතුව වී තිබෙන බව කෘෂිකර්ම ඇමැති මහින්ද අමරවීර මහතා පවසයි.\n\nඅනුරාධපුර දිස්ත්‍රික්කයේ වනජීවී නිලධාරීන් සමඟ ඇමැතිවරයා කළ සාකච්ඡාවකදී මේ බව හෙළි වී ඇති අතර ජනතාව අලිමංකඩ ග්‍රහණයට ගැනීම නිසා විශාල වශයෙන් ජීවිත හානි මෙන්ම වගා හානි ද සිදුවන බව මෙහිදී වනජීවී නිලධාරීන් ඇමැතිවරයාට පෙන්වා දී ඇත.\n\nමේ වන විට ලංකාවේ ප්‍රධාන අලිමංකඩ 16 ක් තිබෙන අතර එම සියලු අලිමංකඩ මිනිස් ක්‍රියාකාරකම් නිසා අලින්ට අහිමි වී ඇති බවත්, එම නිසා අලි මිනිස් ගැටුම උග්‍ර වී තිබෙන ප්‍රදේශවල ඇති අලිමංකඩවල පදිංචි පුද්ගලයන් ඉවත් කිරීමට කටයුතු කරන බවත් ඇමැතිවරයා මෙහිදී වනජීවී නිලධාරීන්ට දැනුම් දී ඇත.\n\n2024 වන විට එම අලිමංකඩ 16 ම ජනතාවගෙන් නිදහස් කිරීමට පියවර ගන්නා බවත් ඊට විකල්ප වශයෙන් ජනතාවට පදිංචිවීමට වෙනත් ප්‍රදේශවලින් ඉඩම් ලබාදීමට පියවර ගන්නා බවත් ඇමැතිවරයා මෙහිදී වනජීවී නිලධාරීන්ට දැනුම් දී ඇත.\n\nඅරුණ බෝගහවත්ත",
       "URL": "https://divaina.lk/%e0%b6%bb%e0%b6%a7%e0%b6%b4%e0%b7%94%e0%b6%bb%e0%b7%8f-%e0%b6%85%e0%b6%bd%e0%b7%92%e0%b6%b8%e0%b6%82%e0%b6%9a%e0%b6%a9-16-%e0%b6%9a%e0%b7%8a-%e0%b6%b8%e0%b7%92%e0%b6%b1%e0%b7%92%e0%b7%83%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/305/"
}