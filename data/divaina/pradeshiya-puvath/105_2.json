{
       "Source": "divaina",
       "Timestamp": "July 8, 2023",
       "Headline": "යාපනයේ උපකුලපති තේරීමටත් මරණ තර්ජන",
       "News Content": "යාපනය විශ්වවිද්‍යාලය සඳහා නව උපකුලපතිවරයකු තෝරා ගැනීමට මේ මස 12 වැනිදා පැවැත්වෙන පාලක සභාවේ (සභාවාරයේ) සාමාජිකයන්ට නිර්නාමික දුරකථන පණිවුඩ ඔස්සේ මරණීය තර්ජන එල්ල වීමට පටන් ගෙන තිබේ.\n\nදුරකථන ඇමතුම් ලබා ගන්නා ඇතැමෙකු ඔවුන් රාජ්‍ය බුද්ධි අංශයේ නිලධාරීන් බව පවසා මේ අවස්ථාවේදී නව උපකුලපතිවරයා විය යුත්තේ මෙවැනි පුද්ගලයකු බවට නම් යෝජනා කරන බවත් එය එසේ නොවුවහොත් ආරක්ෂක අංශවලින් විවිධ කරදරවලට මුහුණ දීමට සිදු විය හැකි බව ප්‍රකාශ කරන බවත් දුරකථන ඇමතුම් ලැබුණු පිරිස් ප්‍රකාශ කර තිබේ.\n\nයාපනය විශ්වවිද්‍යාලය සඳහා නව උප කුලපතිවරයකු තෝරා ගැනීමට ලැබුණු අයැදුම්පත් අතරින් අවසන් අදියරයට නම් හතරක් යෝජනා වී ඇති අතර ඊට විශ්වවිද්‍යාල ප්‍රතිපාදන කොමිසමේ අනුමැතිය ද හිමිව තිබේ.\n\nයාපනය විශ්වවිද්‍යාලයේ පැවැත්වෙන විශේෂ සභාවාරයකින් පසුව එක් අයකුගේ නම යෝජනා කොට එය විශ්වවිද්‍යාල ප්‍රතිපාදන කොමිසම වෙත යැවීමෙන් අනතුරුව ජනාධිපතිවරයාගේ නිර්දේශය මත උපකුලපතිවරයා තෝරා පත් කර ගනු ලබයි.\n\nජූලි මස 12 වැනිදා යාපනය විශ්වවිද්‍යාලයේදි පැවැත්වෙන එම සභාවාරයට සහභාගි වීමට නියමිත සභිකයන්ට මේ අන්දමට නිර්නාමික දුරකථන ඇමතුම් ලැබෙන අතර ඔවුන් මේ සම්බන්ධයෙන් මෙතෙක් ආරක්ෂක අංශවලට පැමිණිලි කර නැත.\n\nයාපනය විශ්වවිද්‍යාල ඉතිහාසයේ නව උපකුලපතිවරයකු තෝරා පත් කර ගන්නා අවස්ථාවක මෙවැනි බලපෑම් හා මරණීය තර්ජන එල්ල වූ පළමු අවස්ථාව මෙය බව යාපනය විශ්වවිද්‍යාලයීය පාලන අධිකාරියේ නිලධාරියෙක් පැවසීය.\n\nදිනසේන රතුගමගේ",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b6%8b%e0%b6%b4%e0%b6%9a%e0%b7%94%e0%b6%bd%e0%b6%b4%e0%b6%ad%e0%b7%92-%e0%b6%ad%e0%b7%9a%e0%b6%bb%e0%b7%93%e0%b6%b8%e0%b6%a7%e0%b6%ad%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/105/"
}