{
       "Source": "divaina",
       "Timestamp": "August 25, 2022",
       "Headline": "වෑන් රථයක් හා ත්‍රිරෝදයක්  මුහුණට මුහුණ ගැටී  දෙදෙනෙක් ජීවිතක්ෂයට",
       "News Content": "කළුතර – මතුගම මාර්ගයේ මලබඩ ප්‍රදේශයේ දී 23 දා පස්වරුවේ වෑන් රථයක් සහ ත්‍රිරෝද රථයක් මුහුණට මුහුණ ගැටී සිදුවූ අනතුරකින් පුද්ගලයන් දෙදෙනෙකු මියගොස් තවත් එක් අයෙකු රෝහල් ගතකළ බව දොඩංගොඩ පොලිසිය පවසයි.\n\nඅනතුරෙන් මියගොස් ඇත්තේ දොඩංගොඩ  සපුගහවත්ත ප්‍රදේශයේ පදිංචිව සිටි අරුමුගම් සත්‍යරාජා (45) සහ කේ. ඒ. ලක්සිත දේවප්‍රිය (36) නමැති දෙදෙනකු බවත්, ඔවුන් ත්‍රිරෝද රථයේ පසුපස ගමන්කර ඇති බවත් පොලිසිය කියයි. ත්‍රිරෝද රථය යටදොල ඉන්ධන පිරවුම්හලෙන් ඉන්ධන ලබාගෙන මතුගම දෙස සිට කළුතර දෙසට යමින් සිට ඇති අතර වෑන් රථය කළුතර දෙස සිට මතුගම දෙසට යමින් සිටියදී මුහුණට මුහුණ ගැටී ඇතැයි පොලිසිය කීය. කළුතර ශික්ෂණ රෝහලට ඇතුළත් කර ඇති ත්‍රිරෝද රථ රියැදුරුගේ තත්ත්වයද තරමක් බරපතළ බව සඳහන් වේ. වෑන් රථ රියැදුරු අත්අඩංගුවට ගෙන ඇති අතර මතුගම මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි. ස්ථානාධිපති ප්‍රධාන පොලිස් පරීක්ෂක මහින්ද පුෂ්පකුමාර මහතාගේ උපදෙස් පරිදි රථවාහන අංශ ස්ථානාධිපති උප පොලිස් පරීක්ෂක කාංචන මහතාගේ උපදෙස් පරිදි සැරයන් ශාවින්ද (55236) සහ කොස්තාපල් රාජපක්ෂ (91333) පරීක්ෂණ පවත්වති.\n\nආර්. ඒ. එස්. ප්‍රේමතිලක – බණ්ඩාරගම",
       "URL": "https://divaina.lk/%e0%b7%80%e0%b7%91%e0%b6%b1%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b7%8a-%e0%b7%84%e0%b7%8f-%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af%e0%b6%ba%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/392/"
}