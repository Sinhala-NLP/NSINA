{
       "Source": "divaina",
       "Timestamp": "January 18, 2023",
       "Headline": "දෑත් දෙපා ගැටගසා මහනුවර පාසලක ආරක්‍ෂකයා ක්‍රීඩාංගණයේ මරා දමලා",
       "News Content": "ඝාතනය අබිරහසක් – පොලිසියසීසීටීවී පරීක්‍ෂා කරයි\n\nමහනුවර ප්‍රධාන පෙළේ පිරිමි පාසලක ආරක්‍ෂක නිලධාරියකු දෑත් දෙපා ගැටගසා අබිරහස් අන්දමින් විදුහලේ ක්‍රීඩාංගණය අසල ඝාතනය කර තිබියදී පොලිසිය මගින් ඊයේ (17 දා) උදෑසන සිරුර සොයාගෙන ඇත.\n\nමෙසේ ඝාතනයට ලක්ව ඇත්තේ හංවැල්ල ප්‍රදේශයේ පදිංචිකරුවකු වන 27 හැවිරිදි උපුල් සම්පත් නමැති අයෙකි.\n\nඝාතනයට ලක්වූ පුද්ගලයා පාසලේ ක්‍රීඩාගාරයේ ආරක්‍ෂක නිලධාරියා ලෙස කටයුතු කර ඇත. මොහුගේ සිරුර මුලින්ම දැක ඇත්තේ විදුහලේ ක්‍රීඩා උපදේශකවරයකු විසින් ය. ආරක්‍ෂක නිලධාරියා ඝාතනයට ලක්ව සිටි ස්ථානයේ තිබී ඔහුගේ මුදල් පසුම්බිය සොයාගෙන ඇත.\n\nමුදල් පසුම්බියේ හැඳුනුම්පත් සහ බැංකු කාඩ්පත් ද ඇතුළු තවත් ලිපි ලේඛන පිටතට ඇද දමා තිබූ බව පොලිසිය පවසයි. ආරක්‍ෂක නිලධාරියා ඝාතනය කර තිබූ ස්ථානයේ ලේ පැල්ලම් කීපයක් ද තිබී සොයාගෙන තිබේ.\n\nමෙම ඝාතනයට හේතුව කුමක්දැයි මෙතෙක් හෙළිවී නොමැත. පාසල සහ අවට ප්‍රදේශවල සීසීටීවී කැමරා දර්ශන පරීක්‍ෂා කිරීමට පොලිසිය කටයුතු කරමින් සිටියි.\n\nමහනුවර පොලිසිය වැඩිදුර විමර්ශන පවත්වාගෙන යයි.\n\nහේමන්ත රන්දුණු",
       "URL": "https://divaina.lk/%e0%b6%af%e0%b7%91%e0%b6%ad%e0%b7%8a-%e0%b6%af%e0%b7%99%e0%b6%b4%e0%b7%8f-%e0%b6%9c%e0%b7%90%e0%b6%a7%e0%b6%9c%e0%b7%83%e0%b7%8f-%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/265/"
}