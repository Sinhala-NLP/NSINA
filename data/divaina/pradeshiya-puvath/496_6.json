{
       "Source": "divaina",
       "Timestamp": "April 23, 2022",
       "Headline": "ඊශ්‍රායලයෙන් ‘ආරුගම්බේ’ සිනමා පටයකට නඟයි",
       "News Content": "ඊශ්‍රායල ජාතික සිනමාකරුවන් විසි දෙනෙකුගෙන් සමන්විත පිරිසක්, “ආරුගම්බේ ” නැමැති සිනමා පටයක් නිෂ්පාදනය කිරීම සදහා පසුගිය දිනක රාත්‍රී කටුනායක ගුවන් තොටුපළෙන් ශ්‍රී ලංකාවට පැමිණියහ.\n\nමෙම සිනමා පටය, ශ්‍රී ලංකාවේ නැගෙනහිර ප්‍රදේශයේ ආරුගම්බේ මුල් කර ගනිමින් නිෂ්පාදනය කිරීමට අපේක්ෂා කෙරේ.\n\nමෙමඟින් ශ්‍රී ලංකාවේ භෞතික සෞන්දර්ය ඊශ්‍රායලය සහ යුරෝපීය රටවල ජනතාවට දැක බලා ගැනීමට සැළැස්වීම මෙම සිනමා පටය නිෂ්පාදනය කිරීමේ මූලික අරමුණ බව මෙම කණ්ඩායමේ ප්‍රකාශකවරයකු කටුනායක ගුවන් තොටුපළේ දී පැවසීය.\n\nවිශේෂයෙන්ම ආරුගම්බේ ප්‍රදේශයේ මුහුදු වෙරළ ආශ්‍රිතව සිදු කෙරෙන රළ මත ලිස්සා යාම ඊශ්‍රායල ජාතික තරුණයන් මහත් ආස්වාදයක් ලබන ක්‍රීඩාවක් බවත්, එම තත්ත්වය යුරෝපීය ජාතිකයන් අතර ප්‍රචලිත කිරීම ඇතුළු ශ්‍රී ලංකාවේ සිනමා සංචාරක ප්‍රවර්ධනයක් ඇති කිරීම තුළින් ශ්‍රී ලංකාවට, එම රටවල සිනමාකරුවන්, සිනමා පට නිෂ්පාදනය සඳහා මෙරටට ඇද ගැනීම තුළින් විදේශ විනිමය උපයා ගැනීම මෙම සංචාරයේ ප්‍රධානතම අරමුණ බව ද හෙතෙම වැඩිදුරටත් පැවසීය.\n\nමෙම ඊශ්‍රායල ජාතික සිනමාකරුවන් පිරිස එළඹෙන මැයි මස 22 දින දක්වා මෙරට රැදී සිටිමින් මෙම සිනමා පටයේ රූ ගත කිරීම් සිදු කිරීමට නියමිතය.\n\nමෙම සිනමා පටයේ තවත් කොටසක් ඊශ්‍රායලය තුළ ද රූ ගත කිරීමට නියමිතය.\n\nකටුනායක ටී.කේ.ජී. කපිල",
       "URL": "https://divaina.lk/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd%e0%b6%ba%e0%b7%99%e0%b6%b1%e0%b7%8a-%e0%b6%86%e0%b6%bb%e0%b7%94%e0%b6%9c%e0%b6%b8%e0%b7%8a%e0%b6%b6%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/496/"
}