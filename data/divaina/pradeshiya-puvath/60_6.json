{
       "Source": "divaina",
       "Timestamp": "August 16, 2023",
       "Headline": "විදෙස් සිගරැට් තොගයක් සමග සඳතැන්නේදී පුද්ගලයෙක් අත්අඩංගුවට",
       "News Content": "ජර්මනියේ සිට මෙරටට ගෙවන ලද රජයේ අවවාදයන් මුද්‍රණය නොකළ නීතිවිරෝධී සිගරට් 1100 ක් සමග පුද්ගලයෙකු අත්අඩංගුවට ගැනීමට නුවරඑළිය පොලිසියට අනුයුක්තව සේවය කරන පොලිස් නිලධාරීන් දෙපළක් සමත් වූ බව නුවරඑළිය මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතා පවසයි.\n\n”‍රෙඩ් මැන්චස්ටර්”‍ වර්ගයේ සිගරැට් තොගය ජර්මන් රටේ සිට මෙරටට ගෙන්වන ලද සිගරට් තොගයක් වන අතර කිසිදු පරීක්ෂණයකට භාජනය නොකර බදු ගෙවීමකින් තොරව මෙරටට ගෙන්වා ඇති බවත් නීති විරෝධී ලෙස අලෙවි කිරීමට කටයුතු කර ඇති බවත් මූලික පරීක්ෂණවලදී අනාවරණය වී ඇත.\n\nපොලිස් පරීක්ෂක පැතුම් අන්ජන මහතාට ලද තොරතුරකට අනුව පොලිස් කොස්තාපල් 103184 මහිම සමග ගොස් සිදුකළ වැටලීමකදී අදාළ නීති විරෝධී සිගරැට් තොගය සහ එම සිගරට් අලෙවිය සඳහා සූදානම් කරමින් සිටි පුද්ගලයා නුවරඑළිය සඳතැන්න ප්‍රදේශයේදී අත්අඩංගුවට ගැනීමට හැකිවූ බවද මූලස්ථාන ප්‍රධාන පොලිස් පරීක්ෂකවරයා අනාවරණය කළේය.\n\nසිගරැට් තොගය සන්තකයේ තබාගෙන අලෙවි කිරීමට උත්සාහ කිරීමේදී මෙලෙස අත්අඩංගුවට ගෙන ඇත්තේ තලවකැලේ ප්‍රදේශයේ පදිංචි 47 හැවිරිදි අබ්දුල් ගෆූර් මොහොමඩ් ෆයිසල් යන පුද්ගලයෙක් බවද නුවරඑළිය පොලිසිය කියයි.\n\nඅත්අඩංගුවට ගත් පුද්ගලයා ඇප මත නිදහස් කර ඇති අතර එළැඹෙන අගෝස්තු 21 දින නුවරඑළිය මහෙස්ත්‍රාත් අධිකරණයේ පෙනී සිටීමට නියෝග නිකුත් කර ඇති බවත් මූලස්ථාන ප්‍රධාන පොලිස් පරීක්ෂකවරයා වැඩිදුරටත් සදහන් කළේය.\n\nඅදාළ සිගරැට් තොගය මෙරටට ගෙන්වා ගත් ක්‍රමවේදය පිළිබඳ සොයා වැඩිදුර පොලිස් විමර්ශන ද ක්‍රියාත්මක කිරීමට නුවරඑළිය පොලිසිය කටයුතු සිදු කරයි.\n\nඡායාරූප හා සටහන නුවරඑළිය නාලක රත්නායක",
       "URL": "https://divaina.lk/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%83%e0%b7%92%e0%b6%9c%e0%b6%bb%e0%b7%90%e0%b6%a7%e0%b7%8a-%e0%b6%ad%e0%b7%9c%e0%b6%9c%e0%b6%ba%e0%b6%9a%e0%b7%8a-%e0%b7%83%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/60/"
}