{
       "Source": "divaina",
       "Timestamp": "December 11, 2021",
       "Headline": "තරුණ තරුණියන් නොමඟ යවා කෝටි ගණන් මුදල් ඉපයූ කුරුණෑගල විදේශ රැකියා ආයතන හිමිකරු දැලේ",
       "News Content": "ඇටෝනි බලපත‍්‍රයක් අවභාවිතා කරමින් කලක සිට කුරුණෑගල නගරයේ විදේශ රැකියා ආයතනයක් පවත්වා තරුණ තරුණියන් නොමඟ යවා රුපියල් කෝටි ගණන් මුදල් ඉපැයූ රැකියා ආයතන හිමිකරු පසුගියදා අත්අඩංගුවට ගෙන කුරුණෑගල මහෙස්ත‍්‍රාත් අධිකරණයට ඉදිරිපත් කරන ලදී.\n\nකුරුණෑගල නගරාසන්නයේ දඹුල්ල මාර්ගයේ විදේශ රැකියා ඒජන්සියක් පවත්වාගෙන ගිය ඒජන්සිකරු තරුණ තරුණියන් 41 කට විදේශ රැකියා දෙන බවට පොරොන්දු වී රුපියල් ලක්ෂ හැටකට අධික මුදලක් වංචනිකව ලබාගත් සිදුවීමක් මත විදේශ සේවා නියුක්ති කාර්යාංශයේ විශේෂ විමර්ශන අංශයේ සහ කුරුණෑගල මුලස්ථාන පොලිසියේ නිලධාරින් සමග එක්වී අත්අඩංගුවට ගෙන ඇත.\n\nදිවයිනේ විවිධ ප‍්‍රදේශවල පදිංචි තරුණ තරුණියන් 41 දෙනකු විසින් විදේශ සේවා නියුක්ති කාර්යාංශයට පැමිණිලි 41 ක් සහ කුරුණෑගල මූලස්ථාන පොලිසියට පැමිණිලි 11 ක් ඉදිරිපත් කිරීම මත ලද තොරතුරකින් සැකකරු හලාවත ප‍්‍රදේශයේ සුඛෝපභෝගී නිවසක සැගවී සිටියදී අත්අඩංගුවට ගෙන කුරුණෑගල මහෙස්ත‍්‍රාත් අධිකරණයට ඉදිරිපත් කිරීමෙන් අනතුරුව ලබන 15 දා තෙක් රක්ෂිත බන්ධනාගාර ගතකිරීමට නියම කළ මහෙස්ත‍්‍රාත්වරයා සැකකරුට විදේශගතවීම සපුරා තහනම් කරන ලදී.\n\nවිදේශ රැකියා නියුක්ති කාර්යාංශයේ විශේෂ විමර්ශන අංශයේ නිලධාරීන් විසින් සැකකරු සැඟවී සිටියදී අත්අඩංගුවට ගෙන අධිකරණය වෙත ඉදිරිපත් කර ඇත.\n\nආර්. එම්. ඩබ්ලිව්. බණ්ඩාර – කුරුණෑගල",
       "URL": "https://divaina.lk/%e0%b6%ad%e0%b6%bb%e0%b7%94%e0%b6%ab-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%b1%e0%b7%8a-%e0%b6%b1%e0%b7%9c%e0%b6%b8%e0%b6%9f-%e0%b6%ba%e0%b7%80%e0%b7%8f-%e0%b6%9a%e0%b7%9d/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/601/"
}