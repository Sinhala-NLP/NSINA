{
       "Source": "divaina",
       "Timestamp": "November 1, 2022",
       "Headline": "ප්‍රියමාලි සමග ගනුදෙනු කළ නිළියන්ගේ බැංකු ගිණුම් පරීක්‍ෂා කරයි – සේමිණීගෙන් පැය 4 ක් ප්‍රශ්න කරයි",
       "News Content": "මහා පරිමාණ මූල්‍ය වංචාවක් සම්බන්ධයෙන් බන්ධනාගාරගත කර සිටින තිළිණි ප්‍රියමාලි නමැති කාන්තාව සමග ගනුදෙනු කළ බවට චෝදනා ලැබ සිටින රංගන ශිල්පිනියන්, නිවේදිකාවන් සහ මෝස්තර නිරූපිකාවන්ගේ බැංකු ගිණුම් පරීක්‍ෂා කිරීමට අපරාධ පරීක්‍ෂණ දෙපාර්තමේන්තුව කටයුතු කරමින් සිටියි.\n\nසැකකාර කාන්තාව තමන් සමග සබඳතා පැවැත්වූ මෙම කලාකාරියන්ගේ බැංකු ගිණුම්වලට මුදල් බැරකර ඇති බවට ලැබුණු තොරතුරු මත මොවුන්ගේ ගිණුම් මෙසේ පරීක්‍ෂා කිරීමට කටයුතු කරන බව පොලිස් ආරංචි මාර්ග පැවසීය.\n\nජනප්‍රිය රංගන ශිල්පිනියක වන සේමිණි ඉද්දමල්ගොඩගෙන් අපරාධ පරීක්‍ෂණ දෙපාර්තමේන්තුව ඉකුත් (29 දා) පැය 4 ක් ප්‍රශ්න කර ප්‍රකාශ ලබාගෙන තිබිණි.\n\nසේමිණි ඉද්දමල්ගොඩගේ බැංකු ගිණුම් වාර්තා අපරාධ පරීක්‍ෂණ දෙපාර්තමේන්තුව ලබා ගැනීමට කටයුතු කර තිබේ.\n\nලෝක වෙළෙඳ මධ්‍යස්ථානයේ ව්‍යාජ මූල්‍ය ආයතනයක් පවත්වාගෙන යමින් විවිධ පුද්ගලයන්ගෙන් රුපියල් කෝටි 300 කට අධික මුදලක් වංචා කළ බවට චෝදනා ලැබ සිටින තිලිණි ප්‍රියමාලි නමැති කාන්තාව සහ ඇගේ පෙම්වතා මේ වන විට බන්ධනාගාරගත කර සිටිති.හේමන්ත රන්දුණු",
       "URL": "https://divaina.lk/%e0%b6%b4%e0%b7%8a%e0%b6%bb%e0%b7%92%e0%b6%ba%e0%b6%b8%e0%b7%8f%e0%b6%bd%e0%b7%92-%e0%b7%83%e0%b6%b8%e0%b6%9c-%e0%b6%9c%e0%b6%b1%e0%b7%94%e0%b6%af%e0%b7%99%e0%b6%b1%e0%b7%94-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/336/"
}