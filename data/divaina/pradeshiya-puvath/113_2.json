{
       "Source": "divaina",
       "Timestamp": "June 30, 2023",
       "Headline": "බීමත් යුද හමුදා විශ්‍රාමිකයා ධාවනය කළ කැබ් රථයේ යතුරුපැදියක් ගැටීම: අසාධ්‍යව සිටි යතුරුපැදිකරු ජීවිතක්ෂයට",
       "News Content": "බීමත් යුද හමුදා විශ්‍රාමිකයකු ධාවනය කළ කැබ් රථයක් යතුරුපැදියක ගැටී සිදුවූ රිය අනතුරකින් බරපතළ තුවාල ලබා මාස දෙකකට වැඩි කාලයක් අනුරාධපුර ශික්ෂණ රෝහලේ ප්‍රතිකාර ලැබූ පුද්ගලයකු ජීවිතක්ෂයට පත්වූ බව මරදන්කඩවල පොලිසිය පවසයි.\n\nමෙලෙස අවාසනාවන්ත ලෙස ජීවිතක්ෂයට පත්ව ඇත්තේ පොසොන්පුර, මරදන්කඩවල ලිපිනයේ පදිංචි ටී. සුනිල් තෙන්නකෝන් නැමැති 58 හැවිරිදි පුද්ගලයෙකි. ලබුනෝරුව දෙස සිට මරදන්කඩවල දෙසට ධාවනය කළ යතුරුපැදියක් සහ මරදන්කඩවල දෙස සිට ලබුනෝරුව දෙසට ගමන් කළ කැබ් රථයක් එම මාර්ගයේ කසාගල ප්‍රදේශයේදී මුහුණට මුහුණ ගැටී මෙම අනතුර සිදුව තිබූ බව පොලිසිය කියයි.\n\nබීමත්ව සිටි කැබ් රථ රියැදුරා වන විශ්‍රාමික හමුදා සාමාජිකයා කැබ් රථය දකුණු පසට බරව ධාවනය කිරීමේ හේතුවෙන් ඉදිරියෙන් පැමිණි යතුරුපැදියේ ගැටී මෙම අනතුර සිදුව ඇති බව පොලිසිය කියයි.\n\nපසුගිය අප්‍රේල් 13 වන දින මෙම අනතුර සිදු වීමෙන් අනතුරුව, යතුරුපැදිකරු බරපතළ තුවාල ලබා මරදන්කඩවල රෝහලට ඇතුළත් කිරීමෙන් අනතුරුව, අනුරාධපුර ශික්ෂණ රෝහලට මාරු කර යවා වැඩි දුර ප්‍රතිකාර ලබමින් සිටියදී මෙලෙස ජීවිතක්ෂයට පත් වූ බව පොලිසිය සඳහන් කළේය. පහළ අඹතලේ, මරදන්කඩවල පදිංචිකරුවකු වන සැකකාර කැබ් රථ රියැදුරා අත්අඩංගුවට ගෙන සිදු කළ පරීක්ෂාවේදී බීමත්ව සිටි බවට තහවුරු වූ බවත්, එම සැකකරු අධිකරණයට ඉදිරිපත් කිරීමෙන් අනතුරුව දින 14ක් රක්ෂිත බන්ධනාගාරගත කර ඇප මත නිදහස් කර ඇති බවත් පොලිසිය සඳහන් කළේය.\n\nමිහින්තලේ – රංග චතූ",
       "URL": "https://divaina.lk/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/113/"
}