{
       "Source": "divaina",
       "Timestamp": "July 25, 2023",
       "Headline": "වවුනියාවේ උපන් දින සාදයේ මැර ප්‍රහාරය ප්‍රබල මැරයෙකුට එල්ල කළ ප්‍රහාරයක්",
       "News Content": "වවුනියාවේ තෝනිකල් ප්‍රදේශයේ උපන් දින සාදයක් පැවති නිවසකට මැර ප්‍රහාරයක් එල්ල වූයේ මැරයින්ට අවශ්‍යව සිටි ඔවුන්ට විරුද්ධ තවත් ප්‍රබල මැරයෙකු සොයා පැමිණි අවස්ථාවේදී බවට පොලිසියට තොරතුරක් ලැබී තිබේ.\n\nනමුත් නිවසට මැර කණ්ඩායම පැමිණෙන විට ඔවුන් සොයා පැමිණි මැරයා සාදයට සහභාගී වී ආපසු ගොස් ඇති නිසා කෝපයට පත් මැරයෝ නිවසට ප්‍රහාරය එල්ල කොට ඇති බවට විශ්වාස කරයි.\n\nමුලින්ම මැරයින් පිරිස වෙස් වළාගෙන නිවසට ඇතුළු වන විට ඔවුන්ව දුටු 21 හවිරිදි තරුණිය මහ හඬින් කෑගසන්නට වූයෙන් එම ස්ථානයේ විශාල කලබලයක් ඇති වේයයි යන සැකයෙන් මැරයින් ඇයට පිහියකින් ඇන පසුව ගිනි තබන්නට ඇතැයිද පොලිසිය සැක කරයි. නිවසට ඇතුළු වූ මැරයින් එක් නමක් කියමින් ඔහු එම නිවසේ සිටිනේදැයි විමසා ඇතත් ඒ අවස්ථාවේ නිවසේ සිටි සියළුම දෙනා පිළිස්සුම් තුවාල ලබා බරපතල තත්ත්වයක සිටින නිසා පොලිසියට සිද්ධිය වූ ආකාරය දැන ගැනීමට ඇති අසීරුතාවය ප්‍රහාරයට පැමිණි මැරයින් හඳුනාගෙන ඔවුන්ව අත් අඩංගුවට ගැනීමට විශාල බාධාවක් වී තිබේ. නම කියා ආමන්ත්‍රණය කළ පුද්ගලයාද වවුනියාවේ මැරයෙකු වශයෙන් ප්‍රසිද්ධ අයෙකු බවත් ඔහුද පුද්ගලයින් රැසකගෙන් කප්පම් ඉල්ලා කප්පම් නොදුන් තැන ඔවුන්ව කපා කොටා තුවාල සිදු කළ අයෙකු බවටද තොරතුරු අනාවරණය වී තිබේ.\n\nමැරයින් විසින් ප්‍රහාරයක් එල්ල කොට තිබුණේ වවුනියාව තෝනිකල් ප්‍රදේශයේ ව්‍යාපාරිකයෙකු වන සුරේස් නැමැත්තගේ නිවසට වන අතර එම නිවසේ සාදයට පැමින සිටි සුරේස් ගේ ඥාතියෙකු වන\n\n21 හැවිරිදි ෆාතිමා සසීමා සයිදි නැමති අය මියගිය අතර තවත් 10 දෙනෙකු තුවාල ලැබීය. තුවාලකරුවන් දස දෙනාගෙන් හතර දෙනෙකුම වයස අවුරුදු 15 ට අඩු ළමයින්ය.\n\nවවුනියාව පොලිසිය මෙම ප්‍රහාරය එල්ල කළ මැර කණ්ඩායම අත්අඩංගුවට ගැනීම සඳහා පොලිස් කණ්ඩායම් කීපයක්ම යොදවා සිටියි.දිනසේන රතුගමගේ",
       "URL": "https://divaina.lk/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%8b%e0%b6%b4%e0%b6%b1%e0%b7%8a-%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/85/"
}