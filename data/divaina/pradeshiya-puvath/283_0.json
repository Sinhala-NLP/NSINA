{
       "Source": "divaina",
       "Timestamp": "December 30, 2022",
       "Headline": "දැරිය බරපතළ අපයෝජනයකට – ඥාණ ගවේෂණ විහාරාධිපති අත්අඩංගුවට",
       "News Content": "විහාරාධිපති හිමි නමගේ සහෝදරයා, අනුබල දුන් අත්තම්මා සහ නැන්දාත් දැලේ\n\nපහළොස් හැවිරිදි දැරියකට බරපතළ අපයෝජනයක් කළ විහාරාධිපති හිමිනමක් සහ හිමිනමගේ සහෝදරයකු සහ ඊට අනුබල දුන් දැරියගේ අත්තම්මා සහ නැන්දා දොඹගහවෙල පොලිසිය මගින් අත්අඩංගුවට ගෙන ඇත.\n\nමෙම දැරිය කොළඹට ආසන්න ප්‍රදේශයක ඥාතියකුගේ නිවෙසේ සිට පාසල් යන අතර ඉකුත් නොවැම්බර් මාසයේ පාසල් නිවාඩුවට තම නිවෙසට පැමිණ ඇත. යාබද නිවසේ පදිංචි ආත්තම්මා සහ නැන්දා ඇයව ලියන්ගොල්ල ඥාණ ගවේෂණ විහාරස්ථානයට කැඳවාගෙන ගිය අවස්ථාවේදී විහාරස්ථානය තුළදී විහාරාධිපති හිමියන් ඇයට බරපතළ අතවරයක් සිදුකර ඇති බවත්, පසුව විහාරාධිපති හිමියන්ගේ සහෝදරයකුද අත්තම්මාගේ නිවෙසේදී දැරියට බරපතළ ලිංගික අතවරයක් සිදුකර ඇති බවත් සඳහන්ය.\n\nඅත්තම්මා විසින් දැරිය, විහාරාධිපති හිමියන්ගේ සහෝදරයකුට අතවර කිරීම සඳහා ඉඩ සලසාදී ඇති බවට ගමේ ප්‍රචාරයක් යෑමෙන් පසු දැරියගේ දෙමව්පියන් ඒ පිළිබඳ දැරිය පාසල් යෑම සඳහා පදිංචිව සිටින නිවෙසේ ඥාතිවරියට දැනුම්දී ඇත. ඥාතිවරිය විසින් දැරියව වෛද්‍යවරයකුට පෙන්වීමෙන් පසු සිද්ධිය පිළිබඳ අනාවරණයවී ඇත. පසුව දැරියගේ මව විසින් දොඹගහවෙල පොලිසියට පැමිණිලි කර තිබේ.\n\nපරීක්ෂණ පැවැත්වූ පොලිසිය හිමිනමත්, හිමිනමගේ සහෝදරයාත්, ස්ත්‍රී දූෂණයට අනුබල දුන් දැරියගේ අත්තම්මා සහ නැන්දාත් අත්අඩංගුවට ගෙන සියඹලාණ්ඩුව මහේස්ත්‍රාත් අධිකරණයට ඉදිරිපත් කිරීමට කටයුතු යොදා තිබිණි. දැරිය වෛද්‍ය පරීක්ෂණයක් සඳහා සියඹලාණ්ඩුව මූලික රෝහලට ඇතුළත්කර ඇත. දොඹගහවෙල වැඩබලන පොලිස් ස්ථානාධිපති උ.පො.ප. සිල්වා මහතා සිද්ධිය පිළිබඳ වැඩිදුර පරීක්ෂණ පවත්වයි.\n\nබඩල්කුඹුර – රවිඳු ගුණතිලක",
       "URL": "https://divaina.lk/%e0%b6%af%e0%b7%90%e0%b6%bb%e0%b7%92%e0%b6%ba-%e0%b6%b6%e0%b6%bb%e0%b6%b4%e0%b6%ad%e0%b7%85-%e0%b6%85%e0%b6%b4%e0%b6%ba%e0%b7%9d%e0%b6%a2%e0%b6%b1%e0%b6%ba%e0%b6%9a%e0%b6%a7-%e0%b6%a5%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/283/"
}