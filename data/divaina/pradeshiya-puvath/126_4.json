{
       "Source": "divaina",
       "Timestamp": "June 17, 2023",
       "Headline": "විශ්‍රාමික නිලධාරිනියට වට්ස්ඇප් ඔස්සේ නිරුවත යැවූ තිදරු පියා අත්අඩංගුවට",
       "News Content": "සෞඛ්‍ය අමාත්‍යාංශයේ විශ්‍රාමික පරිපාලන නිලධාරිනියකට අසභ්‍ය ඡායාරූප ජංගම දුරකථනයෙන් ඡායාරූප ගෙන වට්ස්ඇප් මාර්ගයෙන් යැවූ එම අමාත්‍යාංශයේම රියැදුරකු සැක පිට ඉකුත් 15 වැනිදා අත්අඩංගුවට ගත් බව වේයන්ගොඩ පොලිසිය පවසයි.\n\nවිශ්‍රාමික පරිපාලන නිලධාරිනිය 61 වියැති දියුලපිටිය මැදගම්පිටිය ප්‍රදේශයේ පදිංචි අවිවාහක තැනැත්තියක බවත්, අත්අඩංගුවට ගත් සැකකරු සෞඛ්‍ය අමාත්‍යාංශයේ රියැදුරෙකු වශයෙන් සේවය කරන බදුල්ල ප්‍රදේශයේ පදිංචි 48 හැවිරිදි තිදරු පියකු බවත් විමර්ශනවලදී හෙළිවී ඇත.\n\nපරිපාලන නිලධාරිනිය සෞඛ්‍ය අමාත්‍යාංශයේ සේවයේ නිරතව සිටියදී සැකකරු නිලධාරිනියගේ රියදුරකු වශයෙන් ද සේවය කර ඇති බවත්, ඇය විශ්‍රාම ගැනීමෙන් පසු ඇයගේ මුහුණු පොතේ මිතුරකු වශයෙන් සම්බන්ධව සිට ඇති බවත් පොලිසිය පවසයි.\n\nපසුව අදාළ සැකකාර රියැදුරා විශ්‍රාමික නිලධාරිනියගේ දුරකථන අංකය ලබාගෙන දිගින් දිගටම අසභ්‍ය ඡායාරූප සහ තම රහස් ප්‍රදේශ ඡායාරූප ගෙන වට්ස්ඇප් මාර්ගයෙන් විශ්‍රාමික පරිපාලන නිලධාරිනියගේ ජංගම දුරකථනයට යවා ඇති බවත්, ඇතැම් අවස්ථාවලදී වීඩියෝ දුරකථන ඇමතුම් ලබාගෙන තම නිරුවත සජීවීව විශ්‍රාමික නිලධාරිනියට ප්‍රදර්ශනය කර ඇති බවත් විමර්ශනවලදී හෙළිවී ඇත.\n\nනිලධාරිනිය සිද්ධිය සම්බන්ධව වේයන්ගොඩ පොලිසියට කළ පැමිණිල්ලක් මත විමර්ශන සිදු කිරීමෙන් අනතුරුව සැකකාර රියදුරා අත්අඩංගුවට ගැණිනි.\n\nවේයන්ගොඩ – ඉන්දික තුෂාර",
       "URL": "https://divaina.lk/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%b1%e0%b7%92%e0%b6%ba%e0%b6%a7-%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/126/"
}