{
       "Source": "divaina",
       "Timestamp": "February 1, 2023",
       "Headline": "දරු ප්‍රසූතියට රෝහල්ගත කළ බිරිඳ බැලීමට ප්‍රංශයේ සිට පැමිණි සැමියා යතුරුපැදි අනතුරින් මරුට!",
       "News Content": "දරු ප්‍රසූතිය සඳහා රෝහල් ගත කළ තම බිරිඳ බැලීමට ප්‍රංශයේ සිට යාපනයට පැමිණි ස්වාමිපුරුෂයෙකු රෝහලේ සිට නිවසට පැමිණෙමින් සිටියදී රිය අනතුරකට ලක්ව 30 දා මියගොස් තිබේ.\n\nෂන්මුගම් ප්‍රකාෂ් නමැති මොහු මීට වසර එකහමාරකට ඉහතදී විවාහ වී ඇති අතර බිරිඳ ප්‍රංශයට ගෙන්වා ගන්නාතුරු ඔහු ප්‍රංශයේ පදිංචිව සිට ඇත.\n\nදරු ප්‍රසූතිය සඳහා බිරිඳ රෝහල් ගත කොට ඇති බව දැන ගැනීමෙන් පසුව ඔහු යාපනයට පැමිණ චාවකච්චේරී රෝහලේ සිටි බිරිඳ බලා ආපසු නිවසට පැමිණෙමින් සිටියදී ඔහු ගමන් කළ යතුරුපැදිය තවත් යතුරුපැදියක ගැටීමෙන් ඔහු මරුමුවට පත්ව තිබේ.\n\nඅනතුරට පත් වූ අනෙක් යතුරුපැදිය පැද වූ තැනැත්තාද බරපතළ තුවාල ලබා චාවාකච්චේරී රෝහලට ඇතුළත් කිරීමෙන් පසු ඔහුගේ තත්ත්වය බරපතළ බැවින් යාපනය ශික්ෂණ රෝහල වෙත මාරු කොට යවා තිබේ.\n\nචාවාකච්චේරී පොලීසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%af%e0%b6%bb%e0%b7%94-%e0%b6%b4%e0%b7%8a%e0%b6%bb%e0%b7%83%e0%b7%96%e0%b6%ad%e0%b7%92%e0%b6%ba%e0%b6%a7-%e0%b6%bb%e0%b7%9d%e0%b7%84%e0%b6%bd%e0%b7%8a%e0%b6%9c%e0%b6%ad-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/252/"
}