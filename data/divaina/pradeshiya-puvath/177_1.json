{
       "Source": "divaina",
       "Timestamp": "April 26, 2023",
       "Headline": "නිවසක් පිටුපස නිධන් සෙවූ කැකිරාවේ 4 දෙනෙක් අත්අඩංගුවට",
       "News Content": "නිධන් කර ඇති පුරා වස්තු සෙවීමේ අරමුණින් කැකිරාව ඉළුකේගම ප්‍රදේශයේ පිහිටි නිවසක් පිටුපස කැණීම් සිදු කරමින් සිටි පුද්ගලයන් සිව් දෙනෙකු ජෙනට් නයින් කූරු, වෙඩි බෙහෙත්, පූජා භාණ්ඩ, පාෂාන විදින යන්ත්‍ර ඇතුළු භාණ්ඩ රැසක් සමග පෙරේදා (24 දා) අත්අඩංගුවට ගත් බව කැකිරාව පොලීසිය පවසයි.\n\nමෙලෙස අත්අඩංගුවට පත්ව ඇත්තේ කැකිරාව ඉළුකේගම ප්‍රදේශයේ සහ මාතලේ ඉනාමලු‍ව රොටරි උදාන ගම ප්‍රදේශයේ පදිංචි වයස අවුරුදු 24, 31, 42 සහ 43 වියේ පසුවන සැකකරුවන් තිදෙනකු සහ සැකකාරියකි.\n\nඅත්අඩංගුවට ගත් සැකකරුවන් සන්තකයේ තිබී පාෂාණ විදින යන්ත්‍ර දෙකක්, අලවංගුවක් , කුළුගෙඩියක්, සෙ.මී. 20ක් දිග වෙඩි බෙහෙත් පිරවූ බටයක්, ජෙනට් නයින් කූරක්, තඹ තහඩු , සිල්ලර කාසි, රස කැවිලි පාර්සල් කිහිපයක්, සුදු, රතු, කළු රෙදි කැබලි, බුලත්, සාම්බ්‍රානි දෙහි ගෙඩි , උක් දඬු ඇතුළු පූජා භාණ්ඩ රාශියක් නඩු භාණ්ඩ ලෙස තම භාරයට ගත් බව පොලිසිය කියයි. කැකිරාව පොලිස් ස්ථානාධිපති ප්‍රධාන පොලිස් පරීක්ෂක ප්‍රසන්න වැලිකල මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්ෂක කුලතුංග මහතා ඇතුළු නිලධාරීහු පිරිසක් වැටලීම සිදු කර සැකකරුවන් අත්අඩංගුවට ගත්හ.\n\nමිහින්තලේ – රංග චතූ",
       "URL": "https://divaina.lk/%e0%b6%b1%e0%b7%92%e0%b7%80%e0%b7%83%e0%b6%9a%e0%b7%8a-%e0%b6%b4%e0%b7%92%e0%b6%a7%e0%b7%94%e0%b6%b4%e0%b7%83-%e0%b6%b1%e0%b7%92%e0%b6%b0%e0%b6%b1%e0%b7%8a-%e0%b7%83%e0%b7%99%e0%b7%80%e0%b7%96/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/177/"
}