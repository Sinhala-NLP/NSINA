{
       "Source": "divaina",
       "Timestamp": "September 10, 2022",
       "Headline": "ඇළ මාර්ගයේ වැටී මියගිය සිසුවාගේ අභිරහස සොයා විමර්ශන",
       "News Content": "කුඩා ඇළ මාර්ගයකට වැටී අභිරහස් ලෙස මියගියේ යැයි කියන පාසල් සිසුවකුගේ මරණය සම්බන්ධයෙන් නාවලපිටිය පොලිසිය අංශ කිහිපයක් ඔස්සේ විමර්ශනයක් ආරම්භ කර ඇත.\n\nමෙසේ මියගොස් ඇත්තේ නාවලපිටිය කිරිමැටියාව ප්‍රදේශයේ පදිංචි හරංගල ජාතික පාසලේ 10 වසරේ අධ්‍යාපනය ලබමින් සිටි අශේන් මින්සර නමැති 15 හැවිරිදි සිසුවෙකි.\n\nමියගිය සිසුවා තම නිවසට පානීය ජලය ලබා ගන්නා ජල නළ අළුත්වැඩියා කිරීම සඳහා (09) දින උදැසන 7.00 ට පමණ නිවසට ඈතින් තිබෙන ඇළ මාර්යකට තනිව ගොස් තිබේ. පසුව එම සිසුවා නොපැමිණි නිසා එම සිසුවාගේ මව සහ සහෝදරයෙකු ඒ පිළිබඳව සොයා බැලීමට ගිය අවස්ථාවේ සිසුවා ඇළ මාර්ගයේ වැටී මියගොස් සිටි බවට මිය ගිය සිසුවාගේ මව විසින් නාවලපිටිය පොලිසියට දැනුම් දී ඇත.\n\nඇළ මාර්ගයේ සිසුවා වැටී සිටින අයුරු දුටු සිසුවාගේ මව ප්‍රදේශවාසීන්ගේද සහයෝගය ඇතිව නාවලපිටිය දිස්ත්‍රික් මහ රෝහලට ඔහු රැගෙන යන විටත් මියගොස් සිට ඇතැයි පොලිසිය පැවසීය.\n\nමියගිය සිසුවාගේ පියා පෙදරේරුවෙකු බවත්, පියා කුරුණෑගල ප්‍රදේශයේ රැකියාවක නිරතව සිටී. නිවසට පානීය ජලය නොමැති නිසා ඒ පිළිබඳව සොයා බැලීමට වෙනත් දිනවලද මෙම සිසුවා එම ස්ථානයට යන බව ඔහුගේ මව කියා සිටියාය.\n\nකොත්මලේ ජලාශයට ජලය ගලා බසිනා කුඩා ඇළ මාර්ගයක් හරස් කරමින් මිය ගිය සිසුවාගේ නිවසට ජල නළ උපයෝගි කරගෙන පානීය ජලය ලබාගෙන තිබේ.\n\nනුවරඑළිය – නාලක රත්නායක",
       "URL": "https://divaina.lk/%e0%b6%87%e0%b7%85-%e0%b6%b8%e0%b7%8f%e0%b6%bb%e0%b7%8a%e0%b6%9c%e0%b6%ba%e0%b7%9a-%e0%b7%80%e0%b7%90%e0%b6%a7%e0%b7%93-%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba-%e0%b7%83%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/380/"
}