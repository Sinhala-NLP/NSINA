{
       "Source": "divaina",
       "Timestamp": "July 13, 2023",
       "Headline": "අනුරපුර අවුරා සැණකෙළියට ගොම ගෑ තිදෙනා අත්අඩංගුවට",
       "News Content": "රාජාංගනය යාය 18 ප්‍රදේශයේ යෝජිත කෝමාරිකා වගා කිරීමේ ව්‍යාපෘතියක් ක්‍රියාත්මක කිරීමට යන පෞද්ගලික සමාගමක් මගින් පෙරේදා (11දා) සිට ආරම්භ කළ සංගීත සැණකෙළිය අවසානයේ ප්‍රසංග වේදිකාවට නැග කෑකෝ ගසමින් ඝෝෂා කරමින් අශෝභන ලෙස හැසිරුණු බව කියන පුද්ගලයන් තිදෙනෙක් රාජාංගනය පොලිසිය විසින් අත් අඩංගුවට ගෙන ඇත.\n\nප්‍රේක්ෂකයන් තුන්දහසක පමණ පිරිසකගේ සහභාගිත්වයෙන් අවුරා ලංකා සංගීත සැණකෙළිය නමින් සංවිධානය කොට තිබූ එම සැණකෙළිය සඳහා රාජාංගනය පොලිසිය විසින් පෙරේදා (11) සිට සතියක කාලයක් දිනපතා සවස 5 සිට රාත්‍රී 10 දක්වා ලබාදී තිබූ අවසරය පරිදි සැණකෙළිය පෙරේදා රාත්‍රී 10 අවසන් කොට තිබේ. එහිදී සංගීත ප්‍රසංගය ආරම්භක අවස්ථාවේ සිට වේදිකාව ඉදිරියේ විනෝද වෙමින් සිටි බීමත් පනහකට ආසන්න පිරිසක් ප්‍රසංග වේදිකාවට නැග ප්‍රසංගය නැවත ආරම්භ කරන ලෙසට බලකරමින් කළහකාරී හා අශෝභන ලෙස හැසිරී ඇත.\n\nඑම අවස්ථාවේ එහි ආරක්ෂාවට යොදවා සිටි පොලිස් නිලධාරීන් විසින් බලහත්කාරයෙන් ප්‍රසංග වේදිකාවට නැග සිටි පුද්ගලයන් වේදිකාවෙන් බිමට පළවා හැරීමට කටයුතු කර තිබිණි. මේ අතර පොලිස් අණ නොතකා වේදිකාවට වී මයික්‍රෆෝනයක් ගෙන ප්‍රසංගය සම්බන්ධයෙන් ශබ්ද විකාශන පද්ධතිය හරහා තම මතය ප්‍රකාශ කිරීමට උත්සාහ කළ පුද්ගලයෙකු ඇතුළු වේදිකාවේ අශෝභන ලෙස හැසිරුණු බව කියන පුද්ගලයන් තිදෙනකු පොලිසිය විසින් පසුව අත් අඩංගුවට ගෙන තිබේ. සිද්ධිය සම්බන්ධයෙන් අත්අඩංගුවට ගත් සැකකරුවන් රාජාංගනය පොලිස් ස්ථානාධිපති ප්‍රධාන පොලිස් පරීක්ෂක ජී. ඩබ්ලිව්. එස්. ගජසිංහ මහතාගේ උපදෙස් මත ඊයේ (12 දා) නොච්චියාගම මහෙස්ත්‍රාත් අධිකරණය හමුවට ඉදිරිපත් කිරීමට නියමිතව තිබිණ.අනුරාධපුර විශේෂ – පර්සි කුරුනේරු",
       "URL": "https://divaina.lk/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb-%e0%b6%85%e0%b7%80%e0%b7%94%e0%b6%bb%e0%b7%8f-%e0%b7%83%e0%b7%90%e0%b6%ab%e0%b6%9a%e0%b7%99%e0%b7%85%e0%b7%92%e0%b6%ba%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/100/"
}