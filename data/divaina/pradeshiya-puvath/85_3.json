{
       "Source": "divaina",
       "Timestamp": "July 26, 2023",
       "Headline": "සීඅයිඩී කොස්තාපල් සහ වනජීවී සේවකයා මත්කුඩු සමග දැලේ",
       "News Content": "හෙරොයින් මත්කුඩු ළඟ තබා ගෙන සිටි අපරාධ පරීක්ෂණ දෙපාර්තමේන්තුවේ කොස්තාපල්වරයකු සහ වනජීවී දෙපාර්තමේන්තුවේ සේවයේ නියුතු පුද්ගලයකු පෙරේදා (24 දා) අත්අඩංගුවට ගත් බව නොච්චියාගම පොලිසිය පවසයි.\n\nසැකකාර කොස්තාපල්වරයා අත්අඩංගුවට ගෙන සිදු කළ පරීක්ෂාවකදී ඔහු සන්තකයේ තිබී හෙරොයින් මිලිග්‍රෑම් 230ක් සොයාගත් බවත්, වැඩිදුර පරීක්ෂා කිරීමේදී පොලිස් හැඳුනුම්පතක්ද සැකකරු සන්තකයේ තිබී සොයා ගත් බවත් පොලිසිය කියයි.\n\nසැකකාර පොලිස් කොස්තාපල්වරයා අපරාධ පරීක්ෂණ දෙපාර්තමේන්තුවේ වාණිජ අපරාධ ඒකකයේ සේවය කරන අයකු බවත් මොහුට සේවය හැර යෑමේ නියෝග නිකුත් කර ඇති බවත් පොලිසිය සඳහන් කළේය.\n\nපෙරේදා (24දා) නොච්චියාගම පොලිස් වසමේ සිදු කළ තවත් වැටලීමකදී හෙරොයින් මිලිග්‍රෑම් 210ක් සන්තකයේ තබා ගෙන සිටි වනජීවී දෙපාර්තමේන්තුවේ සේවකයකු අත්අඩංගුවට ගත් බව පොලිසිය කියයි. සැකකරුගෙන් වැඩිදුර ප්‍රශ්න කිරීමේදී ඔහු වව්නියාව වනජීවී අඩවි වන කාර්යාලයේ සේවය කරන නොච්චියාගම හල්මිල්ලකුලම ප්‍රදේශයේ පදිංචිකරුවකු බව අනාවරණය වී තිබේ.\n\nඅත්අඩංගුවට ගත් සැකකරුවන් දෙදෙනා ඊයේ (25 දා) නොච්චියාගම මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nනොච්චියාගම පොලිස් ස්ථානාධිපති ප්‍රධාන පොලිස් පරීක්ෂක එම්.එස්. කුමාරසේන මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්ෂක රත්නායක මහතා ඇතුළු නිලධාරීහු කණ්ඩායමක් විමර්ශන මෙහෙයවා සැකකරුවන් අත්අඩංගුවට ගත්හ.\n\nමිහින්තලේ – රංග චතූ",
       "URL": "https://divaina.lk/%e0%b7%83%e0%b7%93%e0%b6%85%e0%b6%ba%e0%b7%92%e0%b6%a9%e0%b7%93-%e0%b6%9a%e0%b7%9c%e0%b7%83%e0%b7%8a%e0%b6%ad%e0%b7%8f%e0%b6%b4%e0%b6%bd%e0%b7%8a-%e0%b7%83%e0%b7%84-%e0%b7%80%e0%b6%b1%e0%b6%a2/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/85/"
}