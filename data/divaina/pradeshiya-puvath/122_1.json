{
       "Source": "divaina",
       "Timestamp": "June 21, 2023",
       "Headline": "කොණ්ඩා මෝස්තරය නිසා ගුරුවරයාගෙන් පහර කෑ සිසුවා රෝහලේ",
       "News Content": "යාපනය චාවාකච්චේරී හින්දු විද්‍යාලයේ සිසුවෙකුට ගුරුවරයෙකු විසින් අමානුෂීය අන්දමට පහර දීම නිසා බරපතළ ලෙස තුවාල ලබා ඇති එම ශිෂ්‍යයාව පාසල් නිල ඇඳුම පිටින්ම 19 දා චාවාකච්චේරී මූලික රෝහලට ඇතුළත් කොට තිබේ.\n\nකොණ්ඩය කැපීමේ සිද්ධියක් මත ගුරුවරයා විසින් එම ශිෂ්‍යයාට අමානුෂීය ලෙස පහර දී ඇති අතර මේ සිද්ධිය සම්බන්ධයෙන් චාවාකච්චේරී පොලිසියේ ළමා හා කාන්තා කාර්යාංශය වෙත ද ප්‍රාදේශීය ලේකම් කාර්යාලයේ ළමා අංශයට ද සිසුවාගේ දෙමවුපියන් විසින් පැමිණිලි කොට තිබේ.\n\nමේ සම්බන්ධයෙන් දෙමවුපියන් පාසලේ විදුහල්පතිවරයාට පැමිණිලි කිරීමට ගිය අවස්ථාවේදී ඔහු පහර දුන් ගුරුවරයාගේ පැත්ත ගෙන සිසුවාට කිසිදු සාධාරණයක් ඉටු නොකළ බව දෙමවුපියන් පොලිසියට ද ප්‍රකාශ කොට ඇත.\n\nචාවාකච්චේරී පොලිසිය හා ප්‍රාදේශීය ලේකම් කාර්යාලයේ ළමා අංශය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%9a%e0%b7%9c%e0%b6%ab%e0%b7%8a%e0%b6%a9%e0%b7%8f-%e0%b6%b8%e0%b7%9d%e0%b7%83%e0%b7%8a%e0%b6%ad%e0%b6%bb%e0%b6%ba-%e0%b6%b1%e0%b7%92%e0%b7%83%e0%b7%8f-%e0%b6%9c%e0%b7%94%e0%b6%bb%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/122/"
}