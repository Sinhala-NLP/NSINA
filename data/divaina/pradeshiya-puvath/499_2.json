{
       "Source": "divaina",
       "Timestamp": "April 20, 2022",
       "Headline": "ගෑස් සිලින්ඩර් 230ක් ජිල්මාට් දැමූ රියැදුරුට රු. 10000 ක් දඩ",
       "News Content": "ගිනිගත්හේන පොලිසියේදී ගෑස් විකුණා මුදල් උසාවියේ තැන්පත් කරන්නත් නියෝග\n\nගෘහස්ථ ගෑස් සිලින්ඩර් තොගයක් නිවසේ රැස් කරගෙන සිටි සැකකරුවකු නුවරඑළිය පාරිභෝගික සේවා අධිකාරියේ නිලධාරීන් විසින් ඊයේ (19 දා) හැටන් මහෙස්ත්‍රාත් අධිකරණයට ඉදිරිපත් කළ අවස්ථාවේ සැකකරු අධිකරණය හමුවේ වරද පිළිගත් නිසා ඔහුට රුපියල් දසදහසක දඩයක් ගෙවන ලෙස හැටන් මහෙස්ත්‍රාත් ෆරුක්ඩීන් මහතා නියෝග කළේය.\n\nදඩයට අමතරව පාරිභෝගික සේවා අධිකාරිය භාරයට ගැණුනු කිලෝ 12.5 ගෘහස්ථ ගෑස් සිලින්ඩර් 177 ක්, කිලෝ 2.4 ගෑස් සිලින්ඩර් 25ක්, කිලෝ 5 ගෑස් සිලින්ඩර් 28ක්, ගිනිගත්හේන පොලිස් ස්ථානයේ දී රජයේ අනුමත මිලට පාරිභෝගිකයන්ට අලෙවි කර එම මුදල් හැටන් මහෙස්ත්‍රාත් අධිකරණය හමුවේ තැන්පත් කරන ලෙසත් හිස් ගෑස් සිලින්ඩර් චූදිතට භාරදෙන ලෙසත් මහෙස්ත්‍රාත්වරයා නියෝග කළේය.\n\nමෙසේ දඬුවම් ලැබූවේ ගිනිගත්හේන අඹගමුව උඩුබුලත්ගම ශාන්ත ජනපදයේ පදිංචි සිසිර සේනාරත්න නමැති 50 හැවිරිදි අයකුටය.\n\nචූදිත නාවලපිටිය ලිට්‍රෝ ගෑස් සමාගමේ අලෙවි නියෝජිතයාගේ රියැදුරුය. ඔහු සමාගම විසින් එම අලෙවි නියෝජිතයාට\n\nපාරිභෝගිකයන්ට අලෙවි කිරීමට අවස්ථා කිහිපයකදී ලබාදෙන ලද ගෑස් තොග පාරිභෝගිකයන්ට වැඩි මිලට අලෙවි කිරීමට නියෝජිතයාගේ අනුදැනුම මත තමා පදිංචි නිවසේ සඟවා ඇති බවට ගිනිගත්හේන පොලිසියේ ස්ථානාධිපති ප්‍රධාන පොලිස් පරික්ෂක විරාජ් විතානගේ මහතාට ලද තොරතුරක් මත පාරිභෝගික සේවා අධිකාරියේ නිලධාරීන් හා එක්ව වැටලීම සිදු කර ඇත.\n\nනුවරඑළිය නාලක රත්නායක",
       "URL": "https://divaina.lk/%e0%b6%9c%e0%b7%91%e0%b7%83%e0%b7%8a-%e0%b7%83%e0%b7%92%e0%b6%bd%e0%b7%92%e0%b6%b1%e0%b7%8a%e0%b6%a9%e0%b6%bb%e0%b7%8a-230%e0%b6%9a%e0%b7%8a-%e0%b6%a2%e0%b7%92%e0%b6%bd%e0%b7%8a%e0%b6%b8%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/499/"
}