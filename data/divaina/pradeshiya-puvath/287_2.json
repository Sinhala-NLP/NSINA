{
       "Source": "divaina",
       "Timestamp": "December 26, 2022",
       "Headline": "පැල් රකිමින් සිටි අඹුසැමි යුවළ වන අලි ප්‍රහාරයෙන් මරුට",
       "News Content": "කැබිතිගොල්ලෑව තිත්තගෝනැව සියඹලාගස්වැව ප්‍රදේශයේ කුඹුරු යායක පැලකට පෙරේදා (24දා) අලුයම් කාලයේ කඩා වැදී ඇති වල් අලියෙකුගේ ප්‍රහාරයකින් අඹුසැමි යුවලක් මරුමුවට පත්වූහ.\n\nඑදින අලුයම 1.30 ට පමණ ඔවුන් සිය කුඹුරේ වගා කොට ඇති ගොයම ආරක්ෂා කිරීමට ගොස් එහි පැල් රකිමින් සිටියදී ඔවුන් මෙලෙස වල් අලි ප්‍රහාරයට ලක්වී ඇත.\n\nඑහිදී බරපතළ තුවාල ලැබූ ඔවුන් දෙදෙනා අසල වෙල්යායක පැල් රකිමින් සිටි ගොවීන් කීප දෙනකු එක්ව ප්‍රතිකාර සඳහා කැබිතිගොල්ලෑව මූලික රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා වව්නියාව මහා රෝහලට ඇතුළත් කොට ප්‍රතිකාර ලබමින් සිටියදී මියගොස් ඇත.\n\nපනස් අට හැවිරිදි හේතුවාගේ තෙන්නකෝන් සහ ඔහුගේ බිරිඳ පනස් අට හැවිරිදි ලේන්සුවාගේ නන්දාවතී නමැති දෙදරු පියකු සහ මවක් මෙසේ මරුමුවට පත් වූහ. කැබිතිගොල්ලෑව පොලිසිය සිද්ධිය පිළිබඳව විමර්ශන පවත්වයි.අනුරාධපුර විශේෂ – පර්සි කුරුනේරු",
       "URL": "https://divaina.lk/%e0%b6%b4%e0%b7%90%e0%b6%bd%e0%b7%8a-%e0%b6%bb%e0%b6%9a%e0%b7%92%e0%b6%b8%e0%b7%92%e0%b6%b1%e0%b7%8a-%e0%b7%83%e0%b7%92%e0%b6%a7%e0%b7%92-%e0%b6%85%e0%b6%b9%e0%b7%94%e0%b7%83%e0%b7%90%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/287/"
}