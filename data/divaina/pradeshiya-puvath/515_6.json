{
       "Source": "divaina",
       "Timestamp": "March 23, 2022",
       "Headline": "පවුල් ආරවුලට පොලිසියට ආ හාදයා කොස්තාපල්ටත් පහරදීලා",
       "News Content": "බිරිඳ සමග ඇතිවූ ආරවුලක් දොඹගහවෙල පොලිසිය මගින් විසඳීම සඳහා බිරිඳ සහ ඇයගේ සැමියාට පොලිසියට පැමිණෙන ලෙස දැනුම්දීමෙන් අනතුරුව පොලිසියට පැමිණි සැමියා පොලිස් කොස්තාපල්වරයකුට බැණවැදී නිල ඇඳුමෙන් අල්ලා හිසට පහරදීමේ සිද්ධියක් පිළිබඳව දොඹගහවෙල පොලිසිය පරීක්ෂණ පවත්වයි.\n\nදොඹගහවෙල මහරාව හංදිය අසල පදිංචි කාන්තාවක ඇයට පුරුෂයාගෙන් හිරිහැර වන බවට දොඹගහවෙල පොලිසියට පැමිණිල්ලක් කර ඇත.\n\nඑය විසඳීම සඳහා බිරිඳට සහ පුරුෂයාට පොලිසියට පැමිණෙන ලෙස දැනුම්දී ඇත.\n\nඒ සඳහා ප‍්‍රථමයෙන් බිරිඳ පොලිසියට පැමිණ ඇත. නමුත් පුරුෂයා පැමිණ නැත.\n\nපසුව පොලිසිය මගින් පුරුෂයා පොලිසියට ගෙන්වාගෙන ඇති අතර ඔහු බිරිඳට බැණ වැදී පහරදීමට උත්සාහ කර ඇත.\n\nඑම ගැටුම බේරීමට ගිය පොලිස් කොස්තාපල්වරයකුට ද ඔහු පහර දී ඇත.\n\nසැකකරු පොලිසිය මගින් අත්අඩංගුවට ගෙන සියඹලාණ්ඩුව මහෙස්ත‍්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතකර ඇත.\n\nපහරකෑමට ලක්වූ පොලිස් කොස්තාපල්වරයා සියඹලාණ්ඩුව මූලික රෝහලට ඇතුළත් කර තිබේ.\n\nදොඹගහවෙල පොලිස් ස්ථානාධිපති ඞී.පී. කුමාරසිංහ මහතා පරීක්ෂණ පවත්වයි.\n\nබඩල්කුඹුර රවිඳු ගුණතිලක",
       "URL": "https://divaina.lk/%e0%b6%b4%e0%b7%80%e0%b7%94%e0%b6%bd%e0%b7%8a-%e0%b6%86%e0%b6%bb%e0%b7%80%e0%b7%94%e0%b6%bd%e0%b6%a7-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%86-%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/515/"
}