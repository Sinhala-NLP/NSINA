{
       "Source": "divaina",
       "Timestamp": "June 18, 2022",
       "Headline": "අධිවේගයේ පැයට 196ක වේගයෙන් ගිය සැප කාරයට රු. විසිපන්දහසක දඩ",
       "News Content": "දක්ෂිණ අධිවේගී මාර්ගයේ වේගසීමා ඉක්මවා පැයට කිලෝමීටර් 196 ක වේගයෙන් ධාවනය කළ සුඛෝපභෝගී කාර් රථ රියැදුරකුට මතුගම මහෙස්ත්‍රාත් ඒ. අයි. හෙට්ටියාවත්ත මහත්මිය විසින් රු. විසිපන්දහසක දඩ මුදලක් පසුගියදා නියම කෙරිණි.\n\nමෙසේ දඩ නියම වූයේ බේරුවල පදිංචි හුසේන් මොහොමඩ් ෆයිස් නමැති අයකුටය. දොඩන්ගොඩ අධිවේගී මාර්ග පිවිසුම් පොලිසිය විසින් පසුගියදා සිදුකළ වේග ධාවන නිරීක්ෂණයකදී එම රියැදුරු ධාවනය කළ සුඛෝපභෝගී කාරයෙහි ධාවන වේගය පැයට කිලෝමීටර් 196 බවට නිරීක්ෂණය වී ඇත. අධිවේගී මාර්ගයේ ධාවන වේග සීමාව පැයට කිලෝමීටර් සියයකි. දොඩන්ගොඩ අධිවේගී පොලිසියේ දැනුම්දීම මත එම රථ රියැදුරු කෙරවළපිටිය අධිවේගී පිවිසුමේදී අත්අඩංගුවට ගෙන ඇත. පසුව අධිවේගී මාර්ග පොලිස් කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී චින්තක ගුණරත්න මහතා හා සහකාර පොලිස් අධිකාරී කපිල අබේනායක යන මහතුන්ගේ උපදෙස් මත දොඩන්ගොඩ අධිවේගී පිවිසුම් පොලිස් ස්ථානාධිපති ප්‍ර.පො.ප. උපාලි දසනායක මහතාගේ මෙහෙය වීමෙන් පො.සැ. වීරසිංහ (40736), පො.කො. තරංග (68877) යන නිලධාරී මහතුන් විසින් සැකකරු මතුගම මහෙස්ත්‍රාත් අධිකරණයට ඉදිරිපත් කෙරිණි.\n\nමතුගම විශේෂ – අනුර ජයසේකර",
       "URL": "https://divaina.lk/%e0%b6%85%e0%b6%b0%e0%b7%92%e0%b7%80%e0%b7%9a%e0%b6%9c%e0%b6%ba%e0%b7%9a-%e0%b6%b4%e0%b7%90%e0%b6%ba%e0%b6%a7-196%e0%b6%9a-%e0%b7%80%e0%b7%9a%e0%b6%9c%e0%b6%ba%e0%b7%99%e0%b6%b1%e0%b7%8a-%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/450/"
}