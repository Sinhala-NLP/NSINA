{
       "Source": "divaina",
       "Timestamp": "June 16, 2023",
       "Headline": "තඹුත්තේගම දන්ත ශල්‍යාගාරයෙන් සේවයක් නැතිලු",
       "News Content": "තඹුත්තේගම සෞඛ්‍ය වෛද්‍ය නිලධාරි කාර්යාල පරිශ්‍රයේ ඇති දන්ත ශල්‍යාගාරයට සහයකයකු නොමැති කමින් එම දන්ත ශල්‍යාගාරයේ කටයුතු සම්පූර්ණයෙන් ඇනහිට ඇති බවත්, එම ශල්‍යාගාරයේ කටයුතු සඳහා දන්ත ශල්‍ය වෛද්‍යවරියක් සිටියද ඇය බොහෝ විට සිදුකරන්නේ දන්ත ශල්‍යාගරයේ ඇතුළට වී දොරවල් වසාගෙන සිටීම බවත් තඹුත්තේගම ප්‍රදේශයේ ජනතාව පවසති.\n\nමෙය දීර්ඝ කාලයක සිට පවතින තත්ත්වයක වුවත් මේ පිළිබඳ තඹුත්තේගම සෞඛ්‍ය වෛද්‍ය නිලධාරිවරයාද මේ සඳහා නිසි මැදිහත්වීමක් සිදුනොකරන බවටද එම පිරිස චෝදනා කර සිටිති.\n\nජනතාව චෝදනා කරන මෙම තත්ත්වය සම්බන්ධයෙන් එම වෛද්‍යවරියගෙන් යම් ප්‍රකාශයක් ලබාගැනීම සඳහා එම දන්ත ශල්‍යාගාරයට ගියද එහිදී දැකගැනීමට හැකි වූවේ ජනතාවගේ චෝදනාවලට අනුවම ඇය ශල්‍යාගාරයේ දොර වසාගෙන ඇතුළට වී දුරකථන ඇමතුමකට සම්බන්ධ වී සිටින බවකි. අනතුරුව කිහිප විටක් ශල්‍යාගාරයේ දොරට අතින් තට්ටු කළත් ඇය දොර විවෘත නොකිරීම නිසා ඇයගෙන් ප්‍රකාශයක් සටහන් කරගැනීමට අවශ්‍ය බව තඹුත්තේගම සෞඛ්‍ය වෛද්‍ය නිලධාරි අසංක සංජීව මහතාට දැනුම් දී සුළු වේලාවකින් පසු ඇය ශල්‍යාගාරයේ දොර විවෘත කර සිටියාය.\n\nඅනතුරුව මෙහි තත්ත්වය එම දන්ත ශල්‍ය වෛද්‍ය එස්. කේ. එස්. ජයනි මහත්මියගෙන් විමසීමේදී, මම මේ දන්ත ශල්‍යාගාරයට දන්ත ශල්‍ය වෛද්‍යවරියක් ලෙස පත්වෙලා ආවට මේ දන්ත ශල්‍යාගාරයේ කිසිම පහසුකමක් වගේම සහයිකාවක්ද නෑ. මම මේ දන්න ශල්‍යාගාරයට එන්න පෙර අවුරුදු ගාණක් මේක වහල දාල තිබුණු දන්ත ශල්‍යාගාරයක්. මම මෙතෙන්ට එනකොට දන්ත ශල්‍ය කටයුතු සඳහා පුටුවක්වත් තිබුණෙ නෑ. මම මෙතෙන්ට ඇවිල්ල මාස හයක් විතර ගියා කැඩිල තිබුණු පුටුවක් හදාගන්න. කොහොම හරි පුටුව හදාගෙන දන්ත සායන කටයුතු පවත්වන්න බලනකොට කිසිම සහයිකාවක් නෑ. මම වගකිවයුතු හැම තැනකින්ම මේ දන්ත ශල්‍යගාරයට සහයිකාවක් ඉල්ලා තියනවා. නමුත් තවම ලැබුණෙ නෑ.\n\nදන්ත ශල්‍ය කටයුතු කරන්න අනිවාර්යෙන්ම අත් හතරක් ඕනේ. ඉතිං මම කොහොමද අත් දෙකකින් මේ වැඩේ කරන්නේ. පැහැදිලිවම මටත් ඕනේ මිනිසුන්ට සේවය කරන්න. නමුත් මේ අඩුපාඩු තියාගෙන කොහොමද ඒ දේවල් කරන්නේ.\n\nනමුත් මම, මට සහයිකාවක් නෑ කියල නිකන් ඉන්නේ නෑ. මට පුළුවන් විදිහට මොන අඩුපාඩු තිබුණත් අනුරාධපුරයේ තියෙන ජංගම දන්ත සායන බස් රථය ගෙන්වාගෙන ගැබිනි මව්වරුන්ගේ දන්ත සායන ටික සිදුකරගෙන යනවා.\n\nතඹුත්තේගම සෞඛ්‍ය වෛද්‍ය නිලධාරී අසංක සංජීව මහතා,-මේ තත්ත්වය මම ඉහළ නිලධාරීන්ට අවස්ථා කීපයක්දී දැනුම් දීල තියනවා, මේ සඳහා විසඳුම් දෙන්න කියලා. නමුත් තවම ඒ සඳහා අපිට නිසි පිළිතුරුක් නෑ.\n\nප්‍රාදේශීය දන්ත ශල්‍ය වෛද්‍ය විකුම් ප්‍රනාන්දු මහතා,-අපි කාලෙක ඉඳලා උත්සහ කරනවා මේ දන්ත ශල්‍යගාරවලට පුහුණු සහයකයන් ලබාගන්න. අපි මේ සම්බන්ධයෙන් අපේ සියලු බලධාරීන් හරහා සෞඛ්‍ය අමාත්‍යාංශයට මේ ගැන යොමු කරලා තිබුණට තවම ඒවට නිසි විසඳුම් නෑ. අපි රටේ ජනතාවගේ සල්ලිවලින් නිදහස් අධ්‍යාපනයක් ලබාගත්තු අය හැටියට අපිටත් ඕනේ රටේ ජනතාවට යහපත් සේවයක් කරන්නයි.\n\nමකුලෑව – එල්. ඒ. කුමාර",
       "URL": "https://divaina.lk/%e0%b6%ad%e0%b6%b9%e0%b7%94%e0%b6%ad%e0%b7%8a%e0%b6%ad%e0%b7%9a%e0%b6%9c%e0%b6%b8-%e0%b6%af%e0%b6%b1%e0%b7%8a%e0%b6%ad-%e0%b7%81%e0%b6%bd%e0%b7%8a%e0%b6%ba%e0%b7%8f%e0%b6%9c%e0%b7%8f%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/127/"
}