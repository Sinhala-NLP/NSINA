{
       "Source": "divaina",
       "Timestamp": "October 7, 2023",
       "Headline": "කුලප්පුවෙන් ආ වාහනයට යටවූ පොලිස් නිලධාරියා මියයයි",
       "News Content": "කොළඹ කුරුඳුවත්ත නිදහස් වට රවුමේ රථවාහන රාජකාරියේ නිරතව සිටිය දී ඉතා අධික වේගයෙන් ධාවනය වූ සුඛෝපභෝගී මෝටර් රථයක ගැටීමෙන් බරපතළ තුවාල ලබා කොළඹ ජාතික රෝහලේ ප්‍රතිකාර ලබමින් සිටි කුරුඳුවත්ත පොලිසියට අනුයුක්ත පොලිස් කොස්තාපල්වරයා ඊයේ (06 වැනිදා) අලුයම ජීවිතක්ෂයට පත්විය.\n\nමෙලෙස අවාසනාවන්ත අන්දමින් මියගොස් ඇත්තේ කොළඹ නාගරික රථවාහන කොට්ඨාසයේ සිට කුරුඳුවත්ත පොලිසියේ රථවාහන විමර්ශන අංශයට අනුයුක්ත කර සිටි පොලිස් කොස්තාපල් මනෝජ් ප්‍රියංකර මහතාය. ඔහු මාතර වලස්මුල්ල පදිංචිකරුවෙකි.\n\nමෙම අනතුර සම්බන්ධයෙන් 28 හැවිරිදි තොරතුරු තාක්ෂණ ඉංජිනේරුවකු පොලිස් අත්අඩංගුවට ගෙන තිබේ.\n\nඅදාළ සැකකාර තරුණයාගේ දෙමාපියන් විශ්‍රාමික වෛiවරුන් බව පොලිසිය කියයි.\n\nමොහු අදාළ රිය අනතුරට මුහුණ පෑවේ පෙරේදා (05 වැනිදා) පස්වරුවේය. මෝටර් රථයේ ගැටුණු පොලිස් කොස්තාපල්වරයා ඒ අසල තිබූ පොකුණකට වැටී ඇතැයි ද පොලිසිය පවසයි.\n\nසිද්ධිය සම්බන්ධයෙන් කුරුඳුවත්ත පොලිසියේ ස්ථානාධිපති ප්‍රධාන පොලිස් පරීක්‍ෂක ආලෝක බණ්ඩාර සේනානායක මහතාගේ උපදෙස් මත රථවාහන විමර්ශන අංශයේ ස්ථානාධිපති පොලිස් පරීක්‍ෂක සුරාජ් මහතාගේ මෙහෙයවීමෙන් වැඩිදුර පරීක්‍ෂණ පැවැත්වේ.\n\nප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%9a%e0%b7%94%e0%b6%bd%e0%b6%b4%e0%b7%8a%e0%b6%b4%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%86-%e0%b7%80%e0%b7%8f%e0%b7%84%e0%b6%b1%e0%b6%ba%e0%b6%a7-%e0%b6%ba%e0%b6%a7%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/1/"
}