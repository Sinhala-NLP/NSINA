{
       "Source": "divaina",
       "Timestamp": "March 20, 2022",
       "Headline": "අපේ හරකුන්ට උලා කන්න තණපිටියක් දෙන්න… නැතිනම් උන් හාමතේ!",
       "News Content": "අපේ රටේ ජනතාවට පමණක් නොවේ, හරක්ටත් ප‍්‍රශ්නය. ඇඹිලිපිටිය ප‍්‍රාදේශීය ලේකම් කොට්ඨාසයේ ගව පට්ටිවල සතුන්ට කෑමට ආහාර හිඟ වීමෙන් කිරි ගොවීහු දැඩි ගැටලූකාරී තත්ත්වයකට පත්ව සිටිති. උඩවලව ප‍්‍රදේශයේ කිරි ගොවීන් කියන ආකාරයට තණබිම් නැතිකම නිසා බොහෝ ගොවීහු කිරි කර්මාන්තයෙන් ඉවත් වෙමින් සිටිති. කිරි පිටි ආනයනයටත් තහංචි වැටී ඇති පසුබිමක දේශීය කිරි කර්මාන්තය නැංවීමට කිසිදු වැඩපිළිවෙළක් නැති අඳුරු කාලයක උඩවලව කිරි ගොවීන් කියන ලේ රත් කරන මේ කතාවත් දැන් අපි අසා සිටිමු.\n\n‘‘අපි පාරම්පරික කිරි ගොවියො. පුංචි කාලේ ඉඳලා මේ කර්මාන්තය ගැන අපිට හොඳ අත්දැකීම් තියෙනවා. ඉස්සර අපේ ගම්වල ගව පට්ටිවල හරක් තුන්, හාරසීය හිටියා. දැන් හරක් දෙසීයක් ඉන්න පට්ටි දෑතේ ඇඟිලි ගාණටත් අඩුයි. එහෙම වෙලා තියෙන්නේ අපේ මිනිස්සුන්ට හරක් හදන්න බැරිකම නිසා නෙමෙයි. සතුන්ට කන්න දෙන්න තණකොළ නැති නිසයි. ඉස්සර උඩවලව වන උද්‍යානය ඇතුළට හරක් දාන්න අවසර දීලා තිබුණා. දැන් ඒකත් තහනම්. වැරදිලාවත් හරකෙක් රක්‍ෂිතය ඇතුළට ගියොත් අපිට උසාවි යන්නත් වෙනවා…’’ කාලයක් තිස්සේ උඩවලව ප‍්‍රදේශයේ කිරි ගොවීන් හමුවේ පොදි ගැහෙන ගැටලූ ජානක දීලිප් කුමාර එකිනෙකට විස්තර කරන්නට විය. ඔහුට වයස අවුරුදු තිස්අටකි. දෙදරු පියෙකි. කිරි නිෂ්පාදනය ජීවන වෘත්තිය කරගත් ජානකට වෙනත් ආදායම් මාර්ග නොමැත. දියර කිරි මෙන්ම මුදවපු කිරි වෙළෙඳපොළට ලබාදී ලබාගත් ආදායමෙන් සරල දිවි පෙවෙතක් ගෙවූ ජානක මේ වනවිට පවුල නඩත්තු කිරීමටවත් ආදායමක් නො ලැබෙන බව කියන්නේය.\n\n‘‘අපි දන්න කාලේ ඉඳලා හරක්ව දැම්මේ උඩවලව වැව් පිටියට. හරක් දහදාහක් පහළොස්දාහක් දැම්මත් කන්න තණකොළ තිබුණා. හරක් පට්ටියම හවසට වැවට දැම්ම ම බඩ පිරෙන්න තණ කාලා, එළිවෙනකම් වැවේ බැහැලා ඉන්නවා. නැවත අපි හරක් ටික ගන්නේ පාන්දර. වන උද්‍යානයේ අලි ගම් වදින්න පටන් ගත්තට පස්සේ, ඇත්අතුරු සෙවණ ආරම්භ කිරීමත් එක්ක වැව් පිටියත් රක්‍ෂිතයට ගත්තා. අලි වැට ගැහුවා. ඊට පස්සේ වැව් පිටියට හරක්ව දාන්න දුන්නේ නෑ. මේ වෙනකොට අපි සතුන්ව දාන්නේ උඩවලව වැව් බන්ට් එක පහළ වැව් රක්‍ෂිතයට. තණකොළ තියෙන භූමිය මීටර් සීයකට වැඩි නෑ. හරක් සීයක් දෙසීයක් ඒ භූමියට දානවා. එක සතෙකුටවත් කුසට දැනෙන්න ආහාර ටිකක් ලැබෙන්නේ නෑ. සතුන්ට කන්න මදි වුණා ම කිරි ලැබෙන ප‍්‍රමාණය අඩු වෙනවා. පැටවුන්ගේ වර්ධනය අඩු වෙනවා. නිතර ලෙඩ වෙනවා. අපේ පට්ටියේ ඉන්න මී හරක් හතළිහෙන් දැන් දවසකට ලැබෙන්නේ කිරි ලීටර් විස්සක් වගෙයි. කලාතුරකින් දවසක් තමයි කිරි ලීටර් තිහක් ලැබෙන්නේ. ඒ වගේම කිරි ලීටර් දහයට අඩු වෙන දවසුත් තියෙනවා…’’\n\n‘‘හරක්ව වැවට දාන කාලේ හොඳට කිරි තිබුණා. දවස ගානේ කිරි ලීටර් හතළිහක් විතර ලැබුණා. අපේ කිරිවලට හොඳ ඉල්ලූමකුත් තිබුණා. අදටත් ඉල්ලූම නම් අඩු නෑ, ගැටලූව තියෙන්නේ ඉල්ලූමට සරිලන සැපයුමක් දෙන්න බැරිකමයි. හරක් පට්ටිය ලොකු කරගෙන, උන්ට කන්න දෙන්න බැරි වෙනකොට අපිටත් දුකයි. ඒ වගේම ඒ සතුන් බඩගින්නේ තැබීම ලොකු පවක්. දැනටත් අපේ හරක් කෑම හොයාගෙන දවසකට කිලෝ මීටර් විස්ස, විසිපහ ඇවිදිනවා. ඒත් හරියට කෑම ටිකක් ලැබෙන්නේ නෑ…’’ උඩවලව ප‍්‍රදේශයේ අතුරු මාර්ගවල දී උලා කන විශාල හරක් රංචු අපගේ ද ඇස ගැටිණි. එහෙත් කොළ පැහැති තොණකොළ ගහක්වත් ඇස නොගැටිණි. මඟ දෙපස කැලෑ රොදත්, තණකොළත් ගිනි අඟුරක් වැටෙන සුනංගුවට ඇවිළෙන තරමට වියළී ගොස්ය. එහෙත් කුසගින්දර නිවාගන්න වියළුණු තණ පඳුරුත් මී හරක් ගිල දමන අයුරු දකිනවිට නම් හදවත පත්තු විය.\n\nගුරු පාර දිගේ, පින්න කපාගෙන ඉදිරියට ගමන් කරමින් තිබූ අපේ මෝටර් රථය තවත් හරක් ගාලක් අසල නතර විය. ගාල පිරෙන්න මී ගවයන්ය. වැතිරී සිටින විශාල ගව රංචුව අතර දෙතුන් දෙනෙක් ගස්වල බැඳ සිටිති. බැඳ සිටින විසල් මී දෙනකගෙන් තරුණයෙක් කිරි දොවමින් සිටී. ඔහු එම කාර්යය අවසාන කරන තෙක් අපි ඈතින් සිටියෙමු. අපගේ ගමන් සඟයා වූ ජානක නැවතත් හඬ අවදි කරමින් මාතෘකාවෙන් ඔබ්බට ගොස් හොඳ මී කිරි හඳුනාගන්නා ආකාරය අපට පැහැදිලි කළේය.\n\n‘‘මී කිරි හරියට ම හඳුනගන්න නම් කන්නම ඕනෑ. හොඳට සුදු පැහැය තියේ නම්, කිරි සුවඳ තියේ නම් කිරි එක දොදොලෙ වගේ හෙල්ලෙන්නේ නැති නම් කිරි හොඳයි. කිරි හට්ටිය මතුපිට කහපාට වෙලා තියෙනවා නම් කිරි හොඳ නෑ. ඒ කිරි මුදවලා තියෙන්නේ මොනවහරි ජරාවක් දාලා. වෙළෙඳපොළේ තියෙන ගොඩක් ම කිරි මුදවලා තියෙන්නේ විවිධ ජරාව දාලා. අපි නම් කිසිම දවසක විෂ ද්‍රව්‍ය එකතු කරලා කිරි මුදවලා නෑ, කිරි අස්වැන්න අඩු වෙලා වැලේ වැල් නැති වුණත් මිනිස්සුන්ට වස, විෂ දෙන්නෙත් නෑ, වැඩි මිලට කිරි විකුණන්නෙත් නෑ…’’\n\n‘‘හොඳ කිරි හට්ටියක් දවස් දෙකකට වඩා තියාගන්න බෑ. පුස් බැඳෙනවා. ඒ වගේ ම හොඳ මී කිරි වැඩිය ඇඹුල් නෑ. හැන්දට ගන්නකොට කිරි කෑල්ල එනවා. කිරි රස හොඳට දැනෙනවා. හොඳ මී කිරි ටිකක් කන්න නම් අවංකව කිරි මුදවන ගෙදරකින්\n\nගන්න ඕනෑ. මහා පරිමාණයෙන්, වැඩි ලාභ බලාගෙන කරන කිසිම තැනකින් හොඳ කිරි හට්ටියක් ගන්න බෑ. සමහර අය කිරිවලට වතුර කලවම් කරනවා. එතකොට වතුර ගතිය වැඩි වෙනවා. එහෙම වුණාමත් කිරි රස නෑ…’’ ජානක එසේ කියනවිට තිස්සමහාරාමයේදී මී කිරි කා බඩ දැවිල්ලක් හැදී පැය ගාණක් විඳවපු හැටි මගේ මතකයට නැඟුණි. ඒ කිරි මතක් වනවිටත් ඇෙඟ් ලේ රත් වන්නේය.\n\nමම පරක්කු වුණා ද? කිරි දොවමින් සිටි තරුණයා අප අසලට පැමිණ එසේ විමසීය…\n\n‘‘කිරි දොවනකොට නතර කරන්න බෑ. ඒ වැඬේ අවසාන කරන්නම ඕනෑ. ඒ වගේම එකේ පොඩි සාස්තරයකුත් තියෙනවා. දැන් අපිට තියෙන බය කිරි දොවන්න වැස්සියන් ඉතුරු වෙයිද කියලයි…’’ එසේ කතාවට එකතු වූයේ දිමුතු තරංගය. හරක් සීයකට වැඩි විශාල ගව පට්ටියක අයිතිකාරයෙකි. වයස අවුරුදු හතළිස් තුනක්වන ඔහු ද පාරම්පරික කිරි ගොවියෙකි. අපි දැන් ඔහු කියන කතාවටත් සවන් දී සිටිමු.\n\n‘‘කන්න දෙන්න විදිහක් නැතිව සතුන් හදන්න බෑ. අපේ හරක් පට්ටියේ සීයක් විතර ඉන්නවා. මී හරක්ම හැත්තෑවක් ඉන්නවා. සතුන්ව දාන්න තණ පිටියක් නැති නිසා පාර දෙපස තණකොළ කන්න අතහරිනවා. පායන කාලයට වන උද්‍යානයට අත අරිනවා. එහෙම කරලා වන ජීවී නිලධාරීන්ට කොටු වුණොත් නඩු දානවා. බන්ට් එක පහළ රක්‍ෂිතයෙත් කටු පඳුරු වැවිලා සතුන්ට කන්න දෙයක් නෑ. පහුගිය ආණ්ඩුව කාලේ තණ පිටියක් හදා දෙන්න යෝජනා වුණා. මුදලූත් පාස් වෙච්ච බවක් ආරංචි වුණා. ආණ්ඩු පෙරළියත් එක්ක ඒ යෝජනාවත් යට ගියා. දැන් ඉන්න මහවැලියේ නිලධාරිනුයි, වන ජීවි එකයි හදන්නේ මේ කර්මාන්තයත් ඈවර කරලාම දාන්න. ඒ අයට නම් මොකෝ… මාසේ අන්තිමට පඩිය බැංකුවට යනවා. මේ කර්මාන්තය නැති වුණොත් අපේ කටට වැටෙන්නේ පස් තමයි. ඒ නිසා අපේ දරු පවුල් ජීවත් කරවන්න මේ කර්මාන්තය කරගෙන යන්න ඕනෑ…’’\n\n‘‘අපි රජයෙන් මහ ලොකු දෙයක් ඉල්ලන්නේ නෑ. වන උද්‍යානය ඇතුළට හරක් දාන්න ඉල්ලන්නෙත් නෑ. වැව් බන්ට් එක පහළ අක්කර දෙසීයක රක්‍ෂිත භූමියක් වල් වැදිලා තියෙනවා. වැව හරලා තැන, තැන පස් ගොඩ ගහලා තියෙන්නෙත් ඒ භූමියේ. රජය මැදිහත් වෙලා ඩෝසරයක් දාලා ඒ පස් කඳු තුනී කරලා, ලඳු කැලෑව ශුද්ධ කරනවා නම් තණ පිටියක් හැදෙනවා. එතකොට ගමේ ම හරක් ටික ඒ තණ පිටියට අතහරින්න පුළුවන්. නැති නම් වැව් පිටියට හරක් අතහරින්න ඉඩ දෙන්න… එහෙම නැති වුණොත් අපිට මේ කර්මාන්තය අතහරින්න වෙනවා. අපි කතා කරන්නේ මේ ප‍්‍රදේශයේ සමස්ත කිරි ගොවීන් වෙනුවෙන්. අපේ සංගම් දෙකක් තියෙනවා. එකක් ‘එක්සත් කිරි නිෂ්පාදනය කරන්නන්ගේ ස්වයං පාලිත සංගමය. අනෙක එක්සත් මී ගව හිමියන්ගේ සංගමය. මේ සංගම් දෙකේම සාමාජිකයන් තුන්සීයකට ආසන්න සංඛ්‍යාවක් හිටියා. ඒත් දැන් ඉන්නේ දෙසීයක් වගේ සංඛ්‍යාවක්. අපේ මිනිස්සු මේ කර්මාන්තයෙන් ඉවත් වෙලා තියෙන්නේ හරක්ට තණ බිම් නැති ගැටලූව නිසාම යි. ඒ වගේම වන ජීවී නිලධාරීන් අපිට පුංචි හෝ බුරුලක් දෙන්නේ නෑ…’’ දිමුතුගේ කතාවට ප‍්‍රදේශයේ තවත් කිරි ගොවියෙක් එකතු විය. ඔහු උපුල්ය.\n\n‘‘අභය භූමියට හරක් දාලා වනජීවී නිලධාරීන්ට කොටුවෙලා ගුටිත් කාලා දඩත් ගෙව්වා. එක පාරක් නෙමෙයි. අවස්ථා කිහිපයක්ම අභය භූමියට හරක් දාලා ගුටි කාලා දඩ ගෙව්වා. අන්තිමේ කරන්න බැරි තැන හරක් ටිකක් විකුණලා දැම්මා. තව පනහක් විතර ඉන්නවා. ඒ සතුන්ටවත් හරියට කන්න නෑ. දෙතුන් දෙනෙකුට නම් කොහේට හරි ගිහින් තණකොළ ටිකක් කපාගෙන ගෙනැත් දෙන්න පුළුවන්. පනහකට විතර එහෙම කරන්න බෑ. උන්ට ඇති වෙන්න කන්න දාන්න තණ පිටියක් තියෙන්න ඕනෑ. ඔය අභය භූමිය ඇතුළේ අක්කර ගණන් තණ පිටි තියෙනවා. ඇති වෙන්න හරක්ට කන්න පුළුවන්. අපි කැලෑවට හානියක් කරන්නෙත් නෑ. කැලෑව නිසා තමයි අපේ ගම් මෙච්චර සුන්දර. ඒ නිසා කැලෑවේ ගහ කොළට, සතා සීපාවට අපෙන් කරදරයක් වෙන්නේ නෑ. හරක් ටික දාලා අපේ පාඩුවේ ගහක් යටට වෙලා හාන්සි වෙලා ඉන්නවා. සතුන් දඩයම් කරන අය වෙනම ඉන්නවා. කැලෑ මහත්තුරුත් අල්ලගෙන ඒ මිනිස්සු ගානට දඩයම කරගෙන යනවා. අපි හරකෙක් දාලා ඉන්නවා දැක්කොත් තමයි තුවක්කු අමෝරාගෙන ඇවිත් අපිව කුදලගෙන යන්නේ…’’\n\n‘‘හරක් කියන්නෙත් සත්ත්ව විශේෂයක් මහත්තයො… වෙනසකට තියෙන්නේ ඒ සතුන්ව අපි රැකබලාගෙන වැස්සියන්ගෙන් කිරි ටික ගන්නවා. හරක්ව ගොවිතැන් වැඩවලට පාවිච්චි කරනවා. එහෙමයි කියලා උන්ට කැලෑ වැදිලා තණකොළ ටිකක් කාලා නිදහසේ සැරිසැරීමේ අයිතිය නැති වෙලා නෑ. වෙනත් සතුන්ට වගේම උන්ටත් ඒ නිදහස තියෙන්න ඕනෑ. වන ජීවී නිලධාරීන් හිතා ඉන්නේ ඇති කරන හරක් කියන්නේ වෙනත් ලෝකයකින් පාත්වෙච්ච සත්ත්ව කොට්ඨාසයක් කියලා. කාලයක ඉඳලා මේ ප‍්‍රශ්නය ගැන අදාළ නිලධාරින්ට කියනවා. මාධ්‍යයට කිව්වා. ඒත් වැඩක් වුණේ නෑ. මේ රටේ තියෙන ගැටලූත් එක්ක අපේ ප‍්‍රශ්න බලධාරින්ට පෙන්නෙත් නෑ. අවධානය යොමු කරන්න කාලයකුත් නැතිව ඇති. නිලධාරින් අපේ ප‍්‍රශ්නවලට අවධානය යොමු කරන්නේම නෑ. ප‍්‍රදේශයේ දේශපාලනඥයො එන්නෙත් ඡන්දය ගන්න විතරයි. ඊට පස්සෙ අපි උන්නද? මළා ද? කියලා හොයා බලන්නේ නෑ. රටේ හැම දේකම මිල වැඩි වුණාට දියර කිරිවල මිල වැඩි වෙලා නෑ. තවම අපි දෙන්නේ පරණ මිලට. කිරි ගොවිතැනේ හෙට දවස ගැන දැන් මහත්තයලාට හිතාගන්න පුළුවන් නේද…’’ උපුල්ගේ කතාව තරමක් ආවේගශීලීය. එහෙත් තවත් කිරි ගොවියෙක්වන රුවන් පතිරණ කීවේ වෙනස් කතාවකි. ඔහු ඇඹිලිපිටිය කැටගල්ආර ප‍්‍රදේශයේ පදිංචිකරුවෙකි.\n\n‘‘අපේ තාත්තලාගේ කාලයේ ඉඳලා තණබිම් ඉල්ලලා තියෙනවා. ඒත් තවම ලැබිලා නෑ. ඒ වගේම අපේ රටේ කිරි ගොවිතැන දියුණු කරන්න කිසිදු පාලකයෙක්, එම විෂය සම්බන්ධයෙන් පත් වූ ඇමැතිවරයෙක් සාර්ථක වැඩපිළිවෙළක් ඉදිරිපත් කළේ නෑ. පවතින රජයෙන් එවැනි වැඩපිළිවෙළක් කොහෙත්ම බලාපොරොත්තු වෙන්න බෑ. ඒ නිසා ප‍්‍රදේශයේ ජනතාව තම තමන්ගේ භූමිය වටකරගෙන කම්බි පොටවල් කිහිපයක් ඇඳගත්තා නම් හරක් වතු පාළු කරන්නේ නෑ. පාර දිගට තියෙන තණකොළ කාලා බඩ පුරව ගනී. එතකොට උනුත් සතුටින්. අපිත් සතුටින්. එහෙම කළොත් සෑම ගෙදරකම කිරි හරකෙක් හදාගන්න බැරිකමකුත් නෑ. අතීතයේ එහෙම කෙරුණා. කිරෙන්, බුලතින්, සහලෙන් රට ස්වයංපෝෂිත වුණේ අතීතයේදී අපේ මිනිස්සු දැක්මක් සහිතව ජීවත් වෙච්ච නිසයි. අපේ රටට හෙණ පාත් වුණේ අතීතය අමතක කරපු නිසයි…’’ අතීතය පාඩමක් කරගෙන වර්තමානයේ ජීවත්වනවා විනා නැවත අතීතයට යා නොහැකිය. අතීතයට ආ වඩමින් වර්තමානය දැකීම ද අනුවනකමකි.\n\nඑමෙන්ම වර්තමාන රජය රටේ කිරි කර්මාන්තය දියුණුකිරීම සම්බන්ධයෙන් වර්ණනා කළ තරමට දියුණු වුණා නම් උඩවලවේ කිරි ගොවීහු තණපිටි ඉල්ලා අසරණ නොවෙති. අභය භූමියට හරක් දාන්න ගිහින් ඇට කුඩු වෙන්න ගුටි කා දඩ කන්නේ ද නැත. අපේ රටට වැරැදුණු තැන පාලකයන් විසින්් බොරුව වගා කර පොහොර දමා දැඩි කිරීමය. රටක් වශයෙන් දැන් අපි නෙළමින් තිබෙන්නේ ඒ අස්වැන්නය. සරු අස්වැන්නේ හොඳම හරිය ලැබෙන්නේ හෙට අනිද්දාටය. සත්ත්ව කරුණාවෙන් ගවයන්ගේ බඩ ගැන හිතන උඩවලව කිරි ගොවීන්ටත් සියලූ රටවැසියන්ටත් තමන්ගේ බඩ පුරවගන්න ආකාරය ගැන හිතාගන්නවත් නො හැකිවන බව සැබෑය.\n\nතරංග රත්නවීර",
       "URL": "https://divaina.lk/%e0%b6%85%e0%b6%b4%e0%b7%9a-%e0%b7%84%e0%b6%bb%e0%b6%9a%e0%b7%94%e0%b6%b1%e0%b7%8a%e0%b6%a7-%e0%b6%8b%e0%b6%bd%e0%b7%8f-%e0%b6%9a%e0%b6%b1%e0%b7%8a%e0%b6%b1-%e0%b6%ad%e0%b6%ab%e0%b6%b4%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/519/"
}