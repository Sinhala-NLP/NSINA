{
       "Source": "divaina",
       "Timestamp": "June 29, 2023",
       "Headline": "පැරැණි පෙම්වතා ළඟ දින තුනක් සිටි තරුණියට නව පෙම්වතා දෙවියෙක් වෙලා",
       "News Content": "තරුණියක් තම නව පෙම්වතා සමග විවාහ වෙන්න මාසයක් තිබියදී, පරණ පෙම්වතාගෙන් විවාහයට අවසර ගන්න ගිය 23 හැවිරිදි තරුණිය දින තුනක් 24 හැවිරිදි පරණ පෙම්වතා සමග වාසය කර තිබේ.\n\nතම දියණිය අතුරු දහන්ව ඇති බවට තරුණියගේ මව ඉකුත්දා බුලත්සිංහල පොලිසියට කළ පැමිණිල්ලට අනුව තොරතුරු සෙවීමේ දී සියල්ල හෙළි වූ බව බුලත්සිංහල පොලිසිය පවසයි.\n\nබුලත්සිංහල ප්‍රදේශයේ පදිංචි මෙම තරුණිය බුලත්සිංහල ප්‍රදේශයේම පදිංචි තරුණයකු සමග කලක සිට පෙර ප්‍රේම සම්බන්ධතාවයක් පවත්වාගෙන ගොස් ඇත.\n\nකලක් ගතවෙද්දී එම සම්බන්ධතාව මගහැරී ගොස් ඇති අතර තරුණිය වෙනත් ප්‍රදේශයක පදිංචි 27 හැවිරිදි තරුණයකු සමග යළි ප්‍රේම සම්බන්ධයක් පවත්වා එයට දෙපාර්ශවයෙන්ම ආශිර්වාදය ලැබී ඇති නිසා ලබන මාසයේදී විවාහ වීමට සියලු‍ කටයුතු සූදානම් කර තිබියදී හදිසියේ තරුණිය නිවසින් අතුරුදහන්ව ඇත.\n\nතම දියණියගේ ⁣අතුරුදහන්වීම පිළිබඳ ඇයගේ මව බුලත්සිංහල පොලිසියට පැමිණිල්ලක් ඉදිරිපත් කර ඇත. එයට දින තුනකට පසුව තරුණිය නැවත නිවසට පැමිණ ඇතැයි පොලිසිය පැවසීය.\n\nපැමිණිල්ලට අනුව බුලත්සිංහල පොලිස් ස්ථානාධිපති ප්‍රධාන පොලිස් පරික්ෂක චන්දන විදානගේ මහතා විසින් තරුණිය පොලිසියට කැඳවා කරන ලද විමර්ශනයේදී අනාවරණය වී ඇත්තේ මෙම තරුණිය තම විවාහයට අවසර ගැනීමට සිය පරණ පෙම්වතා හමුවන්නට ගිය බවත් දින තුනකට පසුව යළි නිවසට ආ බවය. ඒ අනුව පොලිස් ස්ථානාධිපතිවරයා විසින් පැරණි පෙම්වතාත් විවාහ ගිවිස ගැනීමට දින නියම කර සිටි නව පෙම්වතා ඇතුළු සියලු‍දෙනා පොලිසියට කැඳවා මේ පිළිබඳ කළ දීර්ඝ විමර්ශනයයෙන් අනතුරුව නව පෙම්වතා තරුණිය භාර ගැනීමට කැමැත්ත ප්‍රකාශකිරීම නිසා සිද්ධිය සමතයකට පත් කිරීමට හැකිවූ බව පොලිසිය වැඩිදුර පැවසීය.ගල්පාත-චන්දන පෙරේරා",
       "URL": "https://divaina.lk/%e0%b6%b4%e0%b7%90%e0%b6%bb%e0%b7%90%e0%b6%ab%e0%b7%92-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f-%e0%b7%85%e0%b6%9f-%e0%b6%af%e0%b7%92%e0%b6%b1-%e0%b6%ad%e0%b7%94%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/113/"
}