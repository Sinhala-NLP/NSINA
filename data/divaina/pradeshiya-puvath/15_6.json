{
       "Source": "divaina",
       "Timestamp": "September 24, 2023",
       "Headline": "කහ රෙද්දට මුවාවෙලා ත්‍රිල් එකට විකුණපු නිල්…",
       "News Content": "එය රාගම ප්‍රදේශයේ පිහිටි විහාරස්ථානයකි. එම විහාරස්ථානයේ ළාබාල තරුණයකු උතුම් වූ පැවිදි දිවියට ඇතුළත් වූවේ දැනට වසර කිහිපයකට පෙරයි. එහෙත් එම සාමණේර හිමිනම පැවිදි දිවියට අනුකූල ජීවිතයක් ගතකරන බවක් නොපෙණුනි. එය එම විහාරස්ථානයේ සමහර හිමියන්ට, දායක, දායිකාවන්ටද ගැටලුවක් වූහ. එහෙත් ඔවුන් එය ඉවසා දරා සිටියේ එහි සාමණේර හිමි තවමත් බාල වියේ පසුවූ නිසාය.\n\nදිනක් එක් හිමිනමක් එම සාමණේර හිමි පිළිබඳව දායක සභාවේදී මෙලෙස පැවසීය.\n\n“තවම පැවිදිවෙලා ලොකු කාලයක් ගතවුණේ නැහැනේ. මහ ලොකු වයසකුත් නැහැ. තව ටික කාලයක් පැවිදි දිවියේ ඉන්නකොට තේරුම් ගනීවි පැවිදි දිවියේ වටිනාකම. එතකොට ඉතින් ඔය ගති පැවතුම් වෙනස් කර ගනීවි. එතකම් තව ටිකක් අපි බලාගෙන ඉමු.”\n\nකාලය දින, සති, මාස ගණනින් ගෙවී ගියේ විදුලි වේගයෙනි. එම සාමණේර හිමි දහනමවැනි වියටද පා තැබීය. වසර ගණනක් පැවිදි දිවියේ ගතකළත් එම සාමණේර හිමියන් පැවිදි දිවියේ අනුගමනය කළ යුතු කරුණු පිළිබඳව වැඩි උනන්දුවක් දැක්වූයේ නැත. එම හිමියන්ගේ සිතේ තිබුණේ වෙනස්ම ආකාරයේ සිතුවිල්ලකි.\n\nදැනට වසරකට පමණ ඉහත සිට එම චිවරධාරියා අසභ්‍ය වෙබ් අඩවිවල තිබෙන ලිංගික දර්ශන ඇතුළත් වීඩියෝ සහ පිංතූර නැරඹීමට පුරුදු වී සිටියේය. වැඩි වශයෙන් නැරඹුවේ කුඩා ළමුන් ලිංගිකව හැසිරෙන අයුරු පෙන්වන වීඩියෝ සහ පින්තූරයි. එයට කොතරම් ඇබ්බැහි වූවාද කිවහොත් මෙරට පමණක් නොව විදෙස් රටවල පවා තිබෙන එවැනි දර්ශන ඇතුළත් වෙබ්අඩවි ගැන හසල දැනුමක් එම චීවරධාරියාට තිබුණි.\n\nදිනක් එම චීවරධාරියා මෙලෙස සිතුවේය. “හැමදාම මම කරන්නේ මෙම වීඩියෝ බලන එක විතරයි. පොඩි ළමයින්ගෙ මෙම වීඩියෝ සහ පින්තූර මම එකතු කර ගතහොත් වෙන වෙබ් සයිඩ්වලට, විවිධ සමාජ මාධ්‍ය ජාලාවන්වලට, විවිධ පුද්ගලයන්ට විකුණන්න පුළුවන්. ඒ වටා හොඳ ඉල්ලුමකුත් තියෙනවනේ. එහෙම විකුණලා හොඳ ගාණක් හොයාගන්නත් පුළුවන්. හැබැයි මේක ඉතා සූක්ෂමව කරන්න ඕනා. එහෙම කළොත් කිසි ප්‍රශ්නෙකුත් නැහැ. ගොඩක්ම පිටරට තමයි විකුණන්න ඕනා. එතකොට කිසි කරදරයක් නැහැනේ.”\n\nඒ අනුව ක්‍රියාත්මක වූ මෙම චීවරධාරියා මේ පිළිබඳව තවත් සොයා බලා ඒවා සිදු කරන ආකාරය ගැන තව තවත් අධ්‍යයනය කළේය. අවසානයේ මෙම නිරුවත් ජායාරූප සහ වීඩියෝ සමාජ මාධ්‍ය ජාල හරහා මුදලට විකුණන ආකාරය පිළිබඳව සියලු තොරතුරු සොයා ගත්තේය. ඒ අනුව සියල්ල දත් මෙම චීවරධාරියා විශේෂයෙන්ම කුඩා දරුවන්ගේ නිරුවත් ඡායාරූප සහ වීඩියෝ පට මුදලට විකිණීමේ ජාවාරම ආරම්භ කළේය.\n\nඑලෙස මාස කිහිපයක් ගත විය. ආගම දහම පසෙක තැබූ මෙම චීවරධාරියා එම ජාවාරම ජයටම සිදු කරගෙන ගියේය. එම නිසා යහමින් මුදල් ද උපයා ගැනීමට හැකි විය. එම මුදල් වලින් ලැප්ටොප්, නවීන මාදිලියේ දුරකථන මිලදී ගැනීමට ද හැකිවිය. විහාරාධිපති හිමියන් සහ අන් හිමියන්ට සැකයක් ඇති නොවන අයුරින් එම චීවරධාරියා මෙම ජාවාරම ඉතා සූක්ෂම අයුරින් විහාරස්ථානය තුළම සිදු කරගෙන ගියේය.\n\nදිනක් කොළඹ පරිගණක අපරාධ විමර්ශන කොට්ඨාසයට තොරතුරක් ලැබුණි. ඒ මාස කිහිපයක සිට සමහර සමාජ මාධ්‍ය ජාල සමූහයන් ඔස්සේ කුඩා දැරියන්ගේ නිරුවත් පිංතූර සහ නිරුවත් වීඩියෝ දර්ශන වැඩි වශයෙන් සංසරණය වන බවයි.\n\nලද එම තොරතුරට අනුව ක්‍රියාත්මක වූ කොළඹ පරිගණක අපරාධ විමර්ශන කොට්ඨාසයේ සමාජ මාධ්‍ය අපරාධ විමර්ශන අංශයේ නිලධාරීහු මේ පිළිබඳව කඩිනමින් පරීක්ෂණ පැවැත්වීමට කටයුතු කළහ. සති කිහිපයක් ඇතුළත එම ජාවාරම සිදු කරන පුද්ගලයා ගැන තොරතුරු කිහිපයක් සොයා ගැනීමට එම නිලධාරීන්ට හැකි විය. එහෙත් ඔහුගේ නම, ගම, පිරිමියෙක්ද ගැහැනියෙක්ද යන වග ඔවුනට සොයා ගැනීමට නොහැකි විය.\n\nනවීන තාක්ෂණය පවා භාවිත කරමින් ඉතා සූක්ෂම අයුරින් මෙම පරීක්ෂණය සිදු කළ එම නිලධාරීන්ට මෙම ජාවාරම සිදු කර ගෙන යන පුද්ගලයා සමඟ තොරතුරු හුවමාරු කර ගැනීමේ අවස්ථාවක් උදා කර ගැනීමට හැකි විය. ඒ අනුව ක්‍රියාත්මක වූ එම නිලධාරීන් ඔහු සමග දින කිහිපයක්ම කෙටි පණිවුඩ හුවමාරු කරගනිමින් යම් විශ්වාසවන්ත භාවයක් ගොඩනඟා ගත්තේය.\n\nඑලෙස දින කිහිපයක් ගත වූ පසු පොලිස් නිලධාරීන් සහ සැකකරු අතර ලොකු විශ්වාසවන්ත භාවයක් ගොඩනැගුණි. එයින් උපරිම ප්‍රයෝජනය ලබා ගත් පොලිස් නිලධාරීන් එම සැකකරුව නීතියේ රැහැනට කොටුකර ගැනීමට කෙටි පණිවුඩ මගින් සැලසුමක් දියත් කළේ මෙලෙසින්ය.\n\n“දැන් ඔයා මාව ගොඩක් අඳුරනවානේ.”\n\n“ඔව් ඉතින්”\n\n“එහෙනම් පොඩි උදව්වක් ඕනා ඔයාගෙන්.”\n\n“ඒ මොකක්ද?”\n\n“ඔයා වැරදියට හිතන්න එපා මේක අහලා. මගේ හිතේ තිබෙන ආශාවක් තමයි මම මේ කියන්න හදන්නේ.”\n\n“මම මොකටද ඔයා ගැන වැරදියට හිතන්නේ. ඕන දෙයක් කියන්න. මට කරන්න පුළුවන් දෙයක්නම් මම එකෙන්ම කරලා දෙන්නම්.”\n\n“මම ටිකක් වයසක කෙනෙක්. ඇත්තටම මම කැමැතියි කුඩා දරුවන්ගේ, නිරුවත් පින්තූර සහ ලිංගික වීඩියෝ නරඹන්න.”\n\n“ඉතින්”\n\n“මට ඔයා ළඟ තියෙනවනම් ඒ වගේ පින්තූර සහ වීඩියෝ දෙන්න. මම ඔයාට සල්ලි ගෙවන්නම්. ඒ ගැන කිසි සැකයක් හිතා ගන්න එපා.”\n\n“කවුද ඔයාට කිව්වේ මගේ ළඟ ඒ වගේ වීඩියෝ කියනවා කියලා.”\n\n“අනේ මට කවුරුත් කිව්වේ නැහැ. අපි දැන් සති කීපයක් චැට් කළානේ. මට එතකොට හිතුනා ඔයා ළඟ ඒවගේ ඒවා ඇති කියලා. අනික මම වයසක කෙනෙක් ඔය වගේ වෙබ් සයිට් ගැන මම දන්නේ නැහැ. ඒක නිසා ඔයාගෙන් ඇහුවේ. තියෙනවා නම් මට දෙන්න. මම සල්ලි දෙන්නම්.”\n\n“හරි මම ඔයාට උදව්වක් කරන්නම්. ඒ වගේ වෙබ් සයිට් දෙක තුනක් මම දන්නවා. ඒවයින් ඩවුන්ලෝඩ් කරපු වීඩියෝ සහ ෆොටෝ ටිකක් මගේ ළඟ තියෙනවා.”\n\n“එහෙනම් මට දෙන්නකෝ.”\n\n“හැබැයි දෙන්නම් නිකම් නොවෙයි.”\n\n“ඒකට කමක් නෑහැ. මට යන ගාන කියන්න මම එකවුන්ට් එකට දාන්නම්.”\n\n“මම සල්ලි දාන විදිහ ගැන ඔයාට කියන්නම්. හැබැයි මේ ගැන කාටවත් කියන්න එපා.”\n\n“වයසක මම කාට කියන්නද? ඔයා ඒ ගැන බය වෙන්න එපා.”\n\nසැකකරු එම පොලිස් නිලධාරීන්ගේ පළමු ඇමට කොටුවූයේ එලෙසින්ය. ඉන්පසු පොලිස් නිලධාරීන් සැකකරුට රුපියල් දෙදහක මුදලක් ගෙවා නිරුවත් පින්තූර සහ වීඩියෝ ලබා ගත්තේය. සැකකරු එම මුදල් ලබාගත්තේ තහනම් ගුප්ත ව්‍යවහාරික මුදල් හුවමාරු ක්‍රමයක් වන ක්‍රිප්ටො කරන්සි ක්‍රමයෙනි. ඒ අනුව පොලිස් නිලධාරීන් තේරුම් ගත්තේ සැකකරු මෙම ජාවාරම සිදුකර ගෙන යන්නේ ඉතාම සූක්ෂම අයුරින් බවයි.\n\nනවීන තාක්ෂණය භාවිත කරමින් එවන ලද වීඩියෝ හරහා සැකකරු සිටින ස්ථානය පිළිබඳ තොරතුරු සොයා ගැනීමට පොලිස් නිලධාරීන්ට හැකි විය. ඒ අනුව පොලිස් කණ්ඩායමක් එම ස්ථානයට ගියහ. එය රාගම ප්‍රදේශයේ පිහිටි විහාරස්ථානයකි.\n\nවිහාරස්ථානයට ගිය පොලිස් නිලධාරීන් ඒ පිළිබඳව විමසන විට වයස අවුරුදු 19ක් වන සැකකාර චීවරධාරියා අත්අඩංගුවට ගැනීමට හැකි විය. ඒ සමඟම ඔහු සන්තකයේ තිබී දෙස් විදෙස් ළාබාල තරුණියන් ගේ නිරුවත් වීඩියෝ සහ පිංතූර 1500කට අධික ප්‍රමාණයක් සොයා ගැනීමට හැකිවිය. එයට අමතරව ලැප්ටොප් පරිගණක තුනක් සහ නවීන මාදිලියේ ජංගම දුරකථනයක්ද සොයා ගැනීමට හැකි විය. එම වීඩියෝ පට අතරින් සියයට අසූවක්ම තිබුණේ වයස අවුරුදු 10ට අඩු ළාබාල ගැහැනු ළමයින්ගේ ඒවාය.\n\nවැඩිදුර සිදු කළ විමර්ශන වලදී හෙළිවූයේ මෙම සැකකාර චීවරධාරියාට මෙම ජාවාරම සිදු කර ගෙන යෑම සඳහා ආධාර අනුබල දුන් ත්‍රිරෝද රථ රියැදුරෙකු ද සිටින බවයි. ඒ අනුව පොලිස් නිලධාරීන් එම ත්‍රිරෝද රථ රියදුරු ද අත්අඩංගුවට ගත්තේය.\n\nමෙම සැකකාර චීවරධාරියා වයස අවුරුදු දෙක, තුන, හතර, පහ යන වයස් කාණ්ඩවල දේශීය සහ විදේශීය බාල වයස්කාර දරුවන්ගේ අසභ්‍ය වීඩියෝ දර්ශන රුපියල් දහසේ සිට තුන්දහස දක්වා මුදලකට අලෙවි කර ඇති බවටද කරුණු අනාවරණය විය. සැකකාර චීවරධාරියා මෙම අසභ්‍ය වීඩියෝ පට විකුණා ඇත්තේ වට්ස්ඇප් ගිණුම ඔස්සේ දැන්වීමක් ප්‍රචාරය කර එහි ජංගම දුරකථන අංකයක් යොදාගෙනයි.\n\nඅවසානයේ සැකකාර චීවරධාරියා සහ කුලී රථ රියැදුරුව කොළඹ මහෙස්ත්‍රාත් අධිකරණයට ඉදිරිපත් කළ අතර එහිදී මහෙස්ත්‍රාත්වරයා නියෝග කළේ සැකකරුවන් දෙදෙනා ලබන මස 02 වැනිදා දක්වා රක්ෂිත බන්ධනාගාර ගත කරන ලෙසයි.\n\nගයාන් සමරසිංහ",
       "URL": "https://divaina.lk/%e0%b6%9a%e0%b7%84-%e0%b6%bb%e0%b7%99%e0%b6%af%e0%b7%8a%e0%b6%af%e0%b6%a7-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%bd%e0%b7%8f-%e0%b6%ad%e0%b7%8a%e0%b6%bb%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/15/"
}