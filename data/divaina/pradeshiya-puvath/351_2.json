{
       "Source": "divaina",
       "Timestamp": "October 15, 2022",
       "Headline": "පිටුපස දොර කඩා ගෙට පැන්න හොරු දියණියගේ මඟුලට ගෙන ලක්‍ෂ අටක රන්බඩු උස්සලා",
       "News Content": "ඉදිරියෙදී පැවැත්වීමට සැලසුම් කර තිබූ සිය දියණියගේ මංගල උත්සවය සඳහා මනාලයාට පැළදවීමට සූදානම් කර තිබූ රන් මුදුව ඇතුළු රු. ලක්ෂ 8 කට වැඩි වටිනාකමින් යුත් රන් ආභරණ තොගයක් සොරාගෙන ඇති බව පවසමින් එම දියණියගේ\n\nදෙමාපියන් විසින් සාලියවැව පොලිසියට පැමිණිලි කර තිබේ.\n\nසාලියවැව පොලිස් වසමට අයත් අලුත්ගම ප්‍රදේශයේ නිවසක ආරක්ෂිතව තබා තිබූ රන් ආභරණ මෙසේ සොරාගෙන ඇත.\n\nමෙසේ සොරාගෙන ඇත්තේ අතිනත ගැනීමට සිටින තම දියණියගේ සහකරුට සූදානම් කර තිබූ රන් මුදුව, තරුණියගේ රන් තැල්ල හා තවත් රන් ආභරණ කීපයක් බව පොලිසිය කියයි.\n\nනිවැසියන් නොමැති අවස්ථාවක පිටුපස දොර අගුළු කඩා ඇතුළු වී කණ්ණාඩි මේසයක ලාච්චුවක දමා තිබූ රන් ආභරණ හා රුපියල් දස දහසක මුදලක් මෙසේ සොරාගෙන ඇත.\n\nසිද්ධිය සම්බන්ධයෙන් සාලියවැව පොලිස් ස්ථානාධිපති ප්‍රධාන පොලිස් පරීක්ෂක ජේ. වී. පී. ප්‍රියදර්ශන මහතා ඇතුළු නිලධාරීන් පිරිසක් විමර්ශන කටයුතු සිදු කරයි.\n\nඅමරනන්ද විජේසේකර – මහවැව",
       "URL": "https://divaina.lk/%e0%b6%b4%e0%b7%92%e0%b6%a7%e0%b7%94%e0%b6%b4%e0%b7%83-%e0%b6%af%e0%b7%9c%e0%b6%bb-%e0%b6%9a%e0%b6%a9%e0%b7%8f-%e0%b6%9c%e0%b7%99%e0%b6%a7-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/351/"
}