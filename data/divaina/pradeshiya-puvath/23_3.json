{
       "Source": "divaina",
       "Timestamp": "September 16, 2023",
       "Headline": "උණ රෝගය හැදුණු දැරියගේ කැපූ අත රස පරීක්‍ෂකට",
       "News Content": "උණ රෝගයට ප්‍රතිකාර ලබා ගැනීමට යාපනය ශික්ෂණ රෝහලට ගිය අවුරුදු 08 ක දැරියගේ කපා දමන ලද අත වැඩිදුර පරීක්ෂණ සඳහා පොලිසිය මගින් රජයේ රස පරීක්ෂකවරයා වෙත යවන ලෙස යාපනය මහෙස්ත්‍රාත්වරයා පෙරේදා (14 දා) නියෝග කොට තිබේ.\n\nයාපනය රෝහලේ වෛද්‍යවරු ප්‍රකාශකොට ඇත්තේ එම දැරියගේ අත අහිමි වූයේ කැනියුලාවේ දෝෂයක් මත යැයි ප්‍රකාශකොට ඇති නිසා එම ප්‍රකාශයන් තහවුරු කරගැනීම සඳහා මහෙස්ත්‍රාත්වරයා මෙම නියෝගය ලබා දී තිබේ.\n\nමේ සම්බන්ධයෙන් තොරතුරු සොයා බැලීමට පත්කොට සිටින කමිටු නිලධාරීන්ගේ හා පොලිස් වාර්තාවල ප්‍රගතිය පිළිබඳව මහෙස්ත්‍රාත්වරයා පොලිසියෙන් කරුණු විමසූ අවස්ථාවේදී පොලිසිය ප්‍රකාශ කළේ එම වාර්තා මෙතෙක් ලැබී නොමැති බවයි. මේ හේතුව මත අදාළ නඩුව ලබන 25 වෙනිදාට කල්තැබූ මහෙස්ත්‍රාත්වරයා එදිනට මෙම සිද්ධියේ සියලු වාර්තා අධිකරණය හමුවට ඉදිරිපත් කරන ලෙස පොලිසියට නියෝග කළේය.\n\nදිනසේන රතුගමගේ",
       "URL": "https://divaina.lk/%e0%b6%8b%e0%b6%ab-%e0%b6%bb%e0%b7%9d%e0%b6%9c%e0%b6%ba-%e0%b7%84%e0%b7%90%e0%b6%af%e0%b7%94%e0%b6%ab%e0%b7%94-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%9a%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/23/"
}