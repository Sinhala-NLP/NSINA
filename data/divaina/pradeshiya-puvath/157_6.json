{
       "Source": "divaina",
       "Timestamp": "May 15, 2023",
       "Headline": "හිර ගෙවල් හදන්න උඹට බැහැ – හිරගෙදරට කුඩු එන එක නවත්තන්නත් බෑ – දෙන දෙයක් කාලා වෙන දෙයක් බලාගෙන ඉඳපන්",
       "News Content": "“උඹ හිර ගෙදර හදන්න එන්න එපා. හිර ගෙවල් හදන්න උඹට බැහැ. හිරගෙදරට කුඩු එන එක උඹට නවත්තන්නත් බෑ. දෙන දෙයක් කාලා වෙන දෙයක් බලාගෙන ඉඳපන්” යැයි තර්ජනය කරමින් කොළඹ නව මැගසින් බන්ධනාගාරයේ විනය අංශයේ සේවය කරන තරුණ නියාමකවරයකු ගේ මිනුවන්ගොඩ, වෑගොව්ව, රාජසිංහපුර නිවසට බලහත්කාරයෙන් ඇතුළු වී නියාමකවරයාට සහ මවට පහර දී සොයුරියගේ ජංගම දුරකථනය පොළොවේ ගසා විනාශ කළ සැකකරුවන් තිදෙනා අත්අඩංගුවට ගැනීම සඳහා පුළුල් විමර්ශනයක් අරඹා ඇතැයි මිනුවන්ගොඩ පොලිසිය පවසයි.\n\nඉකුත් 12 වෙනිදා අලුයම් කාලයේ දී කළු ජැකට් සහ ආවරණය කරන ලද ආරක්ෂක හිස්වැසුම් පැළඳ යතුරුපැදියකින් පැමිණි තිදෙනකු නියාමකවරයාගේ නිවසේ දොරට තට්ටු කර නිවසේ දොර විවෘත කරවාගෙන ඇති බව පොලිසිය කියයි. නියාමකවරයාගේ මව විසින් නිවසේ දොර විවෘත කර ඇති බවත් නිවස තුළ නියාමකවරයා ඔහුගේ මව සහ සොහොයුරිය සිට ඇති බවත් පොලිසිය කියයි.\n\nනියාමකවරයා කාමරයෙන් එළියට පැමිණි අවස්ථාවේ මැරයන් තිදෙනා නියාමකවරයාට සහ මවට පහරදී නියාමකවරයාට මාංචු දමා නියාමකවරයාව දණගස්සවා ඡායාරූප සහ වීඩියෝ දර්ශන ලබාගෙන තර්ජනය කර යතුරුපැදියෙන් පළා ගොස් ඇති බව පොලිසිය පවසයි.\n\nපහරකෑමට ලක් වූ නියාමකවරයා මිනුවන්ගොඩ රෝහලට ඇතුළත් කිරීමෙන් අනතුරුව ගම්පහ දිස්ත්‍රික් මහ රෝහලට ඇතුළත් කර ඇති බව පොලිසිය වැඩිදුරටත් සඳහන් කරයි. රෝහල්ගතව සිටින නියාමකවරයාගේ ජීවිත ආරක්ෂාව පතා බන්ධනාගාර නිලධාරීන් ආරක්ෂාව සඳහා යොදවා ඇති බව බන්ධනාගාර ආරංචි මාර්ග පවසයි. පොලිසියට අමතරව බන්ධනාගාර මගින්ද පරීක්ෂණයක් ආරම්භ කර ඇති බව බන්ධනාගාර ආරංචි මාර්ග පවසයි.මිනුවන්ගොඩ – ටෝනි කරුණානායක\n\n\n\nමිනුවන්ගොඩ  – ටෝනි කරුණානායක",
       "URL": "https://divaina.lk/%e0%b7%84%e0%b7%92%e0%b6%bb-%e0%b6%9c%e0%b7%99%e0%b7%80%e0%b6%bd%e0%b7%8a-%e0%b7%84%e0%b6%af%e0%b6%b1%e0%b7%8a%e0%b6%b1-%e0%b6%8b%e0%b6%b9%e0%b6%a7-%e0%b6%b6%e0%b7%90%e0%b7%84%e0%b7%90-%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/157/"
}