{
       "Source": "divaina",
       "Timestamp": "July 31, 2023",
       "Headline": "නඩු භාණ්ඩ ලෙස කුලියාපිටිය අධිකරණ භූමියේ තිබූ ගෑස් සිලින්ඩර 27 ක් සොරාගත් උසාවි සේවකයා රිමාන්ඩ්",
       "News Content": "නඩු භාණ්ඩ ලෙසින් කුලියාපිටිය අධිකරණ භූමියේ තිබූ ගෑස් සිලින්ඩර 27 ක් සොරාගත් උසාවි සේවකයා අත්අඩංගුවට ගත් බව කුලියාපිටිය කොට්ඨාස අපරාධ විමර්ශන කාර්යාංශය පවසයි.\n\nරුපියල් හාරලක්‍ෂ තිස් දෙදහසක් පමණ වටිනා ගෑස් සිලින්ඩර 54ක් අස්ථාන ගතවීම සම්බන්ධව සිදුකළ විමර්ශනයනට අනුව එසේ සිලින්ඩර 27ක් සමගින් අධිකරණ ලිපිකරුවෙකු අත්අඩංගුවට ගත් බව එම කාර්යාංශය වැඩිදුරටත් පැවසීය. පෙබරවාරි මස පටන් අදාළ සිලින්ඩර් අස්ථාන ගතව ඇතැයි මූලික විමර්ශනවලින් අනාවරණය වූ තෙරතුරු අනුව වැඩිදුටත් කළ විමර්ශන වලදී අප්‍රේල් මස 21 දා ගෑස් සිලින්ඩර වැඩි ප්‍රමාණයක් අස්ථානගතව තිබූ බවද හෙළිව ඇත.\n\nසැකකරුගේ ප්‍රකාශ අනුව රාත්‍රී මුරකරු සමගින් ඇතැම් දිනවල අභ්‍යන්තර කාමරයක මත්පැන් පානය කර ඇති බවටද පවසා තිබිණ. එමෙන්ම ගෑස් සිලින්ඩර එකක් රුපියල් හයදහස හත් දහස ආදී මිල ගණන්වලට ගැණුම්කරුට අලෙවි කර ඇති බවද සැකකරු ප්‍රකාශ කර තිබිණ.එදිනම සන්ධ්‍යාවේ සැකකරු කුලියාපිටිය මහෙස්ත්‍රාත් රන්දික ලක්මාල් ජයලත් මහතා හමුවට ඉදිරිපත් කළේය. එහිදී මහෙස්ත්‍රාත් වරයා අධිකරණ භාෂණ පරිවර්ථක මගින් සියලු පාර්ශ්ව දැනුම්වත් කරමින් කියා සිටියේ මෙම සැකකරු අධිකරණයේම කටයුතු කරන අයෙකු නිසා මෙම නඩුව මෙම අධිකරණයේ කැඳවීම සුදුසු නොවන බවයි. ඉන් අනතුරුව නඩුව දිසා විනිසුරු වෙත යොමුකළත් ඒ විනිසුරුත් කලක් මෙම අධිකරණයේ මහෙස්ත්‍රාත්වරයා ලෙසින් කටයුතු කර ඇති නිසා එම නඩුව විභාගයට ගැනීම ප්‍රතික්‍ෂේප කර තිබූ හෙයින් යළිත් මෙම අධිකරණයේම විභාගයට ගත් බවද පවසමින් මහෙස්ත්‍රාත්වරයා කියා සිටියේ ඉදිරියේදී නීතිපති දෙපාර්තමේන්තුව දැනුම්වත් කර මෙම නඩුකරය සඳහා වෙනත් විනිසුරුවකු වෙත යොමු කිරීමට අපේක්‍ෂා කරන බවය.\n\nකෙසේවෙතත් සැකකරු එළැඹෙන මස 11 දක්වා රක්‍ෂිත බන්ධනාගාරගත කිරීමටද එහිදී මහෙස්ත්‍රාත්වරයා නියම කළේය.\n\nකුලියාපිටිය කොට්ඨාස බාර ජ්‍යෙෂ්ඨ පොලිස් අධිකාරි නෙරංජල අභයවර්ධන, සහකාර පොලිස් අධිකාරි සුජීව විජේසේන යන මහත්වරුන්ගේ උපදෙස් මත කොට්ඨාස අපරාධ විමර්ශන කාර්යාංශයේ ස්ථානාධිපති පොලිස් පරීක්‍ෂක පුෂ්පිත ගුණරත්න, උප පොලිස් පරීක්‍ෂක අනුරුද්ධ වික්‍රමනායක, පොල්ස් සැරයන් ෆැන්සිස්(7015) රොහාන්(57893) අතුල(30843) කොස්තාපල් වරුන් වූ ජයමහ(40124) වික්‍රමනායක(84333) යන නිලධාරීන් අදාළ වැටලීම සිදුකර තිබූ අතර ඉතිරි ගෑස් සිලින්ඩර සොයා විමර්ශන සිදුකරති.කුලියාපිටිය උපේන්ද්‍ර සේරසිංහ",
       "URL": "https://divaina.lk/%e0%b6%b1%e0%b6%a9%e0%b7%94-%e0%b6%b7%e0%b7%8f%e0%b6%ab%e0%b7%8a%e0%b6%a9-%e0%b6%bd%e0%b7%99%e0%b7%83-%e0%b6%9a%e0%b7%94%e0%b6%bd%e0%b7%92%e0%b6%ba%e0%b7%8f%e0%b6%b4%e0%b7%92%e0%b6%a7%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/78/"
}