{
       "Source": "divaina",
       "Timestamp": "February 25, 2022",
       "Headline": "පෙරළුණු ත‍්‍රිරෝදයට යටවුණ එකොළොස් හැවිරිදි දරුවා මරු තුරුළේ",
       "News Content": "කටාන, කදිරාන බේස්ලයින් මාර්ගයේදී පෙරේදා (23 දා) සවස සිදු වූ රිය අනතුරින් ත‍්‍රීරෝද රථයක පිටුපස ගමන්ගත් 11 හැවිරිදි දරුවකු මරුමුවට පත්ව ඇතැයි කටාන පොලිසිය පවසයි.\n\nකදිරාන හන්දිය දෙස සිට කුළුණ හංදිය දෙසට ධාවනය වූ ත‍්‍රීරෝද රථයක් එක්වරම යූ හැඩයට හැරවීමේදී ත‍්‍රීරෝද රථය පෙරළී යෑමෙන් මෙම අනතුර සිදුව ඇතැයි හෙළි වූ බව පොලිසිය කියයි.\n\nඑක් වරම හැරවීමත් සම`ග ත‍්‍රීරෝද රථයේ පිටුපස සිටි දරුවා එළියට විසි වී ඇති අතර ඒ අවස්ථාවේදී දරුවාගේ ශරීරය මතට ත‍්‍රිරෝද රථය පෙරළී ඇතැයි හෙළි වූ බව පොලිසිය කියයි.\n\nඅනතුරින් බරපතළ තුවාල ලැබු දරුවා සහ ති‍්‍රරෝද රථය පැද වූ ඥාති සහෝදරයා මීගමුව රෝහලට ඇතුළත් කළ අතර, දරුවා පැයකට පසු මියගිය බව පොලිසිය පවසයි.\n\nත‍්‍රිරෝද රථය පැදවූ රියදුරුගේ නොසැලකිලිමත් හා අපරීක්‍ෂාකාරී රිය ධාවනය හේතුවෙන් එම අනතුර සිදුව ඇතැයි පොලිස් පරීක්‍ෂණවලදී අනාවරණය විය.\n\nඅනතුරින් මියගොස් ඇත්තේ තිඹිරිගස්කටුව පදිංචිව සිටි දරුවෙකි.\n\nමේ පිළිබඳව කටාන පොලිසියේ ස්ථානාධිපති ප‍්‍රධාන පොලිස් පරීක්‍ෂක තුෂාර ද සිල්වා මහතාගේ උපදෙස් මත රථවාහන විමර්ශන අංශයේ ස්ථානාධිපති උපපොලිස් පරීක්‍ෂක දහනායක මහතාගේ මෙහෙයවීමෙන් නිලධාරීහු කණ්ඩායමක් වැඩිදුර පරීක්‍ෂණ සිදු කරති.\n\nප‍්‍රදීප් ප‍්‍රසන්න සමරකෝන්",
       "URL": "https://divaina.lk/%e0%b6%b4%e0%b7%99%e0%b6%bb%e0%b7%85%e0%b7%94%e0%b6%ab%e0%b7%94-%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af%e0%b6%ba%e0%b6%a7-%e0%b6%ba%e0%b6%a7%e0%b7%80%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/538/"
}