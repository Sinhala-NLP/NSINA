{
       "Source": "divaina",
       "Timestamp": "August 11, 2023",
       "Headline": "කුඩු ඇල්ලු නිලධාරියාට මන්ත්‍රී දුන් මාරුව පොලිස් කොමිසමෙන් රිවස් කරයි",
       "News Content": "පුත්තලම දිස්ත්‍රික් පාර්ලිමේන්තු මන්ත්‍රීවරයෙකුගේ බලපෑම මත මීට ටික කලකට පෙර මාරුකර යවා කල්පිටිය පොලිසියට අනුයුක්තව සිටි පොලිස් පරික්‍ෂකවරයෙක්ගේ මාරුවීම පොලිස් කොමිසම මගින් ඊයේ (10 වැනිදා) අවලංගු කර ඇත.\n\nඅදාළ පාර්ලිමේන්තු මන්ත්‍රීවරයාගේ බලපෑම මත මෙලෙස වෙනත් ප්‍රදේශයකට මාරු කළ පොලිස් පරීක්‍ෂකවරයා එසේ මාරුකර ඇත්තේ මත්ද්‍රව්‍ය තොගයක් ඇල්ලීමේ සිද්ධියක් මත යැයි හෙළි වී ඇත.\n\nඒ අනුව සිදුකළ විමර්ශනයකින් අනතුරුව වනාතවිල්ලුව පොලිසියට මාරුකර සිටි පොලිස් නිලධාරියා යළි කල්පිටියට යැවීමට කොමිසම පියවර ගෙන ඇත.\n\nමත්කුඩු කිලෝ දෙකක පමණ ප්‍රමාණයක් පොලිස් භාරයට ගැනීම පිළිබඳව මෙම පොලිස් පරීක්‍ෂකවරයා එවකට රාජකාරි කළ කල්පිටිය පොලියේ සිට වනාතවිල්ලුව පොලිසියට මාරුකර යවා තිබිණි.\n\nඑහෙත් මේ පිළිබඳව සිදුවූ අසාධාරණය ගැන පොලිස් කොමිසමට ප්‍රදේශයේ විවිධ තරාතිරමේ පුද්ගලයන්ගේ දැනුම්දීම මත මේ පිළිබඳව විමර්ශනය කළ පොලිස් කොමිසම මෙම මාරුව අවලංගු කර ඇත. ඒ අනුව මෙම පොලිස් පරික්‍ෂකවරයා නැවත කල්පිටිය පොලිසියට අනුයුක්ත කිරීමට පියවර ගෙන තිබේ.\n\nනෝමන් පලිහවඩන",
       "URL": "https://divaina.lk/%e0%b6%9a%e0%b7%94%e0%b6%a9%e0%b7%94-%e0%b6%87%e0%b6%bd%e0%b7%8a%e0%b6%bd%e0%b7%94-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%ba%e0%b7%8f%e0%b6%a7-%e0%b6%b8%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/67/"
}