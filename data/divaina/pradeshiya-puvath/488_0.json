{
       "Source": "divaina",
       "Timestamp": "May 4, 2022",
       "Headline": "ගෙදරක තිබූ බයික් එකටයි කාර් දෙකටයි මහ රෑ ගිනි තියලා",
       "News Content": "පෞද්ගලික ආරවුලක් හේතුවෙන් මෝටර් රථ දෙකකට සහ යතුරුපැදියකට ගිනි තබා විනාශ කිරීමේ සිද්ධියක් සම්බන්ධයෙන් හලාවත පොලිසිය විමර්ශනයක් අරඹා තිබේ.\n\nතමන් ඇතුළු පවුලේ අය නිවසේ රැය පහන් කරමින් සිටින විට ඇසුණු ශබ්දයක් හේතුවෙන් අවදි වී බලන විට තම නිවසේ නවතා තිබූ මෝටර් රථ දෙකකට සහ යතුරුපැදියකට ගිනි තබා ඇති බව දුටු බව මුගුණුවටවන – පුලියන්කඩවර පදිංචි ව්‍යාපාරිකයකු වන ලාල් හෙට්ටිආරච්චි මහතා හලාවත පොලිසියට කරන ලද පැමිණිල්ලකට අනුව පොලිසිය පරීක්ෂණ අරඹා තිබේ. මෙම ගිනි තැබීම ඊයේ (03 වැනිදා) අලුයම 1.30 ට පමණ සිදුකර තිබේ.\n\nවාහනවලට ගිනි තැබීම හේතුවෙන් තමන්ට රුපියල් ලක්ෂ 80 ක පමණ අලාභයක් සිදුවී ඇති බව ව්‍යාපාරිකයා සඳහන් කරයි.\n\nගිනි තැබීම සිදුකර ඇත්තේ කවුරුන්ද යන්න මෙතෙක් අනාවරණය වී නොමැති බව පොලිසිය සඳහන් කරයි. සිද්ධිය පිළිබඳව හලාවත පොලිසිය වැඩිදුර විමර්ශන සිදු කරයි.\n\nපුත්තලම – නලීන් හෙන්දුරුගොඩ",
       "URL": "https://divaina.lk/%e0%b6%9c%e0%b7%99%e0%b6%af%e0%b6%bb%e0%b6%9a-%e0%b6%ad%e0%b7%92%e0%b6%b6%e0%b7%96-%e0%b6%b6%e0%b6%ba%e0%b7%92%e0%b6%9a%e0%b7%8a-%e0%b6%91%e0%b6%9a%e0%b6%a7%e0%b6%ba%e0%b7%92-%e0%b6%9a%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/488/"
}