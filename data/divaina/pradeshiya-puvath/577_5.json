{
       "Source": "divaina",
       "Timestamp": "January 8, 2022",
       "Headline": "තද සුළඟින් ගන්දර මහා විදුහලේ දරුවන් බේරී ඇත්තේ අනූ නවයෙන්",
       "News Content": "ජාතික පාසලක් බවට පත්කිරීමට නියමිතව තිබූ මාර/ගන්දර මහා විදුහලේ ප‍්‍රධාන ගොඩනැඟිල්ලේ කොටසක් හදිසියේ කඩාවැටීම නිසා පාසල් දරු දරියන් රැසකගේ ජීවිත පුදුමාකාර ලෙස බේරී ඇත.\n\nවසර 150 ක් පමණ පැරණි මෙම ප‍්‍රධාන ගොඩනැඟිල්ල අඩි 140ක් පමණ දිග, අඩි 25ක් පමණ පළලින් යුතු ගොඩනැඟිල්ලකි.\n\nගන්දර ප‍්‍රදේශයට හමා ගිය තද සුළඟ නිසා මහා රාති‍්‍රයේ මෙම අවාසනාවන්ත සිදුවීම සිදුවී ඇත.\n\nප‍්‍රධාන ශාලාවේ වහලේ යටලී ගැලවී කුරුපා සමග පන්ති කාමර තුළට ඇද වැටී ඇති අතර එම හේතුව නිසා වහල පසෙකට ඇලවී බිත්ති කණු ද ඇදවැටී ඇත.\n\nඑම අවස්ථාව වනවිට පන්ති කාමරවල දරු – දැරියන් නොසිටිය අතර, පුටු, මේස ආදියට ද හානියක් සිදු වී නොමැත.\n\nප‍්‍රදේශවාසීන්ගේ දැනුම් දීමක් අනුව විදුහල්පති ප‍්‍රසන්න චන්ද්‍රකුමාර මහතා එම ස්ථානයට පැමිණ ප‍්‍රාදේශීය සභා මන්තී‍්‍රවරුන් වන එල්. එම්. චන්දන කුමාර සහ ටී. බී. සුනිල් යන මහත්වරුන්ගේ ද සහයෝගය මත දෙමාපියන් ප‍්‍රදේශවාසීන් සහ විද්‍යාලයීය අනධ්‍යයන කාර්ය මණ්ඩලය සමග එක්ව එහි තිබූ මේස, පුටු ආදී පන්ති කාමර වෙන් කරන ලද උපාංග ද වෙහෙසක් දරා ඉවත් කර ගන්නා ලදී.\n\nමේ සම්බන්ධව විදුහල්පතිතුමා සහ ප‍්‍රාදේශීය සභා මන්තී‍්‍රවරුන් ප‍්‍රදේශයේ පාර්ලිමේන්තු මන්තී‍්‍ර ධීවර රාජ්‍ය අමාත්‍ය කංචන විජේසේකර මහතා වෙත දැන්වීමත් සමග කංචන විජේසේකර මහතා ඒ ගැන අගමැති මහින්ද රාජපක්ෂ මහතා සහ අධ්‍යාපන අමාත්‍යාවරයා ද දැනුවත් කිරීමෙන් පසු අධ්‍යාපන අමාත්‍යාංශයේ නිලධාරීන් වහාම එම ස්ථානයට පැමිණ ඉදිරි කටයුතු ගැන සාකච්ඡුාවක් ද සිදුකරනු ලැබීය.\n\nමෙම ගොඩනැඟිල්ල කඩා වැටීම නිසා එහි ඉගෙනුම සිදුකරනු ලද දරු දැරියන් තාවකාලිකව ගන්දර විජයරතනාරාම මහා විහාරස්ථානයේ ධර්ම මන්දිරය ප‍්‍රයෝජනය සඳහා ලබාදීමට එහි විහාරාධිපති ආචාර්ය ගොයම්බොක්කේ මහින්ද හිමියන් කටයුතු යොදා ඇත.\n\nලූණුගම්වෙහෙර තලල්ලේ – ප‍්‍රඥාරත්න විදානගමාච්චි",
       "URL": "https://divaina.lk/%e0%b6%ad%e0%b6%af-%e0%b7%83%e0%b7%94%e0%b7%85%e0%b6%9f%e0%b7%92%e0%b6%b1%e0%b7%8a-%e0%b6%9c%e0%b6%b1%e0%b7%8a%e0%b6%af%e0%b6%bb-%e0%b6%b8%e0%b7%84%e0%b7%8f-%e0%b7%80%e0%b7%92%e0%b6%af%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/577/"
}