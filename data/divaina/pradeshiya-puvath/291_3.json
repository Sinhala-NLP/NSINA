{
       "Source": "divaina",
       "Timestamp": "December 22, 2022",
       "Headline": "ගුරුවරියගේ මාලය කැඩූ සොරුන් පිටුපස හඹාගිය පොලිස් නිලධාරියාට ප්‍රහාරයක්",
       "News Content": "ගම්පොල, මරියවත්ත තුන් වන පටුමග මාර්ගයේ දී ගුරුවරියක ගෙල බැඳි රන් මාලයක් කොල්ලකා යතුරු පැදියකින් පලා යමින් සිටි දෙදෙනකු පසුපස ගම්පොල දූෂණ මර්දන අංශයේ ස්ථානාධිපතිවරයා හඹාගොස් තිබේ. එහිදී එම සැකකරුවන් විසින් හෙල්මට් ප්‍රහාරයක් එල්ල කිරීමෙන් තුවාල ලැබූ පොලිස් නිලධාරියා ගම්පොල ශික්ෂණ රෝහලට ඇතුළත් කොට ඇත.\n\nමෙසේ තුවාල ලබා ඇත්තේ දූෂණ මර්දන අංශ ස්ථානාධිපති පොලිස් පරීක්ෂක එම්. රිස්වි මහතාය. පාසල නිම වී නිවස බලා යමින් සිටි පාසල් ගුරුවරියක් මරියවත්ත තුන් වන පටුමගේදී මෙම යතුරුපැදිකරුවන්ට කොටු වී තිබේ. එහිදී ඇයගේ ගෙල බැඳි රුපියල් ලක්ෂ 5ක් පමණ වටිනා රන් මාලය ඔවුන් කඩාගෙන පලා යමින් සිට ඇත.\n\nමේ වෙලාවේ හෙරොයින් වැටලීමකට ගොස් සිටි රිස්වි මහතා සිද්ධිය දැන ගැනීමෙන් පසු ගම්පොල නුවර මාර්ගය ඔස්සේ පලායමින් සිටි යතුරුපැදිය පසුපස ඔහුගේ ත්‍රිරෝද රථයෙන් පන්නා ඇත. පසුව බෝතලාපිටිය දක්වා ගමන් කිරීමෙන් පසු ත්‍රිරෝද රථය යතුරුපැදියේ හප්පා එය පෙරළා දැමීමට ඔහුට හැකි වී තිබේ. එහිදී මෙම සැකකරුවන් දෙදෙනා අල්ලා අත් මාංචු දැමීමට උත්සාහ කිරීමේදී පොරබදා ඇති අතර රිස්වි මහතා අවට ප්‍රදේශවාසීන්ගේ උදව් ඉල්ලා සිටියද ඔවුන් කිසිවකු ඉදිරිපත් වී නොමැත. මේ අතරතුර මෙම සැකකරුවන් රිස්වි මහතාට බරපතළ අයුරින් හෙල්මට් ප්‍රහාරයක් එල්ල කර ඇත. ප්‍රහාරයෙන් හෙල්මටය ද කුඩු වී ඇති අතර බරපතළ තුවාල ලැබූ රිස්වි මහතාගෙන් සැකකරුවන් මිදී පලා ගොස් තිබේ. සැකකරුවන් පැමිණි රැගෙන යෑමට ඒ මහතා ඉඩ දී නැත. පසුව ගම්පොල පොලිස් නිලධාරීන් පැමිණ පැය තුනක් සිදුකළ මෙහෙයුමකදී දුම්රිය මාර්ගයේ ලඳු කැලෑවක සැඟවී සිටි එක් සැකකරුවකු අල්ලාගෙන ඇත.\n\nපොලිස් භාරයට ගත් යතුරුපැදිය මොවුන් කැලණිය ප්‍රදේශයෙන් සොරා ගත් එකක් බව ද හෙළි වී තිබේ.\n\nඑම යතුරුපැදිය පොළොන්නරුව ප්‍රදේශයේ අයකුට අයත් අතර ඔවුන් කැලණිය විහාරය වැඳීමට පැමිණ සිටියදී මෙම සැකකරුවන් එය සොරාගෙන ඇති බව පොලිසිය අනාවරණය කරගෙන ඇත.\n\nඅල්ලාගත් සැකකරු දිගන, කෙන්ගල්ල ප්‍රදේශයේ අයෙකු වන අතර මොවුන් යතුරුපැදි උපයෝගි කර ගනිමින් දිවයිනේ විවිධ ප්‍රදේශවලට ගොස් මාල කඩන කල්ලියක් බව ද හෙළි වී ඇත. පොලිස් පරීක්ෂක රිස්වි, පොලිස් පරීක්ෂක කුමාරසිංහ, පොලිස් පරීක්ෂක ජයන්ත, උප පොලිස් පරීක්ෂක දසනායක, පොලිස් සැරයන්වරුන් වන (6928) තිස්ස, (21580) අමිත, (45203) දුනුකාර, (28956) රෝහිත යන නිලධාරිහු පරීක්ෂණ පැවැත්වූහ.ගම්පොළ -සුරංග දිල්හාන්",
       "URL": "https://divaina.lk/%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%b8%e0%b7%8f%e0%b6%bd%e0%b6%ba-%e0%b6%9a%e0%b7%90%e0%b6%a9%e0%b7%96-%e0%b7%83%e0%b7%9c%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/291/"
}