{
       "Source": "divaina",
       "Timestamp": "July 19, 2023",
       "Headline": "දියණියට උසුළු විසුළු කළ අය අත්අඩංගුවට නොගත්තැයි සිරුරට භූමිතෙල් හලාගෙන පියා පොලිසිය ඉදිරිපිට දිවිනසා ගන්න හදයි",
       "News Content": "යාපනය අච්චුවේලී පොලීසිය ඉදිරියට පැමිණි පුද්ගලයෙකු පොලීසියට විරෝධය දක්වමින් සිය සිරුරට භූමිතෙල් හලාගෙන ගිනි තබා ගැනීමට 17 දා උත්සාහ කොට තිබේ.\n\nයාපනයේ ආවරංගල් ප්‍රදේශයේ පදිංචි මෙම පුද්ගලයාගේ දියණියට පුද්ගලයෙකු උසුලු‍ විසුලු‍ කරමින් බොරු කතා ප්‍රචාරය කිරීමේ සිද්ධියක් සම්බන්ධයෙන් නීතිය ක්‍රියාත්මක කිරීමට අච්චුවේලී පොලීසිය අපොහොසත්වීම නිසා ඊට විරෝධය පල කරමින් මොහු සිය සිරුරට ගිනි තබා ගැනීමට උත්සාහ කොට තිබේ.\n\nයාපනය අධිකරණය විසින් ඉහත කී සිද්ධියට සම්බන්ධ පුද්ගලයින් පස් දෙනෙකු අත් අඩංගුවට ගන්නා ලෙස නියෝග කොට තිබුණද පොලීසිය ඔවුන්ව අත්අඩංගුවට නොගෙන ඔවුන්ට නිදැල්ලේ විසීමට ඉඩකඩ සපයා දුන් බවටද ගිනි තබා ගැනීමට ගිය පුද්ගලයා චෝදනා කොට සිටියි.\n\nකෙසේ වෙතත් ඔහුගේ සිරුරට භූමිතෙල් බෝතලයක්ම වත්කර ගත් පුද්ගලයා සිය සිරුරට ගිනි තබා ගැනීමට සූදානම් වූ අවස්ථාවේදී අච්චුවේලී පොලිසියේ නිලධාරීන් පිරිසක් වහා දිව ගොස් ඔහුව බදාගෙන ඔසවාගෙන රැගෙන විත් තිබේ.\n\nඅච්චුවේලී පොලීසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%a7-%e0%b6%8b%e0%b7%83%e0%b7%94%e0%b7%85%e0%b7%94-%e0%b7%80%e0%b7%92%e0%b7%83%e0%b7%94%e0%b7%85%e0%b7%94-%e0%b6%9a%e0%b7%85-%e0%b6%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/93/"
}