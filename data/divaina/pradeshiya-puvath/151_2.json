{
       "Source": "divaina",
       "Timestamp": "May 23, 2023",
       "Headline": "කෝටි 3ක මැණික්වලට අගරු චෙක්පතක් දීලා",
       "News Content": "වටිනා මැණික් ගල් ලබාගෙන අගරු චෙක්පත් ලබාදී රුපියල් කෝටි තුනකට ආසන්න මුදලක් වංචා කිරීම සම්බන්ධයෙන් කළුතර, බේරුවල ප්‍රදේශයේ පදිංචි 37 හැවිරිදි මැණික් ව්‍යාපාරිකයෙකු අත්අඩංගුවට ගෙන ඇති අතර සැකකරුට එරෙහිව විභාග වන නඩු හතරක් වෙනුවෙන් අපරාධ පරීක්ෂණ දෙපාර්තමේන්තුව සහ කළුතර විශේෂ අපරාධ විමර්ශන ඒකකය වෙතින් විදෙස් ගමන් තහනම් නියෝග හතරක් ලබාගෙන තිබී ඇතැයිද උසස් පොලිස් නිලධාරීයෙක් කීය.\n\nසැකකරු රටින් පලාගොස් සිටි බවට පොලිසිය තහවුරු කරගෙන සිටි නමුත් කළුතර අධිකරණයේ විභාග වන නඩුවකට නීතිඥයකු මාර්ගයෙන් ඉදිරිපත්ව සිට ඇත. අධිකරණ භූමියේදී සැකකරු හඳුනාගෙන පසුව කළ විමර්ශන වලින් පසු ප්‍රධාන පොලිස් පරීක්ෂක ආර්. රාජපක්ෂ මහතා ගේ උපදෙස් පරිදි කාන්තා උප පොලිස් පරීක්ෂක රුබේරු මහත්මිය ඇතුළු පොලිස් කණ්ඩායමක් විසින් අත්අඩංගුවට ගෙන ඇති බවද පොලිසිය කීය.\n\nසැකකරු ඩුබායි රාජ්‍යයට පලාගොස් සිට ඉකුත් 15 දා දිවයිනට පැමිණ ඇති බවට හෙළිව ඇති බවත්, විදෙස් ගමන් තහනම් හතරක් පනවා තිබියදී රටින් පලාගියේ කෙසේද යන්න සම්බන්ධයෙන් වෙනම විමර්ශනයක් සිදුකරන බවත් පොලිසිය කීය. සැකකරු කළුතර මහෙස්ත්‍රාත් අධිකරණයට ඉදිරිපත් කිරීමට නියමිතව සිටියහ.\n\nජ්‍යෙෂ්ඨ පොලිස් අධිකාරී කපිල ප්‍රේමදාස, සහකාර පොලිස් අධිකාරී දුමින්ද රාජපක්ෂ යන මහත්වරුන්ගේ උපදෙස් පරිදි ස්ථානාධිපති ප්‍රධාන පොලිස් පරීක්ෂක ආර්. තෙන්නකෝන් මහතාගේ ප්‍රධානත්වයෙන් පොලිස් පරීක්ෂක උදය කුමාර, උප පොලිස් පරීක්ෂක වරුන් වන රුබේරු, කෞෂාල්‍ය සැරයන් වරුන්වන කරුණාරත්න (41080), විතාන (8500) සහ කාන්තා හේවගේ (9833) පරීක්ෂණ පවත්වති.\n\nආර්. ඒ. එස්. ප්‍රේමතිලක – බණ්ඩාරගම",
       "URL": "https://divaina.lk/%e0%b6%9a%e0%b7%9d%e0%b6%a7%e0%b7%92-3%e0%b6%9a-%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a%e0%b7%80%e0%b6%bd%e0%b6%a7-%e0%b6%85%e0%b6%9c%e0%b6%bb%e0%b7%94-%e0%b6%a0%e0%b7%99%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/151/"
}