{
       "Source": "divaina",
       "Timestamp": "October 12, 2022",
       "Headline": "අතේ තියෙන වී ටික මෝල් ටිකට දුන්නම ගොවියාට සෙතක් නැහැ",
       "News Content": "මාස් කන්නයේ වගාවට අවශ්‍ය මුදල් සපයා ගැනීම සඳහා දැන් පවතින මිලට මෝල්වලට වී ටික විකුණා දැමීමට ගොවියාට සිදුව ඇති බවත් ඉදිරියේ දී වී මිල ඉහළ යන බව කෘෂිකර්ම ඇමතිවරයා කීවත් මේ අවස්ථාවේ ගොවියාගේ වී කිලෝවට නිසි ඉහළ මිලක් නො ලැබෙන්නේනම් එයින් ඇති ඵලක් නැතැයි පොලොන්නරුව දිස්ත්‍රික් ඒකාබද්ධ ව්‍යාපාර ගොවි සංවිධානයේ සභාපති ජගත් අරුණකීර්ති මහතා පෙරේදා (10)පොලොන්නරුවේ පැවැති මාධ්‍යහමුවකදී ප්‍රකාශ කළේය.\n\nමේ රටේ දරුවන්ට, මවුවරුන්ට මන්දපෝෂණය බහුල බවට මේ දිනවල කථාබහ කරන බවත් ගොයම් ගස ද ඊට අවශ්‍ය රසායනික පොහොර නො මැතිව මන්දපෝෂණට ලක්ව ඇතිබව ද ඒ මහතා කීය. පොලොන්නරුව පරාක්‍රමසමුද්‍රය ව්‍යාපාර අධිකාරී කාර්යාලයේ පැවැති මෙම මාධ්‍ය හමුවේදී වැඩිදුරටත් අදහස් දැක්වූ ඒ මහතා මෙසේද පැවැසීය.\n\nදැන් අතේ තියෙන වී ටික මොල්වලට දුන්නට පස්සේ වී මිල වැඩිවුණා කියලා ගොවියට සෙතක් වෙන්නේ නෑනේ. දැන් මේ ගොවියා අල්ලගෙන එක එක දේශපාලන පක්‍ෂවල නායකයෝ කියනවා අහවල් තැන වී ගන්නනේ නෑ. අහවල් තැන මිලක් නෑ කියලා. හැබැයි මම වගකීමෙන් කියනවා මේ වෙනකොට හැම මහ මෝලකම වී ගන්නවා. වී කිලෝ 64 මිටියක් ගන්නේ රුපියල් 7000ට. ඒ කියන්නේ කිලෝ එකක් රුපියල් 109 ශත පනහකට විතර. හැබැයි ඒ මිල ගොවියාට ප්‍රමාණවත් නෑ. එතකොට මේකට වෙන විකල්ප වැඩපිළිවෙළක් හදන්න ඕන.\n\nඒ තමයි නිෂ්පාදන පිරිවැ අඩුකරලා අස්වැන්න වැඩිකරන්න ඕන. හැබැයි මේ වෙනකොට කෘෂිකර්ම දෙපාර්තමේන්තුවවත්, කෘෂිකර්ම දෙපාර්තමේන්තුවේ පර්යේෂණ ආයතනයක්වත් වැඩි අස්වැන්නක් ගන්න බීජ ටිකක් නිෂ්පාදනය කරලා අපිට දීලා නෑනේ. අඩුගාණේ අක්කරයකට බුසල් 150කට 200කට යන්න පුළුවන්වුණානම් අපිට මේ මිල ප්‍රශ්නයක් නෑ. ඒ එක්කම නිෂ්පාදන වියදම. නිෂ්පාදන වියදම අඩුකරගන්න මේතාක් පැවැති හැම රජයකට ම අපි කතා කරලා කිව්වා. හැබැයි එක රජයක්වත් ඒ පිළිබඳව අවධානය යොමුකළේ නෑ. දැන් රටේ කථාකරනවානේ මන්දපෝෂණය ගැන.\n\nදරුවන්ට මන්දපෝෂණය, ගැබිනි මවුවරුන්ට පෝෂණය නෑ. මේකෙන් බලාපොරොත්තු වෙන්නේ ඉදිරි පරම්පරාව හොඳ පරම්පරාවක් කරන්න. මේ ටික තමයි ගොයම් ගහටත් වෙලා තියෙන්නේ. ගොයම් ගහටත් අවශ්‍ය මූලික පෝෂණය නැතිවුණාම ඒකටත් මන්ද පෝෂණය. මන්දපෝෂණය හැදුණු ගහකින් කොහොමද ගොවියා ජීවත්වෙන්නේ. මේ මාසේ 20, 25 වෙනකොට මාස් කන්නයේ වගාවට ජලය නිකුත් කරනවා. හැබැයි මඩ පෝර ටික නෑ. මූලිකව දෙන්න ඕන මවුකිරි ටික ගොයම් ගහට නෑ. මවුකිරි ටික නැතුව හැදෙන දරුවාට මොකද වෙන්නේ. මෙන්න මේ පිළිබඳව තමයි අපි රජයේ අවධානය යොමුකරන්න කියන්නේ. අනෙක් කාරණය තමයි වී වගාවේදී අත්‍යවශ්‍ය කාරණය තමයි වල්ටික මර්දනය කරන්න ඕන. අපි පසුගිය කන්නයේ සාකච්ඡා හැම එකක දීම අපි මේ ගැන අවධානය යොමුකළා. හැබැයි මේ වෙනතෙක් වැඩපිළිවෙළක් හදලා නෑ. වෙළඳපොළේ වල් නාශක තියෙනවා රුපියල් 16,000යි 17,000යි. ඒ නිසා අපි කියන්නේ දැන්ම ඉඳලා හරි මේ එන කන්නයේ වගාවට අවශ්‍ය වල් නාශක සහන මිලකට ගොවිජන සේවා මධ්‍යස්ථානවලට ගෙනැත් දෙන්න.\n\nපොලොන්නරුව අලුත්වැව නැඟෙනහිර බෙදුම්ඇළ ගොවි සංවිධානයේ සභාපති පී.කේ.ඩී.විජේරත්න මහතා ඇතුළු ගොවි නායකයන් කිහිපදෙනෙකුම මෙහිදී අදහස් දැක්වූහ.\n\nකරුණාරත්න ගමගේ",
       "URL": "https://divaina.lk/%e0%b6%85%e0%b6%ad%e0%b7%9a-%e0%b6%ad%e0%b7%92%e0%b6%ba%e0%b7%99%e0%b6%b1-%e0%b7%80%e0%b7%93-%e0%b6%a7%e0%b7%92%e0%b6%9a-%e0%b6%b8%e0%b7%9d%e0%b6%bd%e0%b7%8a-%e0%b6%a7%e0%b7%92%e0%b6%9a%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/354/"
}