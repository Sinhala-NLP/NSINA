{
       "Source": "divaina",
       "Timestamp": "January 5, 2023",
       "Headline": "පොතුහැර ව්‍යාජ දළදා මාලිගාවක්? – මල්වතු අස්ගිරි මහනාහිමිවරුන්ගෙන් ජනපතිට ලිපියක්",
       "News Content": "කුරුණෑගල වදාකඩ පාර පොතුහැර යන ස්ථානයේ ජානක සේනාධිපති නමැත්තකු විසින් ව්‍යාජ දළදා මාලිගාවක් ඉදි කෙරෙමින් පවතින බවත් ඒ හරහා දේශීය හා. විදේශීය ගිහි පැවිදි බෞද්ධයින් රවටා මුදල් හා රත්‍රං එක්රැස් කිරීමේ ජාවාරමක් ක්‍රියාත්මක වන බවත් දන්වමින් මල්වතු අස්ගිරි උභය මහා විහාරීය මහානායක ස්වාමින්ද්‍රයන් වහන්සේ දෙනමගේ සහ ශ්‍රී දළදා මාලිගාවේ දියවඩන නිලමේවරයාගේ අත්සනින් යුතු ලිපියක් ජනපතිවරයා වෙත යොමුකර ඇත.\n\nමල්වතු මහනායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල, අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඤාණරතන යන මහනායක ස්වාමින්ද්‍රයන් වහන්සේ දෙනමද දියවඩන නිලමේ ප්‍රදීප් නිලංග දෑල මහතා ද අත්සන් කළ එම ලිපියේ මෙසේද සඳහන් වෙයි.\n\nව්‍යාජ දළදා මාලිගාවක් කුරුණෑගල වදාකඩ පොතුහැර ප්‍රදේශයේ ගොඩනගන බව අප වෙත දැන ගන්නට ලැබී ඇත. මේ වනවිටත් දේශීය හා විදේශීය ගිහි පැවිදි බොහෝ දෙනා මෙම මිථ්‍යාවට රැවටී මිල මුදල් රත්‍රං ආදිය පරිත්‍යාග කරන බවට ද අනාවරණය වෙමින් පවතී.\n\nඑසේම බෞද්ධ ජනතාවගේ සිත් පෑරෙන ආකාරයෙන් සේපාල් අමරසිංහ නමැත්තකු බුදු දහමට හා ශ්‍රී දළදා වහන්සේට අපහාස වන ආකාරයේ ප්‍රකාශයන් සමාජ මාධ්‍ය ඔස්සේ පළකර ඇති බවක් දක්නට ලැබේ. මෙසේ බුදු දහමට හා ශාසනික චිර පැවැත්මට හානිකර අයුරින් හා දළදා ඉතිහාසය විකෘති වන ආකාරයෙන් ව්‍යාජ දළදා මාලිගා නිර්මාණය කරමින් මිථ්‍යා මත ඉස්මතු කර දැක්වීම හා බුදු දහම කෙරෙහි අපහාසාත්මක ප්‍රකාශ නිකුත් කිරීම සමස්ත ලෝකවාසී බෞද්ධයින්ගේ පූජනීයත්වයට හා වන්දනීයත්වයට පාත්‍රව පවත්නා සෙංකඩගල පුර ශ්‍රී දළදා මාලිගාවේ පරම පූජනීයත්වයට හානිකර ක්‍රියාදාමයක් බවත් බුදු දහමට අපහාසයක් ගෙන දෙන්නක් බවත් කාටත් වැටහී යනු නොඅනුමානය.\n\nමෙම අබෞද්ධ මිථ්‍යා මත පතුරවමින් ඇතැම් මිථ්‍යා මතධාරීන් විසින් සිදු කරනු ලබන බෞද්ධ විරෝධී ක්‍රියා පිළිබඳව ආණ්ඩුක්‍රම ව්‍යවස්ථාවේ සඳහන් කර තිබෙන පරිදි බුදු දහම ආරක්ෂා කොට පෝෂණය කිරීමේ කාර්යභාරයට බැඳී සිටින රජය විසින් වහා කරුණු පරීක්ෂා කොට ආරම්භයේ දීම ඒවා වළක්වා ලීමට කටයුතු කිරීම බුදුදහමේ චිරස්ථිතිය හා අභිවර්ධනය පිණිස හේතුවන බව ජනාධිපතිතුමාගේ සුවිශේෂ අවධානයට යොමු කරන අතර මේ සම්බන්ධයෙන් කඩිනම් පියවර ගැනීම සුදුසු බව කරුණාධ්‍යාශයෙන් සිහිපත් කර සිටුම්හ.සමන්ති වීරසේකර",
       "URL": "https://divaina.lk/%e0%b6%b4%e0%b7%9c%e0%b6%ad%e0%b7%94%e0%b7%84%e0%b7%90%e0%b6%bb-%e0%b7%80%e0%b7%8a%e0%b6%ba%e0%b7%8f%e0%b6%a2-%e0%b6%af%e0%b7%85%e0%b6%af%e0%b7%8f-%e0%b6%b8%e0%b7%8f%e0%b6%bd%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/277/"
}