{
       "Source": "divaina",
       "Timestamp": "August 26, 2023",
       "Headline": "පාතාලයෝ තිදෙනෙක් ඉන්දියාවේදී දැලේ",
       "News Content": "මිනීමැරුම්, කප්පම් ගැනීම් පහරදීම් ඇතුළු අපරාධ රැසකට සම්බන්ධ ප්‍රබල පාතාල සාමාජිකයන් තිදෙනකු ඉන්දියාවේ බැංගලෝර් නගරයේ මහල් නිවාසයක සැඟවී සිටියදී එරට පොලිසිය මගින් අත්අඩංගුවට ගෙන ඇත.\n\nමෙම පාතාල සාමාජිකයන්ට ආධාර අනුබල දුන් බව කියන රමේෂ් නමැති ඉන්දීය ජාතිකයකු ද එහිදී අත්අඩංගුවට ගෙන තිබේ.\n\nමෙම පාතාල සාමාජිකයන් එල්. ටී. ටී. ඊ. සංවිධානය සමග ද සමීප සබඳතා පවත්වා ඇති බව විමර්ශනවලදී හෙළි වී ඇත.\n\nබැංගලෝර් මධ්‍යම අපරාධ කොට්ඨාසය මගින් අත්අඩංගුවට ගත් මෙම සැකකරුවන් සිවුදෙනා රඳවා තබා ගැනීමේ නියෝග මත රඳවාගෙන ප්‍රශ්න කරගෙන යයි.\n\nඋතුරු මුහුදේ සිට බෝට්ටු මාර්ගයෙන් මොවුන් ඉන්දියාවට පැමිණ ඇති අතර පසුව බැංගලෝර් නගරයේ මහල් නිවාසයක සැඟවී සිට ඇති බව ඉන්දීය පොලිසිය පවසයි. කසුන් කුමාර, අමිල නුවන් සහ රංග ප්‍රසාද් යන මෙම පාතාල සාමාජිකයන්ට එරෙහිව මිනිස් ඝාතන, පහරදීම්, මත්ද්‍රව්‍ය ජාවාරම් ඇතුළු අපරාධ රැසක් සම්බන්ධයෙන් චෝදනා ඇති බව පොලිසිය පවසයි.\n\nහේමන්ත රන්දුණු",
       "URL": "https://divaina.lk/%e0%b6%b4%e0%b7%8f%e0%b6%ad%e0%b7%8f%e0%b6%bd%e0%b6%ba%e0%b7%9d-%e0%b6%ad%e0%b7%92%e0%b6%af%e0%b7%99%e0%b6%b1%e0%b7%99%e0%b6%9a%e0%b7%8a-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/49/"
}