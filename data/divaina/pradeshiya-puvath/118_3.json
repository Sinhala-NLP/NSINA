{
       "Source": "divaina",
       "Timestamp": "June 24, 2023",
       "Headline": "ජෙලි සහ ෆයිසලියා දකුණු මුහුද කළඹයි",
       "News Content": "මේ දිනවල දකුණු සහ නිරිත දිග මුහුදු තීරයේ විෂ සහිත මුහුදු සතුන් බහුලව දකින්නට හැකි බවත්, එම සතුන් ස්පර්ශ වීම නිසා බොහෝ පිරිසක් රෝහල්ගත වී ඇති බවත් රුහුණ විශ්වවිද්‍යාලයීය වෛද්‍ය පීඨයේ ජ්‍යෙෂ්ඨ කථිකාචාර්ය ආචාර්ය වෛද්‍ය ජනක රූබන් මහතා පවසයි.\n\nනිරිතදිග මෝසම් සුළං සමග සක්‍රීය වී ඇති වාරකන් තත්ත්වය නිසා දකුණු සහ නිරිත දිග මුහුදු තීරයට විෂ සහිත ජෙලි සහ ෆයිසලියා වර්ගයේ ජීවීන් බහුලව පැමිණ ඇත.\n\nමුහුදේ පිහිනීමට සහ විනෝද වීමට පැමිණි පුද්ගලයන් කිහිප දෙනකුම මෙම විෂ සහිත ජීවීන් ගෑවීම නිසා රෝහල් ගතකොට ඇති අතර ගාල්ල කොටුව, උණවටුන, දෙවට, තල්පේ සහ අහංගම යන පෙදෙස්වලින් දැනටමත් අනතුරු වාර්තා වී ඇති බවද වෛද්‍යවරයා වැඩිදුරටත් පවසයි.\n\nජුනි සහ ජුලි මාසවල මෙම ජීවීන් මුහුදේ දැක ගන්නට ලැබීම සාමාන්‍ය දෙයක් වුවද පසුගිය වසරවලට සාපේක්ෂව වැඩි අනතුරු ප්‍රමාණයක් මෙම ජීවීන් නිසා ඇති විය හැකි බව අනුමාන කරන බැවින් මුහුදේ විනෝදවීමට යෑම සීමා කිරීමටත්, මුහුදු වතුරේ පාවී එන එවන් ජීවීන් ගැන අවධානයෙන් සිටිය යුතු බවත් ඒ මහතා පෙන්වා දෙයි.\n\nජලය මත පාවී එන නිල් පැහැති වායුව පිරුණු බුබුලක් සහිත ෆෛසලියා ෆෛසාලිස් යන සතුන් ගැන වැඩි අවධානයෙන් සිටිය යුතුය. මෙම සතුන් මීටර් කිහිපයක් දිගැති ගැට සහිත නූලක් වැනි අවයවයකින් යුක්තය. මෙම අවයවය කිසිවකුගේ ශරීරයේ ගෑවී ඇලුන විට එයින් නිකුත් කරන විෂ ශරීරගත වීම සිදුවේ.\n\nක්ෂණිකව ඇතිවන වේදනාව, කුද්දටි ඉලිප්පීම, හුස්ම ගැනීමේ අපහසුතාව වැනි තත්ත්වයන් මෙහිදී ඇතිවිය හැකි අතර දැඩි අසාත්මිකතාවක් හටගතහොත් ජීවිත අවදානමක්ද ඇතිවිය හැක. විදේශිකයන් පිරිසක්ද ප්‍රතිකාර ලබා ගනිමින් සිටී.\n\nසාමාන්‍ය ජලය යෙදීමෙන් සහ විෂ සහිත සත්ත්ව කොටස් ඉවත් නොකර පිරිමැදීමෙන් විෂ සෛල තව තවත් පුපුරා වැඩි වැඩියෙන් විෂ ශරීරගත විය හැකි අතර සිදුවන අනතුරකදී ශරීරය මත ඇලුණු විෂ සහිත සත්ත්ව කොටස් යම්කිසි ආධාරකයකින් (කෝටුවකින්) ඉවත් කළ යුතු අතර එම සතා ගෑවුණු තැන් මුහුදු වතුරෙන්ම සෝදා හරිය යුතු බවද රුහුණ විශ්වවිද්‍යාලයීය වෛද්‍ය පීඨයේ ජ්‍යෙෂ්ඨ කථිකාචාර්ය ආචාර්ය වෛද්‍ය ජනක රූබන් මහතා වැඩිදුරටත් පෙන්වා දෙයි.\n\nහිනිදුම – රවීන්ද්‍ර චන්ද්‍රලාල්, ගාල්ල – ලලිත් චාමින්ද, එස්. කේ. කළුආරච්චි, අක්මීමන – කේ. මතිලාල්",
       "URL": "https://divaina.lk/%e0%b6%a2%e0%b7%99%e0%b6%bd%e0%b7%92-%e0%b7%83%e0%b7%84-%e0%b7%86%e0%b6%ba%e0%b7%92%e0%b7%83%e0%b6%bd%e0%b7%92%e0%b6%ba%e0%b7%8f-%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%b8%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/118/"
}