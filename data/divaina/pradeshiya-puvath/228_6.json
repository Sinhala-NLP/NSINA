{
       "Source": "divaina",
       "Timestamp": "February 28, 2023",
       "Headline": "වේයන්ගොඩ අසරණ පවුලක් දිවි ගෙවූ කුඩා නිවස ගිනිගෙන වැනසෙයි",
       "News Content": "ප්‍රදේශවාසීන්ගේ පිහිටෙන් දරුවන් සිව් දෙනාගේ හා මිත්තණියගේ දිවි බේරෙයිදරුවන් සිව් දෙනාම අවු. 11ට අඩුයිමව සහ පියා කුළී වැඩක් සොයා ගිය අතරේපොත්පත් පිළිස්සීමෙන් දරුවන්ගේ පාසල් ගමනත් නැවතිලාසියලුම බඩු මුට්ටු පිච්චිලාඅසරණ දරු පවුලට සරණක් වුණොත් ලොකු පිනක්\n\nවයස අවුරුදු 11 න් පහළ දරුවන් සිව්දෙනෙකු සහ ඔවුන්ගේ මිත්තණිය පමණක් නිවසේ සිටින අවස්ථාවේදී වේයන්ගොඩ කුරීකොටු ප්‍රදේශයේ පිහිටි නිවසක් ඉකුත් 25 වන දා පස්වරුවේ ගිනිගෙන ඇත. මෙම පවුලේ කුඩාම දරුවා වයස අවුරුදු තුනහමාරක් වන අතර එම දරුවා රෝගී තත්ත්වයෙන් පසුවේ.\n\nගින්න හටගත් අවස්ථාවේ දී දරුවන්ගේ මව සහ පියා කුලී රැකියාව සඳහා නිවසෙන් පිටත්ව ගොස් සිටි අතර ප්‍රදේශවාසීන් වහා ක්‍රියාත්මක වී දරුවන් සිව්දෙනා සහ අසනීප තත්ත්වයේ පසුවන වයෝවෘද්ධ මිත්තණියගේ දිවි බේරා ගැනීමටත් ගින්න පැතිර යාම වළක්වා ගැනීමටත් සමත්ව ඇත.\n\nවයස අවුරුදු 11 ක් වූ පිරිමි දරුවා විසින් හඳුන්කූරක් පත්තු කිරීමට ගිය අවස්ථාවේ මෙම ගින්න හටගෙන ඇති බව නිවෙස් හිමියන් සහ ප්‍රදේශවාසීහු පවසති.\n\nමෙම කුඩා දරුවන්ගේ පාසල් පොත් බෑග් සපත්තු ඇතුළු බොහෝ දෑ මෙන්ම නිවසේ දොර ජනෙල් සහ වහලයට ගින්නෙන් දැඩිව හානි සිදුවී ඇත. ඉතා අඩු පහසුකම් සහිත මෙම නිවස 2002 වර්ෂයේදී සමෘද්ධි අරමුදල් මගින් ඉදිකර දුන් එකක් වේ.\n\nදරුවන්ගේ ඇඳුම් පැළඳුම් පවා ගින්නෙන් විනාශ වී වීම හේතුවෙන් මේ වන විට ඔවුන්ට දැන් ඉතිරිව ඇත්තේ ඇඳි වත පමණි. රාත්‍රියේදී නිදා ගැනීම සඳහා ඇඳක්වත් නොමැත. පාසල් පොත් සහ සපත්තු ද ගින්නෙන් විනාශ වී ඇති බැවින් මේ වන විට දරුවන්ට පාසල් යාමට ද නොහැකි තත්ත්වයක් උදාවී ඇත.\n\nපාසල් වයසේ පසුවන මෙම අසරණ දරු පවුලට යම් උපකාරයක් කිරීමට කැමැති අයෙක් වේ නම් එය මහඟු‍ උපකාරයක් වනු නොවනුමානය.වේයන්ගොඩ ඉන්දික තුෂාර",
       "URL": "https://divaina.lk/%e0%b7%80%e0%b7%9a%e0%b6%ba%e0%b6%b1%e0%b7%8a%e0%b6%9c%e0%b7%9c%e0%b6%a9-%e0%b6%85%e0%b7%83%e0%b6%bb%e0%b6%ab-%e0%b6%b4%e0%b7%80%e0%b7%94%e0%b6%bd%e0%b6%9a%e0%b7%8a-%e0%b6%af%e0%b7%92%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/228/"
}