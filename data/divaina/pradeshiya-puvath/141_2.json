{
       "Source": "divaina",
       "Timestamp": "June 1, 2023",
       "Headline": "පාසලේ ඉංග්‍රීසි ගුරා කසිප්පු පෙරා පොලිසියට කොටු",
       "News Content": "මහියංගණ, තිස්සපුර ප්‍රදේශයට කසිප්පු පෙරා අලෙවි කරන, රජයේ ස්ථිර වැටුපක් ලබන, රිදීමාලියද්ද, ගැමුණුපුර ප්‍රදේශයේ ප්‍රධාන විද්‍යාලයක ඉංග්‍රීසි ගුරුවරයකු කසිප්පු පෙරීමට යොදා ගන්නා ගෝඩා මිලිලීටර් 190,000ක් හා පෙරීමේ උපකරණද සමඟ පසුගිය 29දා අත්අඩංගුවට ගනු ලැබූ බව මහියංගණ පොලිසිය පවසති.\n\nඒ සමඟම පෙරන ලද කසිප්පු මිලිලීටර් 5000 ක් සමඟ ඔහුගේ සොහොයුරාද අත්අඩංගුවට ගෙන ඇත. අත්අඩංගුවට ගත් ප්‍රධාන සැකකරුගේ සොහොයුරාගේ බිරිඳ රිදීමාලියද්ද ප්‍රාදේශීය ලේකම් කාර්යාලයේ සංවර්ධන නිලධාරිනියක ලෙස සේවය කරනු ලබති. මොවුන් දෙදෙනා කාලයක සිට මෙම ජාවාරම කරගෙන ගොස් ඇති බවට සිදු කරන ලද විමර්ශනවලදී අනාවරණය වන බවට පොලිසිය පවසති. අත්අඩංගුවට ගත් සැකකරුවන් මහියංගණ තිස්සපුර ප්‍රදේශයේ පදිංචිකරුවන් වන අතර අත්අඩංගුවට පත් ප්‍රධාන සැකකාර ගුරුවරයා වයස අවුරුදු 50ක පුද්ගලයෙකු වන අතර සොහොයුරු වයස 38ක පුද්ගලයෙකු බව පොලිසිය පවසති.\n\nඅත්අඩංගුවට ගත් සැකකරුවන් දෙදෙනා, පෙරේදා (30 දා) මහියංගණ මහෙස්ත්‍රාත් අධිකරණය හමුවට ඉදිරිපත් කිරීමෙන් පසු මහියංගණ මහෙස්ත්‍රාත් අධිකරණයේ ප්‍රධාන දිසා විනිසුරු රෂාන්ත සංජීව ජිනදාස මහෙස්ත්‍රාත්තුමන් විසින්, ප්‍රධාන සැකකරුගේ සොහොයුරාට රුපියල් 8000ක දඩයක් නියම කළ අතර ප්‍රධාන සැකකරු රුපියල් ලක්ෂ 02ක ඇප මත නිදහස් කිරීමට නියම කරනු ලැබූ අතර නඩුව යළි කැඳවීමට නියමිතව ඇත.\n\nමහියංගණය පොලිස් ස්ථානාධිපති ප්‍ර.පො.ප. විජේරත්න මහතාගේ අධික්ෂණයෙන් දූෂණ මර්දන අංශයේ ස්ථානාධිපති පො.සැ. (66024) ජයසේකරට ලද තොරතුරකට අනුව මෙම වැටලීම සිදු කෙරිණි. පො.කො. වරුන් වන (81655) තාරක, (86956) මහේෂ්, (451) ප්‍රසන්න, කා.පො.කො. (9121) මාලිකා යන නිලධාරීන් හා නිලධාරිනියන් විසින් මෙම වැටලීම සිදු කරනු ලැබීය.මහියංගණ – රංජිත් කරුණාවිර",
       "URL": "https://divaina.lk/%e0%b6%b4%e0%b7%8f%e0%b7%83%e0%b6%bd%e0%b7%9a-%e0%b6%89%e0%b6%82%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92-%e0%b6%9c%e0%b7%94%e0%b6%bb%e0%b7%8f-%e0%b6%9a%e0%b7%83%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/141/"
}