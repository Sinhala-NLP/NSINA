{
       "Source": "divaina",
       "Timestamp": "September 9, 2023",
       "Headline": "ගෘහ සේවයට රට ගිය කතගේ බාලවයස්කාර දියණියට අතවර කළ තරුණයා දැලේ",
       "News Content": "විදේශ ගෘහ සේවයේ නියුතු කාන්තාවකගේ 16 හැවිරිදි බාලවයස්කාර දැරියක සිය මිත්තනියගේ නිවසේ තනිව සිටියදී අතවරයක් සිදු කිරීම පිළිබඳ සැකපිට ඇයගේ පෙම්වතා බව පවසන තරුණයකු පෙරේදා (07 දා) අත්අඩංගුවට ගන්නා ලදැයි මින්නේරිය පොලිසිය පවසයි.\n\nමෙසේ අත්අඩංගුවට ගෙන ඇත්තේ 23 හැවිරිදි තරුණයෙකි. මෙම අතවර සිද්ධිය ඉකුත් වසරේ සැප්තැම්බර් මාසයේ සිදුවී ඇති අතර පෙම්වතා ඇයව විවාහ කරගන්නා බවට පොරොන්දු දුන්නද එසේ නොකර දැරියව දිගින් දිගටම මඟහැරීම නිසා ඇය සිද්ධිය මිත්තනියට පැවසීමෙන් පසු ඇය ඒ පිළිබඳව මින්නේරිය පොලිසියට ඉකුත් 05දා පැමිණිලි කර තිබිණ.\n\nදැරිය වෛද්‍ය පරීක්ෂණයක් සඳහා පොළොන්නරුව මහ රෝහලේ අධිකරණ වෛද්‍ය නිලධාරි වෙත ඉදිරිපත් කිරීමට කටයුතු කර තිබිණි. සැකකරු අධිකරණයට ඉදිරිපත් කිරීමට කටයුතු යොදා තිබිණ.\n\nමින්නේරිය මූලස්ථාන ප්‍ර.පො.ප. සුමනවීර මහතාගේ උපදෙස් මත අපරාධ විමර්ශන අංශයේ ස්ථානාධිපති පො.ප. සංජය සෝමරත්න, කා.පො.කො. සංජීවනී (7640) යන නිලධාරීහු වැඩිදුර පරීක්ෂණ පවත්වති.මින්නේරිය – සුසිල් කරුණාතිලක",
       "URL": "https://divaina.lk/%e0%b6%9c%e0%b7%98%e0%b7%84-%e0%b7%83%e0%b7%9a%e0%b7%80%e0%b6%ba%e0%b6%a7-%e0%b6%bb%e0%b6%a7-%e0%b6%9c%e0%b7%92%e0%b6%ba-%e0%b6%9a%e0%b6%ad%e0%b6%9c%e0%b7%9a-%e0%b6%b6%e0%b7%8f%e0%b6%bd%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/31/"
}