{
       "Source": "divaina",
       "Timestamp": "March 14, 2023",
       "Headline": "මයුරගිරි ආරණ්‍යයේ නිධන් හෑරූ බටුගම්මන මාලිමා අපේක්ෂකයා මාට්ටු",
       "News Content": "පොලිස් විශේෂ කාර්ය බළකායේ බුත්තල කඳවුරට ලද තොරතුරක් මත මොනරාගල පොලීසියේ සහයෝගය ඇතිව (12දා) සිදුකළ වැටලීමකදී මොනරාගල වැලියාය මයුරගිරි ආරණ්‍ය සේනාසනය අසල නිදන් සෙවීමේ අරමුණෙන් කැණීම් කටයුතු කරමින් සිටි සිව්දෙනෙකු අත්අඩංගුවට ගෙන ඇත.\n\nසැකකරුවන් අතර වැලියාය පදිංචි මොනරාගල ප්‍රාදේශීය සභාව සඳහා බටුගම්මන කොට්ඨාසය සඳහා තරඟ වදින ජාතික ජනබලවේගයේ 32 හැවිරිදි අපේක්ෂකයෙකු සහ 52 හැවිරිදි ඔහුගේ පියාද මාගන්දනමුල්ල පදිංචි මොනරාගල මහාධිකරණයේ ගබඩා අංශයේ සේවය කරන 42 හැවිරිදි පුද්ගලයෙකුද මොනරාගල දුටුගැමුණු මාවතේ පදිංචි 25 හැවිරිදි පුද්ගලයෙකුද සිටින බව පොලීසිය පවසයි.\n\nසැකකරුවන් සමඟ කැණීම් කටයුතු කිරීම සඳහා ගෙනවිත් තිබූ ලී ඉණිමඟක්, ප්ලාස්ටික් තාච්චියක් සහ උදැල්ලක් පොලීසිය භාරයට ගෙන ඇත.\n\nසැකකරුවන් සහ නඩු භාණ්ඩ මොනරාගල මහෙස්ත්‍රාත් අධිකරණයට ඉදිරිපත් කිරීමට කටයුතු යොදා ඇත.\n\nමොනරාගල මූලස්ථාන පොලිස් පරීක්ෂක පී.එස්. චාමින්ද සංජීව, පොලිස් විශේෂ කාර්ය බළකායේ බුත්තල කඳවුරේ උ.පො.ප. සිල්වා යන මහත්වරුන් ඇතුළු නිලධාරීන් කණ්ඩායමක් විසින් සැකකරුවන් අත්අඩංගුවට ගෙන තිබේ.බඩල්කුඹුර රවිඳු ගුණතිලක",
       "URL": "https://divaina.lk/%e0%b6%b8%e0%b6%ba%e0%b7%94%e0%b6%bb%e0%b6%9c%e0%b7%92%e0%b6%bb%e0%b7%92-%e0%b6%86%e0%b6%bb%e0%b6%ab%e0%b7%8a%e0%b6%ba%e0%b6%ba%e0%b7%9a-%e0%b6%b1%e0%b7%92%e0%b6%b0%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/213/"
}