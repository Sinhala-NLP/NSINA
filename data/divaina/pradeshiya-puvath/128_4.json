{
       "Source": "divaina",
       "Timestamp": "June 14, 2023",
       "Headline": "රත්නපුරට ගංවතුර අවදානමක්: කළුගඟ අවට පහත් බිම්වල ජනතාවට අනතුරු අඟවයි",
       "News Content": "වැසි සහිත කාලගුණික තත්ත්වය නිසා ගංවතුර අවදානමක් ඇති විය හැකි බැවින් ප්‍රවේශමෙන් කටයුතු කරන ලෙස කළුගඟ අවට පහත් බිම්වල ජනතාවට රත්නපුර දිස්ත්‍රික් ලේකම් කාර්යාලය මගින් දැනුම් දී තිබේ.\n\nපෙරේදා (12දා) උදෑසන සිට රත්නපුර දිස්ත්‍රික්කයේ ජල පෝෂක ප්‍රදේශවලට ඇදහැළුණු සහ මේ වන විටත් කඩින් කඩ ඇදහැලෙන අධික වර්ෂාව හේතුවෙන් ගංවතුර තත්ත්වයක් ඇතිවීමේ අවදානමක් ඇතැයි රත්නපුර ආපදා කළමනාකරණ මධ්‍යස්ථානය පවසයි.\n\nපෙරේදා පස්වරු 7.10 වන විට රත්නපුර නගර ආසන්නයේ කළුගඟේ මුවගම සවිකර තිබෙන ජල මාපකයට අනුව කළුගඟේ ජල මට්ටම මීටර් 4.44 ක් වේ. එය ගංවතුර අනතුරු ඇඟවීමේ මට්ටම වන මීටර් 5.2 කට ආසන්න මට්ටමකි.\n\nකළුගඟ සහ කළුගඟේ අතුගංගා අවට මෙන්ම පහත් බිම්වල පදිංචිව සිටින පිරිස් දැඩි අවධානයෙන් සිටීම ඉතාම වැදගත් බව රත්නපුර දිස්ත්‍රික් ලේකම් කාර්යාලය පෙරේදා රාත්‍රියේ නිවේදනය කළේය.\n\nකළුගඟේ සහ කළුගඟේ අතුගංගා 06 ක් වන වේ ගඟ, දෙනවක ගඟ, නිරිඇල්ල ගඟ, කුරු ගඟ, ගලතුර ඔය, කුකුළේ ගඟ යන ගංගාවල ජල මට්ටම් අන්තර් ජාලයෙන් එසැණින් දැන ගැනීමට හැකි බවද රත්නපුර ආපදා කළමනාකරණ මධ්‍යස්ථානය පවසයි.\n\nඊයේ (13 දා) උදෑසන වනවිට කළු සහ වේ ගංගාවල ජලමට්ටම තරමක් දුරට අඩු වී තිබුණි. පෙරේදා රාත්‍රි අධික වර්ෂාව නිසා කොළඹ – ඇඹිලිපිටිය ප්‍රධාන මාර්ගය ආසන්නයටම කහවත්ත පනාවැන්න ප්‍රදේශයේදී ගංවතුර අවදානමක් ඇතිවී තිබුණි.\n\nකහවත්ත සමරවීර නිරෝෂණ",
       "URL": "https://divaina.lk/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb%e0%b6%a7-%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb-%e0%b6%85%e0%b7%80%e0%b6%af%e0%b7%8f%e0%b6%b1%e0%b6%b8%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/128/"
}