{
       "Source": "divaina",
       "Timestamp": "March 9, 2023",
       "Headline": "දරු තිදෙනාට වස පොවා පියාද වස බීලා – සිව්දෙනාම ගම්පොළ රෝහලේ",
       "News Content": "ගම්පොළ දැල්පිටිය සෙවනක් ජනපදයේ පදිංචි පියෙකු සිය දරු තිදෙනාට වස පොවා ඔහුද වස පානය කිරීමෙන් සිව්දෙනාම\n\nගම්පොළ ශික්ෂණ රෝහලට ඇතුළත් කර ඇති බව ගම්පොළ පොලිසිය පවසයි.\n\nමෙසේ රෝහල් ගතකර ඇත්තේ වයස අවුරුදු හතරක් වූ පිරිමි දරුවකු, අවුරුදු දහතුනක් හා අවුරුදු හතක් වන ගැහැණු ළමුන් දෙදෙනකු සමග හතළිස් හැවිරිදි ඔවුන්ගේ පියාය.\n\nඅඹුසැමියන් අතරේ දීර්ඝ කාලයක සිට පවුල් ආරවුලක් තිබී ඇති බව පරීක්ෂණ පවත්වන ගම්පොළ පොලිසිය අනාවරණය කරගෙන ඇත. බිරිඳ නිවසින් පිටව ගොස් ඇති අතර පියා සමග මෙම දරුවන් තිදෙනා නිවසේ සිට ඇත.\n\nපෙරේදා (07 දා) රාත්‍රී 10 ට පමණ නිවසට පැමිණ ඇති පියා දරුවන්ට නොදැනෙන සේ පැණිබීම බෝතලයකට වස දමා දරුවන් තිදෙනාට බීමට සලස්වා ඇති අතර ඔහුද ඔහුගේ කාමරයට ගොස් අරක්කු සමග වස පානය කර ඇත.\n\nරාත්‍රී 11.30 ට පමණ දරුවන් දෙදෙනකු වමනය කිරීම හා පියාද වමනය කිරීම සමග දහතුන් හැවිරිදි වැඩිමහල් දියණිය මේ බව අසල නිවසේ සිටින ලොකු තාත්තාට එනම් පියාගේ වැඩිමහල් සොයුරාට දැනුම් දී තිබේ. පසුව ඔවුන් එක්ව මේ සියලු දෙනා ගම්පොළ රෝහලට ඇතුළත් කොට තිබේ.\n\nපානය කිරීමට ගෙනා වස බෝතලය ද පසුව නිවසේ තිබී සොයාගෙන ඇත. වස පානය කිරීමට ප්‍රථම මෙම සැමියා විසින් සිය බිරිඳගේ හා දරුවන්ගේ ඡායාරූප ඇඳ මත තබාගෙන බලමින් සිට ඇති බවද පරීක්ෂණවලදී අනාවරණය වී තිබේ.\n\nගම්පොළ මුලස්ථාන පොලිසියේ ස්ථානාධිපති ප්‍රධාන පොලිස් පරීක්ෂක ලක්සිරි ප්‍රනාන්දු, ළමා හා කාන්තා අංශයේ ස්ථානාධිපතිනි පොලිස් පරීක්ෂිකා රසීකා රණවීර, පො.ප. දීපාල්, උ.පො.ප. කොබ්බෑකඩුව, පො.සැ. වරුන් වන (82711) රුචිශ්‍රී, (45145) පියසේන, කා.පො.කො. (4995) වාසනා යන නිලධාරීහු පරීක්ෂණ පවත්වති.ගම්පොළ – සුරංග දිල්හාන්",
       "URL": "https://divaina.lk/%e0%b6%af%e0%b6%bb%e0%b7%94-%e0%b6%ad%e0%b7%92%e0%b6%af%e0%b7%99%e0%b6%b1%e0%b7%8f%e0%b6%a7-%e0%b7%80%e0%b7%83-%e0%b6%b4%e0%b7%9c%e0%b7%80%e0%b7%8f-%e0%b6%b4%e0%b7%92%e0%b6%ba%e0%b7%8f%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/218/"
}