{
       "Source": "divaina",
       "Timestamp": "February 4, 2023",
       "Headline": "බොනට්ටුව උඩට වැටුණු පුද්ගලයාත් රැගෙන මෝටර් රථය කිලෝ මීටර් එකහමාරක් ගිහින්",
       "News Content": "චිත්‍රපටයක් – පොලිසිය කියයි\n\nනිවසින් බැහැරලන කසළ තොගයක් මහමග දමා යද්දී ඊට විරෝධය පළ කිරීමට ඉදිරියට පැමිණි පුද්ගලයකු අනතුරකට පත් කොට පළා යමින් තිබූ මෝටර් රථයක් යතුරුපැදියක ගැටී තිබේ. මෙම අනතුර කළ පුද්ගලයා (3 දා) උදෑසන අත්අඩංගුවට ගත් බව අතුරුගිරිය පොලිසිය පවසයි.\n\nකසළ තොගය මහ මග දමා පලා යමින් තිබූ මෝටර් රථයට විරෝධය පළ කිරීමට ඉදිරියට පැමිණි පුද්ගලයා හප්පා පලායෑමට සැරසෙද්දී එම පුද්ගලයා මෝටර් රථයේ බොනට් එක මතට පැන තිබේ. එහිදී බොනට් එක මත රැඳී සිටි පුද්ගලයා ද සමඟ මෝටර් රථය කිලෝ මීටර් එකහමාරක් පමණ දුරට ධාවනය කරද්දී යතුරුපැදියේ ගැටී මෙම අනතුර සිදුව ඇති බව පොලිසිය කියයි.\n\nමෙම සිදුවීම චිත්‍රපටයක ස්වරූපයක් ගෙන තිබූ බව පොලිසිය කියයි.\n\nමෝටර් රථයකින් පැමිණි සැකකරු නිවසින් බැහැරලූ කසළ තොගයක් සහිත බෑග් පහක් 03 දා උදෑසන අතුරුගිරිය, හබරකඩ හන්දිය ආසන්නයේ මහමග දමා පලායෑමට උත්සාහ දරා තිබුණි.\n\nපසුව මේ බව දුටු අසල රැඳී සිටි පිරිසක් ඊට විරෝධය පළ කරමින් කසළ තොගය මෝටර් රථයට දැමීමට යෑමේදී සැකකරු ක්ෂණයකින් ක්‍රියාත්මක වී මෝටර් රථය පණගන්වා පළා යෑමට උත්සාහ දරා තිබේ.\n\nඑම අවස්ථාවේදී එහි සිටි පුද්ගලයන් දෙදෙනෙකු මෝටර් රථය ඉදිරිපිටට පැමිණ විරෝධය පළ කර ඇති අතර එය නොතැකූ රියැදුරු නොනවත්වා මෝටර් රථය ඉදිරියට ධාවනය කර තිබේ.\n\nඑහිදී මෝටර් රථය ඉදිරිපිට රැඳී සිටි දෙදෙනාගෙන් එක් පුද්ගලයකු පසෙකට පැන ඇති අතර අනිත් පුද්ගලයා අනතුරින් වැළකීම සඳහා මෝටර් රථයේ බොනට් එක මතට පැන තිබේ. බොනට් එක මත සිටි පුද්ගලයා ද සමග මෝටර් රථය කිලෝමීටර් එකහමාරක් පමණ දුරට ධාවනය කර තිබේ.\n\nහබරකඩ හංදියේ සිට පනාගොඩ හන්දිය දක්වා අධික වේගයෙන් මෝටර් රථය මෙසේ ධාවනය කරද්දී යතුරුපැදියකින් රාජකාරිය සඳහා යමින් සිටි පුද්ගලයකු ගැටී තිබේ.\n\nඑම අවස්ථාවේ දී මෝටර් රථය නවතා සැකකරු පලා යෑමට සැරසෙද්දී අසල්වාසීන් එක්ව අල්ලා මෙසේ පොලිසියට භාර දී, බොනට් එක මත රැදී සිටි හබරකඩ ජනකපුර ප්‍රදේශයේ පදිංචි බමුණු බමුණු ආරච්චිගේ අජිත් සිරිවර්ධන නමැති (55) හැවිරිදි පුද්ගලයා බේරාගෙන තිබේ.\n\nමෙසේ අත්අඩංගුවට ගත් හබරකඩ මුල්ලේගම පාරේ පදිංචි (67) හැවිරිදි කුලී රථ රියැදුරා හෝමාගම අධිකරණයට ඉදිරිපත් කිරීමට නියමිතය.\n\nසිද්ධිය සම්බන්ධයෙන් අතුරුගිරිය පොලිසියේ ස්ථානාධිපති ප්‍රධාන පොලිස් පරීක්ෂක සාරද ප්‍රනාන්දු මහතාගේ උපදෙස් මත පොලිස් පරීක්ෂක ක්‍රිස්ටෝපර් ඇතුළු නිලධාරීහු වැඩිදුර පරීක්ෂණ සිදුකරති.\n\nඇන්ටන් ප්‍රනාන්දු සහ ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%b6%e0%b7%9c%e0%b6%b1%e0%b6%a7%e0%b7%8a%e0%b6%a7%e0%b7%94%e0%b7%80-%e0%b6%8b%e0%b6%a9%e0%b6%a7-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%94-%e0%b6%b4%e0%b7%94%e0%b6%af%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/249/"
}