{
       "Source": "divaina",
       "Timestamp": "December 29, 2021",
       "Headline": "උදේට දැක්කොත් කැඳත් නැතෙයි… ඒ රබන් පදයෙන්ම හිඟමන අවසන්",
       "News Content": "මේ බස්රථය කුරුණෑගල සිට කොළඹ යමින් තිබූ අර්ධ සුඛෝපභෝගී පෞද්ගලික බසයකි.\n\nබසයේ මගීන් සිටියේ සීට් ගාණටය.\n\nඋදෑසන රාජකාරී සඳහා කාර්යාල වෙත යන තරුණයෝ තරුණියෝද වැඩිහිටි පිරිසක්ද බස් රථයේ ගමන් ගනිමින් උන්හ.\n\nහරි අපූරු ගීත කිහිපයක් වාදනය වෙද්දී බසය යක්කල පසුකරගෙන ඉදිරියට ඇදෙමින් තිබිණි.\n\nබැලූම්මහරදී ඉදිරි පස දොරින් බසයට ගොඩවූ අය අතර රබානක් අතින් අරගත් දක්‍ෂ ‘විරිඳුකාරයෙක්’ විය. බසයේ කැසට් යන්ත‍්‍රය කි‍්‍රයාවිරහිත කළේ ඒ තරුණ ‘විරිඳුකාරයාගේ’ ඉල්ලීමටය.\n\nහරි අපූරු විරිඳු වරුසාවක් ඔහුගේ මුවෙන් නැඟිණි. රබන් හඬද කදිමය.\n\nවිරිඳු කියමින්ම බසයේ සිටි මගීන් වෙත රබාන දික් කළේ කීය කීය හෝ එකතු කිරීමටය.\n\nබසයේ රියැදුරු අසුනට පිටුපස අසුනේ වාඩිවී සිටියේ ඇහැට කනට පෙනෙන තරුණියන් තිදෙනෙකි.\n\nදුටු විට සුන්දරයි… ඇස් දෙක කතා කරයි\n\nඅත මිට තිබේනම් මා හට දෙන්න හැකියි\n\nඩුකු… ඩුකු… ඩුකු… ඩුම්…\n\nතරුණියන්ගෙන් ප‍්‍රතිචාරයක් නැත. ඊළඟ විරිඳු පදය නැඟුණේ ඊට පසුවය.\n\n‘උදේට දුටුවොත් නම් අර කැඳත් නැතැයි’\n\n‘බල්ලා තොට’ කියා විරිඳු කී තරුණයාගේ කන හරහා පහරක් වැදිනි.\n\nසිඟමන ලප් තැනම ලොප් විය. තරුණ ‘විරිඳුකාරයා’ ඊළඟ නැවතුමෙන් බැස ගියේ කන අල්ලමිනි.",
       "URL": "https://divaina.lk/%e0%b6%8b%e0%b6%af%e0%b7%9a%e0%b6%a7-%e0%b6%af%e0%b7%90%e0%b6%9a%e0%b7%8a%e0%b6%9a%e0%b7%9c%e0%b6%ad%e0%b7%8a-%e0%b6%9a%e0%b7%90%e0%b6%b3%e0%b6%ad%e0%b7%8a-%e0%b6%b1%e0%b7%90%e0%b6%ad%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/585/"
}