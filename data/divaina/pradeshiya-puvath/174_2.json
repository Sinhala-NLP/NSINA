{
       "Source": "divaina",
       "Timestamp": "April 29, 2023",
       "Headline": "බදුල්ලේ ප්‍රදේශ රැසක කළු පුල්ලි අංගමාරය",
       "News Content": "මැටිගහතැන්න, මඩොල්සිම, පස්සර, පිටමාරුව, එලමාන සහ රෝබේරිය ඇතුළු බදුල්ල දිස්ත්‍රික්කයට අයත් තේ වතු රැසක මේ දිනවල පැතිර යමින් පවත්නා කළු පුල්ලි අංගමාරය හෙවත් ”බ්ලිස්ටර් බ්ලයිට්” නැමැති දලු අව පැහැගැන්වී කඩා වැටීමේ රෝගී තත්ත්වයක් හේතුවෙන් දෛනික තේ අස්වැන්න සියයට පනහකින් පමණ පහත වැටී ඇතැයි එම ප්‍රදේශයන්හි සුලු හා මහා පරිමාණ තේ වගා කරුවෝ පවසති.\n\nමේ දිනවල නොකඩවා ඇද හැලෙන මහ වැසි හා මීදුම හේතුවෙන් තේ වගාව වෙත හිරු එළිය පතිත නොවීම මීට හේතුව බවද ඔවුහු පවසති.\n\nරෝගී තත්ත්වයට ලක්වූ තේ දලු මත සුදු හා කළු පැහැ ලප මතුවෙමින් පවත්නා අතර දලු පිළිස්සී කඩා වැටෙන බවද ගොවීහු පෙන්වා දෙති. කෙසේ වෙතත් රෝගී තත්ත්වය මුලින්ම හඳුනාගෙන ඒ සඳහා වෙළද පොළේ ඇති සියයට 50 ක් කොපර් සල්පේට් අඩංගු කෘෂී රසායනිකයක් නිසි උපදෙස් මත තේ ගස් වලට ස්ප්‍රේ කිරීමෙන් රෝගය වළක්වා ගත හැකි බවත් වැඩි විස්තර ප්‍රදේශයේ තේ කේෂත්‍ර නිලධාරීන් හමුවී ලබා ගත හැකි බවත් ප්‍රදේශයේ තේ වගාවන් භාර කේෂත්‍ර නිලධාරියකු අප කළ විමසුමකට පිළිතුරු දෙමින් පැවැසීය.\n\nකන්දකැටිය – ජී. චතුරංග",
       "URL": "https://divaina.lk/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd%e0%b7%9a-%e0%b6%b4%e0%b7%8a%e0%b6%bb%e0%b6%af%e0%b7%9a%e0%b7%81-%e0%b6%bb%e0%b7%90%e0%b7%83%e0%b6%9a-%e0%b6%9a%e0%b7%85%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/174/"
}