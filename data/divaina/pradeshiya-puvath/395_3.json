{
       "Source": "divaina",
       "Timestamp": "August 21, 2022",
       "Headline": "පෑලියගොඩින් කොළඹට යාවූ නුවර පාර",
       "News Content": "පෑලියගොඩින් කොළඹ නගරයට ඇතුළුවීමට වර්තමානයේ අපට මාර්ග තුනක් ඇත. නුවර පාරෙන් පැමිණියහොත් කැලණි පාළමෙන් හෝ ගුවන් පාළමෙන් කැලණි ගඟින් එගොඩවී කොළඹ නගරයට ඇතුළු විය හැකිය. මීගමුව පාරෙන් පැමිණියහොත් ජපන් ශ්‍රී ලංකා මිත්‍රත්ව පාළම ඔස්සේ තොටළඟ ප්‍රදේශයෙන් කොළඹ නගරරයට ඇතුළු විය හැකිය. නමුත් බ්‍රිතාන්‍ය පාලන සමයේදී පෑලියගොඩින් කොළඹ නගරයට ඇතුළුවීමට තිබූ එකම මාර්ගය වූයේ නුවර පාර පමණි. මීගමුව දෙසින් පැමිණියත් නුවර දෙසින් පැමිණියත් පෑලියගොඩින් කැලණි ගඟ තරණය කළ යුත්තේ පාරු පාළමෙනි. ඒ සඳහා පැමිණිය යුතුව තිබුණේ වර්තමානයේ ඇති පරාක්‍රම මාවත ඔස්සේය. එය අතීතයේදී පෑලියගොඩින් කොළඹට ඇතුළුවීමට තිබූ එකම මාර්ගයයි.\n\nමෙම මාර්ගය පෑලියගොඩ සිට නුවර ප්‍රදේශය දක්වා ඉදිකර තිබුණේ හතර කණුව සහ කැලණි පාර ඔස්සේය. එය නුම්මුංගොඩ හන්දියෙන් දළුගම දක්වා ගමන් කරයි. වර්තමානයේ පෑලියගොඩ ලෙස කොළඹට ඇතුළු වන ප්‍රදේශය හැඳින්වුවද අතීතයේදී එය හැඳින්වූයේ පැහැලියගොඩ ලෙසිනි.\n\nඊට හේතු වූයේ කැලණිය රාජධානිය කරගත් කැලණිතිස්ස රජුගේ අන්තඃපුරයට සුරූපී ළඳුන් රැගෙන ආවේ මෙම ප්‍රදේශයෙන් බැවිනි. එනිසා පැහැපත් ළියන් සිටි ප්‍රදේශය පැහැළියගොඩ ලෙස සඳහන් කර ඇත.\n\nපෑලියගොඩ නගරයට එනවිට ඇති තවත් එක් ප්‍රදේශයක් වන්නේ වනවාසලය. එම ප්‍රදේශය එසේ හඳුන්වා ඇත්තේ රහතුන් වහන්සේලා වනවාසීව වැඩසිටි ප්‍රදේශයක් බැවිණි. එම වනවාසල ඔස්සේ පෑලියගොඩට එනවිට හමුවන තවත් එක් ප්‍රදේශයක් වන්නේ තෙළඟපාතය. තෙළඟපාත ප්‍රදේශය යනු කැලණිතිස්ස රජු විසින් තෙල් කටාරමක දමා රත්කර මරණයට පත්කළ රහතුන් වහන්සේව දැමූ කටාරමේ උණු තෙල් ගලාගොස් පතිත වූ ප්‍රදේශයයි.\n\nවර්තමානයේ පෑලියගොඩ, තොටළඟ, මට්ටක්කුලිය ප්‍රදේශයේ දෙමළ සහ මුස්ලිම් ජනතාව සිටිය ද අතීතයේදී එතරම් ජනාවාස ප්‍රදේශයක්ව පැවත නැත. පැවතියේ සුන්දර ගම්මානයක් ලෙසය.\n\nඑම සුන්දර ගම්මානය ජනාවාස බවට පත්වූයේ පෑලියගොඩ හන්දියට මීගමුව පාර දෙසින් සහ නුවර පාර දෙසින් පැමිණි පොල් අතු කරත්ත කොළඹට ඇතුළු නොවී පෑලියගොඩ නගරයේ නවාතැන් ගෙන කොළඹට ඒවා විකිණීමේ ප්‍රදේශයක් බවට පත්කර ගැනීමත් සහ කොළඹ වරාය පුළුල් කිරීමේ වැඩපිළිවෙළත් සමගය. ඒ සඳහා අවශ්‍ය සේවකයන් කොළඹට ආසන්නයෙන් සොයාගත නොහැකි විය. මෙම ප්‍රදේශයේ ජීවත්වූයේ ප්‍රභූන් සහ වතුපිටි ඇති ජනතාවය. ඔවුන් කම්කරු සේවයට යොදාගත නොහැකි නිසා පුත්තලම, හලාවත ප්‍රදේශයෙන් සහ වතුකරයෙන් දෙමළ සහ මුස්ලිම් ජනතාව රැගෙන විත් කම්කරු සේවයට යොදාගැනීමට බ්‍රිතාන්‍ය ආණ්ඩුවට සිදුවිය. එසේ පැමිණි ජනතාව පෑලියගොඩ, මට්ටක්කුලිය, තොටළඟ ආදී ප්‍රදේශවල පදිංචිවීමත් සමඟ එම සුන්දර ප්‍රදේශ ජනවාස වන්නට විය.\n\nවර්තමානයේ මෙම ප්‍රදේශවල දෙමළ මුස්ලිම් ජනතාව සිටින්නේ එසේ පැමිණි පවුල් වලින් පැවත එන පරම්පරා වලිනි.\n\nඑනිසා අතීතයේ පැහැපත් ළියන් බහුලව සිටි පෑලියගොඩ ප්‍රදේශයේ එම පරම්පරාවෙන් පැවත එන්නන් වර්තමානයේ සිටින්නේ බොහෝ සුළු පිරිසකි.\n\nවිශේෂ ස්තුතිය…ග්‍රාමීය සංවර්ධන බැංකුවේ සභාපති මහින්ද සාලිය මහතාට\n\nඋපාලි ද සේරම්",
       "URL": "https://divaina.lk/%e0%b6%b4%e0%b7%91%e0%b6%bd%e0%b7%92%e0%b6%ba%e0%b6%9c%e0%b7%9c%e0%b6%a9%e0%b7%92%e0%b6%b1%e0%b7%8a-%e0%b6%9a%e0%b7%9c%e0%b7%85%e0%b6%b9%e0%b6%a7-%e0%b6%ba%e0%b7%8f%e0%b7%80%e0%b7%96-%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/395/"
}