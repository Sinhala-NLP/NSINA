{
       "Source": "divaina",
       "Timestamp": "August 12, 2023",
       "Headline": "කෝකියා බය කර රු.6,500ක් ගත් පොලිසියේ තිදෙනා මාට්ටු",
       "News Content": "මඩකලපුව ඒරාවුර් ප්‍රදේශයේ හෝටලයක සේවය කරන කෝකියකු බියගන්වා රුපියල් 6,500 ක මුදලක් ලබාගත් ඒරාවුර් පොලිසියේ සේවය කරන නිලධාරීන් තිදෙනකු පෙලිසිය මගින් අත්අඩංගුවට ගෙන ඇත.\n\nමෙසේ අත්අඩංගුවට ගනු ලැබුවේ පොලිස් සැරයන්වරයකු, කොස්තාපල්වරයකු සහ පොලිස් රියදුරෙකු බව මඩකලපුව ජ්‍යෙෂ්ඨ පොලිස් අධිකාරි අමල් එදිරිමාන්න මහතා දිවයිනට පැවසීය.\n\nමෙම කෝකියා පෙරේදා රාත්‍රියේ රැකියාව නිමකර යද්දී ජංගම නිල සංචාරයේ ගිය මෙම පොලිස් නිලධාරීන් ඔහු දැඩි පරීක්‍ෂාවට ලක්කර ඇත.\n\nඋඹගේ සාක්කුවට මත්කුඩු දාලා අල්ලන්න අපට පුළුවන් කියමින් මෙම කෝකියා ළඟ තිබූ රුපියල් 6,500 ක මුදල ඔහුගෙන් ලබාගත් පොලිස් නිලධාරීන් තිදෙනා පිටව ගොස් ඇති බව ජ්‍යෙෂ්ඨ පොලිස් අධිකාරි අමල් එදිරිමාන්න මහතා පැවසුවේය.\n\nමෙම කෝකියාගේ පියා සිවිල් ආරක්‍ෂක සැරයන්වරයකු වන අතර ඔහු මේ බව සිය පියාට දැනුම්දී තිබේ.\n\nඒ අනුව ඒරාවුර් පොලිසියට ගිය මෙම සිවිල් ආරක්‍ෂක සැරයන්වරයා මේ බව පොලිස් ස්ථානාධිපතිට දැනුම්දී තිබේ.\n\nපොලිස් අධිකාරිවරයා පවසන ආකාරයට පොලිස් ස්ථානාධිපතිවරයාගෙන් මේ පිළිබඳව සාධාරණයක් නොවූ නිසා මේ බව ඔහු ජ්‍යෙෂ්ඨ පොලිස් අධිකාරිවරයාට පවසා ඇත.\n\nඒ අනුව මෙම පොලිස් නිලධාරීන් තිදෙනා පිළිබඳව පැවැත්වූ විමර්ශනවලින් පසුව මෙසේ අත්අඩංගුවට ගෙන ඇත.\n\nනෝමන් පලිහවඩන",
       "URL": "https://divaina.lk/%e0%b6%9a%e0%b7%9d%e0%b6%9a%e0%b7%92%e0%b6%ba%e0%b7%8f-%e0%b6%b6%e0%b6%ba-%e0%b6%9a%e0%b6%bb-%e0%b6%bb%e0%b7%94-6500%e0%b6%9a%e0%b7%8a-%e0%b6%9c%e0%b6%ad%e0%b7%8a-%e0%b6%b4%e0%b7%9c%e0%b6%bd%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/65/"
}