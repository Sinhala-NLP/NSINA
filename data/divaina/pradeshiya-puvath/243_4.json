{
       "Source": "divaina",
       "Timestamp": "February 10, 2023",
       "Headline": "කොළඹ ජාතික රෝහලේ අරක්කු තැබෑරුමක්!",
       "News Content": "කොළඹ ජාතික රෝහලේ වාට්ටුවක සෞඛ්‍ය කාර්ය සහායිකාවකට අයත් කබඩ් එකක තිබී අති විශේෂ ලේබලය සහිත රජයේ අරක්කු බෝතල් 7ක් සොයාගෙන ඇතැයි රෝහල් ප්‍රකාශකයෙක් ‘දිවයින’ට පැවසීය.\n\nරෝහල් පරිපාලන අංශයේ නිලධාරීන් කණ්ඩායමකට ලැබුණු තොරතුරකට අනුව මෙම අරක්කු බෝතල් සොයාගෙන ඇත.\n\nඅරක්කු බෝතල් තොගය කබඩ් එක තුළ සඟවාගෙන සිටි සෞඛ්‍ය සහායිකාව ද අල්ලාගත් බවද එම රෝහල් ප්‍රකාශකයකු කීය.\n\nමෙම අරක්කු බෝතල් රෝහලේ ඇතැම් සේවකයන්ට විකිණීම සඳහා මෙලෙස සඟවා තබන්නට ඇතැයි සැකකරන බවද එම රෝහල් ප්‍රකාශකයා කීය.\n\nමේ ගැන සෞඛ්‍ය බලධාරීන් දැනුවත් කර ඇති අතර එම සෞඛ්‍ය කාර්ය සහායිකාවට එරෙහිව විනය ක්‍රියාමාර්ග ගැනීමට නියමිත බවද වාර්තා වේ.\n\n45 හැවිරිදි අදාළ සෞඛ්‍ය කාර්ය සහායිකාව පරිපාලනය විසින් මරදාන පොලිසියට භාරදී තිබේ.\n\nචමින්ද සිල්වා",
       "URL": "https://divaina.lk/%e0%b6%9a%e0%b7%9c%e0%b7%85%e0%b6%b9-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%85%e0%b6%bb%e0%b6%9a%e0%b7%8a%e0%b6%9a%e0%b7%94-%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/243/"
}