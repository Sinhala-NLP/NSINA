{
       "Source": "divaina",
       "Timestamp": "May 18, 2022",
       "Headline": "තෝනිගල සෙල් ලිපියේ ආරක්ෂාවට දැමූ මැටි තට්ටුව සෙත් පිරිත් මධ්‍යයේ ඉවත් කෙරේ",
       "News Content": "යුද සමයේදී කාලතුවක්කු ප්‍රහාරවලින් විනාශයට පත්විය හැකි නිසා ආරක්ෂාව සඳහා මැටි අතුරන ලද ඓතිහාසික තෝනිගල සෙල් ලිපියේ මැටි තට්ටුව ඉවත් කිරීම සෙත් පිරිත් සජ්ජායනා මධ්‍යයේ පෙරේදා (16 දා) ආරම්භ විය.\n\nමෙම ඓතිහාසික තෝනිගල සෙල් ලිපිය වවුනියාව හොරොව්පතාන මාර්ගයේ සැතපුම් හයක පමණ දුරකින් පිහිටා ඇත. ලෝකයේ ආර්ථික ක්‍රමයක් හා බැංකු ක්‍රමයක් පිළිබඳ තොරතුරු හෙළිකරන දැනට කියවා ඇති එකම සෙල්ලිපිය මෙයයි.\n\nයුද සමයේදී එල්ල වූ කාලතුවක්කු ප්‍රහාරවලින් සෙල්ලිපියේ අක්ෂරවලට හානි සිදු විය හැකි නිසා පුරාවිද්‍යා දෙපාර්තමේන්තුව එම සෙල්ලිපිය ආරක්ෂක අංශවල සහාය මත මැටි ආවරණයකින් වසා දැමූහ.\n\nපුරාවිද්‍යා දෙපාර්තමේන්තුවේ අවසරය හා නිර්දේශය මත උතුරු නැගෙනහිර දෙපළාතේ ප්‍රධාන අධිකරණ සංඝනායක මුවඇටගම ආනන්ද මාහිමියන් ඇතුලු පළාතේ මහා සංඝරත්නයේ අනුශාසකත්වයෙන් යුද හමුදාව, සිවිල් ආරක්ෂක බළකාය එක්ව මෙම සෙල්ලිපියේ මැටි තට්ටුව ඉවත් කිරීමේ කටයුතු ආරම්භ කොට තිබේ.\n\nදිනසේන රතුගමගේ",
       "URL": "https://divaina.lk/%e0%b6%ad%e0%b7%9d%e0%b6%b1%e0%b7%92%e0%b6%9c%e0%b6%bd-%e0%b7%83%e0%b7%99%e0%b6%bd%e0%b7%8a-%e0%b6%bd%e0%b7%92%e0%b6%b4%e0%b7%92%e0%b6%ba%e0%b7%9a-%e0%b6%86%e0%b6%bb%e0%b6%9a%e0%b7%8a%e0%b7%82/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/476/"
}