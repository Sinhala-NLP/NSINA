{
       "Source": "divaina",
       "Timestamp": "February 24, 2023",
       "Headline": "කාන්තාවගේ කිරි රංගන මායාව එස්ටීඑෆ් එක පාමුල දමනය වෙලා",
       "News Content": "අත දරුවකු සමග මන්නාරම සිලාවතුර බස් නැවතුම් පළේ සිටි කාන්තාවකගේ ගමන් මල්ල පොලිස් විශේෂ කාර්ය බළකායේ නිලධාරීන් පිරිසක් විසින් පරීක්ෂා කළ අවස්ථාවේදී එහි තිබී කේරළ ගංජා කිලෝ ග්‍රෑම් දෙකක පමණ පාර්සලයක් 22 දා සොයා ගෙන තිබේ.\n\nඑම කාන්තාවගේ හැසිරීම ගැන සැක සිතී ඇයව පරීක්ෂා කිරීමට නිලධාරීන් එම ස්ථානයට යනවිට කාන්තාව දරුවාට කිරි පොවමින් සිට ඇති අතර එම කාර්ය අවසන් වීමෙන් පසුව ඇගේ ගමන් මල්ල පරීක්ෂා කොට තිබේ.\n\nඑම කාන්තාව සිලාවතුර ප්‍රදේශයට පිටස්තර පළාතකින් පැමිණ ඇති අතර ඇය ගංජා අලෙවි කිරීම සඳහා මේ අන්දමට තැනින් තැන ඇවිදින බවටද තොරතුරු හෙළි වී තිබේ.\n\nසැකකටයුතු කාන්තාව හා කේරළ ගංජා පාර්සලය පොලිස් විශේෂ කාර්ය බළකායේ නිලධාරීන් විසින් සිලාවතුර පොලිසියට බාරදී ඇති අතර පොලිසිය එම කාන්තාව මන්නාරම අධිකරණය වෙත ඉදිරිපත් කිරීමට කටයුතු යොදා තිබේ.\n\nදිනසේන රතුගමගේ",
       "URL": "https://divaina.lk/%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b6%9a%e0%b7%92%e0%b6%bb%e0%b7%92-%e0%b6%bb%e0%b6%82%e0%b6%9c%e0%b6%b1-%e0%b6%b8%e0%b7%8f%e0%b6%ba%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/232/"
}