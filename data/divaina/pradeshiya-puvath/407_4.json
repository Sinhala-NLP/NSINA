{
       "Source": "divaina",
       "Timestamp": "August 6, 2022",
       "Headline": "බදුල්ල මහියංගන බස් අනතුර රියැදුරු දක්ෂතාවෙන් වැළකේ",
       "News Content": "බදුල්ල මහියංගනය ප්‍රධාන මාර්ගයේ දුන්හිඳ හතරේ කණුව ප්‍රදේශයේදී ඊයේ (05) දහවල් 12.00 ට පමණ සිදුවීමට ගිය මහා බස් අනතුරක් වළක්වා ජීවිත බොහොමයක් බේරා ගැනීමට එහි රියැදුරා සමත් විය.\n\nඅනතුරට මුහුණ දුන්නේ මහියංගන ඩිපෝවට අයත් බස් රථයකි.\n\nඅනතුර සිදුවන අවස්ථාවේ බස් රථයේ 60 කට අධික මගීන් සංඛ්‍යාවක් ගමන් ගත් අතර දුන්හිඳ පල්ලම ප්‍රදේශයේදී බස් රථයේ තිරිංග ක්‍රියා විරහිත වී ඇති බව දැනගත් එහි රියැදුරා බස් රථයේ වේගය කෙසේ හෝ පාලනය කරගැනීම සඳහා ධාවනය වන බසයේ රෝදවලට ගල් තබන ලෙස කොන්දොස්තර මහතාට පවසා ඇතත් එම ගල් මතින් ද බස් රථය ධාවනය වෙමින් ඉදිරියට ගමන් ගෙන ඇති අතර අවසානයේ බස් රථය පල්ලමක් අයිනේ තිබූ වේල්ලකට හරවා නවතා ගෙන ඇත.\n\nඅනතුරෙන් බසයේ ගමන් ගත් කිසිවකුටත් තුවාල සිදුව නොමැති අතර බසයේ ඉදිරිපස කොටසට පමණක් හානි සිදුව ඇත.\n\nබස් රථය නවතා නොගන්නට ඊට පහළින් පිහිටි මීටර් සියයකටත් වඩා අධික ප්‍රපාතයට පෙරළී ගියේ නම් මහා අනතුරක් සිදුවීමට ඉඩ තිබූ බව බසයේ ගමන් ගත් මගීහු පැවසූහ.\n\nකන්දකැටිය – ජී. චතුරංග",
       "URL": "https://divaina.lk/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%b8%e0%b7%84%e0%b7%92%e0%b6%ba%e0%b6%82%e0%b6%9c%e0%b6%b1-%e0%b6%b6%e0%b7%83%e0%b7%8a-%e0%b6%85%e0%b6%b1%e0%b6%ad%e0%b7%94%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/407/"
}