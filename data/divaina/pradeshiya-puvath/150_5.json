{
       "Source": "divaina",
       "Timestamp": "May 23, 2023",
       "Headline": "කොටකෑලි ඇඳුම් ඇඳ හොඳහැටි රත්වී පානදුර හෝටලයක් අසල පිස්සු නැටූ තරුණ පිරිසක් අත්අඩංගුවට",
       "News Content": "ශීලාචාර සම්පන්න නොවන ඇදුම්වලින් සැරසී පානදුර සංචාරක හෝටලයක් අසල මත්පැන් පානය කර අශෝභන අන්දමින් හැසිරුන බාලවස්කාර ගැහැනු ළමුන් දෙදෙනෙකු ඇතුළු හය දෙනෙකු පෙරේදා 20දා පස්වරුවේ පානදුර කොට්ඨාස අපරාධ විමර්ශන ඒකකය විසින් අත්අඩංගුවට ගෙන ඇත.\n\nමෙසේ අත්අඩංගුවට ගෙන ඇත්තේ කළුතර උතුර ඇතුළු පොලිස් වසම් කිහිපයක පදිංචි තරුණ පිරිසක් බව පොලිසිය කීය.\n\nඅත්අඩංගුවට පත්වූවන් අතර බාල වයස්කාර ගැහැණු ළමුන් දෙදෙනෙකු පිරිමි ළමයෙකු තරුණියක සහ තරුණයින් දෙදෙනෙකු වන බව පොලිසිය කීය.\n\nසංචාරක හෝටලයක් අසල මත්පැන් පානය කර තරුණ ළමුන් පිරිසක් අශෝභන ලෙස ගැවසෙන බවට ප්‍රදේශවාසීන්ගෙන් ලද දුරකථන ඇමතුම් මත ක්ෂණිකව ක්‍රියාත්මක වූ පානදුර අපරාධ විමර්ශන අංශ ස්ථානාධිපති ප්‍රධාන පොලිස් පරීක්ෂක චන්න අමරසේකර ඇතුළු නිලධාරීන් ස්ථානයට ළගාවීමේදී පිරිස මෝටර් රථයක නැගී පිටව යාමට සූදානම් වූ බව පොලිසිය කීය.\n\nඔවුන් සියලු‍ දෙනා මත්පැන් පානය කර සිටී බවට සැලවීම නිසා රියැදුරු තරුණයා ඇතුළුව හයදෙනාම පොලිසියට රැගෙන ආ බවත් ගැහැනු ළමුන් තිදෙනා ශීලාචාර සම්පන්න නොවන ඇඳුම් ඇද සිටි බවත් පොලිසිය කීය\n\nසැකකරුවන් කළුතර සහ ඒ අවට පදිංචි අයවලු‍න් බවත් කළුතර සිට පානදුර වෙරළට ආවේ මැන්දැයි විමසීමේදී කළුතර ප්‍රදේශයේ මේ දිනවල පොලිස් වැටලීම් සිදුවන බැවින් පානදුරට පැමිණි බවට ප්‍රකාශ කර ඇති බවත් උසස් පොලිස් නිලධාරීයෙක් කීය.\n\nළමුන්ට අවවාද කර දෙමව්පියන් ගෙන්වා භාරදුන් බවත් බීමත්ව රිය පැදවූ තරුණයා අධිකරණයට ඉදිරිපත් කිරීමට නියමිත බවත් පොලිසිය කීය.\n\nජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධ්කාරී නිශාන්ත සේනාරත්න යන මහත්වරුන්ගේ උපදෙස් පරිදි කොට්ඨාස අපරාධ විමර්ශන අංශ ස්ථානාධිපති ප්‍රධාන පොලිස් පරීක්ෂක චන්න අමරසේකර මහතාගේ ප්‍රධානත්වයෙන් කොට්ඨාස රථවාහන අංශ ස්ථානාධිපති ප්‍රධාන පොලිස් පරීක්ෂක පෙරේරා සැරයන් නාරංගොඩ 36600 ඇතුළු නිලධාරීහු පිරිසක් වැටලීමට එක්වූහ.\n\nආර්. ඒ. එස්. ප්‍රේමතිලක බණ්ඩාරගම",
       "URL": "https://divaina.lk/%e0%b6%9a%e0%b7%9c%e0%b6%a7%e0%b6%9a%e0%b7%91%e0%b6%bd%e0%b7%92-%e0%b6%87%e0%b6%b3%e0%b7%94%e0%b6%b8%e0%b7%8a-%e0%b6%87%e0%b6%b3-%e0%b7%84%e0%b7%9c%e0%b6%b3%e0%b7%84%e0%b7%90%e0%b6%a7%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/150/"
}