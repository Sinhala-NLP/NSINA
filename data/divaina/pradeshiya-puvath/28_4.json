{
       "Source": "divaina",
       "Timestamp": "September 12, 2023",
       "Headline": "මහා පරිමාණ ගෑස් ළිප් රයිස්කුකර් ජාවාරමක්",
       "News Content": "අධිවේගී මර්ගයේ දොඩන්ගොඩ හුවමාරුව උපයෝගි කරගනිමින් මහා පරිමාණයෙන් ගෑස් ලිප් සහ රයිස් කුකර් ඇතුළු භාණ්ඩ වංචාකොට ලබාගත් පුද්ගලයකු අත්අඩංගුවට ගැනීමට කළුතර කොට්ඨාස අපරාධ විමර්ශන ඒකකය සමත්ව ඇත.\n\nගෑස් ලිප් 143 ක් සහ රයිස් කුකර් 40 ක් ඇතුළු උපකරණ රැසක්ද සොයාගත් බව පොලිසිය කීය.\n\nසැකකරු දකුණු පළාතේ ප්‍රධාන නගරවල විදුලි උපකරණ වෙළෙඳසල් පවත්වාගෙන යන මුවාවෙන් ව්‍යාජ ඇණවුම් පත් සකස් කර කොළඹ ප්‍රදේශයේ තොග ව්‍යාපාරිකයන් වෙතින් විදුලි උපකරණ විශාල ප්‍රමාණයක් ගෙන්වා ගෙන ඇති බව පොලිසිය කීය.\n\nඑම විදුලි උපකරණ දක්ෂිණ අධිවේගී මර්ගය ඔස්සේ ගෙන්වන අතරතුර, ගෙන්වන භාණ්ඩවලින් හතරෙන් තුනක් පමණ දොඩන්ගොඩ හුවමාරුවේදී බාගෙන ඉතිරි ප්‍රමාණය ඇණවුම් කළ වෙළෙඳසල වෙත යොමුකරන ලෙස දන්වා ජංගම දුරකථනයද විසන්ධි කොට සැඟව සිට ඇති බව වැටලීමට එක්වූ නිලධාරීයෙක් කීය.\n\nමෙසේ අත්අඩංගුවට ගෙන ඇත්තේ කටුනායක ප්‍රදේශයේ පදිංචි 33 හැවිරිදි පුද්ගලයකු බව පොලිසිය කීය.\n\nසැකකරු විසින් එසේ වංචා කොට ලබාගත් ඉංගිරිය, රත්නපුර සහ ඇඹිලිපිටිය වැනි ප්‍රදේශවල වෙළෙඳසල්වලට අලෙවි කර තිබියදී කොටසක් සොයාගෙන ඇති බවත් පොලිසිය කීය.\n\nඋපයන ලද මුදල්වලින් සැකකරු සුඛෝපභෝගී හෝටල්වල නවාතැන් ගෙන ප්‍රිය සම්භාෂණ සඳහා සහභාගි වෙමින් සුඛෝපභෝගී ජීවිතයක් ගතකර ඇති බවද පොලිසිය කීය.\n\nකළුතර ජ්‍යෙෂ්ඨ පොලිස් අධිකාරී කපිල ප්‍රේමදාස සහ සහකාර පොලිස් අධිකාරී දුම්න්ද රාජපක්ෂ යන මහත්වරුන්ගේ උපදෙස් පරිදි පරීක්ෂක සුජිත් ද සිල්වා මහතාගේ මෙහෙයවීමෙන් සැරයන්වරුන් වන රත්නායක (37109), ගුණවර්ධන (44817), ජයරත්න (69993), කොස්තාපල්වරුන් වන රණසිංහ (33880), නවගමුව (24040) සහ පොකොරි තාරින්ද (103072) වැටලීමට එක්වූහ.ආර්. ඒ. එස්. ප්‍රේමතිලක – බණ්ඩාරගම",
       "URL": "https://divaina.lk/%e0%b6%b8%e0%b7%84%e0%b7%8f-%e0%b6%b4%e0%b6%bb%e0%b7%92%e0%b6%b8%e0%b7%8f%e0%b6%ab-%e0%b6%9c%e0%b7%91%e0%b7%83%e0%b7%8a-%e0%b7%85%e0%b7%92%e0%b6%b4%e0%b7%8a-%e0%b6%bb%e0%b6%ba%e0%b7%92%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/28/"
}