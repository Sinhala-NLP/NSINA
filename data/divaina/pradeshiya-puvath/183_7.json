{
       "Source": "divaina",
       "Timestamp": "April 18, 2023",
       "Headline": "ඕස්ටේ්‍රලියානු ජාතික මව හා දියණිය ගමන්ගත් මෝටර් රථය දර වංගුවේදී පෙරළී මව ජීවිතක්ෂයට",
       "News Content": "මෙරට සංචාරයක නිරත වී සිටි ඕස්ටේ්‍රලියා ජාතික මවක හා දියණියක ගමන්ගත් මෝටර් රථයක් ගම්පොළ හෙම්මාතගම මාර්ගයේ අම්බුළුවාව දර වංගුව ප්‍රදේශයේ දී පාරෙන් ඉවතට පැන නිවසක මිදුලකට පෙරලීමෙන් එම ඕස්ටේ්‍රලියා ජාතික මව මියගොස් ඇතැයි ගම්පොල රෝහල් පොලිසිය පවසයි.\n\nමියගොස් ඇත්තේ ඉන්දියානු සම්භවයක් ඇති ඕස්ටේ්‍රලියාවේ පදිංචි ප්‍රකාශ් සරීටා දේවි නම් 68 හැවිරිදි කාන්තාවකි.\n\nඇය සමඟ ගමන් ගත් දියණිය වන තිස් හැවිරිදි සාමි ශිවන්‍යා ප්‍රකාශ් හා මෝටර් රථයේ රියැදුරු ද තුවාල ලබා ගම්පොළ ශික්ෂණ රෝහලට ඇතුළත් කොට තිබෙන බව රෝහල් පොලිසියේ පොලිස් පරීක්ෂක දීපාල් මහතා පවසයි.\n\nමොවුන් ලංකාවට පැමිණ නුවරඑළිය වසන්ත සැණකෙළියට සහභාගි වීම සඳහා කුලියට ගත් මෝටර් රථයකින් නුවරඑළියට ගොස් තිබේ.\n\nනුවරඑළියේ විනෝද වී 16 දින සවස පහට පමණ මොවුන් යළිත් කොළඹට ගමන් කිරීම සඳහා පැමිණ තිබේ.\n\nකොළඹ යාම සඳහා ගම්පොල පේරාදෙණිය මාර්ගය භාවිතා නොකොට රියදුරා විසින් මෙම ගම්පොළ හෙම්මාතගම මාර්ගය භාවිතා කර තිබේ.\n\nමෙම මාර්ගයේ තදබදය අවම වුවත් වංගු හා දැඩි බෑවුම් සහිත බව නුපුරුදු රියදුරන්ට අවදානම් බව මෙහි පරීක්ෂණ පවත්වන හෙම්මාතගම පොලිසිය පවසයි.\n\nමෙම කාන්තාවගේ මරණ පරීක්ෂණ කටයුතු ඇගේ දියණියගේ කැමැත්ත මත සිදු කිරීමට කටයුතු කරමින් පවතින බව ගම්පොල රෝහලේ හදිසි මරණ පරීක්ෂක නලින් ඒ. මැදිවක මහතා පවසයි.ගම්පොළ – සුරංග දිල්හාන්",
       "URL": "https://divaina.lk/%e0%b6%95%e0%b7%83%e0%b7%8a%e0%b6%a7%e0%b7%9a%e0%b7%8a%e0%b6%bb%e0%b6%bd%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b8%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/183/"
}