{
       "Source": "divaina",
       "Timestamp": "June 14, 2023",
       "Headline": "දියණිය පාසල් ඇරලවීමට පැමිණි පියාට දියණිය ඉදිරිපිටදීම පාතාලයෙන් වෙඩි",
       "News Content": "සිය දියණිය පාසල් ඇරලවීමට පැමිණි පියකු පසුපස ඊයේ (13 දා) පෙරවරුවේ පන්නාගෙන ආ පාතාල සන්නද්ධ කල්ලියක් මාතර දික්වැල්ල ප්‍රදේශයේදී දියණිය බලා සිටියදීම ටී 56 අවියකින් පියාට වෙඩිතබා බරපතළ තුවාල කර මුළු ප්‍රදේශයම භීතියට පත් කර පලාගොස් ඇත.\n\nපවුල් ආරවුලක් මෙම ප්‍රහාරයට හේතු වී ඇති බවත් පාතාල කල්ලියකට ලබාදුන් ඝාතන කොන්ත්‍රාත්තුවක් මත එය සිදු වී ඇති බවත් පොලිසිය කළ මූලික විමර්ශනවලදී හෙළි වී තිබේ.\n\nමෙම ප්‍රහාරයෙන් බරපතළ තුවාල ලබා මාතර රෝහලේ දැඩි සත්කාර ඒකකයේ ප්‍රතිකාර ලබන්නේ දික්වැල්ල දඹගස්ආර ප්‍රදේශයේ පදිංචි 51 හැවිරිදි මංගල යසලාල් කුමාරතුංග නමැත්තකු බව පොලිසිය පවසයි.\n\nප්‍රහාරයෙන් දියණියට කිසිදු අනතුරක් සිදු වී නොමැත. පොලිස් විමර්ශනවලින් හෙළිවී ඇති අන්දමට වෙඩි ප්‍රහාරයට ලක් වූ පුද්ගලයා සිය බිරිඳගෙන් වෙන් වී තනිවම වාසය කරයි.\n\nබිරිඳ දරුවන් සමග වෙනත් නිවසක ජීවත් වන අතර මංගල යසලාල් දරුවන් පාසල් රැගෙන යෑමේ කටයුතු සිදුකරයි.\n\nමංගල යසලාල් මෙම වෙඩි ප්‍රහාරයට ලක්වන්නේ 15 හැවිරිදි සිය දියණිය පාසල් ඇරලවීම සඳහා වෙන්ව සිටින බිරිඳගේ නිවස අසලට ගිය අවස්ථාවේදී ය.\n\nදියණිය පැමිණෙන තුරු මොහු නිවස ඉදිරිපිට රැඳී සිටියදී කළු පැහැති මෝටර් රථයකින් පැමිණි පාතාල කල්ලිය ටී 56 අවියකින් ඔහුට වෙඩි ප්‍රහාර 6 ක් එල්ල කර ඇත.\n\nමංගල යසලාල්ගේ සිරුරේ ඉණෙන් පහළ කොටසට වෙඩි ප්‍රහාර කීපයක් එල්ල වී ඇති බව රෝහල් ආරංචි මාර්ග පැවසීය.\n\nමීට වසර කීපයකට පෙර මංගල යසලාල් කිසියම් පිරිසක් සමග ආරවුලක් ඇති කරගෙන තිබූ අතර ඔහු එහිදී පැහැර ගැනීමකට ද ලක් වී තිබිණි.\n\nමෙම සිද්ධිය සම්බන්ධයෙන් මාතර අධිකරණයේ නඩුවක් විභාග වන අතර එහි සාක්‍ෂිකාරයෙකුට ද මීට මාස කීපයකට පෙර කිසියම් පිරිසක් විසින් වෙඩි තබා බරපතළ තුවාල කර තිබිණි.\n\nමෙම ගැටුමේ ප්‍රතිඵලයක් මත මංගල යසලාල්ට වෙඩි තැබීම සිදුවන්නට ඇති බවට ද පොලිසිය සැක පළකරයි.\n\nමෙම ප්‍රහාරය එල්ල කළ පුද්ගලයන් හඳුනාගෙන නැති අතර පාතාල කල්ලියක කොන්ත්‍රාත් ඝාතකයන් විසින් එය සිදුකරන්නට ඇති බවත් පොලිසිය පවසයි.\n\nදකුණු පළාත භාර ජ්‍යෙෂ්ඨ නියෝජ්‍ය පොලිස්පති සජීව මැදවත්ත, මාතර ජ්‍යෙෂ්ඨ පොලිස් අධිකාරි පණ්ඬුල වීරසිංහ යන මහත්වරුන්ගේ උපදෙස් මත දික්වැල්ල පොලිසිය විමර්ශන පවත්වාගෙන යයි.\n\nහේමන්ත රන්දුණු",
       "URL": "https://divaina.lk/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%87%e0%b6%bb%e0%b6%bd%e0%b7%80%e0%b7%93%e0%b6%b8%e0%b6%a7-%e0%b6%b4%e0%b7%90%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/128/"
}