{
       "Source": "divaina",
       "Timestamp": "April 18, 2023",
       "Headline": "විදෙස් සංචාරකයන්ට අවුරුදු උත්සවයක්",
       "News Content": "වසර තුනකට ආසන්න කාලයකට පසු විදෙස් සංචාරකයන්ගේ පැමිණීමේ වර්ධනයත් සමග සංචාරක හෝටල්වල සංචාරක ආකර්ෂණය සඳහා මේ දිනවල විවිධ වැඩසටහන් සංවිධානය කරනු ලබයි.\n\nමෙවර සිංහල හින්දු අලුත් අවුරුද්ද නිමිත්තෙන් අලුත් අවුරුදු උත්සව සංවිධානය කිරීමට කටයුතු කර තිබීමද විශේෂත්වයකි. මාරවිල තල්විල ක්ලබ් ෆාම් බේ හෝටලය (CLUB PALM BAY) සංවිධානය කළ අලුත් අවුරුදු උත්සවයක් හෝටල් පරිශ්‍රයේදී 15 වැනි දිනය පුරා පැවැත්විණි.\n\nප්‍රංශය, ජර්මනිය, රුසියාව, ඉන්දියාව ඇතුළු රටවල විදෙස් ජාතිකයන් විශාල පිරිසකගේ සහභාගිත්වයෙන් පැවති මෙම අවුරුදු උත්සවය සඳහා විවිධ සංස්කෘතිකාංග, පාරම්පරික ජන ක්‍රීඩා සංවිධනය කර තිබූ අතර සංචාරකයන් සඳහා දේශීය ආහාර වර්ගද එක් කර තිබුණි.\n\nඅවුරුදු කුමරිය තේරීමේ තරගය කාගේත් සිත් ගත් අංගයක් වූ අතර මෙහිදී රුසියන් කාන්තාවක් අවුරුදු කුමරිය ලෙස අභිෂේක ලැබුවාය.\n\nමාරවිල තල්විල ක්ලබ් පාම් බේ (club palm bay) හෝටලයේ සාමාන්‍යධිකාරි ගාමිණී කීර්තිසිංහ මහතාගේ මඟපෙන්වීම යටතේ මෙම අවුරුදු උත්සවය සංවිධානය කර තිබුණි.අමරනන්ද විජේසේකර – මහවැව",
       "URL": "https://divaina.lk/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%85%e0%b7%80%e0%b7%94%e0%b6%bb%e0%b7%94%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/184/"
}