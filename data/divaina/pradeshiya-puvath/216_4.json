{
       "Source": "divaina",
       "Timestamp": "March 11, 2023",
       "Headline": "තණ්ඩමාලෙයි මහ කැලයේ ගල් ගුහාවක සිටි එල්.ටී.ටී.ඊ. සාමාජිකයා රෝහලට",
       "News Content": "මඩකලපුවේ, පට්ටිපලෙයි, තණ්ඩමාලෙයි මහ කැලයේ ගල් ගුහාවක ජීවත් වෙමින් සිටියදී හමු වූ පුද්ගලයා එල්.ටී.ටී.ඊ. සංවිධානයේ හිටපු සාමාජිකයකු බව ප්‍රජාතන්ත්‍රවාදී සටන්කාමීන්ගේ පක්ෂයේ ප්‍රකාශක එස්.නගුලේස්වරන් පැවසීය.\n\nවසර හතරකට වඩා වැඩි කාලයක් මොහු එම ගල් ගුහාවේ ජීවත් වී ඇති අතර වැඩි වශයෙන් කැලෑ පලතුරු අනුභව කරමින් කල් ගෙවා ඇති බවත්, හිටපු එල්.ටී.ටී.ඊ. සාමාජිකයින් විසින් පිහිටුවා ගන්නා ලද දේශපාලන පක්ෂයේ ප්‍රකාශකවරයා කියා සිටියේය.\n\nඔහු එම සංවිධානයේ සිටි කාලයේදී ඩෙවිඩ් යන අන්වර්ථ නාමයෙන් හදුන්වන ලද බවත් ඔහු මඩකලපුව පළාතේ බුද්ධි අංශයේ සේවය කළ අයකු බවත් පවසන පක්ෂයේ ප්‍රකාශකවරයා මේ වන විට ඔහු සිහි මද ගතියකින් හා මනාසික රෝගයකින් පෙළෙන බවද ප්‍රකාශ කළේය. මොහු නිවෙසින් අතුරුදහන් වීමෙන් පසුව ඔහුගේ ඥාතියකු ඔහු පිළිබඳ සොයා බලා ඇතත් ඔහු ගැන කිසිදු ආරංචියක් නොමැති තැන ඔහු සෙවීම අත්හැර දමා තිබේ. මහ කැලයට ගිය පුද්ගලයකු ඔහුව දැක තොරතුරු හෙළි කිරීමෙන් පසුව කණ්ඩායමක් ඔහුව ගිලන් රථයක ආධාරයෙන් මඩකලපුව රෝහලට ඇතුළත් කොට තිබේ.\n\nදිනසේන රතුගමගේ",
       "URL": "https://divaina.lk/%e0%b6%ad%e0%b6%ab%e0%b7%8a%e0%b6%a9%e0%b6%b8%e0%b7%8f%e0%b6%bd%e0%b7%99%e0%b6%ba%e0%b7%92-%e0%b6%b8%e0%b7%84-%e0%b6%9a%e0%b7%90%e0%b6%bd%e0%b6%ba%e0%b7%9a-%e0%b6%9c%e0%b6%bd%e0%b7%8a-%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/216/"
}