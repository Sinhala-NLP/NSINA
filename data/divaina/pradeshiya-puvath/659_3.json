{
       "Source": "divaina",
       "Timestamp": "October 12, 2021",
       "Headline": "පිරිනිවන්පා වසර දෙදාස් දෙසිය අසූ එකක් මිහිඳු මහ රහතන් වහන්සේ වෙනුවෙන් කෘතවේදීත්වය පළ කරමු – ආචාර්ය වළවාහැංගුනවැවේ ධම්මරතන නාහිමි",
       "News Content": "* අනුබුදු කෘතවේදී උපහාර පිංකම් මාලාව අද සහ හෙට මිහින්තලා රාජමහා  විහාරස්ථානයේදීඅනුබුදු මිහිඳු මහ රහතන් වහන්සේ පිරිනිවන්පා මෙම මාසයේ පුර අටවක දිනට(13) වසර දෙදාස් දෙසිය අසූ එකක්(2281)සපිරීම නිමිති කර ගනිමින් අද(12දා) හා හෙට(13දා) යන දිනයන්හිදී මිහිඳු මහ රහතන් වහන්සේ උදෙසා කරනු ලබන කෘතවේදී උපහාර පිංකම් මෙවරත් ඓතිහාසික මිහින්තලා රාජමහා විහාරස්ථානය කේන්ද්‍ර කර ගෙන සිදු කරන බව ලංකාවාසි ලෝකවාසි සෑම දෙනාටම සිහිපත් කර සිටින බව ඓතිහාසික මිහින්තලා රජමහා විහාරයේ විහාරාධිපති පුජ්‍ය ආචාර්ය වළවාහැංගුනවැවේ ධම්මරතන නාහිමියෝ පැවසූහ.අනුබුදු මිහිදු මහ රහතන් වහන්සේ පිරිනිවන්පෑ වප් මාසයේ පුර අටවක දින සිදු කරනු ලබන කෘතවේදී පිංකම් පිළිබදව මිහින්තලා රාජමහා විහාර මැදමළුවේදී පෙරේදා (10දා) පස්වරුවේ මාධ්‍ය වෙත අදහස් දක්වමින් මේ බව සඳහන් කළ නාහිමිපාණන් වහන්සේ ඒ පිළිබඳව තවදුරටත් මෙසේද පැවසූහ. ‘‘මිහිඳු මහ රහතන් වහන්සේ වප් මාසේ පුර අටවක දවසේ තමයි මිහින්තලාවේ සෑගිරියේදී සැටවස් සම්පුර්ණ වුණාට පසුව උත්තිය රජු දවස උන්වහන්සේ පිරිනිවන්පෑ වදාළේ. සක්විති රජ කෙනෙකුට කරනු ලබන ගරු බුහුමන් ආකාරයෙන් උත්තිය රජු විසින් උන්වහන්සේගේ ආදාහන කටයුතු සිදුකර ධාතුන් වහන්සේලා බෙදා දීලා උන් වහන්සේට උපහාර දක්වා තිබෙනවා. ඒ වෙනුවෙන් මිහින්තලාවේ මිහිඳු මහ සෑය ඉදිකරවා තිබෙන බව සෙල්ලිපිවල සඳහන් කර තිබෙනවා. ඒ වගේම තැන්පත් කර තිබූ ධාතුන් වහන්සේලා පරණවිතාන ශ‍්‍රීමතානන්ගේ කාලයේ ඒ වගේම අපවත්වී වදාළ වළවාහැංගුනවැවේ රතනජෝති නාහිමිපාණන් වහන්සේගේ කාලයේ කැනීම්වලින් සොයා ගෙන ඒ කාබන් පරීක්ෂණය පවත්වා තිබෙන්නේ ජර්මනියට රැුගෙන ගොස්. ඒ කටයුතු කාරණාවන් සනාථ කරමින් වාර්ෂිකව පොසොන් මහා පිංකමත් ඒ වගේම සිංහල රජ දවස පොසොන් පිංකමට එහා මේ පරිනිර්වාණ මහා පිංකම උත්තිය රජු විසින් ප‍්‍රකාශයට පත්කර තිබෙනවා මිහිඳු පුර අටවක කියා. මිහිඳු පුර අටවක දිනද නැවත පණ ගන්වමින් මේ වාර්ෂික මහා පිංකම කෘතවේදීව උන්වහන්සේගෙන් අපට ලැබුණාවූ ගුරුහරුකම්වලට උපහාරයක් ලෙස කෘතගුණ දැක්වීමේ පිංකම් 12 හා 13 දින දෙකෙහි සිදු කරනවා.’’ ඒ වගේම සිංහල රජ දවසින් පසුව 2019 වර්ෂයේ හා 2020 වර්ෂයේත් ජනාධිපති ගෝඨාභය රාජපක්ෂ මහතාගේ සහභාගිත්වයෙන් හා පෙන්වීමෙන් ඒ මහා පිංකම සිදු කර පුරාවිද්‍යා දෙපාර්තමේන්තුවේ උපදෙස් අනුව මිහිඳු මහ චෛත්‍යරාජයාණන් වහන්සේ ප‍්‍රතිසංස්කරණය කරන්නට ශ‍්‍රී ලංකා නාවික හමුදාව, ගුවන් හමුදාව, යුධ හමුදා, පොලිසිය හා සිවිල් ආරක්ෂක බළකාය සියළු දෙනාගේ ශ‍්‍රමදායකත්වයෙන් ආරම්භ කිරීමට යෙදුනා. ඒ වගේම මෙවර පවතින ගෝලීය වසංගයත් සමග ජනාධිපතිතුමාට හා අනෙකුත් මැති ඇමැතිවරුන්ට මෙයට සම්බන්ධවීමට නොහැකි තත්වයක් පවතිනවා. ඒ වගේම එතුමන්ලාගේ පුර්ණ මැදිහත්වීම, අනුග‍්‍රහය ලබාදී තිබෙනවා මේ සඳහා. ලෝකවාසි ලංකාවාසි සියළු දෙනාගෙන්ම ඉල්ලා සිටිනවා අද(12) හා හෙට(13) දිනයන්හිදී බෞද්ධ කොඩියක් ඔසවා මිහිඳු මාහිමියන් වහන්සේ වෙනුවෙන් මල් පහන් පූජා කර කෘතවේදීත්වය පළ කරන්නට කියා. ඒ තුළින් අපට ආශිර්වාදය ලැබෙනවා. හෙට (13) ලංකාවාසි සෑම දෙනාම සෞඛ්‍ය නීතිරීතිවලට යටත්වී නිවසේ සිට මෛත‍්‍රි භාවනාව වඩා ලෝකයටම මෛත‍්‍රි වඩන්න.\n\nනාච්චාදුව – ප‍්‍රභාත් වනසිංහ හා නොච්චියාගම -එම්.පී.ජී. පෙරේරා",
       "URL": "https://divaina.lk/%e0%b6%b4%e0%b7%92%e0%b6%bb%e0%b7%92%e0%b6%b1%e0%b7%92%e0%b7%80%e0%b6%b1%e0%b7%8a%e0%b6%b4%e0%b7%8f-%e0%b7%80%e0%b7%83%e0%b6%bb-%e0%b6%af%e0%b7%99%e0%b6%af%e0%b7%8f%e0%b7%83%e0%b7%8a-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/659/"
}