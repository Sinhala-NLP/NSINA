{
       "Source": "divaina",
       "Timestamp": "November 30, 2022",
       "Headline": "‘ඒ’ නවයක් ලබාගත් දරුවාට භූමිතෙල් දමා ගිනි තැබූ අමනයා දැලේ",
       "News Content": "භූමිතෙල් දමා පාසල් සිසුවකු ගිනි තැබීමේ සිද්ධියට අදාළ සැකකරු ඊයේ 29දා පස්වරුවේ මහනුවර පොලිසියේ විශේෂ පොලිස් කණ්ඩායමක් විසින් අත්අඩංගුවට ගෙන තිබේ.\n\nමෙලෙස අත්අඩංගුවට ගෙන ඇත්තේ අම්පිටිය ඉහළ තැන්නෙකුඹුර පදිංචිව සිටි බූවල්ලෙ ගෙදර සංජීව නොහොත් පැතුම් නමැති 26 හැවිරිදි තරුණයෙකි.\n\nසැකකරු අත්අඩංගුවට ගන්නා අවස්ථාවේ ඔහු සතුව තිබී ජීව අත්බෝම්බයක් ද සොයාගෙන ඇත.\n\nපාසල් සිසුවාට ගිනි තැබීම සඳහා භූමිතෙල් රැගෙන ආ බවට සැක කරන බෝතලයක් ද පොලිසිය සොයාගෙන තිබේ.\n\nමහනුවර අම්පිටිය මී කණුව ප්‍රදේශයේ 16 හැවිරිදි පාසල් සිසුවෙකුගේ ශරීරයට භූමිතෙල් දමා ගිනි තැබීමේ සිද්ධියට සම්බන්ධ ප්‍රධාන සැකකරු වන මොහු අම්පිටිය සෙමනේරියවත්ත ප්‍රදේශයේ ඝන කෑලෑවක සැඟව සිටියදී ඊයේ (29) දහවල් අත්අඩංගුවට ගෙන තිබේ.\n\nසිද්ධියෙන් පසු 26 හැවිරිදි සැකකරු ප්‍රදේශයෙන් පලාගොස් සිටි අතර ඔහු අත්අඩංගුවට ගැනීමට පොලිස් කණ්ඩායම් හතරක් යොදවා තිබූ බව මධ්‍යම පළාත් ජ්‍යෙෂ්ඨ නියෝජ්‍ය පොලිස්පති සංජීව ධර්මරත්න මහතා පවසයි.\n\nමත්ද්‍රව්‍යවලට ඇබ්බැහිවූ සැකකරු ප්‍රදේශයේ නීති විරෝධී ක්‍රියා රැසකට සම්බන්ධ බවට පොලීසියට තොරතුරු ලැබී ඇත.\n\nසැකකරුගේ පියා මෙයට වසර කිහිපයකට පෙර මහනුවර මධ්‍යම වෙළෙඳ පොල ආසන්නයේ දී ඝාතනයට ලක්ව තිබෙන බව ද පොලීසිය පවසයි.\n\nබරපතල පිළිස්සුම් තුවාල ලත් සිසුවා මේ වනවිට මහනුවර ජාතික රෝහලේ ප්‍රතිකාර ලබමින් සිටින අතර ඔහුගේ තත්ත්වය ක්‍රමයෙන් සුව අතට හැරෙමින් තිබෙන බව වෛද්‍යවරු පවසති.\n\nතමන් පුතා සමඟ නිවසට යමින් සිටිය දී පන්දමක් අතින් ගත් පුද්ගලයකු පසු පසින් පැමිණ නවතින ලෙස දැනුම් දුන් බවත් ඔහු තර්ජනය කරමින් කිට්ටුවට පැමිණ බෝතලයකින් යමක් පුතාගේ ඇඟට ඉස පන්දම ශරීරයට වීසි කළ බවත් පිළිස්සුම් තුවාල ලැබ රෝහල් ගතව සිටින සිසුවාගේ පියා පවසා තිබේ.\n\nපුතාගේ ඇඳුමට සහ ශරීරයට ගිනි ඇවිලීම නිසා ඔහු බිම වැටී දඟලන්නට වූ බවත් එම අවස්ථාවේ ත්‍රිරෝද රථයකින් පුතාව රෝහලට රැගෙන ආ බවත් පියා ප්‍රකාශ කර ඇත.\n\nසිද්ධියට සම්බන්ධ පුද්ගලයින් රාත්‍රී කාලයේ හෝ පැමිණ තම නිවාසවලට ගිනි තැබීමට පවා ඉඩ තිබෙන බව පවසන පිළිස්සුම් තුවාල ලත් දරුවාගේ ඥාතීන් ඒ සම්බන්ධයෙන් අදහස් දැක්වීම පවා ප්‍රතික්ෂේප කරන්නේ ඔවුන් ගේ ජීවිත ද අවදානම් තත්ත්වයකට පත්ව තිබෙන බව පවසමිනි.\n\nසැකකරුට එරෙහිව තොරතුරු ලබා දීමට ගම්වාසීන් පවා මහත් බියක් දැක්වූ බව පොලීසිය පවසයි.\n\nපිළිස්සුම් තුවාල ලත් සිසුවාගේ පවුල මෙයට වසර 20 කට පමණ ඉහත දී ප්‍රදේශයේ පදිංචියට පැමිණ ඇත.\n\nගමේ කිසිවෙකුත් සමඟ අමනාපයක් නොමැති බැවින් මෙම ගිනි තැබීම සිදුකළේ කුමන හේතුවක් මුල් කරගෙන ද යන්න තමන් නොදන්නා බව ඥාතීහු පවසති.සමන්ති වීරසේකර",
       "URL": "https://divaina.lk/%e0%b6%92-%e0%b6%b1%e0%b7%80%e0%b6%ba%e0%b6%9a%e0%b7%8a-%e0%b6%bd%e0%b6%b6%e0%b7%8f%e0%b6%9c%e0%b6%ad%e0%b7%8a-%e0%b6%af%e0%b6%bb%e0%b7%94%e0%b7%80%e0%b7%8f%e0%b6%a7-%e0%b6%b7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/311/"
}