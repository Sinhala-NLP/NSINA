{
       "Source": "divaina",
       "Timestamp": "December 9, 2022",
       "Headline": "හිටපු පොලිස් නිලධාරිනිය දුම්රියේ ගැටී ජීවිතක්‍ෂයට",
       "News Content": "අනුරාධපුර පොලිසියට අනුයුක්තව සේවයේ නියුතු සැරයන්වරයකුගේ බිරිඳක් වන හිටපු පොලිස් කාන්තාවක් ඊයේ (8 දා) තම නිවෙස ඉදිරිපිටදී දුම්රියේ ගැටී ජීවිතක්ෂයට පත්ව ඇතැයි අනුරාධපුර පොලිසිය පවසයි.\n\nමෙලෙස අවාසනාවන්ත ලෙස ජීවිතක්ෂයට පත්ව ඇත්තේ මෙවර ශිෂ්‍යත්ව විභාගයට පෙනී සිටීමට නියමිතව සිටින නිවුන් දැරියන් දෙදෙනකුගේ මවක් වන පොලිස් නිල නිවාසවල පදිංචිව සිටි නිරානී ජයවික්‍රම නමැති 37 හැවිරිදි දෙදරු මවකි.\n\nකලක සිට පවතින මානසික රෝගී තත්ත්වය හදිසියේම වැඩිවීම හේතුවෙන් පෙරේදා රාත්‍රියේදී එම කාන්තාව අනුරාධපුර රෝහල් ගතකර සිටියදී රෝහලින් පිට වී තම නිවස කරා පැමිණ නිවස ඉදිරිපිට දුම්රිය මාර්ගයේ සිටියදී මෙලෙස දුම්රියේ ගැටී ඇතැයි පොලිසිය කියයි.\n\nරාජකාරි කරමින් සිටි සැරයන්වරයා තම බිරිඳට දිවා ආහාරය රැගෙන අනුරාධපුර රෝහලට යෑමට සූදානම්ව සිටියදී මෙම අවාසනාවන්ත සිදුවීම සිදු වූ බව ඒ අවට සිටි පිරිස් මෙහි දී පැවසූහ.\n\nපෙරේදා දහවල් 11.45 ට පමණ කොළඹ සිට කන්කසන්තුරය දක්වා ධාවනය වූ යාල්දේවී දුම්රියේ ගැටී මෙම මරණය සිදුව ඇතැයිද පොලිසිය සඳහන් කළේය. මෙම මරණය සම්බන්ධයෙන් අනුරාධපුර පොලිසිය වැඩිදුර විමර්ශන සිදු කරනු ලබයි.\n\nමිහින්තලේ – රංග චතූ",
       "URL": "https://divaina.lk/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%b1%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/303/"
}