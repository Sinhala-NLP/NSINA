{
       "Source": "divaina",
       "Timestamp": "July 31, 2023",
       "Headline": "තිස්සමහරාම වීරහෙල කන්දේ ගින්නකින් අක්කර 15ක් විනාශයි",
       "News Content": "ලුණුගම්වෙහෙර ප්‍රාදේශීය ලේකම් කොට්ඨාසයට මායිම්ව තිස්සමහරාම වීරහෙල සාලියපුර පිහිටි කන්දෙහි හටගත් ගින්නෙන් අක්කර පහළොවකට පමණ රක්ෂිත කැලෑවක් ගිනිගෙන දැවී ගොස් ඇතැයි වන සංරක්ෂණ දෙපාර්තමේන්තුවේ නිලධාරීහු පවසති.\n\nවීරහෙල ගොවි ගම්මානය දෙසින් කන්ද පාමුල සිට කන්ද මුදුනට ගින්න පැතිරෙමින් සිටියදී මෙම ගින්න ප්‍රදේශවාසීන් 28 දින සවස දැක තිබුණු අතර, ලුණුගම්වෙහර ප්‍රාදේශීය ලේකම් අයි. එල්. වික්‍රමනායක මහතාගේ සහ තිස්සමහරාම සහකාර ප්‍රාදේශීය ලේකම් මනෝජ් මධුසංඛ කොඩිතුවක්කු මහතාගේ මූලිකත්වයෙන් ශ්‍රී ලංකා යුද හමුදාවේ 3 වන ජාතික ආරක්ෂක බළකාය හා කාවන්තිස්සපුර යුද හමුදා කඳවුරේ සෙබළුන් විසින් දැඩි වෙහෙසක් දරා පැතිරී ගිය ගින්න නිවා දැමීමට සමත් විය. මේ සඳහා පැය හයකට අධික කාලයක් ඔවුන්ට ගතවිය.\n\nමෙම ගින්නෙන් සිදුව ඇති හානිය මෙතෙක් ගණනය කර නොමැති අතර, ගින්න හට ගැනීමට හේතුවද අනාවරණය කර ගැනීමට නොහැකි වූ බවද වන සංරක්ෂණ දෙපාර්තමේන්තුවේ නිලධාරීන් පැවැසීය. මෙම ගින්නට හසුව හාවන්, ඉත්තෑවන්, මී මින්නා, වැනි සතුනගේ සිට කුඩා සතුන් විශාල ප්‍රමාණයක් මිය යන්නට ඇතැයි විශ්වාස කෙරෙති.දෙබරවැව – ඒ. ඒ. පේමසිරි",
       "URL": "https://divaina.lk/%e0%b6%ad%e0%b7%92%e0%b7%83%e0%b7%8a%e0%b7%83%e0%b6%b8%e0%b7%84%e0%b6%bb%e0%b7%8f%e0%b6%b8-%e0%b7%80%e0%b7%93%e0%b6%bb%e0%b7%84%e0%b7%99%e0%b6%bd-%e0%b6%9a%e0%b6%b1%e0%b7%8a%e0%b6%af%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/79/"
}