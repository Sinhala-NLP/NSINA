{
       "Source": "divaina",
       "Timestamp": "September 3, 2022",
       "Headline": "රාජකාරියේ යෙදී සිටියදී දුම්රියේ ගැටී මියගිය පීඑච්අයිගේ මරණය අභිරහසක්..!",
       "News Content": "රාජකාරියේ නිරත වෙමින් සිටි මහජන සෞඛ්‍ය පරීක්ෂකවරයකු ඉකුත් 01 දා දහවල් දුම්රියේ ගැටී මිය යෑමේ සිද්ධියක් පිළිබඳව ගම්පොල ඇත්ගාල පොලිසිය පරීක්ෂණ අරඹා ඇත.\n\nමෙසේ මියගොස් ඇත්තේ තුෂාර අමරසේකර නමැති 42 හැවිරිදි අයෙකි. මොහු නාවලපිටිය, කැටඹුලා ජනපදයේ පදිංචිකරුවෙකු බව පොලිසිය සඳහන් කරයි.\n\nගම්පොළ උලපනේ මහජන සෞඛ්‍ය පරීක්ෂක කොට්ඨාසයේ රාජකාරි කරන මොහු එම වසමේ තැඹිලිගල දුම්රිය ස්ථානයට නුදුරු ස්ථානයක දී දුම්රිය ගැටී ඇතැයි සැක කරන බව පොලිසිය පවසයි.\n\nබදුල්ලේ සිට කොළඹ දක්වා ගමන් කරන දුම්රියෙන් මොහුගේ සිරුර රැගෙන විත් ගම්පොල දුම්රිය ස්ථානයට භාර දීමෙන් පසු ඒ පිළිබඳව මෙසේ පොලිස් පරීක්ෂණ ආරම්භ කරන ලදී. ගම්පොල රෝහල් හදිසි මරණ පරීක්ෂක නලින් ඒ. මැදිවක මහතා ඉදිරියේ දී ඔහුගේ ඥාතීන් විසින් සිරුර හඳුනා ගනු ලැබීය. රාජකාරි වසම සඳහා යතුරුපැදියෙන් ගොස් ඇති මොහු එය දුම්රිය මාර්ගය අයිනේ නවතා කිලෝමීටරයකට ආසන්න දුරක් දුම්රිය මාර්ගයේ ඉදිරියට පා ගමනින් ගොස් ඇති බව එම ස්ථානයට ගිය හදිසි මරණ පරීක්ෂකවරයාගේ නිරීක්ෂණයට ලක්විය.\n\nමොහු සතුව තිබූ ස්මාර්ට් වර්ගයේ ජංගම දුරකථනය හා රාජකාරි ගමන් බෑගය හමුනොවූ අතර රාජකාරි දින පොත ද සොයා ඔහුගේ කාර්යාලය ද පරීක්ෂාවට ලක් කළේය.\n\nගම්පොළ ඇත්ගාල පොලිසියේ ස්ථානාධිපති පොලිස් පරීක්ෂක සෙණරත් කැකුලන්දර මහතා ඇතුළු පොලිස් කණ්ඩායමක් වැඩිදුර පරීක්ෂණ පවත්වති.",
       "URL": "https://divaina.lk/%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92%e0%b6%ba%e0%b7%9a-%e0%b6%ba%e0%b7%99%e0%b6%af%e0%b7%93-%e0%b7%83%e0%b7%92%e0%b6%a7%e0%b7%92%e0%b6%ba%e0%b6%af%e0%b7%93-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/386/"
}