{
       "Source": "divaina",
       "Timestamp": "June 20, 2023",
       "Headline": "ඩුබායි කොන්ත්‍රාත්තුවකට වැල්ලම්පිටියේ පාතාල වෙඩි පත්තු වෙයි",
       "News Content": "වැල්ලම්පිටිය සිංහපුර ප්‍රදේශයට පෙරේදා (18 දා) රාත්‍රි කඩාවැදුණු පාතාල කල්ලි සාමාජිකයන් දෙදෙනකු ‘රාජා’ නමැති අයකුට වෙඩි තබා පලාගොස් ඇත.\n\nතුවාල ලැබූ රාජා 41 හැවිරිදි වියේ පසුවන ත්‍රිරෝද රථ රියැදුරකු බව පොලිසිය පවසයි.\n\nමෙම ප්‍රහාරය ඩුබායි රාජ්‍යයේ සැඟවී සිටින වැල්ලම්පිටියේ ධනුෂ්ක නමැති මත්ද්‍රව්‍ය ජාවාරම්කරු විසින් සිදුකර ඇති බව විමර්ශනවලින් හෙළිවී ඇත.\n\nධනුෂ්ක නමැති කුඩු ජාවාරම්කරුගේ කල්ලියේ සාමාජිකාවක මත්ද්‍රව්‍ය නාශක අංශය මගින් මීට පෙර අත්අඩංගුවට ගෙන තිබිණි.\n\nඑම කාන්තාව අත්අඩංගුවට ගැනීමට ඔත්තු ලබා දුන්නේ රාජා බව කියමින් ඔහුව මරා දැමීමට මෙම ප්‍රහාරය එල්ල කර ඇති බවට පොලිසිය සැක පහළ කරයි. සැකකරුවන් කිසිවකු මෙතෙක් අත්අඩංගුවට ගෙන නැත.\n\nවැල්ලම්පිටිය පොලිසිය විමර්ශන පවත්වාගෙන යයි.",
       "URL": "https://divaina.lk/%e0%b6%a9%e0%b7%94%e0%b6%b6%e0%b7%8f%e0%b6%ba%e0%b7%92-%e0%b6%9a%e0%b7%9c%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%8f%e0%b6%ad%e0%b7%8a%e0%b6%ad%e0%b7%94%e0%b7%80%e0%b6%9a%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/123/"
}