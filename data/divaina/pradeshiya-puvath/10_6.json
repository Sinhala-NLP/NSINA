{
       "Source": "divaina",
       "Timestamp": "September 29, 2023",
       "Headline": "මීටියාගොඩ මහපාරේ වෙඩි තැබීම ‘ජයලත් සුද්දාගේ’ වැඩක්",
       "News Content": "මීටියාගොඩ මගවෙල ප්‍රදේශයේදී යතුරු පැදියක යමින් සිටි 47 හැවිරිදි පුද්ගලයකුට පාතාල සාමාජිකයන් දෙදෙනකු විසින් ඊයේ (28 වැනිදා) උදෑසන වෙඩි තබා බරපතළ තුවාල කර ඇත්තේ ඩුබායිහි සැඟවී සිටින “ජයලත් සුද්දා” නැමැති පාතාල නායකයාගේ නියෝග මත බව විමර්ශනවලින් හෙළිවී ඇත.\n\nමෙම ප්‍රහාරයෙන් බරපතළ තුවාල ලබා කරාපිටිය රෝහලට ඇතුළත් කර ඇත්තේ අම්බලන්ගොඩ ප්‍රදේශයේ පදිංචිකරුවකු වූ 47 හැවිරිදි චමින්ද කුමාර නැමැති අයෙකි.\n\nඉකුත් වසරේදී චමින්ද කුමාරගේ වැඩිමහල් සොහොයුරා ජයලත් සුද්දාගේ ගෝල බාලයන් විසින් වෙඩි තබා ඝාතනය කර තිබිණි.\n\nමෙම සිද්ධිය සම්බන්ධයෙන් නීතියෙන් සාධාරණයක් ලබාගැනීම සඳහා චමින්ද කුමාර නැමැත්තා කටයුතු කරමින් සිට ඇති බව පොලිසිය පවසයි.\n\nඒ අතර ජයලත් සුද්දාගේ ගෝලබාලයන් විසින් චමින්ද කුමාර ඝාතනය කිරීම සඳහා මෙම ප්‍රහාරය එල්ල කර ඇති බවද පොලිසිය කියා සිටියි.\n\nඊයේ පෙරවරුවේ චමින්ද කුමාර සිය යතුරු පැදියේ යමින් සිටියදී තවත් යතුරු පැදියකින් ලුහුබැඳ පැමිණි පාතාල සාමාජිකයන් දෙදෙනකු පිස්තෝලයකින් ඔහුට වෙඩි තබා පලාගොස් තිබිණි.\n\nමීටියාගොඩ පොලිසිය වැඩිදුර විමර්ශන පවත්වාගෙන යයි.\n\nහේමන්ත රන්දුණු, ලලිත් චාමින්ද, එස්. කේ. කළුආරච්චි",
       "URL": "https://divaina.lk/%e0%b6%b8%e0%b7%93%e0%b6%a7%e0%b7%92%e0%b6%ba%e0%b7%8f%e0%b6%9c%e0%b7%9c%e0%b6%a9-%e0%b6%b8%e0%b7%84%e0%b6%b4%e0%b7%8f%e0%b6%bb%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/10/"
}