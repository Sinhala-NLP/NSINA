{
       "Source": "divaina",
       "Timestamp": "January 3, 2023",
       "Headline": "රෝගියකු මියගියැයි කිපී පිරිසක් බදුල්ල මහ රෝහලේ වෛද්‍යවරයකුට පහරදීලා",
       "News Content": "ඌව පළාත් බදුල්ල මහ රෝහලේ හදිසි ප්‍රතිකාර ඒකකයේ ප්‍රධානි සහ රජයේ වෛද්‍යවරුන්ගේ සංගමයේ සහකාර ලේකම් වෛද්‍ය පාලිත රාජපක්ෂ මහතාට රෝහලේ බාහිර රෝගීන්ගේ අංශයේදී පිටස්තරින් පැමිණි පිරිසක් පහරදුන් බවට ඒ මහතා කළ පැමිණිල්ල සම්බන්ධයෙන් පුද්ගලයන් තිදෙනෙකු අත්අඩංගුවට ගෙන තිබේ.\n\nඔවුන් වයස අවුරුදු 20-25 පමණ වූ බදුල්ල කණුපැලැල්ල ප්‍රදේශයේ පදිංචි තරුණයින් තිදෙනෙකි.\n\nබදුල්ල කණුපැලැල්ල පදිංචි අවුරුදු 17 පමණ වූ වයසැති තරුණියක් ගෙළ වැලලාගෙන සිටියදී රෝහලට ඇතුළත් කිරීමෙන් පසු මියයාම සම්බන්ධයෙන් විශාල පිරිසක් පැමිණ ප්‍රශ්න කොට තමා සමග බහින්බස්වී පහර දුන් බව පොලීසියට කළ පැමිණිල්ලේ සඳහන් කර ඇත.\n\nසැකකරුවන් තිදෙනා බදුල්ල මහෙස්ත්‍රාත් අධිකරණයට ඉදිරිපත් කරන බව මූලස්ථාන පොලිස් පරීක්ෂක ටී. එම්. රත්නායක මහතා පැවැසූ අතර විවිධ පැමිණිළි අංශයේ ස්ථානාධිපති ප්‍ර. පො. පරීක්ෂක චන්ද්‍රසේකර මහතා වැඩිදුර පරීක්ෂණ පවත්වයි.බදුල්ල එච්.එම්.සමරකෝන් බණ්ඩාර",
       "URL": "https://divaina.lk/%e0%b6%bb%e0%b7%9d%e0%b6%9c%e0%b7%92%e0%b6%ba%e0%b6%9a%e0%b7%94-%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba%e0%b7%90%e0%b6%ba%e0%b7%92-%e0%b6%9a%e0%b7%92%e0%b6%b4%e0%b7%93-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/280/"
}