{
       "Source": "divaina",
       "Timestamp": "July 3, 2023",
       "Headline": "රාජකාරි වෙලාවේ අනිසි ලෙස හැසිරුණු ජ’පුර ගිලන් රථ රියැදුරන් 3 කගේ වැඩ තහනම්",
       "News Content": "රාජකාරිය කාලය අතරතුර නොමනා ක්‍රියා සිදුකළ බව කියන ශ්‍රී ජයවර්ධනපුර මහ රෝහලේ ගිලන් රථ රියැදුරන් තිදෙනකුගේ වැඩ තහනම් කළ බව එම රෝහල් අධ්‍යක්‍ෂ විශේෂඥ වෛi රත්නසිරි ඒ. හේවගේ මහතා ‘දිවයින’ට ඊයේ (2 දා) පැවසීය.\n\nවිද්‍යුත් මාධ්‍යයකින් හෙළි කළ අනාවරණයෙන් පසු තමා මොවුන්ගේ වැඩ තහනම් කිරීමට පියවර ගත් බවද අධ්‍යක්‍ෂවරයා පවසයි. එම රෝහලේ ගිලන් රථ රියැදුරන් බීමතින් රාජකාරිය පැහැර හරින බවට එහි සේවකයන් විද්‍යුත් මාධ්‍යයකට දැනුම් දී තිබේ. ඒ අනුව එම මාධ්‍ය ආයතනය රෝහලට ගොස් කරුණු සොයා බලා ඇත.\n\nනිල ඇඳුමින් සිටිය යුතු ගිලන් රථ රියැදුරන් සාමාන්‍ය ඇඳුමෙන් සැරසී කැරම් ක්‍රීඩා කරමින් සිටින ආකාරයත්, රාත්‍රි කාලයේදී බීමතින් කලහකාරී ලෙස රෝහල තුළ සැරිසරන ආකාරයත් එම විද්‍යුත් මාධ්‍ය මගින් නිරීක්‍ෂණය කර තිබේ.\n\nමාධ්‍යයෙන් හෙළිවූ කරුණු අනුව ශ්‍රී ජයවර්ධනපුර මහ රෝහල සහ රාජ්‍ය සේවය අපකීර්තියට පත්වන අයුරින් රියැදුරු කාමරය තුළ බීමතින් කලහකාරී ලෙස හැසිරීම සම්බන්ධව ආයතන සංග්‍රහයේ සහ ජයවර්ධනපුර රෝහල් මණ්ඩල පනතේ වගන්ති මත ඔවුන්ගේ වැඩ තහනම් කළ බව රෝහල් අධ්‍යක්‍ෂවරයාගේ අත්සනින් යුත් එම ලිපිවල සඳහන් කර තිබේ.\n\nඑල්ලවී ඇති චෝදනා සම්බන්ධයෙන් යථා කාලයේදී විධිමත් චෝදනා පත්‍රයක් නිකුත් කරන බවත් එම කාලසීමාව තුළදී ඔවුන්ට කිසිදු වැටුපක් හෝ දීමනාවක් නොගෙවන බවත් එම ලිපිවල සඳහන් වී තිබේ.\n\nඑසේම ප්‍රතිකාර ගැනීමකට විනා වෙනත් කිසිදු හේතුවකට අධ්‍යක්‍ෂවරයාගේ අනුමැතියකින් තොරව රෝහල් භූමියට ඇතුළු වීමද ඔවුන්ට තහනම් කර තිබේ.\n\nප්‍රදීප් ප්‍රසන්න සමරකෝන් සහ චමින්ද සිල්වා",
       "URL": "https://divaina.lk/%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92-%e0%b7%80%e0%b7%99%e0%b6%bd%e0%b7%8f%e0%b7%80%e0%b7%9a-%e0%b6%85%e0%b6%b1%e0%b7%92%e0%b7%83%e0%b7%92-%e0%b6%bd%e0%b7%99%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/110/"
}