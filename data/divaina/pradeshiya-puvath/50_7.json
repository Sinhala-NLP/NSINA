{
       "Source": "divaina",
       "Timestamp": "August 24, 2023",
       "Headline": "කරදර ඉවස ගන්න බෑ කියා පිටු තුනක ලියුමක්: – අවුරුද්දේ බබාත් අරන් අම්මා වැවට පැනලා",
       "News Content": "අවුරුද්දක් පමණ වයසැති තම සිඟිත්තිය සමග මවක් වැවකට පැන සිය දිව හානි කරගෙන ඇති බව ලිදුල පොලිසිය පැවසීය. මෙසේ වැවට පැන සියදිවි හානි කර ගෙන ඇත්තේ ලිදුල පොලිස් වසමට අයත් ලෝගි වත්තේ පදිංචිව සිටි මගමනි දයානි (26) නමැති එක්දරු මව සහ ඇයගේ අවුරුද්දක් වයසැති මනෝහරන් ප්‍රතික්ෂා නම් සිඟිත්තියයි.\n\nසිය සැමියාගෙන් සහ සැමියාගේ පවුලේ ඥාතීන්ගෙන් තමන්ට සහ දරුවාට හිරිහැර සිදු වන බව මගමනි දයානි විසින් පිටු තුනක ලිපියක් ලියා එම ලිපිය මෙන්ස තම විවහ සහතිකය සහ ජාතික හැඳුනුම්පත වැව අසල තබා ඊයේ (23 දා) උදෑසන සිඟිත්තිය සමග ලිදුල ලෝගි වත්තේ ඇයගේ නිවස අසල පිහිටි වැවට පැන සියදිව හානි කරගෙන ඇති බව ලිදුල පොලිසියේ ස්ථානාධිපති පොලිස් පරීක්ෂක සිසිර කුමාර මහතා කීවේය. මළ සිරුර සම්බන්ධයෙන් මහෙස්ත්‍රාත් පරීක්ෂණය නුවරඑලිය මහෙස්ත්‍රාත් අධිකරණයේ වැඩ බලන මහෙස්ත්‍රාත් ඩබ්ලිව්.ආර්. විජේවික්‍රම මහතා විසින් පවත්වන ලදී. එහි දී මහෙස්ත්‍රාත්වරයා ලිදුල පොලිසියට නියෝග කර සිටියේ ගොඩගත් සිරුර පශ්චාත් මරණ පරීක්ෂණය සඳහා නුවරඑලිය දිස්ත්‍රික් මහ රෝහලේ විශේෂඥ අධිකරණ වෛද්‍යවරයා වෙත යොමු කර සිගිත්තියගේ ද සිරුර සොයාගෙන එම සිරුරු ද පශ්චාත් මරණ පරීක්ෂණය සඳහා යොමු කරන ලෙසයි.\n\nසිඟිත්තියගේ සිරුර සොයා නුවරඑලිය පොලිස් ජීවිතාරක්ෂක බලකායේ නිලධාරීන් සහ ප්‍රදේශවාසීන් එක්ව මෙහෙයුම් දියත් කළත් සිරුර හමු නොවූ නිසා සිඟිත්තියගේ සිරුර සොයා ගැනීමට නාවික හමුදා සහය ලබා ගැනීමට කටයුතු කරන බව ලිදුල පොලිසියේ ස්ථානාධිපතිවරයා පැවසීය. නුවරඑලිය ජ්‍යෙෂ්ඨ පොලිස් අධිකාරි අනුරුද්ධ හක්මන මහතාගේ උපදෙස් පරිදි ලිදුල පොලිසිය සිද්ධිය සම්බන්ධයෙන් වැඩිදුර විමර්ශන සිදු කරයි.නුවරඑලිය නාලක රත්නායක",
       "URL": "https://divaina.lk/%e0%b6%9a%e0%b6%bb%e0%b6%af%e0%b6%bb-%e0%b6%89%e0%b7%80%e0%b7%83-%e0%b6%9c%e0%b6%b1%e0%b7%8a%e0%b6%b1-%e0%b6%b6%e0%b7%91-%e0%b6%9a%e0%b7%92%e0%b6%ba%e0%b7%8f-%e0%b6%b4%e0%b7%92%e0%b6%a7%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/50/"
}