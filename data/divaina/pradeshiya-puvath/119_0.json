{
       "Source": "divaina",
       "Timestamp": "June 24, 2023",
       "Headline": "දඹගල්ල සැණකෙළි භූමියේ මාරක ළිඳේ පඩිපෙළින් සිඟිත්තා මරුකටට",
       "News Content": "මොනරාගල දඹගල්ල ක්‍රීඩාපිටියේ පැවැත්වීමට සූදානම් කළ විනෝද සැණකෙළි භූමියේ තිබූ මාරක ළිඳේ පඩිපෙළ ඉහළට නැඟ ගිය මාස 23 ක් වයස දරුවකු බිම ඇද වැටී හිසට සහ මොළයට බරපතළ තුවාල ලබා බදුල්ල ඌව පළාත් ශික්ෂණ රෝහලේ ප්‍රතිකාර ලබමින් සිටියදී ඉකුත් 21 දා මියගියේය.\n\nඅනුරාධපුර, කහටගස්දිගිලිය ලයිට් පාර යන ලිපිනයේ පදිංචි ඩී. එම්. සෙහාන් බුද්ධික දිසානායක (අවු. 29) සහ මැණික්පාලගේ දිලානි සඳරේඛා (අවු. 33) යන දෙමාපියන්ගේ ඩී. එම්. තෙනුර හේෂාන් දිසානායක නමැති දරුවා එකී ඉරණමට මුහුණ පා ඇත.\n\nහදිසි මරණ පරීක්ෂක සාමවිනිසුරු ඩී. එම්. ලීලාරත්න මහතා බදුල්ල ඌව පළාත් ශික්ෂණ රෝහලේ පැවැත්වූ හදිසි මරණ පරීක්ෂණයේදී සාක්ෂි දුන් පියා වන ඩී. එම්. සෙහාන් බුද්ධික දිසානායක මහතා මෙසේ පැවැසීය.\n\n“මම අනුරාධපුර සිට දඹගල්ල කානිවල් එකේ හදන මාරක ළිඳේ බඩු ලොරියක පටවාගෙන ආවා. බුලත් විට වතුර බෝතල් ටිකක් විකුණලා මුදලක් හම්බ කර ගන්න කතා කරගෙන බිරිඳත්, දරුවා සමග කැඳවා ගෙන ආවා.\n\nඉකුත් 20 දා සවස පහට පමණ බිරිඳ මාරක ළිඳට නගින පඩිපෙළ සමීපව දරුවා සමග සිටියා. එවලේ බිරිඳට දුරකථන ඇමතුමක් ලැබුණා. ඇය දුරකථන ඇමතුමට සම්බන්ධ වී සිටියදී දරුවා පඩිපෙළ මුදුණට අඩි 8 ක් පමණ උසකට නැග තිබුණා.\n\nහදිසියේම දරුවා ඉන් පහළට ඇද වැටී අඬමින් සිටි අතර හිසෙන් ලේ ගලනවා දුටුවා. වහා දරුවා දඹගල්ල රෝහලටත් පසුව මොනරාගල මහ රෝහලටත් ගෙන ගියා. පසුව බදුල්ල මහ රෝහලට යවා නේවාසිකව ප්‍රතිකාර ලබමින් සිටියදී මියගියා.\n\nදරුවාගේ මොළයට සහ හිසට සිදුවූ බරපතළ තුවාල හේතුවෙන් වූ මරණයක් බවට පශ්චාත් මරණ පරීක්ෂණය පැවැත්වූ අධිකරණ වෛද්‍ය නිලධාරී වෛද්‍ය ඩබ්ලිව්. එස්. ඩී. ප්‍රනාන්දු මහතා නිගමනය කර තිබේ. සාක්ෂි මෙහෙය වන ලැබුවේ දඹගල්ල පොලිසියේ පො.සැ. (1841) සිරිසේන මහතා විසිනි.\n\nබදුල්ල – එච්. එම්. සමරකෝන් බණ්ඩාර",
       "URL": "https://divaina.lk/%e0%b6%af%e0%b6%b9%e0%b6%9c%e0%b6%bd%e0%b7%8a%e0%b6%bd-%e0%b7%83%e0%b7%90%e0%b6%ab%e0%b6%9a%e0%b7%99%e0%b7%85%e0%b7%92-%e0%b6%b7%e0%b7%96%e0%b6%b8%e0%b7%92%e0%b6%ba%e0%b7%9a-%e0%b6%b8%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/119/"
}