{
       "Source": "divaina",
       "Timestamp": "January 26, 2023",
       "Headline": "ගෙඩිය පිටින්ම සල්ලි මැෂිම උස්සයි – කල්ලිය සොයා මෙහෙයුම්",
       "News Content": "ගම්පොල නගරයේ පෞද්ගලික බැංකුවකට කඩාවැදී එහි ආරක්‍ෂක නිලධාරීන්ට ගිනිඅවි පෙන්වා පහරදී රුපියල් හැත්තෑ හයලක්‍ෂයක් (7600000) තැම්පත් කර තිබූ බැංකුවේ ඒටීඑම් යන්ත්‍රය පැහැරගෙන ගිය සන්නද්ධ කොල්ල කණ්ඩායම අත්අඩංගුවට ගැනීමට විශේෂ පොලිස් කණ්ඩායම් 3ක් විමර්ශන ආරම්භ කර ඇත.\n\nඒටීඑම් යන්ත්‍රය පැහැරගෙන යෑමට යොදාගත් කේඩීඑච් වර්ගයේ වෑන් රථය පේරාදෙණිය ප්‍රදේශයේ දමා ගොස් තිබියදී පොලිසිය සොයාගෙන තිබේ. වෑන්රථ රියැදුරු අත්අඩංගුවට ගැනීමට පොලිසිය කටයුතු කර ඇත.\n\nමෙම ඒටීඑම් යන්ත්‍රය පැහැර ගැනීම සිදුවී ඇත්තේ ඊයේ (25 වැනිදා) අලුයම 1.00ට පමණය.\n\nමෙම වෑන් රථය හෙම්මාතගම අරණායක ප්‍රදේශයේ කුලියට වාහන සපයන ආයතනයක එකක් බව පොලිසිය සොයා ගෙන ඇති අතර එහි හිමිකරු ද ඊයේ දහවල් වන විට ගම්පල පොලිසිය වෙත කැඳවා තිබිණි.\n\nහිමිකරුගේ ප්‍රකාශ අනුව මෙම වෑන් රථය අන්තර්ජාලය හරහා කුලී ගමනකට ඉල්ලා ඇති පිරිසක් එය පේරාදෙණිය ගලහ මංසන්ධියට ගෙන්වා ගෙන ඇත.\n\nඅනතුරුව පෙරේදා (24 දා) රාත්‍රි එම රියැදුරා සමග ගලහ දෙල්තොට ප්‍රදේශයට එම වෑන් රථය රැගෙන ගොස් ඇති මොවුන් එම ප්‍රදේශයේ තවත් දෙදෙනකු නංවාගෙන ආපසු එන අතරතුර රියැදුරුගේ දෑත් හා දෑස් ගැටගසා පාළු ස්ථානයක ගලක් උඩ රඳවා මොවුන්ගෙන් එක් අයකු සමග දමා ගොස් තිබේ.\n\nඉන්පසු ගම්පොලට පැමිණි මොවුන් මෙම බැංකු මංකොල්ලය සිදු කොට යළි දෙල්තොට ප්‍රදේශයට ගොස් රියැදුරු රැගෙන පැමිණ ඊයේ අලුයම පහට පමණ යළිත් ගලහ මංසන්ධියේ වෑන් රථය හා රියැදුරු අතහැර පලා ගිය බව පැවසේ.\n\nරියැදුරු පවසන්නේ ඔහුගේ දෑස් බැඳ තිබූ නිසා ඔවුන් ගිය දිසාවක් නොදන්නා බවයි.\n\nවෑන් රථය තිබූ ස්ථානයට ගම්පොල සොකො අංශය මහනුවර ඇඟිලි සටහන් අංශය හා නිල සුනඛ අංශය කැඳවා පරීක්‍ෂණ පවත්වා වෑන් රථය ගම්පොල පොලිසිය වෙත රැගෙන එන ලදී.\n\nරියැදුරුගේ පරස්පර ප්‍රකාශ නිසා ඔහු ද පොලිසිය මගින් අත්අඩංගුවට ගෙන තිබේ.\n\nමෙම කොල්ලකරුවන් පලා ගිය ප්‍රදේශ හඳුනා ගැනීම සඳහා සීසීටීවී කැමරා පරීක්‍ෂා කිරීමට පොලිසිය කටයුතු කර ඇත. මේ අතර වෑන්රථ රියැදුරු කරන ප්‍රකාශ පරස්පර බැවින් ප්‍රශ්න කිරීම සඳහා ඔහු රඳවාගෙන ඇත.\n\nමධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති ප්‍රියන්ත වීරසූරිය මහතාගේ උපදෙස් මත ගම්පොල පොලිසිය විමර්ශන පවත්වාගෙන යයි.හේමන්ත රන්දුණු, සුරංග දිල්හාන්",
       "URL": "https://divaina.lk/%e0%b6%9c%e0%b7%99%e0%b6%a9%e0%b7%92%e0%b6%ba-%e0%b6%b4%e0%b7%92%e0%b6%a7%e0%b7%92%e0%b6%b1%e0%b7%8a%e0%b6%b8-%e0%b7%83%e0%b6%bd%e0%b7%8a%e0%b6%bd%e0%b7%92-%e0%b6%b8%e0%b7%90%e0%b7%82%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/256/"
}