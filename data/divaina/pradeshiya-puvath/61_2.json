{
       "Source": "divaina",
       "Timestamp": "August 15, 2023",
       "Headline": "යොහානිට පසු ඉන්දියාව කලඹන අපේ කිල්මිෂා අමතක කළ යුතුද?",
       "News Content": "යොවුන් ගායන ශිල්පිනි යොහානි ද සිල්වාගෙන් පසු යාපනයේ විදුහලක 8 වසරේ අධ්‍යාපනය ලබන කිල්මිෂා දියණිය ඉන්දියාවේ ප්‍රසංග වේදිකාවේදී මහත් කතාබහකට ලක්ව සිටී.\n\nඇය සහභාගි වූ සුප්‍රකට ඉන්දීය රියැලිටි ප්‍රසංගයකදී ඇගේ මධුර ස්වරයට වශී වූ විනිසුරු මඬුල්ල ඇයට සුබ පැතුම් එක්කළේ දෑස්වලින් ගලා හැලුණු සතුටු කඳුළු මැදය.\n\nමෙම රියැලිටි ප්‍රසංගයේදී කිල්මිෂා පිළිබඳව විනිශ්චය කිරීමට ඉන්දියාවේ ප්‍රකට සංගීත ශිල්පීහු සහ ගායනවේදීහු එක්ව සිටියහ. ගී ගැයීමෙන් පසු ‘ඔබේ රට කුමක්ද’ යන්න ඇගෙන් විමසූ අවස්ථාවේදී ඇය ‘මම ශ්‍රී ලංකාවේ’ යැයි කීවාය. ඔබේ ගම කොහේදැයි ඇසූ විට ඇය යාපනයේ බව කීවාය. විනිසුරු මඬුල්ල කිල්මිෂාගේ ගායන හැකියාව මහත් ඇගයීමට ලක්කරද්දී ඇගේ දෙමාපියන් සහ සොහොයුරා ද එම සතුට පළ කළේ විනිසුරුවරුන් සමග එක්ව සතුටු කඳුළු වගුරුවමිනි.\n\nතමිල්නාඩුවේ පැවැති මෙම රියැලිටි වැඩසටහනේදී තරග වට කිහිපයකින්ම ජය ලැබූ කිල්මිෂා ගායනා කළ සියලු ගීත විනිසුරුවරුන්ගේ මෙන්ම ප්‍රේක්‍ෂකයන්ගේ ද ආකර්ෂණය දිනා ගැනීමට සමත් විය.\n\nදේශයේ නාමය ජාත්‍යන්තරයේ ඔසවා තැබූ යාපනයේ උපන් කිල්මිෂා දියණියට අපි සුබ පතමු.සුජීව තත්සර",
       "URL": "https://divaina.lk/%e0%b6%ba%e0%b7%9c%e0%b7%84%e0%b7%8f%e0%b6%b1%e0%b7%92%e0%b6%a7-%e0%b6%b4%e0%b7%83%e0%b7%94-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%9a%e0%b6%bd%e0%b6%b9/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/61/"
}