{
       "Source": "divaina",
       "Timestamp": "November 3, 2022",
       "Headline": "කාටහරි කිව්වොත් බෙල්ල කපනවා කියමින් – දීගල්ල රේවත විදුහලේ පිට්ටනිය මැද්දෙන් කුඩු අදිනවා",
       "News Content": "දරුවන් බේරාගන්න දෙමාපියෝ හඬ නගති\n\nපාසලේ ක්‍රීඩාංගණය හරහා ත්‍රිරෝද රථ මගින් කුඩු පාර්සල් ගෙන යන අය කාටහෝ ඒ පිළිබඳ පැවසුවහොත් බෙල්ල කපන බවට තම දරුවන්ට තර්ජනය කර ඇතැයි කුලියාපිටිය දීගල්ල රේවත විද්‍යාලයේ දෙමාපියන් පිරිසක් පවසති.\n\nඔවුන් බරපතළ චෝදනාවක් සිදු කරමින් ඒ බැව් පැවසූයේ තම දරුවන්ගේ විද්‍යාලයේ හිටපු විදුහල්පතිවරයා මාරුකර යවා මාස තුනක් ඉක්මගොස් ඇතත්, මේ වනතෙක් විදුහල්පතිවරයෙක් ලබාදී නොමැති බවට චෝදනා කරමින් කුලියාපිටිය කලාප අධ්‍යාපන කාර්යාලය ඉදිරිපිටදී ඊයේ (02 දා) පෙරවරුවේ පැවති උද්ඝෝෂණයකට එක්වෙමිනි. එහිදී දෙමාපියන් තවදුරටත් මෙසේ පැවසීය. “දීගල්ල පාසලේ නැටුම් කාමරය තියෙන්නේ කුඩු ගෙනියනවා කියන ගෙදර අයිනෙ. පිට්ටනිය මැදින් නිතර බයික් යනවා. ඒ ගෙදර ඒවට ප්‍රසිද්ධයි වගේම අපිට බියක් දැනෙනවා පාසැල් දරුවන්ටත් කුඩු අලෙවි කරයි කියලා. අදත් උදේ පිට්ටනිය මැදින් ත්‍රීවිල් එකකින් පාර්සලයක් ගෙනියනවා දරුවො දැකලා තියනවා. පස්සෙ තමයි කාටවත් කිව්වොත් බෙල්ල කපනවා කියලා බයකරලා තියෙන්නෙ.\n\nදීගල්ලෙ පාසල පිහිටා තියෙන්නෙ කැලයක් අයිනෙ. අපි දකිනවා ඉතාම බාල වයසෙ දරු දැරියො පාර දිගට ඉතා අශෝභන අන්දමින් ඉන්නවා. මේ බොහෝ කාරණා විදුහල්පතිතුමා ගියාට පස්සෙ වුණ දේවල්. නමුත් අපි ඒ විදුහල්පතිතුමාම ඕන කියන්නෙ නැහැ. වගකීම අරගන්න විදුහල්පතිවරයෙක් අවශ්‍ය බවයි කියන්නෙ” යැයි පැවසීය. එහිදී කලාප අධ්‍යක්‍ෂිකා සුමේධා රත්නසේකර මහත්මිය හමුවට දෙමාපියන් කිහිපදෙනකුට අවස්ථාව සලසාදී තිබූ අතර එහිදී අද (03 දා) දිනයේදී විදුහල්පතිවරයෙක් පාසලට එවන බවත්, එසේ නොවුණහොත් පළාත් කාර්යාලයට දෙමාපියන් යා යුතු බවත් දැන්වූ බවත් සාකච්ඡාවට ගිය දෙමාපියන් පැවසීය.කුලියාපිටිය – උපේන්ද්‍ර සේරසිංහ",
       "URL": "https://divaina.lk/%e0%b6%9a%e0%b7%8f%e0%b6%a7%e0%b7%84%e0%b6%bb%e0%b7%92-%e0%b6%9a%e0%b7%92%e0%b7%80%e0%b7%8a%e0%b7%80%e0%b7%9c%e0%b6%ad%e0%b7%8a-%e0%b6%b6%e0%b7%99%e0%b6%bd%e0%b7%8a%e0%b6%bd-%e0%b6%9a%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/335/"
}