{
       "Source": "divaina",
       "Timestamp": "April 6, 2023",
       "Headline": "ඉරුපාලෙයි ළමා නිවාස අතවර සිද්ධියේ – කළමනාකරු ඇතුළු තිදෙනා රිමාන්ඩ්",
       "News Content": "යාපනයේ, ඉරුපාලෙයි ප්‍රදේශයේ නීති විරෝධී ලෙස පවත්වා ගෙන ගිය ළමා නිවාසයේ කළමනාකාරවරයා ඇතුළු සැකකරුවන් තුන්දෙනා රිමාන්ඩ් භාරයේ තබන ලෙස යාපනය අතිරේක මහෙස්ත්‍රාත්වරයා නියෝග කොට තිබේ.\n\nආගමික ස්ථානයක් කේන්ද්‍ර කරගෙන පවත්වා ගෙන ගිය මෙම ළමා නිවාසයේ ළමයින් 16 දෙනකු සිට ඇති අතර ඔවුන්ට සිදුවන ලිංගික අතවර හා වෙනත් හිරිහැර නිසා ළමයින් තුන් දෙනකු ළමා නිවාසයෙන් පැන ගොස් පොලිසියට කරන ලද ප්‍රකාශයකින් පසුව එම ළමා නිවාසය පොලිසිය විසින් වටලා එහි කළමනාකාරවරයා, පාලිකාව හා කෝකියකු අත්අඩංගුවට ගෙන ඇත.\n\nමෙම ළමා නිවාසයේ සිටියදී පොලිසිය හා ළමා ආරක්ෂණ අධිකාරියේ නිලධාරීන් ළමයින් 13 දෙනකු බේරා ගෙන තිබූ අතර අධිකරණ නියෝගයක් මත එම ළමයින් පිරිස කිළිනොච්චියේ ක්‍රියාත්මක රජයේ ළමා නිවාස දෙකක් වෙත යොමු කොට තිබේ.\n\nමෙම ළමා නිවාසයේ දරුවන්ට ලිංගික අතවර සිදුව ඇති බවට ළමයින් පොලිසියට කරන ලද ප්‍රකාශයක් නිසා ඔවුන්ව වෛද්‍ය පරීක්ෂණයකට ලක් කොට තිබේ.\n\nමෙම ළමයින් යොදාගෙන ආගමක් පතුරුවා හැරීමේ වැඩ පිළිවෙළක්ද ක්‍රියාත්මක වෙමින් පැවැති බවට පොලිසියට හා ළමා ආරක්ෂණ නිලධාරීන්ට තොරතුරු ලැබී තිබේ.\n\nළමා නිවාසයේ තත්ත්වය හා දරුවන් පිළිබඳ වූ වෛද්‍ය වාර්තාවන් අධිකරණයට ඉදිරිපත් කිරීමට නියමිතය.දිනසේන රතුගමගේ",
       "URL": "https://divaina.lk/%e0%b6%89%e0%b6%bb%e0%b7%94%e0%b6%b4%e0%b7%8f%e0%b6%bd%e0%b7%99%e0%b6%ba%e0%b7%92-%e0%b7%85%e0%b6%b8%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83-%e0%b6%85%e0%b6%ad%e0%b7%80%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/193/"
}