{
       "Source": "divaina",
       "Timestamp": "August 2, 2022",
       "Headline": "පෙරපාසල් ගොස් එමින් සිටි මිණිබිරිය සමග මිත්තණිය ඇළ මාර්ගයට බිලි",
       "News Content": "මිත්තණියගේ සිරුර හමු වෙයිමිණිබිරියගේ සිරුර සොයා මෙහෙයුමක්\n\nපොල්පිටිය පොලිස් වසමට අයත් හිටිගේගම බොකරවැවිල ප්‍රදේශය හරහා කැළණි ගඟට ජලය ගලා බසින ඇළ මාර්ගයක් තරණය කිරීමට ගිය මිත්තණිය (60) සහ මිණිබිරිය (05) ඊයේ (01දා) දින සැඩ පහරට හසුව ගසාගෙන ගොස් ඇති බව පොල්පිටිය පොලිසිය පැවසීය.\n\nලක්ෂපාන පොල්පිටිය ප්‍රදේශයට ඇද හැලෙන අධික වර්ෂාවත් සමග පෙර පාසලට ගොස් මිණිබිරිය රැගෙන නිවසට පැමිණෙන අතරතුර හිටිගේගම පන්සල අසල ඇළ මාර්යක් තරණය කිරීමට යෑමේදී දෙදෙනාම ඇළ මාර්ගයේ සැඩ පහරට හසු වී ගසාගෙන ගොස් ඇති බවයි පොලිසිය කියා සිටියේ. සැඩ පහර හසු වී ගසාගෙන ගොස් ජිවිතක්ෂයට පත්ව සිටි මිත්තණියගේ සිරුර ඇළ මාර්ගයට පහලින් තිබී හමූ වූ බවත් අතුරුදහන්ව ඇති මිණිබිරියගේ සිරුර සොයා ප්‍රදේශවාසීන් සහ පොල්පිටිය පොලිසියේ නිලධාරීන් එක්ව මෙහෙයුමක් දියත් කර ඇත. ඇළ මාර්ගයේ තිබී හමූ වූ මිත්තණියගේ සිරුර ගිනිගත්හේන ප්‍රාදේශීය රෝහලේ තැන්පත් කර ඇති බව පොල්පිටිය පොලිසිය පැවසීය.\n\nඡායාරූප හා සටහන නුවරඑලිය නාලක රත්නායක",
       "URL": "https://divaina.lk/%e0%b6%b4%e0%b7%99%e0%b6%bb%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%9c%e0%b7%9c%e0%b7%83%e0%b7%8a-%e0%b6%91%e0%b6%b8%e0%b7%92%e0%b6%b1%e0%b7%8a-%e0%b7%83%e0%b7%92%e0%b6%a7%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/411/"
}