{
       "Source": "divaina",
       "Timestamp": "May 7, 2022",
       "Headline": "‘අම්මා’ යන උතුම් වදන ආරක්‍ෂා වන ලෙස ජීවත් වන්න – කොළඹ මහාධිකරණ විනිසුරුවරිය",
       "News Content": "වැරදිකාරියකට දඬුවම් නියම කරමින්කොළඹ මහාධිකරණ විනිසුරුවරිය කියයි\n\nමවක් ඇගේ දරුවන්ගේ කුසගින්දර නිවිය යුත්තේ අවංකව උපයන මුදලින් මිස අනුන්ගේ දේපළ වංචා කිරීමෙන් නොවන බැවින් මින් මතුවට හෝ ‘අම්මා’ යන උතුම් වචනයේ ගරුත්වය ආරක්‍ෂා වන ලෙස ජීවත්වීමට වගබලා ගන්නා ලෙසට කොළඹ මහාධිකරණ විනිසුරු චම්පා ජානකී රාජරත්න මහත්මිය 63 හැවිරිදි දෙදරු මවකට තරයේ අවවාද කළාය.\n\nකූට ලේඛන සකස් කර නීතිඥවරයකුට අයත් ඉඩමක් අලෙවි කිරීමට ආධාර අනුබල දීම ඇතුළු අධිචෝදනා හතරකට වැරදිකාරිය කළ චන්‍ද්‍රලතා වීරසිංහ නමැති විත්තිකාර කාන්තාවට වසර 15කට අත්හිටුවූ වසර දෙකක සිරදඬුවම් හා රුපියල් 10,000 ක දඩයක් නියම කරමින් විනිසුරුවරිය එලෙස තරයේ අවවාද කළාය.\n\n63 හැවිරිදි දෙදරු මවක් වන සිය සේවාදායිකාව එම වරද සිදුකර ඇත්තේ මෙයට වසර 20කට පමණ පෙර වන බවත්, ඒ සම්බන්ධයෙන් ඇය අදටත් දැඩි ලෙස කනගාටු වන බවත් පෙන්වා දෙමින් ලිහිල් දඬුවම් නියම කරන ලෙසට විත්තිකාරිය වෙනුවෙන් පෙනී සිටි නීතිඥ සජීව ගමගේ මහතා කළ ඉල්ලීම සලකා බැලූ විනිසුරුවරිය එලෙස ලිහිල් දඬුවම් නියම කළාය.\n\nඒ. ජේ. ඒ. අබේනායක",
       "URL": "https://divaina.lk/%e0%b6%85%e0%b6%b8%e0%b7%8a%e0%b6%b8%e0%b7%8f-%e0%b6%ba%e0%b6%b1-%e0%b6%8b%e0%b6%ad%e0%b7%94%e0%b6%b8%e0%b7%8a-%e0%b7%80%e0%b6%af%e0%b6%b1-%e0%b6%86%e0%b6%bb%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/485/"
}