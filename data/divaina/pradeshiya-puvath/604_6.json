{
       "Source": "divaina",
       "Timestamp": "December 7, 2021",
       "Headline": "නිල්ලඹ ඔයේ සැඩපහරට හසුවූ පස්දෙනාගෙන් අයෙක් මරුට මව සහ දරුවා අතුරුදන්",
       "News Content": "පේරාදෙනිය පොලිස් වසමේ ගනේගොඩ නිල්ලඹ ඔයේ දිය නෑමට ගිය එකම පවුලේ පස්දෙනකු සැඩපහරකට හසුවී ගසාගෙන යෑමෙන් එක් අයෙකු මියගොස් දෙදෙනකු අතුරුදහන්ව ඇතැයි පේරාදෙණිය පොලිසිය පවසයි.\n\nප‍්‍රදේශවාසීන් විසින් දෙදෙනකුගේ දිවි බේරාගෙන ගම්පොල රෝහලට ඇතුළත් කොට තිබේ.\n\nමෙසේ මියගොස් ඇත්තේ මහනුවර මහයියාව පූර්ණ වත්ත ප‍්‍රදේශයේ පදිංචි මොහොමඞ් පාරිස් නමැති විසි දෙහැවිරිදි අයෙකි.\n\nසිද්ධියෙන් අතුරුදහන්ව ඇත්තේ ෆාතිමා අෂ්ෆා (20) මව හා ෆාතිමා හාලියා (අවු. දෙකහමාර ) දුව යන දෙදෙනාය.\n\nමොවුන් ඉරිදා සවස හතරයි තිහට පමණ මෙම ස්ථානයට පැමිණ ඇත්තේ ත‍්‍රිරෝද රථයකිනි. පසුව නිල්ලඹ විදුලි බලස්ථානය අසල දිය නාමින් සිටියදී ඔයේ දියපහර වැඩි වී තිබේ.\n\nඔයේ ඉහළ ප‍්‍රදේශයට සවස් වරුවේ අධික වර්ෂාවක් ඇද හැලීම නිසා මෙසේ දිය පහර වැඩි වී ඇති අතර ප‍්‍රදේශවාසීන් පවසන්නේ නිල්ලඹ වේල්ලේ වාන් දොරටු ඇරීම නිසා ජලය වැඩි වූ බවයි.\n\nප‍්‍රදේශවාසීන් විසින් සිද්ධිය පේරාදෙණිය පොලිසිය වෙත දන්වා ඇත. මෙම අනතුරින් බේරී ඇත්තේ අතුරුදහන් කාන්තාවගේ සැමියා වන මොහොමඞ් අසීෆ් (25) හා ෆයිසර් අහමඞ් (20) යන දෙදෙනායි. ඔවුන් ගම්පල රෝහලේ ප‍්‍රතිකාර ලබයි. පොලිසිය හා නාවික හමුදා කිමිදුම් අංශය විසින් අතුරුදන් අයගේ මළ සිරුරු සොයා මෙහෙයුමක් අරඹා තිබේ.\n\nගම්පොල දොළුව ප‍්‍රාදේශීය ලේකම් යමුනා දයාරත්න මහත්මිය ඇතුළු පිරිසක් පැමිණ වාන් දොරටු ඇරීම හා අනතුරු සංඥා නිකුත් නොවීම පිළිබඳව විමසීමට පියවර ගනු ලැබීය. සිද්ධියෙන් මිය ගිය මොහොමඞ් ෆාරිස් විදේශගතවීම සඳහා සූදානම්ව සිට ඇති බවද පැවසේ.\n\nගම්පොළ – සුරංග දිල්හාන්, සමන්ති වීරසේකර",
       "URL": "https://divaina.lk/%e0%b6%b1%e0%b7%92%e0%b6%bd%e0%b7%8a%e0%b6%bd%e0%b6%b9-%e0%b6%94%e0%b6%ba%e0%b7%9a-%e0%b7%83%e0%b7%90%e0%b6%a9%e0%b6%b4%e0%b7%84%e0%b6%bb%e0%b6%a7-%e0%b7%84%e0%b7%83%e0%b7%94%e0%b7%80%e0%b7%96/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/604/"
}