{
       "Source": "divaina",
       "Timestamp": "April 6, 2022",
       "Headline": "මුව ආවරණයක් නොමැති සුදු කාන්තාවක් බිය ගන්වා කප්පම් ගත් පොලිස් නිලධාරීන් දෙදෙනා හඳුනා ගැනීමට පරීක්ෂණ",
       "News Content": "මුව ආවරණයක් නොදැම්මැයි බිය ගන්වා සංචාරක යුවළකගෙන් රුපියල් හයදහසක මුදලක් ගත්තැයි ලැබුණු පැමිණිල්ලකට රථවාහන අංශ පොලිස් නිලධාරීන් දෙදෙනකු පිළිබඳ ගම්පොළ පොලිස් කොට්ඨාසයෙන් හා නුවරඑළිය සංචාරක පොලිසිය මගින් පරීක්ෂණයක් අරඹා ඇත.\n\nඑම සංචාරක යුවළ ත‍්‍රිරෝද රථයකින් නුවරඑළිය දෙසට යමින් සිටියදී පුස්සැල්ලාව ප‍්‍රදේශයේදී මෙම සිද්ධියට මුහුණ පා තිබේ.\n\nත‍්‍රිරෝද රථයේ ගමන් ගත් සුදු ජාතික තරුණිය මාස්ක් එකක් පැළඳ නොසිට ඇති අතර මාර්ගයේ සිටි පොලිස් රථවාහන යතුරුපැදිය මඟින් එය නවතා ඇති බවත් පසුව එය බරපතළ වරදක් බව පවසා මෙම දෙදෙනා මෙම යුවළගෙන් රුපියල් හයදහසක් ලබාගත් බවත් මොවුන් නුවරඑළිය සංචාරක පොලිසිය වෙත පැමිණිලි කොට තිබේ.\n\nමෙම සිද්ධිය පිළිබඳ ගම්පොළ පොලිස් කොට්ඨාසය මඟින් ද පරීක්ෂණයක් අරඹා ඇති අතර එහි උසස් නිලධාරියකු පැවසුවේ සිද්ධිය අල්ලස් කොමිසමට ද දැනුම් දී ඇති බවයි.\n\nරථවාහන අංශයේ මෙම දෙදෙනා හඳුනා ගැනීම සඳහා සියලු ක‍්‍රියාමාර්ග ගෙන ඇති බවද එම නිලධාරියා පැවැසීය.\n\nගම්පොළ – සුරංග දිල්හාන්",
       "URL": "https://divaina.lk/%e0%b6%b8%e0%b7%94%e0%b7%80-%e0%b6%86%e0%b7%80%e0%b6%bb%e0%b6%ab%e0%b6%ba%e0%b6%9a%e0%b7%8a-%e0%b6%b1%e0%b7%9c%e0%b6%b8%e0%b7%90%e0%b6%ad%e0%b7%92-%e0%b7%83%e0%b7%94%e0%b6%af%e0%b7%94-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/506/"
}