{
       "Source": "divaina",
       "Timestamp": "February 27, 2023",
       "Headline": "පරන්තන් මාර්ගයේ වී වේලමින් සිටි ගොවියා බසයකට යටවී මරුට",
       "News Content": "කිළිනොච්චි පරන්තන් මාර්ගයේ කදවල ප්‍රදේශයේ මහා මාර්ගයේ වී වේලමින් සිටි පුද්ගලයෙකු බස් රථයක ගැටීමෙන් මියගොස් තිබේ.\n\nඔහු අත් ට්‍රැක්ටරයකින් ගෙනා වී තොගයක් මහ පාරේ හලමින් සිටියදී ඊට විරුද්ධ දිසාවෙන් පැමිණි බස් රථයක ගැටීමෙන් මියගොස් තිබේ.\n\nඅනතුරට ලක් වූ පුද්ගලයා එම ස්ථානයේදීම මියගිය අතර ඔහුගේ මෘත දේහය පරීක්ෂණ කටයුතු සඳහා කිළිනොච්චිය රෝහල වෙත රැගෙන ගොස් තිබේ.\n\nකිළිනොච්චිය පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nමෙසේ මියගොස් ඇත්තේ කතිරවේලු‍ යාදවරාසා නැමති 58 හැවිරිදි දරුවන් 6 දෙනෙකුගේ පියෙකු වන අතර මාර්ගයේ වී වේලමින් සිටි තවත් පුද්ගලයෙකු මීට දින කීපයකට ඉහතදී මේ ප්‍රදේශයේදීම මියගොස් තිබුණි.\n\nඋතුරේ ගොවීන්ගේ මේ දිනවල අස්වැන්න නෙලමින් සිටින අතර වී තොග වර්ෂාවට හසුවීම නිසා ඔවුන් එම වී තොග මහ පාරේ දමා වියලා ගැනීමට පුරුදුව සිටීම නිසා මාර්ගයේ ඉඩකඩ ඇහිරීමෙන් අනතුරු සිදුවන්නට පටන් ගෙන තිබේ.\n\nමේ ප්‍රදේශ වල ගොවීන්ට වර්ෂාවට හසුවන වී තොග වියලා ගැනීම සඳහා කමත් නොමැතිකම විශාල අඩුපාඩුවක් වී තිබේ.දිනසේන රතුගමගේ",
       "URL": "https://divaina.lk/%e0%b6%b4%e0%b6%bb%e0%b6%b1%e0%b7%8a%e0%b6%ad%e0%b6%b1%e0%b7%8a-%e0%b6%b8%e0%b7%8f%e0%b6%bb%e0%b7%8a%e0%b6%9c%e0%b6%ba%e0%b7%9a-%e0%b7%80%e0%b7%93-%e0%b7%80%e0%b7%9a%e0%b6%bd%e0%b6%b8%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/230/"
}