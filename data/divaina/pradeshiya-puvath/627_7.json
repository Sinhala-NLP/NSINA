{
       "Source": "divaina",
       "Timestamp": "November 10, 2021",
       "Headline": "පුතාගෙන් පහරකෑ මවගේ අනියම් සැමියා රෝහලේදී මරුට",
       "News Content": "ආණමඩුව කොට්ටුකච්චිය කිවුල ප‍්‍රදේශයේ සිව්දරු පියකු පොලූ‍ මුගුරුවන් පහර දීමෙන් බරපතළ තුවාල ලබා රෝහල් ගත කිරීමෙන් අනතරුව මිය ගොස් ඇති බව පුත්තලම මූලස්ථාන පොලිසිය පැවසීය.\n\nමෙසේ මරණයට පත්ව ඇත්තේ කිවුල අබේසිංහ හේරත් මුදියන්සේලාගේ රන්බණ්ඩා නමැති 64 හැවිරිදි සිව්දරු පියකු වේ.\n\nකිවුල කොට්ටුකච්චිය ප‍්‍රදේශයේ 60 හැවිරිදි කාන්තාවක් සමග කාලයක් තිස්සේ පවත්වාගෙන ගිය අනියම් සම්බන්ධතාවක් ගැන කාන්තාවගේ පුත‍්‍රයා දැන ගැනීමෙන් පසුව කෝපයට පත් ඔහු අතින් පයින් හා පොලූ මුගුරුවලින් මොහුට පහර දී තිබේ.\n\nපහරකෑමට ලක්ව වූ අය පුත්තලම රෝහලට ඇතුළත් කර ඇති අතර අසාධ්‍ය තත්වයෙන් සිටි තුවාලකරු කොළඹ ජාතික රෝහලට මාරු කර යැවීමෙන් පසුව කොළඹ ජාතික රෝහලේ ප‍්‍රතිකාර ලබමින් සිටියදී 8 වන දින දහවල් මරණයට පත්ව ඇති බව පොලිසිය කියයි.\n\nඅදාළ ඝාතනයට සම්බන්ධ 60 හැවිරිදි කාන්තාවගේ පුත‍්‍රයා අත් අඩංගුවට ගෙන ඇති අතර සැකකරු පොලිසියට පාපොච්චාරණය කර ඇත්තේ තම මව සමග මෙම සැකකරු ඇද මත එකට අඹු සැමියන් ලෙස සිටිනු දැක කෝපයට පත්ව බැන වැදුණ බවත් එහිදී මරණකරු සමග ඇතිවු බහින්බස් වීමෙන් පසුව පොල්ලකින් පහර දුන් බවත්ය.\n\nසැකකරු පුත්තලම අධිකරණයට ඉදිරිපත් කිරීමට නියමිතව තිබුණි.\n\nපුත්තලම මුලස්ථාන පොලිසියේ වැඩබලන මුලස්ථානාධිපති ප‍්‍රධාන පොලිස් පරීක්ෂක ආර්.එස්. උඩුකුඹුර මහතා සමග අපරාධ අංශ ස්ථානාධිපති ඒ.එච්.එම්.හේරත් මහතා ඇතුළු නිලධාරින් පරීක්ෂණ සිදු කරයි.\n\nඅමරනන්ද විජේසේකර-මහවැව",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8f%e0%b6%9c%e0%b7%99%e0%b6%b1%e0%b7%8a-%e0%b6%b4%e0%b7%84%e0%b6%bb%e0%b6%9a%e0%b7%91-%e0%b6%b8%e0%b7%80%e0%b6%9c%e0%b7%9a-%e0%b6%85%e0%b6%b1%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/627/"
}