{
       "Source": "divaina",
       "Timestamp": "July 17, 2023",
       "Headline": "ත්‍රාසජනක වීඩියෝ ක්‍රීඩාවක විධානවලට බියෙන් කිළිනොච්චිය සරසවි සිසුවා දිවි නසා ගෙන",
       "News Content": "මාරාන්තික හා ත්‍රාසජනක ක්‍රියාවල නිරත වන ලෙසට විධාන ලැබෙන වීඩියෝ ක්‍රීඩාවක නිරත කිළිනොච්චිය විශ්වවිද්‍යාලයේ සිසුවකු අවසානයේදී බියට පත්ව ගෙළ වැළලාගෙන 15 දා මිය ගොස් තිබේ.\n\nමෙසේ මියගොස් ඇත්තේ යාපනයේ පන්නෙයි ප්‍රදේශයේ පදිංචි සුබරාජා එෂිල්නාත් (22) නමැති අයෙකි.\n\nඔහු සිය නිවසට පැමිණ සිටින අවස්ථාවකදී එම වීඩියෝ ක්‍රීඩාවේ නිරතව සිට ඇති අතර යම් විධානයක් නිසා ඔහු බියට පත්ව මෙසේ සිය දිවි හානි කරගෙන ඇති බවට සාක්කි ලැබී තිබේ.\n\nඑම වීඩියෝ ක්‍රීඩා වල ස්වභාවය වන්නේ තමන් වෙත ලබා දෙන විවිධ අභියෝගවලට මුහුණ දෙමින් එම ක්‍රියාවල නිරත වෙමින් ඉදිරියට ගමන් කිරීමය.\n\nමේ අන්දමටම වූ වීඩියෝ ක්‍රීඩාවක නිරත වූ යාපනයේ එක් විදුහලක සිසුවෙකු විදුහලේ තට්ටු ගොඩනැගිල්ලෙන් පහතට පැන තුවාල ලබා සිටියේ මීට මාස හතකට ඉහතදීය.\n\nකිළිනොච්චිය විශ්වවිද්‍යාල සිසුවාටද එම ඉරණම ම අත් වී තිබූ අතර ඔහු ඔහුට ලබා දී තිබූ විධානය ඉටුකිරීම වෙනුවට බියට පත්ව සිය දිවි හානි කරගෙන තිබුණි.\n\nඔහු එම පවුලේ සිටි එකම දරුවා වන අතර නිවසේ කිසිවෙකු නොමැති අවස්ථාවක එම වීඩියෝ ක්‍රීඩාවේ නිරතව මේ අන්දමට සියදිවි හානි කරගෙන ඇත. ඊට පෙර ඔහු සිය මිතුරන්ට මේ පිළිබඳව විස්තර හෙළිදරව් කොට තිබේ.\n\nයාපනය ශික්ෂණ රෝහලේදී මෙම මරණය සම්බන්ධයෙන් පැවැති පශ්චාත් මරණ පරීක්ෂණයේදී මෙම කරුණු හෙළි වූ අතර යාපනය පොලීසිය සිද්ධිය සම්බන්ධයෙන් විමර්ශන කටයුතු සිදු කරගෙන යයි.දිනසේන රතුගමගේ",
       "URL": "https://divaina.lk/%e0%b6%ad%e0%b7%8a%e0%b6%bb%e0%b7%8f%e0%b7%83%e0%b6%a2%e0%b6%b1%e0%b6%9a-%e0%b7%80%e0%b7%93%e0%b6%a9%e0%b7%92%e0%b6%ba%e0%b7%9d-%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/95/"
}