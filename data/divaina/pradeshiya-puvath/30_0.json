{
       "Source": "divaina",
       "Timestamp": "September 11, 2023",
       "Headline": "සහල් මෝලට අධික විදුලියක් ඇවිත් මෝලම ගිනි ගනී",
       "News Content": "රාත්‍රී කාලයේදී අධික විදුලි බලයක් පැමිණීම නිසා තම හාල් මෝල ගිනි ගෙන සම්පූර්ණයෙන්ම විනාශ වූ බවට යාපනයේ තෙලිප්පලෙයි ප්‍රදේශයේ සහල් මෝල් හිමියකු තෙලිප්පලෙයි පොලිසිය ට 10 දා පැමිණිලි කොට තිබේ.\n\nතමන් සුපුරුදු පරිදි සහල් මෝලේ වැඩකටයුතු නිමවා සවස් කාලයේදී නිවසට ගිය බවත් මැදියම් රැයේදී කෙනකු දුරකථන ඇමතුමක් ලබා දී සහල් මෝල ගිනි ගන්නා බව ප්‍රකාශ කිරීම නිසා පැමිණ බලන විට ගින්නකින් මුළු හාල් මෝලම දැවී විනාශ වී ගොස් තිබූ අයුරු තමන්ට දැක ගත හැකි වූ බවද ඔහු පොලිසියට පවසා තිබේ.\n\nමේ නිසා තමන්ගේ සහල් මෝලේ තිබූ රුපියල් ලක්ෂ දොළහක් පමණ වටිනා යන්ත්‍ර සූත්‍ර සියල්ල විනාශ වී ගොස් ඇති බව පවසන මොහු ඒ අවස්ථාවේදී සහල් මෝල අවට නිවෙස් කීපයකද ගෘහ උපකරණ අධික විදුලි බලයක් පැමිණීම නිසා විනාශ වී ගොස් ඇති නිසා තම සහල් මෝලටද සිදුව ඇත්තේ එයම බව සහල් මෝල් හිමියා කියා සිටියි.\n\nයාපනයේ තෙලිප්පලෙයි පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b7%83%e0%b7%84%e0%b6%bd%e0%b7%8a-%e0%b6%b8%e0%b7%9d%e0%b6%bd%e0%b6%a7-%e0%b6%85%e0%b6%b0%e0%b7%92%e0%b6%9a-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%ba%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/30/"
}