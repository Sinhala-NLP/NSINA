{
       "Source": "divaina",
       "Timestamp": "February 2, 2023",
       "Headline": "රෝගී වූ බිරිඳ බැලීමට යද්දී…. යතුරුපැදිය බස් රථයට යටවී මව සහ පුතා එතැනම මරුට",
       "News Content": "කුරුණෑගල ශික්ෂණ රෝහලේ දැඩි ලෙස රෝගාතුරව පසුවන සිය බිරිඳ බැලීමට තම මව සමග යතුරුපැදියකින් ගමන් කරමින් සිටි පුතෙකු දඹුල්ල – කුරුණෑගල මාර්ගයේ ගොකරැල්ල රෝහලට ආසන්නයේ පිහිටි පිරිවෙණක් අසලදී ශ්‍රීලංගම බස් රථයකට යටවීමෙන් ජීවිතක්ෂයට පත්වී ඇතැයි ගොකරැල්ල පොලිසිය පවසයි.\n\nමෙම අවාසනාවන්ත සිද්ධිය ඊයේ (01 දා) පස්වරු 1.00 ට පමණ සිදුවී තිබේ.\n\nඅනතුරින් මව සහ පුතු දෙදෙනාම එම ස්ථානයේදීම මියගොස් ඇතැයි ද පොලිසිය කියයි.\n\nමෙම අවාසනාවන්ත අනතුරින් මියගොස් ඇත්තේ මැල්සිරිපුර, දිද්දෙණිය ප්‍රදේශයේ පදිංචිව සිටි 62 හැවිරිදි හේරත් මුදියන්සේලාගේ කමලාවතී නමැති මව හා වන්තක මුදියන්සේලාගේ අජිත් රත්නායක 39 හැවිරිදි පුත්‍රයා බවද පොලිසිය පවසයි.\n\nකුරුණෑගල ශික්ෂණ රෝහලේ ප්‍රතිකාර ලබන සිය බිරිඳ බැලීමට ඔහු තම මව සමග යතුරුපැදියෙන් ගමන් කරමින් සිට ඇත. මාර්ගයේ රථවාහන තදබදය හේතුවෙන් ඔහු අනෙකුත් වාහන පසුකරමින් යන අවස්ථාවේ කිසියම් හේතුවක් මත යතුරුපැදිය මාර්ගයේ පෙරළී ඇති අතර ඒ අවස්ථාවේ කොළඹ සිට හොරොව්පොතාන බලා ධාවනය වෙමින් තිබූ ලංගම බස් රථයේ දකුණු පස පිටුපස රෝදයට මව හා පුත්‍රයා යටවී ඇතැයි සිදුකරන ලද පොලිස් පරීක්‍ෂණවල දී අනාවරණය වී තිබේ.\n\nඅනතුර සිදුවන මොහොතේ ලංගම බස් රථය ඉතා සෙමින් පැමිණ ඇතැයි ද හෙළිවී ඇති බව පොලිසිය පවසයි.\n\nඅනතුර සම්බන්ධයෙන් ලංගම බස් රථය පැදවූ 56 හැවිරිදි රියැදුරු අත්අඩංගුවට ගත් බවත් ඔහු කුරුණෑගල මහෙස්ත්‍රාත් අධිකරණයට ඉදිරිපත් කිරීමට නියමිත බවත් පොලිසිය පැවසීය.\n\nමේ පිළිබඳව ගොකරැල්ල පොලිසියේ ස්ථානාධිපති ප්‍රධාන පොලිස් පරීක්‍ෂක ඉන්දික බණ්ඩාර විජේරත්න මහතාගේ උපදෙස් මත රථවාහන විමර්ශණ අංශයේ ස්ථානාධිපති උප පොලිස් පරීක්‍ෂක වනසිංහ මහතාගේ මෙහෙයවීමෙන් නිලධාරීහු කණ්ඩායමක් වැඩිදුර පරීක්‍ෂණ සිදුකරති.ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%bb%e0%b7%9d%e0%b6%9c%e0%b7%93-%e0%b7%80%e0%b7%96-%e0%b6%b6%e0%b7%92%e0%b6%bb%e0%b7%92%e0%b6%b3-%e0%b6%b6%e0%b7%90%e0%b6%bd%e0%b7%93%e0%b6%b8%e0%b6%a7-%e0%b6%ba%e0%b6%af%e0%b7%8a%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/251/"
}