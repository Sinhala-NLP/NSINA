{
       "Source": "divaina",
       "Timestamp": "July 15, 2023",
       "Headline": "දියණියට අතවර කළ නරුම පියාට සිර දඬුවම්",
       "News Content": "වසර දෙකක් තිස්සේ තම දියණියට ලිංගික අතවර කළ බව කියන පියෙකුට කිළිනොච්චිය මහාධිකරණයේදී වසර 17 ක බරපතල වැඩ සහිත සිර දඬුවමක් නියම කොට තිබේ.\n\nකිළිනොච්චිය මහාධිකරණ විනිසුරු ඒ.එම්.ඒ. සහාබ්දීන් මහතා විසින් මෙම සිරදඩුවම නියම කළේ 2013 වසරේ කිලිනොච්චිය නගරයට ආසන්න ප්‍රදේශයක පිහිටි නිවසකදී වයස අවුරුදු දහයක් වූ සිය දියණියට ලිංගික අතවර කළ පියෙකුට එරෙහිවය.\n\nඔහු විසින් ඊට පසුව වසර දෙකක කාලයක්ම සිය දියණියට බලහත්කාරයෙන් ලිංගික අතවර සිදු කොට ඇති අතර දැරියගේ මව විසින් කිළිනොච්චිය පොලිසියට කරන ලද පැමිණිල්ලකට අනුව ඔහු පොලිසිය විසින් අත්අඩංගුවට ගෙන අධිකරණයට ඉදිරිපත් කොට තිබුණි.\n\nඑම නඩුව මහාධිකරණයේ විභාගයට ගැනීමෙන් පසුව ඉදිරිපත් වූ සියලුම සාක්ෂි වලින් දරියගේ පියා වැරදිකරු බවට තීරණය වීමෙන් පසුව මෙම සිර දඬුවම පනවන ලදී.\n\nඊට අමතරව විත්තිකරුට රුපියල් දස දහසක රජයේ ගාස්තුවක් ගෙවන ලෙසද දැරියට වූ හානිය වෙනුවෙන් රුපියල් ලක්ෂ දෙකක මුදලක් වන්දි වශයෙන් ගෙවන ලෙසද නියම කළ මහාධිකරණ විනිසුරුවරයා එම මුදල් ගෙවීම පැහැර හරින්නේ නම් සිර දඬුවම තවත් වසර දෙකකින් වැඩි වන බවද තීන්දුව ප්‍රකාශයට පත් කරමින් සඳහන් කළේය.\n\nදිනසේන රතුගමගේ",
       "URL": "https://divaina.lk/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85-%e0%b6%b1%e0%b6%bb%e0%b7%94%e0%b6%b8-%e0%b6%b4%e0%b7%92%e0%b6%ba%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/97/"
}