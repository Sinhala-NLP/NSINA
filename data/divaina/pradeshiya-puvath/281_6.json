{
       "Source": "divaina",
       "Timestamp": "January 1, 2023",
       "Headline": "කුවේට් පොලිස් නිල සුනඛයන්ගේ මාස්ටර් වූ ලංකාවෙන් ගිය කම්කරුවා",
       "News Content": "විදෙස් රටක පොලිස් නිල සුනඛ අංශයේ රැකියාවක නිරතව සිටි එකම ශ්‍රී ලාංකිකයා ඔහුය.’ හිතවත් මාධ්‍ය මිතුරෙක් විසින් මේ කියන්නට යන පුද්ගලයා පිළිබඳව මූලික හැඳින්වීම කරන ලද්දේ ඒ අයුරින් ය. එය එකවර ඉවත දැමිය නොහැකි තොරතුරක් වූ හෙයින් ඒ පිළිබඳව වැඩිදුරටත් තොරතුරු සොයා බැලීමේ වෑයමක නිරත විය. එහි ප්‍රතිඵලයක් ලෙස දුරකථනය ඔස්සේ ඔහු හා සම්බන්ධ වෙමින් කෙටි සංවාදයක නිරතවීමේ අවස්ථාව උදාවිය. හිතවත් මාධ්‍ය මිතුරා විසින් ලබාදුන් තොරතුරු නිවැරදියි. ‘මහත්තයා දවසක එන්න… අපි මුණගැහිලා කතා කරමු…’ කෙටි දුරකථන සංවාදය නිමාවට පත්වූවේ ඒ ආකාරයෙන් ය.\n\nඔහුගේ ඇරයුම පරිදි ඒ හමුවීම පසුගිය දිනක සිදුවිය. අපගේ හමුවීම සිදුවනුවේ මතුගම නගරයට තරමක් දුරින් පිහිටි හොරවල මානමුල්ල ප්‍රදේශයේ පිහිටි ඔහුගේ නිවසේදී ය. අප එහි ළඟාවන විටත් පැරණි ඡායාරූප එකතුවකින් තෝරාගත් ඡායාරූප කීපයක්, කුවේට් රාජ්‍යයේ සේවයේ නිරතව සිටි අවධියේ එරට රජය විසින් නිකුත් කරන ලද රාජකාරි හැඳුනුම්පතක් සහ තවත් වැදගත් ලියකියවිලි කීපයක් සහිතව ඔහු පෙරමඟ බලමින් පසුවූවේ මෙතෙක් කලක් කිසිවකුගේ අවධානයට ලක් නොවූ ඔහුගේ කතාව අප හමුවේ පැවසීමේ අපේක්‍ෂාවෙන් යුක්තවය. එකිනෙකා හඳුනා ගැනීමේ කෙටි පිළිසඳරකින් අනතුරුව ඔහු ඈත දුර බැහැර මැදපෙරදිග රටක තමන් නිරතවූ වෘත්තිය පිළිබඳ තරමක් වෙනස් වූ කතාව පවසා සිටින්නට විය.\n\n‘මගේ නම වැලිකල ආරච්චිගේ නිහාල්. වයස අවුරුදු 49 ක් වෙනවා. 1995 වසර වෙද්දී මට අවුරුදු 22 යි. ඒ වෙද්දී මොකක් හරි රස්සාවක් කරන්න පිට රටකට යන්න මගෙ ලොකුම ආශාවක් තිබුණා. ඒකට තවත් හේතුවක් තමයි ඒ වෙද්දී මගේ අක්කල දෙන්නෙක්ම විදේශ ගතව සිටී ම. මාවත් එයාල ඉන්න රටට ගන්න කියන ඉල්ලීම නිතර නිතර කරද්දී ඒ ඉල්ලීම ප්‍රතික්‍ෂේප කරන්න ඒ අයට බැරි වෙනවා. අක්කල දෙන්නම කුවේට් රටේ ගෘහ සේවිකාවන් විදියට තමයි වැඩ කළේ. කොහොම හරි ඒ අයගේ හාම් පුතාලට කියල 1995.06.27 වැනි දින මාවත් කුවේට් රටට ගෙන්න ගන්නව. එතකොට මට වයස අවුරුදු 22යි. වෘත්තීය පුහුණුවක්වත් ලබල තිබුණේ නෑ. කම්කරු රැකියාවක් පිණිස තමයි ලංකාවෙන් පිටත්වෙලා යන්නේ. රස්සාව මොකක්ද කියන එක මට වැදගතක් වුණේ නැහැ. රට යන එක තමයි ඒ දවස්වල මට තිබුණ ලොකුම හීනය වෙලා තිබුණේ.’\n\nතරුණ කොලු ගැටයකු ලෙස තමන් කුවේට් රාජ්‍ය බලා පිටත්ව ගිය අයුරු නිහාල් විස්තර කර සිටියේ ඒ ආකාරයෙන්ය. දිගු ගුවන් ගමනකින් අනතුරුව තමන් අලුත් ලෝකයක් වෙත පා තැබූ ආකාරයත් එහිදී තම වැඩිමහල් සහෝදරියන් දෙදෙනා මුණ ගැසුණ ආකාරයත් කෙටියෙන් විස්තර කළ නිහාල් ඉන් අනතුරුව විස්තර කර සිටියේ කම්කරුවකු ලෙස ඔහු රැකියාවක නිරත වූ ආකාරය සහ ඒ සඳහා පසුබිම සැකසුණ ආකාරය පිළිබඳව ය.\n\n‘ඒ වෙද්දී කුවේට් පොලිසියේ කම්කරු ඇබෑර්තු කීපයක් තිබිල තියෙනවා. මගේ අක්කගෙ හිතවත් මහත්මයෙක් මාර්ගයෙන් ඒ සම්මුඛ පරීක්‍ෂණයක් පිණිස ඉදිරිපත් වෙන්න මට අවස්ථාව හිමි වෙනවා. එතකොට මට අරාබි භාෂාවේ වචනයක්වත් කතා කරන්න බෑ. නමුත් මගේ උස මහත වයස ගැන සැලකිලිමත් වෙච්ච ඒ රටේ නිලධාරින් පිරිසක් කම්කරුවෙක් ලෙස රස්සාව කරන්න මාවත් තෝර ගන්නවා. ඒ රටේ පොලිස් බල්ලන්ට කෑම දීම ඒ වගේම ඒ සත්තුන්ගේ ඕන එපා කම් අනුව කූඩුවලින් එළියට අරන් ඒ අවශ්‍යතාවයන් ඉවර වුණාට පස්සේ නැවත කූඩුවලට දැමීම ආදී පොඩි පොඩි දේවල් කරන එක තමයි එදා ඉඳලා මගේ රාජකාරිය බවට පත්වුණේ.’\n\nඒ අනුව එරට පොලිස් නිල සුනඛයන්ට සාත්තු සප්පායම් කිරීම තම රැකියාව බවට පත්කර ගන්නා නිහාල් කෙටි කලක් තුළ තමන් වෙත පවරන ලද වගකීම මනාව ඉටුකරන කම්කරුවකු බවට පත්වන අතර ඔහුට අමතරව එම රැකියාව පිණිස ඉන්දියාව, පකිස්තානය, පිලිපීනය ආදී රටවලින් කුවේට් බලා ගිය තවත් කම්කරුවන් ගණනාවක් ඇතුළු ඊජිප්තු ජාතිකයන් කීපදෙනෙක් ද බල්ලන් රැක බලා ගැනීමේ රැකියාවේ නිරතව සිට ඇත.’\n\n‘පොලිස් නිල සුනඛයන් භාර පුහුණුව ලත් නිලධාරීන් සහ ඒ ඒ අය යටතේ රාජකාරි කරන සුනඛයන් 150 ක් විතර මම රස්සාව කරන ඒකකයේ හිටියා. පිටරටවලින් ගිය කම්කරුවෝ විදිහට ඒ අයගේ සහායට තමයි අපිව යොදවල තිබුණේ. දවස් කීපයක් වැඩ කරගෙන යද්දී ඒ රස්සාව ගැන ලොකු හැඟීමක් මගේ හිතේ ඇතිවෙන්න ගත්තා. සත්තු ගැන වෙන වෙනම ලොකු අවබෝධයක් නැතත් මම මගේ වැඩ ටික ලොකු කැපවීමකින් කරන්න ගත්තා. සත්තුන්ට කන්න බොන්න දෙනවට අමතරව ඒ ඒ සතාව භාර නිලධාරීන් නිවාඩු ගත්ත දවසට සතාව එළියට අරන් නාවල කන්න බොන්න දෙන්න පවා පුළුවන් තරමට ඒ සත්තු මට හීලෑ වෙන්න ගත්තා. ඒ රටේ පොලිස් නිල සුනඛ අංශය ගත්තොත් නෙදර්ලන්තය, ජර්මනිය, පෝලන්තය වගේ රටවලින් ගෙනාව සත්තු තමයි වැඩිපුරම එතැන හිටියේ. ඊට අමතරව කුවේට් රටේ උපන් සත්තු කීපදෙනකුත් මේ එකතුවේ හිටියා. සතෙකුට ආදරය සෙනෙහස දක්වනවනම් ඒ සතා හොයන්නේ නෑ. එයාට කන්න බොන්න දෙන්නෙ කම්කරුවෙක් ද නිලධාරියෙක් ද කියල. කන්න බොන්න දෙන කෙනත් එක්ක ඒ සතා හුඟක් සමීප වෙනව. ටික කාලයක් යද්දී මම ඒක අත්දැකීමෙන් අවබෝධ කර ගන්නව. ඒ විතරක් නොවෙයි එතැන හිටිය හැම සතෙක් ගැනම වෙන වෙනම අවබෝධයක් ලබා ගන්නත් මට පුළුවන්කම ලැබෙනව. මට අමතරව එතැන කම්කරු රස්සාවේ නිරතවූ වෙනත් විදේශීය ජාතිකයන් තමන්ගේ රස්සාව රස්සාවට පමණක් සීමා කරද්දී මම කරන්නෙ මට පුළුවන් හැම වෙලාවෙම මට භාර දීපු සත්තු එක්ක ජීවත් වීම පමණයි. ඒක මට එක පැත්තකින් ලොකු විනෝදයක් ගෙන දුන්න වගේම අපේ ආගම පැත්තෙන් ලොකු පිනක් කියල හිතන්නත් මම පුරුදු වුණා.’\n\nවසර ගණනාවක් පුරා කම්කරුවකු ලෙස තමන් නිරතවූ රාජකාරිය පිළිබඳව එසේ විස්තර කළ නිහාල් ඉන් අනතුරුව විස්තර කරන්නට වූවේ ‘සත්ත්ව කරුණාව’ හේතුවෙන් තමන් වෙත උදාවූ ස්වර්ණමය අවස්ථාව පිළිබඳව. එරට පොලිස් නිල සුනඛ අංශයේ නිලධාරියකු ලෙස ඔහුට පත්වීමක් ලැබීමත් ඉන් අනතුරුව එරට රාජ්‍ය ආරක්‍ෂාව පිණිස තමන්ගේ දායකත්වය ලබාදුන් ආකාරය පිළිබඳවත් ඔහු වැඩිදුරටත් විස්තර කර සිටියේ එවැනි රැකියාවක් පිණිස එරට දී වරම් හිමිකරගත් එකම ශ්‍රී ලාංකිකයා ද තමන් බව පවසමින්ය.\n\n‘කම්කරුවෙක් ලෙස කාලයක් තිස්සේ වැඩ කරද්දී පොලිස් නිල සුනඛ අංශයේ ඉහළ නිලධාරීන් මගේ රාජකාරි කටයුතු ගැන ලොකු අවධානයකින් හිටියා. ඒ බව මමත් දැනගෙන හිටියා. ඒ අය මගේ වැඩ ගැන ලොකු පැහැදීමකින් හිටියේ. එහෙම ඉන්න අතරේ මගේ වැටුප එක පාරට ම වැඩිවුණා. ඒ වෙද්දී මට හොඳට අරාබි භාෂාව කතා කරන්න පුළුවන්. ඒ පාර මම ගිහින් මගේ ඉහළ නිලධාරියකුගෙන් ඒ පිළිබඳ විමසීමක් කළා. එතැන දී ඔවුන් සඳහන් කළා මාව පොලිස් දෙපාර්තමේන්තුවට අනුයුක්ත පොලිස් නිල සුනඛ අංශයේ නිලධාරියෙක් ලෙස බඳව ගන්න කටයුතු කරල තිබෙනව ඒ හින්දා අදාළ තනතුරේ වැටුප ගෙවන්න රජය විසින් තීරණය කරල තියෙනව කියලා. ඔහොම මාස කීපයක් ගත වුණා. කම්කරු වැටුප වෙනුවට නිලධාරියකුට ගෙවන වැටුප දැන් ලැබෙනවා. නමුත් මට ඒ වෙද්දී රාජකාරියක් පවරල තිබුණේ නෑ. ඒක මට ලොකු ගැටලුවක් බවට පත්වුණා. එතැන දී මම නැවතත් ගිහින් පොලිස් නිල සුනඛ අංශයේ ඉහළ නිලධාරියෙක් මුණගැහිල ඒ පිළිබඳව විමසුවා. එපමණක් නොවෙයි මාව රාජකාරිය සඳහා යොමු කරන්න කියන ඉල්ලීමකුත් කළා.’\n\nනිහාල් විසින් කරන ලද එම ඉල්ලීමෙන් පසු දින ගණනාවක් ඉක්ම ගිය තැන පොලිස් නිල සුනඛ අංශයේ නිලධාරීන් නැවතත් ඔහුව කැඳවන අතර එහිදී ඔවුන් සඳහන් කර සිටින්නේ නිල සුනඛයන් දෙදෙනකුගේ රාජකාරි වගකීම ඔහු වෙත පවරන බවත් එම රාජකාරිය නිසි ලෙස ඉටුකරන ලෙසත්ය. එතැන් සිට ශ්‍රී ලාංකික පුරවැසියෙක් වූ නිහාල් කුවේට් රාජ්‍යයේ රාජ්‍ය සේවයට සක්‍රීය දායකත්වය සපයන පුද්ගලයකු බවට පත්වන අතර එතැන් සිට ගතවූ වසර කීපය පිළිබඳව නිහාල් විසින් විස්තර කර සිටියේ මේ අයුරින්ය.\n\n‘මට රාජකාරි කරන්න සිද්ධ වුණේ ඊජිප්තු ජාතිකයන් දෙදෙනක් යටතේ. ඒ අය එරට රාජ්‍ය සේවයේ දීර්ඝකාලීන අත්දැකීම් සහිත නිලධාරීන්. ඔවුන් යටතේ මා ඇතුළු තවත් රටවල පුද්ගලයන් විශාල ප්‍රමාණයක් සේවය කළා. මට මුලින්ම භාර දුන්නේ රාජකාරියෙන් විශ්‍රාම ගන්වන ලද නිල සුනඛයන් දෙන්නෙක්. ඒ සත්තු දෙන්නා මලීනො හා ජර්මන් ෂෙපර්ඩ් වර්ගයට අයත් සත්තු දෙන්නෙක්. ඒ දෙන්නත් එක්ක සති කීපයක් වැඩ කළා. මගෙ ඉහළ නිලධාරීන් ඒ පිළිබඳව අධීක්‍ෂණයෙන් පසුවුණා. ඒ සත්තු දෙන්න පුහුණුව ලබල හිටියේ මත්ද්‍රව්‍ය වැටලීම් සම්බන්ධයෙන්.’\n\nඔහු එලෙස සති කීපයක් රාජකාරි සිදුකරන අතර කුවේට් රට පොලිස් නිල සුනඛ අංශය වෙත අලුතින් සුනඛයන් 35ක් පමණ බඳවා ගැනීමට රජය විසින් කටයුතු කරන අතර එහිදී නිහාල් වෙත අලුත ගෙන්වන ලද සුනඛයන් දෙදෙනකු භාරදෙන අතර එහිදී ඔහුට පවරා ඇති වගකීම බවට පත් වන්නේ එම සුනඛයන් පුහුණු කර ඉන් අනතුරුව රාජකාරිය පිණිස යොදවා ගැනීමය.\n\n‘සතෙක්ව පුහුණු කරන්නේ කොහොම ද ඒ සඳහා අනුගමනය කළ යුත්තේ මොන මොන වගේ දේවල් ද කියල මට ඒ වෙද්දී හොඳ අවබෝධයක් තිබුණා. ඒ බව අපේ ඉහළ නිලධාරීන් දැනගෙන හිටිය. මගේ සත්තු තුන් දෙන්නව පුහුණු කළේ හොරු අල්ලන්න. ඊට අමතරව මත්ද්‍රව්‍ය හා පුපුරණ ද්‍රව්‍ය වැටලීම් පිණිසත් ඒ ගෙනාව සත්තු පුහුණු කළේ. සතෙක්ව හොඳින් පුහුණු කරන්නනම් බෝලයයි දම්වැලයි දෙකම තියෙන්න ඕන. කෝත්‍රා, බිනූ, ලැක්ස් කියන නම්වලින් තමයි ඒ සත්තු තුන් දෙනාව හැඳින්වූ වේ. අපේ ඒකකයේ සත්තු 150ක් වෙන්න හිටිය. මේ අය අතරින් 100ක් විතර උදේ පෙරට්ටුව පිණිස එළියට ගන්න ඕන. බල්ල කියන්නෙ හරිම බුද්ධිමත් සතෙක්. හරියට පුහුණුව දුන්න නම් අණ කළ හැටිය ඒ අණ පිළිපඳින්න බල්ල දන්නව. අන්තිමට මම පුහුණු කළ බල්ලො තුන්දෙනා අතරින් එකෙක් තමයි පොලිස් නිල සුනඛ අංශයේ දක්‍ෂතම බල්ලා බවට පත්වුණේ.’\n\nඑලෙස පුහුණුව ලද පොලිස් නිල සුනඛයන් සමග රටේ බොහෝ ප්‍රදේශවල සංචාරය කරමින් රාජකාරියේ නිරත වීමට ඉන් අනතුරුව නිහාල්ට අස්ථාව ලැබෙන අතර එහිදී ගුවන්තොටුපළ රාජකාරි ඇතුළු තවත් රාජ්‍ය ආයතන රැසක ආරක්‍ෂාව පිණිස යොදවන පොලිස් නිල සුනඛයන් මෙහෙයවීමේ අවස්ථාව නිහාල් ඇතුළු තවත් පිරිසක් වෙත භාරව ඇත. ඒ සෑම රාජකාරි කටයුත්තක් තුළම තම සේවය ඉහළින්ම ඉටුකිරීමට ඔහු සමත්වන අතර ඒ සඳහා එරට රජය විසින් ප්‍රදානය කරන ලද සහතික ආදිය ද ඔහු සතුය.\n\n‘එක සැරයක් එරට ප්‍රධාන ගුවන් තොටුපළේ ඩියුටියක් වැටුණා. එතැනට යන කම් ඒ මොකක්ද කියල දැනගෙන හිටියේ නෑ. ගුවන් යානාවක් පරීක්‍ෂා කරන රාජකාරිය තමයි එදා තිබුණේ. එතැනට ගියාට පස්සේ තමයි දැන ගත්තේ ඒක මිහින් ලංකා ගුවන් සේවයට අයත් යානාවක් කියල. එවකට ලංකාවේ ජනාධිපති මහින්ද රාජපක්‍ෂ මහත්තය ඇතුළු පිරිසක් තමයි ඒ යානයෙන් කුවේට් රාජ්‍යයට ඇවිත් තිබුණේ. යානය ඒ රටින් පිටත් වෙන්න පෙර පුපුරණ ද්‍රව්‍ය තියෙනව ද කියල පරීක්‍ෂා කරන එක තමයි අපේ රාජකාරිය බවට පත්වුණේ. එදා මට ලොකු අභිමානයක් දැනුණ දවසක්. මොකද අපේ රටේ රාජ්‍ය නායකයා ගමන් ගත් ගුවන් යානයක් පරීක්‍ෂා කරන්න ලැබීමත් ලොකු භාග්‍යයක්.’\n\n‘ඊට අමතරව කුවේට්වල ‘බයාන් පැලස්’ කියල ලොකු මාලිගා සංකීර්ණයක් තිබෙනව. වසරකට වරක් දෙවරක් කලාපයේ රාජ්‍ය නායකයන් එතැනට රැස් වෙනව. ඒ අයගේ ආරක්‍ෂාව පිණිස අවශ්‍ය නිල සුනඛයන් මෙහෙය වීමේ අවස්ථාව ලැබෙන්නෙත් අපට. එතැන දී ඒ මාලිගා සංකීර්ණයේ හැම අස්සක් මුල්ලක්ම සුනඛයන් ලවා පරීක්‍ෂා කිරීමේ වගකීම පැවරෙන්නේ අපට. රාජකාරි ඇඳුම හා නිල හැඳුනුම්පත පැළඳගෙන තමයි ඕනෑම තැනක රාජකාරියට යන්නෙ. ඊට අමතරව මට තවත් හැඳුනුම්පතක් රජය විසින් නිකුත් කරල තිබුණා. ඒ හැඳුනුම්පත මම ඒ රටේ ඉන්නතාක් කල් වලංගු හැඳුනුම්පතක්. මම වසර 16ක් පුරා ඒ රටේ ජීවත් වුණා. ඒ වගේම ශ්‍රී ලාංකික ජාතිකයෙක් ලෙස උසස් පිළිගත් රැකියාවක නිරත වෙන්නත් අවස්ථාව ලැබුණා. නමුත් එක්තරා අවාසනාවන්ත සිදුවීමක් හින්දා හදිසියේම මට නැවත ලංකාවට එන්න සිද්ධ වුණා. එහෙම නොවුණනම් මම අදටත් ඒ රටේ රස්සාව කරනව. හැම දේම දෛවයට භාරදීල හිත හදාගන්නව මිසක් දැන් වෙන කරන්න දෙයක් නැහැ.’\n\nතමන් නිරතව සිටි රැකියාව පිළිබඳ දීර්ඝ විස්තරයක් සිදුකළ නිහාල් අවසන් වශයෙන් සඳහන් කර සිටි අවාසනාවන්ත සිදුවීම කුමක්ද යන්න පිළිබඳව මා විසින් සිදුකළ විමසීමේ දී ඔහු සඳහන් කර සිටියේ තම පවුලේ සමීපතම ඥාතිවරියක් හදිසි අනතුරක් හේතුවෙන් මියගිය බවත් ඇයගේ අවසන් කටයුතුවලට සහභාගි වීම පිණිස මෙරට පැමිණීම හේතුවෙන් තම රැකියාව අහිමි වී ගිය බවත් සඳහන් කළ නිහාල් එහිදී වැඩිදුරටත් සඳහන් කර සිටියේ ඉන් අනතුරුව නැවත රැකියාව පිණිස පිටත්ව යෑමට කීප වරක් උත්සාහ කළබවත් කුමක් හෝ හේතුවක් මත එය අසාර්ථක වූ බවත්ය.\n\nකලක් කුවේට් රාජ්‍යයේ රාජ්‍ය ආරක්‍ෂාව තම දිවි දෙවැනි කොට සැලකූ නිහාල් මේ වනවිට ගත කරමින් හිඳින්නේ තරමක් දුෂ්කර ජීවිතයක්ය. ජීවිකාව පිණිස ත්‍රීවිල් රථයක් ධාවනය කරන ඔහු අවසන් වශයෙන් ඉල්ලා සිටියේ තමන් ප්‍රවීණත්වයට පත් රැකියාවේ නැවත නිරතවීම පිණිස ඔහු තුළ මහත් කැමැත්තක් පවතින බවත් ඒ සඳහා කාගේ හෝ සහයෝගය හිමිවේනම් මෙරට හෝ වෙනත් රටක සේවයේ නිරතවීම පිණිස තමන් තවමත් සූදානමින් පසුවන බවත්ය.\n\nරුවන් ජයවර්ධන",
       "URL": "https://divaina.lk/%e0%b6%9a%e0%b7%94%e0%b7%80%e0%b7%9a%e0%b6%a7%e0%b7%8a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd-%e0%b7%83%e0%b7%94%e0%b6%b1%e0%b6%9b%e0%b6%ba%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/281/"
}