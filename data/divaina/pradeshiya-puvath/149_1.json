{
       "Source": "divaina",
       "Timestamp": "May 25, 2023",
       "Headline": "රැවුල කොණ්ඩය වවාගෙන ඇඩ්මිෂන් අත්සන් කරන්න ඇවිත් – ගුරුවරයාට පහරදුන් සිසුහු 4 ක් රිමාන්ඩ්",
       "News Content": "පුත්තලම අධ්‍යාපන කලාපයේ තිල්අඩිය මුස්ලිම් මහා විද්‍යාලයේ මෙවර අපොස සාමාන්‍ය පෙළ විභාගයට පෙනී සිටින සිසුන් හතර දෙනකු ලබන මෙම මස 26 වැනි දින දක්වා රක්ෂිත බන්ධනාගාර ගත කිරීමට පුත්තලම අතිරේක මහේස්ත්‍රාත් මිහිල් සතුරුසිංහ මහතා ඊයේ (24 දා) නියෝග කළේය.\n\nසිසුන් පිරිසක් 23 වැනිදා විභාග ප්‍රවේශ පත්‍ර අත්සන් කර ගැනීමට විද්‍යාලයට පැමිණ ඇත්තේ විද්‍යාලයට ඇතුල් කර ගැනීමට නුසුදුසු අයුරින්ය.\n\nඑම අවස්ථාවේ විද්‍යාලයේ ක්‍රීඩා භාර ගුරුවරයා එම සිසුන් පිරිසට විද්‍යාල පරිශ්‍රයට ඇතුළු කර ගැනීමට නොහැකි බවත් නිසි පරිදි රැවුල සහ කොණ්ඩය කපා ගෙන පැමිණෙන ලෙසත් අවවාද කර තිබේ.\n\nපසුව එම සිසුන් පිරිස නිසි පරිදි කොණ්ඩය හා රැවුල කපාගෙන විභාග ප්‍රවේශ පත්‍ර අත්සන් කර ගැනීමට පැමිණ ඇති අතර පසුව එදින රාත්‍රියේ එම සිද්ධියට සම්බන්ධ සිසුන් තිස් දෙනකු පමණ පිරිසක් එම ගුරුවරයාගේ නිවසට පැමිණ තර්ජන කර ඔහුට පහර දී තිබේ.\n\nඑම ගුරුවරයා අදාළ සිද්ධිය සම්බන්ධයෙන් පුත්තලම පොලිසියට පැමිණිලි කර ඇති අතර එහිදී පහර දීමට සම්බන්ධ සිසුන් 5 දෙනකු හඳුනාගත් බවත් ඉන් එක් සිසුවෙකු ප්‍රදේශයෙන් පලාගොස් ඇති බවත් සිසුන් හතර දෙනෙතු අත්අඩංගුවට ගෙන ඊයේ (24 වැනිදා) දහවල් පුත්තලම දිසා අධිකරණයට ඉදිරිපත් කිරීමට කටයුතු කළ බවත් පුත්තලම මූලස්ථාන පොලිසියේ වැඩබලන මූලස්ථාන ප්‍රධාන පොලිස් පරීක්ෂක හේමන්ත නන්ද බණ්ඩාර මහතා පැවසීය.අමරනන්ද විජේසේකර-මහවැව",
       "URL": "https://divaina.lk/%e0%b6%bb%e0%b7%90%e0%b7%80%e0%b7%94%e0%b6%bd-%e0%b6%9a%e0%b7%9c%e0%b6%ab%e0%b7%8a%e0%b6%a9%e0%b6%ba-%e0%b7%80%e0%b7%80%e0%b7%8f%e0%b6%9c%e0%b7%99%e0%b6%b1-%e0%b6%87%e0%b6%a9%e0%b7%8a%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/149/"
}