{
       "Source": "divaina",
       "Timestamp": "February 12, 2023",
       "Headline": "තායිලන්තය හරහා ලාඕසයට පටවා අපේ කොල්ලෝ වහල්ලු කරන අයි.ටී. ජාවාරමක්",
       "News Content": "වහල් වෙළෙඳාම යනු කුමක්ද යන්න පිළිබඳව නම ඇසූ පමණින් බොහෝ දෙනක් දනිති. එහි ඉතිහාසය මානව ශිෂ්ටාචාරය පටන් ගත් යුගය තෙක්ම දිවයයි. එම නිසා ඒ පිළිබඳව අමුතුවෙන් කිසිවක් අප හඳුන්වාදිය යුතු නැත. එහෙත් පෙර සේ නොවුනත් වර්තමානයේ ද වහල් වෙළෙඳාම ලෝකය තුළ විවිධ ස්වරූපවලින් ක්‍රියාත්මක වෙමින් පවතී. ඒ පිළිබඳව හොඳම උදාහරණය ලෙස දැක්විය හැක්කේ තායිලන්තයේ තොරතුරු තාක්ෂණ ක්ෂේත්‍රයේ ඉහළ වැටුප් ලබාගත හැකි රැකියා ලබා දෙන බව පවසමින් ලාඕසයේ පරිගණක අපරාධ සඳහා ශ්‍රී ලංකාවේ උගත් තරුණයන් යොදවා කළ ජාවාරමක් පිළිබඳ තොරතුරු විදේශ සේවා නියුක්ති කාර්යාංශයේ වැටලීම් අංශයේ නිලධාරීන් සොයා ගැනීමත් සමඟයි. සැබවින්ම මෙය උගත් උපාධිධාරීන් යොදවා සිදුකළ තොරතුරු තාක්ෂණ ක්ෂේත්‍රයේ වහල් සේවාවකි. එම සිද්ධිය සැකවින් මෙසේය.\n\nචීන ජාතික චෑන් මෙරටට පැමිණෙන්නේ දැනට වසර කිහිපයකට පෙර කොළඹ කටුනායක අධිවේගී මාර්ගයේ වැඩ කටයුතු ආරම්භ කළ කාලයේදීය. එලෙස පැමිණෙන ඔහු මෙරට ශ්‍රී ලාංකිකයන් සමග විශේෂ මිත්‍රත්වයක් ගොඩනඟා ගැනීමට උත්සාහ කළේය. චෑන් යනු ඉතාමත් සටකපට පුද්ගලයෙකි. එලෙසම ඔහු මුදල්වලට දැක්වූයේ දැඩි ගිජු කමකි. කෙලෙස හෝ මුදල් සෙවීම ඔහුගේ එකම අරමුණ වී තිබුණි.\n\nකොළඹ – කටුනායක අධිවේගී මාර්ගයේ වැඩකටයුතු අවසන් වුවත් විටින් විට ඔහු මෙරට පැමිණියේය. ඒ ඔහුගේ කූට ව්‍යාපාර කර ගැනීම සඳහාය. ඒ සඳහා ශ්‍රී ලංකිකයන් කිහිප දෙනකු ද ඔහුට උදව් උපකාර කළහ. එලෙස පැමිණි එක් අවස්ථාවකදී චෑන් මලිෂ නැමැති තරුණයකු සමග මෙලෙස කතාබස් කළහ.\n\n“මලී කොහොමද ?”\n\n“කියන්න තරම් විශේෂ දෙයක් නැහැ චෑන්.”\n\n“ඒක තමයි දැන් රටේ තත්ත්වය නරක අතටම හැරිලා නේද?”\n\n“ඔව් කොච්චර හම්බ කළත් වැඩක් නැහැ කිසිම ඉතිරියක් නැහැ.”\n\n“මේක ඕගොල්ලන්ගේ රටට විතරක් නොවෙයි ලෝකෙටම ඇතිවෙලා තියෙන ප්‍රශ්නයක්.”\n\n“ඒකත් එහෙමද?”\n\n“ඔව් එහෙම තමයි. හැබැයි මේ ප්‍රශ්න තිබුණා කියලා වැටෙන්න එපා. ජීවිතය ගොඩදා ගන්න බලන්න.”\n\n“කොහොම ගොඩ දාගන්නද චෑන්. ඒ ගැන හිතලා මගේ ඔළුව නරක් වෙලා තියෙන්නෙ.”\n\n“එහෙම කියන්න එපා. සල්ලි හොයන්න පුළුවන් විදි ඕන තරම් තියෙනවා.”\n\n“ඒ ඕගොල්ලන්ගේ රටේ. අපේ රටේ නම් දැන් බැහැ.”\n\n“එහෙම හිතන්න වත් එපා.”\n\n“එහෙම නොහිත කොහොමද.”\n\n“ඔයා මාත් එක්ක ඉන්නවනම් දියුණු වෙන්න මම ඔයාට උදව් කරන්නම්.”\n\n“ඒ කොහොමද?”\n\n“ඒවයින් වැඩක් නැහැනෙ. මාත් එක්ක වැඩ කරන්න කැමතිනම් කියන්න. මම ඔයාට සල්ලි හොයාගන්න උදව් කරන්නම්.”\n\n“ඇයි මම අකමැති වෙන්න. ඔයා කියන ඕන දෙයක් මම කරන්නම් චෑන්.”\n\n“එහෙනම් මෙන්න මේ ටික මට කරලා දෙන්න මම ඔයාට සල්ලි දෙන්නම්.”\n\n“කියන්න මම කරන්න ඕන මොකද්ද කියලා.”\n\n“මට ඕගොල්ලන්ගේ රටේ ඉන්න තොරතුරු තාක්ෂණය පිළිබඳ උපාධි තියෙන තරුණයන්ව හොයල දෙන්න. මම ඒකට ඔයාට හොඳට ගෙවන්නම්.”\n\n“ඒ වගේ තරුණයො මොකටද?”\n\n“ඇත්තටම අපි ඒගොල්ලන්ට ජොබ් එකක් දෙනවා. හැබැයි දෙන්නේ ලාඕසයේ. එහේ අපේ කට්ටියක් ඉන්නවා. මට තියෙන්නේ එතනට ඔය කියපු විදිහේ තරුණයෝ හොයල දෙන එක විතරයි.”\n\n“හැබැයි පොඩි ප්‍රශ්නයක් තියෙනවා. ලාඕසයේ කියපුවහම එක පාරට පිළිගන්න එකක් නැහැ.”\n\n“ඒක ප්‍රශ්නයක් කරගන්න එපා. කොහොමත් මේ අය යන්නේ තායිලන්තය හරහා. ඒක නිසා අපි කියපු තායිලන්තයේ හොඳ ජොබ් හොයල දෙනවා කියලා කියන්න.”\n\n“ඒක හොඳ අදහස. තායිලන්තයේ හොඳ පඩියකට රැකියාවක් දෙනවා කිවුවහම මිනිස්සු පිළිගනීවි.”\n\n“හරි එහෙනම් ඔයා වැඩේ පටන් ගන්න.”\n\nඒ අනුව මලීෂ නැමැති තරුණයා තායිලන්තයේ තොරතුරු තාක්ෂණ ක්ෂේත්‍රයේ ඉහළ වැටුප් ලැබෙන රැකියා ලබා දෙන බව පවසමින් එම ජාවාරම සඳහා උපාධාරි තරුණයන් සෙවීමට පටන් ගත්තේය. වැඩිකල් නොගොස් ඔහු එවැනි තරුණයන් කිහිප දෙනෙක් චීන ජාතිකයාට මුණගස්වා දුන්නේය. ඒ අනුව චීන ජාතිකයා එම තරුණයන්ව තොරතුරු තාක්ෂණ ක්ෂේත්‍රයේ ඉහළ වැටුප් ලැබෙන රැකියා ලබා දෙන බව පවසමින් සංචාරක වීසා මත තායිලන්තය බලා පිටත්කර යැව්වේය. එම තරුණයන් තායිලන්තය බලා පිටත් වූයේ දහසක් බලාපොරොත්තු සිතේ තබාගෙනයි. එහෙත් ඔවුන්ගේ එම බලාපොරොත්තු සියල්ල සුන් වූයේ තායිලන්තයට ගිය පසුවයි.\n\nඑලෙස ගිය තරුණයකු තමන් මුහුණ දුන් අත්දැකීම පිළිබඳ විශේෂ හෙළිදරව්වක් කර තිබුණි. එම හෙළිදරව්වත් සමග විදේශ සේවා නියුක්ති කාර්යාංශය ද මේ පිළිබඳව සොයා බැලීමට පටන් ගත්තේය. එහිදී ඔවුන්ට මෙම මිනිස් ජාවාරම පිළිබඳ කරුණු රාශියක් සොයා ගැනීමට හැකිවිය.\n\nමිනිස් ජාවාරමට හසුවූ තරුණයා පවසන ආකාරයට එම සිද්ධිය මේසේය.\n\nපවතින ආර්ථික අර්බුදය හමුවේ රැකියාව අහිමිව ඇති උගත් තරුණයකු වන ඔහුට මිතුරකු පවසා ඇත්තේ තායිලන්තයේ තොරතුරු තාක්ෂණ ක්ෂේත්‍රයේ එනම් ඔවුන්ගේ භාෂාවෙන් අයි ටී ෆීල්ඩ් එකේ හොඳ ජොබ් එකක් ලබාගත හැකි බවය. අදාළ සම්බන්ධතා ගොඩනඟා දුන් ඔහුගේ උපදෙස් මත මෙම තරුණයා තායිලන්තය බලා යන්නේ මාස තුනක සංචාරක වීසා භාවිත කරමිනි.\n\nපසුගිය දෙසැම්බර් මැද භාගයේදී ශ්‍රී ලංකාවෙන් යන මේ තරුණයා භාර ගැනීමට පිරිසක් පැමිණෙන අතර ඔවුන් ඔහු බැංකොක් නුවර ජැසොටෙල් නැමැති තරු තුනේ හෝටලයක දින තුනක් රඳවා ඉතිරි කටයුතු සිදු කරන බව පවසා ඇත. ඒ වනවිට එම හෝටලයේ මෙම රැකියා බලාපොරොත්තුවෙන් තවත් රටවල් කිහිපයකම තරුණයන් සිටි බව මෙම තරුණයා පවසයි.\n\nදින දෙකක් ඇවෑමෙන් ඔවුන් අභ්‍යන්තර ගුවන් සේවයක් මගින් ලාඕසයට ආසන්න තායි ගුවන් තොටුපළක් වන මේ ෆාන් ලුවාන්ග් චියාන් ගුවන් තොටුපළ වෙත ගමන් කොට එතැන් සිට මීකොන් ගඟ අධිවේගී බෝට්ටුවකින් තරණය කර ලාඕසයේ කුඩා චීනය ලෙසින් හැඳින්වෙන බෝකියො පළාතට රැගෙන ගොස් තිබේ. එහි ඇති ප්‍රකට රන් ත්‍රිකෝණ ලෙසින් සැලකෙන අක්කර දස දහසක් පමණ වන චීන ව්‍යාපාරිකයන්ගේ ආධිපත්‍යය යටතේ ඇති ප්‍රදේශයක සුඛෝපභෝගී මහල් නිවාසයක් වෙත රැගෙන ගොස් තිබේ.\n\nඔවුන්ට කිසිදු අපහසුවකින් තොරව ලාඕසයේ වීසා ලැබී ඇති අතර මේ වීසා කිසිදු තැනකදී පරීක්ෂා නොකළ බව මෙම තරුණයා පවසයි. එයින් හෙළි වන්න් අදාළ ජාවාරම්කරුවන් මෙම අගමන විගමන නිලධාරීන් අතර පවතින දැඩි දැනහැඳුනුම්කම බව ඔහු විශ්වාස කරයි.\n\nඑසේම ඔවුන් එහිදී යොමු කෙරුණේ සම්පූර්ණයෙන්ම ආවරණය වූ සුඛෝපභෝගී මහල් නිවාස සංකීර්ණයක් වෙතය. මෙම නිවාස සංකීර්ණයේ නිදා ගැනීමට පොදු ඉඩක් වෙන් කර තිබූ අතර තමන්ට පැවරෙන රාජකාරිය කෙතරම් අමානුෂික වංචනික එකක් ද යන්න ඔවුන්ට එතැනට යන තෙක්ම අවබෝධ වී නැත.\n\nඑතැන් සිට තමන්ට පැවරුණු රාජකාරිය ගැන එම තරුණයා මෙලෙස පැවසුවේය.\n\n“අපට එතනට යන තෙක් අවබෝධයක් තිබුණේ නෑ මොකටද මේ යන්නේ කියල. මේක අතිශය සංවිධානාත්මක ජාවාරමක්. එහි සම්බන්ධතා ශ්‍රී ලංකාවේත් තිබෙනවා. මාව එම රැකියාවට හඳුන්වා දුන් මිතුරාටත් ඒ වෙනුවෙන් ඩොලර් 500ක් ලැබුණ කියල එහිදී දැන ගන්නට ලැබුණා.”\n\n“අපට තියෙන්නේ හරි අමුතු වහල් රාජකාරියක්. මේක සම්පූර්ණයෙන්ම පාලනය කරන්නේ චීන ජාතිකයන් පිරිසක්. ඒත් එහි ප්‍රධානියා කවරෙක් දැයි අපට හඳුනා ගන්නට ලැබුණේ නෑ. එතැනින් පහළ සිටින සියල්ලෝම චීන්නු. ඔවුන් කරන්නේ මුලින්ම අපේ පාස්පොට් ඇතුළු සියලුම අනන්‍යතා ලියැකියවිලි ඔවුන් භාරයට ගන්න එක. ඊට පසුව ඔවුන් අපට ඇමතීමට අන්වර්ථ නාමයක් දෙනවා. මේ වැඩපිළිවෙළ යද්දී අපට තේරුණා මෙතන වෙනන් යම් අබිරහස් වැඩක් වෙනව කියල.”\n\n“ඊට පස්සේ එතන අයගෙන් අපට දැනගන්නට ලැබුණේ මොකක්ද කෙරෙන්නේ කියල. අපට මුලින්ම ඔවුන් ඇපල් අයි ෆෝන් අටක් දෙනවා. ඒ සමඟ සිම් පත් අටක් සහ ගෙවීම් කාඩ්පතක් ලබා දෙනවා. ඔවුන් දෙන ඊළඟ උපදෙස එයින් දුරකථන තුනකට හින්ග් Hinge කියන ඩේටිං ඇප් එක දමා ගැනීම. තවත් දුරකථන දෙකකට බූ (BOO) කියන ඇප් එක දැමිය යුතුයි. දුරකථන අටෙන් දෙකකට වට්ස්ඇප් ටෙලිග්‍රෑම් වැනි සමාජ මාධ්‍ය ඇප් දාන ලෙස ඔවුන් උපදෙස් දෙනවා. ඊට අමතරව තවත් දුරකථන දෙකක් සම්පූර්ණයෙන්ම රාජකාරී කටයුතු සඳහා පමණක් භාවිත කළ යුතු බවට ඔවුන් නිර්දේශ කරනවා.”\n\n“මෙතන ඉන්නවා කණ්ඩායම් නායකයන්. අප ඔවුන්ගේ කණ්ඩායම් යටතට පත් කරනවා. මේ කණ්ඩායම් නායකයන් සියල්ලම චීන්නු. අප කළ යුත්තේ ඊළඟට මේ දුරකථන භාවිත කර කාන්තාවකගේ ප්‍රොෆයිල් එකක් හැදීම. කොහෙන් හරි ලසස්න ඡායාරූප ටිකක් සමාජ මාධ්‍යවලින් හොයාගෙන ව්‍යාජ නමකින් ගිණුමක් එනම් ප්‍රොෆයිල් සෑදිය යුතුයි. මම ඔවුන්ගේ උපදෙස් අනුව තුර්කි ජාතික තරුණියකගේ ඡායාරූප ඇයගේ ෆේස්බුක් ගිණුමෙන් අරන් ඇය හා සමානව මෙම ඩේටිං ඇප්වල වෙනම ප්‍රොෆයිල් හැදුවා. ව්‍යාජ ගිණුම් හැදුවා”\n\n“දැන් අපි රාජකාරියට සූදානම්. අපට තියෙන්නේ මේ ජංගම දුරකථන භාවිත කරල වයස අවුරුදු 37ට වැඩි පිරිමි ඇමෙරිකානුවන් සමඟ හාද වීම. ඔවුන් සමඟ ඇසුරු කිරීම. ඒ ඔස්සේ ඔවුන්ගේ දුරකථන අංක ලබා ගැනීම. අපට දවසකට දෙන ඉලක්කය එවැනි ඇමෙරිකනු පිරිමින් පස් දෙනකු සමඟ හාද වීම.”\n\nමෙම ජාවාරම්කාර චීන්නුන් දෙන උපදෙස්වල කියවෙන්නේ ඇමෙරිකානුවන් සමඟ සම්බන්ධ වීමේදී ඔවුන් ගේ ෆේස්බුක්, ඉන්ස්ටග්‍රෑම් ගිණුම් බලා මුදල් හදල් ඇති නිතර රට රටවල සංචාරය කිරීමට කැමති පුද්ගලයන් විශේෂයෙන් සම්බන්ධ කර ගන්නා ලෙසයි.\n\n“ඔවුන් අපට කාන්තාවන්ගේ ස්වරූපයෙන් චැට් කිරීම, කාන්තාවන්ගේ රුචි අරුචිකම් ආකල්පවලට අනුගත වී පිරිමින්ට සමීප වීම ඔවුන්ට හැඟීම් ලබා දීම ආදරය කිරීම වැනි දේවලින් වැඩි බැඳීමක් ලබා ගන්නා ලෙසයි.\n\nඊළඟට මේ සම්බන්ධතා ඔස්සේ ටෙලිග්‍රෑම් ඇප් එක ඔවුන්ට බාගත කර ගන්නා ලෙස උපදෙස් දෙන්න කියනවා. මම හෙට අනිද්දා වෙන රටකට යනවා ඒ නිසා එහෙදී කතා කරන්න වෙන්නේ ටෙලිග්‍රෑම් ගිණුමෙන් කියල ඒ ගිණුමක් ලබා ගන්න කියනවා. ඊට පසුව ඔවුන් කරන්නේ කෙමෙන් ක්‍රිප්ටෝ මුදල් ආයෝජනය පැත්තට ඔවුන් පොළඹවා ගැනීම.”\n\nතත්ත්වයට පත් වූ පසුව ගිණුම තනිකරම මෙහෙයවන්නේ පළපුරුදු ජාවාරම්කරුවන්ය. ඔවුන් මේ සබඳතාව තවදුරටත් ගෙන ගොස් මෙම ධනවත් ඇමෙරිකානුවන් ක්‍රිප්ටෝ ආයෝජනවලට පොළඹවා ගන්නා වේශයෙන් ඔවුන්ගේ මුදල් මෙම ජාවාරම්කරුවන්ගේ ගිණුම්වලට සූක්ෂමව හරවා ගැනීම සිදුවන්නේ මහා පරිමාණයෙනි.\n\nමේ දැවැන්ත සංවිධානාත්මක ජාවාරමේ අතරමැදි සම්බන්ධීකරණ කාර්යය කාන්තාවක ස්වරූපයෙන් රඟපෑම ඔවුන් සතු මූලික කොටසයි.\n\nඑහෙත් මේ නූතන තොරතුරු තාක්ෂණ වහල් කඳවුරේ සේවය කරන උගත් වහල් සේවකයන්ට මේ රාජකාරිය නිසි ලෙස නොකෙරුවොත් විවිධ ශාරීරික වධ හිංසනයන්ට ගොදුරු කිරීම චීන්නුන් අතින් සිදුවන දෙයකි. ඊට අමතරව වැඩි විරෝධයක් දැක්වුවහොත් විදුලිය සර වැද්දීමටද කටයුතු කරන වග මේ තරුණයා දෑසින්ම දැක ඇත.\n\nකෙසේ වුවද ඔහු මේ වනවිට මෙම වහල් කඳවුර වෙත දැඩි විරෝධයක් එල්ල කිරීමෙන් පසුව ඔහු එතනින් ඉවත් කර ඇත්තේ කිසිදු ගෙවීමකින් තොරවය. යන එන මං නැතිව සිටින ඔහු තවත් එවැනිම තැනකින් යමක් උපයාගෙන ආපසු පැමිණීමේ අභිලාශයෙන් සිටී.\n\nඑසේ වුවද මෙකී ශෝකී ඉරණමට ගොදුරු වූ තරුණයන් ගණනාවක් මේ වහල් කඳවුරේ සේවය කරන බවත් තවත් පිරිසක් නිහඬව තම පවුල්වලට කියා ඔවුන්ගේ වියදමින් ආපසු ගෙන්වාගෙන ඇත.\n\nමේ වනවිට මේ ජාවාරමට සම්බන්ධ එක් පුද්ගලයකු මාතර දී අත්අඩංගුවට ගෙන ප්‍රශ්න කිරීම්වලින් අනතුරුව අධිකරණයට ඉදිරිපත් කර තිබේ. එහිදී එම සැකකරු රක්ෂිත බන්ධනාගාරගත කරන ලෙස මහෙස්ත්‍රාත්වරයා නියෝග කළේය. එයට අමතරව මේ සම්බන්ධව තවත් සැකකරුවකු අත්අඩංගුවට ගැනීමට නියමිතව තිබේ. එම සැකකරු දේශපාලන ක්‍රියාකරුවෙකි. අම්බලන්තොට ප්‍රාදේශීය සභාව නියෝජනය කරන ඔහු මෙවර සමාජයේ වඩාත් කතාබහට ලක්වන පක්ෂයකින් ඡන්දය ඉල්ලීමට ද නියමිතයි. විදේශ සේවා නියුක්ති කාර්යාංශයේ වැටලීම් අංශයේ නිලධාරීන් එම සැකකරු අත්අඩංගුවට ගැනීමට ගිය මොහොතේ දී ඔහු නිවසින් පැන ගොස් තිබේ.\n\nමෙම මිනිස් ජාවාරම පිළිබඳ වැඩිදුර පරීක්ෂණ විදේශ සේවා නියුක්ති කාර්යාංශයේ කළමනාකරු විමර්ශන කපිල කරුණාරත්න අතුළු නිලධාරීහු පිරිසක් සිදුකරගෙන යමින් පවතී. දැනටමත් මේ පිළිබඳව පැමිණිලි කීහිපයක් ලැබී ඇති අතර ඔබත් මෙවැනි අසාධාරණයට ලක් වූ අයකු නම් වහාම ඒ පිළිබඳව විදේශ සේවා නියුක්ති කාර්යාංශයේ නිලධාරීන් දැනුවත් කරන්න.\n\nගයාන් සමරසිංහ",
       "URL": "https://divaina.lk/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad%e0%b6%ba-%e0%b7%84%e0%b6%bb%e0%b7%84%e0%b7%8f-%e0%b6%bd%e0%b7%8f%e0%b6%95%e0%b7%83%e0%b6%ba%e0%b6%a7-%e0%b6%b4%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/241/"
}