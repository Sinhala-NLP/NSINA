{
       "Source": "divaina",
       "Timestamp": "September 1, 2023",
       "Headline": "පිරිසක් එවා බිරිඳ පැහැරගනිද්දී වාහනයේ සිටි සැමියාගේ රංගනය කැමරාවෙන් එළියට",
       "News Content": "යාපනයේ වඩමරච්චි, කුඩත්තනෙයි ප්‍රදේශයේ නිවසකට අවි ආයුධ සමග පැමිණි පිරිසක් එහි සිටි කාන්තාවක් බලහත්කාරයෙන් පෙරේදා (30 දා) පැහැර ගෙන ගොස් තිබේ.\n\nමේ පිළිබඳව යාපනය පේදුරුතුඩුව පොලිසියට පැමිණිලි කිරීමෙන් පසුව පොලිසිය ආරම්භ කළ පරීක්ෂණවලදී අනාවරණය වී ඇත්තේ පැහැරගෙන ගිය කාන්තාවගේ ස්වාමිපුරුෂයාද මේ සිද්ධියට සම්බන්ධ බවයි.\n\nදෙදෙනාගේ පවුල් ආරවුල සම්බන්ධයෙන් යාපනය පේදුරුතුඩුව පොලිසියේ පැමිණිලි කීපයක්ම දමා ඇති අතර පොලිසිය අවසන්වරට උපදෙස් දී ඇත්තේ මේ දෙදෙනාට අධිකරණයේ පිහිට පතා යම් තීන්දුවකට එළැඹෙන ලෙසයි.\n\nමේ අඹුසැමියන් මාස කිහිපයක සිට වෙන් වෙන්ව ජීවත් වන අතර කාන්තාව ඇගේ මවගේ නිවසේ සිටියදී එක්වරම නිවසට ආයුධ සන්නද්ධව කඩා වැදුණු පිරිසක් නිවසේ උදවිය හා කාන්තාව බියගන්වා ඇයව වාහනයක දමාගෙන බලහත්කාරයෙන් පැහැර ගෙන ගොස් තිබේ. එම අවස්ථාවේදී වාහනය තුළ කාන්තාවගේ ස්වාමියාද සිටි බව සී.සී.ටී.වී. කැමරා දර්ශනවලින් පොලිසියට තහවුරු වී තිබේ. පැහැරගෙන ගිය කාන්තාව හෝ එම සිද්ධියට සම්බන්ධ පුද්ගලයන් අත්අඩංගුවට ගැනීමට පොලිසියට තවමත් හැකියාවක් ලැබී නොමැති අතර පේදුරුතුඩුව පොලිසිය සිද්ධිය සම්බන්ධයෙන් පරීක්ෂණ පවත්වයි.\n\nදිනසේන රතුගමගේ",
       "URL": "https://divaina.lk/%e0%b6%b4%e0%b7%92%e0%b6%bb%e0%b7%92%e0%b7%83%e0%b6%9a%e0%b7%8a-%e0%b6%91%e0%b7%80%e0%b7%8f-%e0%b6%b6%e0%b7%92%e0%b6%bb%e0%b7%92%e0%b6%b3-%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/41/"
}