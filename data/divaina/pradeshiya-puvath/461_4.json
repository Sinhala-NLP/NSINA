{
       "Source": "divaina",
       "Timestamp": "June 5, 2022",
       "Headline": "මාසේ පඩියෙන් පවුලක් ජීවත්වෙන හැටි !",
       "News Content": "අපි කන හැටි ළිපා දනී” කියලා කතාවට කිව්වට දැන් මේ රටේ බහුතරයක් මිනිස්සු කන බොන හැටි ළිපටවත් දැනෙන්නේ නෑ. ඇත්තටම කියනවානම් දැන් තුන්වේල ළිප ගිනි මෙළවෙන ගෙදරක් හොයාගන්නත් අමාරු කාලයක් තමයි උදාවෙලා තියෙන්නේ. දවසින් දවස අහස උසට යන බඩු මිල නිසා ගම්වල වගේම නගරයේ මිනිස්සුත් කර කියාගන්න දෙයක් නැතිව හූල්ලමින් බලාගෙන ඉන්නවා.\n\nතමන්ගේ කුඩා දරුවාට කන්න දෙන්න මොනවා හරි ටිකක් හොයාගෙන සමහර දෙමාපියන් පාරට බහින්නේ කරකියා ගන්න දෙයක් නැතිම තැන. බෙහෙත් තුණ්ඩුවත් අරගෙන ෆාමසියට ගොඩවෙන බොහොමයක් මිනිස්සු වෙනදා පුරුද්දට මාසෙටම හරියන්න බෙහෙත් ඉල්ලුවාට දැන් අතේ තියන මුදලට දවස් තුන හතරකට වත් සෑහෙන්න බෙහෙත් ටික ගන්න බෑ. වෙනදාට රුපියල් දාහක් දෙදාහක් අරගෙන පොළට ගිහින් සතියකට එකහමාරකට සෑහෙන්න එළවළු ටික අරගෙන ආපු ගෘහණියන්ට දැන් රුපියල් දාහකට ගේන එළවළු ටික වේල් දෙක තුනකටවත් පිරිමහා ගන්න බැහැ. මේ විදිහට වැඩිහිටියාගේ පටන් කුඩා දරුවා දක්වා සියලු දෙනාම රටේ පවතින ආර්ථික අර්බුදය නිසා අඩු වැඩි වශයෙන් දුක් විඳිනවා කියලා අමුතුවෙන් කිවයුතු නැහැ. කවදාවත් තවත් කෙනෙක්ට අතපාලා ජීවත්වෙන්න හිතුවෙවත් නැති ඕන තරම් මිනිස්සුන්ට අද බඩ ගින්දර නිවා ගන්න මහ පාරට බහින්න සිද්ධ වෙලා. ජාති ආගම් වයස් භේදයකින් තොරව මේ පොළොවේ ජීවත් වෙන හැම මනුස්සයෙක්ම තමන්ගේ වගේම තමන්ගේ දරු පවුල්වල කුසගින්න නිවාගන්න සටන් කරනවා.\n\nදැනට මාස දෙක තුනකට කලින් වෙළෙඳපොළෙන් මිලදී ගත්ත බොහෝ භාණ්ඩ සහ නිෂ්පාදන අද ඒ මිලටම ලබාගැනීමට හැකියාවක් නැහැ. ඉඳිකට්ටේ ඇල්පෙනෙත්තේ පටන් හාල් පිටි සීනි වැනි අත්‍යවශ්‍ය ආහාර ද්‍රව්‍යවල වගේම අනෙකුත් භාණ්ඩ හා නිෂ්පාදන වල මිලත් එකට එකක් ඉහළ ගිහින්.\n\nමේ ආර්ථික අර්බුදය නිසා අහස උසට ඉදිවන තට්ටු මන්දිර, රස මසවුළු, සේද සළු හීන අමතක කරපු බොහෝ මිනිස්සු දැන් ජීවිතය පවත්වාගෙන යන්නේ මැරෙන්න බැරිකමට. මහ පාරට බැස්සාම දවසින් දවසට අහන්න දකින්න ලැබෙන සංවේදී සිදුවීම් දිහා බලද්දී ඇත්තටම මගේ රටට මොකක්ද වුණේ කියලා කෙනෙක්ට නොහිතෙනව නම් ඒක පුදුමයට කාරණාවක්. සරලවම කියනවා නම් අද බොහෝමයක් මිනිස්සුන්ට ජීවිතය කියන්නේ අකුරු හතරක වචනයක් විතරයි.\n\nඑදා වේල පිරිමහ ගන්න කුලී වැඩක් හෝ සුළු රැකියාවක නිරත වී දෛනික හෝ සතිපතා ආදායමක් ලබන පිරිසට වගේම, මාසික ආදායමක් වෙනුවෙන් රාජ්‍ය සහ පුද්ගලික අංශයේ රැකියාවල නිරත වී සිටින පිරිසට ද ජීවන වියදම ඉහළ යෑම නිසා අත්වෙලා තියෙන්නේ එකම ඉරණමක්. විධායක ශ්‍රේණිවල නොවන සේවකයන්ගේ තත්ත්වයත් ඊට වෙනස් නැහැ. දිනෙන් දින ජීවන වියදම ඉහළ ගියත් ඊට සාපේක්ෂව කිසිදු පුද්ගලයකුගේ මාසික හෝ දෛනික ආදායම ඉහළ යන්නේ නෑ. අද වෙද්දී බොහෝ ආයතනවල සේවකයන් සඳහා ලබාදෙන වේතනය ද අඩු වැඩි වශයෙන් කප්පාදු කරලා.\n\nමේ අතර 2022 මාර්තු මාසයට සාපේක්ෂව අප්‍රේල් මාසයේදී අපේ රටේ පවුල් ඒකකයක සාමාන්‍ය මාසික වියදම රුපියල් 5672 කින් ඉහළ ගිහින් කියලා ජන සහ සංඛ්‍යාලේඛන දෙපාර්තමේන්තුවේ දත්තවලින් තොරතුරු අනාවරණය වෙනවා. මැයි මාසය වෙද්දී මේ අගය තවත් ඉහළ ගියා මිස කිසිසේත්ම පහළ බැසීමක් සිදු වුණේ නැහැ.\n\nඒ වගේම ජෝන් හෝකින්ස් විශ්වවිද්‍යාලය නිකුත් කළ උද්ධමන දර්ශකයට අනුව මාර්තු මාසයේ ශ්‍රී ලංකාව උද්ධමනයෙන් ලෝකයේ දෙවැනි ස්ථානයේ පසුවන රට බවට පත්වුණා. ඒ උද්ධමන අගය 132 ක් ලෙස සටහන් කරමින්. ඔවුන් පෙබරවාරි මාසයේ නිකුත් කළ උද්ධමන දර්ශකය අනුව ශ්‍රී ලංකාව තුන්වන ස්ථානයේ රැඳී සිටියත් ඒකක දෙකකින් උද්ධමන අගය වැඩිවීම නිසා ලෙබනනය ද පසු කරමින් වැඩිම උද්ධමනයක් පවතින රටවල් අතර දෙවන ස්ථානයට ශ්‍රී ලංකාව පත්වෙනවා.\n\nපෙරදිග ධාන්‍යාගාරය ලෙසින් අතීතයේ හඳුන්වපු ශ්‍රී ලංකාව අද පත්වෙලා තියෙන තත්ත්වය ගැන මුළු ලෝකයම පුදුමයට පත්වෙනවා. ඉන්දියන් සාගරයේ මුතුඇටයට මේ විදියට වුණේ කාගේ වරදින්ද කියලා මිනිස්සු පාරට බැහැලා එකහඬින් ප්‍රශ්න කළත් තාමත් ඒ ප්‍රශ්න වලට හරි විදියට උත්තරයක් ලැබිලා නැහැ.\n\nදවසින් දවස ඉහළ යන ජීවන වියදම හමුවේ මිනිස්සු ජීවිතය ගෙවන්නේ කොහොමද කියන කාරණය ගැන කතා කරන්න අහඹු ලෙස තෝරගත්ත පුද්ගලයන් කිහිප දෙනෙක් සමඟ දිවයින අපි අදහස් හුවමාරු කරගත්තා. ඇත්තටම මොන තරාතිරමක, මොන වයසක හිටියත් වචනවලින් නොකියන තරමේ අසරණකමක් ඒ මිනිස්සුන්ගේ ඇස්වල ලියැවිලා තිබුණා.\n\n“මම සුපිරි වෙළෙඳසලක මුදල් අයකැමියෙක් විදියට වැඩ කරනවා. හැමදාම කිරිබත්ගොඩ ඉඳලා බොරැල්ලට යන්නේ එන්නේ බස් එකේ. වෙනදාට යන්න එන්න දෙකටම වියදම් වෙන මුදල දැන් යන්නවත් ප්‍රමාණවත් නැහැ. හදිස්සියේ හරි ත්‍රීවීලර් එකක යන්න වුණොත් මඟටම රුපියල් දාහක් ඉවරයි. කවදාවත් කිරිබත්ගොඩ ඉඳලා බොරැල්ලට රුපියල් අනූවට සීයට බස් එකක ගිහිල්ලා නෑ. ගන්න පඩියෙන් භාගයක් මහ පාරටම යට වෙනවා. ඉතුරු ටිකෙන් ගෙදරට අවශ්‍ය දේවල් ගත්තාම කීයක් වත් ඉතුරු වෙන්නේ නැහැ. මහත්තයාගේ රස්සාවෙන් ලැබෙන ආදායම බැංකු ලෝන් වලටම කැපෙනවා.”\n\nසමන්තිනී ඇයගේ වගේම බහුතරයක් දෙනාගේ ජීවිත වල ඇත්තම තත්ත්වය මේ විදියට වචනවලට හැරෙව්වා.\n\nමරදාන ප්‍රධාන ඉන්ධන පිරවුම් හලට ඇදෙන දිග පෝළිමේ හිටිය ගුණරත්බණ්ඩා කිව්වේ මේ වගේ කතාවක්.\n\n“දන්න දවසේ ඉඳලා මගේ රස්සාව ත්‍රීවීලර් එකේ හයර් දුවන එක. ඉස්සර රුපියල් පන් හය දාහක් හෙව්ව දවසුත් තිබ්බා. දැන් නම් ඒ වගේ ගාණක් අතට ආව දවසක්වත් මතක නෑ. අතට එන සල්ලි වලින් පෝළිමේ ඉඳලා තෙල් ගහ ගන්නවා. ආයෙත් හයර් එකක් දෙකක් යනවා. ඊට පස්සේ ආයෙත් තෙල් පෝළිමට එනවා. හවසට රුපියල් පන්සීයක් දාහක් අරන් ගෙදර ගිහින් මොනවා කරන්නද? අපි දර කෑල්ලේ වතුර ටිකේ ඉඳලා හැම දේම ගන්නේ සල්ලි වලට. ජීවන වියදමේ බර අපිට නම් හොඳටම දැනිලා තියෙන්නේ.”\n\nමේ අතර කොළඹ පිහිටා තියෙන ප්‍රසිද්ධ රාජ්‍ය සහ පුද්ගලික ආයතන කිහිපයක රැකියාවන් වල නිරත වන කිහිප දෙනකුගෙන් තොරතුරු විමසන්නත් අපි අමතක කළේ නැහැ. ඔවුන් සියලු දෙනාම සාමාන්‍යයෙන් මාසයකට රුපියල් හතළිස් පන්දහසක් හැටදාහක් අතර ප්‍රමාණයක වැටුපක් ලබනවා. නමුත් බැංකු ණයවලට සහ ආහාර ඇඳුම් පැළඳුම් බෙහෙත් වලට වියදම් කළාම අතේ ඉතුරු වෙන මුදලට සතියක්වත් ජීවත් වෙන්න බෑ කියල තමයි ඒ හැම දෙනෙක්ම අපිට කිව්වේ.\n\n“ඇත්තටම ඔෆිස් එකට ගේන කෑම එක දැක්කොත් මිනිස්සු කොච්චර අසරණ වෙලා ද කියලා තේරුම් ගන්න පුළුවන්. සමහර කෑම පාර්සල්වල එක ව්‍යංජනයයි. එහෙම නැත්නම් කොළ මැල්ලුමක් අල හොදි ටිකක් විතරයි. ඇත්තටම අපේ ඔෆිස් එකේ සමහර සේවකයෝ හිතා මතාම කෑම වෙලාව මඟහැරලා පස්සේ ගිහින් කෑම ගන්නවා. ඒ මිනිස්සු තමන්ගේ නැතිබැරිකම් වහගන්න උත්සාහ කරනවා.” තනුජා කියන්නේ ප්‍රසිද්ධ ව්‍යාපාරික ස්ථානයක අයිතිකාරියක්. තමන්ගේ සේවකයන් මුහුණ දෙන දුෂ්කරතා ගැන ඇය ඒ විදිහට වචන එකතු කළා.\n\nමාසෙකට රුපියල් තිස් හතළිස් දාහක වැටුපක් ලබන මිනිස්සුන්ටත් මේ තරම් දුෂ්කරතා තියනවනම් කුලී වැඩක් කරලා එහෙම නැත්නම් සුළු ව්‍යාපාරයක් කරලා එදා වේල අමාරුවෙන් පිරිමහ ගත්ත මිනිස්සු කොයි තරම් දුෂ්කරතාවලට මුහුණ දෙනවද?\n\nතේ කෝප්පයක් රසකැවිලි ටිකක් අච්චාරු ටිකක් විකුණලා දවසේ ආදායම හොයා ගත්ත මිනිස්සු ජීවිතය ගත කරන්නේ ඊළඟ තත්පරේ ගැන පවා විශ්වාසයක් නැතිව. මේ ගම්පහ ප්‍රදේශයේ ජීවත්වන ඉන්ද්‍රානිගේ කතාව.\n\n“කොවිඩ් එක්ක අපේ බිස්නස් හොඳටම වැටුණා. ඊට පස්සේ යන්තම් ඔලුව උස්සාගෙන එද්දී මේ රට වැටුණේ හිතාගන්නවත් බැරි තැනකට. වෙනදට පාර අයිනේ තියෙන මගේ කඩේට තේ කෝපි එකක් බොන්න බුලත් විටක් ගන්න විසි තිස් දෙනෙක් වත් එනවා. දැන් කලාතුරකින් තමයි මනුස්සයෙක් තේ එකක් බොන්නේ. ඇත්තටම මිනිස්සු ආසාවට දෙයක් කන්න වුණත් දහ දොළොස් පාරක් කල්පනා කරනවා. මීට කලින් කවදාවත් මේ වගේ අසරණකමක් දැනිලා නැහැ”\n\nකල්‍යාණවතී පවසන්නේ දෑසේ කඳුළු පිස දමමිනි. සැබෑය. මෑත ඉතිහාසයේ කවරදාවත් නොවූ තරම් සමස්ත ජනතාවම පත්ව ඇති දුෂ්කරතාවය වචන වලින් විස්තර කර නොහැකි තරමේ ඛේදවාචකයක්.\n\nයාන වාහන තියෙන, යහමින් දේපළ ඉඩකඩම් තියෙන ධනවතුන් ලෙස සමාජය පිළිගත් පිරිස පවා මේ ආර්ථික අර්බුදයේ ගොදුරු බවට පත් වෙලා. අද ඔවුන් රැකී රක්ෂාවලට යන්නෙත් පොදු ප්‍රවාහන සේවාවලින්. කොටුව දුම්රිය ස්ථානය එයට සාක්ෂි සපයනවා.\n\n“මම බැංකුවක සේවය කරන කෙනෙක්. මමත් දැන් වැඩට එන්නේ කෝච්චියේ. මාසෙක පඩිය ගත්තොත් කාලා ඇඳලා ජීවත් වෙන්න සති දෙකකට වගේ ප්‍රමාණවත්. ඇත්තටම ඉතුරු සති දෙක ගත කරන්නේ රෝලෙන් තමයි.”\n\nමේ අතර අත කණ කර පවා උගසට තබමින් ණය වෙමින් එදිනෙදා අවශ්‍යතා ටික සපුරා ගන්නා පිරිසක්ද සිටින බවත් සියල්ල අතහැර දමා විදේශ රටකට යන්නට මාර්ග සොයන පිරිසක් සිටින බවත් අමතක කළයුතු නැහැ. කඩෙන් ගන්න බත් පැකට් එකෙන් දෙවේලක් බඩ පුරවගෙන එක් වේලක් බඩගින්නේම ඉන්න මිනිස්සු වගේම කහට කෝප්පයකින් බඩ පුරවන් තියෙන දෙයක් දරුවන්ට කවන දෙමාපියනුත් අපිට මුණගැහුණා. ඔය අතර පාන් රාත්තලක් අරගෙන හය හත් දෙනෙක්ගේ බඩගිනි නිවා ගන්න සිදුවීමුත් අපිට වාර්තා වුණා.. ඒ හැම මනුස්සයෙක්ම කවදා හරි දවසක හිනාවෙන්න පුළුවන් වෙයි කියන බලාපොරොත්තුවෙන් ජීවිතය ගැට ගහ ගන්න නොවිඳිනා දුක් විඳිනවා.\n\n“ලස්සන ගෙයක් හදන්න, හොඳ වාහනයක් ගන්න මාසෙකට දෙකකට සැරයක් කොහේ හරි ඇවිදලා කාලා බීලා සතුටින් ඉන්න තිබ්බ හීන හිත් ඇතුළෙම මැරිල ගිහින්. ඇත්තටම කියනවනම් අවුරුදු ගාණක් තිස්සේ බලයට ආව මිනිස්සු මේ රටේ අනාගතය විනාශ කරලා දැම්මා. අද කන්න බොන්න නැතුව මිනිස්සු පාරට බහිනවා. ලැබෙන්න ඕන මූලික අවශ්‍යතා ටික වත් නැති මිනිස්සු සටන් කරනවා. මේක රටේ වැරැද්ද නෙමෙයි. මේ වගේ රටක ඉපදෙන එක පවක් කියලා කියන්නේ නැහැ. ඒත් මේ වගේ රටට ආදරේ නැති පාලකයෝ ඉන්න රටක ඉපදීම නම් සාපයක්ම තමයි. හෙට අනිද්දට අපිට කන්න වෙන්නේ පොලොවෙ පස් තමයි. හැබැයි මේ රටේ වැලි කැටයක්වත් දැන් අපිට අයිති නෑ. දැන් අපිටත් කවදහරි ඉර පායයි කියලා බලන් ඉන්නවා ඇරෙන්න කරන්න දෙයක් නෑ”\n\nඡායාරූපය – අන්තර්ජාලයෙන්කුමාරි ඉරුගල්බංඩාර",
       "URL": "https://divaina.lk/%e0%b6%b8%e0%b7%8f%e0%b7%83%e0%b7%9a-%e0%b6%b4%e0%b6%a9%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%80%e0%b7%94%e0%b6%bd%e0%b6%9a%e0%b7%8a-%e0%b6%a2%e0%b7%93%e0%b7%80%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/461/"
}