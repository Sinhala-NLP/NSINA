{
       "Source": "divaina",
       "Timestamp": "July 11, 2023",
       "Headline": "කඩුවෙල පොලිස් වසමේ ‘ස්පා’ සියල්ල වැසේ",
       "News Content": "කඩුවෙල පොලිස් වසමේ ආයුර්වේද සම්බාහන මධ්‍යස්ථාන ලේබලයට මුවාවී පවත්වාගෙන ගිය කාන්තාවන් මුදලට අලෙවි කිරීමේ ස්ථාන ඇතුළු නීති විරෝධී ‘ස්පා’ ආයතන සියල්ල වසා දැමීමට කඩුවෙල පොලිසිය පියවර ගෙන ඇත.\n\nබලපත්‍ර නොමැතිව පවත්වාගෙන ගිය මධ්‍යස්ථාන 13 ක් දැන්වීම් පුවරු ද ගලවා ඉවත් කිරීමට පොලිසිය සහ කඩුවෙල මහ නගර සභාවේ නිලධාරීන් කටයුතු කර ඇති අතර අවස්ථා කිහිපයකදී මෙම ව්‍යාපාරවල නිරතවූවන්ට මේ පිළිබඳ දැනුවත් කර තිබූ බව ද කඩුවෙල පොලිසිය සඳහන් කරයි.\n\nඒ අනුව කඩුවෙල පොලිසිය සහ කඩුවෙල මහ නගර සභාවේ නිලධාරීන් එක්ව කඩුවෙල ප්‍රදේශයේ ස්ථාන රැසක ආරම්භ කර තිබූ එවැනි මධ්‍යස්ථාන සියල්ලේම නාම පුවරු සහ ඊට අදාළ සියලුම ප්‍රදර්ශන ද ඉවත් කිරීමට පෙරේදා (9 දා) කටයුතු කළේය.\n\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ සංකල්පයක් මත අනෙකුත් ජ්‍යෙෂ්ඨ පොලිස් නිලධාරීන්ගේ උපදෙස් මත මෙය ක්‍රියාවට නැංවූ බව කඩුවෙල පොලිස් ස්ථානාධිපති පොලිස් පරීක්‍ෂක කාන් වීරසිංහ මහතා ‘දිවයින’ට ඊයේ (10 දා) ප්‍රකාශ කළේය.\n\nනීති විරෝධී ක්‍රියාවන් සිදුවන මෙවැනි ආයතන සම්බන්ධයෙන් ගත් ක්‍රියාමාර්ගයන් පිළිබඳ ප්‍රදේශයේ සියලු ආගමික නායකයන් සහ ජනතාව ද සිය දෙපාර්තමේන්තුවට ප්‍රශංසාව පළකර සිටි බව ද ස්ථානාධිපතිවරයා වැඩිදුරටත් කියා සිටියේය.සුජීව තත්සර සහ කඩුවෙල සුගත් ප්‍රේමතිලක",
       "URL": "https://divaina.lk/%e0%b6%9a%e0%b6%a9%e0%b7%94%e0%b7%80%e0%b7%99%e0%b6%bd-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%80%e0%b7%83%e0%b6%b8%e0%b7%9a-%e0%b7%83%e0%b7%8a%e0%b6%b4%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/102/"
}