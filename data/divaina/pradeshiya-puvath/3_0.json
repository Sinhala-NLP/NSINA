{
       "Source": "divaina",
       "Timestamp": "October 6, 2023",
       "Headline": "වසර දාහතරක් තිස්සේ එකම නිවාඩුවක්වත් නොගත් මුල් ගුරුතුමා",
       "News Content": "ලොව ශ්‍රේෂ්ඨතම වෘත්තීන් අතර ගුරු වෘත්තියට හිමිවන්නේ මුල්තැනකි. ඒ වගකීම මැනවින් පසක් කරගත් මුල් ගුරුවරයකු තම සේවා කාලයේ වසර 14ක් තුළ එකම නිවාඩුවක්වත් ලබා නොගත් පුවතක් වාර්තා වුණේ හොරණ පැත්තෙන්ය. ඒ හොරණ අධ්‍යාපන කලාපයේ පලන්නෝරුව මධ්‍ය මහා විද්‍යාලයේ විදුහල්පති සුසන්ත ජයනාල් පෙරේරා ය.\n\nසුසන්ත ඉංග්‍රීසි ගුරුවරයකු වශයෙන් මුල්ම පත්වීම ලබා ගත්තේ මහියංගණ අධ්‍යාපන කලාපයේ පස්සර මීරියබැද්ද පුංචි ඉස්කෝලෙටය. ඒ 1994 වර්ෂයේ දීය. ් හෙතෙම වසර දහයක් එහි රාජකාරි කළේය.\n\nපසුව 2010 ඔහුට භාරගන්නට වෙන්නේ වැහෙන්නට ඔන්න මෙන්න කියා තිබෙන හාන්දුපැල්පොල කනිෂ්ට විද්‍යාලයයි. වසර කිහිපයකට පසුව ජාතික කියවීම් මාසයේ ලංකාවේ හොඳම පාසල ලෙසින් තේරීපත් වූ අතර බස්නාහිර පළාතේ හොඳම කනිෂ්ට විද්‍යාලය බවටද පත්විය.\n\nඅනතුරුව 2016 පලන්නොරුව මධ්‍ය මහා විද්‍යාලය භාරගත් හෙතෙම වැඩ පටන් ගත්තේ පාසලම හරිත කලාපයක් බවට පත් කරමිනි. පාසල් බිමෙන් වැඩි කොටසක් තෘණ වගාවත්, පලතුරු ශාක 180ක් සිටවීමත් ඒ අතර විය. ඉගෙනුම් ඉගැන්වීම් ක්‍රියාවලිය මෙන්ම විෂය සමගාමී ක්‍රියාකාරකම් සංවර්ධනය කළ හෙතෙම හරිත පුස්තකාලය, විකුම්සිහ පරපුර, නව ගීත 3ක් එළිදැක්වීම, අංකුරය සහ රිකිලි කාව්‍ය සංග්‍රහයන් මෙන්ම පලස පාරිසරික සඟරාව එළි දක්වීම, පෘථිවි දිනය සැමරීම සිදු කරන ලදී.\n\nවසර දෙක තුනකට පසුව ජාතික මට්ටමේ සම්මාන රැසකට උරුමකම් කීමට එහිදී ද ඔහුට හැකිවිය. මිහිසරු රිදී සම්මානය, 2018-2020 දෙවසරේම ජාතික එලදායිතා සම්මානය, ඩෙංගුවලින් තොර හොඳම පාසල, පාසල් සෞඛ්‍ය ප්‍රවර්ධන වැඩසටහනේ හොඳම පාසල, තිරසර සංවර්ධන වැඩසටහනේ ජෛව විවිධත්ව සම්මානය, බලශක්ති සංරක්‍ෂණ සම්මානය සහ හරිත ජීවන රටා සම්මානයද පාසල දිනා ගත්තේය.\n\nකාර්ය බහුල ජීවන රටාව තුළ වුවද සුසන්ත නිර්මාණශිලීව පෑන හැසිරෙව්වේ පොහොසත් ශ්‍රී ලාංකේය සාහිත්‍යයක් වෙනුවෙන්ය. එහිදී ළමා සාහිත්‍ය, චරිත කතා, කාව්‍ය, අධ්‍යාපන, ළමා ගීත, පරිවර්තන ආදී කෘති පනහකට ආසන්න ගණනක් දායාද කර ඇත්තේය. හොරණ අධ්‍යාපන කලාපයේ පලන්නොරුව මධ්‍ය මහා විද්‍යාලයේ විදුහල්පති සුසන්ත ජයනාල් පෙරේරා මහතා අප කළ විමසීමකදී පැවසුවේ, “මම විදුහල්පති රාජකාරි ආරම්භ කරලා මේ වන විට අවුරුදු දාහතරක් වෙනවා. ඒ එකම අවුරුද්දකවත් එකදු පෞද්ගලික නිවාඩුවක්වත් අරගෙන නෑ.\n\nඅඟුරුවාතොට – මංගල ප්‍රසන්න",
       "URL": "https://divaina.lk/%e0%b7%80%e0%b7%83%e0%b6%bb-%e0%b6%af%e0%b7%8f%e0%b7%84%e0%b6%ad%e0%b6%bb%e0%b6%9a%e0%b7%8a-%e0%b6%ad%e0%b7%92%e0%b7%83%e0%b7%8a%e0%b7%83%e0%b7%9a-%e0%b6%91%e0%b6%9a%e0%b6%b8-%e0%b6%b1%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/3/"
}