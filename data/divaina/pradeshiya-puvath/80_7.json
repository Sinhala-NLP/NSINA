{
       "Source": "divaina",
       "Timestamp": "July 29, 2023",
       "Headline": "කළුතර වෙරළෙන් හමුවූ අම්මාගේ හා බබාගේ මළ සිරුරු ගැන පුළුල් පරීක්ෂණ",
       "News Content": "උතුරු කළුතර වෙරළ තීරයේ ස්ථාන දෙකකදී හමුවූ 31 හැවිරිදි මවගේ හා අවුරුදු 02 යි මාස 02 ක් වයසැති දියණියගේ මළ සිරුරු සම්බන්ධයෙන් කළුතර උතුර පොලිසිය පුළුල් පරීක්ෂණයක් ආරම්භ කර තිබේ.\n\nපොලිසියට ලද තොරතුරකට අනුව මෙම මවගේ හා දියණියගේ මළ සිරුරු සොයා ගැනුනේ පෙරේදා (27දා) රාත්‍රී 10.00 ට පමණය.\n\nමෙලෙස මියගොස් ඇත්තේ පයාගල, හල්කඳවිල, ඇබ්ලට් ජනපදයේ පදිංචිව සිටි සඳමාලි ගීතිකා කුමාරි නමැති මව් හා ඇගේ දියණිය වූ නෙතුනි නිහන්සා නමැති දැරියකි.\n\nමෙම මියගිය කාන්තාවගේ සැමියා නිතර බීමතින් පැමිණ ඇය සමග ආරවුල් ඇති කරගෙන ඇතැයි හෙළි වූ බව කළුතර උතුර පොලිසියේ උසස් පොලිස් නිලධාරියෙක් ‘දිවයින’ට පැවසීය.\n\nමේ හේතුවෙන් ඇය තම දියණිය සමග මුහුදට පැන දිවිනසා ගන්නට ඇතැයි සැකකරන බව පොලිසිය පවසයි.\n\nමියගිය කාන්තාවගේ හා ඇගේ දියණියගේ සිරුරු මියගිය කාන්තාවගේ මාමා වන ඇම්. පත්මකුමාර විසින් හඳුනාගෙන තිබේ.\n\nදැරියගේ මළ සිරුර කළුතර ටැන්ජරින් හෝටලය අසල වෙරළ තීරයේදී ද මවගේ මළ සිරුර කැලිඩෝ වෙරළ තීරයේදී ද සොයා ගත් බව පොලිසිය පවසයි.\n\nමේ පිළිබඳව කළුතර උතුර පොලිසිය වැඩිදුර පරීක්ෂණ සිදුකරයි.\n\nප්‍රදීප් ප්‍රසන්න සමරකෝන් සහ නෝමන් පලිහවඩන",
       "URL": "https://divaina.lk/%e0%b6%9a%e0%b7%85%e0%b7%94%e0%b6%ad%e0%b6%bb-%e0%b7%80%e0%b7%99%e0%b6%bb%e0%b7%85%e0%b7%99%e0%b6%b1%e0%b7%8a-%e0%b7%84%e0%b6%b8%e0%b7%94%e0%b7%80%e0%b7%96-%e0%b6%85%e0%b6%b8%e0%b7%8a%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/80/"
}