{
       "Source": "divaina",
       "Timestamp": "August 16, 2023",
       "Headline": "මීගමුව ලෙල්ලමේ ඝාතනයට සැක ආමි සමන්ත රිමාන්ඩ්",
       "News Content": "මීගමුව ලෙල්ලමේ (මාළු වෙන්දේසිපොළේ) නවතා තැබෙන වාහනවලින් බිම් බදු අයකිරීමේ (ටිකට් කැඩීමේ) යෙදී සිටි කායවර්ධන ශිල්පියාට වෙඩි තබා ඝාතනය කිරීමේ සිද්ධිය සම්බන්ධයෙන් අධිකරණය හමුවට පැමිණවූ ‘ආමි සමන්ත’ නමැති පාතාලයේ වෙඩික්කරු අගෝස්තු මස 29 වැනි දින දක්වා රක්‍ෂිත බන්ධනාගාරගත කිරීමට මීගමුව ප්‍රධාන මහෙස්ත්‍රාත් චම්පික රාජපක්‍ෂ මහතා 15 දා නියෝග කළේය.\n\nදුන්ගාල්පිටිය පොලිසියෙන් අත්අඩංගුවට ගෙන අධිකරණය හමුවට පැමිණවූ සැකකරු වූයේ පාතාලේ සාමාජිකයකු බව කියන කෙහෙල්ඇල්ල බඩල්ගම පදිංචි බාලසිංහ පේඩිගේ සමන්ත නොහොත් ආමි සමන්ත (47) නමැති වෙඩික්කරුය. මොහු මිනිස් ඝාතන කිහිපයකට සම්බන්ධ බව කියන සැකකරුවෙකි.\n\nමොහු කිසියම් වරදකට බන්ධනාගාරගතවී සිටියදී ඔහුගේ තරුණ බිරිඳ සමග වෙඩි ප්‍රහාරයෙන් මියගිය උතුරු පිටිපන ධනුෂ්ක අංජන උමයංග ප්‍රනාන්දු (25) නමැති තරුණයා විසින් පවත්වාගෙන ගිය බව කියන අනියම් සම්බන්ධතාවක් මෙම ඝාතනයට පසුබිම් වී ඇතැයි පොලිසිය සැක පහළ කරයි. මේ පිළිබඳව ප්‍රකාශයක් ලබා ගැනීමට පොලිස් විමර්ශන සිදුකළත් එම කාන්තාව අතුරුදන්වී ඇතැයි පොලිසිය කියයි.\n\nදුන්ගාල්පිටිය පොලිසියේ අපරාධ විමර්ශන අංශයේ ස්ථානාධිපති උප පොලිස් පරීක්‍ෂක ජයරත්න සිල්වා මහතා පැමිණිල්ල මෙහෙයවිය. වැඩිදුර විභාගය අගෝස්තු මස 29 වැනි දින පැවැත්වේ.\n\nනෝමන් පලිහවඩන, ජූඩ් හෙට්ටිආරච්චි – දුන්ගාල්පිටිය- මීගමුව විමල් කීර්ති",
       "URL": "https://divaina.lk/%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80-%e0%b6%bd%e0%b7%99%e0%b6%bd%e0%b7%8a%e0%b6%bd%e0%b6%b8%e0%b7%9a-%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b6%a7-%e0%b7%83%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/60/"
}