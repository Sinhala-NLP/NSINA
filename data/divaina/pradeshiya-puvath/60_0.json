{
       "Source": "divaina",
       "Timestamp": "August 16, 2023",
       "Headline": "පංතියේදී කොන් කළ නිසා සිසුවිය මිතුරියන්ගේ වතුර බෝතලවලට වස දාලා",
       "News Content": "පාසලේ මිතුරියන් සමග ඇතිකරගත් අමනාපයක් මත නාරම්මල විදුහලක සිසුවියක එම මිතුරියන්ගේ ජල බෝතල්වලට වස මිශ්‍ර කර ඇති බවත්, එහිදී ඒවා පානය කළ සිසුවියන් 5 දෙනකු හා එම වස මිශ්‍ර කළ බව කියන සිසුවිය ද ඒවා පානය කිරීමෙන් රෝහල්ගත කර ඇතැයි නාරම්මල පොලිසිය පවසයි.\n\nමෙම සිසුවියගේ හැසිරීම විදුහලේ සීසීටීවී කැමරාවල ද සටහන් වී ඇතැයි පොලිසිය කියයි.\n\nමෙම විදුහලේ පෙරේදා (14 වැනිදා) උදෑසන රැස්වීමෙන් අනතුරුව 13 වැනි ශ්‍රේණියේ සිසුවියන් 6 දෙනකු එක්වරම රෝගාතුර වී ඇති අතර එම සිසුවියන් නාරම්මල ප්‍රාදේශීය රෝහලට ඇතුළත් කිරීමට පාසල් බලධාරීන් පියවර ගෙන ඇත.\n\nසිසුවියන් පානය කළ ජල බෝතල්වලට යම් විෂ ද්‍රව්‍යයක් එක් වී ඇති බව රෝහලේදී හෙළි වී තිබේ.\n\nමේ සම්බන්ධයෙන් පරීක්‍ෂණ ආරම්භ කළ පොලිසිය එම පාසලේ එක් සිසුවියක පන්තියේදී කොන් කිරීම නිසා ඇය විසින් මෙලෙස ජල බෝතල්වලට වස දමා ඇය ද වස පානය කර ඇති බව හෙළිකරගෙන ඇත.\n\nරෝහල්ගත කර සිටි සිසුවියන් ප්‍රතිකාර ලබා ඊයේ (15 වැනිදා) දහවල් පිටව ගිය බවද වස මුසු කළ සිසුවිය හා එම වස සහිත ජලය පානය කර රෝහල්ගත කළ සිසුවියන්ගෙන් ප්‍රකාශ සටහන් කරගත් බවද පොලිසිය පවසයි. සිද්ධිය සම්බන්ධයෙන් නාරම්මල පොලිසිය වැඩිදුර පරීක්‍ෂණ සිදු කරති.\n\nප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%b4%e0%b6%82%e0%b6%ad%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%9a%e0%b7%9c%e0%b6%b1%e0%b7%8a-%e0%b6%9a%e0%b7%85-%e0%b6%b1%e0%b7%92%e0%b7%83%e0%b7%8f-%e0%b7%83%e0%b7%92%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/60/"
}