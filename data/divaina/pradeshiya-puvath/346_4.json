{
       "Source": "divaina",
       "Timestamp": "October 22, 2022",
       "Headline": "සුඛෝපබෝගී ජීප් රථයකට අංක තහඩු යෙදූ කටුසු වෙස්ගත් ව්‍යාපාරිකයා කොටු",
       "News Content": "තීරු බදු සහන යටතේ ගෙන්වන ලද සුඛෝපභෝගී පැජරෝ ජීප් රථයක් ව්‍යාජ අංක තහඩු යොදා පරිහරණය කරමින් සිටි ව්‍යාපාරිකයකු වලාන දූෂණ මර්දන ප්‍රහාරක ඒකකය මගින් ඊයේ (21 දා) දැරණියගල සමන් දේවාලය අසලදී අත්අඩංගුවටගෙන ඇත.\n\nමෙම සැකකරු වරෙක රජයේ උසස් නිලධාරියකු ලෙස හැඟීයන ලෙස රාජ්‍ය මුද්‍රාවද තවත් වරෙක නීතිඥයකු ලෙස හැඟවෙන මුද්‍රාවද සවිකර ජීප් රථය ධාවනය කර ඇතැයි හෙළිකර ගෙන තිබේ.\n\nමෙම සැකකරු මීට වසර 3 කට පෙරද මේ ආකාරයෙන් ප්‍රාඩෝ රථයක් පරිහරණය කරමින් සිටියදී වලාන දූෂණ මර්දන ඒකකය මගින් අත්අඩංගුවට ගත් සැකකරුවකු බවද හෙළිකර ගෙන තිබේ.\n\nසැකකාර ව්‍යාපාරිකයා රුපියල් ලක්‍ෂ 80කට වාහනය ගෙන්වූ බවට ප්‍රකාශ කර ඇතත් නිරීක්‍ෂණය කිරීමේ දී මෙම වාහනය ඊට වඩා වටිනාකම වැඩි බවද පොලිසිය සැකකර ඇත.\n\n55 හැවිරිදි සැකකරු වාහනය සමග අත්අඩංගුවට ගෙන දැරණියගල පොලිසියට භාරදීමට කටයුතු කර ඇත. මොහු මේ ආකාරයෙන් මෙම ජාවාරම තව වාහන කිහිපයකට සිදුකර ඇති නිසා ඒ සම්බන්ධයෙන් වැඩිදුර විමර්ශන ආරම්භ කර ඇත.\n\nවලාන දූෂණ මර්දන ප්‍රහාරක ඒකකයේ අධ්‍යක්ෂ උදයකුමාර මහතාගේ උපදෙස් මත එහි ස්ථානාධිපති ඉන්දික වීරසිංහ මහතාගේ මෙහෙයවීමෙන් පොලිස් පරීක්‍ෂක ජනිත, පොලිස් සැරයන් (427) ජයලාල්, පොලිස් කොස්තාපල්වරුන් වන (85959) පෙරේරා, (90452) ලෝගනාදන්, (91195) කරුණාරත්න, (91287) සංජීව, (94229) ශ්‍රියන්ත, (92905) අමිල, (5039) මධුසංඛ, (80182) ජීවන් ඇතුළු නිලධාරීහු වැටලීමට එක්වූහ.\n\nචමින්ද සිල්වා",
       "URL": "https://divaina.lk/%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b6%e0%b7%9d%e0%b6%9c%e0%b7%93-%e0%b6%a2%e0%b7%93%e0%b6%b4%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b6%a7-%e0%b6%85%e0%b6%82%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/346/"
}