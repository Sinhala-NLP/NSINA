{
       "Source": "divaina",
       "Timestamp": "June 19, 2023",
       "Headline": "රත්ගම හිටපු ප්‍රා. සභා මන්ත්‍රීට සීනිගම දේවාලය අසලදී වෙඩි ප්‍රහාරයක්",
       "News Content": "සීනිගම දේවාලය අසලදී පෙරේදා (17) දහවල් සිදු කරන ලද වෙඩි තැබීමකින් තුවාල ලැබූ රත්ගම ප්‍රාදේශීය සභාවේ හිටපු සභිකයෙකු කරාපිටිය රෝහලට ඇතුළත් කළ බව ගාලු‍ දිසා භාර නියෝජ්‍ය පොලිස්පති කාර්යාලය පවසයි.\n\nමෙසේ රෝහල් ගත කර ඇත්තේ මෙවර පැවැත්වීමට නියමිතව තිබූ පළාත් පාලන මැතිවරණයේදී ද සමගි ජනබලවේගය පක්ෂයෙන් රත්ගම ප්‍රාදේශීය සභාවට නාම යෝජනා ඉදිරිපත් කර තිබූ පී.එච්. දුලාජ් තරංග (35) නමැති රත්ගම ප්‍රාදේශීය සභාවේ හිටපු සභිකයෙකි.\n\nඔහු සංවිධානාත්මක අපරාධ කල්ලි නායකයෙකු වන රත්ගම විදුර යන අයගේ මස්සිනා බවද පොලිසිය පවසයි.\n\nඔහු පෙරේදා දහවල් වාහනයෙන් සීනිගම දේවලය අසල තිබෙන ගරාජයකට පැමිණ වාහනයෙන් බැස දොර ලඟ සිටගෙන සිටියදී යතුරු පැදියකින් පැමිණි දෙදෙනකු පිස්තෝලයකින් වෙඩි තබා පලාගොස් තිබේ.\n\nවෙඩි වැදී තුවාල ලැබූ ඔහු පසුව වාහනය පදවාගෙනම හික්කඩුව පොලිසියට පැමිණ ඇති අතර එහිදී ඔහු බිම ඇද වැටී ඇත. පසුව සුවසැරිය ගිලන් රියකින් ඔහු කරාපිටිය රෝහලට ගෙනැවිත් ඇත.‍ රෝහල් ප්‍රකාශකයෙකු පැවසුවේ ඔහුගේ උර හිසට වෙඩි පහරවල් දෙකක් සහ පපුව ප්‍රදේශයට වෙඩි පහරක්ද වැදී ඇති බවය.\n\nසැකකරුවන් අත්අඩංගුවට ගැනීම සඳහා රත්ගම, හික්කඩුව, මීටියාගොඩ පොලිසිය එක්ව මෙහෙයුමක් ක්‍රියාත්මක කර ඇත.ගාල්ල ලලිත් චාමින්ද එස්. කේ. කළුආරච්චි, අහංගම සුගතපාල දීයගහගේ, වංචාවල ගැමුණු චන්ද්‍රලාල්",
       "URL": "https://divaina.lk/%e0%b6%bb%e0%b6%ad%e0%b7%8a%e0%b6%9c%e0%b6%b8-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b4%e0%b7%8a%e0%b6%bb%e0%b7%8f-%e0%b7%83%e0%b6%b7%e0%b7%8f-%e0%b6%b8%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/124/"
}