{
       "Source": "divaina",
       "Timestamp": "May 15, 2023",
       "Headline": "දුම්රිය සේවකයන්ට පහරදී බෝලවත්ත ස්ටේෂමේ යකා නැටූ ‘බොනපාට්ලා’ 3 ක් අල්ලයි",
       "News Content": "වෙන්නප්පුව බෝලවත්ත දුම්රිය ස්ථානයේ වේදිකාව මත පෙරේදා (13 දා) රාත්‍රී 7.00 ට පමණ මත්පැන් පානය කරමින් සිටි පිරිසකට එසේ නොකරන ලෙසට දැනුම් දුන් දුම්රිය ස්ථානාධිපතිවරයා ඇතුළු කාර්ය මණ්ඩලයේ සිව් දෙනෙකුට එම මැර කණ්ඩායම විසින් පහරදී බරපතළ තුවාල සිදුකර තිබේ.\n\nමීට අමතරව මෙම මැරයන් දුම්රිය ස්ථානයේ ජලෙන්වලටද පහරදී අලාභහානි සිදුකර ඇත.\n\nපහරකෑමට ලක්වූ දුම්රිය ස්ථානාධිපතිවරයා ඇතුළු සිව්දෙනා 1990 සුවසැරිය ගිලන් රථයකින් මීගමුව රෝහලට ඇතුළත් කළ බව දුම්රිය සාමාන්‍යාධිකාරි එච්. ඒ. ඩී. එස්. ගුණසිංහ මහතා ‘දිවයින’ට පැවසීය.\n\nමෙම පහරදීමේ සිද්ධියට සම්බන්ධ සැකකරුවන් තිදෙනකු අත්අඩංගුවට ගත් බව ද පොලිසිය පවසයි.\n\nරාත්‍රි කාලයේ බෝලවත්ත දුම්රිය ස්ථානය ඇතුළු වේදිකාව තරමක් පාළු ස්වභායක් උසුලන අතර පෙරේදා රාත්‍රියේ මෙම සැකකරුවන් දුම්රියේ යන මුවාවෙන් පැමිණි වේදිකාව මත මත්පැන් සාදයක් පවත්වමින් සිටියදී එසේ නොකරන ලෙස දුම්රිය ස්ථානයේ කාර්ය මණ්ඩලය අවවාද කර ඇති අතර එහිදී මෙම පහරදීම සිදුව ඇතැයි හෙළිවූ බව පොලිසිය කියයි.\n\nමේ පිළිබඳව වෙන්නප්පුව මූලස්ථාන ප්‍රධාන පොලිස් පරීක්‍ෂක තිළිණ හෙට්ටිආරච්චි මහතාගේ උපදෙස් මත නිලධාරීහු කණ්ඩායමක් වැඩිදුර පරීක්‍ෂණ සිදු කරති.ප්‍රදීප් ප්‍රසන්න සමරකෝන්, නෝමන් පලිහවඩන සහ අකිත පෙරේරා",
       "URL": "https://divaina.lk/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b7%83%e0%b7%9a%e0%b7%80%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%b4%e0%b7%84%e0%b6%bb%e0%b6%af%e0%b7%93-%e0%b6%b6/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/158/"
}