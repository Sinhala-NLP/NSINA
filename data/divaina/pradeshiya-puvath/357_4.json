{
       "Source": "divaina",
       "Timestamp": "October 8, 2022",
       "Headline": "සිව්හැවිරිදි දරුවා පෝර උරයක දමා ගැටගැසීමේ සිද්ධියේ සැකකරු කූඩු",
       "News Content": "ආණමඩුව දිවුල්වැව ප්‍රදේශයේ නිවසකින් අතුරුදන් වූ වයස අවුරුදු 04 දරුවකු පොහොර උරයක දමා ගැට ගසා ලඳු කැලෑවක දමා ගොස් තිබියදී සොයාගෙන තිබේ.\n\n6 වැනිදා පස්වරුවේ තනිව නිවසින් පිටතට ගිය දරුවකු මෙලෙස රැගෙන ගොස් අත්පා ගැට ගසා පොහොර උරයක දමා තිබියදී සොයාගෙන ඇත.\n\nකම්පනයට පත්ව සිටි දරුවා ප්‍රතිකාර සඳහා ආණමඩුව දිසා රෝහලට ඇතුළත් කර ඇත. දරුවා සිටි පොහොර උරය හමුවී ඇත්තේ දරුවාගේ නිවසේ සිට මීටර් 150ක් පමණ දුරින් ඇති ලඳු කැලෑවක තිබියදීය.\n\nසිද්ධිය සම්බන්ධයෙන් මව්පියන්ගේ ලද පැමිණිල්ලකට අනුව විමර්ශන සිදුකළ නිලධාරීන් සිද්ධිය සම්බන්ධයෙන් සැකපිට තරුණයකු අත්අඩංගුවට ගෙන ඇත.\n\nමෙලෙස අත්අඩංගුවට ගෙන ඇත්තේ එම ප්‍රදේශයේම පදිංචි 22 හැවිරිදි වියේ පසුවූ තරුණයෙකි. දරුවා පැහැරගැනීමට හේතුව මෙතෙක් අනාවරණය වී නොමැති අතර ආණමඩුව පොලිසිය සිද්ධිය සම්බන්ධයෙන් වැඩිදුර විමර්ශන සිදුකරයි.",
       "URL": "https://divaina.lk/%e0%b7%83%e0%b7%92%e0%b7%80%e0%b7%8a%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b6%bb%e0%b7%94%e0%b7%80%e0%b7%8f-%e0%b6%b4%e0%b7%9d%e0%b6%bb-%e0%b6%8b/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/357/"
}