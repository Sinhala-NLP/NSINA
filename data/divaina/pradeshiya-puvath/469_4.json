{
       "Source": "divaina",
       "Timestamp": "May 27, 2022",
       "Headline": "කච්චතිව් ඉන්දියාවට දෙනකතාව බොරු",
       "News Content": "විධායක ජනාධිපති ක්‍රමයට සුළුජන පක්‍ෂ කැමැති වුණා – ඇමැති ඩග්ලස් දේවානන්දා\n\nරටේ පාලන තන්ත්‍රය පවත්වාගෙන යෑම සඳහා විධායක ජනාධිපති ක්‍රමය ක්‍රියාත්මක කරවීමට සහ එය පවත්වාගෙන යෑමට රටේ සුළු ජන කොට්ඨාසය නියෝජනය කරන නායකත්වයන් සැමවිට ඒකඟතාව පළ කරමින් සහාය ලබා දුන් බව ධීවර ඇමැති ඩග්ලස් දේවානන්දා මහතා සඳහන් කළේය.\n\nඇමැතිවරයා මෙම අදහස් පළකරන ලද්දේ පසුගියදා වවුනියාව දිස්ත්‍රික්කයේ ඊ. පී. ඩී. පී. පක්‍ෂයේ ප්‍රාදේශීය දේශපාලඥයන් පිරිසක් හමුවීමෙන් අනතුරුව මාධ්‍ය වෙත අදහස් දක්වමිනි.\n\nමෙහිදී වැඩිදුරටත් අදහස් දැක්වූ අගමැතිවරයා විධායක ජනාධිපති ක්‍රමය ගෙනඒමේදී දෙමළ ජාතික නායක අප්පාපිල්ලෙය,ි අමිර්තලිංගම්, වතුකරේ ජනතාවගේ නායක සෞම්‍යමූර්ති තොන්ඩමාන්, මුස්ලිම් ජනතාවගේ නායක අෂ්රොෆ් වැනි අය මෙම ක්‍රමයට පක්‍ෂව කටයුතු කළා. විධායක ජනාධිපති ක්‍රමයෙන් සුළුතර ජනතාවට ආරක්‍ෂාවක් ඇති බව එම නායකයන් පවසා තිබුණා.\n\nකච්චතිව් දූපත ඉන්දියාවට බදු දීම පිළිබඳ කිසිදු තීරණයක් ගෙන නෑ. එය දේශපාලන අරමුණු වෙනුවෙන් ප්‍රචාරය කරන ලද කරුණක්. කච්චතිව් දූපත කිසිදු අවස්ථාවක ඉන්දියාවට ලබා දෙන්නේ නෑ.\n\nමේ අතර 21 වන සංශෝධනය පිළිබඳ අදහස් දැක් වූ ඇමැතිවරයා 21 වන සංශෝධනය කියන්නේ ජනාධිපතිට ඇති බලතල පාර්ලිමේන්තුවටත් පැවරෙන එකක් බවත් එම නිසා 13 වන සංශෝධනයත් 21 වන සංශෝධනයත් එකිනෙකට සම්බන්ධයක් නොවන බවත් කීවේය. උතුරේ ධීවරයන්ගේ බෝට්ටු හා ධීවර සම්පත් ඉන්දීය ධීවරයන්ගේ කඩා පැනීම නිසා විනාශ වන බවත් මෙම ප්‍රශ්නයට ක්‍රමයෙන් විසඳුම් ලබාදෙමින් සිටින බවත් වැඩි දුරටත් සඳහන් කර සිටියේය.\n\nසුජීව තත්සර",
       "URL": "https://divaina.lk/%e0%b6%9a%e0%b6%a0%e0%b7%8a%e0%b6%a0%e0%b6%ad%e0%b7%92%e0%b7%80%e0%b7%8a-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%af%e0%b7%99%e0%b6%b1%e0%b6%9a%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/469/"
}