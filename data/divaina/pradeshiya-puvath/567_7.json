{
       "Source": "divaina",
       "Timestamp": "January 19, 2022",
       "Headline": "කැබ් – යතුරුපැදි අනතුරින් අම්මයි පුතයි මරුට: කැබ් රථයේ පැටළුණු යතුරුපැදිය දුරට ඇදී යයි",
       "News Content": "පිටිගල, ඇල්පිටිය, මාර්ගයේ අමුගොඩ මහා විද්‍යාලය ආසන්නයේ දී පෙරේදා (17 දා) රාත‍්‍රියේ දී කැබ් රථයක් හා යතුරුපැදියක් මුහුණට මුහුණලා ගැටීමෙන් සිදු වූ රිය අනතුරකින් යතුරුපැදියේ ගමන්ගත් මව සහ පුතා මියගොස් ඇති බව පිටිගල පොලිසිය පවසයි.\n\nමෙලෙස මියගොස් ඇත්තේ සව්සිරි උයන, මිරිස්වත්ත, බෙන්තොට පදිංචි ඈපාගේ අනුෂා වසන්ත (47) සහ ඇයගේ පුතනුවන් වන ටිකිතන්තිරි මහසාමිලාගේ කවිඳු උදේශික නමැති 21 හැවිරිදි අ.පො.ස උසස් පෙළ අධ්‍යාපනය ලබන සිසුවෙකි.\n\nකැබ් රථය ඇල්පිටිය දෙස සිට පැමිණ ඇති අතර යතුරුපැදිය පිටිගල දෙස සිට ගමන් කර ඇත. කැබ් රථය හා යතුරුපැදිය අනතුරට ලක්ව ඇත්තේ අමුගොඩ මහා විද්‍යාලය ආසන්නයේ දීය. කැබ් රථය යතුරුපැදිය මීටර් නවසීයක් දුර ඇදගෙන ගොස් ඇතැයි පැවසෙයි. පසුව අමුගොඩ විහාර අසල කැබ් රථය නවතා දමා එහි රියැදුරු පලා ගොස් සිටිය දී පොලිසිය මගින් අත්අඩංගුවට ගෙන ඇත. කැබ් රථයේ රියැදුරු රථය පදවා ඇත්තේ බීමතින් බවට පොලිස් පරීක්ෂණවල දී අනාවරණය වී ඇත. කැබ් රථයේ රියැදුරු ඊයේ (18 දා) ඇල්පිටිය මහෙස්ත‍්‍රාත් අධිකරණයට ඉදිරිපත් කිරීමට නියමිතව තිබිණ.\n\nඅනතුර සම්බන්ධයෙන් ඇල්පිටිය සහකාර පොලිස් අධිකාරී ජගත් සමරසිංහ මහතාගේ උපදෙස් මත පිටිගල පොලිස් ස්ථානාධිපති ප‍්‍රධාන පොලිස් පරීක්ෂක මහේෂ් කරුණාරත්න මහතාගේ මෙහෙයවීමෙන් රථවාහන අංශයේ ස්ථානාධිපති උප පොලිස් පරීක්ෂක වික‍්‍රමසිංහ මහතා ඇතුළු පොලිස් සැරයන්වරුන් වන ආනන්ද (58469), ක‍්‍රිශාන්ත(1614) යන මහත්වරු පරීක්ෂණ පවත්වති.\n\nචන්දන සමන් කුමාර – පැලවත්ත, විල්සන්ට් විජේසිංහ – නියාගම",
       "URL": "https://divaina.lk/%e0%b6%9a%e0%b7%90%e0%b6%b6%e0%b7%8a-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%92%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/567/"
}