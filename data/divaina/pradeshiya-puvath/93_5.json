{
       "Source": "divaina",
       "Timestamp": "July 19, 2023",
       "Headline": "සම්බාහනයක් මුවාවෙන් ගණිකා මඩමක් පවත්වලා",
       "News Content": "සම්බාහන මධ්‍යස්ථාන මුවාවෙන් පවත්වා ගෙන ගිය ගණිකා නිවාස දෙකක් වටලා කාන්තාවක් පස් දෙනෙකු සමග කළමනාකරුවෙක් හා කළමනාකාරිණියක් කිරිබත්ගොඩ පොලිසිය මගින් පෙරේදා 17 වැනිදා රාත්‍රියේ අත්අඩංගුවට ගන්නා ලදී.\n\nපොලිසිය විසින් මහර මහෙස්ත්‍රාත් අධිකරණයෙන් ලබා ගන්නා ලද සෝදයි වරෙන්තු මත පොලිස් උපාය දූතයින් යොදවා මේ වැටලීම සිදු කෙරිණි.\n\nඉන් එක් සම්බාහන මධ්‍යස්ථානයක් නුවර පාරේ ගාල හන්දියේ දී හා සෙසු සම්බාහන මධ්‍යස්ථානය මාකොළ පාර ප්‍රදේශයේ දී මෙසේ වැටලූහ.\n\nගාල හන්දියේ සම්බාහන මධ්‍යස්ථානයේදී කාන්තාවන් තිදෙනෙකු සමග කළමනාකරුවකු අත්අඩංගුවට ගත් අතර මාකොළ පාර ප්‍රදේශයේ සම්බාහන මධ්‍යස්ථානයේදී කාන්තාවන් දෙදෙනෙකු සමග කළමනාකාරිණියක් අත්අඩංගුවට ගැනිණි.\n\nමේ කාන්තාවන් අම්පාර , කැලණිය හා කඩවත යන ප්‍රදේශවල පදිංචි වයස අවුරුදු 22 ත් 48 ත් අතර වියේ පසුවන්නන් වෙති.\n\nකළමනාකරු රත්නපුරය ප්‍රදේශයේ පදිංචි 38 හැවිරිදි තැනැත්තෙකු වන අතර කළමනාකාරිණිය සියඹලාණ්ඩුව ප්‍රදේශයේ පදිංචි 28 හැවිරිදි තැනැත්තිනියක් වන්නීය.\n\nඅත්අඩංගුවට ගන්නා ලද මොවුන් මහර මහෙස්ත්‍රාත් අධිකරණයට ඉදිරිපත් කිරීමට කටයුතු කර ගෙන යති.\n\nමේ වැටලීමට කිරිබත්ගොඩ පොලිසියේ වැඩ බලන ස්ථානාධිපති ප්‍රධාන පොලිස් පරීක්ෂක මංජුල ද සිල්වා , අපරාධ විමර්ශන අංශයේ උප පොලිස් පරීක්ෂක මධුරංග ගමගේ , පො කො. රත්නායක ( 90071 ) , නන්දසිරි ( 93652 ) , දෙවිදු ( 100478 ) , හුස්මින් ( 98467 ) , කාන්තා පො කො. සෙව්වන්දි ( 10588 ) හා චංචලා ( 12125 ) යන නිලධාරීහු ඇතුළු පොලිස් කණ්ඩායමක් එක් වී සිටියහ.\n\nදෙල්ගොඩ ඩබ්ලිව් ඩී විතාන හා බියගම සුදත් පුබුදු කීර්ති",
       "URL": "https://divaina.lk/%e0%b7%83%e0%b6%b8%e0%b7%8a%e0%b6%b6%e0%b7%8f%e0%b7%84%e0%b6%b1%e0%b6%ba%e0%b6%9a%e0%b7%8a-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9c%e0%b6%ab%e0%b7%92%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/93/"
}