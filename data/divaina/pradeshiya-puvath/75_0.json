{
       "Source": "divaina",
       "Timestamp": "August 3, 2023",
       "Headline": "යාපනය කන්කසන්තුරේ තිස්ස විහාරය ඉවත්කර ගන්නැයි දෙමළ ජාජපෙ විරෝධතාවක",
       "News Content": "යාපනය, කන්කසන්තුරේ, ශ්‍රී තිස්ස විහාරයේ පැවැති වස් ආරාධනා පින්කමට එරෙහිව දෙමළ ජාතික ජනතා පෙරමුණේ දේශපාලනඥයින් පිරිසක් සහ ප්‍රදේශවාසීන් පිරිසක් විරෝධය පල කොට තිබේ.\n\nදෙමළ ජාතික ජනතා පෙරමුණේ සෙල්වතුරේ ගජේන්ද්‍රන් මන්ත්‍රීවරයා හා එම පක්ෂයේ ආධාරකරුවන් පිරිසක් ගම්වාසීන්ගේද සහය ඇතිව විහාරස්ථානයට යන මාර්ගය අවහිර කරමින් සටන් පාඨ කියමින් විරෝධතාවයක් දියත් කළහ. මේ අවස්ථාවේදී පොලිසිය ඔවුන්ව ඉවත් කිරීම නිසා ඔවුහු තිස්ස විහාරස්ථානයට පිවිසෙන මාර්ගය ඉදිරිපිට බිම වාඩි වී උපවාසයක් ආරම්භ කළහ.\n\nවස් ආරාධනා පින්කමට බැතිමතුන් එම විහාරස්ථානයට යන විට උපවාසකරුවෝ කෑ කෝ ගසමින් කියා සිටියේ කන්කසන්තුරේ, ශ්‍රී තිස්ස විහාරය නීති විරෝධී ඉදි කිරීමක් නිසා වහාම එය ඉවත් කර ගත යුතු බවයි. එම විහාරස්ථනයට පොලිස් ආරක්ෂාව සපයා දීමද නීති විරෝධී බව පැවසූ විරෝධතාකරුවෝ සාධාරණ විරෝධයකට ඉදිරිපත් වී සිටින පිරිසක් පොලිසිය විසින් පලවා හැරීමද නීති විරෝධී බව කියා සිටියහ. විරෝධතාකරුවෝ ප්‍රකාශ කරන්නේ එම විහාරස්ථනය ඉදි කොට ඇත්තේ යාපනයේ වැසියන් කීප දෙනෙකුට අයත් පෞද්ගලික ඉඩම් වල බවයි.\n\nමේ නිසා එම ඉඩම භාර දී විහාරස්ථානය එම ස්ථානයෙන් ඉවත් කර ගන්නා ලෙස දෙමළ ජාතික ජනතා පෙරමුණේ මන්ත්‍රීවරු මේ වන විට පාර්ලිමේන්තුව තුළද හඬක් නඟා තිබේ.දිනසේන රතුගමගේ",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b6%9a%e0%b6%b1%e0%b7%8a%e0%b6%9a%e0%b7%83%e0%b6%b1%e0%b7%8a%e0%b6%ad%e0%b7%94%e0%b6%bb%e0%b7%9a-%e0%b6%ad%e0%b7%92%e0%b7%83%e0%b7%8a%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/75/"
}