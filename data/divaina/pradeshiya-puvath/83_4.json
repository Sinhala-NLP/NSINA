{
       "Source": "divaina",
       "Timestamp": "July 27, 2023",
       "Headline": "මුන්දලමේ නිවුන් දැරියෝ අතුරුදන්",
       "News Content": "මුන්දලම මංගලඑළියේ නිවසක පදිංචි 15 හැවිරිදි නිවුන් දැරියන් දෙදෙනකු පෙරේදා (25දා) රාත්‍රියේ සිට නිවසින් අතුරුදන්වීමේ සිද්ධියක් මුන්දලම පොලිසියෙන් වාර්තා වෙයි.\n\nමෙසේ අතුරුදන්වී ඇත්තේ පී. මල්සිකා සහ පී. දිල්ෂිකා නමැති දැරියන් දෙදෙනා බව මුන්දලම පොලිසියේ ප්‍රධාන පොලිස් පරීක්‍ෂක අසිත ලක්රුවන් මහතා පැවැසීය.\n\nඅතුරුදන්වූ දිනට කළින් දිනක එක් දැරියක් තම මවට දැනුම්දී පෙම්වතා මුණගැසීමට ගොස් ඇත. මෙම ගමනට දැරියන් දෙදෙනාම ගොස් ප්‍රමාදවී පැමිණ ඇති බව පොලිසිය කියයි.\n\nමෙම ප්‍රමාදවීම නිසා මව දැරියන් දෙදෙනාටම තරවටු කර ඇත. ලොකු අක්කාද ඔවුනට තරවටු කර තිබේ. දැරියන් තමන් හමුවීමට ගිය පෙම්වතා පිළිබඳව මවට දැනුම්දී ඇති බව පොලිස් පරීක්‍ෂණවලදී හෙළිවී ඇත.\n\nපෙරේදා (25දා) විනෝදගමනක් යෑමට එම දැරියන් සිය මවගෙන් රුපියල් පන්සීයක මුදලක් ඉල්ලා ඇත.\n\nමව ඊට විරෝධය පළකර මෙම දැරියන් දෙදෙනාට රුපියල් සියයක් පමණක් දී ඇත. දැරියන් එම මුදල රැගෙන මදුරන්කුලියට යෑමට ඇති බව පවසා නිවසින් ගොස් ඇතැයි හෙළිවී තිබේ.\n\nමෙම නිවුන් දැරියන්ගේ පියා පවුල අත්හැර ගොස් ඇති බවද මේ හේතුව නිසා මව පවුලේ බර කරට ගෙන තිබූ බවද මුන්දලම පොලිසිය කියයි. එක් දැරියකගේ ජංගම දුරකථනයට පොලිසිය ඇමතුම් සිදුකළත් පිළිතුරු නොලැබෙන බව පොලිසිය කියයි.නෝමන් පලිහවඩන",
       "URL": "https://divaina.lk/%e0%b6%b8%e0%b7%94%e0%b6%b1%e0%b7%8a%e0%b6%af%e0%b6%bd%e0%b6%b8%e0%b7%9a-%e0%b6%b1%e0%b7%92%e0%b7%80%e0%b7%94%e0%b6%b1%e0%b7%8a-%e0%b6%af%e0%b7%90%e0%b6%bb%e0%b7%92%e0%b6%ba%e0%b7%9d-%e0%b6%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/83/"
}