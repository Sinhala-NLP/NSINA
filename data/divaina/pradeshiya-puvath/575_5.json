{
       "Source": "divaina",
       "Timestamp": "January 10, 2022",
       "Headline": "‘අසේල පුතා II’ පෙරළෙයි – ධීවරයෝ 5ක් කරාපිටිය රෝහලේ",
       "News Content": "අයහපත් කාලගුණික තත්ත්වය නිසා ගාල්ල වරායේ සිට නාවික සැතපුම් 332ක් නිරිත දෙසින් වූ මාලදිවයිනට අයත් මුහුදු තීරයේ දී පෙරළීයෑමෙන් අනතුරට ලක්වූ ‘අසේල පුතා II’ නමැති බහුදින යාත‍්‍රාවේ සිටි ධීවර කාර්මිකයන් 05 දෙනකු බේරාගෙන ගොඩබිමට රැුගෙනවිත් 08 වැනිදා ගාල්ල කරාපිටිය ශික්ෂණ රෝහලට ඇතුළත් කළ බැව් දකුණ නාවික විධානය පවසයි.බහුදින යාත‍්‍රාවේ සිටි එක් ධීවර කාර්මිකයකු අතුරුදන්ව ඇත. ‘අසේල පුතා II’ නමැති බහුදින යාත‍්‍රාව ඉකුත් වර්ෂයේ (2021) නොවැම්බර් මස 04 වැනිදා බේරුවල ධීවර වරායෙන් පිටත්ව ගොස් ඇත. ධීවර රක්ෂාව සඳහා ධීවර කාර්මිකයන් 06 දෙනකු මෙම යාත‍්‍රාවෙන් ගොස් ඇත. මෙම වර්ෂයේ ජනවාරි මස 01 වැනිදායෙන් පසු මෙකී යාත‍්‍රාව පිළිබඳ කිසිදු තොරතුරක් නොමැති වීම, නිසා මෙම යාත‍්‍රාව යම් අනතුරකට මුහුණ පා ඇද්දැයි සොයා බලන ලෙස බේරුවල පොලිසිය සහ ධීවර හා ජලජ සම්පත් දෙපාර්තමේන්තුව විසින් නාවික හමුදාව වෙත දැනුම් දෙනු ලැබීය.මේ සම්බන්ධයෙන් ක්ෂණිකව ප‍්‍රතිචාර දැක්වූ නාවික හමුදාව ‘අසේල පුතා II’ නමැති බහුදින ධීවර යාත‍්‍රාව සම්බන්ධයෙන් සොයා බලන ලෙස ශ‍්‍රී ලංකාවට අයත් සාගරික සේවීම් සහ මුදවා ගැනීම් කලාපයට යාබද ඉන්දීය සහ මාලදිවයින් සාගරික සෙවීම් සහ මුදවා ගැනීම් සම්බන්ධීකරණ මධ්‍යස්ථාන දැනුවත් කිරීමට කටයුතු කෙරිණි.අනතුරට පත් බහුදින යාත‍්‍රාවේ සිටි ධීවර කාර්මිකයන් 05 දෙනකු වෙළෙඳ නෞකාවක් මගින් බේරගෙන ඇති බැව් නාවික හමුදාවට දැනුම් දී ඇත. වෙළෙඳ නෞකාව මගින් බේරාගත් ධීවර කාර්මිකයන් 05 දෙනා දකුණු නාවික විධානයට අයත් පී 107 වෙරළබඩ මුර යාත‍්‍රාව මගින් පවත්නා සෞඛ්‍ය මාර්ග උපදෙස්වලට අනුකූලව කඩිනමින් ගොඩබිමට රැගෙන විත් වෛද්‍ය ප‍්‍රතිකාර සඳහා කරාපිටිය ශික්ෂණ රෝහලට ඇතුළත් කර ඇත.\n\nලලිත් චාමින්ද සහ එස්. කේ. කළුආරච්චි – ගාල්ල, හිනිදුම – රවින්ද්‍ර චන්ද්‍රලාල්",
       "URL": "https://divaina.lk/%e0%b6%85%e0%b7%83%e0%b7%9a%e0%b6%bd-%e0%b6%b4%e0%b7%94%e0%b6%ad%e0%b7%8f-ii-%e0%b6%b4%e0%b7%99%e0%b6%bb%e0%b7%85%e0%b7%99%e0%b6%ba%e0%b7%92-%e0%b6%b0%e0%b7%93%e0%b7%80%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/575/"
}