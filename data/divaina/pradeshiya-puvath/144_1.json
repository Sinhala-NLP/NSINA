{
       "Source": "divaina",
       "Timestamp": "May 30, 2023",
       "Headline": "කටුනායක 18 කණුවේදී ව්‍යාපාරිකයා පැහැරගෙන ලක්‍ෂ 120 ක දේපොළ කොල්ලකෑ කල්ලිය අත්අඩංගුවට",
       "News Content": "කටුනායක ගුවන්තොටුපොළේ සිට කොළඹ දක්වා ගමන් කරමින් සිටි ව්‍යාපාරිකයෙකු 18 කණුව ප්‍රදේශයේදී වාහනය සමග පැහැරගෙන ගොස් ලක්‍ෂ 120 ක පමණ දේපොළ කොල්ලකන ලද කාන්තාවක් සහ තවත් පුද්ගලයන් දෙදෙනෙකු ජුනි මස දෙවැනිදා දක්වා රක්‍ෂිත බන්ධනාගාරගත කරන ලෙස මීගමුව ප්‍රධාන මහෙස්ත්‍රාත් චම්පික රාජපක්‍ෂ මහතා ඊයේ නියෝග කළේය.\n\nමෙසේ රක්ෂිත බන්ධනාගාර ගතකරනු ලැබුවේ කැකනදුර තල්පාවිල පදිංචි 27 හැවිරිදි දිල්ෂාන් ධර්මරත්න, කුරුණෑගල මල්කඩුවාවේ පදිංචි 28 වියැති ලක්ෂිත මල්ලවආරච්චි, 47 හැවිරිදි බටලන්ද වත්ත මහර නුගේගොඩ ලිපිනයේ පදිංචි විවාහක කාන්තාවක් වන නදීෂා රොෂානි යන තිදෙනාය.\n\nසිංගප්පුරුවේ සිට ආනයනය කර කොළඹ දක්වා රැගෙන යමින් තිබූ මිලියන 12 ට ආසන්න වෙළෙඳපොළ වටිනාකමක් ඇති කැමරා ආම්පන්න ඇතුළු භාණ්ඩ තොගය කටුනායක 18 කණුව ප්‍රදේශයේදී කොල්ලකන ලද බවට ගුවන්තොටුපොළ පොලිසියේ අපරාධ විමර්ශන අංශයට 22 දින ව්‍යාපාරිකයෙකු විසින් කරන ලද පැමිණිල්ලකට අනුව එම අංශයේ ස්ථානාධිපති උපපොලිස් පරීක්ෂක මාරසිංහ මහතා ඇතුළු නිලධාරීන් සිදුකළ දීර්ඝ විමර්ශනයකින් පසු සැකරුවන් සමග මංකොල්ලකන ලද දේපොළ 28 දින සොයා ගෙන ඇත.\n\nමෙම කොල්ලය සිදුවන අවස්ථාවේදී ව්‍යාපාරිකයාගේ සහායිකාවක් ලෙස කටයුතු කළ රක්ෂිත බන්ධනාගාර ගත කළ කාන්තාව ද වාහනයේ ගමන් කර ඇත.\n\nමංකොල්ලය පිළිබඳව පැමිණිලි කිරීමට ව්‍යාපාරිකයා සමග පොලිසියට පැමිණි මෙම සැකකාරිය හඬා වැටෙමින් කොල්ලය පිළිබඳව තොරතුරු පොලිස් නිලධාරීන් සමග පවසා ඇත.\n\nව්‍යාපාරිකයාගේ සහායිකාවක් ලෙස කටයුතු කළ මෙම කාන්තාව අනෙක් සැකකරුවන් දෙදෙනා සමග එක්ව මෙම මංකොල්ලය සිදුකර ඇති බව විමර්ශනවලදී අනාවරණය කරගැනීමට පොලිසිය සමත්ව ඇත.\n\nකොළඹ කෙසෙල්වත්ත ප්‍රදේශයේදී කොල්ල කන ලද දේපල පොලිසිය බාරයට ගෙන ඇති අතර කොල්ලය සඳහා යොදාගත් යතුරුපැදිය සහ ව්‍යාජ පිස්තෝලය ද අත්අඩංගුවට ගෙන තිබිණි.මීගමුව විමල් කිර්ති",
       "URL": "https://divaina.lk/%e0%b6%9a%e0%b6%a7%e0%b7%94%e0%b6%b1%e0%b7%8f%e0%b6%ba%e0%b6%9a-18-%e0%b6%9a%e0%b6%ab%e0%b7%94%e0%b7%80%e0%b7%9a%e0%b6%af%e0%b7%93-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/144/"
}