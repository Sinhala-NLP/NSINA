{
       "Source": "divaina",
       "Timestamp": "July 15, 2023",
       "Headline": "පුතා පාසලට ඇරලවා ආපසු යමින් සිටි අයෙක් පාතාල වෙඩි කා මරුට",
       "News Content": "සිය පුත්‍රයා පාසලට ඇරලවා කැබ් රථයකින් ආපසු නිවස බලා යමින් සිටි ගලපිටමඩ ප්‍රදේශයේ පදිංචි දුනුමාලේ සරත් නමැත්තා ඊයේ (14 දා) උදේ 10.00 ට පමණ පාතාල කල්ලියක් විසින් ටී 56 අවියකින් වෙඩි තබා ඝාතනය කර පලාගොස් ඇත.\n\nගලපිටමඩ දුනුමාලේවත්ත අසල කැබ් රථය තුළදී මෙම ඝාතනය සිදුවී ඇති අතර ටී 56 උණ්ඩ 09 ක් එල්ල කර ඇති බව පොලිසිය පවසයි.\n\nඝාතනයට ලක්වූ දුනුමාලේ සරත් නමැත්තා 2015 වසරේදී ගම්පහ ලකී නමැත්තා කපා කොටා ඝාතනය කිරීම සම්බන්ධයෙන් චෝදනා ලැබූ පුද්ගලයෙකි.\n\nනීති විරෝධී මත්පැන් ජාවාරම මෙන්ම නොයෙකුත් නීති විරෝධී ක්‍රියා සම්බන්ධයෙන් චෝදනා එල්ල වී තිබෙන මෙම පුද්ගලයා පොලිස් නිලධාරීන්ට පවා අභියෝග එල්ල කරමින් සිටින අයකු බව පොලිසිය පවසයි.\n\nඊයේ උදෑසන සිය 11 හැවිරිදි පුත්‍රයා ගලපිටමඩ ප්‍රදේශයේ පාසලකට ඇරලවා ආපසු සිය නිවස බලා එමින් සිටියදී මෙම වෙඩි ප්‍රහාරයට ලක්වී ඇත. මෙම ඝාතනය කවුරුන් විසින් සිදු කළේද යන්න මෙතෙක් අනාවරණය වී නැත.\n\nගලපිටමඩ දුනුමාලේවත්ත ප්‍රදේශයේ අතුරු මාර්ගයකදී මෙම ඝාතනය සිදුවී ඇති අතර ඝාතකයන් යතුරුපැදියකින් පැමිණෙමින් සිට ඇති බව පොලිසිය සැක පහළ කරයි.\n\nසීතාවක පුර ජ්‍යෙෂ්ඨ පොලිස් අධිකාරි ජයසිරි කොඩිතුවක්කු මහතාගේ උපදෙස් මත ගලපිටමඩ පොලිස් ස්ථානාධිපති පොලිස් පරීක්‍ෂක ජගත් මහතා ඇතුළු නිලධාරීහු වැඩිදුර පරීක්‍ෂණ සිදු කරති.\n\nහේමන්ත රන්දුනු",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8f-%e0%b6%b4%e0%b7%8f%e0%b7%83%e0%b6%bd%e0%b6%a7-%e0%b6%87%e0%b6%bb%e0%b6%bd%e0%b7%80%e0%b7%8f-%e0%b6%86%e0%b6%b4%e0%b7%83%e0%b7%94-%e0%b6%ba%e0%b6%b8%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/97/"
}