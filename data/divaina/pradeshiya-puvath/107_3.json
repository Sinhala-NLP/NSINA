{
       "Source": "divaina",
       "Timestamp": "July 6, 2023",
       "Headline": "යාපනය – කොළඹ සැප බස්රියේ රහස එළියට – ගිනිගෙන නෑ ගිනි තියලා..!",
       "News Content": "යාපනයේ සිට කොළඹ බලා ධාවනය වෙමින් තිබූ අතිසුඛෝපභෝගී බස් රථයක් ජුනි 30 වෙනිදා ගිනිගෙන සම්පූර්ණයෙන්ම විනාශ වූයේ එහි අයිතිකරු විසින් බස් රථය සඳහා ඇති රුපියල් කෝටි තුනක රක්ෂණාවරණය ලබා ගැනීම සඳහා ක්‍රියාත්මක කරන ලද සූක්ෂම ක්‍රියාවකින් බවට තොරතුරු හෙළි වී තිබේ.\n\nමෙම බසය ගිනි ගැනීමට දින කීපයකට පෙර කොළඹ සිට යාපනයට පැමිණි අවස්ථාවේදී යාපනයේ ඉලුප්පයාඩි හන්දියේ පිහිටි ගරාජයකට දමා එහි ඉතා වටිනා කොටස් හා උපකරණද, තවත් මෙවලම් කිහිපයක්ද ගලවා දමා ඇති බවට සාක්‍ෂි ලැබී තිබේ. එම කොටස් සියල්ලම එම ගරාජයේ ගබඩා කාමරයකට දමා වසාදමා ඊට අගුල් දමා ඇති බවත්, බස් රථයට අමතර මෙවලමක් සවිකොට එහි එන්ජිම අධික ලෙස රත්වීමත් සමගම ගිනි ගන්නා අන්දමට සකස් කොට තිබූ බවත් මේ වනවිට හෙළි වී තිබේ. ගිනිගත් බසය යාපනයේ සිට පුත්තලම, මදුරන්කුලිය දක්වා පැමිණ ඇති අතර පුත්තලමේදී තේ පානය කිරීමට නතර කරන විට බසයේ කිසිම දෝෂයක් පෙනෙන්නට නොතිබූ බවත් බොහෝ දෙනකු පොලිසියට ප්‍රකාශ කොට තිබේ.\n\nබසය එකවරම ගිනි ගැනීම නිසා ඇති වූ සැකයක් මත පොලිසිය හා මෝටර් රථ පරීක්ෂකවරු විසින් සිදු කරන ලද පරීක්ෂණයකදී රුපියල් කෝටි තුනක රක්ෂණාවරණය ලබා ගනීම සඳහා බසය වුවමනාවෙන්ම ගිනි ගැනීමට සලස්වා ඇති බවට තොරතුරු හෙළි වී තිබේ. මෙම බසය හදිසියේ ගිනි ගැනීම සම්බන්ධයෙන් සිදු කෙරෙන පරීක්ෂණ කටයුතු අඛණ්ඩව සිදු කරමින් පවතී.දිනසේන රතුගමගේ",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b6%9a%e0%b7%9c%e0%b7%85%e0%b6%b9-%e0%b7%83%e0%b7%90%e0%b6%b4-%e0%b6%b6%e0%b7%83%e0%b7%8a%e0%b6%bb%e0%b7%92%e0%b6%ba%e0%b7%9a-%e0%b6%bb%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/107/"
}