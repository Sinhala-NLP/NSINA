{
       "Source": "divaina",
       "Timestamp": "June 11, 2022",
       "Headline": "පැහැරගත් දැරිය තැන තැන රඳවා තබා අපහරණය කළ අයෙක් මාට්ටු",
       "News Content": "බිංගිරිය ප්‍රදේශයෙන් පහළොස් හැවිරිදි දැරියක් පැහැර ගෙනැවිත් අනුරාධපුරය, රුවන්වැල්ල, හංවැල්ල, වේයන්ගොඩ ඇතුළු ප්‍රදේශ ගණනාවක රඳවා තබා ගනිමින් අපහරණයට ලක්කළ පුද්ගලයකු අදාළ දැරියද සමග පෙරේදා (09 දා) රාත්‍රියේ වේයන්ගොඩ පොලිසිය විසින් අත්අඩංගුවට ගෙන ඇත.\n\nදැරිය බිංගිරිය ප්‍රදේශයේ පදිංචි පාසල් දැරියකි. සැකකරු වේයන්ගොඩ, එළුවාපිටිය ප්‍රදේශයේ පදිංචි අවිවාහක පුද්ගලයෙකි.\n\nමාස ගණනාවක සිට දැය තැන තැන රඳවා තබා ගනිමින් අපහරණයට ලක්කර ඇති අතර වේයන්ගොඩ ප්‍රදේශයේ නිවසක රඳවා තබාගෙන සිටියදී ඉකුත් 09 දා රාත්‍රියේ වේයන්ගොඩ පොලිස් ස්ථානාධිපති ප්‍ර.පො.ප. චන්න වෑත්තෑව මහතා වෙත ලද තොරතුරකට අනුව සිදුකළ පරීක්ෂණයකදී සැකකරු සමග දැරිය අත්අඩංගුවට ගැනීමට හැකිවී ඇත.\n\nසැකකරු ඊයේ (10 දා) අත්තනගල්ල අධිකරණයට ඉදිරිපත් කිරීමටත් දැරිය පරීක්ෂණයක් සඳහා වතුපිටිවල රෝහලට ඇතුළු කිරීමටත් කටයුතු කර තිබූ අතර වේයන්ගොඩ පොලිස් ස්ථානාධිපති ප්‍ර.පො.ප. චන්න වෑත්තෑව මහතාගේ උපදෙස් පරිදි ළමා හා කාන්තා අංශයේ කා.පො.සැ. චතුරිකා මහත්මිය ඇතුළු නිලධාරීන් මේ සම්බන්ධව වැඩිදුර පරීක්ෂණ පවත්වයි.වේයන්ගොඩ – සිරිමෙවන් පතිරණ",
       "URL": "https://divaina.lk/%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c%e0%b6%ad%e0%b7%8a-%e0%b6%af%e0%b7%90%e0%b6%bb%e0%b7%92%e0%b6%ba-%e0%b6%ad%e0%b7%90%e0%b6%b1-%e0%b6%ad%e0%b7%90%e0%b6%b1-%e0%b6%bb%e0%b6%b3/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/457/"
}