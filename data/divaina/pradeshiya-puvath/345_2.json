{
       "Source": "divaina",
       "Timestamp": "October 23, 2022",
       "Headline": "දතේ වේදනාවට කුඩු තබා ජීවිතයම කුඩු කරගත් ගැහැනිය",
       "News Content": "ඇය මවකි. දෙදරු මවකි. ලොකු දුවට අවුරුදු දහතුනකි. පුතාට වයස අවුරුදු අටකි. එහෙත් ඇය රැකවරණයේ දරුවන් නැත. දස මස කුසේ දරාගෙන මෙලොවට බිහි කළ දරුවන් දෙදෙනාට වඩා ඇය ආදරය කරනුයේ මත් කුඩුවලටය. මතින් තොර ජීවිතයක් ගැනසිතාගැනීමටවත් නොහැකි බව ඇය අපට කීවාය.\n\nකුඩු පුරයකදී ඇය මුණගැසෙන විටදී ද, හිස කඩා හැළෙන්න මත් වී සිටියාය. එහෙත් තරුණ ජීවිතය නරකාදියට වැටුණු සැටි ඇයගේ මතකයේ හොඳින් රැඳිනි. සුන්දර මතකයන් අතරින් කාලකණ්ණි අතීතය සිහිපත් කරන විට ඇයගේ දෙකොපුල් තෙත් විය. ඉකිබිඳිණි. විටෙක ඉකිබිඳුම වේගවත් විය. හදවතේ දැවෙන වේදනාව කඳුළු කරන්නට ඉඩ හැර මොහොතක් බලා සිටි මම ඇයට කතා කළෙමි.\n\nවයස කීයද…?\n\n“34 යි…’ ඇයගේ පිළිතුරට මම නිරුත්තර වෙමි. මගේ දෑස් ඇයගේ දෙපතුළේ සිට හිස් මුදුන දක්වා දිව ගියේය.\n\n“මේ ළමයා ඉස්සර හරිම ලස්සනයි. කොණ්ඩෙ දිගට, බෝල ගෙඩියක් වගෙයි… නැටුමට, ගැයුමට හරිම දක්ෂයි. වත්තේ සෑම උත්සවයකදීම ඉදිරියෙන්ම හිටියේ මේ ළමයා. පවුලේ එකම දරුවා. වත්තේ මිනිස්සුත් හරිම ආදරෙන් හිටියේ…” ඇය ජීවත්වන වත්තේ අසල්වැසියෙක් එසේ කියන විට මගේ දෑස් ඇයගේ ලස්සන බැලුවේය. ඇයගේ දිග කොණ්ඩය, පිට මැද්දට කොට වී තිබිණි. තළෙලු සම නොතිබෙන්න හකුඇට ඉලිප්පෙන තරම්ය. අත, පය වැල් කූරු බවට පත්ව ශරීරය දිරාපත් වී ගිය ඇය දැන් අවලස්සනය. ඇයගේ දෑස් අග්ගිස්සෙන් තවමත් කඳුළු සැලේ. තරුණ ජීවිතය විනාශ කරගෙන, මාතෘත්වයට ද නිගරු වන අයුරින් ජීවත්වන ඇය හඬා ඵලක් නැත. වැරදුණු ජීවිතය, නිවැරැදි කරගැනීමට වීර්ය දැරිය යුතු බව අපගේ හැඟීමය. එහෙත් ඇය කීවේ වෙනස් කතාවකි.\n\n“මට මැරෙන්න ඕනෑ… ඒ හැර මේ නරා වළෙන් ගොඩඑන්න බෑ. කාලකණ්ණි තිරිසනා මාව විනාශ කළා…” ඉකිබිඳුම අතරින් නැගුණු ඒ ස්වර ගිනියම් ය.\n\n‘කවුද තිරිසනා…’ මම ඇයව ප්‍රශ්න කළෙමි.\n\n“මගේ දෙවැනි මිනිහා… ඌ තමයි මට කුඩු දුන්නෙ…”\n\nප්‍රථම වරට මත් කුඩු උරපු දවස මතකද?\n\n“කුඩු බිව්ව නෙමෙයි, දතේ කැක්කුමට කුඩු චුට්ටක් දතට තිබ්බ…” මම වික්‍ෂිප්ත වෙමි. අප අතර පැවැති නිහැඬියාව බිඳින්නට අසල්වැසියා නැවත කතා කළේය.\n\n“මේ ළමයා කසාද බඳිනකොට අවුරුදු 17 යි. සාමාන්‍ය පෙළ විභාගයට පෙනී හිටියා විතරයි. ඒ කොල්ලත් ස්ථිර රැකියාවක් කළේ නෑ. එක, එක බිස්නස් කරල අන්තිමේ මත් කුඩුවලට ඇබ්බැහි වුණා. එතකොට මේ ළමයට ලොකු දරුවත් ඉන්නවා. මිනිහ කුඩු බී බී ඇවිඳිමින් හිටිය ගෑනි, දරුවා ගැන බැලුවේ නෑ. මේ ළමය තව කොල්ලෙක් එක්ක හිතවත් වෙලා දරුවත් දාලා යන්න ගියා. ඒ කොල්ල බස් කොන්දොස්තර කෙනෙක්…” අසල්වැසියා කතාව නතර කර ඇය දෙසට හැරිණි. ඇය එක් පාදයක මහපටඟිල්ලෙන් පොළොව හාරන්නීය. පොළොව දෙසට හැරුණු දෙනෙත් ඉහළට එසවෙන සේයාවක් හෝ නැත.\n\n“වත්තෙන් ගිහින් කොහේද නතර වෙලා හිටියේ…” නැවත ඇයව කතාවට ප්‍රවිෂ්ට කරගැනීමේ අටියෙන් මම කෙටි පැනයක් යොමු කළෙමි.\n\n“කටුනායක කාමරයක…”\n\nදෙවැනි කසාදය කරගන්නකොට වයස කීයද?\n\n“25 යි… එකට ජීවත් වුණාට කසාද බැන්දෙ නෑ…”\n\n“මගේ පුතා දෙවැනි මිනිහගේ. පුතා හම්බ වෙලා ටික කාලයක් යනකොට එයත් කුඩු බොනවා කියලා මට තේරුණා. තව ටික කාලයක් යනකොට හවසට ගෙදර එනකොට කුඩු පැකට් දෙකක් අරගෙන ආවා. එකක් රෑට බිව්වා. අනිත් එක උදේ පාන්දර බිව්වා. අපි ජීවත් වෙච්ච වත්තත් මත්ද්‍රව්‍ය පුරයක්. පුංචි කාලෙ ඉඳලා මිනිස්සු කුඩු බොනවා දැකලා තිබුණ නිසා ඒ දේවල් මට ගානක් වුණේ නෑ. ඔහොම ඉන්නකොට නිතර, නිතර මට දතේ කැක්කුමක් හැදුණා. ඉවසන්න බැරිව කෑගහපු දවස් තිබුණා. දවසක් මහ රෑක දතේ කැක්කුම හැදිලා අඬනකොට මගේ මිනිහ කිව්වා බෙහෙතක් තියෙනවා කැමති නම් දතට තියන්නම් කියලා. වේදනාව අඩු වෙනව නම් මොන මළදානයක් හරි තියන්න කියලා මම කෑගැහුවා. කියන සුනංගුවට ඇඟිලි තුඩු දෙකට කුඩු චුට්ටක් අරගෙන රිදෙන දතට තිබ්බා. දතේ වේදනාව කොහෙන් ගියා ද දන්නෙ නෑ. මගෙ ඇඟටත් අමුත්තක් දැනුණා. හිතට අමුතු අදහස් පහළ වුණා. පැයක්, දෙකක් සතුටින් ඉඳලා නින්ද ගියා. පහුවදා උදේ පාන්දරින්ම ඇහැරුණා. ඒ වෙනසට මගේ හිත බැදුණා. ඊට පහුවෙනිදා හැන්දෑවේ මිනිහ කුඩු උරනකොට මමත් ඒ බටයම ඉල්ලගෙන ඉරුවා. එක දිගට දවස් තුන, හතරක් කුඩු බොන්න ඉලන්නකොට ‘මට බොන්න තියෙන කුඩු චුට්ට නැති වෙනවා’ කියලා මිනිහ කුඩු ගෙදරට ගේන එක නතර කළා. පස්සෙ මම සල්ලි හොයාගෙන කුඩු පැකට් ගෙනත් බිව්වා. අන්තිමේ කුඩු නොබී ඉන්නම බැරිව ගියා…”\n\n“කුඩුවලට තදින්ම ඇබ්බැහි වුණාම මිනිහ මාව ඩීල් කළා. ඩීල් වෙලා හොයන සල්ලි දෙන්නට කුඩු බොන්න වියදම් කළා. එහෙම ටික කාලයක් ඉන්නකොට ඒ මිනිහ වෙන ගෑනියෙක් ගත්තා. මම වත්තට ආවා. දැන් දුව අපේ අම්මා ළඟ. පුතා ළමා නිවාසයක. මම තැනක කුඩු විකුණනවා. අපි තුන්දෙනා තැන් තුනක. ඒත් පුළුවන් හැම වෙලාවකම දරුවො දෙන්නව බලන්න යනවා. දුව නිතරම කියන්නෙ අපි තුන්දෙනා එකට ඉමු කියලා. ඒත් මාත් එක්ක ඉඳලා දරුවොත් විනාශ වෙයි කියලා මට බයයි. දරුවො දෙන්න හොඳට ඉගෙන ගන්නවා. දුවත් පන්තියේ පළවෙනියා. පුතත් පන්තියේ පළවෙනියා. ඒ දෙන්නව මා ළඟට අරගෙන අධ්‍යාපනය කඩාකප්පල් වුණොත් ඒ පාපයත් මට. දරුවො ළඟ හිටියත් මට කුඩු නැතිව ඉන්න බෑ…”\n\n“කුඩු බොන්න පටන් ගන්නකොට අවුරුදු විසිනවයයි. එදා ඉඳලා අද දක්වා කුඩු පාවිච්චි කරනවා. තුන් වේලටම කුඩු පාවිච්චි කරනවා. දවල්ට කුඩු විකුණනවා. රෑට ඩීල් යනවා. කුඩු බොන්න සල්ලි තියාගෙන ඉතිරි සල්ලි ටික දරුවන්ගේ වියදමට අම්මට දෙනවා. කොරෝනා කාලෙ කුඩු අඩු වුණා. ඒ වගේම ප්‍රමිතියෙන් බාල වුණා. ඒ නිසා බොන එක වේල වැඩි ප්ලීන් එකක් ගන්න එන්නත් කරගත්තා. කුඩු එන්නත් කිරීම උරනවට වඩා කරදරකාරී වැඩක්. ඒත් ප්ලීන් එක වැඩියි. දැන් දිගටම කුඩු එන්නත් කරගන්නවා. ඇඟ හැම තැනකටම එන්නත් කරගන්නවා. සමහර අවස්ථාවල දහ පොළකට විතර ඇනලා තමයි කුඩු ටික ඇඟට ඇතුල් කරගන්නෙ. එකම තැනට කටු ගහලා තුවාල වෙලා. ලේ බේරෙනවා. ඒත් කුඩු ටික ඇඟට ගියාට පස්සේ වේදනාවක් දැනෙන්නෙ නෑ. මේ තියෙන්නෙ එන්නත් කරගත්ත තැන්…’ ඇය දෑතේ මෙන්ම දෙපාවල ස්ථාන කිහිපයක් පෙන්වන්නීය. ඒ සෑම ස්ථානයකම කළු පැහැති තුවාල කැළල්ය. පෙනුම අප්‍රසන්නය. සුදු සමේ කළු කැළල් දකින මට දිගු සුසුමක් පිට විය. අසල්වැසියා නැවතත් පෙළගැසෙන කතාවට එකතු විය.\n\n“එකම තැනට විද ගැනීම, එක දිගට එකම කටුව පාවිච්චි කිරීම නිසා මේ ළමයට හෙපටයිටස් රෝගය හැදිලා. දැනටත් මෙයාගේ වකුගඩුවලට, ස්නායු පද්ධතියට හානි වෙලා කියලා වෛද්‍යවරු තහවුරු කරගෙන තියෙනවා. එක දිගට සති දොළහක් බෙහෙත් පාවිච්චි කළොත් සම්පූර්ණයෙන්ම සුවපත් වෙන්න පුළුවන්. නැති නම් තව අවුරුදු හත, අටකට වඩා මෙයා ජීවත් වෙන්නෙ නෑ…” අසල්වැසියාගේ ඒ කතාවට ඇය ද එකතු විය.\n\n“දැනටත් හිටි ගමන් උණ ගන්නවා. පපුවේ මහන්සිය තියෙනවා. කැස්ස එනවා. අත, පය ඉදිමෙනවා. බඩගින්න තියෙනවා ඒත් කෑම කන්න පිරියක් නෑ. වැඩක් ඵලක් කරන්න හිත දෙන්නෙ නෑ. කුඩු ෂොට් එකක් ගත්තම සේරම ලෙඩ හොඳයි. දැන් ඇති වෙන්න කුඩුත් තියෙනවා. මම විකුණන පොට් එකේ දවසකට ලක්‍ෂ ගානක බඩු යනවා. කොහෙන් ගේනවද? කොහොම ගන්නවද? කියලා නම් දන්නෙ නෑ. ඉල්ලුමට වඩා බඩු තොග එනවා. ඇති වෙන්න බඩු තියෙන නිසා ණයට හරි බඩු ගන්න පුළුවන්. තුන් වේලටම කුඩු එන්නත් කර ගන්නවා. ඊට අමතරව කුඩු බොන කෙනෙක් ෂොට් එකක් දුන්නොත් බොනවා. සමහර දවසට කුඩු ෂොට් හත, අට බොනවා. කුඩු ෂොට් එකක් රුපියල් දාහයි. වේල් තුනට කුඩු බොන්න තුන් දහසක් ඕනෑ. ළමයින්ව ජීවත් කරවන්න තවත් සල්ලි ඕනෑ. පොත්ත රතට, ඇඟේ හයිය තියෙනකම් දවසට හත්, අටදාහසක් හොයාගන්න පුළුවන්. ඊට පස්සෙ මොනව වෙයිද කියලා හිතාගන්න බෑ. තව වැඩි කාලයක් ජීවත් වෙන්න බැරි වෙයි කියලත් මට හිතෙනවා. ඒ වගේම මගෙ ජීවිතේ ආපස්සට හැරිලා බැලුවොත් දරාගන්න බැරි වේදනාවක් හිතට දැනෙනවා. ඒ නිසා මම කිසිම දෙයක් ගැන හිතන්නෙ නෑ. මම ජීවිතේ නැති කරගත්තෙ විහින්. මෝඩකමට. කරුමයට. දැන් මම කුඩු එන්නත් කරගන්නෙ ආශාවට නෙමෙයි. වේදනාවට. කුඩු සික් එක දරාගැනීමට බැරි නිසයි…”\n\n“මම දහම් පාසලේ හොඳම ළමයා. කර්ම ඵල ගැන හොඳ අවබෝධයක් තිබුණා. ඒත් පව්කාර ඇසුරට වැටුණම, කුසල් යට ගිහින් අකුසල් මතු වුණා. මට පඩිසම් දීලා තියෙන්නෙ පෙර කරුම. එහෙම නැතිව මම පුංචි කාලේ, පාසල් කාලේ කුරා කුහුඹුවකුටවත් හිරිහැරයක් කරලා නෑ. වැරැදි වැඩ කරලා නෑ. දැන් මම ජීවත් වෙන්නෙ පව් කන්දක. හිරෙත් යන්න වුණා. ඒ නම් කුඩුත් එක්ක පොලිසියට කොටු වෙලා නෙමෙයි, දරුවන්ට බිස්කට් පැකට් එකක් ගෙනියන්න සල්ලි නැතිව කඩේකට ගිහින් බිස්කට් හොරකම් කරලා. දවස් දහයකට බන්ධනාගාර ගත වුණේ ඇප තියන්න සල්ලි නැතිව. ඒ සිද්ධියෙන් පස්සෙ පොලිසියකටවත් ගිහින් නෑ. ඒ වගේම අදටත් වත්තෙ මිනිස්සු මට ආදරෙයි. ඒත් මම සමාජයට යන්නෙ නෑ. අසල්වාසීන් මා දිහා බලලා කම්පා වෙනකොට මට දුක වැඩියි. මම විඳින වේදනාව තව කෙනෙක්ට හීනෙකින්වත් විඳින්න සිද්ධ කරන්න එපා කියලා තමයි මගේ එකම ප්‍රාර්ථනාව…” ජීවිතය විනාශයට ඇද දැමූ කාලකණ්ණි දෙදෙනාටම සාප කරමින් ඇය නිහඬ විය.\n\nකුඩු, අයිස් යනු දැවී අළු වී යන මත්ද්‍රව්‍යයකි. එම මත්ද්‍රව්‍යයට ඇබ්බැහිවීම ජීවිතය දවා අළු කරගැනීමකි. එහෙයින් කුඩු, අයිස් උරන බටයට වැරැදීමකින් හෝ මුව නොතැබිය යුතුය. එය මැජික් බටයක්මය. එමෙන්ම සමාජයේ විවිධ තරාතිරම්වල තරුණ, වැඩිහිටි පිරිමි, කාන්තා දෙපාර්ශයවම ශීඝ්‍රයෙන් මත්ද්‍රව්‍යයට ඇබ්බැහි වෙමින් සිටින බව වාර්තා වේ. මේ උමතුවෙන් සමාජය නිදහස් කරගැනීමට රටේ තිබෙන ‘මත්ද්‍රව්‍ය විශෝධන මධ්‍යස්ථාන’ සංඛ්‍යාව ප්‍රමාණවත් නැත. නමට නොව මත්ලෝලීන්ව නිවැරැදි මාර්ගයට ගැනීමට පළපුරුදු උපදේශන මඩුල්ලක් සහිත ජාත්‍යන්තර ප්‍රමිතීන්ට අනුව මෙරටට ගැළපෙන විශෝධන මධ්‍යස්ථාන ආරම්භ කිරීමට රජය විසින් කඩිනමින් පියවර ගත යුතුය. එමෙන්ම මත්ලෝලී දරුවන්ගේ දෙමවුපියන්ගේ රුපියල් ශත සූරගෙන කන විශෝධන මධ්‍යස්ථාන නාමයෙන් පවත්වාගෙන යන ගුබ්බෑයම්වලට එරෙහිව ද රටේ නීතිය ක්‍රියාත්මක කළ යුතුය. එසේ නොවෙන්න ‘විශෝධනය’ නමත් විනාශ වී රටේ පවතින මත්උවදුර තව, තවත් උඩුදුවමින් මහ විනාශයක් වන බවට පෙර නිමිති පහළ වෙමින් තිබේ.\n\nතරංග රත්නවීරඡායාරූප – ජූඩ් ඩෙන්සිල් පතිරාජ",
       "URL": "https://divaina.lk/%e0%b6%af%e0%b6%ad%e0%b7%9a-%e0%b7%80%e0%b7%9a%e0%b6%af%e0%b6%b1%e0%b7%8f%e0%b7%80%e0%b6%a7-%e0%b6%9a%e0%b7%94%e0%b6%a9%e0%b7%94-%e0%b6%ad%e0%b6%b6%e0%b7%8f-%e0%b6%a2%e0%b7%93%e0%b7%80%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/345/"
}