{
       "Source": "divaina",
       "Timestamp": "April 24, 2023",
       "Headline": "අම්මයි බාප්පයි එකතුවී අවුරුදු පහේ පුංචි දරුවා මහමග අතරමං කර ගිහින්",
       "News Content": "අම්මයි බාප්පයි එකතු වී වයස අවුරුදු 05ක දරුවෙකු මහමග දමා ගොස් සිටියදී කුට්ටිගල පොලීසිය විසින් එම දරුවා පොලිස්භාරයට ගෙන ඇත. වයස අවුරුදු 5 ක පිරිමි දරුවෙකු වන මෙම දරුවා ඔවුන් පදිංචිව සිටි ඇඹිලිපිටිය පොලිස් වසමේ සිට කුට්ටිගල පොලිස් වසමට ගොස් මහමග දමා ගොස් ඇත.\n\nමව විසින් මෙම දරුවාට පහරදී තුවාල සිදුකර ඇති අතර ‍කුට්ටිගල පොලිසිය විසින් දරුවා ඇඹිලිපිටිය දිස්ත්‍රික් මහ රෝහලට ප්‍රතිකාර සඳහා ඇතුළත් කළ බවත් දරුවා අධිකරණ වෛද්‍යවරයා වෙතද ඉදිරිපත් කළ බවද සඳහන් වේ.\n\nදරුවාගේ මව වෙනත් විවාහයක් සිදු කරගෙන ඇති අතර එම විවාහයෙන් තවත් දරුවෙකු සිටින බව පොලිස් ආරංචි මාර්ග සඳහන් කරයි.\n\nදරුවාගෙන් පොලීසිය ප්‍රශ්න කර ඇති අතර තමන්ගේ මව සහ බාප්පා විසින් ත්‍රී රෝද රථයකින් තමා මහමග ගෙනත් දමා ගිය බවද පොලීසියට සඳහන් කර ඇත. කුට්ටිගල බෝගල් ආර ප්‍රදේශයේදී මෙම දරුවා දුටු කාන්තාවක් විසින් මේ බව කුට්ටිගල පොලීසිය දැනුවත් කර ඇත.\n\nදරුවා තමා දමා යන අම්මා යන ත්‍රීවීල් රථය පසුපස දිව ඇති බවත් සදහන් වේ. මොවුන් මීට පෙරද බෝගල්ආර ප්‍රදේශයේ පදිංචිව සිට ඇති අතර දෙවැනි විවාහයෙන් පසු මෙම පිරිස් ඇඹිලිපිටිය දිස්ත්‍රික් මහ රෝහල පිටුපස නිවසක පදිංචිව සිට ඇත. එම නිවසේ දෙවැනි විවාහයේ පුද්ගලයාගේ මව සහ බාල සහෝදරයා ජීවත්වන බව පොලීසිය පවසයි. එම නිවැසියන් පවසන්නේ මොවුන් අතුරුදන්ව ඇති බවයි. දරුවාගේ නලලේ සහ පිට කොන්දේ තුවාල ඇති බවත් මව අත්අඩංගුවට ‍ගැනීමට පොලීසිය පරීක්ෂණ සිදු කරයි. දෙවැනි විවාහයේ පුද්ගලයා ඇඹිලිපිටිය රෝහල ඉදිරිපිට ත්‍රිරෝද රථගාලේ ත්‍රිරෝද හයර් යන අයෙකු බව පොලීසිය හඳුනාගෙන ඇත.\n\nමේ වන විට කුට්ටිගල පොලීසිය විසින් දරුවා ආච්චි භාරයේ ඇඹිලිපිටිය මහ රෝහලට ඇතුළත් කර ඇත. අධිකරණ වෛද්‍යවරයාගේ නිර්දේශය අනුව මෙම දරුවා රෝහල් ගත කර ඇත.\n\nමෙම දරුවා ප්‍රතිකාරවලින් අනතුරුව පරිවාසය හරහා අධිකරණයට ඉදිරිපත් කිරීමට නියමිතව ඇත. මේ වන විටත් මව සහ මවගේ දෙවැනි විවාහයේ ස්වාමිපුරුෂයා ප්‍රදේශයෙන් පලා‍ගොස් ඇති බව වාර්තා වේ. මේ සම්බන්ධයෙන් කුට්ටිගල පොලිස් ස්ථානයේ ස්ථානාධිපති ප්‍රධාන පොලිස් පරීක්ෂක ගමගේ මහතාගේ උපදෙස් අනුව කාන්තා පොලිස් සැරයන් 2459 කුමාරි, පො. සැ. 29377 සුනිල් යන නිළධාරීන් විසින් ඉදිරි පරීක්ෂණ පවත්වයි.\n\nමේ සම්බන්ධයෙන් මවට නඩු පැවරීමක් සිදු කරන බවද පොලීසිය පවසයි.ඕමල්පේ ප්‍රගීත් ජනක",
       "URL": "https://divaina.lk/%e0%b6%85%e0%b6%b8%e0%b7%8a%e0%b6%b8%e0%b6%ba%e0%b7%92-%e0%b6%b6%e0%b7%8f%e0%b6%b4%e0%b7%8a%e0%b6%b4%e0%b6%ba%e0%b7%92-%e0%b6%91%e0%b6%9a%e0%b6%ad%e0%b7%94%e0%b7%80%e0%b7%93-%e0%b6%85%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/178/"
}