{
       "Source": "divaina",
       "Timestamp": "March 11, 2023",
       "Headline": "මිනිස් වධකයෝ දරුවන්ට දස වධ දෙති",
       "News Content": "බකමූණේ දියණියට දස වධ දී වීඩියෝ කර යවා බිරිඳගෙන් සල්ලි ගන්නා පියෙක්රාගම 17 හැවිරිදි දැරියකට අමානුෂිකව පහර දී වධ හිංසා පමුණුවන කුඩම්මාබකමූණේ පියා රිමාන්ඩ්\n\nරාගම කුරුකුලාව ප්‍රදේශයේ 17 හැවිරිදි දැරියකට අමානුෂික ලෙස පහර දෙමින් දැඩි හිංසනයට ලක් කරන ඇගේ කුඩම්මා සහ බකමුණ අතරගල්ලෑව ප්‍රදේශයේ අවුරුදු එකහමාරක් වයසැති දැරියකට කෲර වධහිංසා පැමිණ වූ ඇගේ පියා පොලිසිය විසින් අත්අඩංගුවට ගෙන ඇත.\n\nරාගම කුරුකුලාව ප්‍රදේශයේදී සිය කුඩම්මාගේ පහරකෑම් සහ වධහිංසාවන්ට ලක්වූ 17 හැවිරිදි දැරිය රාගම රෝහලට ඇතුළත් කර තිබේ.\n\nමෙම දැරියගේ මව මියගොස් ඇති අතර පසුව ඇගේ පියා දෙවැනි විවාහයක් කරගෙන ඇත. පසුව දියණිය ද එම දෙවැනි විවාහයේ බිරිඳ සමග නතර කර ඇති පියා කොරියාවේ රැකියාවකට ගොස් තිබේ.\n\nදැරියගේ පියා සහ කුඩම්මා අතර ආරවුලක් පැවති අතර වසර කීපයක සිට ඇය සිය කුඩම්මාගේ මෙම හිංසනයන්ට ලක්වී ඇත.\n\nනිවසේ තිබූ සී. සී. ටී. වී. කැමරා පරීක්ෂා කළ කොරියාවේ සිටින පියා තම දියණියට අමානුෂික ලෙස පහරදෙන වීඩියෝ දර්ශන ලබා ගෙන ඒවා පොලිසිය වෙත භාරදීමට කටයුතු කර තිබේ.\n\nඒ අනුව ක්‍රියාත්මක වූ රාගම පොලිසිය හිංසනයට ලක්වූ දැරිය පොලිසිය භාරයට ගෙන ඇගේ කුඩම්මා අත්අඩංගුවට ගෙන තිබේ.\n\nපහරකෑම්වලට ලක්වූ දැරිය පොලිස් ආරක්ෂාව යටතේ රාගම රෝහලේ ප්‍රතිකාර ලබමින් සිටියි.\n\nසැකකාර කාන්තාව මානසික රෝගයකින් පෙළෙන කාන්තාවක් දැයි සොයා බැලීම සඳහා වෛද්‍යවරයකු වෙත ඉදිරිපත් කිරීමට නියමිතය.\n\nහිංසනයට ලක්වූ දැරිය අවස්ථා දෙකකදී අ.පො.ස. සාමාන්‍ය පෙළ විභාගයට පෙනී සිට ඇත. පසුව ඇය මෙම නිවසේ මෙහෙකාරියක ලෙස තබාගෙන ඇයට දැඩි ලෙස වධහිංසා පමුණුවමින් වැඩ ගැනීමට මෙම කාන්තාව කටයුතු කර ඇත.\n\nසැකකාර කාන්තාව අධිකරණය වෙත ඊයේ සවස ඉදිරිපත් කිරීමට නියමිතව තිබිණි.\n\nමේ අතර බකමුණ අතරගල්ලෑව ප්‍රදේශයේ නිවසක සිටි අවුරුදු එකහමාරක වයසැති සිඟිති දැරියකට අමානුෂික ලෙස පහරදී කෲර වධහිංසා පැමිණ වූ එම දැරියගේ පියා බකමුණ පොලිසිය මගින් අත්අඩංගුවට ගෙන ඇත.\n\nසැකකරු මෙම දැරියට අමානුෂික වධහිංසා පමුණුවා ඒවා වීඩියෝගත කර ඩුබායිහි රැකියාවක් කරන මොහුගේ අනියම් බිරිඳ (දැරියගේ මවට) යවා ඇගෙන් රුපියල් ලක්ෂ ගණනින් කප්පම් මුදලන් ලබාගෙන ඇති බව විමර්ශනවලින් හෙළි වී ඇත.\n\nදැරියට අමානුෂික ලෙස පහර දෙමින් කෲර වධහිංසා පමුණුවන ආකාරය දැක්වෙන වීඩියෝ පට කීපයක් පොලිසිය විසින් සොයාගෙන තිබේ.\n\nසැකකරු බකමූණ ප්‍රදේශයේ කාන්තාවක් සමග නීත්‍යානුකූලව විවාහ වී සිටින අතර ඔහු වේයන්ගොඩ ප්‍රදේශයේ කාන්තාවක සමග අනියම් ඇසුරක් පවත්වා ඇත.\n\nනීත්‍යානුකූල විවාහයෙන් සැකකරුට අවුරුදු 4 ක් සහ මාස 3 ක් වයසැති දරුවන් සිටින අතර අනියම් බිරිඳට දාව මෙම අවුරුදු එකහමාරක දැරිය සිටින බව පොලිසිය පවසයි. හිංසනයට ලක්වූ මෙම දැරියගේ මව මීට මාස කීපයකට උඩදී විදේශ රැකියාවක් සඳහා ගොස් ඇත්තේ තම දියණිය වේයන්ගොඩ පදිංචිව සිටින මව්පියන්ගේ රැකවරණය යටතේ තබමින්ය.\n\nමව රට ගිය පසු සැකකරු වේයන්ගොඩ නිවසට පැමිණ තමා දරුවා බලාගන්නා බව පවසමින් ඇය බකමූණට රැගෙන ගොස් තිබේ.\n\nඑතැන් පටන් මෙම සැකකරු දැරිය දැඩි ලෙස හිංසනයට ලක් කර පහර දෙමින් ඒවා වීඩියෝගත කර ඩුබායිහි සිටින අනියම් බිරිඳ වෙත යවා එම හිංසනයන්ගෙන් දැරිය බේරා ගැනීමට නම් මුදල් ලබා දෙන ලෙස කියමින් තර්ජනය කර ඇත.\n\nපසුව මේ පිළිබඳව ඩුබායිහි සිටින මව තම මහලු මවුපියන් මාර්ගයෙන් වේයන්ගොඩ පොලිසිය වෙත පැමිණිලි කර ඇත.\n\nඒ අනුව සහකාර පොලිස් අධිකාරි ප්‍රසාද් ප්‍රනාන්දු මහතාගේ අධීක්ෂණය යටතේ විමර්ශන පැවැත්වූ පොලිසිය බකමූණ පොලිසියේ ද සහාය ගෙන සැකකාර පියා අත්අඩංගුවට ගෙන දරුවා ද පොලිසිය භාරයට ගෙන තිබේ.\n\nහේමන්ත රන්දුණු, නිශ්ශංක වෙලගෙදර සහ ඉන්දික තුෂාර",
       "URL": "https://divaina.lk/%e0%b6%b8%e0%b7%92%e0%b6%b1%e0%b7%92%e0%b7%83%e0%b7%8a-%e0%b7%80%e0%b6%b0%e0%b6%9a%e0%b6%ba%e0%b7%9d-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%af%e0%b7%83-%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/216/"
}