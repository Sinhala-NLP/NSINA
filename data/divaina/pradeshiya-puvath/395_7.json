{
       "Source": "divaina",
       "Timestamp": "August 20, 2022",
       "Headline": "අඹේවෙල ජලාශයේ පාවෙන ගෝන මළ සිරුරු පරිසරයට හානියක්",
       "News Content": "හොර්ටන්තැන්න රක්ෂිතයේ සැරිසරන ගෝනුන් විශාල පිරිසකගේ සිරුරු නානුඔය අඹේවෙල ජලාශයේ පාවෙමින් තිබෙන බව එම ජලාශයේ ධීවර කටයුතුවල නියැළි ධීවරයෝ කියා සිටිති. සතියකට ගෝනුන් දස දෙනකු පමණ ජලාශය තුළ මියයන බව ඔවුහු පෙන්වා දුන්නහ.\n\nඅඹේවෙල ප්‍රදේශයේ දඩයම්කරුවන් කිහිප දෙනකු විසින් ඇති කර අත්හැර දමා ඇති දඩයම් සුනඛයන් රැසක් හොර්ටන්තැන්න සිට ආහාර සහ ජලය සොයා පැමිණෙන ගෝනුන් සපා කා ජලාශය තුළට පන්නා දමන බවත්, ඉතා ගැඹුරු අඹේවෙල ජලාශයේ එසේ පන්නා දමන ගෝනුන් ගිලී මියයන බවත් ජලාශයේ ධීවර කටයුතුවල නියැළි ධීවරයෝ පැහැදිලි කළහ.\n\nකුඩා පැටවාගේ සිට හොඳින් වැඩුණු ගෝනුන් රැසකගේ සිරුරු මේ වන විට අඹේවෙල ජලාශය මත නරක් වී පාවෙමින් පවතින බවත්, පවත්නා තත්ත්වය මත එම ජලාශයේ පරිසර විනාශයක් ද සිදු වී ඇති බවටත් ධීවරයෝ චෝදනා කළහ. අඹේවෙල ජලාශයෙන් නිකුත් කරනු ලබන ජලය වැලිමඩ, රෙන්දපොළ සහ තලවකැලේ ප්‍රදේශයේ පානීය ජලය සහ වගා කටයුතු සඳහා භාවිත කරන බවත්, මේ පිළිබඳ වනජීවී නිලධාරීන් දැනුවත් කර තිබුණද ඒ සඳහා මෙතෙක් එම නිලධාරීන් කිසිදු පියවරක් ගෙන නොමැති බවටත් ඔවුහු මැසිවිලි නැඟූහ.\n\nපවත්නා තත්ත්වය මත ජලාශයේ දැඩි දුගන්ධයක් හමන බවත්, ගෝනුන් දඩයම් කර මරා දමන සුනඛයන් අල්ලා වෙනත් ප්‍රදේශයකට කඩිනමින් රැගෙන යෑමට අවශ්‍ය පියවර ගන්නා ලෙසත් අඹේවෙල ජලාශයේ ධීවරයෝ වනජීවී නිලධාරීන්ගෙන් ඉල්ලා සිටියහ.\n\nනුවරඑළිය – නාලක රත්නායක",
       "URL": "https://divaina.lk/%e0%b6%85%e0%b6%b9%e0%b7%9a%e0%b7%80%e0%b7%99%e0%b6%bd-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b6%b4%e0%b7%8f%e0%b7%80%e0%b7%99%e0%b6%b1-%e0%b6%9c%e0%b7%9d%e0%b6%b1-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/395/"
}