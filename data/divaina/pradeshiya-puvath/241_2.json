{
       "Source": "divaina",
       "Timestamp": "February 13, 2023",
       "Headline": "සිරිපා කරුණාවට පැමිණි ගැබිනි අම්මා ඉඳිකටුපානේදී දෙවැනි බිළිඳියත් බිහිකළා",
       "News Content": "ශ්‍රීපාද වන්දනාවේ පැමිණි කාන්තාවක් ඇයගේ දෙවැනි බිළිඳිය ශ්‍රී පාද හැටන් මාර්ගයේ ඉඳිකටුපාන ප්‍රදේශයේදී 11 දින රාත්‍රියේ බිහිකර ඇති බව නල්ලතන්නිය පොලිසියේ ස්ථානාධිපති ප්‍රධාන පොලිස් පරීක්ෂක ඊ.ඒ.පී.එස්. වීරසේකර මහතා පැවසීය.\n\nගත වූ දෙදින තුළ දිවයිනේ විවිධ ප්‍රදේශවල සිට ශ්‍රී පාද වන්දනාවේ විශාල වන්දනාකරුවන් පිරිසක් පැමිණි බවත් එම පිරිස අතර රත්නපුර මාරපන ප්‍රදේශයේ සිට පැමිණි එක්දරු මවක් ශ්‍රී පාද උඩ මළුව දක්වා කරුණා කිරීමට ඉඳිකටු පාන ප්‍රදේශයේ දිගු වේලාවක් නතර වී සිටියදී 11 දින රාත්‍රි 7.30 ට පමණ ශ්‍රී පාද මාර්ගයේදීම දෙවැනි දරු ප්‍රසුතිය සිදු කර ඇති බවත් එම අවස්ථාවේ ඇයගේ දරු ප්‍රසුතියට ඇය සමග ශ්‍රීපාද වන්දනාවේ පැමිණි කාන්තාවන් පිරිසක් සහ වෙනත් ප්‍රදේශවලින් ශ්‍රී පාද වන්දනාවේ පැමිණ සිටි තවත් කාන්තාවන් පිරිසක් සහයෝගය දක්වා ඇත.\n\nදරු ප්‍රසුතිය සම්බන්ධයෙන් ඉඳිකටුපාන පොලිස් මුරපොලේ නිලධාරින් විසින් නල්ලතන්නිය පොලිසියේ ස්ථානාධිපතිවරයා දැනුවත් කිරීමෙන් පසු වහාම ක්‍රියාත්මක වූ පොලිස් ස්ථානාධිපතිවරයා ඉඳිකටුපාන පොලිස් මුරපොලේ නිලධාරින්ට උපදෙස් ලබා දී ඇත්තේ ශ්‍රී පාද උඩ මළුවට භාණ්ඩ රැගෙන යන කම්කරුවන්ගේ සහ ඉඳිකටු පාන පොලිස් මුරපොලේ නිලධාරින්ගේ සහය මත දරු ප්‍රසුතිය සිදු කළ කාන්තාව සහ ස`ිගිත්තිය ආධාරක ඇඳන් මතින් ආරක්ෂිතව නල්ලතන්නිය දක්වා රැගෙන එන ලෙසයි.\n\nඑම අතරතුර සුවසැරිය ගිලන් රථය නල්ලතන්නිය වෙත කැඳවා තිබු පොලිස් ස්ථානාධිපතිවරයා මව සහ දරුවා ගිලන් රථයට නංවා දික්ඔය මූලික රෝහලට යොමුකර ඇත.\n\nදරු ප්‍රසුතිය සිදු කළ මව සහ අලු‍ත උපන් සිඟිත්තිය නිරෝගිව දික්ඔය මූලික රෝහලේ ප්‍රතිකාර ලබන බව දික්ඔය මූලික රෝහලේ වෛද්‍යවරයෙකු පැවසීය.\n\nශ්‍රී පාද මාර්ගයේදී දරු ප්‍රසුතිය සිදු කළ තම ඥාති දියණිය රෝහල් ගත කිරීමට අවශ්‍ය පියවර ගත් නල්ලතන්නිය පොලිසියේ ස්ථානාධිපතිවරයාට, ඉඳිකටුපාන පොලිස් මුරපොලේ නිලධාරීන්ට සහ බරකරුවන්ට පවුලේ ඥාතීන් සිය කෘතඥතාව පළ කළහ.ඡායාරූප හා සටහන නුවරඑළිය නාලක රත්නායක",
       "URL": "https://divaina.lk/%e0%b7%83%e0%b7%92%e0%b6%bb%e0%b7%92%e0%b6%b4%e0%b7%8f-%e0%b6%9a%e0%b6%bb%e0%b7%94%e0%b6%ab%e0%b7%8f%e0%b7%80%e0%b6%a7-%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92-%e0%b6%9c%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/241/"
}