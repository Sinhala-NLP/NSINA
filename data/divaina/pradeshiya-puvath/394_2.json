{
       "Source": "divaina",
       "Timestamp": "August 22, 2022",
       "Headline": "පේරාදෙණි සරසවියේ සහාය කථිකාචාර්යවරිය සරදියෙල් ගලෙන් වැටී මරුට",
       "News Content": "උතුවන්කන්ද සරදියෙල් ගලේ අධ්‍යයන චාරිකාවකට එක්ව සිටි පේරාදෙණිය කෘෂි විද්‍යා පීඨයේ සහාය කථිකාචාර්යවරියක බවට පැවසෙන 27 හැවිරිදි තරුණියක කන්දෙන් පහළට ඇදවැටී ඊයේ (21 දා) දහවල් මරණයට පත්ව ඇතැයි මාවනැල්ල පොලිසිය පැවසීය.\n\nමෙසේ මරණයට පත්ව ඇත්තේ නො 601, මහජන මාවත, වගුරුකඩුව, ඇල්පිටිය ප්‍රදේශයේ පදිංචි විරස්මිි කොඩිතුවක්කු නමැති පේරාදෙණිය කෘෂි විද්‍යා පීඨයේ සහාය කථිකාචාර්යවරියක් ලෙසට කටයුතු කළ තරුණියක බව ද පොලිසිය පවසයි.\n\nකන්ද නැඟීමට අපහසුවෙන් සිටි සහාය කථිකාචාර්යවරිය මිතුරකුගේ සහයෝගයෙන් කන්දේ මගකට ගොඩවී තරුණයාගේ සහයෝගය නොමැතිව ඉතිරි කොටස තරණය කිරීමට යෑමේදී පය ලිස්සා කන්දෙන් පහළට අදවැටී බරපතළ තුවාල ලබා සිටි ඇය සුවසැරිය ගිලන්රථයක් මගින් රෝහල්ගත කරන විටත් මරණයට පත්ව සිට ඇති බව ද පොලිසිය පැවසීය.\n\nකන්දෙන් පහළට ඇදවැටී මියගිය තරුණියගේ මළසිරුර මේ වන විට මාවනැල්ල මූලික රෝහලේ මෘත ශරිරාගාරයේ තැන්පත් කර ඇත.\n\nමාවනැල්ල පොලිස් ස්ථානාධිපති ප්‍රධාන පොලිස් පරික්ෂක ලසන්ත කළුආරච්චි මහතාගේ මෙහෙයවීමෙන් පොලිස් පරීක්ෂකවරුන් වන නිහාල් කුමාරතුංග, සංජීව බණ්ඩාර, පොලිස් සැරයන් (28478) විපුල, පොලිස් කොස්තාපල් (68832) යාපා යන නිලධාරීහු විමර්ශන කටයුතු සිදු කළහ.\n\nසිරිල් විමලසුරේන්ද්‍ර සමන්ති වීරසේකර අරණායක – රෝහණ ජයරත්න",
       "URL": "https://divaina.lk/%e0%b6%b4%e0%b7%9a%e0%b6%bb%e0%b7%8f%e0%b6%af%e0%b7%99%e0%b6%ab%e0%b7%92-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b7%9a-%e0%b7%83%e0%b7%84%e0%b7%8f%e0%b6%ba-%e0%b6%9a%e0%b6%ae/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/394/"
}