{
       "Source": "divaina",
       "Timestamp": "January 23, 2023",
       "Headline": "මිනී මරා නැවතුණ විනෝද චාරිකාව – බස් මාරයාට බිලි වූ 7ක් මිහිදන් කෙරෙති",
       "News Content": "නානුඔය රදැල්ල කෙටි මාර්ගයේදී 20 දින රාත්‍රියේ සිදුවූ රිය අනතුරින් මියගිය හැටන් දික්ඔය නගරයේ පදිංචි එකම පවුලේ පස් දෙනාගේ අවසන් කටයුතු 22 දින අලු‍යම හැටන් දික්ඔය ජුම්මා මුස්ලිම් පල්ලියේ සුසාන භුමියේදී සිදු කෙරිණ.\n\nමෙසේ අනතුරෙන් මියගොස් ඇත්තේ අබ්දුල් රහීම් (54) පියා, ඒ.අයේෂා (42) මව, මොහොමඩ් සයිම් (14) ඥාති පුතා, ඒ. මරියම් (11) දුව, ඒ. හබිනා (07) දුව යන අයයි.\n\nදික්ඔය මුස්ලිම් පල්ලියේ සිදුකළ විශේෂ යාඥාවකින් පසුව මියගිය පස්දෙනාගේ අවසන් කටයුතු සිදුකළ අතර අවසන් ගෞරව දැක්වීම සඳහා ප්‍රදේශයේ මුස්ලිම් ජනතාව මෙන්ම ප්‍රදේශවාසීහු විශාල පිරිසක් සහභාගි වූහ.\n\nඅබ්දුල් රහීම් සහ ඥාති පුතා වන මොහොමඩ් සයිම් එකම සොහොන් වළක සහ මව, දියණියන් දෙදෙනා එක් සොහොන් වළක මිහිදන් කරනු ලැබූහ.\n\nඑම වෑන් රථයේ එම පවුලේ ඥාතීන් දස දෙනෙකු ගමන් කර ඇති අතර ඉන් බරපතළ තුවාල ලැබූ අනෙකුත් සිව්දෙනා නුවරඑළිය දිස්ත්‍රික් මහ රෝහලේ නේවාසිකව ප්‍රතිකාර ලබමින් සිටියි.\n\nමොහොමඩ් සයිම් හැටන් ශා/පෝන් බොස්කෝ විදුහලේ ඉගෙනුම ලබන අතර දියණියන් දෙදෙනා වන මාරියම් හා පාතිමා හබීනා යන දෙදෙනා හැටන් ප්‍රදේශයේ ජාත්‍යන්තර පාසලක ඉගෙනුම ලබන බවත් මෙම පිරිස නුවරඑළිය ප්‍රදේශයේ ජීවත් වන අසනීප තත්වයේ පසුවන තම ඥතියකු බැලීම සඳහා අබ්දුල් රහිම් නමැති අය තම පවුලේ පිරිස සමග නුවරඑළිය බලා යන විට මෙම අනතුර සිදුව ඇති බව ඔවුන්ගේ ඥාතියකු පවසන ලදී.\n\nඑමෙන්ම අබ්දුල් රහීම් මහතාගේ ඥතීන් හතර දෙනකුද මෙම ගමනට එක්ව ඇති අතර එම පිරිසද තුවාල ලබා නුවරඑළිය දිස්ත්‍රික් මූලික රෝහලේ ප්‍රතිකාර ලබන බවත් එයින් එක් අයකු බරපතළ තත්වයේ පසුවන බවත් එම ඥාතියා වැඩිදුරටත් පවසන ලදී.\n\nමෙම අනතුරින් තුවාල ලැබූ අන්වර් හම්රා අවුරුදු 18 දුව නුවරඑළිය රෝහ‍ලේ ප්‍රතිකාර ලබන බවත් අන්වර් හම්රා යන අයගේ තත්වය බරපතළ බවත් එම දියණිය හැටන් ශා/ගේබි්‍රයල් බාලිකා විදුහලේ ඉගෙනුම ලබන බවත් එම දියණිය මෙවර උසස් පෙළ විභාගයට පෙනී සිටීමට සූදානමින් සිටි බවද එම ඥාතියා තව දුරටත් පැවසීය.\n\nමෙම පස් දෙනාගේ හදිසි වියෝවත් සමග මුලු‍ දික්ඔය නගරයම ශෝකයෙන් ඇලලී ගොස් ඇති අතර එම වියෝවන් වෙනුවෙන් දික්ඔය ප්‍රදේශයේ ජනතාව ශෝකය පල කිරීම සඳහා නගරයේ සියලු‍ම වෙළෙඳසල් වසා දමා මුලු‍ නගරයම සුදු කොඩිවලින් සැරසීමට පියවර ගෙන ඇත‍.\n\nඉස්ලාම් භක්තිකයන් මියගිය විට සුදු කොඩි දැමීමක් හෝ විවිධ සැරසිලි කිරීමක් සිදු නොකරන නමුත් මෙසේ මියගිය තම හිතවතුන්ට ශෝකය පල කිරීම සඳහා දික්ඔය ප්‍රදේශයේ සිංහල ද්‍රවිඩ ජනතාව එක්ව නගරය සැරසීමට පියවර ගෙන ඇති අතර ඒ සඳහා මුස්ලිම් ජනතාවගේද සහාය ලබා දීමට ප්‍රදේශයේ මුස්ලිම් ජනතාවද පියවර ගෙන ඇත.\n\nමෙම පස් දෙනාගේ අවසන් කටයුතු දික්ඔය ජුම්මා දේවස්ථානයට අයත් ඉස්ලාම් සුසාන භුමියේදී 21 වන දින මධ්‍යම රාත්‍රියේම සිදු කරන ලදී.\n\nමෙම අනතුරෙන් මියගිය වෑන් රථයේ රියදුරු වන හැටන් කුඩාගම ප්‍රදේශයේ පදිංචි ආර්.එන්.පී.දිනේෂ් (27) සිරුර හැටන් කුඩාගම ඔහුගේ නිවසේ තැන්පත් කර ඇති අතර දිනේෂ්ගේ අවසන් කටයුතු 23 දින කුඩාගම පොදු සුසාන භුමියේදී සිදු කරන බව පවුලේ ඥාතීන් පැවසීය.\n\nඅනතුර සිදුකළ අවු. 62 හැවිරිදි බස් රථයේ රියැදුරා නානුඔය පොලිසිය විසින් 21 දින සැකපිට අත්අඩංගුවට ගෙන ඇත.\n\nඉකුත් 20 දින රාත්‍රියේ නුවරඑළිය සිට කොළඹ දක්වා ධාවනය කළ පෞද්ගලික බස් රථය හැටන් නුවරඑළිය ප්‍රධාන මාර්ගයේ රදැල්ල කෙටි මාර්ගයේ කර්බර්ග් වතුයාය ප්‍රදේශයේදී වෑන් රථයක් සහ ත්‍රිරෝද රථයක් අනතුරට පත් කරමින් බස් රථය මීටර් 100ක් පමණ ප්‍රපාතයට පෙරළී තිබුණි.\n\nබස් රථයේ ගමන් ගත් කොළඹ තර්ස්ටන් විද්‍යාලයේ ළමුන් 41, ගුරුවරුන් සහ දෙමව්පියන් ඇතුළු 53 දෙනෙකු නුවරඑළිය දිස්ත්‍රික් මහ රෝහල වෙත ඇතුළත් කර තිබූ අතර එම තුවාලකරුවන්ගෙන් 43 දෙනෙකු 21 දින පස්වරුව වන විට ප්‍රතිකාර ලබා රෝහලෙන් පිටව ගිය බවද රෝහල් අධ්‍යක්ෂක වෛද්‍ය මහේන්ද්‍ර සෙනවිරත්න මහතා පැවසීය.\n\nකොළඹ තර්ස්ටන් විද්‍යාලයේ අධ්‍යාපනය ලබන 10 වසරෙන් ඉහළ ළමුන් ගුරුවරුන් සහ දෙමව්පියන් බස් රථ කිහිපයකින් නුවරඑළිය ප්‍රදේශයේ අධ්‍යාපන චාරිකාවක් සඳහා පැමිණ ආපසු කොළඹ දක්වා බස් රථය ධාවනය කරන අවස්ථාවේ මෙම අනතුර සිදු වී ඇත.\n\nඅනතුරු සිදුවී විනාඩි කිහිපයක කාලයක් ගත වීමටත් පෙර හැටන් ශ්‍රී පාද රාජකාරි යෙදී සිටි නුවරඑළිය තුන්වන සිංහ රෙජිමේන්තුවේ සෙබළුන් විසි දෙනකු රැගත් සන්නද්ධ රථයක් එම ස්ථානයෙන් යන විට අනතුර දැක වහාම ක්‍රියාත්මක වූ ඔවුන් ජීවිත බේරා ගැනීමට නුවරඑළිය හා නානුඔය පොලිස් නිලධාරීන් හා ප්‍රදේශවාසීන් සමග එක්ව කටයුතු කළ බව නුවරඑළිය තුන්වන සිංහ රෙජිමේන්තු කඳවුරේ අණදෙන නිලධාරී මේජර් ප්‍රසන්න සංජීව ඳ බෝයගොඩ මහතා පැවසුවේය.\n\nප්‍රදේශවාසීන් කියා සිටියේ නානුඔය රදැල්ල කෙටි මාර්ගය කියන්නේ කිරිමැටිය හරහා ගමන් කරන හැටන්-නුවරඑළිය ප්‍රධාන මාර්ගය අබලන් වෙලා ඒක හරියට හදනකන් තාවකාලිකව භාවිතා කරන්නට දුන්නු පාරක්.\n\nඒ පාර භාවිතා කරන හැමදෙනෙකුටම තැන් තැන්වල බෝඩ් ගහලා අනතුරු හඟවලා තියෙනවා ලොකු ගියර් වල විතරක් පහලට වාහන අරන් යන ලෙස. ඒත් තෙල් ඉතුරු කරගන්න ඕන නිසා රියැදුරන් පොඩි පොඩි ගියර් දාලා පහලට පාගනවා.\n\nඑහෙම පාලනයක් නැතුව යනකොට බ්‍රේක් වැඩ කරන්නේ නැහැ. එහෙම බ්‍රේක් වැඩ කරන්නේ නැතුව මේ පාරේ මාසකට මේ වගේ බරපතළ අනතුරු එකක් හරි සිදු වෙනවාමයි.\n\nමීළඟ ලොකුම ප්‍රශ්නය තියෙන්නේ පාසල් ළමුන් අධ්‍යාපන චාරිකා එන්න තෝරගන්නේ සරසපු අධික ශබ්ද නිකුත් කරන හෝන් තියෙන සංගීත සංදර්ශනයක වගේ අධික ශබ්ද සමගින් ගීත අහල නටන්න පුළුවන් වාහන. පාරේ යනකොට කෑගහලා දෙයක් කිව්වත් ඇහෙන්නේ නෑ එයාලට.\n\nඅනතුර පිළිබඳ අදහස් දැක්වූ තර්ස්ටන් විද්‍යාලයේ විදුහල්පති ප්‍රමුදිත වික්‍රමසිංහ මහතා සඳහන් කර සිටියේ පාසලේ දරුවන්ට කිසිදු හානියක් නො වුණ ද අනතුරින් පාසල් වයසේම පසුවන දුවා දරුවන් හා අසරණ අහිංසක පිරිසක් ජීවිතක්ෂයට පත්වීම පිළිබඳ තමන්ගේ දැඩි කනස්සල්ල හා ශෝකය ප්‍රකාශ කරන බවයි.\n\nඅධික බෑවුමක් සහිත රදැල්ල කෙටි මාර්ගයේ බර වාහන ධාවනය (21) දින සිට සම්පූර්ණයෙන්ම තහනම් කිරීමට නුවරඑළිය දිස්ත්‍රික් ලේකම්වරයා පියවර ගෙන ඇති අතර එම මාර්ගයේ සැහැල්ලු‍ වාහන පමණක් ධාවනය කිරීමට නානුඔය පොලිසිය අවසර ලබා දී ඇත.ඡායාරූප හා සටහන නුවරඑළිය නාලක රත්නායක, මස්කෙළිය ගාමිණී බණ්ඩාර ඉලංගන්තිලක, හැටන් මනුර සුදත් සෙල්ලහේවා\n\nනානුඔය රිය අනතුරේ බස් රථ රියැදුරා පෙබ. 01 දින දක්වා රක්ෂිත බන්ධනාගාරගත කරන ලෙස නුවරඑළිය මහෙස්ත්‍රාත් නාලක සංජීව එදිරිසිංහ මහතා 22 දින නියෝග කළේය.\n\nමෙසේ රක්ෂිත බන්ධනාගාරගත කරනු ලැබුවේ හොරණ කුඩාඋදුව ප්‍රදේශයේ පදිංචි ඉගුරගේ ඤාණරත්න (62) යන අයයි.\n\nරියදුරු තුවාල ලබා නුවරඑළිය දිස්ත්‍රික් මහ රෝහලේ නේවාසිකව ප්‍රතිකාර ලබමින් සිටියදී නානුඔය පොලිසිය විසින් රියැදුරු සැකපිට අත්අඩංගුවට ගෙන සිටියදී එම සැකකරුගේ රෝගී තත්වය පිළිබඳ සොයා බැලීමට නුවරඑළිය දිස්ත්‍රික් මහ රෝහල වෙත ගිය මහෙස්ත්‍රාත්වරයා මෙම නියෝගය ලබා දී ඇත.ඡායාරූප හා සටහන නුවරඑළිය නාලක රත්නායක",
       "URL": "https://divaina.lk/%e0%b6%b8%e0%b7%92%e0%b6%b1%e0%b7%93-%e0%b6%b8%e0%b6%bb%e0%b7%8f-%e0%b6%b1%e0%b7%90%e0%b7%80%e0%b6%ad%e0%b7%94%e0%b6%ab-%e0%b7%80%e0%b7%92%e0%b6%b1%e0%b7%9d%e0%b6%af-%e0%b6%a0%e0%b7%8f%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/259/"
}