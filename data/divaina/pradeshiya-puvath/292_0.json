{
       "Source": "divaina",
       "Timestamp": "December 21, 2022",
       "Headline": "කුඹුරු හානිය නතර කරන්න ගවයන් පානය කරන ජලයට වස දමලා",
       "News Content": "පානීය ජලයට වස වර්ගයක් කලවම් කිරීමේ සිද්ධියකින් වවුනියාවේ පූම්බුකාර් ප්‍රදේශයේ ගවයින් 16දෙනකු 20දා වනවිට මිය ගොස් තිබේ.\n\nවස වර්ගය පානය කළ තවත් ගවයින් 17 දෙනකු පමණ රෝගී වී සිටින අතර ඔවුන්ගෙන් කීපදෙනකු මියයන තත්ත්වයේ සිටින බව වවුනියාව් පශුවෛද්‍ය කාර්යාලයේ නිලධාරීන් සඳහන් කොට තිබේ.\n\nගවයින් රංචු පිටින් වගා කළ කුඹුරුවලට පැන ගොයම් කෑම පිළිබඳව උරණ වූ පුද්ගලයකු මේ අන්දමට ගවයින් පානය කරන ජලයට වස වර්ගයක් මුසු කොට ඇති බව ගව හිමියෝ වවුනියාව ඊච්චන්කුලම පොලිසියට පැමිණිලි කොට තිබේ.\n\nගව හිමියෝ සැක කරන පුද්ගලයා අත්අඩංගුවට ගැනීමට පොලිසිය ගිය අවස්ථාවේ දී ඔහු ප්‍රදේශයෙන් පලා ගොස් ඇති බවට පොලිසියට තොරතුරු ලැබී ඇති අතර ඊච්චන්කුලම පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b7%84%e0%b7%8f%e0%b6%b1%e0%b7%92%e0%b6%ba-%e0%b6%b1%e0%b6%ad%e0%b6%bb-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/292/"
}