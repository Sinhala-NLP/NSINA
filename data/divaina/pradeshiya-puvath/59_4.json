{
       "Source": "divaina",
       "Timestamp": "August 17, 2023",
       "Headline": "සෞඛ්‍ය ඇමැතිට එරෙහිව අත්සන් ගැනීමේදී කුරුඳුවත්ත රෝහලට පිරිසක් කඩා වැදුණා යැයි චෝදනා",
       "News Content": "සෞඛ්‍ය අමාත්‍ය කෙහෙළිය රඹුක්වැල්ල මහතාට එරෙහිව සමගි ජන බලවේගය විසින් පාර්ලිමේන්තුවට ගෙන ආ විශ්වාසභංග යෝජනාවට ජනතා සහාය පළ කිරීම පිණිස නාවලපිටිය ප්‍රදේශයෙන් අත්සන් දසදහසක් ලබා ගැනීමේ වැඩසටහන ඊයේ (16 දා) කුරුඳුවත්ත නගරයෙන් ආරම්භ විය.\n\nසමගි ජනබලවේගයේ නාවලපිටිය ආසන සංවිධායක සසංක සම්පත් සංජීව මහතාගේ ප්‍රධානත්වයෙන් මෙය ක්‍රියාත්මක වූ අතර එය සංවිධානය කර තිබුණේ ප්‍රාදේශීය සංවිධායක මේජර් උපතිස්ස අලුත්ගමගේ මහතා විසිනි.\n\nකුරුඳුවත්ත බස් නැවතුම ඉදිරියෙන් මෙම වැඩසටහන ක්‍රියාත්මක කරවා පසුව කුරුඳුවත්ත රෝහල ආශ්‍රිතව අත්සන් ලබා ගැනීම සඳහා එම පරිශ්‍රයට ගොස් ඒ සඳහා අවසර ලබා ගැනීම සඳහා ආසන සංවිධායකවරයා විසින් රෝහලේ ස්ථාන භාර වෛද්‍ය නිලධාරී මුදිත මහතා හමුවී ඇත. එහිදී ඔහු ප්‍රකාශ කර සිටියේ එය රෝහලෙන් පිට ක්‍රියාත්මක කිරීමට තමාගෙන් අවසරයක් අනවශ්‍ය බවය.\n\nඒ අනුව රෝහලෙන් පිටත පැමිණෙන හා රෝහලට යන අයගෙන්ද මේ සඳහා අත්සන් ගනු ලැබීය.\n\nනමුත් පසුව දැන ගැනීමට හැකි වූයේ 40 කින් පමණ යුත් කණ්ඩායමක් සමග ආසන සංවිධායකවරයා රෝහලට කඩාවැදී\n\nරෝගීන්ගෙන් බලෙන් අත්සන් ගත් බවට සෞඛ්‍ය අමාත්‍යාංශය වෙත පැමිණිල්ලක් ලැබී ඇති බව ය.ගම්පොළ – සුරංග දිල්හාන්",
       "URL": "https://divaina.lk/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%85%e0%b6%ad%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/59/"
}