{
       "Source": "divaina",
       "Timestamp": "October 31, 2022",
       "Headline": "පෙරහැරේ කාවාඩිවලට මොනර පිහාටු ඇහිදින්න ගිය මගෙ අහිංසක දරුවට පොලිසිය ඇයි මෙහෙම අපරාධයක් කළේ – හර්ෂ්ගේ අම්මා හැඬූ කඳුළින් අසයි",
       "News Content": "තිහගොඩ මාතර පොලිසි පැමිණිල්ල බාර ගන්නත් බෑ කියලා\n\nහර්ෂ් මල්ලි ත්‍රීවීල් එකෙන් බැහැපු ගමන් ඇදල අරන් වෙඩි තිබ්බා – හර්ෂ්ගේ මිතුරෙක් කියයි\n\nසමහර මාධ්‍යවල ගියේ වැරදි පුවත්\n\nගැලවිජ්ජාවට පොලිසිය විවිධ කතා කියනවා – හර්ෂ්ගේ ලොකු තාත්තා කියයිතිහගොඩ උණුසුම් කළ පොලිස් වෙඩිල්ල\n\nතුඩාවේ පෙරහැරට කාවාඩිවලට මොනර පිල් ටිකක් ගේන්නයි අපි ගියේ. මිදෙල්ලවල පන්සල ගාව මොනරු ඉන්න හින්දා අපි ඒ පැත්තට ගියා. අපි පොලිසියෙන් එනවා දැක්කේ නැහැ. පිටිපස්සෙන් ආපු පොලිසියේ කට්ටිය ත්‍රීවිල් එක ගාවට ආවා. ත්‍රීවිල් එකෙන් අන්තිමටම බැස්සේ හර්ෂ් මල්ලි. පොලිසියේ කට්ටිය ආවෙත් ත්‍රීවීල් එකක. ත්‍රීවිල් එක එළවාගෙන ආපු රාළහාමි හිටියේ පොලිස් නිල ඇඳුම් ඇඳගෙන. අනිත් කට්ටිය පාට ඇඳුම් ඇඳල හිටියේ. ත්‍රීවිල් එකෙන් බැස්ස හර්ෂ් මල්ලිව ඇදලා අරගෙන උඹ මොකක්ද කියන්නේ කියලා අහලා එකපාරටම වෙඩි තිබ්බා. පිස්තෝලය තියන් හිටිය කණ්නාඩි දාගෙන හිටපු ගමගේ කියන කෙනා තමයි වෙඩි තිබ්බේ. අපි හේතුවක් දන්නෙ නැහැ බහිනවාත් එක්කම වෙඩි තිබ්බා. අපේ වැරැද්දක් මුකුත් නැහැ යැයි හර්ෂ් සමග ත්‍රීරෝද රථයේ සිටි යහළුවෙක් තමන් ලද අත්දැකීම පිළිබඳ මෙලෙස දිවයිනට පැවැසීය.\n\n\n\nපසුගිය විසිඅට වැනිදා සවස 4:30 ඉක්මවූවා පමණි. තිහගොඩ පොලිස් වසමේ මිදෙල්ලවල කටුවනතුඩුව ගම වෙඩි සද්දයකින් දෙදරා ගියේ ගම්මානයේ බොහෝ දෙනෙකු මාතර තිහගොඩ පාරේ පිහිටා තිබෙන මිදෙල්ලවල පන්සලේ පින්කමට යාමට සූදානම් වන මොහොතේ දී ය. කටුවන තුඩුව ගමේ කුඹුරු යායට මායිම්ව තිබෙන අතුරු මාර්ගයේ නවතා තිබුණ ත්‍රිරෝද රථ දෙකක් අසල සිදුවූ යම් කරුණකින් කිසිවකු හෝ හට වෙඩි තබා ඇතැයි දැකගැනීමට එතැනට දිව ආ ගමේ පිරිසට එතරම් වේලාවක් ගත වූයේ නැහැ.\n\n”‍ හර්ෂ් පුතාට වෙඩි තියලා”‍ යන ආරංචිය එම ස්ථානයේ සිට කිලෝමීටර් බාගයක් ඈතින් මහහේන වත්තේ පිහිටා තිබෙන හ‍ර්ෂ් ගේ නිවසට යාමට ගතවූයේ නිමේෂයකි.\n\nමෙම සිද්ධියට මුහුණ දුන් අනෙක් දරුවන් වයස අවුරුදු 14 15 16 යන වයස් කාණ්ඩවල පසුවේ.\n\nවෙඩි වැදී තිබූ හර්ෂ් ලේ විලක් මත වැටී සිටියේය. පත්තු කළ වෙඩිල්ලෙන් හර්ෂ් ගේ හිසට බරපතළ ලෙස තුවාල සිදුවී තිබිණි. හර්ෂ් සහ පැමිණ තිබෙන පිරිස ආ ත්‍රිරෝද රථය සිද්ධිය වූ ස්ථානයේ තිබියදී තිහගොඩ පොලිසියට අයත් ත්‍රිරෝද රථයේ පැමිණි නිලධාරීන් විසින් සිහිසුන්ව බිමවැටී සිටි හර්ෂ් ඔසවාගෙන ත්‍රිරෝද රථයට දමා ගත්තේ ළඟම තිබෙන රෝහල වන මාතර මහ රෝහලට හර්ෂ් රැගෙන යෑමටයි.\n\nඑතැනට පැමිණ සිටි හර්ෂ් ගේ මවුපියන් සහ නෑදෑ මිතුරු පිරිස මාතර මහ රෝහල කරා පොලිස් ත්‍රිරෝද රථය පිටුපසින් එන්නට විය.\n\n”‍පොලිසියෙන් වෙඩි තියලා ඉස්පිරිතාලෙට ළමයෙක් ගෙනල්ලා”‍ යැයි යන ආරංචිය ක්ෂණයකින් මාතර නගරයේ පැතිරුණි. රෝහල අසල එකම මළ ගෙයකි. පොලිසියට ඇනුම් බැනුම් දෙඩුම් කෙළවරක් නැත.\n\nපසුගිය 28 වැනිදා සවස තිහගොඩ පොලිස් වසමේ මිදෙල්ලවල කටුවන තුඩුව ගමේ සිදුවූ අවාසනාවන්ත සිද්ධියෙන් පසුව තිහගොඩ පොලිසිය ගම්වාසීන් විසින් වටකර කෑගස්සනට විය. පෙරහැරේ කාවාඩි නැටීමට අවශ්‍ය මොනර පිල් සොයා ගිය දරුවන් පස් පස් දෙනෙකුගෙන් යුත් පිරිසෙන් එක් අයකු වන හර්ෂ් හංසක දේශාන් පොලිස් නිලධාරියකු විසින් තබන ලද වෙඩි පහරකින් බරපතළ තුවාල ලැබ අසාධ්‍ය තත්වයේ මේ මොහොතේ දී ගාල්ල කරාපිටිය මහ රෝහලේ දැඩි සත්කාර ඒකකයේ ප්‍රතිකාර ලබයි.\n\nහර්ෂ් හංසක දේශාන් (වයස අවුරුදු 15) පසුගිය 28 සිකුරාදා දින සිය මවට කියා සිටියේ තුඩාව පන්සලේ පෙරහැරේ කාවාඩි නැටීමට මොනර පිල් ටිකක් අවශ්‍ය බැවින් ඒවා ගෙන ඒමට තමන් යන බවයි. එම අවස්ථාවේ ඇතිවූ සිද්ධීය ගැන හරේෂ් ගේ මව වන එම්.පී. ධම්මිකා මල්කාන්ති මහත්මිය කඳුළු සලමින් මෙලෙස පැවසුවාය.\n\n”‍ මේ කරදරයට පත් වුණේ මගේ බාල දරුවා. මට ළමයි හය දෙනෙක් ඉන්නවා. දරුවා ඉස්කෝලේ ඇරිල ආවෙ තුනට විතර. ඒගොල්ලො ඉස්කෝලෙ පුහුණු වුණා තුඩාව පන්සලේ තියෙන පෙරහැරේ නටන්න. දරුව ඉස්කෝලේ ගිහිල්ල ඇවිල්ල තාත්තගෙන් බයිසිකලේ ඉල්ලු‍ව මොනර පිල් ගේන්න යන්න කියල. තාත්තා කිව්ව බයිසිකලේ දෙන්න බැහැ කියල. ඒ පාර දරුවා පයින් යන්නම් කියල ගිහිල්ලා තමයි අර කට්ටියගේ ත්‍රීවීල් එකේ ගිහින් තියෙන්නෙ. අපේ ගෙදර වීල් එකක් නෙවෙයි ඒක. ඇයි මගේ දරුවාට මේ වගේ අපරාධයක් කළේ. දැන් මට ඕන මගේ අසරණ දරු පැටියට සිද්ධ වුණ දේට සාධාරණයක් ඉෂ්ට වෙන්න. ඒ වගේම මගේ දරුවගෙ ජීවිතය බේරගන්න ඕනෑ. වෙඩිල්ලක් පත්තු වුණා කියලා කියන්න බැහැ. ත්‍රීවිල් එකේ ගිය අනෙක් දරුවො කියනව මගේ පුතාව එලියට අරගෙන තමයි වෙඩි තිබ්බේ කියල. නිකම් වෙඩිල්ලක් පත්තු වුණා නම් ඔළුවටම වදින්නේ කොහොමද?. දරුවා එළියට ඇදල අරගෙන තමයි වෙඩි තියලා තියෙන්නෙ. මම දැක්ක කකුලෙ සීරීම් වගයකුත් වෙලා තියෙනව. ගෙදරින් යනකොට එහෙම සිරීම් තිබුණේ නැහැ. තව මොනව වෙලා තියෙනවද කියලා කියන්න දන්නේ නැහැ. මට බලන්න විදියක් නැහැනේ. මගේ දරු පැටියා ඉන්නේ දැඩි සත්කාර ඒකකයේ. මෙතන මොනවා හරි අසාධාරණ වැඩක් වෙලා තිබෙනවා. ඇයි මගේ දරුවාට විතරක් වෙඩි තිබ්බේ. ඔය වෙඩි තියපු නිලධාරියා කවුද කියලවත් අපි දන්නේ නැහැ. ඔය සිද්ධියෙන් පස්සෙ තමයි දන්නෙ ඒ කවුද කියල. මම කියන්නෙ මගේ දරුවාට වෙච්ච අසාධාරණයට නිලධාරියා වෙනුවෙන් නීතිය ක්‍රියාත්මක කරන්න කියලා. මේ අපරාධය කරපු නිලධාරියාට උපරිම දඬුවම ලබා දෙන්න ඕනෑ. මගේ දරුවට සාධාරණය ඉෂ්ට වෙන්න ඕනෑ. අපි ජීවත් වෙන්නෙ හරි අමාරුවෙන්. තාත්තා කුලී වැඩක් කරල තමයි ඔය ළමයිව ජීවත් කරවන්නේ. ගෙදරට ආවහම පේනවානේ අපි ඉන්න හැටි. මම කියන්නේ මගේ දරුව වෙනුවෙන් සාධාරණයක් ඉෂ්ට කරල දෙන්න කියලා.\n\nහර්ෂ් හංසක ගේ ලොකු තාත්තා වන පී.බී. ප්‍රේමනන්ද මහතා මෙසේ පැවසීය.\n\nඅපිට මෙහාට වෙඩි සද්දෙ නම් ඇහුණේ නැහැ. හැබැයි ආරංචිය ක්ෂණිකව ලැබුණා. කෙනෙක් ඇවිල්ලා කිව්වා පොලිසියෙන් අපේ දරුවාට වෙඩි තියල කියලා. එවෙලේම දරුවා ඉස්පිරිතාලෙට ගෙනිච්චා කියලා ආරංචියත් අපිට ලැබුණා. මේක මැටි පාරක්. ළමයි රේස් ගිහිල්ල නැහැ. ඔය පොර බැදුව කියන කතාවත් බොරුවක්. පොරබැදුව ත්‍රිරෝද රථයේ රියැදුරු පලා ගියා කියලත් කතාවක් ගියා. පොර බැදීමේ දී ත්‍රිරෝද රථය ඇතුලේ හිටපු ළමයෙකුට වෙඩි වැදුනා කියලයි කිව්වේ. ස්වයංක්‍රීයව අවිය ක්‍රියාත්මක වෙලා වෙඩි වැදුණා කියලා තමයි සමහර මාධ්‍යවල ගියේ. එහෙම වෙන්න හේතුවක් නැහැ. ත්‍රිරෝද රථය පදවපු දරුවා එතැන හිටගෙන ඉන්නවා. එයා බහින කොටම තමයි පොලිසියෙන් ඇවිල්ල අපේ දරුවාව ඇදල අරගෙන වෙඩි තියල තියෙන්නේ. 29 වැනිදා එතැන ස්ථානීය පරීක්ෂණයකුත් තිබුණා. මම එතැනට ගිහිල්ල ආවේ. ගිනි අවියක් අත දරන කුමන හෝ නිලධාරියෙකුට ඒකෙ තියෙනවා නීතිමය හෝ විනයමය රාමුවක්. ඒ රාමුව තුළ ගිනි අවිය භාවිතා කරන්න ඕනෑ. මෙතැනදී එහෙම දෙයක් සිද්ධවෙලා නැහැ. ත්‍රීවිල් එකේ ගියේ නම ගිය අපරාධකාරයෙක් එහෙමත් නැතිනම් අයි. ආර්. සී. කාරයෙක් හෝ පොලිස් පොතේ ලියැවුණු අපරාධකරුවෝ නෙමෙයි. එහෙම අපරාධකාරයෝ ගිහිල්ලා වෙඩි තිබ්බා නම් අපි ඒක\n\nපිළිගන්නවා. නමුත් මෙතැනදී එහෙම දෙයක් නෙමෙයි සිද්ධවුණෙ. අනික ත්‍රීවිල් එකේ ගිය ළමයි දන්නේ නැහැ පොලිසියෙන් ෆලෝ කරනවා කියලා. ඉස්සෙල්ලම බැස්සෙ ත්‍රිවිල් එක එළවගෙන ගිය දරුවා. එයා බහිනකොට තමයි පොලිසියෙන් ඇවිල්ල අපේ දරුවා ඇදලා අරගෙන වෙඩි තියලා තියෙන්නේ. එතකොට ඇතුලෙ ඉන්නෙ කුඩා ළමයි කියලා දැනගෙනත් පෙනි පෙනී වෙඩි තියලා. එහෙම කිසිම නිලධාරියෙකුට වෙඩි තියන්න අවසර තියෙනවාද කියලා කියන්න මම දන්නේ නැහැ. ඒක නීතියකුත් නෙවෙයි මනුෂ්‍ය ධර්මයකුත් නෙවෙයි. ඒ ඔක්කොම පාසල් යන වයසෙ ළමයි. එතැන ත්‍රීවිල් එක එළවපු දරුවා විතරයි වයස අවුරුදු දාසයක් වෙන්නේ. ඒ දරුවා මාතර මන්තින්දෙට ඉස්කෝලේ යන්නේ. අනිත් ළමයි නායිම්බල ඉස්කෝලේ 10 වසරේ ඉගෙන ගන්නවා. ළමයෙක් පොලිසියත් එක්ක පොරබැදුව කිව්වොත් ඒක ලොකු විහිළුවක්. ඒවා පොලීසිය ගැලවිජ්ජාවට හදන දේවල්. අපි නීතියෙන් බලාපොරොත්තු වන්නේ සාධාරණය.\n\nඔබතුමා දිවයිනේ හින්ද තමයි මම මේ වොයිස් කට් එක පවා දෙන්නේ. මම මාධ්‍යකරුවෙක් නොවුනට මාධ්‍ය ගැන දන්නව. දිවයින කෙලින් කතා කරන කෙලින් ලියන පත්තරයක්. මම දරුවාගේ ලොකු තාත්තා. අපි ප්‍රධාන වශයෙන් ඉල්ලන්නේ මේ දරුවාට සාධාරණය. මින් ඉදිරියටත් මේ වගේ සිද්ධි වෙන්න බැහැ. නීතිය හරියට ක්‍රියාත්මක වෙන්න ඕනෑ. නිවුස් බලපු හින්ද මේ කතාවත් කියන්නම වෙනවා. සිද්ධිය වුණ දවසට පසුවදා උදේ බලන කොට මේ සිද්ධීය ගැන සාවද්‍ය නිවුස් ගොඩක් වාර්තා වුණා. නමුත් මේ සම්බන්ධව හරියටම කිව්වෙ අපේ හිටපු පොලිස් මාධ්‍ය ප්‍රකාශක දකුණු පළාත් භාර නියෝජ්‍ය පොලිස්පති නීතිඥ අජිත් රෝහණ මහත්තයා විතරයි. ඊට වඩා දෙයක් කියන්න මට බැහැ. අපිට මේකට සාධාරණය ඉෂ්ට වෙන්න ඕන. අපි නීතිය දිහා බලාගෙන ඉන්නවා. සාධාරණයක් වුණේ නැත්නම් අපි නීතියෙන් ඉදිරියට යන්න වැඩපිළිවෙළත් දන්නවා.\n\nමෙම වෙඩි තැබීමේ සිද්ධිය සිදුවී හෝරාවක් යන්නට මත්තෙන් හර්ෂ් වෙනුවෙන් සාධාරණය ඉල්ලා ගම්වාසීන් තිහගොඩ පොලිසිය වෙත ඇදෙන්නට විය. ජනතාවට පොලිසියට ඇතුල්වීමට නොදෙන්නට එහි සිටි නිලධාරීන්ට නොහැකි විය. දුක වේදනාව කේන්තිය පිට කිරීමට කීපදෙනකු පියවර ගත්තේ පොලිසියේ ජීප් රථයට ද අලාභහානි සිදු කරමිනි. පැය දෙකකට ආසන්න කාලයක් ජනතාව පොලිසිය තුළ රැඳී සිටියේ හර්ෂ් වෙනුවෙන් සාධාරණය ඉටු කළ යුතු බව පවසමිනි. මෙම සිද්ධිය පිළිබඳව දැඩි විමසිල්ලෙන් සිටි හිටපු පොලිස් මාධ්‍ය ප්‍රකාශක දකුණු පළාත් භාර නියෝජ්‍ය පොලිස්පති නීතිඥ අජිත් රෝහණ මහතා තිහගොඩ පොලිසියට පැමිණීමෙන් එතෙක් එහි රැඳී සිටි හර්ෂ් ගේ ඥාතීන්ට පිළිතුරක් ලබාදෙන ලදී. එහිදී ඔහු විසින් මාධ්‍ය වෙත අදහස් පළකරමින් මෙසේ පැවසීය.\n\nමේ සිද්ධියෙන් තුවාල ලබා තිබෙන්නේ පහළොස් හැවිරිදි පාසල් ශිෂ්‍යයෙක්. මේ සිද්ධිය පිළිබඳව අපි විශේෂ විමර්ශනයක් කරනවා. කිසිසේත් මෙය සාමාන්‍ය සිද්ධියක් විදියට අපි සලකන්නේ නැහැ. ඒ නිසා වහාම ක්‍රියාත්මක වන පරිදි ඒ සිද්ධියට අදාළ උප පොලිස් පරීක්ෂකවරයා ගේ වැඩ තහනම් කළා. ඒ වගේම ඔහු අත්අඩංගුවට ගත්තා. ඔහු අධිකරණයට ඉදිරිපත් කරලා රක්ෂිත බන්ධනාගාර ගත කරලා තියෙනවා. ඔහුට එරෙහිව සියලු‍ම ක්‍රියාමාර්ග ගැනීමට බලාපොරොත්තු වෙනවා. විශේෂ පොලිස් කණ්ඩායමක් යොදවලා මේ සම්බන්ධව සියලු‍ම සාක්ෂි සටහන් කරගෙන පරීක්ෂණ පවත්වනවා. මේ සිද්ධිය සම්බන්ධයෙන් පූර්ණ විමර්ශනයක් සිදු කිරීමට අපි බලාපොරොත්තු වෙනවා.\n\nඔහුගෙන් ලත් සාධාරණ පිළිතුර අනුව එතෙක් පොලිසියේ රැඳී සිටි අනෙක් පිරිසද විසිර ගියේ වෙඩි වැදීමෙන් තුවාල ලබා සිටින හර්ෂ් වෙනුවෙන් සාධාරණයක් ඉෂ්ට වේවි යන බලාපොරොත්තුවත් සමගය.\n\nඑමෙන්ම දකුණු පළාත් භාර නියෝජ්‍ය පොලිස්පතිවරයා සඳහන් කළ පරිදි හර්ෂ් හංසකගේ හිසට රිවෝල්වරය දිගුකොට හිසට වෙඩි තැබූවා යැයි චෝදනා ලැබ සිටින උප පොලිස් පරීක්ෂකවරයාගේ වැඩ තහනමකට ලක් කරන ලදී. ඔහු සහ ඔහු භාවිතා කළ ගිනි අවිය පොලිස් අත්අඩංගුවට ගෙන ඇත. පසුගිය 29 වැනිදා උදෑසන මාතර පොලිස් සොකෝ අංශයේ නිලධාරීන් විසින් වෙඩි තබන ලද ස්ථානය ස්ථානීය පරීක්ෂණයක් ද සිදුකළ අතර අත්අඩංගුවට ගන්නා ලද උප පොලිස් පරීක්ෂකවරයා මාතර මහේස්ත්‍රාත් අධිකරණයට ඉදිරිපත් කිරීමෙන් අනතුරුව අනිද්දා (02 වැනිදා) දක්වා රක්ෂිත බන්ධනාගාර ගත කරන ලෙස මතර ප්‍රධාන මහෙස්ත්‍රාත් ඉසුරු නෙත්තිකුමාර මහතා නියෝග කළ අතර සැකකරු හඳුනාගැනීමේ පෙරට්ටුවක් අවශ්‍ය නම් පරීක්ෂණවලින් පසුව යොදා ගන්නා ලෙස වැඩිදුරටත් සඳහන් කළේය. මහෙස්ත්‍රාත්වරයා සිද්ධියට සම්බන්ධ නිලධාරියා අතින් මෙය සිදු වූ බව පිළිගන්නේ දැයි විමසා සිටි අවස්ථාවේදී ඔහු එය පිළිගන්නා බව ප්‍රකාශ කර ඇත.\n\nමෙම සිද්ධිය වීමෙන් අනතුරුව හර්ෂ්ගේ ඥාතීන් පැමිණිල්ලක් දැමීමට තිහගොඩ සහ මාතර පොලිසිවලට ගියත් පැමිණිල්ල භාර ගෙන නොමැති අතර පසුව දකුණු පළාත් භාර ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා පැමිණ පරීක්ෂණ පැවැත්වීමෙන් අනතුරුව මාතර සහ තිහගොඩ පොලිසි විසින් සිද්ධියට අදාළ පැමිණිල්ල භාරගෙන ඇත.\n\nහර්ෂ් හංසක දේශාන් තවමත් කරාපිටිය මහ රෝහලේ දැඩි සත්කාර ඒකකයේ සිහිසුන්ව ප්‍රතිකාර ලබමින් සිටී. ඔහුගේ හිසෙහි අභ්‍යන්තරයට කෙසේ හානි සිදුවී ඇත්දැයි අපි නොදනිමු. එය ඔහුගේ අනාගතයට බලපාන්නේ කෙසේදැයි කිසිවෙකුටත් තීරණය කළ නොහැක. එහෙත් අප සියලු‍ දෙනාට කළ හැකි එකම ප්‍රාර්ථනාව වන්නේ පුතේ නුඹට ඉක්මන් සුවය ලැබේවායි යන ප්‍රාර්ථනය පමණකි.මාතර අතිරේක ලලිත් පත්මසිරි\n\n\n\nශල්‍යකර්ම දෙකකට භාජනය කළා: දරුවා දැඩි අසාධ්‍ය තත්ත්වයෙන් ඉන්නේ – කරාපිටිය රෝහලේ අධ්‍යක්ෂක වෛද්‍ය එස්.පී.යූ.එම්. රංග\n\nපොලිසිය සිදුකළ වෙඩි තැබීමෙන් බරපතළ තුවාල ලැබූ පාසල් සිසුවා ශල්‍යකර්ම දෙකකට භාජන කළ බවත් ඔහු මේ වනවිට දැඩි අසාධ්‍ය තත්වයෙන් කරාපිටිය ශික්ෂණ රෝහලේ දැඩි සත්කාර ඒකකයේ ප්‍රතිකාර ලබන බැව් කරාපිටිය රෝහලේ අධ්‍යක්ෂක වෛද්‍ය එස්.පී.යූ.එම්. රංග මහතා පවසයි.\n\nපහළොස් හැවිරිදි මෙම සිසුවාගේ හිසට වෙඩි වැදී තිබූ අතර සිසුවාගේ හිස ශල්‍යකර්මයකට ලක්කළ බවද රෝහල් අධ්‍යක්ෂකවරයා පෙන්වා දෙයි. මෙම සිසුවාගේ සෞඛ්‍ය තත්වය යහපත් නොවන බවද රෝහල් අධ්‍යක්ෂකවරයා සඳහන් කළේය.ලලිත් චාමින්ද සහ එස්. කේ. කළුආරච්චි ගාල්ල",
       "URL": "https://divaina.lk/%e0%b6%b4%e0%b7%99%e0%b6%bb%e0%b7%84%e0%b7%90%e0%b6%bb%e0%b7%9a-%e0%b6%9a%e0%b7%8f%e0%b7%80%e0%b7%8f%e0%b6%a9%e0%b7%92%e0%b7%80%e0%b6%bd%e0%b6%a7-%e0%b6%b8%e0%b7%9c%e0%b6%b1%e0%b6%bb-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/337/"
}