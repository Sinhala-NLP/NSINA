{
       "Source": "divaina",
       "Timestamp": "October 6, 2023",
       "Headline": "විදුලි පංකාව හිසේ වැදී ශිෂ්‍යයා මියයෑම!",
       "News Content": "ලෝක ළමා දිනය සමරමින් සිටි පුස්සැල්ලාව හින්දු ජාතික පාසල් සිසුවකුගේ හිසේ විදුලි පංකාවක් වැදී මියගොස් ඇතැයි පුස්සැල්ලාව පොලිසිය පවසයි.\n\nමෙසේ මියගොස් ඇත්තේ එම පාසලේ 10 වසරේ ඉගෙනුම ලැබූ රාජරත්නම් සදූෂන් නමැති සිසුවායි. මොහු ඩෙල්ටා පුපුරැස්ස, ඩේෂන්වත්ත පදිංචිකරුවෙකි.\n\nලෝක ළමා දිනය වෙනුවෙන් පෙරේදා (04 දා) එම පාසලේදී සැමරීමක් සිදුකොට තිබූ අතර එය එම පාසලේ ක්‍රීඩාංගණයේ පවත්වා ඇත.\n\nසවස 2ට පමණ මෙම සිසුවා පාසල් පන්ති කාමරයට පැමිණ විදුලි පංකාව වැඩ කරමින් තිබියදී ඩෙස්ක් එකක් මත නැගීමේ දී මෙම විදුලි පංකාව හිසේ වැදී ඇති බව පරීක්ෂණ පවත්වන පොලිසිය කියයි.\n\nසිසුවා පුස්සැල්ලාව වහුගපිටිය ග්‍රාමීය රෝහලටත් ඉන්පසු ගම්පොළ රෝහලටත් රැගෙන ගොස් ඇති අතර එහිදී සිසුවා මියගොස් තිබේ.\n\nමේ පිළිබඳව සිසුවාගේ දෙමව්පියන් හා පාසල් සංවර්ධන සමිතියේ පිරිස් ප්‍රකාශ කරන්නේ දරුවා පැයකට අධික කාලයක් ප්‍රමාද වී රෝහල්ගත කර ඇති නිසා මෙම මරණය සිදු වූ බවයි. ගම්පොල රෝහලට රැගෙන ගියද අධික ලේ වහනය නිසා දරුවා මියගොස් ඇති බවද ඔවුහු පවසති. පුස්සැල්ලාව පොලිස් ස්ථානාධිපති ප්‍ර.පො.ප. ඉන්දික හේමකුමාර මහතා එම දෙමාපියන් සිද්ධිය වූ ස්ථානයට කැඳවා මෙම විදුලි පංකාව හා පන්ති කාමරය පෙන්වා දෙන ලදී.\n\nමෙම සිදුවීම පාසල් පාලනාධිකාරිය විසින් වසා දැමීමට ක්‍රියාකර ඇතැයි සියලු දෙනාට චෝදනා කරමින් පාසල වෙතද පැමිණ කලහකාරීව හැසිරුණු පිරිස් පාලනයට පොලිසිය පියවර ගත්තේය.\n\nසිසුවාගේ හිස විදුලි පංකාවට වැදී කැපී ලේ වහනය වී තිබිම හා පොලිසිය ඒමට පෙර ඔවුන් එම පන්ති කාමරය සෝදා දැමීමෙන් එය වසා දැමීමට උත්සාහ කළ බවටද මොවුන් චෝදනා කර සිටිති. එසේම මෙම පාසලේ බොහෝ ස්ථාන සිසුන්ට අනාරක්ෂිතව ඇති බව පවසන දෙමව්පියන් ඒ බව පාසල් පාලනාධිකාරියට පෙන්වා දුන්නද ඔවුන් එය සැලකිල්ලට නොගන්නා බවද චෝදනා කර සිටිති.\n\nපාසලේ පන්ති කාමර තුළ අනාරක්ෂිත අයුරින් විදුලි රැහැන් ඇද තිබීම, සමහර ස්ථානවල කපා දමා ඇති යකඩ කම්බි තිබීමද දැඩි අනාරක්ෂිතව බව ඔවුන් පෙන්වා දුන්නේය. එම විදුහලේ විදුහල්පති සිවනේෂන් චන්ද්‍ර මොහාන් පැවසුවේ, ක්‍රීඩා පිටියේ තිබූ උත්සවය අවසානයේ දරුවන්ට සංග්‍රහයක් කිරීම සඳහා පංති භාර ගුරුතුමිය දරුවන්ව පංතියට යවා ඒවා බෙදාගෙන කෑමට සැලස්වුවා. කෑමෙන් පසු වතුර බීමට මියගිය දරුවා වතුර බෝතලය රැගෙන සූදානම් වී කිසියම් හේතුවක් මත ඩෙස්ක් එකට පය තබා නගින්න උත්සහ කළ විට පහත මට්ටමේ තිබූ විදුලි පංකාව ඔහුගේ හිසේ වැදී තිබෙනවා යැයි පැවසීය.\n\nසිසුවාගේ මරණ පරීක්ෂණය ගම්පොළ රෝහලේ දී පැවැත්වීමට නියමිතය.\n\nනෝමන් පලිහවඩන සහ ගම්පොළ – සුරංග දිල්හාන්",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%b4%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%92%e0%b7%83%e0%b7%9a-%e0%b7%80%e0%b7%90%e0%b6%af%e0%b7%93-%e0%b7%81%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/2/"
}