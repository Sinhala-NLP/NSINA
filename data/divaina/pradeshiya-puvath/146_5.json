{
       "Source": "divaina",
       "Timestamp": "May 27, 2023",
       "Headline": "පිළිකා බෙහෙත් මත්ලෝලීන්ට විකිණු සීදුවේ ෆාමසි දෙකට වැඩ වරදියි",
       "News Content": "පිළිකා රෝගීන්ට ලබාදෙන වේදනා නාශක පෙති මත්කුඩු ලෝලීන්ට විකුණන බව කියන සීදුව ප්‍රදේශයේ ෆාමසි දෙකක් ඖෂධ පාලන මණ්ඩලයේ නිලධාරීහු සහ පානදුර වලාන මධ්‍යම දූෂණ ප්‍රහාරක ඒකකයේ පොලිස් නිලධාරිහු ඒකාබද්ධව ඊයේ වැටලූහ. එහිදී එම ෆාමසිවල කළමනාරකැවන් දෙදෙනකු අත්අඩංගුවට ගෙන ඇත.\n\nමෙම වේදනා නාශක පෙති මත්කුඩු ලෝලීන්ට රුපියල් තුන්සිය බැගින් අලෙවිකර ඇති බව මෙම වැටලීම මෙහෙයවූ ජ්‍යෙෂ්ඨ පොලිස් නිලධාරියෙක් ‘දිවයින’ට ඊයේ පැවසීය.\n\nවෙළෙඳ පොළේ මත්පෙති මේ දිනවල ඉහළ මුදලකට අලෙවි කරන නිසා මත්ලෝලීන් මෙම පිළිකා ඖෂධ මෙසේ පානය කිරීමට පුරුදුවී ඇති බව පොලිසිය කියයි.\n\nමෙම පිළිකා රෝගීන්ට අලෙවි කරන පෙති වර්ග මෙසේ මිලදී ගැනීමට මත්කුඩු ලෝලීන් මෙම ෆාමසිවලට නිතර නිතර පැමිණෙන බවට පොලිසියට ලැබුණු තොරතුරු අනුව මෙම ෆාමසි දෙක මෙසේ වටලා ඇත්තේ ඒවා මිලට ගැනීමට පැමිණෙන පුද්ගලයන් දෙදෙනකු යොදවා ගෙන බව කියති.\n\nනෝමන් පලිහවඩන",
       "URL": "https://divaina.lk/%e0%b6%b4%e0%b7%92%e0%b7%85%e0%b7%92%e0%b6%9a%e0%b7%8f-%e0%b6%b6%e0%b7%99%e0%b7%84%e0%b7%99%e0%b6%ad%e0%b7%8a-%e0%b6%b8%e0%b6%ad%e0%b7%8a%e0%b6%bd%e0%b7%9d%e0%b6%bd%e0%b7%93%e0%b6%b1%e0%b7%8a%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/146/"
}