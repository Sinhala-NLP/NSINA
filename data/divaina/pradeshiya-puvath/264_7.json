{
       "Source": "divaina",
       "Timestamp": "January 19, 2023",
       "Headline": "මිල්ලනියේ අභිවෘද්ධියට කටයුතු කළ අයට සාහිත්‍ය උත්සවයේ දී උපහාර",
       "News Content": "2022 සාහිත්‍ය කලා මහෝත්සවය ගල්පාත නව මහජන ක්‍රීඩාංගනයේ දී පසුගියදා පවත්වන ලදී. එම අවස්ථාවේදී මිල්ලනිය ප්‍රදේශයේ උන්නතිය උදෙසා තම ශ්‍රමය කාලය වැයකළ මහත්ම මහත්මීන් උදෙසා උපහාර, සම්මාන පුදකරන ලදි.\n\nමිල්ලනිය ප්‍රාදේශීය සභාවට අලුතෙන් අක්කර පහළොවක් ලබා දෙමින් හරිත නගර සංකල්පය ක්‍රියාත්මක කිරීමට සහයෝගය ලබාදුන් හොරණ වැවිලි සමාගමේ හිටපු විධායක අධ්‍යක්ෂ මනෝජ් කාරියක්පෙරුම, ගල්පාත ගොවි පොළ සංකල්පයට සැන්දෑ කතිකාවත හරහා අර්ථවත් වැඩසටහනක් බවට පරිවර්තනය කරන්නට අතහිත දීම වෙනුවෙන් සම්පත් දායකත්වය ලබාදුන් දිස්ත්‍රික් කෘෂිකර්ම උපදේශක සුභාෂ් ජයනෙත්ති, දේශීය වෙදකම ජනතාවට ලබා දෙමින් දශක දෙකකට ආසන්න කාලයක් ගල්පාත රෝහල් කමිටුවේ සභාපතිත්වය උසුලමින් හදිසි මරණ පරීක්ෂකයකු ලෙස ජනතාවට කළ උත්තුංග සේවාව වෙනුවෙන් වෛද්‍ය දීපාල් ඖෂධරත්න, ප්‍රදේශයේ ජනතාව සුවපත් කරමින් මිල්ලනිය ප්‍රාදේශීය සභාවේ ආයුර්වේද ආරෝග්‍ය ශාලාව බස්නාහිර පළාතේ හොඳම සිව්වැනි ආරෝග්‍යශාලාව බවට පත්කිරීමට උපදෙස් හා විශේෂ දායකත්වය වෙනුවෙන් ඒ.එම්.ආර්.ටී. අධිකාරි යන මහත්ම මහත්මීන්ට පසුගිය නියං කාලය පුරාවට ප්‍රදේශයේ සුවහසක් ජනතාවගේ සා පිපාසා දුරුකිරීමට තම ධනය හා ජල සම්පත නිර්ලෝභීව ලබාදෙමින් සිදුකළ මානුෂීය සත්කාරය වෙනුවෙන් නිලන්ත පුලසිංහ, ගල්පාත හරිත නගර භූමිය වගා බිමක් ලෙස පරිවර්තනය කිරීමට මාර්ගෝපදේශකත්වය ලබාදුන් කෘෂිකර්ම උපදේශක පී. ඩී.ආර්. සම්පත්, මිල්ලනිය ප්‍රාදේශීය සභා බල ප්‍රදේශයේ නීරෝගීමත් ළමා පරපුරක් බිහිකිරීමටත් ප්‍රාදේශීය සභාවේ සැදෑ කතිකාවත වැඩසටහන යටතේ අර්ථවත් දේශන පැවැත්වීම වෙනුවෙන් වෛද්‍යාචාරිණී එරන්දි කුලරත්න යන මහත්ම මහත්මීන් හත්දෙනකු උපහාර සමරු තිළිණ ලබා ගත් අතර සාහිත්‍ය තරගවලින් ජය ලබා ගත් සිසු දරු දැරියෝ ජයග්‍රහණ තිළිණ සහ සහතිකපත් ලබා ගත්තහ.\n\nඑම අවස්ථාවට රාජ්‍ය අමාත්‍ය ජානක වක්කුඹුර, කළුතර දිස්ත්‍රික් පාර්ලිමේන්තු මන්ත්‍රී ලලිත් වර්ණ කුමාර, මිල්ලනිය ප්‍රාදේශීය සභාවේ සභාපති සංජීව කුලතිලක, ප්‍රාදේශීය සභාවේ උප සභාපති නිලංත ජයතිලක, රයිගම්පුර කලා කීර්ති ජනත් ප්‍රේමලාල යන මහත්වරුන් ඇතුළු ප්‍රදේශයේ සම්භාවනීය අමුත්තන් විශාල පිරිසක් සහභාගී වූහ.චන්දන පෙරේරා – ගල්පාත",
       "URL": "https://divaina.lk/%e0%b6%b8%e0%b7%92%e0%b6%bd%e0%b7%8a%e0%b6%bd%e0%b6%b1%e0%b7%92%e0%b6%ba%e0%b7%9a-%e0%b6%85%e0%b6%b7%e0%b7%92%e0%b7%80%e0%b7%98%e0%b6%af%e0%b7%8a%e0%b6%b0%e0%b7%92%e0%b6%ba%e0%b6%a7-%e0%b6%9a%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/264/"
}