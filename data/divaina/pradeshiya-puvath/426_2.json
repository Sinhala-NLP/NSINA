{
       "Source": "divaina",
       "Timestamp": "July 15, 2022",
       "Headline": "පෙට්‍රල් ටැංකිය අරන් පාපැදියේ පැමිණි දෙදරු පියා ජීවිතක්ෂයට",
       "News Content": "පෙට්‍රල් පෝලිමේ 19 වැනි මරණයත් වාර්තා වෙයි\n\nහලාවත ලංකා අයි. ඕ. සී. ඉන්ධන පිරවුම්හලක පෝලිමේ රැඳී සිටි පුද්ගලයකු ඊයේ (14 දා) නැවත නිවෙස බලා යමින් සිටියදී හිසියේ රෝගාතුර වී ඇදවැටී මියගොස් ඇතැයි හලාවත මූලස්ථාන පොලිසිය පවසයි.\n\nපෝලිමේ සිටියදී මියගිය 19 වැනි මරණය ලෙස මෙය සටහන් වේ.\n\nහලාවත කුරුණෑගල පාරේ මුන්නේශ්වරම් මාර්ගයේ කානුවක වැටී සිටියදී ඔහුගේ සිරුර හමුවූ බව පොලිසිය කියයි.\n\nමෙලෙස අවාසනාවන්ත අන්දමින් මියගොස් ඇත්තේ හලාවත, රඹේපිටිය පදිංචිව සිටි ප්‍රසන්න ප්‍රනාන්දු නමැති 38 හැවිරිදි දෙදරු පියෙකි.\n\nඉන්ධන නොමැතිවීම හේතුවෙන් මියගිය අය යතුරුපැදියේ ටැංකිය පාපැදියක තබාගෙන ඉන්ධන පිරවුම්හල වෙත පැමිණ තිබේ. බොහෝ වේලාවක් රැඳී සිටි ඔහු පසුව ආපසු හැරී නිවෙස බලා යන්නට පටන් ගෙන ඇත.\n\nමියගිය අයගේ සිරුර තිබූ ස්ථානය අසල ඔහුගේ පාපැදිය තිබී හමුවූ බව පොලිසිය පවසයි.\n\nමේ පිළිබඳව හලාවත මූලස්ථාන පොලිසියේ ස්ථානාධිපති ප්‍රධාන පොලිස් පරීක්ෂක නිලන්ත බණ්ඩාර මහතාගේ උපදෙස් මත නිලධාරීහු කණ්ඩායමක් වැඩිදුර පරීක්ෂණ සිදුකරති.\n\nප්‍රදීප් ප්‍රසන්න සමරකෝන් සහ මහවැව – අමරනන්ද විජේසේකර",
       "URL": "https://divaina.lk/%e0%b6%b4%e0%b7%99%e0%b6%a7%e0%b7%8a%e0%b6%bb%e0%b6%bd%e0%b7%8a-%e0%b6%a7%e0%b7%90%e0%b6%82%e0%b6%9a%e0%b7%92%e0%b6%ba-%e0%b6%85%e0%b6%bb%e0%b6%b1%e0%b7%8a-%e0%b6%b4%e0%b7%8f%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/426/"
}