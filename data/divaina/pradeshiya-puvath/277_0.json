{
       "Source": "divaina",
       "Timestamp": "January 6, 2023",
       "Headline": "විසිල් ගසා කතුන්ට නිරුවත පෙන්නූ සැකකරුට ඇප",
       "News Content": "මහා මාර්ගයේ පයින් ගමන් කරමින් සිටි කාන්තාවන් තිදෙනෙකුට විසිල් ගසා නිරුවත පෙන්නු සැකකරුව එක් චෝදනාවකට රුපියල් ලක්ෂය බැගින් රුපියල් ලක්ෂ 03 ක ශරීර ඇප මත මුදාහරින ලෙසට මිනුවන්ගොඩ මහෙස්ත්‍රාත් ටී. තේනබදු මහත්මිය නියම කළාය.\n\nමිනුවන්ගොඩ, මාතම්මන ප්‍රදේශයේ පදිංචිකරුවකු වන ගිහාන් අයේස් දිල්ෂාන් නමැති සැකකරුවට මෙසේ ඇපමත මුදාහැරුණි.\n\nසැකකරු ඔහුගේ නිවස ආසන්නයේ නිරුවතින් සිට මහා මාර්ගයේ ගමන් කරමින් සිටින කාන්තාවන්ට කටින් විසිල් එකක් ගසා ඔහු සිටින දෙසට කාන්තාවන්ගේ අවධානය යොමු කරවාගෙන නිරුවත පෙන්වා ඇති බව අධිකරණයේදී සඳහන් විය.\n\nප්‍රදේශයේ පදිංචිකාරියන් තිදෙනකු අවස්ථා තුනකදී කළ පැමිණිලි මත මිනුවන්ගොඩ පොලිසිය මගින් සැකකරුව අත්අඩංගුවට ගෙන අධිකරණය හමුවට ඉදිරිපත් කර තිබුණි. මිනුවන්ගොඩ පොලිසියේ නඩු මෙහෙයුම් අංශයේ සැරයන් සුදත් නන්දසිරි (38099) පැමිණිල්ල මෙහෙය විය.\n\nමිනුවන්ගොඩ – ටෝනි කරුණානායක",
       "URL": "https://divaina.lk/%e0%b7%80%e0%b7%92%e0%b7%83%e0%b7%92%e0%b6%bd%e0%b7%8a-%e0%b6%9c%e0%b7%83%e0%b7%8f-%e0%b6%9a%e0%b6%ad%e0%b7%94%e0%b6%b1%e0%b7%8a%e0%b6%a7-%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/277/"
}