{
       "Source": "divaina",
       "Timestamp": "May 11, 2023",
       "Headline": "යාපනයේ අනාරක්‍ෂිත ළිඳට වැටුණු සිඟිත්තා මරුට",
       "News Content": "යාපනයේ ඉලවාලෙයි වසන්තපුරම් ප්‍රදේශයේ වයස අවුරුදු දෙකහමාරක දරුවකු ළිඳකට වැටීමෙන් ඉකුත් 9 දා මියගොස් තිබේ.\n\nදරුවාගේ පියා රැකියාවකට ගොස් සිටියදී නිවසේ මව දිවා ආහාරය පිළියෙල කරමින් සිට ඇත. ඒ අතරවාරයේ දරුවා ගෙවත්තේ ළිඳ දෙසට ගොස් ඇති අතර එහි ආරක්ෂිත බැම්ම බැඳ නොතිබූ ස්ථානයකින් දරුවා ළිඳට වැටී තිබේ.\n\nමව දරුවා නොමැති නිසා ඒ ගැන සොයා බලන විට දරුවා ළිඳ තුළ ජලයේ පාවෙමින් සිට ඇත. වහාම දරුවා යාපනයේ තෙලිප්පලෙයි රෝහල වෙත රැගෙන ගොස් ඇතත් ඒ වනවිට දරුවා මියගොස් සිටි බව රෝහලේ වෛද්‍යවරු සනාථ කොට තිබේ.\n\nසිද්ධියෙන් මියගොස් ඇත්තේ යාපනයේ ඉලවාලී වසන්තපුරම් ප්‍රදේශයේ පදිංචි කරුණානිධි රක්ෂිකා නමැති දරුවාය.\n\nමියගිය දරුවාගේ සිරුර පශ්චාත් මරණ පරීක්ෂණය සඳහා යාපනය ශික්ෂණ රෝහල වෙත යවා ඇති අතර ඉලවාලී පොලිසිය සිද්ධිය සම්බන්ධයෙන් පරීක්ෂණ පවත්වයි.දිනසේන රතුගමගේ",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b6%85%e0%b6%b1%e0%b7%8f%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad-%e0%b7%85%e0%b7%92%e0%b6%b3%e0%b6%a7-%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/162/"
}