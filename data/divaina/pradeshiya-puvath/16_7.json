{
       "Source": "divaina",
       "Timestamp": "September 23, 2023",
       "Headline": "උණ සෑදී රෝහලට ඇතුළුවූ 12 හැවිරිදි දරුවා මරුට",
       "News Content": "ගිරිතලේ පුරාණගම පදිංචි 12 හැවිරිදි පිරිමි දරුවකු උණ සෑදී ජයන්තිපුර රෝහලට ඉකුත් 20 දා රාත්‍රී ඇතුළත් කර ඇති අතර එම රෝහලට ඇතුළත් කරන අවස්ථාවේදීත් දරුවා මියගොස් සිට ඇතැයි මින්නේරිය පොලිසිය පවසයි.\n\nමෙසේ මියගොස් ඇත්තේ ගිරිතලේ පුරාණගම මහ පැරකුම් මාවත අංක 76/1නිවසේ පදිංචිව සිටි සේනාධීර පතිරැන්නැහැලාගේ විජිතක නිලක්ෂ නමැති 12 හැවිරිදි දරුවෙකි.\n\nමියගිය දරුවා තම මිත්තනිය සමග සිට ඇති අතර දින දෙකක පමණ කාලයක සිට උණෙන් පෙළෙමින් සිට ඇති බව පොලිසිය කියයි. දරුවා මියගිය දින රාත්‍රියේම හිඟුරක්ගොඩ හදිසි මරණ පරීක්ෂිකා වජිරා චූලනි කරුණාරත්න මහත්මිය ජයන්තිපුර රෝහලට පැමිණ හදිසි මරණ පරීක්ෂණය පැවැත්වූ අතර සිරුර පශ්චාත් මරණ පරීක්‍ෂණයක් සඳහා පොළොන්නරුව මහ රෝහලේ මෘත ශරීරාගාරය වෙත ගෙන යන ලෙසත් පොලිසියට නියෝග කළාය. එම නියෝගය අනුව පොළොන්නරුව මහ රෝහලේ අධිකරණ වෛද්‍ය නිලධාරි විසින් පෙරේදා (21 දා) පරීක්ෂණය කිරීමට සූදානම් වූ අවස්ථාවේ දරුවාගේ පියා විසින් මරණය සැක සහිත බව පැවසීම නිසා පශ්චාත් මරණ පරීක්ෂණය අත්හිටුවා ඒ පිළිබඳව හිඟුරක්ගොඩ මහෙස්ත්‍රාත් අධිකරණයට කරුණු දැක්වූ බව පොලිසිය කියයි.\n\nඊයේ (22 දා) යළිත් පොළොන්නරුව මහෙස්ත්‍රාත් අධිකරණයට කරුණු ඉදිරිපත් කර පශ්චාත් මරණ පරීක්ෂණය පැවැත්වීමට කටයුතු යොදා තිබූ බව මින්නේරිය පොලිසියේ අධිකරණ කටයුතු භාර පොලිස් සැරයන් රත්නායක (68583) මහතා පැවසීය. මින්නේරිය පොලිස් ස්ථානාධිපති ප්‍රධාන පොලිස් පරීක්ෂක එච්. ජී. එස්. ජේ. සුමනවීර මහතාගේ උපදෙස් මත අපරාධ විමර්ශන අංශයේ ස්ථානාධිපති ප්‍ර.පො.ප. ඉන්දික, උ.පො.ප. නිලවීර යන මහත්වරු වැඩිදුර පරීක්ෂණ පවත්වති.\n\nමින්නේරිය – සුසිල් කරුණාතිලක",
       "URL": "https://divaina.lk/%e0%b6%8b%e0%b6%ab-%e0%b7%83%e0%b7%91%e0%b6%af%e0%b7%93-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b6%87%e0%b6%ad%e0%b7%94%e0%b7%85%e0%b7%94%e0%b7%80%e0%b7%96-12-%e0%b7%84%e0%b7%90%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/16/"
}