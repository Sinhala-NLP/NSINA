{
       "Source": "divaina",
       "Timestamp": "August 17, 2022",
       "Headline": "නල්ලූර් හින්දු විදුහල්පතිගෙන් පහරකෑ 14 හැවිරිදි සිසුවාට බරපතළයි",
       "News Content": "යාපනයේ නල්ලූර් හින්දු විද්‍යාලයේ දාහතර හැවිරිදි ශිෂ්‍යයෙකුට විදුහල්පතිවරයා විසින් පහර දීම නිසා එම ශිෂ්‍යයා බරපතළ ලෙස තුවාල ලබා යාපනය ශික්ෂණ රෝහලට 15 දා ඇතුළත් කොට තිබේ.\n\nවිදුහල්පතිවරයා පහරදීම නිසා සිසුවාගේ හිසට උරහිසට හා අත්වලට තුවාල සිදුව ඇති අතර පහරදීම නිසා සිසුවා දැඩි මානසික කම්පනයකටද පත්ව සිටින බව ඔහුගේ දෙමව්පියන් විසින් පොලිසියට කරන ලද පැමිණිල්ලේ සඳහන් වෙයි.\n\nවිදුහල්පතිවරයා සිසුවාට පහර දී අත්තේ විදුහල්පතිවරයා විසින් නියම කරන ලද කාර්යයක් ඉටු නොකිරීම නිසා විදුහල්පතිවරයා කෝපයට පත්වීම නිසාය.\n\nසිද්ධිය සම්බන්ධයෙන් කෝපායි පොලිසිය කෝපායි අධ්‍යාපන අධ්‍යක්ෂ කාර්යාලය හා මානව හිමිකම් කමිටුව පරීක්ෂණ ආරම්හ කොට තිබේ.\n\nදිනසේන රතුගමගේ",
       "URL": "https://divaina.lk/%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a-%e0%b7%84%e0%b7%92%e0%b6%b1%e0%b7%8a%e0%b6%af%e0%b7%94-%e0%b7%80%e0%b7%92%e0%b6%af%e0%b7%94%e0%b7%84%e0%b6%bd%e0%b7%8a%e0%b6%b4%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/398/"
}