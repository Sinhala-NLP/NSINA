{
       "Source": "divaina",
       "Timestamp": "September 5, 2023",
       "Headline": "බිරිඳගේ අනියම් සැමියා මරන්න ටී 56 ක් රැගෙන යාල්දේවියේ ආ හමුදා සෙබළා දැලේ",
       "News Content": "සිය බිරිඳ සමඟ අනියම් ඇසුරක් පවත්වන බව කියන පුද්ගලයකු ඝාතනය කිරීම සඳහා ටී 56 ගිනි අවියක් රැගෙන යාපනයේ සිට කොළඹ බලා එන දුම්රියේ යමින් සිටි යුද හමුදා සෙබළකු පලෙයි පොලිසිය මගින් පෙරේදා (03 දා) සවස අත්අඩංගුවට ගෙන ඇත.\n\nසැකකාර හමුදා සෙබළා යාපනය ප්‍රදේශයේ හමුදා කඳවුරකින් සොරාගෙන රැගෙන යමින් තිබූ ටී 56 ගිනි අවිය සහ ජීව උණ්ඩ 120 ක්ද පොලිසිය විසින් සොයාගෙන තිබේ.\n\nයුද හමුදා සෙබළකු ටී 56 ගිනි අවියක් සහ ජීව උණ්ඩ තොගයක් රැගෙන පුද්ගලයකු ඝාතනය කිරීමට යාල්දේවි දුම්රියෙන් යන බවට තොරතුරක් පෙරේදා සවස පලෙයි පොලිස් ස්ථානාධිපතිවරයාට ලැබී තිබිණි.\n\nඒ අනුව ක්‍රියාත්මක වූ පොලිස් ස්ථානාධිපතිවරයා ඇතුළු නිලධාරීන් පිරිසක් යුද හමුදාවේ ද සහාය ඇතිව යාල්දේවි දුම්රිය පරීක්‍ෂා කර ඇත. එහිදී මෙම සෙබළාගේ ගමන් බෑගයේ සඟවා තිබී ගිනි අවිය සහ ජීව උණ්ඩ තොගය සොයාගැනීමට හැකිවිය.\n\nසැකකාර හමුදා සෙබළා යාපනය ප්‍රදේශයේ හමුදා කඳවුරක කාලයක සිට සේවය කරමින් සිට ඇත.\n\nසිය බිරිද අනියම් ඇසුරක් පවත්වන බවට ලැබුණු තොරතුරක් නිසා සැකකාර සෙබළා නිතර නිතර ඇය සමඟ ආරවුල් ඇතිකරගෙන තිබිණි.\n\nඅත්අඩංගවට ගත් සෙබළා ප්‍රශ්න කිරීම් හමුවේ පාපොච්චාරණය කර ඇත්තේ පවුල් ප්‍රශ්නය විසඳාගැනීමට ගිනි අවිය රැගෙන ආ බවයි.\n\nසැකකරු අධිකරණය වෙත ඉදිරිපත් කිරීමට නියමිතව ඇති අතර පලෙයි පොලිසිය වැඩිදුර විමර්ශන පවත්වාගෙන යයි.නෝමන් පලිහවඩන, හේමන්ත රන්දුණු",
       "URL": "https://divaina.lk/%e0%b6%b6%e0%b7%92%e0%b6%bb%e0%b7%92%e0%b6%b3%e0%b6%9c%e0%b7%9a-%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b6%b8%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/36/"
}