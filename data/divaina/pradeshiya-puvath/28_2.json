{
       "Source": "divaina",
       "Timestamp": "September 12, 2023",
       "Headline": "කෝටිපතිනියගේ නිවසේ මෙහෙකාරියගේ මරණය – මාරුකළ ඕ. අයි. සී. වැලිකඩටම",
       "News Content": "ධනවත් ව්‍යාපාරික කාන්තාවක් වන සුධර්මා නෙත්තිකුමාර මහත්මිය කළ පැමිණිල්ලක් මත අත්අඩංගුවට ගත් කාන්තාවක මියයෑමේ සිද්ධිය සම්බන්ධයෙන් සැකපිට අත්අඩංගුවට ගෙන ඉදිරිපත් කළ වැලිකඩ පොලිසියට අනුයුක්තව සේවය කළ උප පොලිස් පරීක්‍ෂකවරයා ඇතුළු සැකකාර පොලිස් නිලධාරීන් සිව්දෙනා ලබන 18 වැනිදා දක්වා තවදුරටත් රක්‍ෂිත බන්ධනාගාරගත කිරීමට කොළඹ අතිරේක මහෙස්ත්‍රාත් හර්ෂණ කැකුණවෙල මහතා ඊයේ (11 දා) පස්වරුවේ නියෝග කළේය.\n\nඑම සැකකාර පොලිස් නිලධාරීන් අතරින් තිදෙනකු සඳහා ඊයේ (11 දා) පැවැත්වීමට නියමිතව තිබූ හඳුනාගැනීමේ පෙරෙට්ටුව අවලංගු කළ අතිරේක මහෙස්ත්‍රාත්වරයා එම හඳුනාගැනීමේ පෙරෙට්ටුව සඳහා 18 වැනිදා සැකකරුවන් ආවරණය කොට අධිකරණයට ඉදිරිපත් කරන ලෙසට ද බන්ධනාගාර නිලධාරීන්ට නියෝග කළේය. එම මරණය සිදුවීමෙන් පසුව වැලිකඩ පොලිසියේ ස්ථානාධිපතිවරයා ලෙස කටයුතු කළ නිලධාරියාට ස්ථානමාරුවක් ලබාදී තිබූ නමුත් ඔහු නැවත එම පොලිස් ස්ථානයේම ස්ථානාධිපතිවරයා ලෙස පත්කර ඇති බවත් එමගින් මියගිය කාන්තාවගේ ඥාතීන්ට තවත් අගතියක් සිදුවී ඇති බවත් අගතියට පත් පාර්ශ්වය වෙනුවෙන් පෙනී සිටි නීතිඥ සේනක පෙරේරා මහතා අධිකරණයට පැවැසීය.\n\nපළමුවන සැකකාර උප පොලිස් පරීක්‍ෂකවරයා හඳුනාගැනීමේ පෙරෙට්ටුවකට ඉදිරිපත් නොකළ පසුබිමක් මත සිය සේවාදායකයන් වෙනුවෙන් හඳුනාගැනීමේ පෙරෙට්ටුවක් පැවැත්වීම සම්බන්ධයෙන් තමන් විරුද්ධ වන බව සෙසු පොලිස් නිලධාරීන් වෙනුවෙන් පෙනී සිටි ජ්‍යෙෂ්ඨ නීතිඥ රවීන්ද්‍ර සෙනරත් මහතා අධිකරණයට පැවැසීය.\n\nඅපරාධ පරීක්‍ෂණ දෙපාර්තමේන්තුවේ විශේෂ විමර්ශන අංශයේ ස්ථානාධිපති ප්‍රධාන පොලිස් පරීක්‍ෂක මාධව ගුණවර්ධන මහතා ඇතුළු නිලධාරීන් කණ්ඩායමක් සහකාර පොලිස් අධිකාරි රන්ජන් ළමාහේවා මහතාගේ අධීක්‍ෂණය යටතේ විමර්ශන සිදුකර තිබිණි.\n\nසුධර්මා නෙත්තිකුමාර මහත්මියගේ නිවසේ සේවය කරමින් සිටියදී සිදුවූයේ යැයි කියන රන් භාණ්ඩ සොරකමක් සම්බන්ධයෙන් එම මෙහෙකාරිය සැකකරන බවට ලැබුණු පැමිණිල්ලක් අනුව වැලිකඩ පොලිසියේ නිලධාරීන් කණ්ඩායමක් ඒ වනවිට වෙනත් නිවසක සේවය කරමින් සිටියදී ඇය අත්අඩංගුවට ගෙන තිබිණි.ඒ. ජේ. ඒ. අබේනායක",
       "URL": "https://divaina.lk/%e0%b6%9a%e0%b7%9d%e0%b6%a7%e0%b7%92%e0%b6%b4%e0%b6%ad%e0%b7%92%e0%b6%b1%e0%b7%92%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b7%80%e0%b7%83%e0%b7%9a-%e0%b6%b8%e0%b7%99%e0%b7%84%e0%b7%99-2/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/28/"
}