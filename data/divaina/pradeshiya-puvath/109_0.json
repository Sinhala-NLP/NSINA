{
       "Source": "divaina",
       "Timestamp": "July 5, 2023",
       "Headline": "විශ්‍රාමික දිවිය සුරක්ෂිත කරගන්න ලැබුණු අර්ථසාධක මුදලින් මහඟු මෙහෙවරක් කර රටටම ආදර්ශයක් දුන් අපූරු විදුලිබල සේවකයා",
       "News Content": "වයස පිරීමෙන් ඉසුඹු ලබන හැමදෙනාට ඇත්තේ තම රැකියා ජීවිතය තුළ ඉටු කර ගැනීමට නොහැකි වූ සුවිශාල පොදු බලාපොරොත්තු රැසකි.\n\nනිවසේ ඉතිරිව ඇති වැඩ කටයුතු අවසන් කර ගැනීම, දු දරුවන්ගේ අධ්‍යාපන කටයුතු සාර්ථක කරදීම, ඔවුන් අවාහ විවාහ කරදීම, උගස් කර ඇතිනම් ගේ දොර ඉඩකඩම් නිදහස් කර ගැනීම, ණය තුරුස්වලින් නිදහස්වීම ආදිය එම බලාපොරොත්තු අතර නිසැකවම තිබේ.\n\nමාසික විශ්‍රාම වැටුපක් වෙනුවට තම රැකියා ජීවිතයේ දුක් මහන්සි වී උපයා ගත් අර්ථ සාධක මුදල් හිමිකම මේ සඳහා ඔවුන්ට මහෝපකාරි වේ.\n\nඑසේ නොවේ නම් ඉදිරි ජීවිතය දුදරුවන්ට බරක් නොවනු පිණිස ලබා ගන්නා මුදල ස්ථිර බැංකු ගිණුමක මුදල් තැන්පත් කර ගැනීමට සමහර දෙනා කටයුතු කරති.\n\nමේ නිසා විශ්‍රාම දිවියට සමග හිමි වූ අර්ථසාධක අරමුදල අනුන්ගේ යහපත පිණිස වැය කරන කෙනකු ගැන ඇසීම ඉතාමත් දුර්ලභ සිද්ධියක් යැයි කීම උචිතය.\n\nඑහෙත් මේ පුවත ඊට වෙනස් එකකි. බඩල්කුඹුර, බුත්තලපාර, එකේ කණුව ප්‍රදේශයේ පදිංචි වයි. එම්. ගුණතිලක මහතා ලංකා විදුලි බල මණ්ඩලයේ ආරක්ෂක අංශයේ සේවකයෙකි.\n\nදිවයිනේ විවිධ ප්‍රදේශවල සේවය කළ හෙතෙම වසර 37 ක දිගු සේවා කාලයක් සම්පූර්ණකර පසුගිය දා ඉසුඹු ලැබුවේය.\n\nහෙතෙම තම ගම් ප්‍රදේශයේ පදිංචි පාසල් අධ්‍යාපනය ලබන දරුවන් වෙනුවෙන් යමක් කිරීමට හැකි නම් එය ඔවුන්ගේ පවුල්වල දෙමාපියන්ට මහත් අස්වැසුමක් බව සිය බිරිඳ සහ දරුවන් සමග කතාබහ කළේය.\n\nරටට දැයට සේවයක් කළ හැකි උගත් පිරිසක් දැකීම ද ප්‍රිය කළේය.\n\nඒ අනුව හෙතෙම තම නිවසට මහා සංඝරත්නය වඩමවා ධර්ම දේශනාවක් පැවැත්වීමට කටයුතු කර පාසල් දරුවන් 550 දෙනකුට සෑම විෂයක් සඳහාම වසරකට ප්‍රමාණවත් සී. ආර්. අභ්‍යාස පොත් කට්ටලය බැගින් බෙදා දීමට පියවර ගත්තේය.\n\nමො/බ/නිශ්ශංක ජාතික පාසල ඇතුළු මො/බ/ මාලිගාතැන්න මහා විද්‍යාලය, මො/බ/ බෝගහපැලැස්ස මහා විද්‍යාලය ආදි පාසල්වල දරුවන් එම පරිත්‍යාගයන් ලබා ගත්හ.\n\nතවදුරටත් පසුගිය 02 දින බඩල්කුඹුර, වෑකුඹුර සුදර්මාරාම පිරිවෙන් විහාරස්ථානයේ අධ්‍යාපනය ලබමින් සිටින භික්ෂුන් වහන්සේ 75 දෙනාටක් වසරකට ප්‍රමාණවත් සී. ආර්. අභ්‍යාස පොත් කට්ටල ලබාදීමට පියවර ගත්තේය.\n\nමේ සඳහා අර්ථ සාධක අරමුදල් ලෙස ලබා ගත් රුපියල් ලක්ෂ 9ක විශාල මුදලක් වැය කර තිබේ.\n\nබඩල්කුඹුර, පුංසිසිගම පදිංචි විශ්‍රාමික රාජ්‍ය සේවක ආර්.ඒ. අප්පුහාමි මහතා මේ පිළිබඳ අදහස් දක්වමින් පවසා සිටියේ විශ්‍රාමික රාජ්‍ය සේවකයෙකු ලෙස ගුණතිලක මහතා කළ මෙම පරිත්‍යාගය ඇති හැකි සැම ආදර්ශයට ගත යුතු දුර්ලභ සත්ක්‍රියාවක් බවයි.\n\nමෙම මහගු පරිත්‍යාගය කළ වයි.එම්. ගුණතිලක මහතාට සුවබර විශ්‍රාම දිවියක් ප්‍රාර්ථනා කරමු.බදුල්ල එච්.එම්.සමරකෝන් බණ්ඩාර",
       "URL": "https://divaina.lk/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b6%af%e0%b7%92%e0%b7%80%e0%b7%92%e0%b6%ba-%e0%b7%83%e0%b7%94%e0%b6%bb%e0%b6%9a%e0%b7%8a%e0%b7%82%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/109/"
}