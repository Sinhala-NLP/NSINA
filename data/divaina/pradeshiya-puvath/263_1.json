{
       "Source": "divaina",
       "Timestamp": "January 19, 2023",
       "Headline": "මං තාමත් චතුරිට ආදරෙයි – සම්බන්ධය නතර කරමු කීවාම මට දරාගන්න බැරිවුණා",
       "News Content": "“ප්‍රේම සම්බන්ධය නතර කරමු කියලා චතුරි කිව්වම මට ඒක දරාගන්න බැරි වුණා. එයා වෙන කෙනකුට අයිති වෙන්න දෙන්න බැරි නිසා එයාගෙ ජීවිතේ නැති කරල මමත් ජීවිතෙන් සමුගන්න තීරණය කළා” යැයි කොළඹ විශ්වවිද්‍යාලයේ විද්‍යා පීඨයේ ශිෂ්‍යාවක ගෙල කපා ඝාතනය කිරීමේ සිද්ධියේ සැකකරු පොලිසිය හමුවේ පාපොච්චාරණය කර ඇත.\n\nකොළඹ තුරඟ තරග පිටිය අසලදී සැකකාර පෙම්වතා විසින් සිය පෙම්වතියගේ ගෙල තියුණු ආයුධයකින් කපා ඇය ඝාතනය කර තිබුණේ පෙරේදා (17 දා) දහවල් 12.30 ට පමණය.\n\nපොලිසිය හමුවේ තවදුරටත් පාපොච්චාරණය කළ සැකකාර පෙම්වතා මෙසේද කියා සිටියේය.\n\nඅපි දෙන්න අතරේ අවුරුද්දක විතර ඉඳලා ප්‍රේම සම්බන්ධයක් තිබුණා. චතුරිගෙ ගෙදර අයවත් අපේ ගෙදර අයවත් මේ සම්බන්ධය ගැන දැනගෙන සිටියේ නැහැ.\n\nමම එයාට පණ වගේ ආදරේ කළා. අපි දෙන්නා අනාගතේ ගැන දහසක් සිහින මැව්වා. ඒත් ටික දවසක ඉඳලා එයා වෙනස් වෙන්න ගත්තා. ආදර සම්බන්ධය නතර කරමු කියලා එයා බල කළා.\n\nඑයාට වෙන සම්බන්ධයක් තිබුණෙත් නැහැ. මට සිතාගන්න බැරුව ගියා. ඇයි එහෙම කළේ කියලා.\n\nමං දන්න හැම විදිහටම කිව්වා මේ සම්බන්ධය නතර කරන්න එපා කියලා. ඒත් එයා ඒක ඇහුවේ නැහැ. මට දරාගන්න බැහැ එයා වෙන කෙනෙක් එක්ක යනවා දකින්න. මම තීරණයක් ගත්තා. මං එයාව වෙන කෙනකුට අයිති වෙන්න දෙන්නෙ නැහැ කියලා තීරණය කළා.\n\nමේ ගැන කතා කරගන්න මං චතුරිට එන්න කිව්වා. අපි දෙන්නා තුරඟ තරග පටිය අසලදී හම්බවුණා. මං තීරණයක් අරගෙන හිටියේ. එතැනදී මං එයාගෙ ගෙල කපා දැම්මා. මට වෙන කරන්න දෙයක් තිබුණේ නැහැ.\n\nජීවිතයෙන් සමුගන්න මම කැළණි ගඟට පනින්න තීරණය කළා. ඒත් ඊට කලින් පොලිසිය මාව අත්අඩංගුවට ගත්තා. මං තාමත් චතුරිට ආදරෙයි යැයි සැකකාර පෙම්වතා පොලිසිය හමුවේ පාපොච්චාරණය කරමින් කියා සිටියේය.හේමන්ත රන්දුණු",
       "URL": "https://divaina.lk/%e0%b6%b8%e0%b6%82-%e0%b6%ad%e0%b7%8f%e0%b6%b8%e0%b6%ad%e0%b7%8a-%e0%b6%a0%e0%b6%ad%e0%b7%94%e0%b6%bb%e0%b7%92%e0%b6%a7-%e0%b6%86%e0%b6%af%e0%b6%bb%e0%b7%99%e0%b6%ba%e0%b7%92-%e0%b7%83%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/263/"
}