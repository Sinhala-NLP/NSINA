{
       "Source": "divaina",
       "Timestamp": "March 20, 2023",
       "Headline": "ජනජීවිත කළඹමින්…. මැදියම් රැය දෙවනත් කරමින්…. වැඩ දමමින් යතුරුපැදි රේස් ගිය සෙට් එකක් මහරගමදී අත්අඩංගුවට",
       "News Content": "මහරගම පොලිස් වසමේ හයිලෙවල් මාර්ගයේ ටැංගෝ බෝඩ් හන්දියේ සිට පන්නිපිටිය, පාරමී කුලතුංග මාවත ආසන්නය දක්වා අලු‍යම් කාලයේදී තරුණයින් විශාල පිරිසක් එක් රැස්ව අපරීක්ෂාකාරී හා අන්තරාදායක අන්දමින් අධික ශබ්ද නිකුත් කරමින් යතුරු පැදි ධාවන තරඟ හා තරුණ ජවය පෙන්වමින් යතුරුපැදියෙන් විවිධ අන්තරායික දේවල් සිදු කරමින් සිටින බවට 119 පොලිස් හදිසි ඇමතුම් අංශයට ප්‍රදේශවාසීන්ගෙන් ලැබුණු දුරකථන ඇමතුම් 13කට ආසන්න ප්‍රමාණයක් හේතුවෙන් වහා ක්‍රියාත්මකවූ මහරගම පොලිස් ස්ථානයේ ස්ථානාධිපති ප්‍රධාන පොලිස් පරීක්ෂක ජේ.සී. රාජපක්ෂ මහතා ඇතුළු අපරාධ අංශයේ නිලධාරීන් සහ රථවාහන අංශය නිලධාරීන් එක්ව මෙහෙයුමක් දියත් කොට සැකකරුවන් 35 ක් සහ විවිධ වර්ගයේ යතුරුපැදි 11ක් අත්අඩංගුවට ගත් බව මහරගම පොලිසිය පැවසීය.\n\n200 කට පමණ ආසන්න මෙම තරුණ පිරිස මුහුණු පොත හරහා මෙවැනි තරගයක් පැවැත්වෙන බවට දැන්වීම් පළ කරමින් අලුයම් කාලයේ මෙම ස්ථානයට එක්රැස්ව මෙම ක්‍රියාවෙහි යෙදී ඇති බවත් අධික ශබ්ද නිකුත් කිරීම හේතුවෙන් රාත්‍රියේ නින්දේ සිටි ප්‍රදේශවාසීන්ට මහත් පීඩාකාරී තත්ත්වයක් ගෙන දී ඇති බවට ප්‍රදේශවාසීන් පැවසූ බවත් පොලීසිය සඳහන් කළේය.\n\nඅත්අඩංගුවට ගත් යතුරු පැදි අධික ශබ්ද නිකුත් කිරීම අන්තරායක ආකාරයෙන් ගමන් කිරීමට හැකි අයුරින් සකස් කර තිබූ බවත් එම යතුරු පැදි ධාවනය කරමින් සිටි පුද්ගලයින් එකොළොස් දෙනෙකු සහ තරඟය නැරඹීමට පැමිණ සිටි 26 දෙනෙකු මෙලෙස අත්අඩංගුවට ගත් බව මහරගම පොලිසිය පවසයි.\n\nඅත්අඩංගුවට පත් සැකකරුවන් ගංගොඩවිල මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.\n\nසිද්ධිය සම්බන්ධයෙන් වැඩිදුර පරීක්ෂණ නුගේගොඩ කොට්ඨාස භාර ජ්‍යෙෂ්ඨ පොලිස් අධිකාරී ජේ.බී.එස්. ජයමහ, නුගේගොඩ කොට්ඨාශ කලාප අංක 01 භාර පොලිස් අධිකාරි රොහාන් පුෂ්පකුමාර යන මහත්වරුන්ගේ සෘජු අධීක්ෂණය මත මහරගම පොලිස් ස්ථානයේ ස්ථානාධිපති ප්‍රධාන පොලිස් පරීක්ෂක ජේ.සී. රාජපක්ෂ මහතාගේ උපදෙස් හා මෙහෙයවීම මත අපරාධ අංශයේ ස්ථානාධිපති උප පොලිස් පරීක්ෂක අසංක පතිරණ, රථවාහන අංශයේ ස්ථානාධිපති පොලිස් පරීක්ෂක මෛත්‍රීපාල, පොලිස් සැරයන් 43672 සුරංජිත්, 68977 කමල්, පොලිස් කොස්තාපල් 92521 සමරසිංහ, 102920 උපුල්, 54838 කිරුභාකරන්, 71023 හේරත්, 90987 නුවන්, 70890 චාමර, 103858 ගජනායක, 103 450 දිල්ෂාන් යන නිලධාරීන් විසින් සිදු කරනු ලබයි.\n\nඑස්.ඩී. අබේසිංහ මහරගම",
       "URL": "https://divaina.lk/%e0%b6%a2%e0%b6%b1%e0%b6%a2%e0%b7%93%e0%b7%80%e0%b7%92%e0%b6%ad-%e0%b6%9a%e0%b7%85%e0%b6%b9%e0%b6%b8%e0%b7%92%e0%b6%b1%e0%b7%8a-%e0%b6%b8%e0%b7%90%e0%b6%af%e0%b7%92%e0%b6%ba%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/207/"
}