{
       "Source": "divaina",
       "Timestamp": "December 7, 2022",
       "Headline": "පාසල් දරුවන්ට මත් කරල් බෙදූ ශිෂ්‍යයා සමග සිව්දෙනකු අල්ලයි",
       "News Content": "පාසල් ශිෂ්‍යයන්ට අයිස් සහ මත්කරල් බෙදූ ශිෂ්‍යයකු සමග පුද්ගලයන් සිව්දෙනකු පොලිස් විශේෂ කාර්ය බළකායේ නිලධාරීන් විසින් පෙරේදා (05වැනිදා) අත්අඩංගුවට ගන්නා ලදී.\n\nමිල්ලනිය පොලිස් වසමේ මිල්ලනිය වත්ත සහ පරගස්තොට ප්‍රදේශයන්වල දී විශේෂ කාර්ය බළකාය සිදුකළ වැටලීම්වල දී මෙම අත්අඩංගුවට ගැනීම් සිදුකර තිබේ.\n\nඑහිදී අයිස් මත්ද්‍රව්‍ය සහ මත් කරල් සන්තකයේ තබාගෙන සිටි පුද්ගලයන් සිව්දෙනකු විශේෂ කාර්ය බළකාය විසින් අත්අඩංගුවට ගත් අතර මොවුන් අවුරුදු 18-33 වයසේ පසුවන මිල්ලනිය සහ පරගස්තොට ප්‍රදේශයේ පදිංචිකරුවන් වේ.\n\nදහඅට හැවිරිදි පාසල් ශිෂ්‍යයකු මාර්ගයෙන් පාසල් දරුවන්ට මත්ද්‍රව්‍ය බෙදා ඇති අතර එම පාසල් ශිෂ්‍යයාට ආධාර අනුබලදී ඇත්තේ ඔහුගෙ මව විසින් බව අනාවරණය වී තිබේ. අත්අඩංගුවට ගන්නා ලද අයිස් මත්ද්‍රව්‍ය ග්‍රෑම් 13, මිලි ග්‍රෑම් 580 ක් සහ මත් කරල් 120 ක්ද සැකකරුවන්ද වැඩිදුර විමර්ශන කටයුතු සඳහා මිල්ලනිය පොලිස් ස්ථානය වෙත භාරදී ඇත.\n\nවිශේෂ කාර්ය බළකාය හොරණ කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි ජ්‍යෙෂ්ඨ පොලිස් අධිකාරී අතුල රත්නායක මහතාගේ අධීක්ෂණය හා මෙහෙයවීම යටතේද ප්‍රාදේශීය අණදෙන නිලධාරී සහකාර පොලිස් අධිකාරි අසිත රණසූරිය මහතාගේ මෙහෙය වීමෙන්ද, විශේෂ කාර්ය බළකාය හොරණ කඳවුරේ කඳවුරු අණදෙන නිලධාරී ප්‍රධාන පොලිස් පරීක්ෂක ජේ. යූ. එස්. ද සිල්වා සහ උපපොලිස් පරීක්ෂක අබේතුංග ඇතුළු නිලධාරීන් කණ්ඩායමක් විසින් මෙම වැටලීම් සිදුකරන ලදී.\n\nප්‍රභාත් විතාන",
       "URL": "https://divaina.lk/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%b8%e0%b6%ad%e0%b7%8a-%e0%b6%9a%e0%b6%bb%e0%b6%bd%e0%b7%8a-%e0%b6%b6%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/305/"
}