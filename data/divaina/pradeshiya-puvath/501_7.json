{
       "Source": "divaina",
       "Timestamp": "April 13, 2022",
       "Headline": "බාබකියු උදුන කාමරයේ තබාගෙන නිදාගත් තිදෙනා සිහිසුන් වෙති",
       "News Content": "බාබකියු උඳුනක් කාමරයක සීතලට තබාගෙන නින්දට ගිය පුද්ගලයන් තිදෙනකු සිහිසුන් වී සිටිය දී නුවරඑළිය මහ රෝහලට ඊයේ (12 දා) ඇතුළත් කළ බව නුවරඑළිය පොලිසිය පැවසීය.\n\nකුරුණෑගල මහව ප‍්‍රදේශයේ සිට 11 වැනිදා නුවරඑළියේ සංචාරයක් සඳහා පැමිණි 08 දෙනකු නුවරඑළිය මාගස්තොට ගැමුණු මාවතේ පිහිටි නිවසක් කුලියට ගෙන නතර වී ඇත.\n\nඑම පිරිස 11 වැනිදා රාත‍්‍රියේ එම නිවසේ මත්පැන් සාදයක් පවත්වා ඇත. එහිදී බාබකියු උඳුනෙන් මස් පුළුස්සා ආහාරයට ගෙන තිබේ. අලූයම 3 ට පමණ එම පිරිස සමග පැමිණි පුද්ගලයන් තිදෙනෙකු නුවරඑළිය ප‍්‍රදේශයේ පවතින අධික සීතල කාලගුණයත් සමග බාබකියුු උඳුන ඔවුන් නතර වී සිටි නිවසේ කාමරයක් තුළට රැගෙන ගොස් ඇත.\n\nඑම කාමරයේ අවු 20 , 30 සහ 48 හැවිරිදි පුද්ගලයන් තිදෙනෙකු සිට ඇත. ඔවුන් ඊයේ (12) දින අලූයම අවදි නොවූ නිසා එම අනෙක් පිරිස ඒ පිළිබඳව සොයා බලා ඇත. එම තිදෙනා ඇඳ මත අවදි නොවී සිටි නිසා ඒ පිළිබඳව නිවසේ අයිතිකරු වෙත දැනුම් දීමෙන් පසු ප‍්‍රදේශවාසීන් 1990 ගිලන් රථය මගින් නුවරඑළිය රෝහලට ඔවුන් ඇතුළත් කර ඇත.\n\nරෝහල් ගත කළ තිදෙනාගේ තත්ත්වය බරපතළ නිසා නුවරඑළිය මහ රෝහලේ දැඩි සත්කාර ඒකකයේ ප‍්‍රතිකාර ලබන බව නුවරඑළිය පොලිසිය කියයි.නුවරඑළිය නාලක රත්නායක",
       "URL": "https://divaina.lk/%e0%b6%b6%e0%b7%8f%e0%b6%b6%e0%b6%9a%e0%b7%92%e0%b6%ba%e0%b7%94-%e0%b6%8b%e0%b6%af%e0%b7%94%e0%b6%b1-%e0%b6%9a%e0%b7%8f%e0%b6%b8%e0%b6%bb%e0%b6%ba%e0%b7%9a-%e0%b6%ad%e0%b6%b6%e0%b7%8f%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/501/"
}