{
       "Source": "divaina",
       "Timestamp": "July 17, 2023",
       "Headline": "අනියම් ඇසුර රහ වැටී සැමියා කූඩු කරන්න හැදූ දෙදරු මවගේ ගේම පත්තු වෙයි",
       "News Content": "අනියම් සැමියා සමග එක්වී සිය සැමියා මත්කුඩු අලෙවි කරන බවට පවසමින් සැමියා පොලිසියට කොටුකර දීමට තැත් කළ කාන්තාවක් බියගම පොලිසිය මගින් ඉකුත් සිකුරාදා (14 වැනිදා) අත්අඩංගුවට ගෙන ඇත.\n\nමේ කාන්තාව විසින් සැමියා වෙළෙඳාම් කරන ස්ථානයේ මේසය යට මිලිගෑම්ස් 320 ක් අඩංගු හෙරොයින් පැකට් 08 ක් හොර රහසේ සඟවා සැමියා මත්කුඩු අලෙවි කරන බවට අනියම් සැමියා ලවා දුරකථන ඇමතුමක් පොලිසියට ලබා දී සැමියා මෙසේ කොටු කර දීමට තැත් කර තිබිණි.\n\nමේ අනුව දුරකථන ඇමතුමට වහාම ක්‍රියාත්මක වූ එහි පාලන අංශයේ ස්ථානාධිපති ප්‍රධාන පොලිස් පරික්ෂක ධම්මික කස්තුරිආරච්චි මහතා විසින් එම ස්ථානයට ගොස් මත්කුඩු සොයා ගෙන සැමියා අත් අඩංගුවට ගනූ ලැබීය.\n\nපසුව මේ පිළිබඳව සැමියාගෙන් දිර්ඝ ලෙස ප්‍රශ්න කිරීමේදී තමා මත්කුඩු අලෙවි නොකරන බව කියමින් මෙය බිරිඳගේ උප්පරවැට්ටියක් බව පවසා තිබේ. ඉන් අනතුරුව බිරිඳගෙන් දිර්ඝ ලෙස ප්‍රශ්න කිරීමේදී මෙහි සුලමුල හෙළි කර ගැනීමට පොලිසියට හැකිවිය.\n\nමේ කාන්තාවගේ සැමියා අපරාධයක් සම්බන්ධව සිර දඩුවම් ලබා සිටියදී ඇය වෙනත් පුද්ගලයෙකු සමග අනියම් සම්බන්ධතාවක් පවත්වාගෙන ගොස් තිබෙන අතර සැමියා නිදහස් වී පැමිණීමෙන් පසුව ඔහු නැවත අධිකරණයට හසුකර දීමේ අරමුණ ඇතිව මෙය සිදු කර තිබෙන බව කියති.\n\nඅත්අඩංගුවට ගන්නා ලද කාන්තාව බියගම ප්‍රදේශයේ පදිංචි තිස්හතර හැවිරිදි දෙදරු මවකි.\n\nබියගම පොලිස් ස්ථානාධිපති ප්‍රධාන පොලිස් පරීක්ෂක අජිත් විජේසිංහ මහතාගේ උපදෙස් අනුව පාලන අංශයේ ස්ථානාධිපති ප්‍රධාන පොලිස් පරීක්ෂක ධම්මික කස්තුරිආරච්චි මහතා මේ සිද්ධිය සම්බන්ධව තවදුරටත් පරීක්ෂණ පවත්වයි.දෙල්ගොඩ ඩබ්ලිව්. ඩී. විතාන හා බියගම සුදත් පුබුදු කීර්ති",
       "URL": "https://divaina.lk/%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b6%87%e0%b7%83%e0%b7%94%e0%b6%bb-%e0%b6%bb%e0%b7%84-%e0%b7%80%e0%b7%90%e0%b6%a7%e0%b7%93-%e0%b7%83%e0%b7%90%e0%b6%b8%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/96/"
}