{
       "Source": "divaina",
       "Timestamp": "July 26, 2023",
       "Headline": "මහරගමිනුත් මවක් සහ දරුවෙක් අතුරුදන්",
       "News Content": "මහරගම, පතිරගොඩ විහාරවත්ත පාරේ පදිංචි 23 හැවිරිදි මවක හා අවුරුදු 3 ක් වයසැති සිඟිති දැරියක දින 8 ක සිට අතුරුදන්ව ඇති බවට පැමිණිල්ලක් ලැබී ඇතැයි මහරගම පොලිසිය පවසයි.\n\nමෙලෙස අතුරුදන්ව ඇත්තේ රයිගම බුලත්සිංහලාගේ ඉෂාදි රංගිකා නමැති මව සහ කටුබැද්දගේ ලිතුන්යා හිමාෂි යන සිඟිත්තියයි.\n\nතම බිරිඳ හා දියණිය ජූලි 19 වැනිදා සිට අතුරුදන් වී ඇතැයි සැමියා විසින් මහරගම පොලිසියට පැමිණිලි කර තිබේ.\n\nතමා 19 වැනිදා උදෑසන කිරුළපන පාමංකඩ පළතුරු වෙළෙඳසැලේ සේවයට ගිය බවත්, නැවත එදින රාත්‍රි 10.00 ට පමණ පැමිණි විට තම බිරිඳ හා දියණිය නිවසේ නොසිටි බවත් සමිඳු තිවංක මහතා ‘දිවයින’ ට පැවසීය.\n\nපසුව දෙමටගොඩ පදිංචි ඇගේ මවගෙන් ඇය පැමිණියේද යන්න විමසා සිටි බවත් ඇය එහි නොපැමිණි බව පැවසූ බවත් හෙතෙම කීය.\n\nමෙම සිද්ධිය සම්බන්ධයෙන් මහරගම පොලිසිය පරීක්‍ෂණ අරඹා තිබේ.\n\nඒ අවට සීසීටීවී කැමරා ද පරීක්‍ෂාවට ලක්කිරීමට නියමිත බව ද පොලිසිය කියයි.\n\nමෙම මව හා දියණිය ගැන තොරතුරු දන්නේ නම් මහරගම පොලිසියේ 0112-850700 ට දැනුම්දෙන ලෙස ද පොලිසිය මහජනතාවගෙන් ඉල්ලා සිටියි.\n\nප්‍රදීප් ප්‍රසන්න සමරකෝන්, එස්. ඩී. අබේසිංහ – මහරගම, සහ ඇන්ටන් ප්‍රනාන්දු",
       "URL": "https://divaina.lk/%e0%b6%b8%e0%b7%84%e0%b6%bb%e0%b6%9c%e0%b6%b8%e0%b7%92%e0%b6%b1%e0%b7%94%e0%b6%ad%e0%b7%8a-%e0%b6%b8%e0%b7%80%e0%b6%9a%e0%b7%8a-%e0%b7%83%e0%b7%84-%e0%b6%af%e0%b6%bb%e0%b7%94%e0%b7%80%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/85/"
}