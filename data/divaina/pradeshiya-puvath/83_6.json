{
       "Source": "divaina",
       "Timestamp": "July 27, 2023",
       "Headline": "උඩු ගුවනේ කුඩු පොලිසියට කොටු – මුදල් උඩට යැවූ පසු කුඩු බිමට එනවා",
       "News Content": "ජංගම දුරකථන සහ හැඳුනුම්පත් ඇපයට ගෙනත් කුඩු දීලා\n\nවේයන්ගොඩ මාරපොල ප්‍රදේශයේ විශාල ගසක් උඩ පොළොවේ සිට අඩි 150ක් පමණ උසින් සාදන ලද අට්ටාලයක් මත සිට ඉතා සූක්‍ෂම අයුරින් පවත්වාගෙන ගිය කුඩු ජාවාරමක් පෙරේදා (25 දා) පස්වරුවේ වටලා එක් සැකකාරියක් අත්අඩංගුවට ගැනීමට වේයන්ගොඩ පොලිසිය සමත්ව ඇත.\n\nඅත්අඩංගුවට ගෙන ඇත්තේ වේයන්ගොඩ මාරපොළ ප්‍රදේශයේ පදිංචි තිදරු මවකි.\n\nඅට්ටාලය තුළ තිබී හෙරොයින් ග්‍රෑම් 01යි මිලිග්‍රෑම් 400ක්, ජාතික හැඳුනුම්පත් 06 ක්, විදෙස් ගමන් බල පත්‍ර 5 ක්, ජංගම දුරකථන 8ක් පොලිස් භාරයට ගෙන ඇත.\n\nසැකකාරිය තම නිවසට යාබදව පිහිටි කැලෑබද ප්‍රදේශයක ඇති විශාල ගසක් උඩ කිසිවකුටත් නොපෙනෙන අයුරින් ලී කොටන් සහ ලෑලි යොදා සාදා ඇති මෙම අට්ටාලය තුළ සිට කුඩු ජාවාරම පවත්වාගෙන ගොස් ඇති බව විමර්ශනවලදී හෙළිවී ඇත.\n\nමල්ලක මුදල් දමා ලණුවක් ආධාරයෙන් අට්ටාලය මතට යැවීමෙන් පසුව අට්ටාලය උඩ සිට කුඩු පහළට එවීම සිදුකර ඇති අතර අට්ටාලයේ සිට අවට ප්‍රදේශයේ විශාල පරාසයක් නිරීක්ෂණය කිරීමට හැකි බවත්, බාහිර පුද්ගලයන් පැමිණීම අට්ටාලයේ සිට නිරීක්ෂණය කර ඇති බවත් පොලිසිය පවසයි.\n\nහෙරොයින් මිලදී ගැනීමට මුදල් නොමැති පුද්ගලයන්ගේ ජංගම දුරකථන, ජාතික හැඳුනුම්පත් හෝ විදෙස් ගමන් බලපත් ඇපයට තබා හෙරොයින් ලබා දී ඇති බවත් විමර්ශනවලින් හෙළි වී ඇත. එම ජංගම දුරකථනවල පිටුපස කොපමණ මුදලක හෙරොයින් ලබා දුන්නාද යන්න සඳහන් කර ඇත.\n\nසැකකාරිය සිය සැමියා ද සමඟ මෙම ජාවාරම කලක සිට ජයටම සිදු කර ගෙන ගොස් ඇති අතර සැකකාර සැමියා අත්අඩංගුවට ගැනීමට විමර්ශන ආරම්භ කර ඇත.\n\nවේයන්ගොඩ පොලිස් ස්ථානාධිපති ප්‍ර.පො.ප. අසංක රංගන මහතාගේ අධීක්ෂණය යටතේ උ.පො.ප. හශාන් වීරසිංහ, පො.කො. වරුන් වන (87712) දිලන්ක, (86231) රංග, කා.පො.සැ. (1881) තුෂාරි, කා.පො.කො. (8879) රත්නායක, පො.සැ.රි. (11216) වීරසූරිය යන නිලධාරීහු වැටලීම සිදුකළහ.වේයන්ගොඩ – ඉන්දික තුෂාර",
       "URL": "https://divaina.lk/%e0%b6%8b%e0%b6%a9%e0%b7%94-%e0%b6%9c%e0%b7%94%e0%b7%80%e0%b6%b1%e0%b7%9a-%e0%b6%9a%e0%b7%94%e0%b6%a9%e0%b7%94-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/83/"
}