{
       "Source": "divaina",
       "Timestamp": "October 12, 2021",
       "Headline": "තාරුකා ඉබ්බන් 223 ක් රට පටවන්න සිටියදී සොයා ගැනේ",
       "News Content": "වන සංරක්‍ෂණ ආඥා පනත යටතේ ආරක්‍ෂිත සත්ව විශේෂයක් ලෙස සලකන වැටකෑ (තරු) ඉබි පැටවුන් 223 ක් විදේශයකට රහසිගතව අපනයනය කිරීමට සූදානම්ව තිබියදී වැටකෑ (තරු) ඉබ්බන් අපනයනය කිරීම සඳහා යොදාගත් ස්ථානය වැටලීමට මීගමුව මූලස්ථාන පොලිස් ස්ථානාධිපති ප‍්‍රධාන පොලිස් පරීක්‍ෂක රසික වත්තේගම මහතා 10 දා සමත් විය.තරු ඉබ්බන් නීති විරෝධීව විදේශගත කිරීම සඳහා අසුරණ බවට ප‍්‍රධාන පොලිස් පරීක්‍ෂක වත්තේගම මහතාට ලත් තොරතුරු අනුව ඉබ්බන් ඇසිරීමේ මූලස්ථානය පිහිටි මීගමුව කොළඹ පාරේ පිහිටි සිව්මහල් ගොඩනැඟිල්ල වටලා ඇත. ඒ වන විට එම ජාවාරමට සම්බන්ධ බව කියන ඉන්දීය ජාතිකයන් දෙදෙනා ඉබි පැටවුන් රෙජිෆෝම් පෙට්ටිවල අසුරමින් සිට ඇත. තතු දත් ආරංචි මාර්ග වලින් පැවසෙන පරිදි මෙම ඉබ්බන්ගේ විදේශ වෙළෙඳපොළ වටිනාකම රුපියල් කෝටියක ආසන්න යැයි පැවසේ.මේ වන විට තරු ඉබ්බන් ශ‍්‍රී ලංකාවෙන් අතුරුදන්වන තරමේ විශාල හිඟයක් පවතී. අත්අඩංගුවට ගත් ඉන්දීය ජාවාරම්කරුවන් දෙදෙනා සහ ඉබි පැටව් තොගය අධිකරණය හමුවට පැමිණවීමට පොලිසිය කටයුතු යොදා ඇත.මීගමුව ජ්‍යෙෂ්ඨ පොලිස් අධිකාරී සමන් සිගේරා මහතාගේ අධීක්‍ෂණය මත ප‍්‍රධාන පොලිස් පරීක්‍ෂක වත්තේගම මහතා වැටලීම මෙහෙය විය. වැටලීමට කොස්තාපල්වරුන් වන (38339) තුෂාර, (77769) ප‍්‍රනාන්දු සහ (82489) අමල් යන නිලධාරීහු සහභාගි වූහ.\n\nමීගමුව සමූහ – විමල් කීර්ති",
       "URL": "https://divaina.lk/%e0%b6%ad%e0%b7%8f%e0%b6%bb%e0%b7%94%e0%b6%9a%e0%b7%8f-%e0%b6%89%e0%b6%b6%e0%b7%8a%e0%b6%b6%e0%b6%b1%e0%b7%8a-223-%e0%b6%9a%e0%b7%8a-%e0%b6%bb%e0%b6%a7-%e0%b6%b4%e0%b6%a7%e0%b7%80%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/659/"
}