{
       "Source": "divaina",
       "Timestamp": "January 22, 2022",
       "Headline": "පළමු පරීක්‍ෂණය නෙගටිව් – දෙවැනි පරීක්‍ෂණය පොසිටිව්: ඥාතීන්ට දී තිබූ කාන්තා මෘතදේහය රෝහලට රැගෙන විත් අවසන් කටයුතු කරයි",
       "News Content": "කොරෝනා රෝගී මළසිරුරක් ඥාතීන්ට මුදාහැර අවසන් කටයුතු සිදුකිරීමට සූදානම් කර තිබියදී පෙරේදා (20 දා) පෙරවරුවේ නැවත රෝහලට රැගෙනවිත් අවසන් කටයුතු සිදුකර ඇති පුවතක් නාගොඩ රෝහලින් වාර්තා වේ.\n\nපොතුවිල, මහගම්මැද්ද ප‍්‍රදේශයේ පදිංචිව සිටි හැත්තෑනම හැවිරිදි කාන්තාවකගේ මෘතදේහයක් නැවත මෙලෙස රැුගෙනවිත් ඇතැයි පැවසේ.\n\nඒ අනුව අදාළ මළසිරුර එම්බාම් කළ කළුතර මල් ශාලාවක සේවකයන් දෙදෙනකු සහ නිවැසියන් දස දෙනෙකු ඇතුළුව දොළොස් දෙනකු නිරෝධායනය කිරීමට කළුතර සෞඛ්‍ය අංශ කටයුතු යොදා තිබේ.\n\nඅදාළ කාන්තාව ඉකුත් 18 දා මියගොස් ඇති අතර ඇයගේ පීසීආර් පරීක්ෂණ වාර්තාව ලැබීමට මත්තෙන් මෘත දේහය ඥාතීන්ට භාරදී තිබේ.\n\nඒ අනුව කළුතර මල් ශාලාවකින් මළසිරුර එම්බාම් කර පොතුවිල මහ ගම්මැද්ද ප‍්‍රදේශයේ නිවසට ඉකුත් 19 දා පස්වරුවේ රැගෙන ගොස් තිබේ.\n\nකෙසේ වුවද පෙරේදා (20 දා) උදෑසන ලැබී ඇති පීසීආර් වාර්තාවට අනුව ඇයට කොවිඩ් වෛරසය ආසාදනය වී ඇති බවට තහවුරුවී ඇත.\n\nඒ අනුව වහා ක‍්‍රියාත්මක වූ රෝහල් කාර්ය මණ්ඩලය කළුතර සෞඛ්‍යය වෛද්‍ය විද්‍යායතනයේ මහජන සෞඛ්‍ය පරීක්ෂකවරුන් පිරිසක් අදාළ අවමඟුල පැවැත්වෙන නිවසට යොමුකර දේහය නැවත රෝහලට රැගෙන ඒමට ක‍්‍රියාකර නිරෝධායන නීතියට අනුව කළුතර ප‍්‍රාදේශීය සභාවේ පොතුවිල ආදාහනාගාරයේ දී අවසන් කටයුතු සිදුකර තිබේ.\n\nමේ පිළිබඳ අදහස් දැක්වූ නාගොඩ මහ රෝහලේ නියෝජ්‍ය වෛද්‍ය අධිකාරිවරයා පැවසුවේ, අපි අවස්ථා දෙකකදී පිසීආර් පරීක්ෂණ සිදු කරනවා.\n\nඇයගේ ජෛවානු ගුණනය 30 ට වඩා වැඩියි. ඒ නිසා පළමු පරීක්ෂණය නෙගටිව්. දෙවන පරීක්ෂණ පොසිටිව් බව දැනගැනීමෙන් පසු ඉතා ඉක්මනින් නිරෝධායන නීතියට අනුව අවසන් කටයුතු කළා.\n\nආර්. ඒ. එස්. පේ‍්‍රමතිලක – බණ්ඩාරගම",
       "URL": "https://divaina.lk/%e0%b6%b4%e0%b7%85%e0%b6%b8%e0%b7%94-%e0%b6%b4%e0%b6%bb%e0%b7%93%e0%b6%9a%e0%b7%8a%e2%80%8d%e0%b7%82%e0%b6%ab%e0%b6%ba-%e0%b6%b1%e0%b7%99%e0%b6%9c%e0%b6%a7%e0%b7%92%e0%b7%80%e0%b7%8a-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/565/"
}