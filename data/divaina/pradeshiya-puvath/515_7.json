{
       "Source": "divaina",
       "Timestamp": "March 23, 2022",
       "Headline": "පුත්තලමේ පුද්ගලයාගේ ඉතාලි හොර වීසාව ගුවන්තොටේදී පත්තු වෙයි",
       "News Content": "කූඨ ලෙස සකස් කළ ඉතාලි නේවාසික වීසා බලපත‍්‍රයක් උපයෝගී කර ගනිමින්, තුර්කියේ ඉස්තාන්බුල් නුවර ඔස්සේ ඉතාලිය වෙත පැන යෑමට තැත් කළ ශ‍්‍රී ලාංකිකයකු 21 වැනිදා රාත‍්‍රී කටුනායක ගුවන් තොටුපළ පිටත්වීමේ පර්යන්තයේ දී ආගමන විගමන දෙපාර්තමේන්තු දේශසීමා ආවේක්ෂණ ඒකකයේ නිලධාරීන් විසින් අත්අඩංගුවට ගෙන තිබේ.\n\nඔහු 58 හැවිරිදි පුත්තලම නගරයේ පදිංචිකරුවෙකි.\n\nඔහු 21 වැනිදා රාත‍්‍රී 09.35ට තුර්කියේ ඉස්තාන්බුල් නුවර බලා පිටත්ව යෑමට නියමිතව තිබූ තුර්කි ගුවන් සේවයේ ටී.කේ.- 735 දරන ගුවන් යානයට පිවිසීමට කටුනායක ගුවන් තොටුපළ වෙත පැමිණ තිබුණි.\n\nගුවන් සේවා නිශ්කාෂණ කටයුතු සඳහා ඔහු ඉදිරිපත් කළ ඉතාලි නේවාසික වීසා බලපත‍්‍රය පරීක්ෂා කළ ගුවන් සේවා නිලධාරීන් එය කූඨ ලෙස සකස් කළ එකක් බවට අනාවරණය කර ගෙන ඇත. මොහු කලක් ඉතාලියේ රියැදුරකු ලෙස සේවය කළ අයකු බව හෙළිව තිබේ. ඔහුගේ බිරිඳ සහ ළමයි තවමත් ඉතාලියේ වාසය කරති.\n\nමොහු මීට සෑහෙන කාලයකට පෙර ඉතාලියේ සිට ශ‍්‍රී ලංකාවට පැමිණ තිබූ අතර, ඒ කාලයේදී ඔහුගේ නේවාසික වීසා බලපත‍්‍රය කල් ඉකුත් වී තිබේ.\n\nඑනිසා මොහු කූඨ ලෙස මෙම ව්‍යාජ ඉතාලි නේවාසික වීසා බලපත‍්‍රය සකස් කර ගෙන තිබේ. මොහු වැඩිදුර විමර්ශන සඳහා කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබේ.\n\nකටුනායක ටී.කේ.ජී. කපිල",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8a%e0%b6%ad%e0%b6%bd%e0%b6%b8%e0%b7%9a-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b7%8f%e0%b6%9c%e0%b7%9a-%e0%b6%89%e0%b6%ad%e0%b7%8f%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/515/"
}