{
       "Source": "divaina",
       "Timestamp": "July 7, 2023",
       "Headline": "කොළඹ ඉන්දියානු අවන්හලක මිනී මරාගෙන",
       "News Content": "කොළඹ ගාලුමුවදොර සුපිරි සාප්පු සංකීර්ණයක පිහිටි ඉන්දීය අවන්හලක කළමනාකරුවකු ලෙස සේවය කරමින් සිටි ඉන්දීය ජාතිකයකු එහි ප්‍රධාන සූපවේදියකු ලෙස සේවය කරන තවත් ඉන්දීය ජාතිකයකුට පෙරේදා (05 වැනිදා) රාත්‍රී පිහියෙන් ඇන ඝාතනය කර ඇත.\n\nදෙදෙනා අතර දින කීපයක් තිස්සේ පැවති ආරවුලක ප්‍රතිඵලයක් ලෙස මෙම ඉන්දීය අවන්හල තුළදීම පිහියෙන් ඇන මෙම ඝාතනය සිදුකර ඇති බව පොලිසිය පවසයි.\n\nමෙම ඝාතනය සිදු කළ ඉන්දීය ජාතිකයා සහ ඒ සඳහා යොදාගත් තියුණු ආයුධය කොටුව පොලිසිය මගින් අත්අඩංගුවට ගෙන ඇත.\n\nමෙම ඉන්දීය ජාතිකයන් දෙදෙනා මීට සති දෙකකට පමණ උඩදී රැකියාවක් කිරීම සඳහා මෙරටට පැමිණ ඇති අතර ඔවුන් කොම්පක්‍ද්ක්‍දවීදිය ප්‍රදේශයේ නවාතැන්පළක නවාතැන් ගෙන සිට ඇත.\n\nමොවුන් දෙදෙනා ගාලුමුවදොර සුපිරි වෙළෙඳසලේ ආපන ශාලාවේ රැකියාව සඳහා එකට ගොස් තිබේ.\n\nමීට දින කීපයකට උඩදී නවාතැන්පළේදී මොවුන් දෙදෙනා අතර ආරවුලක් ඇතිවී තිබිණි.\n\nපෙරේදා රාත්‍රි එක් ඉන්දීය ජාතිකයකු අවන්හලේ රාජකාරි කරමින් සිටියදී නිවාඩු ලබා සිටි අනෙක් ඉන්දීය ජාතිකයා එහි පැමිණ ඇත.\n\nඒ අවස්ථාවේ දෙදෙනා අතර නැවත ආරවුලක් ඇතිවූ අතර 30 හැවිරිදි වියේ සිටි එක් ඉන්දීය ජාතිකයකු 28 හැවිරිදි වියේ පසු වූ අනෙක් ඉන්දීය ජාතිකයාට පිහියෙන් ඇන පළා ගොස් ඇත.\n\nබරපතළ තුවාල ලැබූ ඉන්දීය ජාතිකයා ජාතික රෝහලට රැගෙන යද්දී මියගොස් සිටි බව රෝහල් ආරංචිමාර්ග පැවසීය.\n\nකොටුව පොලිසිය වැඩිදුර පරීක්‍ෂණ පවත්වයි.\n\nහේමන්ත රන්දුණු",
       "URL": "https://divaina.lk/%e0%b6%9a%e0%b7%9c%e0%b7%85%e0%b6%b9-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%85%e0%b7%80%e0%b6%b1%e0%b7%8a%e0%b7%84%e0%b6%bd%e0%b6%9a-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/106/"
}