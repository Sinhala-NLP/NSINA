{
       "Source": "divaina",
       "Timestamp": "September 1, 2023",
       "Headline": "‘පන්දම්’ නැති ඕඅයිසීලා පත්කිරීම ඇරැඹෙයි",
       "News Content": "එකම පොලිස් ස්ථානයේ වසර 3ක සේවා කාලයක් සම්පූර්ණ කළ පොලිස් ස්ථානාධිපතිවරුන් ඉවත් කර දේශපාලන පත්වීම්වලින් බැහැරව නව ස්ථානාධිපතිවරුන් ඒ සඳහා පත්කිරීම පොලිස් මූලස්ථානය විසින් ආරම්භ කර ඇත.\n\nජාතික පොලිස් කොමිසමේ උපදෙස් සහ නියෝග මත පොලිස්පතිවරයා විසින් මෙම කටයුත්ත මේ වනවිටත් ආරම්භ කර තිබේ.\n\nපොලිස් ස්ථානාධිපතිවරුන් පත් කිරීමේ නව ක්‍රමවේදයක් යටතේ මෙම කටයුත්ත ක්‍රියාත්මක කර තිබෙන බවද පොලිස් මූලස්ථාන ආරංචි මාර්ග කීය.\n\nදේශපාලනඥයන්ගේ බලපෑම් මත, මන්ත්‍රීවරයාගේ ලියුමට පොලිස් ස්ථානාධිපතිවරුන් බහුතරයක් පත්කර ඇති බවට පසුගිය කාලයපුරා චෝදනා එල්ල වී තිබිණි.\n\nපොලිස්පතිවරයා පවා මේ බව ප්‍රසිද්ධියේ ප්‍රකාශ කර තිබිණි.\n\nඑහෙත් නව පොලිස් කොමිසම පිහිටුවීමෙන් පසුව පොලිස් ස්ථානාධිපතිවරුන් ඇතුළු ජ්‍යෙෂ්ඨ නිලධාරීන් පත්කිරීමේ සම්පූර්ණ බලය තම කොමිසම වෙත ලබාගෙන ඇත.\n\nඒ අනුව ස්ථානාධිපතිවරුන් පත්කිරීමේ නව ක්‍රමවේදයක් සකස් කර දේශපාලන බලපෑම්වලින් තොරව දක්‍ෂ කාර්යශූර පොලිස් ස්ථානාධිපතිවරුන් පත් කිරීමේ වැඩපිළිවෙළ ඉදිරියේදී ක්‍රියාත්මක කෙරෙනු ඇත.\n\nහේමන්ත රන්දුණු",
       "URL": "https://divaina.lk/%e0%b6%b4%e0%b6%b1%e0%b7%8a%e0%b6%af%e0%b6%b8%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%95%e0%b6%85%e0%b6%ba%e0%b7%92%e0%b7%83%e0%b7%93%e0%b6%bd%e0%b7%8f-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/40/"
}