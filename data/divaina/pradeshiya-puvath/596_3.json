{
       "Source": "divaina",
       "Timestamp": "December 17, 2021",
       "Headline": "මෙහෙකාර තරුණියට අතවර කළ විශ‍්‍රාමික හමුදා නිලධාරියා පොලිසිය යද්දී නිවසින් පලා ගිහින්",
       "News Content": "තන්තිරිමලේ 20 හැවිරිදි තරුණියක සිය නිවසේදී අතවරයට ලක් කළ බව කියන උතුරු පළාත භාරව සිටි යුද හමුදාවේ විශ‍්‍රාමික උසස් නිලධාරියා නිවසින්\n\nපලාගොස් ඇතැයි පානදුර දකුණ පොලිසිය කියයි.\n\nතන්තිරිමලේ ප‍්‍රදේශයේ පදිංචි එම තරුණියගෙන් ඉකුත් 13 වැනිදා පානදුර දකුණ පොලිසියට ලද පැමිණිල්ලක් අනුව බි‍්‍රගේඩියර්වරයා අත්අඩංගුවට ගැනීම සඳහා අවස්ථා කීපයකදී පොලිස් කණ්ඩායම් ඔහුගේ පානදුර නිවසට ගියද ඔහු නිවසින් බැහැරව ගොස් ඇති බව ඔහුගේ බිරිඳ පවසා තිබූ බව උසස් පොලිස් නිලධාරියෙක් පැවැසීය.\n\nමීට සිව් මසකට පෙර බි‍්‍රගේඩියර්වරයාගේ නිවසට මෙහෙකාර සේවය සඳහා පැමිණ සිටි තන්තිරිමලේ තරුණිය නිවසේ කාත් කවුරුත් නොමැති අවස්ථාවකදී අතවරයට ලක්කර අනතුරුව අවස්ථා කීපයකදී ඇය සමග අඹුසැමියන් ලෙස හැසිරී තිබූ බව තරුණියගේ ප‍්‍රකාශයකින් අනාවරණය වූ බව පොලිසිය කියයි.\n\nඑම සිද්ධියෙන් අනතුරුව බි‍්‍රගේඩියර්වරයාගේ නිවසේදී තරුණියට හදිසියේ ක්ලාන්ත ගතියක් ඇති වීම නිසා ඔවුන් විසින් ඇය පානදුර මූලික රෝහලට ඇතුළත් කර තිබිණි. අනතුරුව තරුණියගේ මව ගෙන්වා ඇය තන්තිරිමලේ ගමට පිටත් කර හැරීමට බි‍්‍රගේඩියර්වරයා ඇතුළු පිරිස කටයුතු කර තිබිණි.\n\nඑම සිද්ධියෙන් අනතුරුව තරුණියට වරින් වර තදබල හිසේ කැක්කුමක් ඇති වී අනුරාධපුර ප‍්‍රදේශයේ රජයේ රෝහලකට ප‍්‍රතිකාර සඳහා ගිය අවස්ථාවේදී වෛද්‍යවරයා රෝග නිධානය පිළිබඳ විමසීමේදී බි‍්‍රගේඩියර්වරයාගෙන් තමන්ට වූ අතවරය සම්බන්ධයෙන් කරුණු අනාවරණය කර තිබිණි.\n\nඑම වෛද්‍යවරයා විසින් පානදුර දකුණු පොලිසියට ඒ පිළිබඳව සිදුකළ දැනුම් දීමකින් අනතුරුව තරුණිය පොලිසිය වෙත ගෙන්වා ප‍්‍රකාශ ලබාගැනීමට කටයුතු කෙරිණි.\n\nකැස්බෑව – ජයසිංහ",
       "URL": "https://divaina.lk/%e0%b6%b8%e0%b7%99%e0%b7%84%e0%b7%99%e0%b6%9a%e0%b7%8f%e0%b6%bb-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85-%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/596/"
}