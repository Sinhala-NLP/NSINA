{
       "Source": "divaina",
       "Timestamp": "October 3, 2023",
       "Headline": "පාසල් සිසුවියකට අතවර කිරීමට තැත්කළ එක්දරු පියෙක් 10 තෙක් රිමාන්ඩ්",
       "News Content": "බස් රථයක පාසලට යමින් සිටි දාහත් හැවිරිදි පාසල් සිසුවියකට ලිංගික අතවරයක් සිදු කිරීමට තැත් කිරීම සම්බන්ධව අත්අඩංගුවට ගත් විසිහතර හැවිරිදි එක් දරු පියෙක් මේ මස 10 වැනිදා දක්වා රක්ෂිත බන්ධනාගාරගත කර තැබීමට මහර අංක 02 අධිකරණයේ මහෙස්ත්‍රාත් ජනිතා පෙරේරා මහත්මිය නියම කරනු ලැබුවාය.\n\nමෙසේ රක්ෂිත බන්ධනාගාරගත කෙළේ ගාල්ල ප්‍රදේශයේ පදිංචි එක් දරු පියෙකු වේ.\n\nඉකුත් 27 වැනිදා උදෑසන කිරිබත්ගොඩ සිට කරාබුගස්හන්දිය දක්වා ධාවනය වූ මාර්ග අංක 356 පෞද්ගලික මගී බස් රථයකට මාකොළ ප්‍රදේශයේදී පාසල් යෑම සඳහා එම සිසුවිය ගොඩ වී අසුනක වාඩි වී ඇත.\n\nපසුව වෙනත් ස්ථානයකින් එම බස් රථයට ගොඩ වූ මොහු එම සිසුවිය අසුන ළඟින්ම වාඩි වී ගමන් කරමින් සිටින අතරතුර ඔහු කලිසමේ සිප් එක ගලවා රහස් පෙදෙස ඇයට පෙන්වමින් සිටි අවස්ථාවේ සිසුවිය බියට පත් වී කලබල වූ නිසා මොහු බස් රථයෙන් බැස දිව යෑමට තැත් කර තිබේ.\n\nමේ අවස්ථාවේ එම බස් රථයේ කොන්දොස්තරවරයා හා අවට පිරිස් ඔහු ලුහු බැඳ ගොස් අල්ලා පොලිසියට භාර දී ඇත.\n\nමෙහිදී අත්අඩංගුවට ගන්නා ලද එම එක් දරු පියා බියගම පොලිස් ස්ථානාධිපති ප්‍රධාන පොලිස් පරීක්ෂක අජිත් විජේසිංහ මහතාගේ උපදෙස් අනුව ළමා හා කාන්තා කාර්යාංශයේ ස්ථානාධිපතිනි පොලිස් පරික්ෂිකා එම්. ඒ. එන්. ප්‍රබෝදනි, රථවාහන අංශයේ සැරයන් වේරපිටිය (60352) හා නඩු මෙහෙයුම් අංශයේ කාන්තා පො. කො. මධුවන්ති (10369) යන නිලධාරීහු විසින් අධිකරණයට ඉදිරිපත් කළහ.දෙල්ගොඩ – ඩබ්ලිව්. ඩී. විතාන හා බියගම – සුදත් පුබුදු කීර්ති",
       "URL": "https://divaina.lk/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%9a%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%92%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/7/"
}