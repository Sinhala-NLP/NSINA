{
       "Source": "divaina",
       "Timestamp": "March 1, 2023",
       "Headline": "ජාජබ අපේක්‍ෂකගේ මරණය ගැන විවෘත තීන්දුවක්!",
       "News Content": "ජාතික ජනබලවේගය කොළඹදී පැවැත්වූ විරෝධතාව අතරතුර පොලිසිය එල්ල කළ ජල හා කඳුළු ගෑස් ප්‍රහාරය අතරතුර හදිසියේ රෝගාතුර වීමෙන් කොළඹ ජාතික රෝහලට ඇතුළත් කර සිටියදී ජීවිතක්‍ෂයට පත්වූ ජාතික ජනබලවේගයේ නිවිතිගල ප්‍රාදේශීය සභා අපේක්‍ෂක නිමල් අමරසිරි මහතාගේ මරණයට අදාළ පශ්චාත් මරණ පරීක්‍ෂණයේදී ඊයේ (28දා) විවෘත තීන්දුවක් නිකුත් කළේය.\n\nඊයේ (28 දා) පෙරවරුවේ සිදුකළ පශ්චාත් මරණ පරීක්‍ෂණයේදී මියගිය අයගේ සිරුරේ කොටස් රජයේ රස පරීක්‍ෂකවරයා වෙත යවා අදාළ පරීක්‍ෂණවලින් පසුව එම මරණයට හේතුව නිශ්චිතවම ප්‍රකාශ කළ හැකි බව කොළඹ අධිකරණ වෛද්‍ය නිලධාරි කාර්යාලයේ ප්‍රකාශකයෙක් ‘දිවයින’ට පැවසීය.\n\nඔහු ඇදවැටීමකින් මියගියේ ද, කඳුළු ගෑස් උණ්ඩ වැදීමකින් මියගියේ ද, හෘදයාබාධයකින් මියගියේ ද යන්න සම්බන්ධයෙන් එහිදී හෙළිකරගත හැකිවනු ඇතැයි ද හෙතෙම කීය.\n\nමියගිය අයගේ දේහය පිළිබඳ පශ්චාත් මරණ පරීක්‍ෂණය කොළඹ අධිකරණ වෛද්‍ය නිලධාරි රාජපක්‍ෂ මහතා විසින් සිදු කරනු ලැබීය. පැය තුනක පමණ කාලයක් ඒ සඳහා ගතවූ අතර පශ්චාත් මරණ පරීක්‍ෂණයෙන් පසු මියගිය අයගේ දේහය භූමදාන කටයුතු කිරීමට ඔහුගේ ඥාතීන්ට අධිකරණ වෛද්‍ය නිලධාරි කාර්යාලයෙන් භාරදුන්නේය.\n\nපසුගිය 26 වැනිදා කොළඹදී පැවති ජාතික ජනබලවේගය සංවිධානය කළ විරෝධතාව අතරතුර රෝගාතුරව මෙලෙස මියගොස් තිබුණේ මෙවර පළාත් පාලන මැතිවරණයට නිවිතිගල ප්‍රාදේශීය සභාවට මාලිමාව ලකුණින් තරග කිරීමට අපේක්‍ෂාවෙන් සිටි නිමල් අමරසිරි (61) මහතාය.\n\nමේ පිළිබඳ කොම්පඤ්ඤවීදිය පොලිසිය වැඩිදුර පරීක්‍ෂණ සිදුකරයි.\n\nප්‍රදීප් ප්‍රසන්න සමරකෝන්, ඇන්ටන් ප්‍රනාන්දු",
       "URL": "https://divaina.lk/%e0%b6%a2%e0%b7%8f%e0%b6%a2%e0%b6%b6-%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b6%9a%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b6%9c%e0%b7%90%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/227/"
}