{
       "Source": "divaina",
       "Timestamp": "September 29, 2023",
       "Headline": "සී.අයි.ඩී ලොක්කන්ගේ රථ ගාලෙත් හරක්කටාට පනින්න යතුරුපැදියක් හංගලා",
       "News Content": "ආරක්‍ෂක නිලධාරීන්ට වෙඩි තබා අපරාධ පරීක්‍ෂණ දෙපාර්තමේන්තුවෙන් පැන යෑමේ උත්සාහය සාර්ථක වූයේ නම් ඉන් පසු හරක්කටාට පලායෑමට අධිවේගී යතුරු පැදියක් එම මූලස්ථානයේ රථ ගාලේ සඟවා තබා ඇත්තේ මේ වනවිට අතුරුදන්ව ඇති පොලිස් කොස්තාපල්වරයා විසින් බව විමර්ශනවලින් හෙළිවී ඇත.\n\nරුපියල් දසලක්‍ෂයකට අධික වටිනාකමෙන් යුත් මෙම නවීන පන්නයේ යතුරු පැදිය අපරාධ පරීක්‍ෂණ දෙපාර්තමේන්තුවේ නියෝජ්‍ය පොලිස්පති වරයාගේ සහ අධ්‍යක්‍ෂකවරයාගේ නිල රථ නතර කර තබන ස්ථානයට නුදුරින් නවතා තිබිය දී පෙරේදා සොයාගෙන තිබිණි.\n\nහිමිකරුවකු නොමැති අති නවීන යතුරු පැදියක් සති කීපයක් තිස්සේ අපරාධ පරීක්‍ෂණ දෙපාර්තමේන්තුවේ උසස් නිලධාරීන්ගේ රථ ගාලේ නතර කර තිබිය දී ඒ පිළිබදව සොයා බලන ලෙස කොළඹ අපරාධ කොට්ඨාසය දැනුම් දී ඇත.\n\nඒ අනුව අපරාධ පරීක්‍ෂණ දෙපාර්තමේන්තුවේ නිලධාරීන් කණ්ඩායමක් සිදුකළ විමර්ශනයක දී හෙළිවී ඇත්තේ මෙම යතුරු පැදිය හරක්කටාට එම දෙපාර්තමේන්තුවෙන් පලා යෑමට සූදානම් කර තිබූ එකක් බවයි. යතුරු පැදියේ ඉන්ධන ටැංකිය පුරවා ඇති අතර ඊට ව්‍යාජ අංකයක් ද යොදා තිබී ඇත.\n\nහරක්කටාගේ පලා යෑමේ උත්සාහයට සහාය වූ පොලිස් කොස්තාපල්වරයා විසින් මෙම යතුරු පැදිය හොර රහසේම අපරාධ පරීක්‍ෂණ දෙපාර්තමේන්තු මූලස්ථානය වෙත ගෙනැවිත් සඟවා තබා ඇති බව අනාවරණය කර ගෙන ඇත.\n\nඅපරාධ පරීක්‍ෂණ දෙපාර්තමේන්තුවේ සී සී ටී වී කැමරා පද්ධතිය කාලයක සිට අක්‍රියව තිබීම නිසා මෙම යතුරු පැදිය රැගෙන එන පුද්ගලයා හඳුනාගැනීමට නොහැකි බව පොලිසිය පවසයි.\n\nඑහෙත් මේ වනවිට සිදුකර ඇති විමර්ශනවලින් හෙළිවී ඇත්තේ යතුරු පැදිය හරක් කටා අපරාධ පරීක්‍ෂණ දෙපාර්තමේන්තුවෙන් පලා යෑමට සැලසුම් කළ දිනට පෙර දින සැකකාර කොස්තාපල්වරයා විසින් එහි ගෙනැවිත් තබා ඇති බවයි.\n\nඅපරාධ පරීක්‍ෂණ දෙපාර්තමේන්තුවෙන් පලා ගියේ නම් හරක්කටාට සහ කොස්තාපල්වරයාට මාතරට පලා යෑමට මෝටර් රථයක් ද සූදා නම්කර තිබූ අතර එම මෝටර් රථයට සහ ඔවුන් රැගෙන යෑමේ කොන්ත්‍රාත්තුව භාරගෙන සිටි සැකකරුවන් සිව්දෙනා කොළඹ අපරාධ කොට්ඨාසය මගින් අත්අඩංගුවට ගෙන ඇත.\n\nහරක්කටා ට පලා යෑමට උපකාර කළ කොස්තාපල්වරයා පිළිබඳව මෙතෙක් කිසිදු තොරතුරක් හෙළිවී නැත.\n\nහේමන්ත රන්දුණු",
       "URL": "https://divaina.lk/%e0%b7%83%e0%b7%93-%e0%b6%85%e0%b6%ba%e0%b7%92-%e0%b6%a9%e0%b7%93-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b6%b1%e0%b7%8a%e0%b6%9c%e0%b7%9a-%e0%b6%bb%e0%b6%ae-%e0%b6%9c%e0%b7%8f%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/10/"
}