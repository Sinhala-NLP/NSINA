{
       "Source": "divaina",
       "Timestamp": "March 21, 2023",
       "Headline": "කොස්ලන්දේ මහ වැස්සෙන් කබරගල කන්ද කඩා හැලේ – නිවාස 24කට දැඩි හානි",
       "News Content": "කොස්ලන්ද ප්‍රදේශයට 19 වෙනිදා රාත්‍රී ඇදහැලු‍ණු මහා වර්ෂාවත් සමඟ මස්කෙළිය වැවිලි සමාගමට අයත් පූනාගල වතුයායේ කබරගල කොටසේ පස්කන්දක් නායයෑමෙන් නිවාස විසිහතරකට අලාභහානි සිදුවී ඇතැයි ලියන්ගහවෙල පොලීසිය පවසයි.\n\nනිවාස තුනකට සහ වෙළෙඳසලකට පස්කන්දක් කඩාවැටීමෙන් සම්පූර්ණයෙන්ම අලාභහානි සිදුවී ඇති අතර තවත් නිවාස විස්සකට අර්ධ හානි සිදුවී ඇත.\n\nමෙම නිවාස පේළියේ පවුල් හැටදෙකකට අයත් පුද්ගලයින් දෙසීය විසිදෙනෙකු පදිංචිව සිට ඇත.\n\nඅනතුරෙන් කාන්තාවන් තිදෙනෙකුට සහ පිරිමින් තිදෙනෙකුට තුවාල සිදුවී ඇති අතර ඔවුන් දැනට කොස්ලන්ද දිසා රෝහලේ ප්‍රතිකාර ලබමින් පසුවෙයි.\n\nඔවුන්ගේ තත්වය බරපතළ නොවන බව රෝහල් ආරංචි මාර්ග සඳහන් කරයි.\n\nපේළි නිවාස වල පදිංචිව සිටි පුද්ගලයින් දෙසීය විසිදෙනෙකු අවතැන්වී සිටින අතර ඔවුන් අංක 03 දෙමළ විද්‍යාලයේ තාවකාලිකව පදිංචිකරවා ඇත.\n\nඔවුන්ට අවශ්‍ය ආහාරපානාදිය සහ අනෙකුත් අවශ්‍යතාවන් සපුරාලීමට කටයුතු යොදා ඇතැයි බදුල්ල දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂක ඊ.එම්.එල්. උදය කුමාර මහතා පැවසීය.\n\nසිද්ධිය සැලවූ වහාම පොලීසිය සහ යුදහමුදා නිලධාරීන් පැමිණ විපතට පත්වූවන් මුදවාගැනීමට කටයුතු කළ අතර ප්‍රදේශවාසීන්ගේ සහයෝගයද ඊට ලැබුණු බව සඳහන් කළ සහකාර අධ්‍යක්ෂකවරයා ඉදිරියේදී හානිවූ නිවාස ඉදිකරදීමට කටයුතු කරන බවත් සඳහන් කළේය.බඩල්කුඹුර රවිඳු ගුණතිලක සහ බණ්ඩාරවෙල කරුණාරත්න පල්ලේගම, බදුල්ල එච්. එම්. සමරකෝන් බණ්ඩාර",
       "URL": "https://divaina.lk/%e0%b6%9a%e0%b7%9c%e0%b7%83%e0%b7%8a%e0%b6%bd%e0%b6%b1%e0%b7%8a%e0%b6%af%e0%b7%9a-%e0%b6%b8%e0%b7%84-%e0%b7%80%e0%b7%90%e0%b7%83%e0%b7%8a%e0%b7%83%e0%b7%99%e0%b6%b1%e0%b7%8a-%e0%b6%9a%e0%b6%b6/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/207/"
}