{
       "Source": "divaina",
       "Timestamp": "July 2, 2022",
       "Headline": "මුලතිව් ශිෂ්‍යාවන් 6 දෙනකුට අතවර කළ ගුරුවරයා සොයා පරීක්ෂණ",
       "News Content": "ශිෂ්‍යාවන් හය දෙනකු ලිංගික අතවරවලට ගොදුරු කළ පාසල් ගුරුවරයකු වහාම අත්අඩංගුවට ගෙන අධිකරණය හමුවට ඉදිරිපත් කරන ලෙස මුලතිව් මහෙස්ත්‍රාත් ආර්. සරවනරාජා මහතා පොලිසියට නියෝග කළේය.\n\nමුලතිව් පොලිසියට ලැබුණු තොරතුරක් මත අදාළ ශිෂ්‍යාවන් හය දෙනාගෙන් ප්‍රකාශ ලබා ගෙන එම ශිෂ්‍යාවන් හය දෙනා රෝහල්ගත කොට ලබා ගත් වෛද්‍ය පරීක්ෂණ වාර්තා අධිකරණයට ඉදිරිපත් කිරීමෙන් පසුව අධිකරණය විසින් මෙම නියෝගය ලබා දී තිබේ.\n\nනමුත් මෙම සිද්ධිය සිදු වූ දිනයේදීම අදාළ ගුරුවරයා ප්‍රදේශයෙන් පලාගොස් ඇති අතර ඔහු මෙම ශිෂ්‍යාවන් ලිංගික කටයුතු සඳහා යොදවාගෙන ඇත්තේ පාසල් පරිසරය තුළ ඔවුන්ට ප්‍රේම සබඳකම් ගොඩනගා ගැනීම සඳහා අනුබල හා උදව් උපකාර ලබා දීමෙන් පසුව බව හෙළි වී තිබේ.\n\nමෙම ගුරුවරයාට එම කටයුතු සඳහා උදව් උපකාර කළ බව කියන සිසුවකුද පොලිසිය විසින් අත්අඩංගුවට ගෙන අධිකරණය හමුවට ඉදිරිපත් කරන ලද නමුත් අධිකරණය ඔහුව පුද්ගල ඇප මත නිදහස් කොට තිබේ.\n\nවහාම මෙම ගුරුවරයා අත්අඩංගුවට ගන්නා ලෙස ඉල්ලමින් මුලතිව් ප්‍රදේශයේ කාන්තා සංවිධාන කීපයක්ම මුලතිව් නගරයේ විරෝධතාවක නිරත වූ අතර පොලිසිය එම සැකකටයුතු ගුරුවරයා අත්අඩංගුවට ගැනීමට පියවර ගෙන තිබේ.\n\nදිනසේන රතුගමගේ",
       "URL": "https://divaina.lk/%e0%b6%b8%e0%b7%94%e0%b6%bd%e0%b6%ad%e0%b7%92%e0%b7%80%e0%b7%8a-%e0%b7%81%e0%b7%92%e0%b7%82%e0%b7%8a%e0%b6%ba%e0%b7%8f%e0%b7%80%e0%b6%b1%e0%b7%8a-6-%e0%b6%af%e0%b7%99%e0%b6%b1%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/437/"
}