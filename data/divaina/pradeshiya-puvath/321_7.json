{
       "Source": "divaina",
       "Timestamp": "November 18, 2022",
       "Headline": "කෝටිපතියාගේ නිකටට තැබූ උණ්ඩය මොළය පසාරු කරගෙන ගිහින්",
       "News Content": "දිගන කෝටිපති ව්‍යාපාරිකයාගේ මරණයට හේතුව නිකට යටින් තබන ලද ගිනි අවියකින් නිකුත් වූ උණ්ඩයක් මොළේ පසාරු කරගෙන යෑම නිසා ඇති වූ තුවාල සහ රුධිර වහනය බවට මහනුවර ජාතික රෝහලේ අධිකරණ වෛද්‍ය විශේෂඥ සුබ්‍රමනියම් මහතා නිගමනය කර ඇත.\n\nමහනුවර ජාතික රෝහලේ දී ඊයේ (17 දා) පස්වරුවේ පැවැති පශ්චාත් මරණ පරීක්ෂණයෙන් අනතුරුව විශේෂඥ අධිකරණ වෛද්‍යවරයා එම නිගමනයට එළඹ ඇත. දිගන ප්‍රදේශයේ සුප්‍රසිද්ධ ව්‍යාපාරිකයකු වන දොන් මංගල ගුණවර්ධන නමැති අය පෙරේදා (16දා) දහවල් 12.15 ට පමණ දිගන නගරයේ පිහිටි ඔහුගේ ව්‍යාපාරික ස්ථානය තුළ දී වෙඩි තබා ගැනීමෙන් පසුව මහනුවර රෝහලට ඇතුළත් කෙරිණි. රෝහල්ගත කරන විට ද මියගොස් සිටි බව රෝහල් ආරංචි මාර්ග පවසයි.\n\nමෙම වෙඩි තබා ගැනීම සිදුවන අවස්ථාවේදී ඔහුගේ කාර්යාලය තුළ සේවිකාවන් දෙදෙනකු හා රියදුරු සිට ඇති බවට පොලිසියට තොරතුරු අනාවරණය වී තිබේ. මරණයට අදාළ තොරතුරු මේ වන විටත් පරීක්ෂණ ඔස්සේ සොයා බලමින් සිටින බව ද මරණයට හේතුව තව වනතුරු නිශ්චය කරගැනීමට නොහැකි වූ බවද පොලිසිය පවසයි.\n\nදෙදරු පියකු වන මංගල ගුණවර්ධන රුපියල් කෝටි ගණනින් මුදල් පොලියට ලබා දෙමින් ව්‍යාපාර කටයුතු ආරම්භ කර ඇත. ඊට අමතරව ව්‍යාපාර රැසක් පවත්වා ගෙන ගොස් ඇති බව ද පොලිසිය පවසයි.\n\nසිද්ධිය සම්බන්ධයෙන් මධ්‍යම ජ්‍යෙෂ්ඨ නියෝජ්‍ය පොලිස්පති සංජීව ධර්මරත්න මහතාගේ මෙහෙයවීමෙන් පරීක්ෂණ සිදු කෙරේ.සමන්ති වීරසේකර",
       "URL": "https://divaina.lk/%e0%b6%9a%e0%b7%9d%e0%b6%a7%e0%b7%92%e0%b6%b4%e0%b6%ad%e0%b7%92%e0%b6%ba%e0%b7%8f%e0%b6%9c%e0%b7%9a-%e0%b6%b1%e0%b7%92%e0%b6%9a%e0%b6%a7%e0%b6%a7-%e0%b6%ad%e0%b7%90%e0%b6%b6%e0%b7%96-%e0%b6%8b/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/321/"
}