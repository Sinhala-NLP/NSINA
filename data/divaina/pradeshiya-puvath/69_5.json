{
       "Source": "divaina",
       "Timestamp": "August 9, 2023",
       "Headline": "15 හැවිරිදි දැරිය කෙළෙසූ පියා වසර විස්සක් මහ උළු ගෙදරට",
       "News Content": "දහවැනි ශ්‍රේණියේ ඉගෙනුම ලැබූ 15 හැවිරිදි සිය දියණියට බරපතළ ලිංගික අපචාර කළ බවට වරදකරු වූ පියෙකුට බරපතළ වැඩ සහිත වසර දහය බැගින් වසර විස්සක සිර දඬුවමක්ද, ඊට අමතරව රුපියල් හතළිස් දහසක දඩ මුදලක් සහ අතවරයට ලක් වූ දියණියට රුපියල් ලක්ෂයක වන්දි මුදලක්ද ගෙවන ලෙස බළපිටිය මහාධිකරණ විනිසුරු රංග දිසානායක මහතා ඊයේ (8දා) නියම කළේය.\n\nමෙසේ දඬුවම් ලැබුවේ පිටිගල පොලිස් වසමට අයත් පොරවගම අයෙකි.\n\n2013 වසරේ ජනවාරි මස පළමුවැනිදා සිට 31 වැනිදා දක්වා කාලය තුළදී කිහිප වතාවක්ම මෙම දැරිය අතවරයට ලක් වී තිබෙනුයේ මව විදේශ ගත වී සිටියදී පියාගේ රැකවරණය යටතේ සිටියදීය. අතවරයට ලක්වන දින උදේ මෙම දැරිය පෙරදින රාත්‍රියේ පිසින ලද පිළුණු වූ පරිප්පු ආහාරයට ගෙන ඇති අතර මේ නිසා සවස වමනය කර ඇත. බීමත්ව සිටි පියාටමේබව කියද්දී එය පිළිනොගෙන කිසියම් අයකුගෙන් අතවර වෙන්න ඇතැයි කියා පරීක්ෂා කර බැලීමටයැයි කියමින් බරපතළ ලිංගික අතවර කර තිබේ.\n\nකිහිප වතාවක්ම මෙසේ අතවරයට ලක් වෙද්දී අසල්වැසි ඥාතියෙකුට පැවසීමෙන් පසු පිටිගල පොලිසියට පැමිණිලි කර තිබේ. පිටිගල පොලිසියේ කාන්තා පොලිස් සැරයන් ප්‍රියංගනී (5784) මහත්මිය මේ ගැන විමර්ශනය කර අධිකරණය හමුවේ චෝදනා ගොනු කොට තිබිණි.\n\nඒඅනුව වැරදිකරු වූ පියාට එක් චෝදනාවකට වසර දහය බැගින් වසර විස්සක සිර දඬුවම් නියම කෙරිණි. ඊට අමතරව රුපියල් විසි දහස බැගින් රුපියල් හතළිස් දහසක දඩ මුදලක් ගෙවන ලෙසත්, එය නොගෙවන්නේ නම් මාස හය බැගින් ලිහිල් සිර දඬුවම් දෙකක්ද නියම කළේය. එයට අමතරව අතවරයට ලක් වූ අයට රුපියල් ලක්ෂයක වන්දි මුදලක් ගෙවන ලෙසත්, එය නොගෙවන්නේ නම් තවත් මාස හයක ලිහිල් සිර දඬුවමක්ද මහාධිකරණ විනිසුරුවරයා නියම කළේය.\n\nපැමිණිල්ල වෙනුවෙන් රජයේ නීතිඥ සෞම්‍යා විජේසිංහ මෙනෙවිය පෙනී සිටියාය.බළපිටිය – අනුර යසමිත්",
       "URL": "https://divaina.lk/15-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b7%90%e0%b6%bb%e0%b7%92%e0%b6%ba-%e0%b6%9a%e0%b7%99%e0%b7%85%e0%b7%99%e0%b7%83%e0%b7%96-%e0%b6%b4%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/69/"
}