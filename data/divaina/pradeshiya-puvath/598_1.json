{
       "Source": "divaina",
       "Timestamp": "December 15, 2021",
       "Headline": "පී.සී.ආර් ප‍්‍රතිඵල එනවිට ඔක්කොම වෙලා ඉවරයි: ඥාතීන්ට භාරදුන් මෘතදේහයක් මොනරාගල රෝහලෙන් යළි ගෙනයයි",
       "News Content": "මොනරාගල දිස්ත‍්‍රික් මහ රෝහලේ ප‍්‍රතිකාර ලබමින් සිටියදී පෙරේදා (13 දා) මියගිය පස්දරු මවකට ‘කොවිඞ් 19’ වෛරසය ආසාදනය වී ඇති බැව් හෙළිවීමෙන් අනතුරුව මෘතදේහය නැවත මොනරාගල රෝහලට ගෙනැවිත් තිබේ.\n\nඔක්කම්පිටිය, මාලිගාවිල, මිණිපුරගම පදිංචි ඞී.එම්. බණ්ඩාර මැණිකා (75) නමැති පස්දරු මවක් 13 වැනිදා උදෑසන රෝහලේදී මියගොස් ඇත.\n\nපී.සී.ආර්. පරීක්ෂණයක් සඳහා ඇයගේ සෙම් සාම්පල යොමුකර තිබියදී රෝහල මගින් ඇයගේ මෘතදේහය ඥාතීන්ට භාරදී ඇත.\n\nබුත්තල ප‍්‍රදේශයේ මල්ශාලාවක් මගින් දේහය එම්බාම්කොට ඥාතීන්ට භාරදී ඇත.\n\nඑදින සවස ඇයගේ පී.සී.ආර් වාර්තාව ලැබී ඇති අතර ඇයට ‘කොවිඞ් 19’ වෛරසය ආසාදනය වී ඇති බවට අනාවරණය වී තිබේ.\n\nපසුව වහා ක‍්‍රියාත්මක වූ මොනරාගල දිස්ත‍්‍රික් මහ රෝහල 1990 සුවසැරිය ගිලන් රථයක් මගින් මහ ? නිවසට ගොස් මෘතදේහය ආපසු රෝහලට ගෙනැවිත් තිබේ.\n\nඇයගේ මෘතදේහය නිවසේ තැන්පත්කර තිබියදී ගම්වාසීන් සහ ඥාති හිතවතුන් විශාල පිරිසක් නිවසට පැමිණ අවසන් ගෞරව දක්වා ඇත.\n\nමියගිය කාන්තාවගේ අවසන් කටයුතු සෞඛ්‍ය උපදෙස් මත ඊයේ (14 දා) මොනරාගල ආදාහනාගාරයේදී සිදුකිරීමට නියමිතව තිබිණි.\n\nබඩල්කුඹුර රවිඳු ගුණතිලක",
       "URL": "https://divaina.lk/%e0%b6%b4%e0%b7%93-%e0%b7%83%e0%b7%93-%e0%b6%86%e0%b6%bb%e0%b7%8a-%e0%b6%b4%e2%80%8d%e0%b7%8a%e2%80%8d%e0%b6%bb%e0%b6%ad%e0%b7%92%e0%b6%b5%e0%b6%bd-%e0%b6%91%e0%b6%b1%e0%b7%80%e0%b7%92%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/598/"
}