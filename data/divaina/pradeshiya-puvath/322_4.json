{
       "Source": "divaina",
       "Timestamp": "November 17, 2022",
       "Headline": "තරුණියක පැහැරගෙන වෑන් රථයකදී දූෂණය කර තල්ලු කළ පුද්ගලයා රිය අනතුරක සැකකරුවකු ලෙස උසාවි දාලා",
       "News Content": "තරුණියක පැහැරගෙන වෑන් රථයක් තුළදී දූෂණය කර ධාවනය වෙමින් තිබූ වෑන් රථයෙන් පිටතට තල්ලු කර මරණීය තුවාල සිදු කළේ යැයි කියන සිද්ධියක සැකකරුවකු අත්අඩංගුවට ගෙන ඔහු රිය අනතුරක සැකකරුවකු ලෙස අධිකරණයට ඉදිරිපත් කිරීමේ සිදුවීමක් බටපොළ පොලිසියෙන් වාර්තා වෙයි.\n\nමෙම සිද්ධියෙන් බරපතළ තුවාල ලැබූ තරුණිය මේ වන විටත් සිහිසුන් තත්ත්වයෙන් වැඩිදුර ප්‍රතිකාර සඳහා ගාල්ල කරාපිටිය රෝහලේ දැඩි සත්කාර ඒකකයට ඇතුළත් කරනු ලැබ සිටියි.\n\nපහර දීමෙන් හෝ වෙනත් තත්ත්වයක් හේතුවෙන් මොළය ඉදිමීමට ලක්ව අසාධ්‍යව සිටින එම තරුණියගේ තත්ත්වය ඉතාම බරපතළ බව රෝහල් ආරංචි මාර්ග සඳහන් කරයි.\n\nබටපොළ ප්‍රදේශයේ පෞද්ගලික ආයතනයක සේවය කරන තරුණිය මීට කලකට ඉහතදී පුද්ගලයකු සමග ප්‍රේම සබඳතාවක් පවත්වා ඇත.\n\nපසුව එම පුද්ගලයා එක්දරු විවාහකයකු බවට අනාවරණය වීම හේතුවෙන් තරුණිය එම සම්බන්ධය නවතා දමා ඇති අතර තරුණිය වෑන් රථයෙන් පිටතට දැමූ සැකකරු ඇය සම්බන්ධයක් පැවත්වූ පුද්ගලයා බව තරුණියගේ ඥාතීහු සඳහන් කරති.\n\nප්‍රේම සබඳතාව නතර කිරීම හේතුවෙන් උරණ වූ ඔහු තරුණිය පැහැරගෙන දූෂණය කිරීමෙන් පසු මෙලෙස ධාවනය වන වෑන් රථයෙන් තල්ලු කර දමා මරා දමන්නට උත්සාහ ගන්නට ඇතැයි ද ඔවුහු පවසති.\n\nබටපොළ තේ වතුයාය පිහිටි පාළු ප්‍රදේශයේ දී ඉකුත් සිකුරාදා (11 වැනිදා) රාත්‍රි හතට පමණ ධාවනය වන වෑන් රථයෙන් තරුණිය පිටතට ඇද දමද්දී වෑන් රථයට පසුපසින් යතුරුපැදියකින් සිය බිරිඳ ද සමග පැමිණි තරුණියගේ මවගේ සොහොයුරා සිද්ධිය දැක සැකකරු අල්ලා බටපොළ පොලිසියට භාර දී තිබේ.\n\nබටපොළ පොලිසිය එම පුද්ගලයා රිය අනතුරක සැකකරුවකු ලෙස අධිකරණයට ඉදිරිපත් කර ඇත්තේ එසේ අත්අඩංගුවට ගැනීමෙන් අනතුරුවය.\n\nඑලෙස රිය අනතුරක සැකකරුවකු ලෙස බී වාර්තාවක් නොමැතිව අධිකරණයට ඉදිරිපත් කළ ඔහුට ඇප නියම කළ අධිකරණය බී වාර්තාවක් මඟින් කරුණු වාර්තා කරමින් සැකකරු ඉකුත් 14 වැනිදා (සඳුදා) යළි ඉදිරිපත් කර ලෙස බටපොළ පොලිසියට නියෝග කර තිබේ.\n\nඑම තත්ත්වයත් සමග තරුණියගේ ඥාතීන් සිද්ධිය සම්බන්ධයෙන් දකුණු පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතාට පැමිණිල්ලක් ද කර ඇත.\n\nඑසේ පැමිණිලි කිරීමෙන් පසු අධිකරණ නියෝගයට අනුව බටපොළ පොලිසිය නැවත සැකකරු බී වාර්තාවක් මගින් අධිකරණයට ඉදිරිපත් කර ඇති අතර එහිදී ඔහු ලබන 24 වැනිදා දක්වා රක්‍ෂිත බන්ධනාගාරගත කරන ලෙස මහෙස්ත්‍රාත්වරයා නියෝග කර තිබේ.සමන් ගමගේ",
       "URL": "https://divaina.lk/%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9a-%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c%e0%b7%99%e0%b6%b1-%e0%b7%80%e0%b7%91%e0%b6%b1%e0%b7%8a-%e0%b6%bb%e0%b6%ae/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/322/"
}