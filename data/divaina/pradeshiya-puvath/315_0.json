{
       "Source": "divaina",
       "Timestamp": "November 26, 2022",
       "Headline": "තුන්වැනි මහලේ නිදා සිටි බබා බිමට වීසි කර මරලා",
       "News Content": "මාමා අත්අඩංගුවටසැකකරු අංගොඩින් ප්‍රතිකාර ගත් කෙනෙක්කවුද මන්දා මගේ කනට කරලා කියන දේ මම කරනවා සැකකරු කියයි\n\nග්‍රෑන්ඩ්පාස්, සමගිපුර, මහල් නිවාස සංකීර්ණයක තුන්වැනි මහලේ නිවසක නිදා සිටි අවුරුදු එකහමාරක කුඩා පිරිමි දරුවකු, මවගේ වැඩිමහල් සොහොයුරා විසින් බිමට විසිකර දැමීමෙන් මරුමුවට පත් වී තිබේ.\n\nමෙම අපරාධය ඊයේ (25 වැනිදා) පෙරවරු 9.30 ට පමණ සිදු වී ඇත.\n\nමෙම ඝාතනය සම්බන්ධයෙන් මියගිය පිරිමි දරුවාගේ මවගේ වැඩිමල් සොහොයුරා (මාමා) අත්අඩංගුවට ගත් බව ග්‍රෑන්ඩ්පාස් පොලිසිය පැවසීය.\n\nමෙලෙස ඝාතනයට ලක් වී ඇත්තේ මොහොමඩ් යූසුෆ් නමැති කුඩා දරුවෙකි.\n\nඅත්අඩංගුවට පත් 35 හැවිරිදි සැකකාර මාමා මානසික රෝගාබාධයකින් පෙළෙන අයකු බව හෙළිවිණැයි පොලිසිය කියයි.\n\nමොහු කාලයක් අංගොඩ මානසික රෝහලේ නේවාසිකව හිඳ ප්‍රතිකාර ගෙන ඇතැයි හෙළි වූ බව ද පොලිසිය පවසයි.\n\nමෙම අපරාධය සිදුවූ ඊයේ පෙරවරුවේ ඝාතනයට ලක් වූ දරුවාගේ මවු එම නිවසේ අනෙක් කාමරයේ අනෙක් දරු දෙදෙනා බලාගෙන සිට ඇත. සැකකාර මාමා නිදා සිටි දරුවා අසලට ගොස් එක්වරම දරුවා ඔසවා පහළට විසි කර දමා ඇතැයි හෙළි වූ බව ද පොලිසිය පවසයි.\n\nදරුවා බිමට වැටීමත් සමග ඒ ස්ථානයට රැස් වූ පිරිස දරුවාව වාහනයකින් බොරැල්ල රිජ්වේ ආර්යා රෝහලට ඇතුළත් කළ ද එහිදී පරීක්ෂා කළ වෛද්‍යවරුන් දරුවා මියගොස් ඇති බව ඥාතීන්හට පවසා ඇත.\n\nතමාට කිසියම් කෙනෙක් කනට කරලා අරක කරන්න මේක කරන්න කියලා කියනවා. ඒ කියන දේ මං කරනවා” යැයි ප්‍රශ්න කිරීම් හමුවේ සැකකරු පොලිසියට පවසා තිබේ.\n\nග්‍රෑන්ඩ්පාස් පොලිසියේ ස්ථානාධිපති ප්‍රධාන පොලිස් පරීක්ෂක තාරක මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්ෂක නිශ්ශංක මහතාගේ මෙහෙයවීමෙන් නිලධාරීහු කණ්ඩායමක් වැඩිදුර පරීක්ෂණ සිදුකරති.\n\nප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%ad%e0%b7%94%e0%b6%b1%e0%b7%8a%e0%b7%80%e0%b7%90%e0%b6%b1%e0%b7%92-%e0%b6%b8%e0%b7%84%e0%b6%bd%e0%b7%9a-%e0%b6%b1%e0%b7%92%e0%b6%af%e0%b7%8f-%e0%b7%83%e0%b7%92%e0%b6%a7%e0%b7%92-%e0%b6%b6/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/315/"
}