{
       "Source": "divaina",
       "Timestamp": "September 3, 2023",
       "Headline": "දමයන්තිගේ කතාව අසන්න…ඇයට ඔබේ උපකාරය වුවමනාය",
       "News Content": "ඇය නමින් ඒ. පී. දමයන්තිය. අංක 235බී, ගමමැද පාර, රද්දොළුව, සීදුව ලිපිනයේ පිහිටි නිවසේ සිය සැමියාද සමගින් පදිංචිව සිටින තිස්දෙහැවිරිදි දමයන්ති එක් දියණියකදී මවක වන්නීය.\n\nමීට දෙවසරකට පමණ ඉහතදී ඇය මනා රුවකින් යුතුව සුරූපීව සිටි තරුණ මවක් වූවාය. එහෙත් ඉකුත් දිනකදී ඒ දමයන්ති ‘මහත්තයා ඉන්නවාදැයි මගේ පුතුගෙන් අසමින් මා සොයා අප නිවසට පැමිණි මොහොතේ එක්වරම මට ඇස් අදහාගත නොහැකි විය.\n\nගෙවී ගිය ඉකුත් දෙවසරක කාලයේදී ඇගේ ජීවිතයට ළඟා වී ඇති අවාසනාව ඉතාම ශෝචනීය එකක්ම වී ඇත. කෙනකුට ජීවිතයේ එවැනි ඉරණමක් අත්කර දීමට තරම් දෛවයට කුරිරු රකුසකු විය හැකිද? ඇයව දුටු විගස මගේ සිහියට නැගුණේ එකී ප්‍රශ්නය ය.\n\nඅද ඇයට ඇගේ රුව අහිමිවී තිබෙන්නේ දුටුවකුට එකවරම හඳුනාගත නොහැකි තරමින්ය. පාදයක් අද්දමින් එකවරම කතා කළ නොහැකි තරමට නැගෙන හතියක්ද සමඟ ඇය අප නිවසට ගොඩවූයේ ඉතා ආයාසයෙන් යුතුවය.\n\nඑසේ පැමිණි ඇයගේ රෝගී තත්ත්වය දුටු විගස අප මුලින්ම කරනු ලැබුවේ වහා ඇයට වාඩිවීමට පුටුවක් ලබාදීම විය. එහි හරිබරි ගැහුණු ඇය කඳුළු අතරින් ඇගේ කතාව අපට කියන්නට මුව විවර කළාය.\n\nඑදා සුන්දරව තිබූ ඒ මුහුණු තුවාලවලින් සිදුවූයේ යැයි සිතිය හැකි කැළැල් කිහිපයක් සමඟ ඉදිමීම හේතුවෙන් අද ඇත්තේ විරූපීවය. ඒ රුව සුන්දර කළ මුවගේ තිබූ දත් රැසක් අද ඇයට අහිමි වී තිබෙන බව අප නෙත ගැටුණේ ඒ කතාව අසන්නට සූදානම් වූ මොහොතේය.\n\nදමයන්තිත් ඇගේ සැමියාත් රද්දොළුව ප්‍රදේශයේ ජීවත්වූ පොහොසතුන් නොවිණි. ඔවුහු දහසකුත් ගැටලු මැද යාන්තමින් ජීවිතය ගැටගසා ගනිමින් කිසිවකුටත් කරදරයක් නොවී ජීවත්වූවෝ වූහ. ඒ ජීවන සටන ගෙන යන්නට ඇගේ සැමියා කටුනායක සීදුව නගර සභාවේ රැකියාවක යෙදෙද්දී ජාඇළ ප්‍රදේශයේ පෞද්ගලික ආරක්‍ෂක ආයතනයක සහායිකාවක් ලෙස දමයන්තිද රැකියාවක් කළාය.\n\nඉකුත් 2022 වසර වන විට මුළු රටම කොරෝනා භීෂණයේ ගිලී තිබිණි. විටින් විට රට වසා දැමුණු අවස්ථාද බොහෝ විය. එය මේ රටේ සිටි සමස්ත දුප්පත් අසරණ මිනිසුන්ගේ ජීවිත බොහෝ අසීරුවට ඇද දැමූ කාලයක් වූ අතර දමයන්තිලාටද ඒ බර යහමින් දැනෙන්නට විය. ඒ දිනය ඉකුත් 2022 වසරේ අප්‍රේල් මස 29 වැනිදා විය. දැන් ඇය ඒ කතාව කියන්නීය.\n\n‘ඔව් මහත්තයෝ. රටේ කොරෝනා තියෙනවා කියලා ගෙදරට වෙලා ඉන්න අපිට බැහැනේ. එදත් මම රස්සාවට ගියා. ඒ ගිහින් සවස 5.00 විතර ආයෙත් ගෙදරට එන්න ජාඇළින් බස් එකට නැග්ගා’\n\nඇය එදා එසේ නැග තිබුණේ රද්දොළුව ප්‍රදේශයේම යුවළකට අයත් උදම්මිට රජමාවත හරහා රද්දොළුව සහ ජාඇළ අතර ධාවනය වන බස් රථයකටය. ඒ වන විට එහි සේවය කරමින් සිට ඇත්තේද ගම් ප්‍රදේශයේම දෙදෙනෙකි.\n\n‘මම ඒ බස් එකේ ඇවිත් ගෙදරට යන පාරට ටිකක් ඉස්සරහින් තියෙන නැවතුමෙන් බැස්සා. බැහැල ඉදිරියට ඇවිත් ගෙදර යන්න කියලා හිතාගෙන පාර පනින්න ඉදිරි පැත්ත බලල අනිත් පැත්ත බලන්න හැරෙනකොට මම ආපු බස්එක මගේ කකුල් දෙක ළඟ. මම හයියෙන්\n\nකෑගැහුව්වා නවත්තන්න කියලා. ඒත් කිසිම හිතක් පපුවක් නැතුව ඒ බස් එක මාව යටකරගෙන මගේ ඇඟ උඩින් ගිහින් වේගයෙන් ගියා මහත්තයෝ. එච්චරයි මට මතක. බඩවැල් එළියේ ගෑනි ඉවරයි කියල කවුදෝ කියනවා එවෙලේ මට හීනෙන් වගේ ඇහුණා.\n\nදවස් විස්සකට විතර පස්සේ සිහිය එනකොට මම හිටියේ මීගමුව රෝහලේ දැඩි සත්කාර ඒකකයේ ඇඳක් උඩ. පස්සේ මාව වාට්ටුවකට දැම්මා. ඒ අවස්ථාවේ වෛද්‍යවරු කිව්වා එක කකුලක් ඉවත් කරන්න වෙනවා කියලා. ඒක මට දරා ගන්න බැරුව මම වෛද්‍යවරුන්ට වැඳලා කිව්වා අනේ ඒක කරන්න එපා. කකුලක් නැතුව දුප්පත් අපිට ජීවත් වෙන්න බැහැ කියලා.\n\nපස්සේ මාස හතරක් විතර රෝහලේ ඉඳලා සැත්කම් ගණනාවකට මුහුණ දීල ගෙදර ආවා. ඒ වෙනකොට බඩවැල්වලටයි, තුනටියෙන් පහළ කොටසටයි වෙච්ච තුවාල නිසා මට හුඟක් දේවල් අහිමි වෙලා තිබුණේ’\n\nඑසේ කී දමයන්ති එක්වරම කඳුළු සලමින් ඉනට ගැටගසා තිබූ යමක් පිටතට නොගෙන අපට පෙන්වූවාය. ගමේම යුවළකට හිමි ගමේම දෙදෙනකු විසින් ධාවනය කරවූ බස් රථයකට යට කෙරුණු ඇය ඉන් ලද දරුණු තුවාල හමුවේ අද මළපහ පිට කරනුයේ ඉන දවටා ඇති බෑගයකට බව අප දැනගත්තේ ඒ මොහොතේදීය.\n\n‘මට බැහැ මහත්තයෝ තවත් මේක එල්ලගෙන ඉන්න. මාව ගෙදර එවනකොට වෛද්‍යවරුන් කිව්වා තුවාල හොඳ වුණාම නැවත මාර්ගය පාදල යථා තත්ත්වයට පත් කරන්න පුළුවන් කියලා. ඒත් දැන් කියනවා ඒක කරන්න බැහැ වැඩේ බරපතළයි කියලා. මම කොහොමද මහත්තයෝ මේක ඇඟේ එල්ලගෙන ජීවත් වෙන්නේ’ ඇය දෑසට නැගෙන කඳුළු අතරින් නැවත අප දෙස බලා බොහෝ දුක්බරව එය අපෙන් විමසුවාය.\n\nසැබැවින්ම ඇය ජීවිතයේ සිහිනෙන්වත් කිසිවකුට අත් නොවිය යුතු ඉතාම අවාසනාවන්ත ඉරණමකට ගොදුරුව සිටින්නීය. එසේ ජීවිතයට මුහුණ දිය නොහැකි නිසාම පෞද්ගලික අංශයේ රෝහලකට ගිය ඇයත් සැමියාත් එකී අවාසනාවන්ත තත්ත්වය පිළිබඳ පැවසීමේදී එහි වෛද්‍යවරුන් පවසා ඇත්තේ ඇයව නැවත සැත්කමට භාජන කරමින් මළපහ කිරීමේ මාර්ගය විවිර කළ හැකි බවකි.\n\nඑහෙත් ඒ සඳහා වැය වන මිල රුපියල් ලක්‍ෂ පහක් පමණ වන්නකි. මේ දුප්පතුන්ට ඒ මුදල යනු සිහිනයක්ම පමණි. එසේ වුවද උත්සාහය අත් නොහරින දමයන්ති වරක් යම් සහනයක් බලාපොරොත්තුවෙන් තමන් අනතුරට පත් කළ බස් රථයේ හිමිකරුවන් සොයා යන්නීය.\n\n‘ඔව් මහත්තයෝ. මම ගියේ බස්එක අයිති අය හම්බවෙන්න. ගිහින් මගේ දුක කිව්වා. ඒත් එයාල කිව්වේ කිසි දෙයක් කරන්න බැහැ. නඩුවෙදී බලාගමු කියලා. අද මට බෙහෙත් දාන්න විතරක් සති දෙකකට සැරයක් රුපියල් පන්දාහක් විතර යනවා. බොන බෙහෙත්වලටත් එහෙමයි. ඒ ටිකවත් හරියට කරගන්න බැරුව ඉන්න අපි කොහොමද මහත්තයෝ ඔපරේෂන් එකට සල්ලි හොයන්නේ. මාව බස් එකට යට කළාට බස් එක අයිති අයවත් බස්එකේ වැඩ කරපු දෙන්නවත් සතපහක මුදලක් මේ වෙනකන් මට දීල නැහැ. අද හැමදේම කරගන්නේ දහඅතේ ණය වෙලා මහත්තයෝ’\n\nඇය ඒ ටික කීවේද දෑසින් නොනවත්වා ගලා යන කඳුළු සමගිනි. මේ ගලා හැලෙන්නේ අසරණ වූ නොව, අනතුරකට ලක් කිරීම නිසා ජීවිතයේ ඉතාම අසරණ තත්ත්වයකට ඇද වැටුණු ගැහැනියකගේ දෙනෙතින් පිටවන කඳුළු මේ විශ්වය පවා යම් කම්පනයකට පත්කරන තරමට බලගතුය. එක් අතකට බලන කල මේ සිදුව තිබෙන්නේ මාරාන්තික අනතුරක් සිදු කර නොනවත්වා පලා යෑමේ සිදුවීමකි. රටේ නීතියේ හැටියට එය බරපතළ වරදකි. දමයන්ති කිය අන්දමට එකී අනතුර සිදු කළ බස් රථයේ හිමිකරුවන් හෝ සේවකයන් අවම තරමේ ඇය රෝහල්ගතව සිටියදී දුක සැප බැලීමටවත් එහි ගොස් නැත. පළමු නඩුවාරයේදී බස් රථයේ රියැදුරා රුපියල් දසදහසක මුදලක් ඇයට දී ඇත.\n\nමේ සම්බන්ධයෙන් පැවති නඩුව සීදුව පොලිසිය මගින් ඉතා නිවැරදිව මෙහෙයවා ඇති අතර එම තත්ත්වය තුළ තමන් වැරදිකරු බව අධිකරණය ඉදිරියේ පිළිගැනීමට ඉකුත් සතියේදී බස් රථයේ රියැදුරා කටයුතු කළ බව සීදුව පොලිසියේ රථවාහන අංශය තහවුරු කළේය.\n\nඑහෙත් මිනිසුණේ එක්දරු මවක වූ දමයන්ති අද ඉතා අසරණය. ඒ ශරීර කෘත්‍යය කිරීමට මාර්ගය අහිමිවය. අප ගෙවන ජීවිතයේදී එවැනි ඉරණමක ඇති අවාසනාවන්ත බව අකුරුවලින් පැහැදිලි කළ යුතු නැත. ඇය පෙර භවයක සිදු කළ අකුසලයක් ගෙවමින් සිටින්නාක් බඳුය.\n\nඑහෙත් ඇයව ඒ අවාසනාවන්ත තත්ත්වයෙන් මුදා ගැනීමට ඔබට හැකියාව ඇත. උරුම වූ ඛේදනීය ඉරණමින් ගැලවෙන්නට අද ඇයට අවැසිව ඇත්තේ රුපියල් ලක්‍ෂ පහක පමණ මුදලකි. පිංවත් මිනිසුනේ ඔබට හැකි නම් ඇයට පිහිටක් වන්න. රද්දොළුගම කොමර්ෂල් බැංකුවේ ඇන්තනි පිල්ලේ දමයන්ති යන නමින් ඇති අංක 062013509771120 ගිණුම ඔස්සේ ඇයට පිහිට වීමට ඔබට අවස්ථාව ඇත.\n\nඒ වෙනුවෙන් වෙන් කෙරෙන රුපියලක් පාසා මේ නවාතැනෙන් නික්ම යන දාට රැගෙන යන්නට යමක් ඒකාන්තයෙන්ම ඔබට ඉතිරි වන්නේය.\n\nසමන් ගමගේ",
       "URL": "https://divaina.lk/%e0%b6%af%e0%b6%b8%e0%b6%ba%e0%b6%b1%e0%b7%8a%e0%b6%ad%e0%b7%92%e0%b6%9c%e0%b7%9a-%e0%b6%9a%e0%b6%ad%e0%b7%8f%e0%b7%80-%e0%b6%85%e0%b7%83%e0%b6%b1%e0%b7%8a%e0%b6%b1%e0%b6%87%e0%b6%ba%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/39/"
}