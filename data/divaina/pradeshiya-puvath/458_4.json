{
       "Source": "divaina",
       "Timestamp": "June 9, 2022",
       "Headline": "සිංහරාජයේ  එනසාල් කැඩීමට ගිය කාන්තාවක් අතුරුදන්",
       "News Content": "සිංහරාජ වනාන්තරයේ එනසාල් කැඩීමට ගිය කාන්තාවක් දින පහක් තිස්සේ අතුරුදන්ව සිටින බව පොලිසිය පවසයි.රක්වාන සූරියකන්ද පීජී වතුයායේ 49 හැවිරිදි මෙම කාන්තාව ගැන ඊයේ (08) දහවල් වනතෙක් කිසිදු හෝඩුවාවක් ලැබී නැති බව පොලිසිය පවසයි.කුරුවිට යුද හමුදා කඳවුරේ සෙබළුන් පිරිසක්ද සිංහරාජ වනාන්තරය පීරමින් දින පහක් තිස්සේ මෙම කාන්තාව සොයා මෙහෙයුමක් සිදු කළහ. ඇය ගැන කිසිදු හෝඩුවාවක් නොමැති නිසා ඇයගේ නෑදෑයින් සහ ගම්වාසීන් පිරිසක් දෙනියාය දෙසින් සිංහරාජ වනාන්තරයට ඇතුළු වී කාන්තාව සෙවීම ඇරඹූහ.එනසාල් කැඩීමට යැයි පවසා නිවෙසින් පිටව ගොස් ඇත්තේ සූරියකන්ද පීජි වතුයායේ පදිංචි එස්. මනෝරංජනි නම් 49 හැවිරිදි කාන්තාවකි. මෙයට පෙරදීද එනසාල් කැඩීමට ගිය කාන්තාවන් දෙදෙනකු අතුරුදහන් වූ අතර පසුව ඔවුන් දෙනියාය ප්‍රදේශයෙන් හමු විය. මෙම කාන්තාව සොයා දින පහක කාලයක් සිංහරාජයේ මෙහෙයුමක් කළ හමුදාව පවසන්නේ ඇය සිටිය හැකි යැයි අනුමාන කළ ප්‍රදේශයම පරීක්ෂාවට ලක් කළ බවයි. සූරියකන්ද පොලිසිය වැඩිදුර පරීක්ෂණ සිදු කරයි.\n\nකහවත්ත – සමරවීර නිරෝෂණ",
       "URL": "https://divaina.lk/%e0%b7%83%e0%b7%92%e0%b6%82%e0%b7%84%e0%b6%bb%e0%b7%8f%e0%b6%a2%e0%b6%ba%e0%b7%9a-%e0%b6%91%e0%b6%b1%e0%b7%83%e0%b7%8f%e0%b6%bd%e0%b7%8a-%e0%b6%9a%e0%b7%90%e0%b6%a9%e0%b7%93%e0%b6%b8%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/458/"
}