{
       "Source": "divaina",
       "Timestamp": "March 16, 2023",
       "Headline": "රැකවල් මැද රැගෙන ආ හරක් කටා කුඩු සලිඳු දින 90ක් රඳවාගනී",
       "News Content": "මැඩගස්කරයේදී අත්අඩංගුවට ගෙන මෙරටට ගෙනආ හරක් කටා හා කුඩු සලිඳු යන ප්‍රධාන පෙළේ මත්ද්‍රව්‍ය ජාවාරම්කරුවන් දෙදෙනා දින 90 ක කාලයක් රැඳවුම් නියෝග යටතේ රඳවාගෙන ප්‍රශ්න කිරීමට ආරක්‍ෂක ලේකම්වරයා විසින් අපරාධ පරීක්‍ෂණ දෙපාර්තමේන්තුවට අවසර ලබාදී තිබේ.\n\nමෙම දෙදෙනා ඊයේ (15 වැනිදා) පෙරවරුවේ ශ්‍රී ලංකාවට රැගෙන ආ අතර දැඩි රැකවරණ මත ඔවුහු ඉදිරි විමර්ශන කටයුතු සඳහා අපරාධ පරීක්‍ෂණ දෙපාර්තමේන්තුව වෙත රැගෙන යනු ලැබූහ.\n\nයූ. එල්. 142 ශ්‍රීලන්කන් ගුවන් සමාගමට අයත් යානයකින් ඊයේ පෙරවරු 7.10 ට කටුනායක ගුවන්තොටුපොළ වෙත රැගෙන ආ මෙම මත්ද්‍රව්‍ය ජාවාරම්කරුවන් දෙදෙනා අපරාධ පරීක්‍ෂණ දෙපාර්තමේන්තුව වෙත රැගෙන යෑමට නිලධාරීන් කණ්ඩායමක් වාහන 06 කින් පැමිණ සිටියහ.\n\nපොලිස් විශේෂ කාර්ය බළකායද මෙම ජාවාරම්කරුවන් දෙදෙනා රැගෙන යෑමට විශේෂ ආරක්‍ෂාවක් ලබාදී තිබිණි.\n\nආගමන විගමන නිලධාරීහු සහ අපරාධ පරීක්‍ෂණ දෙපාර්තමේන්තුවේ නිලධාරීහු ගුවන්තොටුපොළේ දී යානය අසලටම ගොස් මෙම මත්ද්‍රව්‍ය ජාවාරම්කරුවන් සිය භාරයට ගත්හ.\n\nඑම ස්ථානයේදීම ආගමන රාජකාරි කටයුතු අවසන් කිරීමෙන් පසුව මෙම ජාවාරම්කරුවන් දෙදෙනා ගුවන් භාණ්ඩ පර්යන්තය ඔස්සේ දැඩි රැකවරණයන් මධ්‍යයේ කොළඹ අපරාධ පරීක්‍ෂණ මූලස්ථානය වෙත රැගෙන යෑමට කටයුතු කෙරිණි.\n\nමේ අතර මෙම ජාවාරම්කරුවන් දෙදෙනා රැගෙන ඒම සඳහා මැඩගස්කර ආරක්‍ෂක අංශයේ නිලධාරීන් දෙදෙනකු ද එක්ව සිටි අතර ඔවුහු කටුනායක ගුවන්තොටුපොළේ දී මෙම දෙදෙනා නීත්‍යානුකූලව මෙරටට භාරදීමේ කටයුතු සිදු කළහ.\n\nජාත්‍යන්තර මත්ද්‍රව්‍ය ජාවාරම් මෙරට සිදු කළ මිනිස් ඝාතන ඇතුළු අපරාධ රැසක් සම්බන්ධයෙන් හරක් කටා සහ කුඩු සලිඳුගෙන් දීර්ඝ ලෙස ප්‍රශ්න කිරීමට නියමිත බව පොලිස් ආරංචිමාර්ග පවසයි.\n\nඑමෙන්ම සැකකරුවන් අධිකරණය වෙත ඉදිරිපත් කර ඔවුන් රඳවා තබාගෙන ප්‍රශ්න කිරීමේ නියෝගයක් ලබා ගැනීමට ද කටයුතු කරන බව එම ආරංචිමාර්ග කියා සිටියේය.\n\nමැඩගස්කරයට පැමිණි අවස්ථාවේ හරක් කටා කුඩු සලිඳු ඇතුළු පුද්ගලයන් 08 දෙනකු එරට ආරක්‍ෂක අංශ විසින් අත්අඩංගුවට ගනු ලැබුවේ මීට සති 2 කට උඩදීය.\n\nමෙම ජාවාරම්කරුවන් දෙදෙනා මෙරටට රැගෙන ඒම සඳහා අපරාධ පරීක්‍ෂණ දෙපාර්තමේන්තුවේ සහ පොලිස් විශේෂ කාර්ය බළකායේ සහකාර පොලිස් අධිකාරිවරුන් දෙදෙනකු ප්‍රධාන පොලිස් පරීක්‍ෂකවරුන් දෙදෙනෙකුගෙන් සමන්විත කණ්ඩායමක් පසුගියදා මැඩගස්කරය බලා පිටත්ව ගොස් තිබිණි.\n\nසැකකරුවන් දෙදෙනා කෙන්යාව හරහා ඉන්දියාවට පෙරේදා රැගෙන ආ අතර එහිදී ගුවන්ගමන් ප්‍රමාදයක් නිසා ශ්‍රී ලංකාවට රැගෙන ඒම දිනකින් කල් දැමීමට සිදුවිය.\n\nඒ අනුව ඊයේ උදෑසන සැකකරුවන් රැගෙන ඒමට කටයුතු කෙරිණි. මෙම ජාවාරම්කරුවන් කොළඹට රැගෙන යන අවස්ථාවේ ප්‍රධාන මාර්ගයේ ආරක්‍ෂාවක් ලබාදීමටද කටයුතු කර තිබිණි.හේමන්ත රන්දුණු සහ කේ. ඩී. ජී. කපිල",
       "URL": "https://divaina.lk/%e0%b6%bb%e0%b7%90%e0%b6%9a%e0%b7%80%e0%b6%bd%e0%b7%8a-%e0%b6%b8%e0%b7%90%e0%b6%af-%e0%b6%bb%e0%b7%90%e0%b6%9c%e0%b7%99%e0%b6%b1-%e0%b6%86-%e0%b7%84%e0%b6%bb%e0%b6%9a%e0%b7%8a-%e0%b6%9a%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/211/"
}