{
       "Source": "divaina",
       "Timestamp": "May 26, 2023",
       "Headline": "කෝල් කර කර රේල් පාරේ ගිය තරුණයෝ දෙදෙනා දුම්රියට බිලි",
       "News Content": "දුරකථන ඇමතුමක යෙදෙමින් කීනවල දුම්රිය ස්ථාන අතර දුම්රිය මාර්ගයේ ගමන් කළ තරුණයන් දෙදෙනකු ඊයේ (25 දා) පෙරවරු 5.45 ට පමණ දුම්රියක ගැටීමෙන් මරණයට පත්ව ඇති බව වේයන්ගොඩ පොලිසිය පවසයි.\n\nමෙසේ මියගොස් ඇත්තේ වේයන්ගොඩ වඳුරුව ප්‍රදේශයේ පදිංචිව සිටි කවිෂ්ක ලක්මාල් නමැති 18 හැවිරිදි තරුණයකු සහ එස්. ඒ. තිවංක නමැති 19 හැවිරිදි තරුණයෙකි.\n\nමියගිය තරුණයන් දෙදෙනාගේ නිවෙස් දුම්රිය මාර්ගය ආසන්නයේම පිහිටා තිබෙන අතර විනෝද චාරිකාවක් යෑමට උදෑසන ම සූදානම් වී වඳුරව දුම්රිය ස්ථානය දෙසට දුම්රිය මාර්ගය ඔස්සේ පා ගමනින් ගමන් කරමින් සිටියදී පිටුපසින් පැමිණි ශීඝ්‍රගාමී දුම්රියක ගැටී ඇතැයි මූලික පොලිස් පරීක්ෂණවලදී හෙළිවී ඇත.\n\nදෙදෙනා දුරකථන ඇමතුමක යෙදෙමින් ගමන් කරමින් සිටියදී ඔවුන්ගේ පිටුපසින් පැමිණි බදුල්ල සිට කොළඹ කොටුව බලා ධාවනය වූ ශීඝ්‍රගාමී දුම්රියේ ගැටී මෙම අනතුර සිදුව ඇති බව විමර්ශනවලින් හෙළි වී ඇත.\n\nනියමිත මාර්ගයේ කොළඹ කොටුව බලා දුම්රියක් ගමන් කරමින් තිබියදී බදුල්ල සිට කොළඹ කොටුව බලා ධාවනය වූ ශීඝ්‍රගාමී දුම්රිය පැමිණ ඇත්තේ අනෙක් දුම්රිය මාර්ගයේ බව ද මූලික පොලිස් පරීක්ෂණවලදී හෙළිවී ඇත.\n\nඑම මාර්ගයේ දුම්රියක් නොඑනු ඇතැයි යන විශ්වාසයෙන් තරුණයන් දෙදෙනා ගමන් කරන්නට ඇතැයි පොලිසිය සැක කරයි.\n\nඅනතුරෙන් පසු මිය ගිය තරුණයන් දෙදෙනාගේ දේහයන් අනතුර සිදුවූ දුම්රියෙන් වේයන්ගොඩ දුම්රිය ස්ථානයට ගෙන එනු ලැබීය.\n\nඅනතුර පිළිබඳව වේයන්ගොඩ පොලිසිය අත්තනගල්ල මහෙස්ත්‍රාත් මංජුල කරුණාරත්න මහතා වෙත කරුණු වාර්තා කිරීමෙන් අනතුරුව මහෙස්ත්‍රාත්වරයාගේ නියෝග මත වැඩබලන මහෙස්ත්‍රාත් සම්පත් මහතා විසින් මූලික මහෙස්ත්‍රාත් පරීක්ෂණය හා ස්ථානීය පරීක්ෂණය පැවැත්වීමට පියවර ගැනිණි.\n\nමියගිය තරුණයන් දෙදෙනාගේ දේහයන් වතුපිටිවල මූලික රෝහල වෙත රැගෙන ගිය අතර එහිදී පශ්චාත් මරණ පරීක්ෂණය පැවැත්වීමට නියමිතව තිබිණි.වේයන්ගොඩ – ඉන්දික තුෂාර",
       "URL": "https://divaina.lk/%e0%b6%9a%e0%b7%9d%e0%b6%bd%e0%b7%8a-%e0%b6%9a%e0%b6%bb-%e0%b6%9a%e0%b6%bb-%e0%b6%bb%e0%b7%9a%e0%b6%bd%e0%b7%8a-%e0%b6%b4%e0%b7%8f%e0%b6%bb%e0%b7%9a-%e0%b6%9c%e0%b7%92%e0%b6%ba-%e0%b6%ad%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/147/"
}