{
       "Source": "divaina",
       "Timestamp": "July 18, 2022",
       "Headline": "නාවලපිටියේ දොස්තරලා ඉන්ධන දන් දෙති",
       "News Content": "නාවලපිටිය නගරයේ පිහිටි සමුපකාර ඉන්ධන පිරවුම්හලට (16දා) දින සෞඛ්‍ය අංශ වෙත නිකුත් කෙරුණු පෙට්‍රල් ලීටර් 6600 න් තමන්ටද ඉන්ධන ප්‍රමාණයක් ලබාදෙන බලකරමින් ඉන්ධන ලබාගැනීමට දින ගණනාවක් පෝලිම් වල රැඳී සිටි පිරිස මහනුවර නාවලපිටිය ප්‍රධාන මාර්ගය අවහිර කරමින් උද්ඝෝෂණයක නිරත වූහ.\n\nඋද්ඝෝෂණයේ නිරත පිරිස නාවලපිටිය පොලිස් නිලධාරින් හමුවේ කියා සිටියේ තමන්ද දින ගණනාවක් පෝලිම් වල රැඳී සිටින බවත්, සෞඛ්‍ය අංශ වෙත පමණක් ප්‍රමුඛතාව ලබාදී ඉන්ධන ලබාදීම අසාධාරණ ක්‍රියාවක් බවයි.\n\nඑම ඉන්ධනවලින් සීමිත ප්‍රමාණයක් පෝලිම් වල රැඳී සිටි සමාන්‍ය පාරිභෝගිකයන්ට ලබාදීමට කටයුතු නොකරන්නේ නම් සෞඛ්‍ය අංශ වෙත ඉන්ධන නිකුත් කිරීමට ඉඩ ලබානොදෙන බවද උද්ඝෝෂණයේ නිරතවූ පිරිස පොලිස් නිලධාරින් හමුවේ කියා සිටියහ.\n\nනාවලපිටිය පොලිසියේ නිලධාරින් ගැටලුව සම්බන්ධයෙන් නාවලපිටිය දිස්ත්‍රික් මහ රෝහලේ වෛද්‍යවරුන් සහ සෞඛ්‍ය අංශ නිලධාරින් සමග සාකච්ඡා කර ඔවුන්ගේ එකඟතාව මත සෞඛ්‍ය අංශ වෙත නිකුත් කළ පෙට්‍රල් ඉන්ධන 6600 න් පෙට්‍රල් ලීටර් 1000 ක් පෝලිම් වල රැඳී සිටි පිරිසට නිකුත් කිරීමට එකඟතාව පල කිරීමත් සමග උද්ඝෝෂණය අත්හැරීමට පාරිභෝගිකයන් පියවර ගැණින.\n\nදින ගණනාවක් පෝලිම් වල රැඳී සිටි පිරිසට නාවලපිටිය පොලිසියේ නිලධාරින්ගේ මැදිහත් වීමෙන් පෙට්‍රල් ලීටර් 1000 සීමිත ආකාරයෙන් නිකුත් කිරීමට පියවර ගැණින.\n\nඡායාරූප හා සටහන නුවරඑලිය නාලක රත්නායක",
       "URL": "https://divaina.lk/%e0%b6%b1%e0%b7%8f%e0%b7%80%e0%b6%bd%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%bd%e0%b7%8f-%e0%b6%89%e0%b6%b1%e0%b7%8a%e0%b6%b0/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/423/"
}