{
       "Source": "divaina",
       "Timestamp": "July 31, 2023",
       "Headline": "කැත වැඩ දෙකකට සැකපිට කොස්තාපල්ලා 2ක් අත්අඩංගුවට",
       "News Content": "නුවරඑළියේ දිඹුලපතන පොලිසියේ කොස්තාපල්වරයකු හැටන් ප්‍රදේශයේ පිහිටි නිවසකට ගොස් තමා රහස් පොලිසියෙන් බව පවසා 12 හැවිරිදි දැරියකගෙන් කටඋත්තර ගැනීමට යද්දී එම පවුලේ උදවිය සිද්ධිය හැටන් පොලිසියට දැනුම් දීමෙන් පසු කොස්තාපල්වරයා අත්අඩංගුවට ගෙන ඇත.\n\nහැටන් පොලිසිය මෙම කොස්තාපල්වරයාගෙන් ප්‍රශ්න කිරීමේදී ඔහු පවසා ඇත්තේ දැරියට ආදරය කිරීමේ අදහසින් මෙසේ එම නිවසට පැමිණි බවය.\n\nරහස් පොලිසියෙන් ප්‍රශ්න කිරීමට තරම් මෙම නිවැසියන්ට චෝදනාවක් නැති බව දැනගෙන මෙම කොස්තාපල්වරයා දැරිය කතාවට සම්බන්ධකර ගෙන ඇය රැගෙන යෑමට සැලසුමක් තිබූ බවට හැටන් පොලිසිය සැකකරයි.\n\nමේ අතර අඟුණකොලපැලස්ස පොලිස් වසමේ පැවැති සංගීත සංදර්ශනයකදී ආරක්‍ෂාව සඳහා යොදවා සිටි පොලිස් කොස්තාපල්වරයකු 58 හැවිරිදි කාන්තාවකට අතවර කිරීමේ සිද්ධියක් සම්බන්ධයෙන් අත්අඩංගුවට ගෙන ඇත.\n\nඑම සංදර්ශනය නරඹා ආපසු නිවසට යමින් සිටි මෙම කාන්තාව තම යතුරුපැදියෙන් නිවසට ඇරලවන බව පවසා කොස්තාපල්වරයා ඇය යතුරුපැදියේ නංවාගෙන ගොස් මාර්ගයේ අයිනේ නතර කර කැලෑවට රැගෙන ගොස් ඇයට අතවර කර ඇති බව පොලිසිය කියයි.\n\nමෙම කොස්තාපල්වරයා ඇතුළු පොලිස් නිලධාරීන් තිදෙනකු මෙම සංගීත සංදර්ශනයේ ආරක්‍ෂාවට යොදවා ඇත්තේ කටුවන පොලිසියේ ස්ථානාධිපතිවරයා විසිනි.\n\nසැකකාර කොස්තාපල්වරයා කටුවන පොලිසියේ සේවය කරයි.නෝමන් පලිහවඩන, ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%9a%e0%b7%90%e0%b6%ad-%e0%b7%80%e0%b7%90%e0%b6%a9-%e0%b6%af%e0%b7%99%e0%b6%9a%e0%b6%9a%e0%b6%a7-%e0%b7%83%e0%b7%90%e0%b6%9a%e0%b6%b4%e0%b7%92%e0%b6%a7-%e0%b6%9a%e0%b7%9c%e0%b7%83%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/78/"
}