{
       "Source": "divaina",
       "Timestamp": "April 22, 2023",
       "Headline": "හිරිහැර ඉවසන්න බැරුව නිවසට ගිය බිරියව ස්වාමිපුරුෂයා තවපිරිසක් සමග විත් පැහැරගෙන",
       "News Content": "හලාවත පොලිස් වසමට අයත් මානුවන්ගම ප්‍රදේශයේ පදිංචි වයස අවුරුදු 18 ක විවාහක කාන්තාවක් ඇය විවාහ ව සිටින වයස අවුරුදු 19 ක් වූ විවාහක තරුණයා සමග ජීවත් විය නොහැකි බව පවසා නිවසට පැමිණි පසු විවාහක තරුණයා ඇතුළු පිරිසක් ඇයව බලහත්කාරයෙන් පැහැරගෙන යෑම සම්බන්ධව එම පුද්ගලයන් අත්අඩංගුවට ගැනීමට විමර්ශන කටයුතු සිදු කරන බව හලාවත ජ්‍යෙෂ්ඨ පොලිස් අධිකාරී ලලිත් රෝහණ ගමගේ මහතා පවසයි.\n\nඉකුත් 19 දා උදෑසන 9.30 ට පමණ වෑන් රථයකින් පැමිණි විවාහක තරුණයා ඇතුළු පස්දෙනෙක් හලාවත මානුවන්ගම පිහිටි නිවසට පැමිණ ඇයව බලහත්කාරයෙන් පැහැරගෙන ගොස් තිබේ.\n\nමෙම අවස්ථාවේ ඇයගේ මව විසින් බේරා ගැනීමට උත්සාහ කිරීමේදී මවද පසෙකට තල්ලුකර දමා කාන්තාව පැහැරගෙන ගොස් ඇත.\n\nප්‍රදේශයේ ප්‍රසිද්ධ පාසලක 12 වසර ඉගෙනුම ලබමින් සිටියදී ඇය උපකාරක පංතියකට ගිය අවස්ථාවකදී දඹුල්ල ප්‍රදේශයේ පදිංචි 19 හැවිරිදි තරුණයා සමඟ නිවසට හොරා ගොස් ඇති බව පොලිසිය පවසයි.\n\nඉන් අනතුරුව මෙසේ මාස කීපයක් ගිය පසු විවාහක තරුණයාගෙන් සිදුවන හිරිහැරකම් නිසා ඇයට ඔහුත් සමග ජීවත් විය නොහැකි තත්ත්වයක් මත ඉකුත් මාර්තු මස විසි වෙනි දින විවාහක තරුණයා සමග මහනුවරට පැමිණි අවස්ථාවේ ඔහුට නොදැනෙන ලෙස සිය පියාට දුරකථන ඇමතුමක් ලබාදීමෙන් පසු ඇයව සූක්ෂම ලෙස හලාවත මානුවන්ගම පිහිට නිවෙසට රැගෙන ඒමට කටයුතු කර තිබේ.\n\nමෙසේ නිවසේ සිටියදී ඉකුත් 19 දා මෙලෙස විවාහක තරුණයා ඇතුළු පිරිස පැමිණ ඇයව බලහත්කාරයෙන් පැහැරගෙන ගොස් තිබේ.\n\nසිද්ධිය සම්බන්ධ හලාවත පොලිසිය පරීක්ෂණ සිදු කරයි.\n\nඅමරනන්ද විජේසේකර – මහවැව",
       "URL": "https://divaina.lk/%e0%b7%84%e0%b7%92%e0%b6%bb%e0%b7%92%e0%b7%84%e0%b7%90%e0%b6%bb-%e0%b6%89%e0%b7%80%e0%b7%83%e0%b6%b1%e0%b7%8a%e0%b6%b1-%e0%b6%b6%e0%b7%90%e0%b6%bb%e0%b7%94%e0%b7%80-%e0%b6%b1%e0%b7%92%e0%b7%80-2/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/180/"
}