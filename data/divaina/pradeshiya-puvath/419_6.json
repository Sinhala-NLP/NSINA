{
       "Source": "divaina",
       "Timestamp": "July 23, 2022",
       "Headline": "සාමකාමී විරෝධතාකරුවන්ට පොලිස් හා හමුදා බලය යෙදීම වහා නවතන්න – අගරදගුරු මැල්කම් කාදිනල්තුමා",
       "News Content": "ගාලු මුවදොර ජනාධිපති ලේකම් කාර්යාලය අසල ප්‍රජාතන්ත්‍රවාදීව විරෝධතාවක නියැලී සිටි අරගලකරුවන් වෙත පොලිසිය සහ ආරක්ෂක හමුදාවන් එක්ව සිදු කළ ම්ලේච්ඡ ප්‍රහාරය දැඩිව හෙළා දකින බව කොළඹ අගරදගුරු, මැල්කම් කාදිනල් රංජිත් පියතුමන් ප්‍රකාශ කර සිටිති.\n\nඅදාළ ප්‍රහාරය හේතු කොට ගනිමින් අනාගතයේදී කිසියම් අනර්ථකාරී ක්‍රියාවක් සිදු වුවහොත් එයට ජනාධිපති රනිල් වික්‍රමසිංහ මහතා වගකිවයුතු බව ද කාදිනල්තුමන් නිවේදනයක් නිකුත් කරමින් සඳහන් කර සිටිති.\n\nඅදාළ නිවේදනයේ වැඩිදුරටත් මෙසේ ද සඳහන් වේ.\n\nඅද අලුයම පොලිසිය සහ ආරක්ෂක හමුදාවන් විසින් ගාලු මුවදොර, ජනාධිපති කාර්යාලය ඉදිරිපිට ප්‍රදේශයේ රාත්‍රි නින්දේ සිටි, නිරායුධව, කිසිදු ප්‍රචණ්ඩත්වයකින් තොරව ප්‍රජාතන්ත්‍රවාදීව විරෝධතාවයේ යෙදී සිටි අරගලකරුවන් වෙත ම්ලේච්ඡ ප්‍රහාරයක් එල්ල කර තිබේ. එම ප්‍රහාරයෙන් තරුණ පිරිස් තුවාල ලබා ඇති අතර තවත් පිරිසක් අත්අඩංගුවට ගෙන ඇති බව දැන ගන්නට ලැබී තිබේ.\n\nජනාධිපති රනිල් වික්‍රමසිංහ මහත්මා, ජනාධිපති ධුරයේ වැඩ භාර ගෙන පැය 24 ක් ඉක්මවා යෑමට මත්තෙන් සිවිල් ජනතාව වෙත එල්ල කරන ලද මෙම අමානුෂික හා නීති විරෝධී පහරදීම අපි සම්පූර්ණයෙන් හෙළා දකිමු. ව්‍යවස්ථාව ආරක්ෂා කිරීමට යැයි පවසමින් පාර්ලිමේන්තු මන්ත්‍රීවරුන්ගේ වැඩි ඡන්දයෙන් පමණක් ජනාධිපති ධුරයට පත්වූ, එතෙක් පාර්ලිමේන්තුව තුළ කිසිදු ජන අභිමතයක් නොමැති රනිල් වික්‍රමසිංහ ජනාධිපතිවරයා, මෙම පහරදීම මගින් ආණ්ඩුක්‍රම ව්‍යවස්ථාවෙන් ජනතාවට ලබාදී ඇති ප්‍රකාශනයේ හා විරෝධතා දැක්වීමේ මූලික අයිතිවාසිකම් සම්පූර්ණයෙන්ම කඩකර තිබේ. ජනාධිපති කාර්යාලය අබියසින් අද සවස වනවිට ඉවත් වන බව අරගලකරුවන් ප්‍රකාශ කොට තිබියදී එල්ල කරන ලද මෙම සාහසික ප්‍රහාරයට ද මෙම අමානුෂික ප්‍රහාරය හේතුකොට ගෙන අනාගතයේදී කිසියම් අනර්ථකාරී ක්‍රියාවක් සිදු වුවහොත් ඒ සියල්ලට ද ජනාධිපතිවරයා සම්පූර්ණයෙන් වගවිය යුතු බව අප ප්‍රකාශ කරමු.\n\nසුජීව තත්සර",
       "URL": "https://divaina.lk/%e0%b7%83%e0%b7%8f%e0%b6%b8%e0%b6%9a%e0%b7%8f%e0%b6%b8%e0%b7%93-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad%e0%b7%8f%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/419/"
}