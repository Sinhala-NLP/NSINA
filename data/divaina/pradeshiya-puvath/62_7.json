{
       "Source": "divaina",
       "Timestamp": "August 14, 2023",
       "Headline": "ගම්පහ රෝහලේ ප්‍රතිජීවක ඖෂධයෙන් පසු රෝගියා මියයෑම – 11 වන එන්නත දීමෙන් පසුව කටින් සෙම දාගෙන ඇද වැටුණා – බිරිඳ කියයි",
       "News Content": "ගම්පහ දිස්ත්‍රික් මහ රෝහලේ දී නේවාසිකව ප්‍රතිකාර ලැබූ රෝගියකුට ප්‍රතිජීවක එන්නතක් ලබාදීමෙන් පසු මියයෑමට හේතුව ආසාත්මිකතාවයක් බව පශ්චාත් මරණ පරීක්ෂණ වාර්තාවෙන් හෙළි වේ.\n\nවැඩිදුර පරීක්ෂණ කටයුතු සඳහා මේ පුද්ගලයාගේ සිරුරු කොටස් වෛද්‍ය පරීක්ෂණ ආයතනය වෙත යොමු කර ඇති බව ද රෝහල් ආරංචි මාර්ග පවසයි.\n\nමෙසේ මියගොස් ඇත්තේ ගම්පහ දොරණාගොඩ පදිංචිව සිටි එන්. එල්. රූපසිංහ නමැති 67 හැවිරිදි දෙදරු පියෙකි.\n\nප්‍රතිජීවක ඖෂධය ලබා දීමෙන් අනතුරුව ඉකුත් 11 වැනිදා රෝගියා මියයෑමෙන් අනතුරුව එම ප්‍රතිජීවක ඖෂධය තවදුරටත් රෝගීන්ට ලබා දීම පසුගිය 12 වන දා සිට නවතා දැමීමට ගම්පහ දිස්ත්‍රික් මහ රෝහලේ පාලන අධිකාරිය කටයුතු යොදා ඇත.\n\nපාදයක ඇතිවූ රෝගී තත්ත්වයක් හේතුවෙන් අදාළ පුද්ගලයා පසුගිය 6 වැනිදා පෙරවරුවේ ගම්පහ දිස්ත්‍රික් මහ රෝහලට ඇතුළත් කර නේවාසිකව ප්‍රතිකාර ලබමින් සිට ඇත. එහිදී සෙෆ්ටසිඩීම් නැමැති ප්‍රතිජීවක ඖෂධය 10 වතාවක් ලබාදී ඇති අතර පසුගිය 11 වැනිදා එම එන්නතෙහි 11 වන මාත්‍රාව ද ලබා දී ඇත.\n\nඑකොළොස් වන මාත්‍රාව ලබා දී මිනිත්තු තුනක් පමණ ගත වීමත් සමග සිය සැමියා ජීවිතක්ෂයට පත්වූ බවත් එම එන්නත විෂ වීම නිසා සැමියා මියගියාද යන්න තමන්ට සැකයක් මතුවන බවත් මියගිය පුද්ගලයාගේ බිරිඳ අප සමග පැවසුවාය.\n\nමේ ගිය පුද්ගලයාගේ අවසන් කටයුතු දොරණාගොඩ පොදු සුසාන භූමියේදී ලබන 14 වන දින සිදු කිරීමට නියමිතව ඇත.වේයන්ගොඩ – ඉන්දික තුෂාර",
       "URL": "https://divaina.lk/%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%a2%e0%b7%93%e0%b7%80%e0%b6%9a-%e0%b6%96/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/62/"
}