{
       "Source": "divaina",
       "Timestamp": "June 13, 2023",
       "Headline": "ආගමික නායකයන්ගේ විරෝධය මත විවෘත කළ මත්පැන් අලෙවිසල ඉදිරිපස විරෝධතා",
       "News Content": "ආගමික නායකයන්ගේ හා ජනතාවගේ දැඩි විරෝධය මැද මන්නාරමේ මාන්තෙයි වේදියමුරුප්පු ප්‍රදේශයේ විවෘත කරන ලද මත්පැන් අලෙවිසලක් එම ස්ථානයෙන් ඉවත් කරන ලෙස ඉල්ලා ගම්වාසීන් පිරිසක් 12 දා එම මත්පැන් ශාලාව ඉදිරිපිට විරෝධතාවයක් දියත් කළහ.\n\nමේ අවස්ථාවේදී පොලිසිය පැමිණ විරෝධතාකරුවන් ඉවත් කිරීමට උත්සහ කළ අවස්ථාවේදී ගම්වාසීන් පොලිසියටද දෝෂාරෝපණය කරමින් පවසා ඇත්තේ මෙම ස්ථානයේ මත්පැන් අලෙවිසල ආරම්භ කිරීම සඳහා පොලිසියද සහය ලබා දී ඇති බවට චෝදනා කරමිනි.\n\nමේ අවස්ථාවේදී මත්පැන් අලෙවිසල පවත්වා ගෙන යන අයිතිකරු ප්‍රකාශයක් කරමින් කියා සිටියේ එම වෙළෙඳසල වසා දැමුවහොත් තම සේවකයන් හත් දෙනකුට සේවය අහිමි වන බවයි.\n\nමේ ප්‍රකාශයත් සමග උරණ වූ ගම්වාසීන් ඔහුට පවසා ඇත්තේ ඔවුන් ඉල්ලා සිටින්නේ මත්පැන් අලෙවිසල වසා දමන ලෙස නොව ආගමික ස්ථාන පාසල් හා ළමයින් බහුලව ගැවසෙන මේ ස්ථානයේ ආරම්භ කළ මත්පැන් අලෙවිසල වෙනත් ස්ථානයකට රැගෙන යන ලෙසයි.\n\nමත්පැන් අලෙවිසලේ හිමිකරු හා ප්‍රදේශවාසීන් අතර හටගත් ආරවුල පොලිසියට සමථයකට පත්කිරීමට අසීරු වූ අවස්ථාවේදී මත්පැන් අලෙවිසල වසා දමා වෙනත් ස්ථානයකට රැගෙන යන ලෙස එහි අයිතිකරුට මන්නාරමේ බලධාරීන් උපදෙස් දී තිබේ.දිනසේන රතුගමගේ",
       "URL": "https://divaina.lk/%e0%b6%86%e0%b6%9c%e0%b6%b8%e0%b7%92%e0%b6%9a-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ba-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/129/"
}