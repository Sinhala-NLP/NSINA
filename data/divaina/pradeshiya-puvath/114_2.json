{
       "Source": "divaina",
       "Timestamp": "June 29, 2023",
       "Headline": "නංගීගේ සාරි තොටිල්ල අයියාට මරු කැඳවයි",
       "News Content": "තොටිල්ලක ගෙල සිරවීමෙන් පාසල් සිසුවකු ජිවිතක්ෂයට පත්වී ඇති බව නාවලපිටිය පොලිසිය පැවසීය.\n\nමෙසේ ගෙල සිරවීමෙන් ජිවිතක්ෂයට පත්වී ඇත්තේ නාවලපිටිය,\n\nවැලිගොඩවත්ත ප්‍රදේශයේ පදිංචි කරුපයියා සෙල්වම් නමැති නව හැවිරිදි පාසල් සිසුවෙකි.\n\nජිවිතක්ෂයට පත් සිසුවා එම වත්තේ පිහිටි මොන්ටික්‍රිස්ටෝ අංක 01 පාසලේ පහ වසරේ අධ්‍යාපනය ලබමින් සිටි සිසුවකු බව පොලිසිය කියයි.\n\nමියගිය සිසුවාගේ මව ගෘහ සේවය සඳහා විදේශ ගතවී ඇත. නිවසේ නිදන කාමරයේ මියගිය සිසුවාගේ අවු. තුනහමාරක් වයසැති බාල සොහොයුරිය නිදි කරවීම සඳහා සාරියකින් බැඳ තිබූ තොටිල්ලක ඔංචිලි පදිමින් සිටියදී පාසල් සිසුවාගේ ගෙල තොටිල්ලේ සිරවී ජිවිතක්ෂයට පත්ව ඇත. සිද්ධිය සම්බන්ධයෙන් මූලික විමර්ශනයක් සිදුකළ නාවලපිටිය පොලිසිය මෙසේ තොරතුරු අනාවරණය කරගෙන ඇත.\n\nසිසුවා තොටිල්ලේ ඔංචිලි පදින අවස්ථාවේ නිවසේ කිසිවෙකු සිට නොමැත. අසල්වාසියෙකු විසින් සිසුවාගේ ගෙල තොටිල්ලේ සිරවී සිටින අයුරු දැක ඒ පිළිබඳව අසල්වාසීන්ව දැනුවත් කර ඔහුව තොටිල්ලෙන් මුදාගත් අවස්ථාවේදීත් සිසුවා ජීවිතක්‍ෂයට පත්ව සිටි බව නාවලපිටිය පොලිසිය කියයි.\n\nමියගිය සිසුවාගේ සිරුර පශ්චාත් මරණ පරීක්ෂණය සඳහා නාවලපිටිය දිස්ත්‍රික් මහ රෝහලේ අධිකරණ වෛද්‍යවරයා වෙත යොමු කර ඇත. සිද්ධිය සම්බන්ධයෙන් නාවලපිටිය පොලිසිය පරික්ෂණ පවත්වයි.නුවරඑළිය – නාලක රත්නායක",
       "URL": "https://divaina.lk/%e0%b6%b1%e0%b6%82%e0%b6%9c%e0%b7%93%e0%b6%9c%e0%b7%9a-%e0%b7%83%e0%b7%8f%e0%b6%bb%e0%b7%92-%e0%b6%ad%e0%b7%9c%e0%b6%a7%e0%b7%92%e0%b6%bd%e0%b7%8a%e0%b6%bd-%e0%b6%85%e0%b6%ba%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/114/"
}