{
       "Source": "divaina",
       "Timestamp": "August 24, 2023",
       "Headline": "කැනඩාවේදී හමුවූ පෙම්වතිය බලන්න මාන්කුලමට ගිය තරුණයාට ගස් බැඳලා ගහලා",
       "News Content": "කැනඩාවේ සිටියදී ඇති කරගත් ප්‍රේම සම්බන්ධයක් මත තම පෙම්වතිය බැලීමට මාන්කුලම ප්‍රදේශයට පැමිණි තරුණයකු ගස් බැඳ පහර දී ඔහු සතුව තිබූ රුපියල් පනස්දහසක්, කැනේඩියානු ඩොලර් 300ක් සහ ජංගම දුරකථනය ද කිසියම් පිරිසක් විසින් පැහැරගෙන ගොස් තිබේ.\n\nයාපනයේ පේදුරුතුඩුව ප්‍රදේශයේ පදිංචි තරුණයකු රැකියාව සඳහා කැනඩාවට ගොස් සිටියදී ඔහුට මාන්කුලමේ සිට කැනඩාවට ගිය කාන්තාවක් හමු වී ඇත.\n\nකාන්තාව පවසා ඇත්තේ තමන් විවාහ වී දැනට දික්කසාද වී සිටින බවයි.\n\nඒ අනුව මේ දෙදෙනා අතර සම්බන්ධයක් ගොඩ නැගී ඇති අතර කාලයකට පසුව කාන්තාව යළි කැනඩාවට පැමිණෙන බව කියා මාන්කුලමට පැමිණ ඇත.\n\nඇය මාන්කුලමට ගිය පසුව තරුණයා සමග තිබූ සියලු සම්බන්ධකම් නතර වීම නිසා කනස්සල්ලට පත් තරුණයා මාස නවයකට පසුව යාපනයට පැමිණ මාන්කුලමේ සිය පෙම්වතිය බැලීමට පැමිණ ඇත.\n\nඔහු පැමිණ බලන විට කාන්තාව තම ස්වාමියා ද දරුවන් දෙදෙනකු ද සමග මාන්කුලමේ ජීවත් වන බව දැක තවත් කනස්සල්ලට පත්ව ආපසු යාපනයට යෑමට එන අතර මගදී ඔහු මේ අකරතැබ්බයට මුහුණ පා ඇත.\n\nසිද්ධිය පිළිබඳව එම තරුණයා මාන්කුලම පොලිසියට හා පේදුරුතුඩුව පොලිසියට පැමිණිලි කොට ඇත.දිනසේන රතුගමගේ",
       "URL": "https://divaina.lk/%e0%b6%9a%e0%b7%90%e0%b6%b1%e0%b6%a9%e0%b7%8f%e0%b7%80%e0%b7%9a%e0%b6%af%e0%b7%93-%e0%b7%84%e0%b6%b8%e0%b7%94%e0%b7%80%e0%b7%96-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/51/"
}