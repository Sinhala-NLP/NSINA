{
       "Source": "divaina",
       "Timestamp": "June 30, 2023",
       "Headline": "ගෙහිමියන් සිල් ගන්න ගොස් සිටියදී නිවෙස බින්ද හොරු අත්අඩංගුවට",
       "News Content": "නිවෙසක් බිඳ රුපියල් තුන්ලක්ෂ පනස් පන්දාහක් වටිනා රන් භාණ්ඩ, යුරෝ තොගයක්, ලීරා කාසි තොගයක් ඇතුළු විවිධ රටවලට අයත් කාසි තොගයක් සොරකම් කළ සැකකරුවන් දෙදෙනකු පෙරේදා (28 දා) අත්අඩංගුවට ගත් බව මිහින්තලේ පොලිසිය පවසයි.\n\nමෙලෙස අත්අඩංගුවට පත්ව ඇත්තේ සීප්පුකුලම, තම්මැන්නාව සහ උපුල්දෙනිය, 6 කණුව ප්‍රදේශවල පදිංචි පුද්ගලයන් දෙදෙනෙකි.\n\nපැමිණිලිකරු තම බිරිඳ සමග පසුගිය තුන් වැනිදා පොසොන් පොහොය දා, නිවසේ දොර ජනෙල් වසා දමා, සිල් සමාදන් වීම සඳහා මිහිඳු ආරණ්‍ය සේනාසනය වෙත ගිය අවස්ථාවේදී මෙම සොරකම සිදුව තිබූ බව පොලිසිය කියයි.\n\nසැකකරුවන් දෙදෙනා විසින් සීප්පුකුලම, කිරිමැටියාව ප්‍රදේශයේ පිහිටි මෙම නිවසට ඇතුළු වී නිවසේ තිබූ රුපියල් 270,000 වටිනා රන් මාලයක්, 85,000ක්, වටිනා කාන්තා මුදුවක් වටිනාකම නොදන්නා යුරෝ, ලීරා සහ කාසි තොගයක් වෙනත් රටවල කාසි තොගයක් සොරකම් කර තිබූ බව පොලිසිය කියයි. සැකකරුවන් දෙදෙනා අත්අඩංගුවට ගෙන සිදුකළ ප්‍රශ්න කිරීම්වල දී ඉතාලියේ භාවිතා කරන විවිධ වටිනාකමින් යුත් යුරෝ කාසි 48ක්, ලීරා කාසි 65ක්, විවිධ රටවලට අයත් කාසි 17ක්, පා සළඹක් තිබී හමුවූ බවද පොලිසිය සඳහන් කළේය. මිහින්තලේ පොලිස් ස්ථානාධිපති ප්‍රධාන පොලිස් පරීක්ෂක එන්. එල් ගුණසේකර මහතාගේ උපදෙස් මත නිලධාරීහු පිරිසක් මෙම වැටලීම සිදු කළහ.\n\nමිහින්තලේ – රංග චතූ",
       "URL": "https://divaina.lk/%e0%b6%9c%e0%b7%99%e0%b7%84%e0%b7%92%e0%b6%b8%e0%b7%92%e0%b6%ba%e0%b6%b1%e0%b7%8a-%e0%b7%83%e0%b7%92%e0%b6%bd%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%9c%e0%b7%9c%e0%b7%83%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/113/"
}