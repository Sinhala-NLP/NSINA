{
       "Source": "divaina",
       "Timestamp": "March 9, 2022",
       "Headline": "නිරුවත් ඡායාරූප පෙන්වා සිසුවියට අතවර කරන්න හැදූ පෙම්වතා සහ මිතුරා අල්ලයි",
       "News Content": "17 හැවිරිදි පාසල් ශිෂ්‍යාවකට නිරුවත් ඡායාරූප පෙන්වා ඇයව ලිංගික අතවරයකට පොළඹවා ගැනීමට උත්සාහ කළ තරුණයන් දෙදෙනකු කයිට්ස් පොලිසිය විසින් පෙරේදා (7 දා) අත්අඩංගුවට ගෙන තිබේ.\n\nඅත්අඩංගුවට ගෙන ඇති තරුණයන් දෙදෙනාගෙන් එක් තරුණයකු මෙම තරුණිය සමග මුලදී පේ‍්‍රම සම්බන්ධයක් පවත්වා ගෙන ගොස් ඇති අතර එය අතරමඟදී සිසුවිය විසින් නතර කොට තිබේ. කෝපයට පත් තරුණයා සිය මිතුරෙකුගේ සහාය මත පාසල් ශිෂ්‍යාවගේ ඡායාරූප විකෘති කොට ලිංගික දර්ශන ඇතුළත් වන පරිදි සකස් කොට පාසල් ශිෂ්‍යාව වෙත යවා තිබේ.\n\nසිද්ධියෙන් බියට පත් පාසල් ශිෂ්‍යාව කැඳවා ගැනීමට මිතුරා සමත් වී ඇති අතර ඒ අවස්ථාවේදී ඇයට ලිංගික දර්ශන පෙන්වා ඇයව අපයෝජනය කිරීමට මුලින් සිසුවිය සමග පෙමින් බැඳී සිටි තරුණයා උත්සහ කොට තිබේ.\n\nඑම ස්ථානයෙන් පලාගිය පාසල් ශිෂ්‍යාව ඇගේ දෙමව්පියන් හරහා පොලිසියට කරන ලද පැමිණිල්ලකට අනුව පරීක්ෂණ පැවැත්වූ පොලිසිය තරුණයන් දෙදෙනාව අත්අඩංගුවට ගෙන තිබේ.\n\nඔවුන් දෙදෙනාව කයිට්ස් අධිකරණය වෙත ඉදිරිපත් කිරීමට පොලිසිය පියවර ගෙන තිබේ.\n\nදිනසේන රතුගමගේ",
       "URL": "https://divaina.lk/%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4-%e0%b6%b4%e0%b7%99%e0%b6%b1%e0%b7%8a%e0%b7%80%e0%b7%8f-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/528/"
}