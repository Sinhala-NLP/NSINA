{
       "Source": "divaina",
       "Timestamp": "August 6, 2022",
       "Headline": "ගලබොඩ ඇල්ල නරඹමින් සිටියදී සැඩ පහරට හසුවූ තරුණියගේ සිරුර ගොඩගැනේ",
       "News Content": "තරුණයකු සමග ගලබොඩ දිය ඇල්ල නැරඹීමට ගොස් සැඩ පහරට හසු වී අතුරුදන් වූ 17 හැවිරිදි තරුණියගේ සිරුර හමු වූ බව නාවලපිටිය පොලිසිය පැවැසීය.\n\nමෙසේ සොයාගනු ලැබුවේ පේරාදෙණිය පැණිදෙණිය ප්‍රදේශයේ පදිංචිව සිට සිතුමිණි සුගන්‍යා නමැති තරුණියගේ සිරුරයි.\n\nජීවිතක්ෂයට පත් තරුණිය සිය පෙම්වතා සමග නාවලපිටිය ගලබොඩ දිය ඇල්ල නැරඹීමට පැමිණ ආපසු නිවස කරා යන අවස්ථාවේ එදින නාවලපිටිය ප්‍රදේශයට ඇද හැලුණු අධික වර්ෂාවත් සමග තරුණයා සහ තරුණිය සැඩ පහරට හසු වී ඇති අතර, ඉන් තරුණයා දිවි බේරාගෙන ඇත.\n\nසැඩ පහරට හසු වී අතුරුදන්ව සිටි තරුණිය සොයා නාවලපිටිය පොලිසිය සහ ප්‍රදේශවාසීන් විසින් මෙහෙයුමක් දියත් කර තිබුණ ද ගලබොඩ දිය ඇල්ලේ සිට මහවැලි ගඟට ජලය ගලා බසිනා ගලබොඩ ඇළේ ජල ධාරිතාව ඉහළ ගොස් තිබූ නිසා සිරුර සොයා ගැනීමට නොහැකි විය.\n\nගලබොඩ ඇළේ කාන්තා මළ සිරුරක් ඇති බවට ප්‍රදේශවාසීන් විසින් නාවලපිටිය පොලිසිය කළ දැනුම් දීමක් මත අතුරුදන්ව සිටි තරුණියගේ ඥාතීන් සමග නාවලපිටිය පොලිසියේ නිලධාරීන් සිරුර හමු වූ ස්ථානයට ගොස් පරීක්ෂා කිරීමේදී එම සිරුර අතුරුදන්ව සිටි තරුණියගේ සිරුර බව ඇයගේ ඥාතීන් විසින් හඳුනාගෙන ඇත.\n\nගොඩගත් සිරුර පශ්චාත් මරණ පරීක්ෂණය සඳහා නාවලපිටිය දිස්ත්‍රික් මහ රෝහලේ විශේෂඥ අධිකරණ වෛද්‍යවරයා වෙත යොමු කර ඇත.\n\nසිද්ධිය සම්බන්ධයෙන් නාවලපිටිය පොලිසිය පරීක්ෂණ පවත්වයි.\n\nනුවරඑළිය – නාලක රත්නායක",
       "URL": "https://divaina.lk/%e0%b6%9c%e0%b6%bd%e0%b6%b6%e0%b7%9c%e0%b6%a9-%e0%b6%87%e0%b6%bd%e0%b7%8a%e0%b6%bd-%e0%b6%b1%e0%b6%bb%e0%b6%b9%e0%b6%b8%e0%b7%92%e0%b6%b1%e0%b7%8a-%e0%b7%83%e0%b7%92%e0%b6%a7%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/407/"
}