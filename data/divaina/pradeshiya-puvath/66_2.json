{
       "Source": "divaina",
       "Timestamp": "August 12, 2023",
       "Headline": "බියගම නිදහස් වෙළෙඳ කලාප සේවකයා අඩි 30ක ඉහළදී මරුට",
       "News Content": "බියගම නිදහස් වෙළෙඳ කලාපයේ සේවය කරන අවිවාහක තරුණයකු දහවල් කොස් ගසක අඩි තිහක පමණ ඉහළට නැග එහි අත්තක ගෙල වැළලා ගෙන එල්ලී සිය දිවි හානි කර ගෙන තිබේ.\n\nමොහු බියගම, පේරගස්හන්දිය ප්‍රදේශයේ නේවාසිකාගාරයක කාමරයක නවාතැන් ගෙන සිටිමින් වෙළෙඳ කලාපයේ රැකියාවට ගොස් තිබෙන අතර ඔහු එදින රැකියාවට නොගොස් නේවාසිකාගාරය ආසන්නයේ කොස් ගසකට නැග මෙසේ සිය දිවි හානි කර ගෙන ඇත. මෙසේ සියදිවි හානි කර ගෙන ඇත්තේ බියගම නිදහස් වෙළෙද කලාපයේ ආයතනයක සේවය කළ දෙහිඕවිට ප්‍රදේශයේ පදිංචිව සිටි සත්‍යවේල් අවිකාන් නමැති විසිහත් හැවිරිදි අවිවාහක තරුණයෙකි.\n\nමේ පිළිබඳ මරණ පරීක්ෂණය බියගම හදිසි මරණ පරීක්ෂක වෛද්‍ය හර්ෂජිත් ගුණසේකර මහතා විසින් එදිනම පස්වරුවේ සිද්ධිය වූ ස්ථානයේදී පවත්වා මළ සිරුර පශ්චාත් මරණ පරීක්ෂණය සඳහා රාගම මහා රෝහලට යොමු කරන ලෙසට පොලිසියට නියෝග කෙරිණි.\n\nමේ අනුව පශ්චාත් මරණ පරික්ෂණය රාගම මහා රෝහලේදී පැවැත්වීමට නියමිතව තිබුණේය.\n\nමේ පිළිබඳ බියගම පොලිස් ස්ථානාධිපති ප්‍රධාන පොලිස් පරීක්ෂක අජිත් විජේසිංහ මහතාගේ උපදෙස් අනුව විවිධ පැමිණිලි විමර්ශන අංශයේ ස්ථානාධිපති උප පොලිස් පරීක්ෂක එස්.එස්. ඉදුනිල් හා පො.කො. කරුණාතිලක (96937) යන නිලධාරීන් පිරිස පරීක්ෂණ පවත්වති.\n\nදෙල්ගොඩ – ඩබ්ලිව්.ඩී. විතාන සහ බියගම – සුදත් පුබුදු කීර්ති",
       "URL": "https://divaina.lk/%e0%b6%b6%e0%b7%92%e0%b6%ba%e0%b6%9c%e0%b6%b8-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b7%80%e0%b7%99%e0%b7%85%e0%b7%99%e0%b6%b3-%e0%b6%9a%e0%b6%bd%e0%b7%8f%e0%b6%b4-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/66/"
}