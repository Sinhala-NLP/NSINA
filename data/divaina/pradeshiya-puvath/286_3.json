{
       "Source": "divaina",
       "Timestamp": "December 27, 2022",
       "Headline": "සමෘද්ධි බැංකුවට පැන්න හොරු සේප්පුව අරන් යන්න බැරිව කාණුවකට දමා ගිහින්",
       "News Content": "පුත්තලම නගරයේ පිහිටි පාලවිය සමෘද්ධි බැංකු ශාඛාවට කඩා වැදුණ සංවිධානාත්මක සොර කණ්ඩායමක් එහි තිබූ විශාල ප්‍රමාණයේ සේප්පුව රැගෙන යෑමට උත්සාහ කර ඇතත් එය රැගෙන යෑමට නොහැකිව මාර්ගය අසල කාණුවකට දමා ගොස් තිබියදී සොයා ගත් බව පුත්තලම පොලිසිය සඳහන් කරයි.\n\n26 දින දහවල් සමෘද්ධි බැංකුවේ නිලධාරියකු බැංකු ශාඛාවට පැමිණ ඇති අතර එහිදී මෙම සේප්පුව කාණුවේ තිබී දැක පොලිසියට දන්වා තිබේ.\n\nසමෘද්ධි සාමාජීකයන්ගේ දෛනිකව ලැබෙන මුදල් හා වැදගත් ලිපි සේප්පුවේ තැන්පත් කර ඇති බවත් මුදල් ප්‍රමාණය කොතෙක්ද යන්න කිව නොහැකි බවත් සමෘද්ධි බැංකුවේ නිලධාරියෙක් පැවසීය.\n\n23 දින සමෘද්ධි බැංකුව එහි පාලනාධිකාරිය වසා දමා ගොස් තිබියදී 24 හෝ 25 දින රාත්‍රි කාලයේ මෙම බැංකු ශාඛාවට පිටුපසින් වූ නගරයේ අපද්‍රව්‍ය ගලා යන ඇළ අසලින් මෙම බැංකු ගොඩනැගිල්ල පිහිටි ඉඩමට සොරුන් ඇතුල් වී ඇති බවට මේ වන විට පොලිසිය සිදුකළ විමර්ශන වලින් අනාවරණය වී ඇත.\n\nබැංකුවට කඩා වැදුණු සොරුන් එහි ජනේලයක් කඩා කාර්යාල පරිශ්‍රයට ඇතුළු වී සේප්පුව කැඩීමට යම් උත්සාහයක් ගෙන ඇති නමුත් එය කැඩීමට නොහැකි වූ තැන එය රැගෙන යෑමට උත්සාහ දරා ඇත.\n\nකිලෝ 300 කට වැඩි බරකින් යුත් මෙම සේප්පුව රැගෙන යෑමට සොරුන් උත්සාහ කර ඇති නමුත් එයද නොහැකි වීම මත අසල කාණුවට දමා ගොස් ඇති බව පොලිසිය පවසයි.\n\nපසුව පොලිසිය අදාළ ස්ථානයට පැමිණ සේප්පුව පොලිසියට රැගෙන යෑමට කටයුතු කර ඇත.\n\nකෙසේ නමුත් සොරුන්ට සේප්පුව විවෘත කිරීමට නොහැකි වී ඇති බව පොලිසිය සිදුකළ මූලික විමර්ශනවලින් හෙළිව තිබේ.\n\nපාලවිය සමෘද්ධි බැංකු ශාඛාව මෙසේ පුත්තලම නගරයේ ස්ථාපිත කර ඇත්තේ වසර කීපයක සිට එහි ආරක්ෂාව වෙනුවෙන් බව සඳහන්.\n\nපුත්තලම මූලස්ථාන ප්‍රධාන පොලිස් පරීක්ෂක එච්. පී. එන්. කුලතුංග මහතාගේ උපදෙස් මත පුත්තලම මූලස්ථාන පොලිසියේ අපරාධ විමර්ශන අංශ ස්ථානාධිපති උප පොලිස් පරීක්ෂක ජීවන් කුමාර මහතාගේ මෙහෙය වීමෙන් උප පොලිස් පරික්ෂක හේරත් මහතා ඇතුළු නිලධාරීන් පිරිසක් විමර්ශන කටයුතු සිදු කරයි.අමරනන්ද විජේසේකර – මහවැව",
       "URL": "https://divaina.lk/%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b6%a7-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b7%84%e0%b7%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/286/"
}