{
       "Source": "divaina",
       "Timestamp": "August 15, 2023",
       "Headline": "9 හැවිරිදි දැරියකට අතවර කිරීමේ සිද්ධියක සැකකරුට පහරදී මරලා",
       "News Content": "යාපනයේ කෝපායි පොලිස් වසමේ පදිංචි 9 හැවිරිදි පාසල් දැරියකට අතවර කිරීම් සිද්ධියකට සැකකාර 52 හැවිරිදි පුද්ගලයකු එම දැරියගේ ඥාතීන් විසින් පහරදීමෙන් පසු මියගොස් ඇතැයි ඊයේ (14 දා) කෝපායි පොලිසිය පවසයි.\n\nසැකකරු සහ දැරියගේ පවුලේ සාමාජිකයකු කලක් හිතවතුන් ලෙස ඇසුරු කර ඇති අතර සැකකරු පිළිබඳ තිබෙන දැඩි විශ්වාසය නිසා පසුගිය 11 වැනිදා මෙම දැරිය සහ ඇගේ සොහොයුරා පාසලට ඇරලීම සඳහා ඔහුට භාරදී ඇතැයි කෝපායි පොලිසියේ ප්‍රධාන පොලිස් පරීක්‍ෂක ඒ. පී. වෙදගෙදර මහතා ‘දිවයින’ කළ විමසීමකදී පැවසීය.\n\nමෙදින පාසල අවසන්ව දැරිය ආපසු ඇගේ නිවසට කැඳවාගෙන ඒම ද මෙම සැකකරු භාරගෙන තිබේ.\n\nපාසල අවසන්ව උපකාර පන්තියකට යෑම දැරිය සිරිතක් ලෙස කර ඇතත් එදින සැකකරු දැරිය කෝපායි උතුරේ පිහිටි සිය නිවසට කැඳවාගෙන ගොස් ඇත.\n\nමෙදින සැකකරුගේ බිරිඳ මල්වර උත්සවයකට සහභාගි වීමට නිවසින් පිටව ගොස් ඇත.\n\nපසුදින මෙම දැරිය පාසලේදී අසනීප වීම නිසා ඒ පිළිබඳව ඇගේ මවට දැනුම්දී ඇති අතර මව පාසලට ගොස් දැරිය නිවසට රැගෙන ගොස් තිබේ. එහිදී සැකකරුගෙන් සිදුවූ අතවරය පිළිබඳව දැරිය සිය මවට පවසා ඇත.\n\nමේ කිසිවක් නොදත් සැකකරු වෙනදා මෙන් එදින සවස ද දැරිය රැගෙන ඒම සඳහා පාසලට ගොස් ඇති අතර දැරියගේ මව ඇය කැටුව ගිය බව පාසලෙන් සැකකරුට දැනුම්දී තිබේ.\n\nදැරියගේ තත්ත්වය විමසීමට සැකකරු ඇගේ නිවසට ගිය අවස්ථාවේ නිවසේ උදවිය සැකකරුට පහරදී ඔහුගේ නිවසට ආපසු යවා ඇති බව පොලිස් පරීක්‍ෂණවලදී අනාවරණය වී ඇත.\n\nඑහෙත් පසුගිය 11 වැනිදා සවස එම දැරියගේ පවුලේ අයෙක් සැකකරුගේ නිවසට ගොස් ඔහු කැඳවාගෙන පැමිණ පොලු මුගුරුවලින් සැකකරුට පහරදී ඇති බව පොලිසිය කියයි.\n\nපහරකෑමෙන් තුවාල ලැබූ සැකකරු කෝපායි රෝහලට ඇතුළත් කිරීමෙන් පසු මියගොස් ඇති අතර සැකකරුට පහරදීම සම්බන්ධයෙන් කාන්තාවන් දෙදෙනකු සහ පිරිමි පුද්ගලයන් දෙදෙනකු පොලිසිය විසින් අත්අඩංගුවට ගෙන ඇත.\n\nයාපනයේ ජ්‍යෙෂ්ඨ නියෝජ්‍ය පොලිස්පති මහින්ද ගුණරත්න, ජ්‍යෙෂ්ඨ පොලිස් අධිකාරි ජගත් විසාන්ත, සහකාර පොලිස් අධිකාරි එම්. ගුරුල්, යාපනයේ කොට්ඨාස අපරාධ අංශයේ පොලිස් පරීක්‍ෂක මෙනන් යන මත්වරුන්ගේ මෙහෙයැවීමෙන් කෝපායි පොලිසියේ ප්‍රධාන පොලිස් පරීක්‍ෂක වෙදගේ මහතා ඇතුළු පොලිස් කණ්ඩායමක් මේ පිළිබඳ පරීක්‍ෂණ පවත්වයි.නෝමන් පළිහවඩන",
       "URL": "https://divaina.lk/9-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/61/"
}