{
       "Source": "divaina",
       "Timestamp": "July 14, 2023",
       "Headline": "රුවන්වැලි මහ සෑ චූඩා මාණික්‍ය ගැන අසත්‍ය ප්‍රචාර කළ අයෙක් අත්අඩංගුවට",
       "News Content": "රුවන්වැලි මහ සෑ චෛත්‍යයේ චූඩා මාණික්‍ය පැළඳවීම ගැන සමාජ මාධ්‍ය ඔස්සේ අසත්‍ය ප්‍රචාර සිදුකළ බව කියන අනුජ ජයසිංහ නමැත්තා අපරාධ පරීක්‍ෂණ දෙපාර්තමේන්තුව විසින් අත්අඩංගුවට ගෙන තිබේ.\n\nඅටමස්ථානාධිපති හා එවක රුවන්වැලි සෑ විහාරාධිකාරි පල්ලේගම හේමරතන නාහිමිපාණන් පොලිස්පතිවරයා වෙත කරන ලද පැමිණිල්ලක් අනුව මෙම අත්අඩංගුවට ගැනීම සිදුකර තිබේ.\n\n2019 වසරේ රුවන්වැලි සෑ චෛත්‍යයේ තිබූ චූඩා මාණික්‍යය අකුණුසර වැදීමකින් ආපදාවකට ලක්ව තිබීම නිසා එහි තිබූ චූඩා මාණික්‍යය වෙනුවට නව චූඩා මාණික්‍යයක් පැළඳවීම සිදුකර තිබේ.\n\nමේ සඳහා ක්‍රියා කිරීමේදී කෝටි 4000 කට ආසන්න වංචාවක් සිදුව ඇති බව යූටියුබ් නාලිකාවක් ඔස්සේ ප්‍රකාශ කර තිබේ.\n\nඑය විනාඩි 56 ක කාලයකින් යුක්ත වූවක් බව පොලිසිය කියයි. තවත් එවැනිම සම්මුඛ සාකච්ඡාවක් යූටියුබ් නාලිකාවක් ඔස්සේ විනාඩි 26ක කාලයක් ප්‍රචාරය වී ඇත.\n\nඑහිදී කෝටි 15,000 ක වංචාවක් කළැයි අසත්‍ය ප්‍රචාර කිරීම ගැන පුද්ගලයන් දෙදෙනකුගෙන් ප්‍රශ්න කිරීමෙන් පසු මෙසේ එක් පුද්ගලයකු අත්අඩංගුවට ගෙන ඇත.\n\nඅනතුරුව ඔහු මහර මහෙස්ත්‍රාත් අධිකරණය වෙත ඉදිරිපත් කිරීමෙන් පසු ඇපමත මුදාහැර ඇත.",
       "URL": "https://divaina.lk/%e0%b6%bb%e0%b7%94%e0%b7%80%e0%b6%b1%e0%b7%8a%e0%b7%80%e0%b7%90%e0%b6%bd%e0%b7%92-%e0%b6%b8%e0%b7%84-%e0%b7%83%e0%b7%91-%e0%b6%a0%e0%b7%96%e0%b6%a9%e0%b7%8f-%e0%b6%b8%e0%b7%8f%e0%b6%ab%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/98/"
}