{
       "Source": "divaina",
       "Timestamp": "March 26, 2022",
       "Headline": "සෞඛ්‍ය සේවිකාවකට අතවර කළ පුද්ගලයාට වැඩ වරදී…",
       "News Content": "ප‍්‍රදේශවාසීන්ගෙන් පහරකෑ සැකකරු පොලිසියට භාරදෙයි\n\nසෞඛ්‍ය සේවිකාවකට පෙරේදා (24 දා) රාත‍්‍රී ලිංගික අතවර කළ පුද්ගලයකු ප‍්‍රදේශවාසීන් විසින් අල්ලා පහරදී තෙබුවන පොලිසියට භාරදී ඇතැයි උසස් පොලිස් නිලධාරීයෙක් පැවසීය.\n\nනෑබඩ, වෝගන් වත්ත ප‍්‍රදේශයේ පදිංචි 35 හැවිරිදි පුද්ගලයකු මෙසේ පොලිසියට භාරදී ඇතැයි පැවසේ.\n\nදෙදරු මවක වූ 33 හැවිරිදි සෞඛ්‍ය සේවිකාව නාගොඩ මහ රෝහලේ සේවය නිමවා බසයෙන් පැමිණ රාත‍්‍රී 7.15 ට පමණ හැලබගොඩ ප‍්‍රදේශයේ පාගමනින් යමින් සිටියදී මුදල් ගෙන ඔහු සමග සිටීමට පැමිණෙන ලෙස අතින් ඇද ඇති බවට පැමිණිලිකාරිය ප‍්‍රකාශ කර ඇතැයි පොලිසිය කියයි.\n\nවින්දිත කාන්තාව බිය වී කෑගැසීමත් සමගින් ප‍්‍රදේශවාසීන් එක්ව සැකකරු අල්ලා පහරදී පොලිසියට භාරදුන් බව සඳහන් වේ.\n\nප‍්‍රදේශවාසීන් කළ පහරදීම්වලින් සැකකරුගේ මුහුණේ සහ ශරීරයේ ස්ථාන කිහිපයක තැලීම් සහ සීරීම් තුවාල සිදුව ඇතැයිද පොලිසිය කියයි.\n\nසැකකරු සමඟින් තවත් පුද්ගලයකු යතුරු පැදියකින් පැමිණි බවට අනාවරණය වී ඇති බවත්, ඔහු සොයා පරීක්ෂණ සිදු කරන බවත් පොලිසිය කියයි.\n\nසැකකරු මතුගම මහෙස්ත‍්‍රාත් අධිකරණයට ඉදිරිපත් කිරීමට නියමිතව තිබුණි. තෙබුවන පොලිසියේ ස්ථානාධිපති (වැ.බ.) පො.ප. කපිල මහතාගේ උපදෙස් පරිදි වැඩිදුර පරීක්ෂණ පවත්වති.\n\nආර්. ඒ. එස්. පේ‍්‍රමතිලක – බණ්ඩාරගම",
       "URL": "https://divaina.lk/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b7%83%e0%b7%9a%e0%b7%80%e0%b7%92%e0%b6%9a%e0%b7%8f%e0%b7%80%e0%b6%9a%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/513/"
}