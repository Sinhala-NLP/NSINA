{
       "Source": "divaina",
       "Timestamp": "November 11, 2022",
       "Headline": "ඒකක හයේ කතාබහ දුරදිග ගොස් මනු කියවන්නා රෝහලේ",
       "News Content": "ජල සම්පාදන මණ්ඩලයේ මනු කියවන්නකුට රෝහල් ගතවෙන්නට පහරදුන් පුද්ගලයකු ඊයේ (10) අත්අඩංගුවට ගත්බව පයාගල පොලිසිය පවසයි.\n\nපහරකෑමට ලක්ව ඇත්තේ ජාතික ජලසම්පාදන හා ජලාපවහන මණ්ඩලයේ පයාගල ස්ථාන භාර නිලධාරී කාර්යාලයට අනුයුක්තව මනු කියවන්නකු ලෙසින් රාජකාරි කරන එන්. ඩබ්ලිව්. එම්. කමල් ලසන්ත නමැති 42 හැවිරිදි පුද්ගලයෙකි.\n\nමෙසේ අත්අඩංගුවට ගෙන ඇත්තේ පයාගල, දළුවත්ත ප්‍රදේශයේ පදිංචි පුද්ගලයකු බව පොලිසිය කියයි. පහරකෑමට ලක්වූ මනු කියවන්නා ඊයේ උතුරු පයාගල ප්‍රදේශයේ ජල බිල්පත නිකුත් කිරීමේ නිරතවී සිට ඇත. එහිදී සැකකරු පදිංචි නිවසෙහි බිල්පතෙහි ඒකක 601 ට 607 සටහන්ව ඇති බවට දෙපාර්ශවය අතර ඇතිවූ කතාබහ ගැටුමක් දක්වා දුරදිග ගොස් ඇතැයි පොලිසිය කීය.\n\nසැකකරු කළුතර මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි. පයාගල ස්ථානාධිපති (වැබ) ප්‍රධාන පොලිස් පරීක්ෂක උපාන්ත ද සිල්වා මහතාගේ ප්‍රධානත්වයෙන් පරීක්ෂණ පවත්වති.\n\nආර්. ඒ. එස්. ප්‍රේමතිලක – බණ්ඩාරගම",
       "URL": "https://divaina.lk/%e0%b6%92%e0%b6%9a%e0%b6%9a-%e0%b7%84%e0%b6%ba%e0%b7%9a-%e0%b6%9a%e0%b6%ad%e0%b7%8f%e0%b6%b6%e0%b7%84-%e0%b6%af%e0%b7%94%e0%b6%bb%e0%b6%af%e0%b7%92%e0%b6%9c-%e0%b6%9c%e0%b7%9c%e0%b7%83%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/328/"
}