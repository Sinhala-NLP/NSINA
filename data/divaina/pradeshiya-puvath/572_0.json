{
       "Source": "divaina",
       "Timestamp": "January 15, 2022",
       "Headline": "මඟුල් ගෙදර ඩාන්ස් කළ පොතුපිටියේ තරුණයා බිම වැටී මියයයි",
       "News Content": "විවාහ මංගල උත්සවයකට සහභාගී වී නටමින් සිටි 24 හැවිරිදි තරුණයකු හදිසියේ බිම ඇද වැටී මියගොස් ඇති බව පානදුර උතුර පොලිසිය පවසයි.\n\nවාද්දුව, පොතුපිටිය ප‍්‍රදේශයේ පදිංචිව සිටි එස්.එච්. නිශාන් ලක්ෂාන් ජයරත්න නමැති තරුණයකු මෙලෙස මියගොස් ඇත.\n\nපෙරේදා (13) පානදුර, ගොරකාන ප‍්‍රදේශයේ හෝටලයක පැවති සිය මිතුරියකගේ විවාහ මංගල උත්සවයකට ඔහු සහභාගී වී සිට ඇත.\n\nඑහිදී නර්තනයේ යෙදී සිට හදිසියේ බිම ඇද වැටී පානදුර මූලික රෝහලට රැගෙන ගොස් ඇති අතර එහිදී මියගොස් ඇත. පීසීආර් පරීක්ෂණයකින් පසු පශ්චාත් මරණ පරීක්ෂණය සිදුකිරීමට නියමිතය.\n\nස්ථානාධිපති පොලිස් පරීක්ෂක සංජීව ලක්මාල් මහතාගේ උපදෙස් පරිදි පානදුර උතුර පොලිසිය සහ පානදුර රෝහල් පොලිස් සැරයන් එම්.එන්. ධර්මරත්න මහතා (55323) පරීක්ෂණ පවත්වයි.\n\nආර්.ඒ.එස්. පේ‍්‍රමතිලක බණ්ඩාරගම",
       "URL": "https://divaina.lk/%e0%b6%b8%e0%b6%9f%e0%b7%94%e0%b6%bd%e0%b7%8a-%e0%b6%9c%e0%b7%99%e0%b6%af%e0%b6%bb-%e0%b6%a9%e0%b7%8f%e0%b6%b1%e0%b7%8a%e0%b7%83%e0%b7%8a-%e0%b6%9a%e0%b7%85-%e0%b6%b4%e0%b7%9c%e0%b6%ad%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/572/"
}