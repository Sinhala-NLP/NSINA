{
       "Source": "divaina",
       "Timestamp": "September 9, 2023",
       "Headline": "විභාගය සමත් වීමේ සතුටට මිතුරන්ට සංග්‍රහයක් දුන් සිසුවා නින්දේදීම ජීවිතක්‍ෂයට",
       "News Content": "උසස් පෙළ විභාගය සමත් වූ වැල්ලව සිසුවකු සිය සතුටට මිතුරන්ට තේ පැන් සංග්‍රහයක් දී නිදි යහනේදීම මරණයට පත්වූ ශෝකජනක පුවතක් වැල්ලවින් වාර්තා වේ.\n\nමෙසේ කනගාටුදායක ලෙස ඉකුත් 07 දා මියගියේ වැල්ලව රණවන ග්‍රාමයේ පදිංචි මනුජය හංසමාල් නමැති 21 හැවිරිදි තරුණයෙකි. මරණයට පත් සිසු දරුවා කුරුණෑගල මලියදේව විදුහලේ වාණිජ අංශයෙන් අධ්‍යාපනය ලබමින් පසුගිය උසස්පෙළ විභාගයට මුහුණ දී ඇත. ඒ අතරතුර කුරුණෑගල මහජන බැංකුවේ පුහුණුව ලබමින් ද සිට ඇත. මේ අතරතුර පසුගියදා උසස් පෙළ ප්‍රතිඵල නිකුත් වූ අතර ඔහු ‘බී’ සාමාර්ථ 3 ක් ලබා ඇත.\n\nමෙයින් සතුටට පත්වූ ඔහු මිතුරන් පිරිසකට තේ පැන් සංග්‍රහයක් දී ඉකුත් 06 දා රාත්‍රියේ නින්දට ගොස් ඇත. පසුදින උදයේ සිරිත් පරිදි සිසුවා අවදි නොවීම නිසා දෙමාපියන් විපරම් කර බැලීමේ දී ඔහු නිදි යහනේ දීම මරණයට පත්ව ඇත.\n\nකුරුණෑගල ශික්‍ෂණ රෝහලේ අධිකරණ වෛද්‍ය නිලධාරී සේනානායක මහතා මරණ පරීක්‍ෂණය සිදුු කළ අතර වැල්ලව පොලිස් ස්ථානයේ පොලිස් සැරයන් අමරසිංහ මහතා සාක්‍ෂි විමසන ලදී.වැල්ලව – අර්වින් රෝයි සිල්වා",
       "URL": "https://divaina.lk/%e0%b7%80%e0%b7%92%e0%b6%b7%e0%b7%8f%e0%b6%9c%e0%b6%ba-%e0%b7%83%e0%b6%b8%e0%b6%ad%e0%b7%8a-%e0%b7%80%e0%b7%93%e0%b6%b8%e0%b7%9a-%e0%b7%83%e0%b6%ad%e0%b7%94%e0%b6%a7%e0%b6%a7-%e0%b6%b8%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/31/"
}