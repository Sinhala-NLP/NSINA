{
       "Source": "divaina",
       "Timestamp": "September 30, 2023",
       "Headline": "‘හලෝ’ මිනී මරයි",
       "News Content": "ජංගම දුරකථනයක් සොරාගත් දෙදෙනකු පසුපස ඊයේ (29 දා) හඹාගිය පෙදරේරුවන් දෙදෙනකුගෙන් එක් අයකු පිහි ඇනුම්කා මරුමුවට පත්වී ඇතැයි ගල්කිස්ස මූලස්ථාන පොලිසිය පවසයි.\n\nමෙම ඝාතනය සිදුකළ සොරුන් දෙදෙනා පළාගොස් ඇති අතර, අනෙක් පෙදරේරුවා දුවගොස් දිවිබේරාගෙන ඇතැයි පොලිසිය කියයි. මෙලෙස ඝාතනයට ලක්වී ඇත්තේ මොනරාගල පදිංචිව සිටි ධනුෂ්ක රුවන් කුමාර නමැති 30 හැවිරිදි පෙදරේරුවෙකි.\n\nගල්කිස්ස, බොරුපන, පැරකුම් මාවතේ ඉදිකරමින් පවතින නිවසක පෙදරේරුවන් දෙදෙනකු එම නිවසේ වාඩියක නිදාගෙන සිට ඇත. ඊයේ (29 දා) අලුයම 3.00ට පමණ එම වාඩියට ඇතුල්වී ජංගම දුරකථනයක් සොරාගෙන තාප්පයෙන් පැන ගිය සොරුන් දෙදෙනා පසුපස හඹාගොස් තිබේ.\n\nඑලෙස හඹාගිය පෙදරේරුවන් දෙදෙනා විසින් සොරුන් දෙදෙනා එහිදී අල්ලාගෙන ඇත. එහිදී එක් සොරෙකු විසින් සඟවාගෙන සිටි පිහියකින් එක් පෙදරේරුවකුගේ පපුවට පිහියකින් ඇන ඇතැයි හෙළි වූ බව පොලිසිය කියයි. ඝාතනයට සම්බන්ධ සැකකරුවන් දෙදෙනා සොයා පොලිසිය විමර්ශන අරඹා තිබේ. මේ පිළිබඳ ගල්කිස්ස මූලස්ථාන පොලිසියේ ස්ථානාධිපති ප්‍රධාන පොලිස් පරීක්‍ෂක දිලීප පෙරේරා මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්‍ෂක අමිල මහතාගේ මෙහෙයවීමෙන් වැඩිදුර පරීක්‍ෂණ පැවැත්වේ.\n\nප්‍රදීප් ප්‍රසන්න සමරකෝන් සහ පින්සිරි ආරියරත්න",
       "URL": "https://divaina.lk/%e0%b7%84%e0%b6%bd%e0%b7%9d-%e0%b6%b8%e0%b7%92%e0%b6%b1%e0%b7%93-%e0%b6%b8%e0%b6%bb%e0%b6%ba%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/9/"
}