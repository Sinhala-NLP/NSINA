{
       "Source": "divaina",
       "Timestamp": "June 29, 2022",
       "Headline": "ෂෙඩ් පෝළිම ළඟ ඛේදවාචකයක්: යතුරුපැදිය කන්ටේනරයේ හැපී මව මරුට දුව රෝහලේ…",
       "News Content": "මාරවිල ප්‍රදේශයේ වෛද්‍යවරයකු හමුවී දත් කැක්කුමට ප්‍රතිකාර ලබාගෙන කටුනේරියේ සිය නිවස කරා එන විට ලන්සිගම ඉන්ධන පිරවුම්පළ අසල තදබදයට ලක්වූ මවක හා දියණියක පැමිණි 49 ක්‍ක්‍ කුඩා ප්‍රමාණයේ යතුරුපැදියක් 27 වැනිදා රාත්‍රි අටට පමණ කොළඹ දෙසට (එකම දිසාවට) දිවෙන කන්ටේනර් රථයකට යට වීමෙන් මව මියගොස් ඇතැයි මාරවිල පොලිසිය පවසයි.\n\nමියගොස් ඇත්තේ කටුනේරිය ලන්සිගම ප්‍රෝටස් තිසේරා මාවතේ අඩප්පර වත්ත පදිංචි චන්ද්‍රානි පීරිස් (54) නමැති එක් දරු මවකි. ඇයගේ සිරුර කැඩී බිඳී බරපතළ ලෙස හානි සිදුවී තිබුණි.\n\nකකුලක් බිඳී බරපතළ තුවාල ලබා සිටි ඇය සමග පැමිණි දියණිය වන හිරුනි නිමේශා (18) මාරවිල මූලික රෝහලෙන් කොළඹ ජාතික රෝහලට යවා තිබුණි.\n\nමියගිය කාන්තාවගේ සැමියා බස්රථවල සහායකයකු ලෙස කටයුතු කරයි. මියගිය කාන්තාව බැංකුවක කම්කරු වෘත්තියෙහි යෙදුණු අයෙකි. තුවාල ලැබූ දියණිය පාසල් අධ්‍යාපනය නිමාකර ඇති අයෙකි.\n\nතමා ප්‍රධාන මාර්ගයේ මාදම්පේ සිට කොළඹ බලා යෑමට සිය කන්ටේනර් රථයෙන් එන විට ඉදිරියෙන් ගිය යතුරුපැදිය පාර දෙසට ඇදී ආ බවත්, කන්ටේනර් බඳෙහි යතුරුපැදිය වැදී රථයට යට වූ බවත් රියැදුරු පොලිසියට පවසා තිබුණි. ඔහු අත්අඩංගුවට ගත් මාරවිල පොලිසිය වැඩිදුර පරීක්ෂණ පවත්වයි.\n\nනාත්තන්ඩිය – රෙක්ස් හැරිසන්",
       "URL": "https://divaina.lk/%e0%b7%82%e0%b7%99%e0%b6%a9%e0%b7%8a-%e0%b6%b4%e0%b7%9d%e0%b7%85%e0%b7%92%e0%b6%b8-%e0%b7%85%e0%b6%9f-%e0%b6%9b%e0%b7%9a%e0%b6%af%e0%b7%80%e0%b7%8f%e0%b6%a0%e0%b6%9a%e0%b6%ba%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/440/"
}