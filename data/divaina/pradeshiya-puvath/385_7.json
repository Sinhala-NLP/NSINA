{
       "Source": "divaina",
       "Timestamp": "September 3, 2022",
       "Headline": "පුත්තලම මූලික රෝහලේ සිව් නිවුන් උපතක්",
       "News Content": "පුත්තලම රෝහලට ඇතුළත් කළ තරුණ මවක් සිසේරියන් සැත්කමින් පසු සිව් නිවුන් දරු උපතක් සිදුකර තිබේ.\n\nමෙය ඇයගේ ප්‍රථම දරු ප්‍රසුතියයි. සිසේරියන් සැත්කමින් පසු බිළිදෙකු හා බිළිදියන් තිදෙනෙකු උපත ලබා ඇති බවත් එම දරුවන් සිව් දෙනාම\n\nනිරෝගීව පසුවන බවද පුත්තලම රෝහල් අධ්‍යක්ෂ වෛද්‍ය සුමිත් ඇන්ටන් ප්‍රනාන්දු මහතා පැවසීය.\n\nමෙම සිව් නිවුන් දරු උපත සිදුව ඇත්තේ පුත්තලම පාලවිය, කරඹ, මුස්නියාපුරම් ප්‍රදේශයේ පදිංචි 24 හැවිරිදි තරුණ මවක් වන අතර මෙය ඇයගේ ප්‍රථම දරු ප්‍රසුතියයි. දරුවන්ගේ පියා විදේශ රටක සේවයේ නියුතුව සිටින බව මව සඳහන් කළාය.\n\nපුත්තලම මූලික රෝහලේ දී සිදුවු වසර 70 වකට ආසන්න පුත්තලම මූලික රෝහල් ඉතිහාසය තුළ සිදු වූ පළමු සිව් නිවුන් දරු උපත මෙය බව ද රෝහල් අධ්‍යක්ෂවරයා පැවසීය.\n\nමෙම බිළිදුන් අතරින් පිරිමි දරුවා කිලෝ එකයි ග්‍රෑම්ස් හයසිය තිස්පහක් බවත් බිළිදියන් පිළිවෙළින් කිලෝ එකයි ග්‍රෑම්ස් හයසිය පනස් පහයි (1.655) කිලෝ එකයි ග්‍රෑම්ස් හාරසිය හෑත්තෑවයි, (1.470) කිලෝ එකයි ග්‍රෑම්ස් තුන්සිය හතළිස් පහයි (1.345) ලෙස බර ප්‍රමාණයන්ය.\n\nපුත්තලම රෝහලේ නාරි හා ප්‍රසව විශේෂඥ වෛද්‍ය රුවන් සමරසිංහ මහතා හා නාරි හා ප්‍රසව ඒකකයේ වෛද්‍ය හා හෙද හා ඇතුළු කාර්ය මණ්ඩලය මෙම සිව් දරු නිවුන් උපත සඳහා තම දායකත්වය දක්වා තිබුණි.\n\nමෙහිදි මාධ්‍යයට අදහස් දැක්වු නාරි හා ප්‍රසව විශේෂඥ වෛද්‍ය රුවන් සමරසිංහ මහතා:\n\nඇත්තටම මගේ වෛද්‍ය ජීවිතයේ සිසේරියන් සැත්කමින් කළ පළමු සිව් නිවුන් දරු උපත මෙයයි. මේ සඳහා මගේ කාර්ය මණ්ඩලයේ සියලුදෙනාගේම පුර්ණ දායකත්වය ලබා දුන්නා.\n\nපුත්තලම මූලික රෝහලේ ඇති අවම පහසුකම් මැද තමයි මේ දරුවන්ට හා මවට කිසිදු හානියක් නොවන අන්දමින් සිසේරියන් සැත්කමින් සාර්ථක උපතක් සිදු කළේ. එය මට ලැබීම සතුටක්.\n\nඇත්තටම අම්මාගේ තත්ත්වය අනුව ඇයව වෙනත් රෝහලකට යවන්න අමාරු වුණා. ඒ අනුව අපි ඒ අභියෝගයට මුහුණදීල වගකීම භාරගෙන මේ ජීවිත පහම බේරා ගත්තා.\n\nමේ සම්බන්ධව අදහස් දක්වන ළමා රෝග විශේෂඥ වෛද්‍ය ජයවර්ධන මහතා :\n\n“මේ දරුවන් ඉතාම නිරෝගී මට්ටමක මේ වනවිට ඉන්නවා. බර පිළිබඳවත් ගැටලුවක් නැහැ. නිරන්තරයෙන් අපේ අධීක්ෂණය දරුවන්ට යොමු කරනවා.\n\nඅමරනන්ද විජේසේකර – මහවැව",
       "URL": "https://divaina.lk/%e0%b6%b4%e0%b7%94%e0%b6%ad%e0%b7%8a%e0%b6%ad%e0%b6%bd%e0%b6%b8-%e0%b6%b8%e0%b7%96%e0%b6%bd%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b7%83%e0%b7%92%e0%b7%80%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/385/"
}