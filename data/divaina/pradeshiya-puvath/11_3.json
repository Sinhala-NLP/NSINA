{
       "Source": "divaina",
       "Timestamp": "September 29, 2023",
       "Headline": "පරුෂ වචනයෙන් බැණ වැදුණැයි පුතාගේ කට පිළිස්සූ මවට ඇප",
       "News Content": "මවට අසභ්‍ය වචනයෙන් බැණවැදුන අවුරුදු තුනක් වයසැති තම පිරිමි දරුවාගේ කට ගිනිකූරකින් පිළිස්සූ අම්මාව දිවුලපිටිය පොලිසිය මගින් අත්අඩංගුවට ගෙන අධිකරණය හමුවට ඉදිරිපත් කිරීමෙන් අනතුරුව සැකකාර අම්මාට තරයේ අවවාද කළ මිනුවන්ගොඩ මහෙස්ත්‍රාත් ටී. තේනබදු මහත්මිය සැකකාර අම්මාව රුපියල් ලක්ෂ 02 ක ශරීර ඇපමත මුදාහරින ලෙසට ඉකුත් 27 වෙනිදා පස්වරුවේ නියම කළාය.\n\nදිවුලපිටිය, වෙලගාන ප්‍රදේශයේ පදිංචි 29 හැවිරිදි එක්දරු මවක් මෙසේ ඇපමත මුදාහැරුණි.\n\nඅධිකරණය හමුවට ඉදිරිපත් කෙරුණු දරුවාව රුපියල් ලක්ෂ දෙකක බැඳුම්කරයක් මත පියාට මුදා හරින ලෙසට අධිකරණය මගින් නියම කළේය. දරුවා සම්බන්ධයෙන් පරිවාස වාර්තාවක් අධිකරණය හමුවට ඉදිරිපත් කරන ලෙසට අධිකරණයෙන් පරිවාස නිලධාරී වෙත වැඩිදුරටත් නියම කෙරුණි.\n\nමව දරුවා සහ පියා එකම නිවසක පදිංචිව සිටින බව පොලිසිය පැවසීය. පවුලේ එකම දරුවා වූ මෙම පිරිමි දරුවා නිවසේ දී සහ වෙනත් ස්ථානවලදී අසභ්‍ය වචනයෙන් මවට සහ පියාට බැණවදින බවට පොලිස් පරීක්ෂණවලදී අනාවරණය වී ඇතැයි පොලිසිය අධිකරණය හමුවේ පැවසීය.\n\nමවට ඉතා පහත් අන්දමින් දරුවා අසභ්‍ය වචනයෙන් බැණ වැදී ඇති අතර එම අවස්ථාවේ දී දරුවාට එසේ නොකරන ලෙසට බිය ගැන්වීම සඳහා මව විසින් ගිනිකූරක් පත්තු කර දරුවාගේ කට ප්‍රදේශයට ළං කළ අවස්ථාවේ දරුවාගේ කටේ එම පත්තු කරන ලද ගිනිකූර වැදී පිළිස්සී ඇති බව අධිකරණයේ දී වැඩිදුරටත් සඳහන් විය.\n\nඑළැඹෙන ඔක්තෝම්බර් මස 03 වැනිදාට මවට, පියාට සහ දරුවාට අධිකරණය හමුවේ පෙනී සිටින ලෙසට අධිකරණයෙන් නියම කෙරුණි.\n\nදිවුලපිටිය පොලිස් ස්ථානාධිපති ප්‍ර.පො.ප. චන්ද්‍රසිරි හිරියාදෙනිය මහතාගේ උපදෙස් මත නඩු මෙහෙයුම් අංශයේ සැරයන් පුෂ්පකුමාර (49113) නිලධාරියා පැමිණිල්ල මෙහෙය විය.\n\nමිනුවන්ගොඩ – ටෝනි කරුණානායක",
       "URL": "https://divaina.lk/%e0%b6%b4%e0%b6%bb%e0%b7%94%e0%b7%82-%e0%b7%80%e0%b6%a0%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%90%e0%b6%ab-%e0%b7%80%e0%b7%90%e0%b6%af%e0%b7%94%e0%b6%ab%e0%b7%90%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/11/"
}