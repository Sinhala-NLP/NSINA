{
       "Source": "divaina",
       "Timestamp": "June 24, 2023",
       "Headline": "අවුරුදු හතරේ දැරියගේ කටට දුම්කොළ ඔබා සැරෙන් සැරේ මුහුණත් වතුරේ ඔබලා නපුරු කුඩම්මා අත්අඩංගුවට",
       "News Content": "වයස අවුරුදු 4ක කුඩා දැරියකට කෲර වධ හිංසා සිදු කරමින් සිටි කාන්තාවක අත්අඩංගුවට ගත් බව අඟුරුවාතොට පොලිසිය පවසයි.\n\nනෑබඩ ප්‍රදේශයේ පදිංචි මෙම සැකකාරිය දැරියගේ පියාගේ දෙවැනි බිරිඳ බව පොලිසිය පවසයි.\n\nමෙම කාන්තාව සෑමදාම මෙම කුඩා දැරියට පහරදීම් හා වධ හිංසා පමුණුවන බවට ලැබුණු තොරතුරකට අනුව අඟුරුවාතොට පොලිසිය වැටලීම සිදු කර ඇත.\n\nපොලිස් ස්ථානාධිපති ප්‍රධාන පොලිස් පරික්ෂක ප්‍රදීප් ආනන්ද සිල්වා සහ ළමා හා කාන්තා කාර්යාංශයේ ස්ථානාධිපති විශාකා ධර්මපාල ඇතුළු නිලධාරීන් දැරිය පදිංචි නිවසට යන විටත් දැරිය නිරුවත්ව හඬමින් සිටි බව පොලිසිය පවසයි.\n\nසැකකාරිය විසින් මෙම දැරියගේ කටට දුම් කොළයක් ඔබා වතුර බඳුනක වරින් වර මුහුණ ඔබා වේවැලකින් පහර දී ඇති බව අනාවරණය වී ඇත. දැරියගේ දඩබ්බර ගතිය නිසා මෙලෙස පහර දුන් බව සැකකාර කාන්තාව පොලිසියට පවසා ඇත.\n\nදැරියගේ මව වෙනත් පුරුෂයකු සමග මීට ටික කලකට පෙර ගොස් ඇත. ඉන් පසු පියා මෙම සැකකාර කාන්තාව සමග ජීවත් වී තිබෙන බව පොලිසිය පවසයි.\n\nදරුවා පොලිසියට රැගෙන එන විටත් කතා කරගත නොහැකිව හා කෙළින් සිට ගැනීමටවත් නොහැකි තරමට මත් ගතියෙන් සිට ඇත. දුම්කොළය කටට එබීමෙන් මත් වී ඇති බව පොලිසිය පවසයි.\n\nදැරිය මිත්තනිය භාරයේ වෛද්‍ය පරික්ෂණයක් සඳහා හොරණ මූලික රෝහලට ඇතුළත් කර ඇත. කුඩම්මා ඊයේ (23 දා) හොරණ මහෙස්ත්‍රාත් අධිකරණය වෙත ඉදිරිපත් කිරීමට නියමිතව තිබිණි. අඟුරුවාතොට පොලිස් ස්ථානාධිපති ප්‍රධාන පොලිස් පරීක්ෂක ආනන්ද සිල්වා මහතා සහ නිලධාරීහු පරීක්ෂණ කරති.\n\nගල්පාත-චන්දන පෙරේරා",
       "URL": "https://divaina.lk/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-%e0%b7%84%e0%b6%ad%e0%b6%bb%e0%b7%9a-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%9a%e0%b6%a7%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/118/"
}