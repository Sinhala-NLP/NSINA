{
       "Source": "divaina",
       "Timestamp": "September 18, 2022",
       "Headline": "පොත් සමග ලොව පුරා සැරිසරන්න එන්න…",
       "News Content": "“පොත් අපේ නෙත් වගේ”… වරක් කියැවූ එක් සාර්ථක කෘතියක් සිය වරක් අපගේ හදවත් ස්පර්ෂ කරන්නේය. එපමණකින් නොනැවතී ජීවිතයේ බොහෝ තැන් සියුම්ව පහදමින් වෙනස්කම් කරා රැගෙන යන්නේය. කියැවීම සිය ආත්මය කොට ගත්තෝද කියැවීම රසය කොට ගත්තෝද අප අතරය. ලොකු කුඩා කා අතරත් කතාබහට ලක්වන කොළඹ ජාත්‍යන්තර පොත් ප්‍රදර්ශනය මෙවරත් (2022) විසි හතර වන වරට මෙම දිනවලදී පැවැත්වේ.\n\nතෑගි දීම ලාංකික අපගේ හුරුපුරුදු චාරිත්‍රයකි. මෑතක් වනතුරු ම අපගේ වැඩිහිටි පරම්පරාව පුරුදුව සිටියේ කුඩා දරුවන්ට අගනා පොතක් තෑගි කිරීමටය. එය කියැවීමෙන් තව තවත් පොතපතට ආශා කළ දරුවන් සිය නිවහනෙහි කුඩා පොත් එකතුවක් කිරීමටද වෙහෙසුණෝය. දැනුම, චින්තන හැකියාව සහ තර්කනය ඔවුන් තුළ වර්ධනය වූවා පමණක් නොව කියැවීමෙන් පෝෂණය වූ යහපත් දරු පරපුරක් රටට දායාද විය.\n\nකාලයාගේ ඇවෑමත් සමග නව්‍යකරණය වූ ලෝකය තුළ මෙතෙක් දරුවාගේ පටන් වැඩිහිටියා දක්වා ප්‍රචලිත වූ ‘පොත’ කෙමෙන් ගිලිහී යන්නට විය. ඔවුන්ගේ දෑත් මත උසස් කෘතියක රසය වෙනුවට ජංගම දුරකථනයේ නාදය මතුවන්නට විය. වගකිව යුත්තෝ කවරහු ද? ඒ අපමය. නමුත්, සිදුවන මෙම මහා විපර්යාසයෙහි විපත කල්තියා අවබෝධ කොටගත්තෝ 1956 සැප්තැම්බර් මාසයේ ගුණසේන පොත් සමාගමේ අනුග්‍රහයෙන් අගනා කාර්යයකට මුල්ගල තැබුවේය. ඒ අනුව ‘කොළඹ ජාත්‍යන්තර පොත් ප්‍රදර්ශනය’ මහජනතාව සඳහා විවෘත විය.\n\nසෑම වසරකම සැප්තැම්බරය ලාංකේය කතුවරයන්ට සහ පාඨකයන්ට වෙන්වූ වෙනමම මාසයකි. කලාව සහ සාහිත්‍යයට ආදරය කරන්නෝ බොහොමයක් මග බලා සිටින්නේ මෙම සාහිත්‍ය මාසය උදාවන තුරුය. පොත්පත් මිලදී ගැනීම, තෑගි කිරීම සහ විවිධාකාර වූ දේශනයන්, නාට්‍යමය අවස්ථාවන් රසවිඳීමට මෙය කදිම අවස්ථාවකි. අතින් අත පටලාගත් පෙම්වතුන්, විශ්වවිද්‍යාලයීය සිසු සිසුවියන්, වෘත්තිකයන් සහ පාසල් දූ දරුවන් බොහොමයක් නොවරදවාම මෙම ප්‍රදර්ශන භූමියට පැමිණෙති. ඔවුන් කැමති ආකාරයේ පොතක් විශේෂ වට්ටම්වලට ලබාගත හැකිවීම මෙහි එන තවත් විශේෂත්වයකි. පැමිණෙන්නෝ කුඩා රසවත් ආහාරයක් රසවිඳ අනතුරුව ඇවිද යන්නේ කෘතියක වත ගැන කෙරෙන සම්භාව්‍ය දේශනයකට සවන් දීමටය. එහිදී ඔවුන්ගේ ප්‍රියතම ප්‍රවීණ සාහිත්‍යය කතුවරුන් හමුවී මොහොතකට දොඩමලු වීමටද ඔවුහු අමතක නොකරති. ඉන් අනතුරුව ඔවුහු ඇවිද යන්නේ කැටපත් පවුර දෙසටය. කවියට ප්‍රේම කරන්නෝද අහඹුවකින් කවිය දුටුවෝද එදිනට මෙහි කවි ලියා යති. කොළඹ බණ්ඩාරනායක අනුස්මරණ සම්මන්ත්‍රණ ශාලා පරිශ්‍රය තුළදී ලබාගත් සිය අත්දැකීම්ද, පොත් හා බැඳුණු ජීවිත කතන්දරද, මෙම පරිශ්‍රය තුළදී අහඹු නෙත්වලින් ලද ප්‍රේමණීය ස්පර්ශයන්ද බොහෝ කවිවලට වස්තු මූලයන්ය.\n\nපොතක ඇති වටිනාකම පසක් කොට ගත්තෝද පරිශ්‍ර භූමියේ ඇති විශේෂාංගවලට සහභාගි වීමට කැමැත්තක් දක්වන්නෝද වැල නොකැඩී මෙහි ඇදී එති. කා බී විනෝද වන්නා සේම පරපුරක දැනුම සහ අවබෝධය වර්ධනය කරලීමට මෙය මහඟු අවස්ථාවකි. විශ්වවිද්‍යාලයීය සිසු සිසුවියන්ට මෙතෙක් සොයා ගැනීමට අපහසු වූ අධ්‍යාපනික පොත්පත්ද උසස් සාහිත්‍ය කෘතීන්ද මෙහිදී ඉතා පහසුවෙන් මිලදී ගැනීමට හැකියාව ඇත. පාසල් දූ දරුවන්ගේ අධ්‍යාපනික වැඩ පොත්, දේශීය සහ විදේශීය සාහිත්‍ය කෘතීන් සුවිශේෂ වට්ටම් යටතේ මිලදී ගත හැකිය. එදා පටන් අද දක්වා පැවැත්වෙන මෙම පොත් ප්‍රදර්ශනය කියැවීමේ පිපාසයෙන් පෙළෙන්නන්ගේ පිපාසය සංසිඳුවීමට වෙහෙසෙයි. තවද, තාරුණ්‍යය මෙය සැණකෙළියක් ආකාරයෙන් සිතා ද කටයුතු කරති. විටෙක මෙය සැණකෙළියක වෙස් ගත්තද හුදෙක් සැණකෙළියක් පමණක් යැයි සිතා කටයුතු නොකරන්නේ නම් මැනවි.\n\nප්‍රදර්ශන කුටි බොහොමයකින් සැරසුණ මෙම පරිශ්‍ර භූමිය ජනාකීර්ණ වන්නට පටන් ගන්නේ ආරම්භක දිනයේ පටන්මය. එබැවින් හැකියාවක් ලද විගස ඔබ මෙහි පැමිණෙන්නේ නම් පෙරවරුවේ පැමිණීම ඔබගේ පහසුවට ඉතා යෝග්‍යය. මිලදී ගත් පොත් බහාලීමට බෑගයක්, වතුර බෝතලයක් සහ කුඩයක් ඔබ අත වීම ඔබට පහසුවකි.\n\nබොහෝ අවස්ථාවල කියැවීමට පොත් කඩයකින් පොතක් මිලදී ගන්නා ඔබට මෙම ප්‍රදර්ශන භූමියට පැමිණීමෙන් සැලසෙන වාසි බොහොමයකි. සහනදායී මිලකට ඔබ කැමතිම පොතක් මිලට ගැනීමට සහ ඔබේ ප්‍රියතම කතුවරයා හෝ කතුවරිය එහි රැඳී සිටීනම් ඔවුන් හමුවී ඔවුන්ගේ වටිනා සමරුවක් ලබා ගැනීමට ඇති හැකියාව ඉන් එකකි. එසේම මෙම පරිශ්‍රයේ දවස පුරා පැවැත්වෙන සාහිත්‍යමය විශේෂාංග වලට සහභාගි වීමටද ඔබට අවස්ථාව ඇත. කාර්යබහුල පෙරවරුවෙන් ඉඩක් ලද විගස හෝ විවේකී පස්වරුවේ ඔබේ දරුවා හෝ පවුලේ අය සමග මෙම පරිශ්‍ර භූමියට පැමිණීම ඉතා අගනේය. තාක්ෂණය සමග බද්ධ වී ඇති ළමා මනස නැවතත් පොතපත සමග මුහු කිරීමට මෙය ඔබ ලද මහඟු අවස්ථාවකි.\n\nඑසේම ඔබ කියැවූ පැරණි පොත පත තවත් අයෙකුට කියැවීමට ලබාදීමට කැමැත්තේනම් එයටද මෙය කදිම අවස්ථාවකි. ඒ අනුව එම පොත් තවමත් කියැවිය හැකි මට්ටමක පවතින්නේ නම් මෙම ප්‍රදර්ශන භූමියට රැගෙන විත් බාරදීමට ඔබට හැකිය. ඔබ ලද දැනුම සහ රසවින්දනය තවත් අයෙකුට ලබාදීම ඔබ විසින් කරනු ලබන උසස් මානුශීය මෙහෙවරකි.\n\nපැමිණෙන ඔබ ප්‍රදර්ශන භූමිය පොලිතීන් හෝ වෙනත් අපද්‍රව්‍යවලින් අපවිත්‍ර නොකිරීමටද වගබලාගන්නේ නම් එය සැමගේ ප්‍රසාදයටද පහසුවටද හේතුවනු ඇත. තවද, පවතින රෝග තත්ත්වයන් හමුවේ නිසි සෞඛ්‍යමය උපදෙස් පිළිපදිමින් මුඛ ආවරණ පැළඳීම ඔබගේම යහපත් සෞඛ්‍යයට හේතුවනු ඇත.\n\nමෙම මස 16 වැනිදා සිට 25 වැනිදා දක්වා දින 10 ක් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ දී පැවැත්වෙන මෙම පොත් ප්‍රදර්ශනය මෙවරද ඔබට විවෘතය. උදෑසන 9 සිට රාත්‍රී 7 දක්වා ජනතාවට විවෘත වන මෙම මහා ප්‍රදර්ශනය සංවිධානය කරනු ලබන්නේ ශ්‍රී ලංකා පොත් ප්‍රකාශකයන්ගේ සංගමය විසිනි. ඔබගේ පැමිණීම බලාපොරොත්තුවෙන් වෙහෙසෙන සංවිධායක මණ්ඩලය මෙවරද දෙස් විදෙස් අගනා පොත් විශාල ප්‍රමාණයක් ඔබ හමුවට ගෙනවිත් ඇත. පරිශ්‍ර භූමිය පුරා ඉදිවී ඇති ප්‍රදර්ශන කුටි රැසක් මගින් මගින් ඔබට රිසි ඕනෑම පොතක් මිලදී ගත හැකිය. එසේම සුපුරුදු පරිදි ඔබේ අත්දැකීම කැටපත් පවුරේ ලියා යෑමටද අමතක නොකරන්න.\n\nසඳුනි තිලකරත්න",
       "URL": "https://divaina.lk/%e0%b6%b4%e0%b7%9c%e0%b6%ad%e0%b7%8a-%e0%b7%83%e0%b6%b8%e0%b6%9c-%e0%b6%bd%e0%b7%9c%e0%b7%80-%e0%b6%b4%e0%b7%94%e0%b6%bb%e0%b7%8f-%e0%b7%83%e0%b7%90%e0%b6%bb%e0%b7%92%e0%b7%83%e0%b6%bb%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/374/"
}