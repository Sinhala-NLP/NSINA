{
       "Source": "divaina",
       "Timestamp": "January 11, 2023",
       "Headline": "කෝටි තුනක අයිස් කල්පිටියෙන් අල්ලයි",
       "News Content": "රුපියල් කෝටි තුනකට ආසන්න අයිස් මත්ද්‍රව්‍ය තොගයක් ත්‍රි රෝද රථයකින් රහසිගත ලෙස සඟවා කල්පිටියේ සිට කොළඹට ප්‍රවාහනය කරමින් සිටිය දී සැකකරුවන් දෙදෙනකු සමග කල්පිටිය සිංහකුඩිරිප්පුව ප්‍රදේශයේ දී කල්පිටිය පොලිසිය විසින් අත්අඩංගුවට ගෙන තිබේ.\n\nපෙරේදා (9 දා) සවස මෙම අත්අඩංගුවට ගැනීම සිදු විය.\n\nකල්පිටිය පොලිස් විශේෂ කාර්යාංශ නිලධාරින්ගේ බුද්ධි තොරතුරකට අනුව සිදු කළ මෙම වැටලීමේ දී අයිස් මත්ද්‍රව්‍ය කිලෝ දෙකක ප්‍රමාණයක් පොලිසිය විසින් සොයා ගෙන තිබේ.\n\nකොළඹ මට්ටක්කුලිය ප්‍රදේශයේ මත්ද්‍රව්‍ය ජාවාරම්වල නිරත වන ප්‍රධාන පෙලේ සැකකරුවකු හා කල්පිටිය තෝරඅඩිය ප්‍රදේශයේ පදිංචිකරුවකු මෙසේ අත්අඩංගුවට ගෙන ඇත.\n\nඅත්අඩංගුවට ගත් අයිස් මත්ද්‍රව්‍ය තොගය කිලෝ දෙකක් වන අතර ඒවා ඉන්දියාවේ සිට මුහුදු මාර්ගයෙන් කල්පිටියට ධීවර යාත්‍රා උපයෝගි කර ගනිමින් රැගෙන විත් මෙසේ කලක සිට ජාවාරමේ නිරත වී ඇති බව විමර්ශනවල දී හෙළිවී ඇත.\n\nඅත්අඩංගුවට ගත් සැකකරුවන් සන්තකයේ තිබී රුපියල් 20,000ක මුදලක්, ජංගම දුරකථන දෙකක් පොලිස් භාරයට ගෙන තිබූ අතර සැකකරුවන් ප්‍රශ්න කිරීම්වලින් අනතුරුව අධිකරණයට ඉදිරිපත් කිරීමට නියමිතව තිබුණි.\n\nකල්පිටිය පොලිස්ථානයේ වැඩ බලන ස්ථානාධිපති පොලිස් පරීක්ෂක ඩී.එම්.වී.එස් . මුණසිංහ මහතා ,පොලිස් විශේෂ කාර්යාංශයේ ස්ථානාධිපති උප පොලිස් පරීක්ෂක මදුරංග, පොලිස් සැරයන් (61578) බණ්ඩාර යන මහත්වරුන් ඇතුළු පොලිස් නිලධාරින් පිරිසක් වැටලීමට එක්වූහ.\n\nඅමරනන්ද විජේසේකර – මහවැව පුත්තලම නලින් හෙන්දුරගොඩ",
       "URL": "https://divaina.lk/%e0%b6%9a%e0%b7%9d%e0%b6%a7%e0%b7%92-%e0%b6%ad%e0%b7%94%e0%b6%b1%e0%b6%9a-%e0%b6%85%e0%b6%ba%e0%b7%92%e0%b7%83%e0%b7%8a-%e0%b6%9a%e0%b6%bd%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/272/"
}