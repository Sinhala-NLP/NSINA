{
       "Source": "divaina",
       "Timestamp": "August 19, 2022",
       "Headline": "පාලනයෙන් ගිලිහුණු ලොරිය කඩයක් තුළට කඩාවැදී දෙදෙනෙක් මරුට සිව්දෙනකුට බරපතළයි",
       "News Content": "ගාලු – කොළඹ ප්‍රධාන මාර්ගයේ ඉඳුරුව දුම්රිය ස්ථානය අසල පෙරේදා (17 දා) රාත්‍රී 8.30 ට පමණ සිදුවූ රිය අනතුරකින් වෙළෙඳසැල් හිමිකරුවකු හා වයස්ගත කාන්තාවක් මියගිය අතර සිව්දෙනකු දැඩි ලෙස තුවාල ලබා රෝහල්ගත කෙරිණි.\n\nගාල්ල දෙසින් පැමිණි ලොරි රථයක් රියැදුරුට පාලනය කර ගැනීමට නොහැකි වීමෙන් වෙළෙඳ සැල තුළට ඇතුළුවීම නිසා එහි හිමිකරු වන වයස අවුරුදු 44 ක් වන දෙදරු පියකු එම ස්ථානයේදීම මියගොස් ඇත. පාරෙහි ගමන් ගත් වයස්ගත කාන්තාවක්ද, ලොරි රථයේ ගැටීම නිසා එම ස්ථානයේදීම මියගොස් තිබේ.\n\nරථයේ රියදුරු සහ එහි ගමන් ගත් තවත් දෙදෙනකු මෙන්ම වෙළෙදසැල් හිමිකරුගේ බිරිඳ මෙම අනතුරින් තුවාලලබා රෝහල් ගතකර ඇත. වෙළෙඳසැලටද විශාල ලෙස හානි සිදුව තිබේ. කොස්ගොඩ පොලිසිය වැඩිදුර පරීක්‍ෂණ සිදු කරයි.\n\nබෙන්තොට – දර්ශන කරුණාරත්න",
       "URL": "https://divaina.lk/%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%92%e0%b6%bd%e0%b7%92%e0%b7%84%e0%b7%94%e0%b6%ab%e0%b7%94-%e0%b6%bd%e0%b7%9c%e0%b6%bb%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/396/"
}