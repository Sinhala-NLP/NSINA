{
       "Source": "divaina",
       "Timestamp": "April 19, 2023",
       "Headline": "ප්‍රතිත්‍රස්ත පනත මැති සබයට ගේනදා උ/නැ හර්තාල් අරඹන්නැයි ටීඑන්ඒ දන්වයි",
       "News Content": "ත්‍රස්තවාදය වැළැක්වීමේ නව පනත් කෙටුම්පත පාර්ලිමේන්තුවට ඉදිරිපත් කෙරෙන ලබන 25 වැනිදා (අඟහරුවාදා) උතුර – නැගෙනහිර පළාත්වල පූර්ණ හර්තාල් ව්‍යාපාරයක් දියත් කිරීමට දෙමළ ජාතික සංධානය ඇතුළු සිවිල් සංවිධාන කිහිපයක් එම ප්‍රදේශවල ජනතාවට දැනුම් දී තිබේ.\n\nදෙමළ දේශපාලන කණ්ඩායම් සඳහන් කරන උතුර – නැගෙනහිර ඉඩම් අයිතිය පිළිබඳ ගැටලුව, ආගමික ස්ථාන පිළිබඳ ගැටලුව සහ පුරාවිiා ස්ථාන යැයි පවසා දෙමළ ජාතිකයන්ගේ ඉඩම් කොල්ලකෑම ආදී බාහිර කරුණු කිහිපයක්ද මෙම හර්තාල් ව්‍යාපාරය පැවැත්වීමට හේතුවී ඇත.\n\nවත්මන් රජයට එරෙහිව නැගීසිටින දකුණේ කණ්ඩායම්වල සහායද ලබා ගනිමින් රජය දැඩිව අපහසුතාවට පත් කිරීම මෙම හර්තාල් ව්‍යාපාරයේදී මොවුන්ගේ යටි අරමුණ වී තිබෙන බව බුද්ධි අංශ වාර්තා අනාවරණය කරයි.\n\nහර්තාලය පැවත්වෙන 25 වැනිදා උතුර නැගෙනහිර සියලුම කඩසාප්පු වසා දැමිය යුතු බවටත් වාහන\n\nගමනාගමනය සම්පූර්ණයෙන්ම නතර කර රජයේ සේවකයන්ද හර්තාලයට සහාය දැක්විය යුතු බවටත් එහි සංවිධායකයන් දැනුම් දී ඇතැයි පැවසේ.\n\nත්‍රස්තවාදය වැළැක්වීමේ පනත ලබන 25 වැනිදා පාර්ලිමේන්තුවට ඉදිරිපත් කළහොත් එයට එරෙහිව පාර්ලිමේන්තුව තුළදීද දැඩි විරෝධයක් දැක්වීමට දෙමළ ජාතික සන්ධානය සැලසුම් කර තිබෙන බවද වාර්තා වේ.සමන් ගමගේ",
       "URL": "https://divaina.lk/%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%ad%e0%b7%8a%e0%b6%bb%e0%b7%83%e0%b7%8a%e0%b6%ad-%e0%b6%b4%e0%b6%b1%e0%b6%ad-%e0%b6%b8%e0%b7%90%e0%b6%ad%e0%b7%92-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/182/"
}