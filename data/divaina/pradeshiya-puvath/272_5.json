{
       "Source": "divaina",
       "Timestamp": "January 11, 2023",
       "Headline": "දෙමාපියන්ගේ නොසැලකිල්ලෙන් පිහිනුම් තටාකයට වැටී දෙහැවිරිදි දරුවා මියයයි",
       "News Content": "කතරගම නගරයේ පවත්වාගෙන යන පුද්ගලික නිවාඩු නිකේතනයක පිහිනුම් තටාකයට වැටී ඉකුත් (09) වැනිදා හිමිකරුගේ දරුවා මියගොස් ඇතැයි කතරගම පොලිසිය පවසයි.\n\nමෙලෙස මියගොස් ඇත්තේ ඔවින් වින්සඳ (02) නැමති පවුලේ දෙවෙනි දරුවා යි.\n\nදරුවාගේ දෙමවුපියන් මෙම නිවාඩු නිකේතනය කුලී පදනම මත ලබාගෙන පවත්වාගෙන ගොස් ඇත.\n\nඉකුත් නව වැනිදා දරුවාගේ මව මුළුතැන්ගේ සිට ඇති අතර පියා පැමිණ සිටි අයෙකු සමග කතාබහ කරමින් සිට ඇත. ටික වේලාවකින් දරුවා නිවසෙහි නොමැති බව දැනගෙන සොයා බැලීමේ දී දරුවා පිහිනුම් තටාකයට වැටී ඇති බව දැක ඇත.\n\nදරුවා කතරගම දිසා රෝහල රැගෙන ගොස් ඇතත් ඒවන විටත් මියගොස් සිට ඇති බව පරීක්ෂණවල දී අනාවරණයවී ඇත.\n\nදරුවාගේ මරණය පිළිබඳව හදිසි මරණ පරීක්ෂණය තිස්සමහාරාම හදිසි මරණ පරීක්ෂක කේ.ජී.සී නෙරංජන් මහතා විසින් පවත්වන ලද අතර පශ්චාත් මරණ පරීක්ෂණය ඊයේ (10) හම්බන්තොට දිස්ත්‍රික් මහ රෝහලේදී පැවැත්වීමට නියමිතව තිබිණි.\n\nකතරගම පොලිස් ස්ථානාධිපති ජේ.සී.ඒ බ්‍රැසිල් කුමාර මහතා පරීක්ෂණ පවත්වයි.බඩල්කුඹුර රවිඳු ගුණතිලක",
       "URL": "https://divaina.lk/%e0%b6%af%e0%b7%99%e0%b6%b8%e0%b7%8f%e0%b6%b4%e0%b7%92%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%b1%e0%b7%9c%e0%b7%83%e0%b7%90%e0%b6%bd%e0%b6%9a%e0%b7%92%e0%b6%bd%e0%b7%8a%e0%b6%bd%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/272/"
}