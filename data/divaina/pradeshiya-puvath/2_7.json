{
       "Source": "divaina",
       "Timestamp": "October 6, 2023",
       "Headline": "ගංවතුර අවදානම තවත් පැය 24ක්",
       "News Content": "නිරිත දිග මෝසම් වැසි තත්ත්වය සක්‍රියවීමත් සමග ගංගා හතරක් ආශ්‍රිතව නිකුත් කර තිබූ ගංවතුර අනතුරු ඇඟවීමේ නිවේදනය ඉදිරි පැය විසිහතර දක්වා දීර්ඝ කළ බව වාරිමාර්ග දෙපාර්තමේන්තුව ඊයේ (5 දා) සඳහන් කළේය.\n\nඒ අනුව ගං ගඟ, කුඩා ගඟේ කුඩා ගඟ උප ද්‍රෝණිය, අත්තනගලු ඔය සහ නිල්වලා ගංගා ද්‍රෝණිය සඳහා නිකුත් කර තිබූ ගංවතුර අවදානම මෙලෙස තවදුරටත් බලපැවැත්වෙනු ඇත.\n\nමෙම තත්ත්වය සැලකිල්ලට ගනිමින් අදාළ ප්‍රදේශවල මාර්ග භාවිතයේදී කල්පනාකාරීව ක්‍රියාකරන ලෙසත්, මාර්ගවල ගමන් ගන්නා රියැදුරන් ද වඩාත් සැලකිලිමත් වන ලෙසත් එම දෙපාර්තමේන්තුව ඉල්ලා සිටී.\n\nනිරිතදිග ගංගා ද්‍රෝණි ආශ්‍රිත ප්‍රදේශවල ජල ගලනය අධික තත්ත්වයක පවතින බැවින් ගංගා ද්‍රෝණි ද අධික තෙතමනය සහිතව පවතින තත්ත්වය යටතේ ඉදිරියේදී ද වැඩි වර්ෂාපතනයක් ලැබුණහොත් නැවත ගංවතුර තත්ත්වයක් ඇතිවීමේ ඉහළ අවදානමක් පවතින බව ජල විද්‍යා හා වාරිමාර්ග දෙපාර්තමේන්තු අධ්‍යක්‍ෂ එස්. පී. සී. සුගීෂ්වර මහතා ඊයේ (05දා) මාධ්‍ය වෙත සඳහන් කළේය.\n\nමේ අතර කළු ගඟ තවදුරටත් පිටාර මට්ටමේ පවතින අතර එම ප්‍රදේශවල ජනතාවට ද වඩාත් සැලකිලිමත්ව ක්‍රියා කරන ලෙස ද වාරිමාර්ග දෙපාර්තමේන්තුව ඉල්ලා සිටී.\n\nමේ අතර පවතින අධික වැසි තත්ත්වය හේතුවෙන් රත්නපුර, කෑගල්ල, කොළඹ, ගම්පහ, මාතර සහ ගාල්ල ඇතුළු දිස්ත්‍රික්ක 12ක පවුල් 12,120කට අයත් පුද්ගලයන් 48,824 දෙනකු පීඩාවට පත්ව ඇතැයි ආපදා කළමනාකරණ මධ්‍යස්ථානය ඊයේ (05දා) සඳහන් කළේය.\n\nඑමෙන්ම අදාළ දිස්ත්‍රික්කවල නිවාස හානි 689ක් වාර්තා වී ඇත. ඉන් 686ක්ම අර්ධ හානි වෙයි. බලපෑමට ලක්ව ඇති දිස්ත්‍රික්ක දොළහේ ස්ථාන 10ක පවුල් 220කට අයත් පුද්ගලයන් 930 දෙනකු මේ වනවිට ආරක්‍ෂිත ස්ථාන කරා යොමුකර ඇතැයි ද ආපදා කළමනාකරණ මධ්‍යස්ථානය පවසයි.\n\nමේ අනුව මාතර දිස්ත්‍රික්කයේ අකුරැස්ස ප්‍රාදේශීය ලේකම් කොට්ඨාසයට අයත් තැන්නපිටිහේන උස් කඳු සහිත ගම්මානයේ නිවාස 21ක පුද්ගලයන් 74 දෙනකු ද ඊයේ (05දා) ආරක්‍ෂිත ස්ථාන කරා යොමුකර තිබේ.\n\nසුජීව තත්සර",
       "URL": "https://divaina.lk/%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb-%e0%b6%85%e0%b7%80%e0%b6%af%e0%b7%8f%e0%b6%b1%e0%b6%b8-%e0%b6%ad%e0%b7%80%e0%b6%ad%e0%b7%8a-%e0%b6%b4%e0%b7%90%e0%b6%ba-24%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/2/"
}