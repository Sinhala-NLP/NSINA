{
       "Source": "divaina",
       "Timestamp": "October 11, 2021",
       "Headline": "පෙම් යුවළ ගිය යතුරුපැදිය ලොරියක ගැටී පෙම්වතිය මරු තුරුළට",
       "News Content": "කොළඹ – හොරණ ප‍්‍රධාන මාර්ගයේ  බොරලැස්ගමුව පිරිවෙන මාවත අසලදී යතුරුපැදියක ගමන්ගත් පෙම් යුවළක් පෙරේදා (09 වැනිදා) උදේ රිය අනතුරකට ලක්වීමෙන් යතුරුපැදියේ පිටුපස  ගමන් ගත් පෙම්වතිය මරුමුවට පත්වී, පෙම්වතා තුවාල ලබා කළුබෝවිල දකුණු කොළඹ ශික්‍ෂණ රෝහලට ඇතුළත් කර තිබේ.මෙම අනතුර සම්බන්ධයෙන් ලොරි රථ රියැදුරකු අත්අඩංගුවට ගත් බව පොලිසිය පවසයි.මෙම අනතුරින් මියගොස් ඇත්තේ පිලියන්දල, අලූත්පාර, ගැඩබුවාන පදිංචිව සිටි සෙනුමි පෙරේරා (20) නමැති තරුණියකි.මෙම පෙම් යුවළ ගොඩනැඟිලි ද්‍රව්‍ය උපකරණ වගයක් රැගෙන පිලියන්දල දෙස සිට බොරලැස්ගමුව දෙසට ගමන් කරමින් සිටියදී මෙම අනතුරට මුහුණ පා ඇතැයි හෙළිවූ බව පොලිසිය කියයි.මියගිය තරුණියගේ මරණ පරීක්‍ෂණය ඊයේ (10 වැනිදා) කළුබෝවිල දකුණු කොළඹ ශික්‍ෂණ රෝහලේ හදිසි මරණ පරීක්‍ෂණ පාරින්ද කොටුගොඩ මහතා හමුවේ පැවැත්වීමට නියමිතව තිබිණි.මේ පිළිබඳව බොරලැස්ගමුව පොලිසියේ ස්ථානාධිපති පොලිස් පරීක්‍ෂක කේ. ජී. විජේරත්න මහතාගේ උපදෙස් මත රථවාහන විමර්ශන අංශයේ ස්ථානාධිපති පොලිස් පරීක්‍ෂක රණවීර මහතාගේ මෙහෙයවීමෙන් නිලධාරීහු කණ්ඩායමක් වැඩිදුර පරීක්‍ෂණ සිදුකරති.\n\nප‍්‍රදීප් ප‍්‍රසන්න සමරකෝන් සහ ඥානතිස්ස ජයවර්ධන – බොරලැස්ගමුව",
       "URL": "https://divaina.lk/%e0%b6%b4%e0%b7%99%e0%b6%b8%e0%b7%8a-%e0%b6%ba%e0%b7%94%e0%b7%80%e0%b7%85-%e0%b6%9c%e0%b7%92%e0%b6%ba-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/660/"
}