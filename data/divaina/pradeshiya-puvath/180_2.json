{
       "Source": "divaina",
       "Timestamp": "April 22, 2023",
       "Headline": "යතුරුපැදිය කොන්ක්‍රීට් කාණුවට වැටී ස්පාඤ්ඤ ජාතිකයා මරුට",
       "News Content": "යතුරුපැදියකින් ගමන් කරමින් සිටි ස්පාඤ්ඤ ජාතිකයකු ඊයේ (21 දා) උදෑසන අහංගම තැපැල් කාර්යාලය අසලදී කොන්ක්‍රීට් කාණුවකට ඇද වැටීමෙන් බරපතළ තුවාල ලබා මියගොස් ඇති බැව් අහංගම පොලිසිය පවසයි.\n\nමෙම අනතුර සිදුවන අවස්ථාවේ විදේශීය ජාතිකයා බීමත්ව සිට ඇති බව පොලිස් පරීක්ෂණවලදී අනාවරණය වී ඇත. මෙකී විදේශීය ජාතිකයා ස්කූටි වර්ගයේ යතුරුපැදියකින් අහංගම දෙස සිට ගාල්ල දෙසට ගමන් කරමින් සිටියදී අහංගම තැපැල් කාර්යාලය අසල කොන්ක්‍රීට් කාණුවකට ඇද වැටීමෙන් මෙම අනතුරට ලක්ව ඇත.\n\nවිදේශිකයා කොන්ක්‍රීට් කාණුවේ වැටී සිටි අයුරු දුටු ත්‍රිරෝද රථ රියැදුරකු තවත් අයෙකු සමග එක්වී මොහු හබරාදුව කළුගල රෝහලට ඇතුළත් කොට ඇත. රෝහලට ඇතුළත් කරන විටත් විදේශිකයා මියගොස් තිබුණි. මොහු මීට මාස එකහමාරක පමණ පෙරසිට අහංගම ප්‍රදේශයේ හෝටලයක නතර වී සිට ඇත.\n\nමියගොස් ඇත්තේ 31 හැවිරිදි වියේ පසුවන gljon asjurias නැමති විදේශිකයෙකි. මෙකී විදේශිකයාගේ මෘත දේහය ගාල්ල කරාපිටිය ශික්ෂණ රෝහලේ මෘත ශරීරාගාරයේ තැන්පත්කොට ඇත. අහංගම පොලිසිය වැඩිදුර පරීක්ෂණ පවත්වයි.ලලිත් චාමින්ද සහ එස්. කේ. කළුආරච්චි – ගාල්ල",
       "URL": "https://divaina.lk/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba-%e0%b6%9a%e0%b7%9c%e0%b6%b1%e0%b7%8a%e0%b6%9a%e0%b7%8a%e0%b6%bb%e0%b7%93%e0%b6%a7%e0%b7%8a-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/180/"
}