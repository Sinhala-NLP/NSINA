{
       "Source": "divaina",
       "Timestamp": "March 2, 2022",
       "Headline": "තරගයට ධාවනය කරන්න ගිහින් ලංගම බසයට යටවුණු යතුරුපැදිකරුට බරපතළයි",
       "News Content": "දෙනියායේ සිට කතරගමට ධාවනය වූ කතරගම ඩිපෝවට අයත් මගී ප‍්‍රවාහන බස් රථයක් ප‍්‍රතිවිරුද්ධ දෙසින් ඉදිරියට ධාවනය වූ යතුරුපැදියක ගැටී එම යතුරුපැදිය බසයට යටවීමෙන් දෙබරවැව නගරයේදී සිදුවූ රිය අනතුරින් බරපතළ තුවාල ලැබූ යතුරුපැදිකරු තිස්සමහරාම මූලික රෝහලට ඊයේ (01 දා) උදෑසන ඇතුළත් කර තිබේ.\n\nමාර්ගයේ ධාවනය වූ පෞද්ගලික බස් රථයක් හා මෙම ලංගම බසයේ රියැදුරු තරගයට බසය ධාවනය කරමින් මඟීන් බස් රථයට නංවා ගනිමින් පැමිණ දෙබරවැව හන්දිය ආසන්නයේ දී ඉදිරියෙන් ධාවනය වූ පෞද්ගලික බසය ඉස්සර කිරීමට යෑමේ දී මෙම රිය අනතුර සිදුව ඇති බව පොලිස් පරීක්ෂණවලින් අනාවරණය වේ.\n\nසිද්ධිය සම්බන්ධයෙන් පරික්ෂණ පවත්වන තිස්සමහාරාම පොලිසිය බස් රථයේ රියැදුරු අත් අඩංගුවට ගෙන තිබේ. ඔහු තිස්සමහරාම මහෙස්ත‍්‍රාත් අධිකරණයට ඉදිරිපත් කිරීමට නියමිතව ඇත.\n\nදෙබරවැව – ඒ. ඒ. පේමසිරි",
       "URL": "https://divaina.lk/%e0%b6%ad%e0%b6%bb%e0%b6%9c%e0%b6%ba%e0%b6%a7-%e0%b6%b0%e0%b7%8f%e0%b7%80%e0%b6%b1%e0%b6%ba-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/534/"
}