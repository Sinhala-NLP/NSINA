{
       "Source": "divaina",
       "Timestamp": "September 18, 2023",
       "Headline": "දෙවරක් දිවි බේරාගත් ගොවියා තෙවැනි වර වන අලි පහරින් මරුට",
       "News Content": "තිරප්පනේ ප්‍රාදේශීය ලේකම් කොට්ඨාසයට අයත් වෙල්ලමුදාව ප්‍රදේශයේ දී පෙරේරා (16) සවස වන අලි පහරදීමකින් පුද්ගලයෙකු මියගොස් ඇතැයි තිරප්පනේ පොලිසිය කියයි.\n\nමෙලෙස මියගොස් ඇත්තේ තිරප්පනේ වෙල්ලමුදාව ග්‍රාමයේ පදිංචි වයස අවුරුදු 63ක් වූ ආර්.එස්.ඒ.චන්ද්‍රසිරි දිසානායක නමැති ගොවි මහතෙකි.\n\nඔහු පෙරේදා (16) සවස සිය යතුරුපැදියෙන් හේනට පැල් රැකීම සඳහා යන අතරතුර හේනට මීටර් 50ක් පමණ දුරින් මෙම වන අලි පහරදීම සිදු වී ඇත.\n\nමීට පෙර අවස්ථා දෙකකදී ද වන අලින්ගේ පහරදීමෙන් මොහු දිවි බේරාගෙන ඇති අයෙකු බවද පවුලේ ඥාතීහු පැවසූහ.\n\nගත වූ මාස කීපය තුළ තිරප්පනේ ප්‍රාදේශීය ලේකම් කොට්ඨාසයේ වන අලි ප්‍රහාරවලින් සිදු වූ තුන්වැනි මරණය මෙය වෙයි. පුංචිකුලම ,වෙල්ලමුදාව,සෙලෙස්තිමඩුව ඇතුළු ගම්මාන කීපයකට කාලයක පටන් වන අලි තර්ජනය උග්‍ර වී ඇතැයි ප්‍රදේශවාසීහු කියති.තිරප්පනේ සමන් පෙරේරා",
       "URL": "https://divaina.lk/%e0%b6%af%e0%b7%99%e0%b7%80%e0%b6%bb%e0%b6%9a%e0%b7%8a-%e0%b6%af%e0%b7%92%e0%b7%80%e0%b7%92-%e0%b6%b6%e0%b7%9a%e0%b6%bb%e0%b7%8f%e0%b6%9c%e0%b6%ad%e0%b7%8a-%e0%b6%9c%e0%b7%9c%e0%b7%80%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/22/"
}