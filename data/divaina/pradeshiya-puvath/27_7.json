{
       "Source": "divaina",
       "Timestamp": "September 12, 2023",
       "Headline": "පෙම්වතාගේ පහරදීමෙන් දින 08 ක් සිහිසුන්ව සිටි පෙම්වතිය මියයයි – සරසවියෙන් ඇරඹූ ප්‍රේම කතාව ඝාතනයෙන් නිමාවේ",
       "News Content": "පෙම්වතාගේ පහරකෑමෙන් දින 08 ක් සිහිසුන්ව සිටි කෘෂි විද්‍යාව උපාධිධාරිණි පෙම්වතිය පෙරේදා (10දා) රාත්‍රියේ 11.55 ට පමණ වතුපිටිවල මූලික රෝහලේ දැඩි සත්කාර ඒකකයේ ප්‍රතිකාර ලබමින් සිටියදී මියගොස් ඇති බව නිට්ටඹුව මූලස්ථාන පොලිසිය පවසයි.\n\nමෙසේ මියගොස් ඇත්තේ රජරට විශ්වවිද්‍යාලයේ කෘෂි විද්‍යාව පිළිබඳ උපාධිධාරිණියක වූ කුරුණෑගල රිදියගම ප්‍රදේශයේ පදිංචිව සිටි 29 හැවිරිදි නයෝමි ගුණතිලක නමැති තරුණියකි.\n\nසිය පෙම්වතියට පහරදීම සිදුකළ ඇගේ පෙම්වතා වූ රත්නපුර ගල්ලෑල්ල ප්‍රදේශයේ පදිංචි 28 හැවිරිදි තරුණයා නිට්ටඹුව පොලිසිය විසින් අත්අඩංගුවට ගෙන\n\nපසුගිය 03 වැනිදා අත්තනගල්ල මහෙස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 13 දක්වා රක්ෂිත බන්ධනාගාර ගත කර ඇත.\n\nසිය පෙම්වතිය වෙනත් තරුණයකු සමග ඇති කරගත් ප්‍රේම සම්බන්ධතාවයක් මුල් කරගනිමින් ඇතිවූ කථාබහක් දුරදිග යෑමෙන් මෙම පහරදීම සිදුවී ඇති බව පොලිස් විමර්ශනවලදී හෙළි වී තිබිණි.\n\nපෙම්වතා සහ පෙම්වතිය රජරට විශ්වවිද්‍යාලයේ කෘෂිවිද්‍යා උපාධිධාරීන් වේ. විශ්වවිද්‍යාලයේ ඉගෙනුම ලබන කාලයේ ප්‍රේම සම්බන්ධතාවය ආරම්භ කර ඇති අතර පෙම් සම්බන්ධතාවයට මේ වන විට වසර 04 ක් වේ.\n\nමීට වසර 02 1/2 කට පමණ ඉහතදී මොවුන් දෙදෙනා විශ්වවිද්‍යාලයෙන් පිටව ගොස් ඇති අතර පෙම්වතිය නිට්ටඹුව එල්ලක් කළ ප්‍රදේශයේ පිහිටි කුකුල් මස් නිෂ්පාදන ආශ්‍රිත කර්මාන්ත ශාලාවක (බහිරා ෆාම්)\n\nරැකියාව කර ඇති අතර පහරදුන් පෙම්වතා රත්නපුර ප්‍රදේශයේ මැණික් ගැරීමේ කටයුතුවල නිරත වන බව පොලිසිය පවසයි.\n\nසිය පෙම්වතිය තවත් තරුණයකු සමඟ ප්‍රේම සම්බන්ධතාවයක් ඇති කර ගෙන ඇති බවට පවසමින් පෙම්වතා පසුගිය 02 දා පෙම්වතිය රැකියාව නිම වී එම ආයතනයෙන් පිටතට පැමිණි අවස්ථාවේ ඇය සමග බහින්බස් වීමක් සිදුව ඇති බවත් පසුව ආරවුල නිරාකරණය ගැනීම සඳහා දෙදෙනාම එම ප්‍රදේශයේම පිහිටි හෝටලයකට ගොස් ඇති බවත් පොලිස් විමර්ශනවලදී හෙළිවී ඇත. හෝටල් කාමරය තුළදී රාත්‍රි 08.00 ට පමණ දෙදෙනා අතර තිබූ ආරවුල පිළිබඳ කතාබහක් ඇති වී ඇති බවත් එහිදී අදාළ පහරදීම සිදුවී තිබූ බවත් විමර්ශනවලදී හෙළිවී ඇත.\n\nසැකකාර පෙම්වතා විසින් තම පාදයේ දණහිසින් සිදුකළ පහරදීමෙන් අනතුරුව පෙම්වතිය බරපතළ තුවාල ලබා සිහිසුන්ව ඇත. පසුව පෙම්වතා විසින් ත්‍රිරෝද රථයක් ගෙන්වා සිහිසුන්ව සිටි සිය පෙම්වතිය වතුපිටිවල මූලික රෝහලට ඇතුළත් කර ඇත.\n\nහෝටල් කාමරය තුළ පහරදීම සිදුකර අවස්ථාවේ පෙම්වතා මත්පැන් පානය කර සිට ඇති බව පොලිසිය පවසයි.\n\nපහරදීම සිදුකළ හෝටල් කාමරයේ බිම ලේ පැල්ලම් කිහිපයක් දක්නට තිබිණි.\n\nඅත්තනගල්ල වැඩබලන මහෙස්ත්‍රාත් සම්පත් කස්තුරිආරච්චි මහතා විසින් අද (11) පහරදීම සිදුකළ අත්තනගල්ල එල්ලක්කල ප්‍රදේශයේ පිහිටි හෝටලයේ ස්ථානීය මහෙස්ත්‍රාත් පරීක්ෂණය සිදු කිරීමෙන් අනතුරුව වතුපිටිවල මූලික රෝහලේ මෘත ශරීරාගාරයේ තැන්පත් කර තිබූ තරුණියගේ මළ සිරුර පිළිබඳව මහෙස්ත්‍රාත් පරීක්ෂණය සිදු කරනු ලැබීය.\n\nපශ්චාත් මරණ පරීක්ෂණය පැවැත්වීමෙන් අනතුරුව දේහය ඥාතීන්ට භාර දෙන ලෙසත් දේහය භූමදාන කරන ලෙසත් වැඩබලන මහෙස්ත්‍රාත් විසින් එහිදී නියෝග කෙරිණි.\n\nමෘත දේහය සම්බන්ධව පශ්චාත් මරණ පරීක්ෂණය වතුපිටිවල මූලික රෝහලේදී සිදු කිරීමට නියමිතව ඇත.\n\nඅත්තනගල්ල සහකාර පොලිස් අධිකාරී ප්‍රසාද් ප්‍රනාන්දු මහතාගේ නියෝග මත නිට්ටඹුව මූලස්ථාන පොලිස් ස්ථානයේ ස්ථානාධිපති ප්‍රධාන පොලිස් පරීක්ෂක චන්දන කුමාර මහතාගේ අධීක්ෂණය යටතේ අපරාධ විමර්ශන අංශයේ ස්ථානාධිපති පොලිස් පරීක්ෂක නිලන්ත මහතා ඇතුළු නිලධාරීහු කණ්ඩායමක් විසින් විමර්ශන සිදු කළහ.වේයන්ගොඩ – ඉන්දික තුෂාර",
       "URL": "https://divaina.lk/%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f%e0%b6%9c%e0%b7%9a-%e0%b6%b4%e0%b7%84%e0%b6%bb%e0%b6%af%e0%b7%93%e0%b6%b8%e0%b7%99%e0%b6%b1%e0%b7%8a-%e0%b6%af%e0%b7%92%e0%b6%b1-08/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/27/"
}