{
       "Source": "divaina",
       "Timestamp": "May 25, 2023",
       "Headline": "මාසයකට කුකුළු පැටවුන් 5000ක් ඌරන්ට කන්න දීලා",
       "News Content": "ජාතික පශු සම්පත් සංවර්ධන මණ්ඩලය හා සත්ව නිෂ්පාදන හා සෞඛ්‍ය දෙපාර්තමේන්තුවට අයත් සත්ත්ව ගොවිපොළවල පිරිමි කුකුළු පැටවුන් මාසයකට 5000කට ආසන්න ප්‍රමාණයක් පමණ ඌරන්ට කෑම සඳහා යොදවන බවට තොරතුරු අනාවරණය වී ඇත. මෙය දැනට වසර ගණනාවක තිස්සේ සිදුකරන බව ද හෙළිවී තිබේ.\n\nමේ සම්බන්ධව සිදු කළ සමාලෝචනයක දී කුකුළු ගොවිපොළවල ගැහැනු සතුන් හා පිරිමි සතුන් අතරින් පිරිමි සතුන් ප්‍රමාණය පාලනය කිරීම සඳහා මෙම පියවර වසර ගණනාවක් තිස්සේ සිදු කරන ක්‍රියාවලියක් බව තහවුරු වී ඇත.\n\nමෙලෙස පිරිමි කුකුළු පැටවුන් අවිධිමත් ලෙස බැහැර කිරීම වහාම අත්හිටුවන්නැයි කෘෂිකර්ම ඇමැති මහින්ද අමරවීර මහතා අදාළ නිලධාරීන්ට උපදෙස් දී ඇත.\n\nරටේ කුකුළු මස් අවශ්‍යතාවය සම්පූර්ණ කිරීම සඳහා මෙම පිරිමි කුකුළු පැටවුන් යොදා ගැනීම සඳහා පියවර ගත හැකි යැයි ද ඇමැතිවරයා සඳහන් කර තිබේ.\n\nදැනට රටේ තරුණයන් විශාල පිරිසක් රැකියා විරහිතව සිටින බැවින් ඔවුන්ට මස් පිණිස කුකුළු පාලනය සඳහා මෙම සතුන් ලබා දීමට හැකි බවත් එමගින් රැකියා විරහිත තරුණයින්ට මෙන්ම අඩු ආදායම්ලාභී පවුල් සඳහා රැකියා අවස්ථා උදාකර දිය හැකි බවත් ඇමැතිවරයා පවසා තිබේ. එබැවින් මස් පිණිස කුකුළු පාලනයට මෙම සතුන් ලබා දීමට හැකියාව තිබිය දී මාසිකව පිරිමි කුකුළු පැටවුන් 5000ක් ඌරන්ට කෑමට ලබා දීම කිසිසේත්ම අනුමත කළ නොහැකි ක්‍රියාවක් බවත් ඇමැතිවරයා වැඩිදුරටත් ප්‍රකාශ කර ඇත.උපාලි ද සේරම්",
       "URL": "https://divaina.lk/%e0%b6%b8%e0%b7%8f%e0%b7%83%e0%b6%ba%e0%b6%9a%e0%b6%a7-%e0%b6%9a%e0%b7%94%e0%b6%9a%e0%b7%94%e0%b7%85%e0%b7%94-%e0%b6%b4%e0%b7%90%e0%b6%a7%e0%b7%80%e0%b7%94%e0%b6%b1%e0%b7%8a-5000%e0%b6%9a%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/148/"
}