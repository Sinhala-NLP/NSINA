{
       "Source": "divaina",
       "Timestamp": "April 6, 2023",
       "Headline": "සැත්කම කළ දොස්තරගේ වරදින් දැරියක් මියයයි – පොලිස් පරීක්ෂණත් ඇරඹේ",
       "News Content": "මඩකලපුව රෝහලේදී අසනීපයකට ප්‍රතිකාර ලබමින් සිටි 16 හැවිරිදි දැරියක සැත්කමකට භාජනය කළ මොහොතේ වෛද්‍යවරයකුගේ නොසැලකිල්ල මත දැරිය මියගොස් ඇති බව මඩකලපුව කාත්තන්කුඩි පොලිසිය ඊයේ පොලිස් මූලස්ථානයට වාර්තා කළේය.\n\nමෙසේ මියගියේ 16 හැවිරිදි ෆාතිමා මල්ෂා නමැති දැරියක් බව පොලිස් මූලස්ථානය කියයි. මෙම දැරියගේ කුසේ ගල් තිබෙන නිසා ඇගේ පවුලේ උදවිය මඩකලපුව රෝහලට දැරිය ඇතුළත් කර ඇත.\n\nරෝහලේ වෛද්‍යවරයකු දැරිය සැත්කමකට භාජනය කළ මොහොතේ දැරිය මියගොස් තිබේ.\n\nමේ පිළිබඳ මඩකලපුව අධිකරණ වෛද්‍යවරයා වාර්තා කර ඇත්තේ අදාළ වෛද්‍යවරයාගේ නොසැලකිල්ල මත අධික ලෙස රුධිරය වහනය වී දැරිය මියගොස් තිබෙන බවය.\n\nමේ අනුව මෙම දැරියගේ මරණය පිළිබඳව කාත්තන්කුඩි පොලිසිය විශේෂ විමර්ශනයක් ක්‍රියාත්මක කළ බව මඩකලපුව ජ්‍යෙෂ්ඨ පොලිස් අධිකාරි අමල් එදිරිමාන්න මහතා ‘දිවයින’ට ඊයේ (05 දා) පැවසීය.\n\nඅදාළ වෛද්‍යවරයාගෙන් පොලිසිය ප්‍රශ්න කිරීමට නියමිතය.නෝමන් පලිහවඩන",
       "URL": "https://divaina.lk/%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8-%e0%b6%9a%e0%b7%85-%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%9c%e0%b7%9a-%e0%b7%80%e0%b6%bb%e0%b6%af%e0%b7%92%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/192/"
}