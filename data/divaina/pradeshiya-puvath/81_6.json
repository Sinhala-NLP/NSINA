{
       "Source": "divaina",
       "Timestamp": "July 29, 2023",
       "Headline": "තනිවම සිටි යාපනයේ කතක් කපා කොටා ඝාතනය කරලා",
       "News Content": "යාපනයේ මට්ටුවිල් ප්‍රදේශයේ නිවසක තනිවම විසූ කාන්තාවක් 27 දා කපා කොටා ඝාතනය කිරීමෙන් පසු ඇගේ මළසිරුර සොයා දී ඇත්තේ නිවසේ සුරතලයට ඇති දැඩිකළ බල්ලකු විසිනි.\n\nතම්බයියා සරෝජා නමැති 82 හැවිරිදි කාන්තාව එම නිවසේ තනිවම ජීවත් වී ඇති අතර ඇගේ තනි නොතනියට සිට ඇත්තේ මෙම බල්ලා පමණි.\n\nකිසියම් පිරිසක් විසින් කුමන හෝ හේතුවක් මත වයෝවෘද්ධ කාන්තාවට පහර දී ඝාතනය කොට ඇති අතර අලුයම් කාලයේදී බල්ලා නිවසේ සිට පාරක් දිගේ තවත් නිවසක් වෙත ගොස් එම කාන්තාවගේ ගවුම කටෙන් අල්ලා කාන්තාව නිවස දක්වාම කැඳවා ගෙන පැමිණ තිබේ.\n\nකාන්තාව නිවසට පැමිණි පසුව බල්ලා වයෝවෘද්ධ කාන්තාව මියගොස් සිටි ස්ථානයද බල්ලා විසින්ම කැඳවාගෙන පැමිණි කාන්තාවට පෙන්වා තිබේ.\n\nඑම කාන්තාව වහාම සිද්ධිය සම්බන්ධයෙන් මට්ටුවිල් ග්‍රාම නිලධාරීවරයා දැනුවත් කිරීමෙන් පසුව චාවාකච්චේරි පොලිසියේ නිලධාරීන් පිරිසක් පැමිණ පරීක්ෂණ ආරම්භ කොට ඇත.\n\nචාවකච්චේරී මහෙස්ත්‍රාත්වරයා පැමිණ ස්ථානීය පරීක්ෂණයක් පවත්වා කාන්තාව සම්බන්ධයෙන් පශ්චාත් මරණ පරීක්ෂණයක් පවත්වා එම වාර්තාව අධිකරණයට ඉදිරිපත් කරන ලෙස පොලිසියට නියෝග කොට තිබේ.\n\nචාවකච්චේරී සහ කෝපායි පොලිසි පරීක්ෂණ අරඹා තිබේ.\n\nදිනසේන රතුගමගේ",
       "URL": "https://divaina.lk/%e0%b6%ad%e0%b6%b1%e0%b7%92%e0%b7%80%e0%b6%b8-%e0%b7%83%e0%b7%92%e0%b6%a7%e0%b7%92-%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b6%9a%e0%b6%ad%e0%b6%9a%e0%b7%8a-%e0%b6%9a%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/81/"
}