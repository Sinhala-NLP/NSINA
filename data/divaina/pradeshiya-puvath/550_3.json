{
       "Source": "divaina",
       "Timestamp": "February 9, 2022",
       "Headline": "මිදුලේ සෙල්ලම් කර කර සිටි 12 හැවිරිදි දැරිය අතුරුදන්: පොලිස් සුනඛයා මගට ගොස් නතර වෙයි",
       "News Content": "දරුවන් සියල්ල මිදුලේ සෙල්ලම් කිරීමෙන් පසු ඒ අතර සිටි 12 හැවිරිදි දියණියක අතුරුදන්ව ඇතැයි ගම්පොල ගලහ පොලිසියට ලද පැමිණිල්ලකට අනුව පරීක්ෂණ කටයුතු ආරම්භ කර තිබේ.\n\nමෙසේ අතුරුදන්ව ඇත්තේ ගම්පොළ නිල්ලඹ කාර්යාල හංදිය ප‍්‍රදේශයේ පදිංචි යෝගරාජා කලේවානි නමැති පාසල් ශිෂ්‍යාවකි.\n\nඇයගේ පුංචි අම්මාගේ නිවසේ දී ඇය අතුරුදන්ව ඇතැයි පොලිසිය පවසයි.\n\nදැරියගේ පියා වන කදිරවේල් යෝගරාජා මහනුවර පොදු වෙළෙඳපොළේ සේවය කරන අතර මව ඇගේ දෙමාපියන්ගේ නිවසට ගොස් තිබේ.\n\nමේ නිසා ඔවුන්ගේ දරුවන් තිදෙනා ඒ අසල පදිංචි දැරියගේ පියාගේ සොයුරියගේ නිවසේ (දැරියගේ පුංචි අම්මා) කාලය ගත කර ඇත.\n\nපුංචි අම්මාගේ දරුවන් දෙදෙනා හා මෙම දරුවන් තිදෙනා එකට සෙල්ලම් කරමින් සිටියදී පුංචි අම්මා මෙම දැරියට පාඩම් කරන ලෙස අවවාද කර ඇති බව ද හෙළිවී තිබේ.\n\nපසුව පෙරේදා (7 දා) සවස රූපවාහිනිය නරඹමින් සිටියදී මෙම දැරිය නොමැති බව දැක ඇය සෙවීම ආරම්භ කර තිබේ.\n\nගම්වාසීන් සියල්ල එකතුවී අවට නිවාසවල හා ප‍්‍රදේශයේ කැලෑ රොදවල ද ඇය සෙවූ මුත් හමුවී නොමැති නිසා මේ පිළිබඳව පුංචි අම්මා වන පී. නාගේෂ්වරී යන අය සිද්ධිය ගලහ පොලිසියට පැමිණිලි කර තිබේ.\n\nපොලිසිය වහාම ක‍්‍රියාත්මක වී පොලිස් නිල සුනඛයන් ද යොදා ගනිමින් ඇය සෙවූ මුත් ඊයේ (8 දා) දින වන තුරුම දැරිය සොයා ගැනීමට නොහැකි වී තිබේ.\n\nනිල සුනඛයන් ඇගේ ඇඳුම් ඉවකර ගම්මානයේ සිට ප‍්‍රධාන මාර්ග දක්වා පැමිණ නතර වීම නිසා පොලිසිය පරීක්ෂණ වෙනත් මගකට යොමු කර තිබේ.\n\nගම්පොළ – සුරංග දිල්හාන්",
       "URL": "https://divaina.lk/%e0%b6%b8%e0%b7%92%e0%b6%af%e0%b7%94%e0%b6%bd%e0%b7%9a-%e0%b7%83%e0%b7%99%e0%b6%bd%e0%b7%8a%e0%b6%bd%e0%b6%b8%e0%b7%8a-%e0%b6%9a%e0%b6%bb-%e0%b6%9a%e0%b6%bb-%e0%b7%83%e0%b7%92%e0%b6%a7%e0%b7%92-12/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/550/"
}