{
       "Source": "divaina",
       "Timestamp": "December 20, 2022",
       "Headline": "අත්, කට ගැටගසා මරා දමා තිබුණේ කුලී රථ රියැදුරෙක්",
       "News Content": "සුඛෝපභෝගී මෝටර් රථයකින් කුලී ගමන් සිදුකරන රියැදුරකුගේ දෑත් සහ මුඛය රෙදි කඩකින් බැඳ අභිරහස් ලෙස ඝාතනය කර පානදුර – රත්නපුර කැටකැරැල්ල පාලම අසල සිරුර දමා තිබියදී ඉංගිරිය පොලිසියට හමුවී ඇත.\n\nමියගිය පුද්ගලයා මිනුවන්ගොඩ හල්ලොලුව ප්‍රදේශයේ පදිංචි 48 හැවිරිදි පුද්ගලයකු බව හෙළි කරගෙන තිබේ.\n\nපානදුර – රත්නපුර මාර්ගයේ නම්බපාන කැටකැරැල්ල පාලම අසල නාඳුනන පිරිමි මළ සිරුරක් තිබෙන බවට තැඹිලි වෙළඳාමේ නිරත පුද්ගලයකු විසින් ඉංගිරිය පොලිසියට දැනුම් දීමෙන් පසු මෙම මළ සිරුර සොයාගෙන තිබේ.\n\nදින කිහිපයකට පෙර කුලී රථයෙන් ගිය සිය සොහොයුරා පිළිබඳව ආරංචියක් නැතැයි මියගිය පුද්ගලයාගේ සොහොයුරෙකු විසින් මිනුවන්ගොඩ පොලිසියට පැමිණිලි කර තිබිණි. ඉංගිරිය පොලිසිය මගින් නාඳුනන මළ සිරුරක් තිබෙන බවට කළ දැනුම්දීම මත හොරණ රෝහලට පැමිණි සොහොයුරා එම මළසිරුර හඳුනාගෙන ඇත.\n\nමියගිය පුද්ගලයා දෛනිකව සිය මවට දුරකථන ඇමතුමක් ලබාදෙන බවත් පසුගිය 12 වැනිදා සිට එලෙස දුරකථන ඇමතුමක් දී නැති බවත් සොහොයුරු විසින් මිනුවන්ගොඩ පොලිසියට කළ පැමිණිල්ලේ දැක්වේ.\n\nඝාතනයට ලක්ව ඇති පුද්ගලයා සහ ඔහුගේ බිරිඳ කලකට පෙර ඇති වූ ආරවුලක් හේතුවෙන් වෙන්ව ජීවත් වන බව ද අනාවරණය වී තිබේ.\n\nඝාතනය සම්බන්ධයෙන් ඉංගිරිය පොලිසිය වැඩිදුර විමර්ශන සිදුකරයි.චමින්ද සිල්වා",
       "URL": "https://divaina.lk/%e0%b6%85%e0%b6%ad%e0%b7%8a-%e0%b6%9a%e0%b6%a7-%e0%b6%9c%e0%b7%90%e0%b6%a7%e0%b6%9c%e0%b7%83%e0%b7%8f-%e0%b6%b8%e0%b6%bb%e0%b7%8f-%e0%b6%af%e0%b6%b8%e0%b7%8f-%e0%b6%ad%e0%b7%92%e0%b6%b6%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/292/"
}