{
       "Source": "divaina",
       "Timestamp": "August 22, 2023",
       "Headline": "රුහුණු කුමාරි දුම්රියේ දමාගිය ලක්‍ෂ 50කට අධික රන් ඇතුළු දේපළ යළි අයිතිකරුවන්ට",
       "News Content": "මාතර සිට කොළඹ කොටුව දක්වා ධාවනය වූ රුහුණු කුමාරි දුම්රියේ අමතකව දමා ගොස් තිබූ රුපියල් ලක්ෂ පනහකට අධික රන් භාණ්ඩ ඇතුළු දේපළ අඩංගු බෑගයක් දුම්රිය ආරක්ෂක අංශ නිලධාරීන්ට හමුවී එහි අයිතිකරුවන් සොයා භාරදීමට පියවර ගෙන තිබේ.\n\nමහනුවර කටුගස්තොට ගුහාගොඩ පදිංචි ලක්සිරි සම්පත් යන අය හා ඔහුගේ බිරිඳ වන හිරුණි නිමාෂා යන අයට අයත් මෙම දේපළ දුම්රියේ අමතකව ගොස් තිබුණි.\n\nහිරුණි නිමාෂාගේ ගම මාතර පාලටුව අත්තුඩාව වන අතර අඹුසැමියන් මහනුවර සිට ඇගේ මහගෙදර ගොස් එහි සිට නැවත මහනුවරට පැමිණීම සඳහා මෙම දුම්රියේ පැමිණ තිබුණි.\n\nමෙම ගමන සඳහා බිරිඳගේ මව හා පියා ද සහභාගි වී සිට ඇත.\n\nමොවුන් සතුව තිබූ ගමන් බෑග් කීපයක් දුම්රියේ වාඩිවී සිටි තැන සීට් එක යට තබා තිබී ඇති අතර කොටුවෙන් බැසීමේ දී මෙම බෑගය ඔවුන්ට ගැනීමට අමතකව ඇත.\n\nකොටුවට පැමිණි දුම්රිය මාලිගාවත්ත අංගනයට දැමීමට පෙර එහි පරික්ෂා කිරීම් සිදු කිරීමේ දී මාතර දුම්රිය ආරක්ෂක නිලධාරි කාර්යාලයේ ආරක්ෂක 91216 ඒ. කේ. ලංකානන්ද සහ 91272 එල්. ඩී. ප්‍රියංකර යන දෙදෙනාට මෙම බෑගය හමුවී මාලිගාවත්ත දුම්රිය ආරක්ෂක කාර්යාලය වෙත භාරදී තිබුණි.\n\nබෑගය තුළ පවුම් 3 ක රන් මාලයක්, අත් පළඳනාවක්, ඇතුළු රන් භාණ්ඩ ද රුපියල් ලක්ෂයක් වටිනා ඇපල් වර්ගයේ අයිෆෝනයක් හා රුපියල් ලක්ෂ 35 ක ඉතුරුම් සහතිකයක් ද, බැංකු පොත්, මෝටර් රථයේ යතුරු, හැඳුනුම්පත් ඇතුළු දේපළ තිබී ඇත.\n\nදුම්රිය ආරක්ෂක අධිකාරි අනුර ප්‍රේමරත්න මහතාගේ උපදෙස් මත සහකාර ආරක්ෂක අධිකාරි ගාමිණී දිසානායක මහතාගේ මැදිහත්වීමෙන් මෙම බෑගයේ හිමිකරු සෙවීම ආරම්භ කර ඇති අතර ඒ අනුව දිවයින පුරාම දුම්රිය ස්ථානවල ශබ්ද විකාශන යන්ත්‍ර මගින් මෙම පණිවුඩය ද ලබාදීමට ක්‍රියා කර ඇත.\n\nඒ අතර බෑගයේ තිබූ බැංකු පොතේ ලිපිනය සොයා ගැනීම් අනුව සහකාර ආරක්ෂක අධිකාරි (දකුණ) ජී. ඩබ්ලිව්. සුමිත් මහතා හරහා මාතර පාලටුව නිවසට පණිවුඩ යවා මෙම අයිතිකරුවන් සොයා ගැනීමට හැකි වී ඇත.\n\nමේ අතර බෑගයේ අයිතිකරුවන්ද එය නොමැති බව දැන බොහෝ වේලා සොයා බැලීම් සිදු කර ඇති අතර පසුව එය අසාර්ථක වී මහනුවරට යෑමට බස් රථයක සිටියදී ඔවුන්ට මාලිගාවත්ත දුම්රිය ආරක්ෂක කාර්යාලයෙන් ඇමතුමක් ලැබී තිබේ.\n\nඔවුන් පවසා සිටින්නේ සොර සතුරන් වැඩි නිසා රන් භාණ්ඩ ඇතුළු දේපළ නිවසේ නොතියා තමන් යන යන තැන්වලට මෙසේ රැගෙන යෑමට සිදු වීම නිසා මෙවැනි දෙයක් සිදු වූ බවයි.\n\nදුම්රිය ආරක්ෂක අධිකාරිය අනුර ප්‍රේමරත්න සහකාර දුම්රිය ආරක්ෂක අධිකාරිය ගාමිණී දිසානායක උපදෙස් මත මාලිගාවත්ත දුම්රිය කාර්ය භාර නිලධාරි නන්දන පෙරේරා දුම්රිය ආරක්ෂක සැරයන් වරු වන 90874 හේරත් 91075 මාරසිංහ 90857 වීරවර්ධන කාන්තා ආරක්ෂක 91157 උදයංගනි ඇතුළු නිලධාරි පිරිසක් මෙම කාර්යය සඳහා එක්ව සිටියහ.\n\nගම්පොළ – සුරංග දිල්හාන්",
       "URL": "https://divaina.lk/%e0%b6%bb%e0%b7%94%e0%b7%84%e0%b7%94%e0%b6%ab%e0%b7%94-%e0%b6%9a%e0%b7%94%e0%b6%b8%e0%b7%8f%e0%b6%bb%e0%b7%92-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba%e0%b7%9a-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/53/"
}