{
       "Source": "divaina",
       "Timestamp": "December 22, 2022",
       "Headline": "දෙනෙත් පුතා පැහැර ගත්තේ ලයිට් බාස්ද?",
       "News Content": "එප්පාවල කිරලෝගම ගැටදිවුල ප්‍රදේශයේ පදිංචි කිරලෝගම සුබෝධි මහා විද්‍යාලයේ ඉගෙනුම ලැබූ නව හැවිරිදි පී.කේ. දෙනෙත් ගෞරව ප්‍රේමසුන්දර නමැති පිරිමි දරුවා පැහැරගෙන යන්නට ඇති බවට සැක කෙරෙන හතළිස් පස් හැවිරිදි විදුලි කාර්මිකයකු අත්අඩංගුවට ගැනීමට එප්පාවල පොලිසිය විසින් මේ වන විට විමර්ශනයක් ආරම්භ කර ඇත.\n\nඔහු භාරයේ දරුවා සිටින බවට එප්පාවල පොලිසිය තොරතුරු අනාවරණය කර ගෙන තිබේ.\n\nපැහැර ගත් දරුවා ඉකුත් 19 වැනිදා රාත්‍රියේම මාතලේ නාඋල ප්‍රදේශයේ පදිංචිව සිටින සැකකරුගේ සහෝදරයකුගේ නිවසක් වෙත කැඳවා ගෙන ගොස් පසු දින උදෑසනම සැකකරු දරුවා සමග එම නිවසින් පිටව ගොස් ඇති බවටත් පොලිසියට තොරතුරු ලැබී තිබේ.\n\nමේ අතර සැකකරු එම දරුවා YI – 1752 දරන ත්‍රී රෝද රථයකින් පැහැර ගෙන ගොස් ඇති බවටත් එප්පාවල පොලිසිය තොරතුරු අනාවරණය කර ගෙන ඇත.\n\nඅතුරුදන්ව සිටින දරුවා ගැටදිවුල ප්‍රදේශයේ විදුලි කාර්මික ආයතනයක් පවත්වා ගෙන ගොස් ඇති සැකකාර විදුලි කාර්මික ශිල්පියා සමග සමීප ඇසුරක් පවත්වා ගෙන ගොස් ඇති බවත් ඒ අනුව තම දරුවා රවටා ඔහු විසින් පැහැරගෙන යන්නට ඇති බවට දරුවාගේ දෙමව්පියන් විසින් ඉකුත් 19 වැනිදා රාත්‍රි එප්පාවල පොලිසියට පැමිණිලි කර තිබිණි.\n\nඑදින රාත්‍රී 8.30න් පසුව තම දරුවා නිවසේ නොසිටි බැවින් එම අවස්ථාවේ ඔහු පිළිබඳව සොයා බැලුවත් මෙතෙක් සොයා ගැනීමට නොහැකි වූ බව දරුවාගේ මව වන පුෂ්පා මල්කාන්ති මහත්මිය පැවැසුවාය.\n\nඑම පිරිමි දරුවා පැහැර ගෙන ගිය බවට සැකකරන පුද්ගලයා සම්බන්ධයෙන් යම් තොරතුරක් වෙතොත් ඒ පිළිබඳව දුරකථන අංක 0252249122 අමතා එප්පාවල පොලිසිය වෙත හෝ ළඟම ඇති පොලිස් ස්ථානයට දැනුම් දෙන ලෙසට පොලිසිය ඉල්ලීමක් කර සිටී.\n\nඅනුරාධපුර කොට්ඨාස භාර ජ්‍යෙෂ්ඨ පොලිස් අධිකාරී ඒ.ජේ. පුෂ්පකුමාර සහ අනුරාධපුර සහකාර පොලිස් අධිකාරී නාමල් පෙරේරා යන මහත්වරුන්ගේ උපදෙස් මත එප්පාවල පොලිස් ස්ථානාධිපති ප්‍රධාන පොලිස් පරීක්ෂක සුසන්ත ඒකනායක මහතාගේ මෙහෙයවීමෙන් වැඩිදුර විමර්ශන පැවැත්වෙයි.අනුරාධපුර විශේෂ – පර්සි කුරුනේරු",
       "URL": "https://divaina.lk/%e0%b6%af%e0%b7%99%e0%b6%b1%e0%b7%99%e0%b6%ad%e0%b7%8a-%e0%b6%b4%e0%b7%94%e0%b6%ad%e0%b7%8f-%e0%b6%b4%e0%b7%90%e0%b7%84%e0%b7%90%e0%b6%bb-%e0%b6%9c%e0%b6%ad%e0%b7%8a%e0%b6%ad%e0%b7%9a-%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/290/"
}