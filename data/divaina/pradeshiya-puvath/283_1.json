{
       "Source": "divaina",
       "Timestamp": "December 30, 2022",
       "Headline": "මරළතෝනි දෙද්දී කිඹුලා ඩැහැගත් තිදරු පියාගේ මළසිරුර ගොඩගැනේ",
       "News Content": "මඩකළපුව කරදියනාරු පොලිස් වසමේ ආවට්ටියාවේලි වෙල්යායට ගොවිතැන් කිරීම සඳහා ගිය පුද්ගලයකු වන්නාත්ති ගඟින් ගොඩවීමට යෑමේදී කිඹුලෙකුගේ ග්‍රහණයට ලක්ව අතුරුදන් වී ඇත.\n\nකිඹුලාගේ ග්‍රහනයට ලක්වූ එම පුද්ගලයාගේ මරළතෝනි ශබ්දය ගඟේ එගොඩ සිටි සෙල්ලයියා තුරේරාසා මහතාට ඇසුණත්, ජල පහරේ වේගවත්කම නිසා ඔහු බේරාගැනීමේ උත්සාහය ව්‍යර්ථ වී ඇත.\n\nසිද්ධිය කරදියනාරු පොලිසියට දැනුම් දීමෙන් පසු පොලිසිය දෙදිනක් සෝදිසි මෙහෙයුම් සිදුකළද පලක් නොවුණු නිසා පසුව නාවික හමුදාවේ සහාය ඇතිව සිරුරේ කොටස් අහිමිව තිබූ මළසිරුර සොයා ගන්නා ලදී.\n\nසොයාගත් මළසිරුර තම්පානම්වෙලිහි දරුවන් තිදෙනකුගේ පියෙකු වන 33 හැවිරිදි සදාසිවම් සස්බාබු බව ඔහුගේ මව විසින් හඳුනාගෙන ඇත. හදිසි මරණ පරීක්ෂක එම්. එස්. එම්. නසීර් මහතා විමර්ශන සිදුකර දේහය ඥාතීන්ට භාරදීමට පොලිසියට නියෝග කළේය.\n\nමඩකළපුව – ජව්ෆර් කාන්",
       "URL": "https://divaina.lk/%e0%b6%b8%e0%b6%bb%e0%b7%85%e0%b6%ad%e0%b7%9d%e0%b6%b1%e0%b7%92-%e0%b6%af%e0%b7%99%e0%b6%af%e0%b7%8a%e0%b6%af%e0%b7%93-%e0%b6%9a%e0%b7%92%e0%b6%b9%e0%b7%94%e0%b6%bd%e0%b7%8f-%e0%b6%a9%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/283/"
}