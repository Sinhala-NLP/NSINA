{
       "Source": "divaina",
       "Timestamp": "December 12, 2022",
       "Headline": "දියණිය කෙළෙසූ පියා අත්අඩංගුවට – අත් දෙක ගැට ගසා සිහිසුන් වන තුරු මුහුණට හා හිසට පහරදී",
       "News Content": "අත් දෙක ගැට ගසා සිහිසුන් වන තුරු මුහුණට හා හිසට, පහරදී, මෙවර උසස් පෙළ විභාගයට පෙනී සිටීමට නියමිත තම 19 හැවිරිදි දියණිය බරපතළ ලෙස දූෂණයට ලක් කළ 40 හැවිරිදි පියෙකු පෙරේදා (10දා) අත්අඩංගුවට ගත් බව කැකිරාව පොලිසිය පවසයි.\n\nවින්දිත දැරිය මව, පියා සහ සහෝදරයන් දෙදෙනා සමග නිවසේ ජීවත්ව සිටින අතර මව අසනීප තත්ත්වයෙන් පසු වූ සහෝදරයන් දෙදෙනාට වෛද්‍ය ප්‍රතිකාර ලබා ගැනීමට නිවසින් පිටව ගිය අවස්ථාවේ නිවසේ සිටි පියා විසින් තම දැරියට මෙම අපරාධය සිදු කර ඇති බවත් පොලිසිය කියයි.\n\nතමන් පාඩම් කරමින් සිටියදී පියා විසින් හිසරදය හේතුවෙන් ඔළුවේ තෙල් ගෑමට අඬ ගසා එම කාමරයට ගිය පසු එක්වරම තම මුහුණ සිඹීම හේතුවෙන් එයට අකැමැති වූ පසු තම අත් දෙක ගැට ගසා හිසට සහ මුහුණට පහර දුන් බවත් පසුව තමන් සිහිසුන් ව සිට ඇති බව දැරිය සිදු කළ ප්‍රකාශවල සටහන් ඇති බව පොලිසිය කියයි.\n\nදැරිය බිය ගන්වා වරින් වර අවස්ථා කීපයකදී සැකකාර පියා විසින් මෙම දැරිය දූෂණයට ලක් කර ඇති අතර පසුව සිද්ධිය සම්බන්ධයෙන් දැරිය මවට පැවසූ අවස්ථාවේදී මව විසින් සිදු කළ පැමිණිල්ලකට අනුව සැකකාර පියා අත්අඩංගුවට ගත් බව පොලිසිය සඳහන් කළේය.\n\nඅත්අඩංගුවට ගත් සැකකරු කැකිරාව මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nවින්දිත දැරිය සම්බන්ධයෙන් වෛද්‍ය වාර්තාවක් ලබා ගැනීම සඳහා මෙම දැරිය අනුරාධපුර ශික්ෂණ රෝහලේ අධිකරණ වෛද්‍ය එච්. කේ. කරුණාතිලක මහතා වෙත ඉදිරිපත් කිරීමට නියමිතව තිබුණි.\n\nකැකිරාව පොලිස් ස්ථානාධිපති ප්‍රධාන පොලිස් පරීක්ෂක ප්‍රසන්න වැලිකල මහතාගේ මෙහෙයවීමෙන් පොලිස් නිලධාරීහු පිරිසක් මෙම වැටලීම සිදු කර සැකකරු අත්අඩංගුවට ගත්හ.මිහින්තලේ – රංග චතූ",
       "URL": "https://divaina.lk/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba-%e0%b6%9a%e0%b7%99%e0%b7%85%e0%b7%99%e0%b7%83%e0%b7%96-%e0%b6%b4%e0%b7%92%e0%b6%ba%e0%b7%8f-%e0%b6%85%e0%b6%ad%e0%b7%8a%e0%b6%85%e0%b6%a9/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/300/"
}