{
       "Source": "divaina",
       "Timestamp": "July 26, 2023",
       "Headline": "බල්ලාට හිරිහැර නොකරන්නැයි කළ ඉල්ලීමට අඹුසැමි යුවළට පොලු පහර",
       "News Content": "තම නිවසේ බලු සුරතලාට හිරිහැර නොකරන ලෙස නවගමුව ප්‍රදේශයේ නිවසක පදිංචිකරුවන් කළ ඉල්ලීමට උරණවූ පුද්ගලයින් තුන්හතරදෙනෙකු එම ඉල්ලීම කළ පවුලේ අඹුසැමි යුවළට යකඩ පොලුවලින් පහරදී රුපියල් එක්ලක්‍ෂ තිස්දහසක මුදලක් පැහැරගෙන යෑමේ පුවතක් නවගමුව පොලිසියෙන් වාර්තාවෙයි.\n\nමෙම සිද්ධියෙන් එම වයසක අඹුසැමි යුවළ මේවනතෙක් වෛද්‍ය ප්‍රතිකාර ලබමින් පසුවෙන අතර පලාගිය සැකකරුවන් අල්ලා ගැනීම සඳහා නවගමුව පොලිසියට මෙතෙක් අසීරුවී ඇත.\n\nමෙම සැකකරුවන් සියළුදෙනාම පහරදීමට ලක්වූ අඹුසැමි යුවළ පදිංචි නිවසට නුදුරු නිවසක බෝඩිම් වී සිටින තරුණයන් බවද කියති.\n\nමෙසේ පැනගිය එක් සැකකරුවෙකු පිළියන්දල කහතුඩුව නිවසක පදිංචි වී සිටින අතර පොලිසිය එම නිවසට යන එන අවස්ථාවලදී සැකකරු පලායන බවද කියති.\n\nමෙම සිද්ධිය පිළිබඳ නවගමුව ප්‍රදේශය භාර උසස් පොලිස් නිලධාරීන්ට පවා දැනුම්දීම් සිදුකර තිබේ.\n\nමේ අතර මෙම සැකකරුවන් අත්අඩංගුවට ගැනීම සඳහා අවශ්‍ය ක්‍රියාමාර්ග සියල්ලම දැනටමත් ගෙන ඇතැයි ජ්‍යෙෂ්ඨ පොලිස් නිලධාරියෙකු පැවසීය.\n\nනෝමන් පලිහවඩන",
       "URL": "https://divaina.lk/%e0%b6%b6%e0%b6%bd%e0%b7%8a%e0%b6%bd%e0%b7%8f%e0%b6%a7-%e0%b7%84%e0%b7%92%e0%b6%bb%e0%b7%92%e0%b7%84%e0%b7%90%e0%b6%bb-%e0%b6%b1%e0%b7%9c%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b7%90%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/85/"
}