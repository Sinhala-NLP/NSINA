{
       "Source": "divaina",
       "Timestamp": "September 1, 2023",
       "Headline": "තලංගම මහමඟ මිනීමැරුමේ මැරයෙක් ඩුබායි පනිද්දී දැලේ",
       "News Content": "මුදල් පොලියට ලබාදෙන පුද්ගලයකුට තලංගම රොබට් ගුණවර්ධන මාවතේ මහමඟ දී වෙඩි තබා ඝාතනය කළ සිද්ධියේ ප්‍රධාන සැකකරුවකු ඊයේ (31 වැනිදා) කටුනායක ගුවන්තොටුපළෙන් ඩුබායි රාජ්‍යයට පලායෑමට උත්සාහ කරද්දී අත්අඩංගුවට ගෙන ඇත.\n\nමෙම පාතාල මැරයාට එරෙහිව ගුවන්ගමන් තහනමක් තලංගම පොලිසිය විසින් ලබාගෙන තිබූ අතර ගුවන්තොටුපොළ ආගමන විගමන නිලධාරීන් විසින් ඊයේ අලුයම ඔහු අත්අඩංගුවට ගන්නා ලදී.\n\nපසුව විමර්ශන කටයුතු සඳහා මෙම පාතාල මැරයා තලංගම පොලිසිය වෙත ඊයේ දහවල් භාර දී ඇත.\n\nඅතුරුගිරියේ ගඩ්ඩා නැමැති පාතාල මැරයාගේ සමීපතම ගෝලයකු බව කියන මෙම පාතාල මැරයා 25 හැවිරිදි වියේ පසුවන තරුණයෙකි.\n\nඅතුරුගිරියේ ගඩ්ඩා ඩුබායි රාජ්‍යයේ සැඟවී සිටිමින් මත්ද්‍රව්‍ය ජාවාරමේ යෙදෙන අතර ඔහුගේ කොන්ත්‍රාත්තුවක් මත මෙම ඝාතනය සිදුකර ඇති බව විමර්ශනවලින් හෙළිවී තිබේ.\n\nඉකුත් 25 වැනිදා තලංගම රොබට් ගුණවර්ධන මාවතේදී මහමඟ ගමන් ගත් ජනක නැමැති මුදල් පොලියට ලබාදෙන පුද්ගලයකු ඝාතනය කර තිබිණි.\n\nඑම ඝාතනය සඳහා ඝාතකයා සමඟ යතුරු පැදියේ පැමිණි අනෙක් පාතාල මැරයා මෙසේ අත්අඩංගුවට ගත් බව පොලිසිය පවසයි.\n\nඝාතනයට ලක්වූ ජනක පාතාල මැරයකු වන බන්ටි නැමැත්තාගේ ඥාති සොහොයුරෙකි. බන්ටි නැමැත්තා ද ඩුබායි රාජ්‍යයේ සැඟවී සිටින අතර ඔහු අතුරුගිරියේ ගඩ්ඩා සමඟ ආරවුලක් ඇතිකර ගෙන තිබිණි.\n\nඑම ආරවුලේ ප්‍රතිඵලයක් ලෙස ගඩ්ඩා විසින් සිය පාතාල මැරයන් යොදවා බන්ටිගේ ඥාති සොහොයුරකු වන ජනක ඝාතනය කර ඇත්තේ පළිගැනීම සඳහා බව පොලිසිය පවසයි.\n\nහේමන්ත රන්දුණු, එස්.ඩී.අබේසිංහ – මහරගම",
       "URL": "https://divaina.lk/%e0%b6%ad%e0%b6%bd%e0%b6%82%e0%b6%9c%e0%b6%b8-%e0%b6%b8%e0%b7%84%e0%b6%b8%e0%b6%9f-%e0%b6%b8%e0%b7%92%e0%b6%b1%e0%b7%93%e0%b6%b8%e0%b7%90%e0%b6%bb%e0%b7%94%e0%b6%b8%e0%b7%9a-%e0%b6%b8%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/40/"
}