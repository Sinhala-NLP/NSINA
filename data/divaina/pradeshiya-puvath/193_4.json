{
       "Source": "divaina",
       "Timestamp": "April 6, 2023",
       "Headline": "දිනේෂ් ශාෆ්ටර්ගේ මරණය සියදිවි හානිකර ගැනීමක්ද? – මනුෂ්‍ය ඝාතනයක්ද තීරණයට තව සති අටක් ඉල්ලයි",
       "News Content": "කෝටිපති ව්‍යාපාරික දිනේෂ් ශාෆ්ටර් මහතාගේ මරණය සියදිවි හානිකර ගැනීමක්ද නැතහොත් මනුෂ්‍ය ඝාතනයක්ද යන කරුණු නිශ්චිතව තීරණය කිරීම සඳහා තවදුරටත් සති අටක කාලයක් අවශ්‍ය බව තම අධිකරණය විසින් පත්කළ විශේෂඥ පංච පුද්ගල කමිටුව දැනුම් දී ඇතැයි කොළඹ අතිරේක මහෙස්ත්‍රාත් රජින්ද්‍රා ජයසූරිය මහත්මිය ඉකුත් 04දා විවෘත අධිකරණය හමුවේදී ප්‍රකාශ කළාය.\n\nඑම විශේෂඥ කමිටුව පසුගිය 10 වැනිදා ඉදිරිපත් කළ ලිපියක් මගින් ඒ බව දැනුම් දී ඇතැයි ද වැඩිදුරටත් පෙන්වා දුන් අතිරේක මහෙස්ත්‍රාත්වරිය තම අධිකරණය විසින් එම කමිටුව පත්කිරීමෙන් අනතුරුව අධිකරණයට ඉදිරිපත්වී ඇති රජයේ රස පරීක්‍ෂකවරයාගේ දෙපාර්තමේන්තුව නිකුත් කර ඇති රස පරීක්‍ෂක වාර්තා ඇතුළු ලේඛනවල සහතික පිටපත් වහාම එම කමිටුව වෙත ලබාදෙන ලෙසට ද මහෙස්ත්‍රාත් අධිකරණ ලේඛකාධිකාරිවරයාට නියෝග කළාය.\n\nමරණකරු බොරැල්ල පොදු සුසාන භූමියේ නවතා තිබූ කාර් රථය තුළදී සොයා ගන්නා විට ඔහුගේ දෑත් ගැට ගසා තිබූ ටයිපටයේ ඇත්තේ ඔහුගේ දත්වල සලකුණු නොවනා බවට රස පරීක්‍ෂක වාර්තාව අනුව සනාථ කර ඇතැයි පෙන්වා දෙමින් අගතියට පත් පාර්ශ්වය වෙනුවෙන් පෙනී සිටි ජනාධිපති නීතිඥ අනුජ ප්‍රේමරත්න මහතා කළ කරුණු දැක්වීම සලකා බැලූ අතිරේක මහෙස්ත්‍රාත්වරිය එම නියෝගය කළාය.\n\nඑම නඩුව ලබන 24 වැනිදා යළි කැඳවීමට ද දින නියම කෙරිණි.ඒ. ජේ. ඒ. අබේනායක",
       "URL": "https://divaina.lk/%e0%b6%af%e0%b7%92%e0%b6%b1%e0%b7%9a%e0%b7%82%e0%b7%8a-%e0%b7%81%e0%b7%8f%e0%b7%86%e0%b7%8a%e0%b6%a7%e0%b6%bb%e0%b7%8a%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b7%83%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/193/"
}