{
       "Source": "divaina",
       "Timestamp": "August 4, 2023",
       "Headline": "මාලබේ වැව පාරෙන් හමුවූ මළ සිරුර හඳුනා ගැනේ",
       "News Content": "මාලබේ චන්ද්‍රිකා කුමාරතුංග මාවතේ වැව පාර කැලෑ රොදකින් හමුවූ මළ සිරුර පසිඳු චාමර මධුසංඛ (29) නමැති ගොතටුව නින්ද වත්ත ප්‍රදේශයේ තරුණයකුගේ බවට පවුලේ ඥාතීන් විසින් හඳුනා ගෙන තිබේ.\n\nමේ වන විට මිරිහාන විශේෂ විමර්ශන නිලධාරීන් කණ්ඩායමක් මෙම ඝාතනයට සම්බන්ධ සැකකරුවන් තිදෙනකු අත්අඩංගුවට ගෙන ඇත.\n\nමේ වන විට පොලිස් විමර්ශනවල දී හෙළි වූ කරුණු අනුව මෙම ඝාතනය මීට මාස කිහිපයකට උඩදී සිදුවූ කොටිකාවත්ත මුල්ලේරියාව ප්‍රාදේශීය සභා මන්ත්‍රී සුමුදුගේ ඝාතනය හා සම්බන්ධ සිදුවීමක් බවට සැක කෙරේ.\n\nමෙම තරුණයා වෙනත් ප්‍රදේශයක ඝාතනය කර වැව පාරට ගෙනැවිත් දමන්නට ඇතැයි සිතිය හැකි බවත් ඔහුගේ සිරුර පුරා පහර දීම් නිසා ඇතිවූ තුවාල රාශියක් දැක ගත හැකි බවත් පොලිසිය කියයි.\n\nමේ වනවිට මළසිරුර පශ්චාත් වෛද්‍ය පරීක්ෂණය සඳහා යොමු කර තිබේ. මළසිරුර හමුවූ ස්ථානය ආසන්නයේ තිබී ජංගම දුරකථන දෙකක් ද විමර්ශන කණ්ඩායම විසින් සොයා ගෙන තිබේ.\n\nඅත්අඩංගුවට ගත් සැකකරුවන් කඩුවෙල පොලිසියට භාර දීමට කටයුතු කෙරෙමින් පවතියි. කඩුවෙල පොලිස් ස්ථානාධිපති පො. ප. කාන් වීරසිංහ ඇතුළු නිලධාරීහු වැඩිදුර පරීක්ෂණ මෙහෙයවති.\n\nකඩුවෙල – සුගත් ප්‍රේමතිලක",
       "URL": "https://divaina.lk/%e0%b6%b8%e0%b7%8f%e0%b6%bd%e0%b6%b6%e0%b7%9a-%e0%b7%80%e0%b7%90%e0%b7%80-%e0%b6%b4%e0%b7%8f%e0%b6%bb%e0%b7%99%e0%b6%b1%e0%b7%8a-%e0%b7%84%e0%b6%b8%e0%b7%94%e0%b7%80%e0%b7%96-%e0%b6%b8%e0%b7%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/74/"
}