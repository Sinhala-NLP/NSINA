{
       "Source": "divaina",
       "Timestamp": "August 1, 2023",
       "Headline": "කිරිඇල්ල රිය අනතුරේ බිරිඳත් මියයයි",
       "News Content": "ඉකුත් 29 වෙනිදා රාත්‍රියේ රත්නපුර – පානදුර මාර්ගයේ කිරිඇල්ල පොලිසිය ඉදිරිපිටදී සිදු වූ රිය අනතුරෙන් බරපතළ තුවාල ලබා රත්නපුර ශික්ෂණ රෝහලේ දැඩිසත්කාර ඒකකයේ ප්‍රතිකාර ලබමින් සිටි නිමාලි බණ්ඩාර (30) නැමැති කාන්තාවද මියගිය බව කිරිඇල්ල පොලිසිය පවසයි. ඇය එම රෝහලේම හදිසි අනතුරු අංශයේ හෙදියක් ලෙස සේවය කරමින් සිට ඇත. රාජකාරිය නිමකර සිය සැමියා සමග යතුරුපැදියෙන් නිවස කරා යන අවස්ථාවේ මෙම අනතුර සිදුව ඇති අතර ඒ අවස්ථාවේම ඇගේ සැමියා වන ආසිරි විජේසුන්දර (34) යන අය මියගිය බව කිරිඇල්ල පොලිසිය පවසයි. ඔහු ජාතික රූපවාහිනි සංස්ථාවේ සේවය කරන අයෙකි.\n\nසුඛෝපභෝගී (ඩිෆෙන්ඩර්) ජීප් රථයක් මෙම යතුරුපැදියේ හා තවත් කාර් රථයක ගැටීමෙන් මෙම අනතුර සිදුව ඇති අතර කාර් රථයේ ගමන් කළ කාන්තාවක් හා කුඩා දරුවකුද ප්‍රතිකාර සඳහා රත්නපුර ශික්ෂණ රෝහලට ඇතුළත් කළ බව පොලිසිය පවසයි.\n\nමියගිය කාන්තාවගේ පශ්චාත් මරණ පරීක්ෂණය ඊයේ (31) සිදුකිරීමට නියමිතව තිබූ අතර ඇගේ ස්වාමිපුරුෂයාගේ දේහය කිරිඇල්ල නැදුන් විහාර මාර්ගයේ පිහිටි සිය නිවසේ තැනපත් කර ඇත.\n\nසුඛෝපභෝගී ජීප් රථය අධික වේගයෙන් අපරික්ෂාකාරීව ධාවනය කරමින් වෙනත් වාහනයකට ඉස්සර කිරීමට යෑමේදී ඉදිරියෙන් පැමිණි යතුරුපැදියේ හා කාර් රථයේ ගැටී මෙම අනතුර සිදුව ඇති බව පොලිසිය පවසයි. සුඛෝපභෝගී ජීප් රථයේ 24 හැවිරිදි රියැදුරු රත්නපුර ශික්ෂණ රෝහලේ 6 වාට්ටුවේ පොලිස් ආරක්ෂාව යටතේ ප්‍රතිකාර ලබන බව පොලිසිය පවසයි.\n\nකිරිඇල්ල පොලිස් ස්ථානාධිපති ප්‍රධාන පොලිස් පරීක්ෂක චමින්ද පෙරේරා මහතාගේ උපදෙස් මත රථ වහාන අංශයේ ස්ථානාධිපති ආරියවංශ සහ පො.කො. 36454 දිනේෂ් යන මහත්වරු වැඩිදුර පරීක්ෂණ පවත්වති.කිරිඇල්ල – ඩී. කේ. කුමාර, කහවත්ත – සමරවීර නිරෝෂන්",
       "URL": "https://divaina.lk/%e0%b6%9a%e0%b7%92%e0%b6%bb%e0%b7%92%e0%b6%87%e0%b6%bd%e0%b7%8a%e0%b6%bd-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%9a-%e0%b6%b6%e0%b7%92%e0%b6%bb%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/77/"
}