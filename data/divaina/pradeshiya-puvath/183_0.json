{
       "Source": "divaina",
       "Timestamp": "April 19, 2023",
       "Headline": "කාන්තාවක ගෙල කපා මරා දමයි",
       "News Content": "කල්ලංචිය පොලිස් වසමේ මහකනදරාව, දකුණු ඉවුර ප්‍රදේශයේදී පෙරේදා (17දා) පස්වරුවේ කිසියම් අයෙකු විසින් තියුණු ආයුධයකින් ගෙල කපා කාන්තාවක් අමානුෂික අයුරින් ඝාතනය කර ඇති බව කල්ලංචිය පොලිසිය පවසයි.\n\nමෙලෙස ජීවිතක්ෂයට පත්ව ඇත්තේ අංක 220, මහකනදරාව, දකුණු ඉවුර, රඹෑව ලිපිනයේ පදිංචි ටිකිරි බණ්ඩාරගේ චන්ද්‍රාවතී නමැති 63 හැවිරිදි කාන්තාවකි.\n\nමරණකාරියගේ පුතෙකු විසින් සිදු කරන ලද පැමිණිල්ලකට අනුව මෙම මරණය සම්බන්ධයෙන් විමර්ශන ආරම්භ කළ බව පොලිසිය කියයි.\n\nකිසියම් පුද්ගලයකු විසින් මරණකාරියගේ ගෙල ප්‍රදේශයට තියුණු ආයුධයකින් පහරදීම හේතුවෙන් අධික ලෙස රුධිරය වහනය වී නිවසේ මුළු තැන්ගෙය තුළ වැටී සිටි බවද පොලිසිය කියයි.\n\nපෙරේදා 17 දා පස්වරු 1ත්, 7.30ත් අතර කාලයේදී මෙම ඝාතනය සිදු වන්නට ඇති බවට සැක කරන බව ද පොලිසිය පවසයි. මරණකාරිය කලක් විදේශගතව සිට පැමිණ ප්‍රදේශයේ මුදල් පොලියට ලබාදෙන කාන්තාවක් බවත්, මෙම ඝාතනය සම්බන්ධයෙන් ඊයේ (18දා) දහවල් වන විටත් කිසිවකුත් අත්අඩංගුවට නොගත් බව පොලිස් නිලධාරියෙකු සඳහන් කළේය.\n\nමෙම මරණය සම්බන්ධයෙන් මහෙස්ත්‍රාත් පරීක්ෂණය සිදුකර පශ්චාත් මරණ පරීක්ෂණය සිදු කිරීමට නියමිතව තිබුණි. කල්ලංචිය පොලිස් ස්ථානාධිපති පොලිස් පරීක්ෂක අයි. එම්. ඒ. රාජරත්න මහතාගේ උපදෙස් මත පොලිස් කණ්ඩායමක් සිද්ධියට සම්බන්ධ සැකකරු අත්අඩංගුවට ගැනීම සඳහා විමර්ශන සිදු කරති.මිහින්තලේ – රංග චතු",
       "URL": "https://divaina.lk/%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9a-%e0%b6%9c%e0%b7%99%e0%b6%bd-%e0%b6%9a%e0%b6%b4%e0%b7%8f-%e0%b6%b8%e0%b6%bb%e0%b7%8f-%e0%b6%af%e0%b6%b8%e0%b6%ba%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/183/"
}