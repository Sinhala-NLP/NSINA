{
       "Source": "divaina",
       "Timestamp": "January 27, 2023",
       "Headline": "මනමාලයා යහළුවකු සමග බියර් බීම නිසා උරණ වූ මනාලිය ඔහුගේ කන ලේ පෙරෙන තුරුම සපා කාලා!",
       "News Content": "විවාහයෙන් පසු දෙවැනි ගමන නිමා කොට මනාලිය සමග නිවසට පැමිණි මනමාලයා මිතුරකු සමග බියර් එකක් පානය කළැයි උරණ වූ මනමාලිය එම මනමාලයාට පහර දී කන සපා කෑල්ලක් කඩා සිරුරද සූරා තුවාල කොට තිබේ. ඉන් නොනැවතුන ඇය මනමාලයාගේ නැගණියට ද පහර දී මවට, පියාට බැණ වැදී පැළඳ සිටි මංගල මුදුව මනමාලයාට ගලවා දී විවාහය නිමා කළ සිද්ධියක් ගලත ප්‍රදේශයෙන් ගම්පොල පොලිසිය වෙත වාර්තා වී තිබේ.\n\nමෙම මනමාලයා හා මනමාලිය වසර හතක් ආදරය කොට විවාහ වූ යුවළක් බව ගම්පොල පොලිසිය පවසයි.\n\nමනමාලිය ගම්පල ප්‍රදේශයේ පදිංචිකාරිනියකි. ඇය පෞද්ගලික මුල්‍ය ආයතනයක ද සේවය කොට ඇති අතර මනමාලයා ගලත ප්‍රදේශයේය. ඔහුද පෞද්ගලික ආයතනයක රැකියාවක් කරන්නෙකි.\n\nදෙදෙනාගේ විවාහය මීට දින පහකට පෙර සිදුකර ඇත්තේ විශාල මුදලක් වැය කරමිනි. ඡායාරූප ශිල්පියාට පමණක් රුපියල් ලක්ෂ දෙකකට ආසන්න මුදලක් ගෙවා තිබේ.\n\nදෙදෙනාම හනිමූන් ගොස් දින හතරක් පමණ ගත කොට යළි ගලත පිහිටි මනමාලයාගේ නිවසට පැමිණ තිබේ. එහිදී මනමාලයාගේ මිතුරකු හමුවී ඇති මනමාලයා දෙදෙනාම බියර් එකක් පානය කොට තිබේ.\n\nමේ හේතුව නිසා මනමාලයාට නිවස තුළට පැමිණීමට පැය භාගයක ප්‍රමාදයක් සිදුව තිබේ. මින් දැඩි ලෙස කෝපයට පත්ව ඇති මනමාලිය නිවසට පැමිණ ඇති මනමාලයාට බැණ වැදී පහරදීමට පටන් ගෙන තිබේ. පසුව ලේ පෙරෙන තුරු කන සපා කා ඇති ඇය ඔහුගේ ශරීරයද නියපොතුවලින් සුරා තිබේ.\n\nකලබලය නැවතීමට මැදිහත් වූ මනමාලයාගේ මවට හා පියාට බැණ වැදී ඇති මනමාලිය මනමාලයාගේ මව ද තල්ලු කර දමා තිබේ. අනතුරුව මනමාලයාගේ නැගණියට ද පහර දී ඇති ඇය සිය නිවසට දුරකථන ඇමතුමක් දී තමා රැගෙන යෑමට පැමිණෙන ලෙස දන්වා තිබේ.\n\nඒ අනුව මනමාලියගේ පාර්ශවයේ විශාල පිරිසක් ත්‍රිරෝද රථවලින් මනමාලයාගේ නිවසට පැමිණීමත් සමග සිද්ධිය පොලිස් හදිසි ඇමතුම් අංශයට දැනුම් දී තිබේ.\n\nගම්පොල පොලිස් ස්ථානාධිපති ප්‍රධාන පොලිස් පරීක්ෂක ලක්සිරි ප්‍රනාන්දු මහතාගේ උපදෙස් මත එහි ගිය පොලිස් සැරයන්ට 35145 පියසේන හා පොලිස් කොස්තාපල් 82711 රුචිර ශ්‍රී යන නිලධාරීන් දෙදෙනා ඇතිවීමට ගිය විශාල ගැටුමක් වළක්වා තිබේ.\n\nඑහිදී මෙම පොලිස් නිලධාරීන් දෙදෙනා ඉදිරියේම මඟුල් මුද්ද ගලවා ඇති මනමාලිය එය මනමාලයා අතට දී දීගය හමාර බව පවසා තිබේ. එසේම මනමාලයා දී තිබූ රන් මාලයද ගලවා එය ද ලබාදී මනමාලියගේ පාර්ශවයේ අය සමග ඇය යළි ගමට ගොස් තිබේ.\n\nමෙතරම් දෙයක් වුවද මනමාලයා හෝ අනෙකුත් කිසිවකු මනමාලියට පහර දීමක් හෝ සිදුකර නොමැති අතර මෙහිදී පොලිස් නිලධාරීන් මෙම දෙදෙනා යළි එක් කිරීමේ අරමුණින් දෙපාර්ශවයටම පසුදා ගම්පොල පොලිසිය වෙත පැමිණෙන ලෙස දැනුම් දී තිබේ.\n\nගම්පොල – සුරංග දිල්හාන්",
       "URL": "https://divaina.lk/%e0%b6%b8%e0%b6%b1%e0%b6%b8%e0%b7%8f%e0%b6%bd%e0%b6%ba%e0%b7%8f-%e0%b6%ba%e0%b7%84%e0%b7%85%e0%b7%94%e0%b7%80%e0%b6%9a%e0%b7%94-%e0%b7%83%e0%b6%b8%e0%b6%9c-%e0%b6%b6%e0%b7%92%e0%b6%ba%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/255/"
}