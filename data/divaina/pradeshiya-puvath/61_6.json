{
       "Source": "divaina",
       "Timestamp": "August 15, 2023",
       "Headline": "මෙරට ගුරුවරු 270ක් තායිලන්තයේදී තාවකාලික පැවිදි බිමට",
       "News Content": "සියම් දේශය එනම් තායිලන්තයද ශ්‍රී ලංකාවද ථෙරවාදි බෞද්ධ රටවල්ය. කීර්ති ශ්‍රී රාජසිංහ රජතුමා මෙරට ශාසනය නඟාසිටුවීම සඳහා සියම් රජුගෙන් සහාය ඉල්ලා 66 දෙනකුගෙන් යුත් දූත පිරිසක් යැවීය. මේ සිංහල දූත පිරිස 1751 දී එරටට ළඟාවිය. සිංහල රජුගේ ඉල්ලීම පිළිගත් අයුත්තා හි රජ කළ බොරොම්තෝසේ රජු විසින් මේ කටයුත්තේ නායකත්වය සඳහා තෝරාගනු ලැබුවේ උපාලි හිමියන්ය. ඒ අතර ආරියමුනි හිමි, මහානාම හිමි සහ තවත් කිහිපදෙනකු ද විය. උපාලි හිමි ඇතුළු පිරිස ශ්‍රී ලංකාව බලා පිටත්වීමට නැව් නැංගද අවාසනාවකට නැව අනතුරකට ලක්වීම නිසා මේ ඓතිහාසික ගමන අත්හිටුවා නැවත පැමිණෙන්නට මේ පිරිසට සිදුවිය. කෙසේ නමුත් පසුව එනම් 1752 දී උපාලි හිමියන් ඇතුළු 58 දෙනෙක් ඕලන්ද නැවක් වූ සිසිලියානා නැවෙන් ලංකාව බලා ඒමට පිටත්විය.\n\nමේ පිරිසට භික්ෂුන් පමණක් නොව වෛද්‍යවරු, සංගීතඥයන්, ආරක්ෂක නිලධාරීන්ද ඇතුළත් විය. සියම් දූත පිරිස ලංකාවට ළඟාවුණේ ත්‍රිකුණාමල වරායෙනි. සියම් දේශය එනම් තායිලන්තයේ සිට මෙරටට පැමිණීමට ඒ කාලයේ මාස 5 ක් ගතවිය. 1753 දී ත්‍රිකුණාමලයට ළඟාවූ මේ පිරිස එතැන් සිට දින 11 ක් තිස්සේ පාගමනින් පැමිණි අතර වැලිවිට සරණංකර හිමියන් මුණ ගැසුනේ මහනුවරට ආසන්නයේදීය. සියම් රටින් මහා සංඝරත්නය වැඩමවන බව දත් කීර්ති ශ්‍රී රාජසිංහ රජතුමා මහවැලි නදිය අසලදී මේ පිරිස මහත් හරසරින් පිළිගත්තේය. සිංහල භික්ෂුන්ට පැවිදි උපසම්පදාව ලබාදීම සඳහා රජු විසින් රාජකීය උයන උපාලි හිමියන්ට ලබාදුන් අතර එය පසුකාලීනව මල්වත්ත රජමහා විහාරය බවට පත්විණ. එදා සිට සියම් නිකාය ආරම්භ විය.\n\nමීට වසර 270 කට පෙර සිදුවූ උපාලි හිමිගේ ලංකා ගමන සිහි කිරීම සඳහා සියම් සම්මා සති චාරිකාව සංවිධානය කර ඇත. මෙහිදී ඉතිහාසයේ ප්‍රථම වරට මෙරට ගුරුවරු 20ක් තායිලන්තයට ගොස් තාවකාලික පැවිද්ද ලබති. පිරිස දින 15ක් තාවකාලික පැවිදි ජීවිතය ගතකරන අතර මෙම පිරිසට අධ්‍යාපන අමාත්‍යාංශයේ නිලධාරීන්, විදුහල්පතිවරු, ගුරු උපදේශකවරුද අයත් වෙති. ගුරුවරුන් 270ක පිරිසක් විදෙස් වැඩසටහනක් සඳහා පිටත්ව යන පළමු අවස්ථාවද මෙය වේ. අධ්‍යාපන අමාත්‍යාංශයේ සති පාසල ව්‍යාපෘතියට අදාළව මෙරට ලක්ෂ 44 සිසු දරු පරම්පරාවේ යහපත පිණිස මේ වැඩසටහන ක්‍රියාත්මක වේ. සියම් සම්මා සති වැඩසටහන සඳහා රජයේ අරමුදල් භාවිතා නොකරන අතර සිරි ධම්මානන්ද සමාජ සංවර්ධන පාදනම තායිලන්තයේ කරන සියලු කටයුතු සංවිධානය කරයි. මෙම පිරිස තායිලන්තය බලා පිටත්වන්නේ ලබන සිකුරාදා දිනයේය. ඇත්තෙන්ම මෙය ලංකාව හා තායිලන්තය අතර ආගමික සුහදතාවය වැඩිදියුණු වන කටයුත්තක් බව සටහන් කළ හැකිය.\n\nචතුර පමුණුව",
       "URL": "https://divaina.lk/%e0%b6%b8%e0%b7%99%e0%b6%bb%e0%b6%a7-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94-270%e0%b6%9a%e0%b7%8a-%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/61/"
}