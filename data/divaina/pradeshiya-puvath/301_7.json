{
       "Source": "divaina",
       "Timestamp": "December 10, 2022",
       "Headline": "හකුරු සොරකම් කළ 12 හැවිරිදි දියණියට මවගෙන් යකාගේ දඬුවමක්",
       "News Content": "ඇලුමිනියම් හැන්දක් රත්කරවම් අත, කලව, දනිස්ස හා පිටුපස පුළුස්සලා\n\nබියගම, කොට්ටුන්න, සාම මාවත ප්‍රදේශයේ නේවාසිකාගාරයක නවාතැන් ගෙන සිටින කාමරයට යාබද කාමරයක තිබූ හකුරු වගයක් සිය දියණිය විසින් සොරකම් කර තිබේ. ඒ සම්බන්ධව උරණ වී සිය 12 හැවිරිදි දියණිය රත් කළ ඇලුමිනියම් හැන්දකින් පිළිස්සූ බව කියන 45 හැවිරිදි මවක් බියගම පොලිසිය මගින් අත්අඩංගුවට ගෙන ඇත.\n\nඑහි පොලිස් ස්ථානාධිපති ප්‍රධාන පොලිස් පරීක්ෂක කේ. ඩී. එස්. බාලසූරිය මහතාට ලද තොරතුරක් මත විමර්ශන කොට සැකකාර මව මෙසේ අත්අඩංගුවට ගෙන තිබේ. මේ සිද්ධියේදී පිළිස්සුම් තුවාල ලැබූ දියණිය රාගම මහ රෝහලට ඇතුළත් කර තිබේ.\n\nමේ දියණියගේ පියා මියයෑමෙන් පසුව හැටන් ප්‍රදේශයේ පදිංචිව සිටි මේ දමිළ මව සිය දියනිය හා 05 හැවිරිදි පුතු සමග මෙම නේවාසිකාගාරයේ නවාතැන් ගෙන තිබේ. මව බියගම නිදහස් වෙළෙඳ කලාපයේ රැකියාවක නිරතව සිටී.\n\nඉකුත් 05 වැනිදා මව රැකියාවට ගොස් සිටි අවස්ථාවේ දියණිය විසින් ඊට යාබද කාමරයේ තිබූ හකුරු වගයක් සොරකම් කළ බවට ඇයට දැන ගැනීමට ලැබීමෙන් පසුව ඇය විසින් ඇලුමිනියම් හැන්දක් ඇවිලෙන ළිපට දමා රත් කර ඇයගේ වම් අත, වම් කලව, දකුණු කලව, වම් දනිස්ස හා පිටුපස පුළුස්සා තිබෙන බවට හෙළිවී තිබේ.\n\nබියගම පොලිස් ස්ථානාධිපති ප්‍රධාන පොලිස් පරීක්ෂක කේ. ඩී. එස්. බාලසුරිය, ප්‍රජා පොලිස් ඵ්කකයේ ස්ථානාධිපති පොලිස් පරීක්ෂක ඩබ්ලිව්. ඩී. වීරසිංහ, පො. කො. රවිශාන් (97030 ) හා කාන්තා පො. කො. තක්ෂිලා (12035) යන නිලධාරීහු මේ පිළිබඳව තවදුරටත් පරීක්ෂණ පවත්වති.\n\nදෙල්ගොඩ – ඩබ්ලිව්. ඩී. විතාන හා බියගම – සුදත් පුබුදු කීර්ති",
       "URL": "https://divaina.lk/%e0%b7%84%e0%b6%9a%e0%b7%94%e0%b6%bb%e0%b7%94-%e0%b7%83%e0%b7%9c%e0%b6%bb%e0%b6%9a%e0%b6%b8%e0%b7%8a-%e0%b6%9a%e0%b7%85-12-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/301/"
}