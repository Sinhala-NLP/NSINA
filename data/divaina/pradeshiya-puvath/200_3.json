{
       "Source": "divaina",
       "Timestamp": "March 28, 2023",
       "Headline": "වයසක අයගේ ඒ.ටී.එම්. කාඩ්පත්වලට විද මුදල් ගත් කුඩ්ඩා අත්අඩංගුවට",
       "News Content": "අල්ලන විටත් කාඩ්පත් රැසක් ළඟ තිබිලා\n\nඒ.ටී.එම්. බැංකු කාඩ්පත්වලින් මුදල් ලබා ගැනීම සඳහා බැංකුවලට පැමිණෙන වයසක උදවිය නොමග යවා සූක්ෂම අන්දමින් ඔවුන්ගෙන් එම බැංකු කාඩ්පත් ලබාගෙන පසුව ඒවා භාවිතා කර එම බැංකු ගිණුම්වලින් වංචනික ලෙස මුදල් ලබා ගැනීමේ යෙදුන මත්කුඩු ලෝලියෙකු කිරිබත්ගොඩ පොලිසිය මගින් ඉකුත් සෙනසුරාදා (25 වැනිදා) අත් අඩංගුවට ගෙන ඇත. ඒ සමගම මේ සැකකරු ළඟ තිබී අන්සතු ඒ.ටී.එම්. බැංකු කාඩ්පත් 14 ක් ද පොලිස් භාරයට ගැනිණි.\n\nමේ සැකකරු කිරිබත්ගොඩ නගරයේ සම්පත් බැංකුව අසලදී හෙරොයින් ග්‍රෑම්ස් 02 යි මිලි ග්‍රෑම්ස් 200 ක් සමග අත්අඩංගුවට ගෙන ප්‍රශ්න කිරීමේදී ඒ.ටී.එම් බැංකු කාඩ්පත් හිමිකරුවන් නොමග යවා එම බැංකු ගිණුම්වලින් වංචනික ලෙස මුදල් ලබා ගන්නා බවට භෙළි කර ගැනීමට හැකිවිය.\n\nසැකකරු විසින් බැංකු වෙත ඒ.ටී.එම්. කාඩ්පත් වලින් මුදල් ලබා ගැනීමට පැමිණෙන වයසක උදවිය මුලා කොට ඔවුන්ට මුදල් අරන් දෙන්නම් බවට පවසමින් කරුණාවන්තකමක් පෙන්වා ඔවුන්ගෙන් කාඩ්පත සමග රහස් අංකයත් ලබාගෙන ඔවුනට එම මුදල් අරන්දී වෙනත් කාඩ්පතක් ලබා දෙනු ඇත.\n\nපසුව ඔවුන් නික්ම යාමෙන් පසුව සැකකරු විසින් එම කාඩ්පත භාවිතා කර එම බැංකු ගිණුම්වලින් මුදල් ලබා ගන්නා බව කියති. මේ ආකාරයට සැකකරු මෙම බැංකු කාඩ්පත් භාවිතා කර මේ වනවිට රුපියල් ලක්ෂ දහයකට අධික මුදලක් ලබා ගෙන තිබෙන බවට සැක කරයි. මේ පිළිබඳව පොලිසියට පැමිණිලි ලැබී තිබෙන අතර ඒ අනුව මොහු පොලිසිය සොයමින් සිටි පුද්ගලයෙකු වේ. සැකකරු බුත්පිටිය, පස්ගම්මන ප්‍රදේශයේ පදිංචි විසිහතර හැවිරිදි තරුණයෙකි.\n\nමෙම වැටලීමට කිරිබත්ගොඩ පොලිසියේ වැඩ බලන ස්ථානාධිපති ප්‍රධාන පොලිස් පරීක්ෂක සුසන්ත කුමාර මහතාගේ උපදෙස් අනුව අපරාධ විමර්ශන අංශයේ ස්ථානාධිපති පොලිස් පරික්ෂක මංජුල ද සිල්වා, පො කො. පත්මසිරි (79778) හා සුගන්ද (20689) යන නිලධාරීන් ඇතුළු පොලිස් කණ්ඩායමක් සහභාගී වූ අතර නඩු මෙහෙයුම් අංශයේ සැරයන් අරුණ කුමාර (27909), පො.කො. කුලසිංහ (10789) හා රත්නායක (90071) යන නිලධාරීහු විසින් සැකකරු අධිකරණයට ඉදිරිපත් කිරීමට කටයුතු කරති.දෙල්ගොඩ ඩබ්ලිව්. ඩී. විතාන හා බියගම සුදත් පුබුදු කීර්ති",
       "URL": "https://divaina.lk/%e0%b7%80%e0%b6%ba%e0%b7%83%e0%b6%9a-%e0%b6%85%e0%b6%ba%e0%b6%9c%e0%b7%9a-%e0%b6%92-%e0%b6%a7%e0%b7%93-%e0%b6%91%e0%b6%b8%e0%b7%8a-%e0%b6%9a%e0%b7%8f%e0%b6%a9%e0%b7%8a%e0%b6%b4%e0%b6%ad%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/200/"
}