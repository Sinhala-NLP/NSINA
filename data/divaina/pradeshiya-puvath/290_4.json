{
       "Source": "divaina",
       "Timestamp": "December 23, 2022",
       "Headline": "මිල්ලනියේ ගුරුවරියගේ මුදල් පසුම්බිය සිද්ධියේ සිසුවකුට විදුලි සර වැද්දවීම",
       "News Content": "වයර් එකිනෙක ස්පර්ශ කර විදුලිසර වැද්දවීමට බැහැ නියෝජ්‍ය රස පරීක්‍ෂක ජී. ජී. මඩවලගෙන් අධිකරණයට වාර්තාවක්\n\nපාසල් ගුරුවරියකගේ මුදල් පසුම්බියක් පන්ති කාමරය තුළදී අතුරුදන් වීමක් මුල්කරගෙන මිල්ලනිය ප්‍රදේශයේ පිහිටි කනිෂ්ඨ පාසලක පහ ශ්‍රේණියේ සිසුවකුට විදුලිසර වැද්දීම සඳහා උපයෝගි කරගත්තේ යැයි කියන මිල්ලනිය පොලිසියේ පොලිස් ජීප් රථයේ පණිවුඩ හුවමාරු යන්ත්‍රය පරීක්‍ෂා කිරීමේ දී එහි වයර එකනෙක ස්පර්ශකර පුද්ගලයකුට විදුලි සර වැද්දවීමක් හෝ පිළිස්සීමක් සිදුකළ නොහැකි බව රජයේ රස පරීක්‍ෂක දෙපාර්තමේන්තුව කොළඹ මහෙස්ත්‍රාත් අධිකරණයට ඉදිරිපත් කළ රස පරීක්‍ෂක වාර්තාවක් මගින් පෙන්වා දී තිබේ.\n\nඑම වයර දෙක එකිනෙක ස්පර්ශ කිරීමෙන් තාපයක් උත්පාදනය කරගත හැකි වුවද විලායකය ඉන් ක්‍ෂණිකව දැවී විදුලි ධාරාව විසන්ධි වන බැවින් තාපය උත්පාදනය වීම ඇනහිටින බවත් නියෝජ්‍ය රස පරීක්‍ෂක ජී. ජී. මඩවල මහතා ඉදිරිපත් කළ එම රස පරීක්‍ෂක වාර්තාව මගින් අධිකරණයට පෙන්වා දී තිබේ.\n\nකෙසේ වුවද එම ජීප් රථයේ දැනට සවිකර ඇති බැටරියට විලායකයක් රහිතව බාහිරින් සම්බන්ධ කරගත් විදුලි රැහැන් දෙකක හෝ රථය තුළ තිබූ රථවාහනවලට භාවිත කරන හෝ (වැඩි විදුලි ධාරාවක් ලබාගත හැකි) වෙනත් ආරෝපිත බැටරියක අග්‍රවලට සම්බන්ධ කරගත් විදුලි රැහැන් දෙකක හෝ නිරාවරණය වූ අග්‍ර එකිනෙක ස්පර්ශ වීමට සැලැස්වීමෙන් තාපය උත්පාදනය කරගත හැකි වන අතර ඒවා යම් පුද්ගලයකුගේ ශරීරය මත ස්පර්ශවීමට සැලැස්වීමෙන් අදාළ පුද්ගලයාගේ සම්මත පිළිස්සුම් තුවාල ඇතිකළ හැකි බව එම රස පරීක්‍ෂක වාර්තාව මගින් වෙන්වා දී ඇත.\n\nමහෙස්ත්‍රාත් අධිකරණය විසින් පසුගිය නොවැම්බර් 10 වැනිදා කරන ලද නියෝගය අනුව ජ්‍යෙෂ්ඨ සහකාර රස පරීක්‍ෂකවරුන් වන ඩබ්ලිව්. පී. ඒ. ආර්. ඩී. බණ්ඩාර, ඩබ්ලිව්. කේ. ආර්. ප්‍රනාන්දු යන මහත්වරුන් පසුගිය නොවැම්බර් 18 වැනිදා එම ජීප් රථය පරීක්‍ෂා කොට තිබිණි.\n\nඒ. ජේ. ඒ. අබේනායක",
       "URL": "https://divaina.lk/%e0%b6%b8%e0%b7%92%e0%b6%bd%e0%b7%8a%e0%b6%bd%e0%b6%b1%e0%b7%92%e0%b6%ba%e0%b7%9a-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%b8%e0%b7%94%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/290/"
}