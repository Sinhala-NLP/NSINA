{
       "Source": "divaina",
       "Timestamp": "November 2, 2022",
       "Headline": "කුරුන්දි විහාර රක්ෂිතයේ සංරක්ෂණ වැඩ කඩාකප්පල් කිරීමට දේශපාලන පක්ෂයක් උඩගෙඩි දෙනවා",
       "News Content": "46 කගේ අත්සනින් සංස්කෘතික ඇමැතිට සංදේශයක්\n\nකුරුන්දි විහාර පුරාවිද්‍යා රක්ෂිතයේ නීත්‍යානුකූල සංරක්ෂණ කටයුතු කඩාකප්පල් කිරීමෙන් රටේ නීතියට සහ ව්‍යවස්ථාවට අභියෝග කර ජාතිවාදී හා ආගම්වාදී ගැටුම් ඇති කිරීමට එක්තරා දේශපාලන පක්ෂයක නියෝජිතයන්ට ඉඩදීම හා එම පුරාවිද්‍යා රක්ෂිතයට අදාළ තාක්ෂණික වාර්තා නීතිපතිවරයාට ලබාදීම පමා කිරීම බරපතළ තත්ත්වයක් බව ජාතික උරුමයන් සුරැකීම සඳහා වූ සංවිධාන එකමුතුවේ ආචාර්ය ගුණදාස අමරසේකර මහතා පවසයි.\n\nඑම සංවිධාන එකමුතුව සංස්කෘතික ඇමැති විදුර වික්‍රමනායක මහතා වෙත සවිස්තරාත්මකව ලිපියක් යවමින් ඒ පිළිබඳව දීර්ඝව කරුණු දක්වා තිබේ.\n\nමහාචාර්ය ඉඳුරාගාරේ ධම්මරතන, මහාචාර්ය මැදගොඩ අභයතිස්ස, මහාචාර්ය මල්වානේ චන්දරතන, මහාචාර්ය හෑගොඩ විපස්සි යන හිමිවරුන් ඇතුළු ගිහි පැවිදි 46 දෙනකුගේ අත්සනින් යුතුව මෙම ලිපිය යොමු කර තිබේ.\n\nපුරාවිද්‍යා කොමසාරිස් ජනරාල්වරයාට නිසි උපදෙස් දෙමින් එහි නීත්‍යානුකූලව අරඹා ඇති සංවර්ධන කටයුතු කරගෙන යෑමට ඉඩ නොදෙයි නම් රටේ නීතිය අනුව අධිකරණය හමුවට යෑමට සූදානම් බව ද එම ලිපියෙන් දන්වා තිබේ.\n\n1933 මැයි 12 වැනිදා නිකුත් කළ ගැසට් නිවේදනයක් මගින් ද ස්ථුපයක් ඇතුළු නටබුන් සහිත කුරුන්දි විහාර සංකීර්ණයට අයත් අක්කර 78 ක භූමිය පුරාවිද්‍යා රක්ෂිතයක් ලෙස නම් කර ඇත. අට්ඨකතාවන්හි කුරුන්දික නමින් මෙම බෞද්ධ සිද්ධස්ථානය ඉදිකරන ලැබ ඇත්තේ බල්ලාටනාග රජු ක්‍රිස්තු වර්ෂ 100 – 103 කාලයේදීය.\n\nමහාවංශය අනුව ක්‍රි. ව. 1055 සිට 1110 කාලයේදී පළමුවැනි විජයබාහු රජු විසින් එම විහාර සංකීර්ණය තවදුරටත් සංවර්ධනය කර ඇත. තවද කෝවිලක හෝ දේවාලයක නටබුන්වල සලකුණු එහි ඇත්තේ විහාර භූමියෙන් පිට කුරුන්දි වැව ආශ්‍රිතවය.",
       "URL": "https://divaina.lk/%e0%b6%9a%e0%b7%94%e0%b6%bb%e0%b7%94%e0%b6%b1%e0%b7%8a%e0%b6%af%e0%b7%92-%e0%b7%80%e0%b7%92%e0%b7%84%e0%b7%8f%e0%b6%bb-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/336/"
}