{
       "Source": "divaina",
       "Timestamp": "June 28, 2023",
       "Headline": "නිලධාරීන්ගේ නොසැලකිල්ල නිසා කුඹුරු ඉඩම් නොලැබී ජනතාව අමාරුවේ",
       "News Content": "නිලධාරීන් නිසි ලෙස කටයුතු නොකිරීම නිසා වවුනියාවේ කැලෑ බෝගස්වැව ගම්මානයේ යළි පදිංචි කළ වැසියන් සඳහා මේ වනතුරු කුඹුරු ඉඩම් නොලැබී යෑමෙන් ජනතාව දැඩි දුෂ්කරතාවයකට මුහුණ පා සිටිති.\n\n2012 වසරේ දී වවුනියාව දිසාපතිවරයා යටතේ පදිංචි කළ මේ වැසියන්ව මහවැලියට භාර දීමෙන් පසුව එම ජනතාවට ඉඩම් පහසුකම් පමණක් නොව අනෙක් පහසුකම් ද කප්පාදූ වී ගොස් තිබේ.\n\nමේ හේතුව නිසා මුලින් පදිංචි කළ වැසියන් ගෙන් පවුල් 2500කට වඩා වැඩි පිරිසක් මේ වනවිට බෝගස්වැව ප්‍රදේශය අතහැර වෙනත් පළාත්වලට ගොස් තිබේ.\n\nබෝගස්වැව -1 හා බෝගස්වැව – 2 යන ගම්මාන ඇතුළුව ගම්මාන හතක ගොවි පවුල් 7800ක් පමණ 2012 වසරේ දී යළි පදිංචි කළ අතර ඒ අවස්ථාවේදී ඔවුන්ට කුඹුරු අක්කරය බැගින් ලබාදීමට නිර්දේශ විය.\n\nනමුත් ජනතාව කියා සිටියේ ඔවුන් ගොවියන් වීමත් වෙනත් ආදායම් මාර්ගයක් නොමැති නිසාත් කුඹුරු අක්කරයක් වෙනුවට අක්කර දෙකහමාරක් ලබාදෙන ලෙසයි.\n\nඔවුන්ගේ එම ඉල්ලීම සාධාරණ බව වවුනියාවේ රජයේ නිලධාරීන් පිළිගනු ලැබුවත් යළි පදිංචි කළ වැසියන්ව මහවැලියට භාර දීමෙන් පසුව මහවැලිය විසින් ඉඩම් ලබාදීමේ දී අක්කරයක කුඹුරු ඉඩමක්වත් ඔවුන්ට ලැබී නොමැති අතර එකම පර්චසයක්වත් නොලැබුණු පවුල් 600ක් පමණ බෝගස්වැව එක් ගම්මානයක පමණක් ජීවත් වෙති.\n\nමහවැලි නිලධාරීන් එම පළාතේ ඉඩම් අක්කර තිස්දාහක් පමණ කොටු කරගෙන මායිම් ගල් දමා එම ඉඩම් මහවැලියට අයත් නිසා ජනතාවට පවරා දීමට නොහැකි බව ප්‍රකාශ කිරීම හේතුවෙන් යළි පදිංචි කළ ජනතාවට කුඹුරු ඉඩම් අහිමි වී ගොස් ඇත.\n\nබෝගස්වැව යළි පදිංචි කොට සිටින වැසියන් ඉල්ලා සිටින්නේ රජය ඍජුව ම මේ ප්‍රශ්නයට මැදිහත් වී ඔවුන්ට කුඹුරු අක්කර දෙකහමාර බැගින් ලබාදීමට විධිමත් ක්‍රමයක් සකසන ලෙසයි.දිනසේන රතුගමගේ",
       "URL": "https://divaina.lk/%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%b1%e0%b7%9c%e0%b7%83%e0%b7%90%e0%b6%bd%e0%b6%9a%e0%b7%92%e0%b6%bd%e0%b7%8a%e0%b6%bd-%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/115/"
}