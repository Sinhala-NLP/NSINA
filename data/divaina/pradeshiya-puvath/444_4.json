{
       "Source": "divaina",
       "Timestamp": "June 24, 2022",
       "Headline": "ඩීසල් ගන්න පෝළිමේ සිටි පුද්ගලයා ටිපර් රථය තුළම මරුට",
       "News Content": "බටගොඩ ඉන්ධන පිරවුම්හලේ ඩීසල් ලබාගැනීම සඳහා පෝලිමේ රැඳී සිටි පුද්ගලයකු එම රථය තුළම මියගොස් ඇතැයි අඟුරුවාතොට පොලිසිය පවසයි.\n\nමෙසේ මියගොස් ඇත්තේ සංඝරත්න මාවත, මධ්‍යම අහංගම ප්‍රදේශයේ පදිංචිව සිටි 63 හැවිරිදි වීරප්පුලිගේ සුනිල් නමැති පුද්ගලයෙකි.\n\nබුලත්සිංහල පොලිස් බලප්‍රදේශයේ උක්වෙල් කන්ද රබර් කර්මාන්ත ශාලාවේ ටිපර් රථ සහායකයකු ලෙසින් සේවය කරන ඔහු ටිපර් රථයට ඩීසල් ලබාගැනීම සඳහා රැඳී සිටියදී මියගොස් ඇතැයි පොලිසිය පවසයි.\n\nමියගොස් ඇති පුද්ගලයා පෙරදින රාත්‍රි ආහාරය ලබාගෙන අසල සිටි අය කිහිපදෙනකු සමග කතාකරමින් සිට නිදාගැනීම සඳහා ටිපර් රථයට නැග තිබේ. ඊයේ\n\n(23 දා) උදෑසන සොයා බැලීමේදී රථයේ ඉදිරිපස වම් අසුනේ මියගොස් සිටිනු දැක පොලිසිය දැනුවත් කර ඇතැයි පැවසේ.\n\nඅඟුරුවාතොට ස්ථානාධිපති ප්‍රධාන පොලිස් පරීක්ෂක රුවන් විජේසිංහ මහතාගේ ප්‍රධානත්වයෙන් පරීක්ෂණ පවත්වයි.\n\nචන්දන පෙරේරා – ගල්පාත",
       "URL": "https://divaina.lk/%e0%b6%a9%e0%b7%93%e0%b7%83%e0%b6%bd%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%b4%e0%b7%9d%e0%b7%85%e0%b7%92%e0%b6%b8%e0%b7%9a-%e0%b7%83%e0%b7%92%e0%b6%a7%e0%b7%92-%e0%b6%b4%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/444/"
}