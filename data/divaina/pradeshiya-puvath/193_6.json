{
       "Source": "divaina",
       "Timestamp": "April 5, 2023",
       "Headline": "මැදවච්චියේ මල් කැකුලක් මස්සිනා හා බාප්පාට බිලිවෙලා",
       "News Content": "මවගේ රැකවරණයේ සිටි මැදවච්චියේ වයස අවුරුදු 15 ක පාසල් දැරියක් මස්සිනා සහ බාප්පා විසින් 2022 වර්ෂයේ සිට ලිංගික අපයෝජනයට ලක්කර ඇති බව ඇටවීරගොල්ලෑව පොලීසිය කියයි.\n\nපසුගිය (30) දා රාත්‍රියේ ඇටවීරගොල්ලෑව පොලිස් ස්ථානාධිපති ප්‍රධාන පොලිසි පරීක්ෂක මනෝජ් පද්මලාල් මහතා හට ජාතික ළමාරක්ෂණ අධිකාරියෙන්, මැදවච්චිය, අලු‍ත්හම්මිල්ලෑව ප්‍රදේශයේ පදිංචි වයස අවුරුදු 15 ක දැරියක් සීයා අතින් ලිංගික අපයෝජනයට ලක්ව ඇති බවට දුරකතන තොරතුරක් ලැබී ඇත. ඒ අනුව වහාම ක්‍රියාත්මක වූ ඇටවීරගොල්ලෑව පොලිස් ස්ථානාධිපති ඇතුලු‍ විශේෂ පොලිස් කණ්ඩායමක් මේ පිළිබඳ පුලු‍ල් පරීක්ෂණයක් ආරම්භ කළේය. එහි මූලික පරීක්ෂණ හමුවේ දැරිය ලිංගික අපයෝජනයට ලක්ව ඇත්තේ සීයාගෙන් නොවන බවත් මෙම දැරියගේ වැඩිමහල් සොහොයුරියගේ ස්වාමියා වන දැරියගේ මස්සිනා හා දැරියගේ පුංචිගේ සැමියා වන බාප්පා අතින් මෙම ලිංගික අපයෝජනය සිදුව ඇති බව එහිදී හෙළි විය. අනතුරුව මේ පිළිබඳ මැදවච්චිය මහේත්‍රාත් අධිකරණයේ නඩුවක්ද ගොණු කළ ඇටවීරගොල්ලෑව පොලිසිය දෙවන සැකකරු වන පූනෑව, මැදවච්චිය ලිපිනයේ පදිංචි දැරියගේ බාප්පා පසුගිය (31) වන දින අත්අඩංගුවට ගෙන මැදවච්චිය මහෙත්‍රාත් අධිකරණයට ඉදිරිපත් කළේය. එහිදී අධිකරණය හමුවේ දැරිය කළ ප්‍රකාශය හමුවේ සැකකරු රක්ෂිත බන්ධානාගාර ගත කිරීමට මහෙත්‍රාත්වරයා නියෝග කළේය.\n\nමෙහි පළමු වැනි සැකකරු ඒ වන විටත් ප්‍රදේශයෙන් පිටත්ව ගොස් සැගව ඇති බවත් ඔහුද අත්අඩංගුවට ගැනීමට පොලිස් කණ්ඩායම් පරීක්ෂණ සිදු කරන බවත් ඇටවීරගොල්ලැව පොලිසිය පැවැසීය. දැරියගේ මව පියාගෙන් වෙන්වී ඇති අතර මෙම දැරිය සහ දැරියගේ වැඩිමහල් සොහොයුරිය සහ ඇයගේ ස්වාමියා මව සිටි නිවසේ රැදී සිට ඇත.\n\nමේ පිළිබඳ වැඩිදුර පරීක්ෂණ ඇටවීරගොල්ලෑව පොලිස් ස්ථානාධිපති ප්‍රමුඛ පො.සැ 7395 සුනිති, පො.කො 99659 ජයවර්ධන, කා.පො.කො 7306 ඉන්ද්‍රානි, 9982 සිතාරා, 7228 ඉනෝකා යන කණ්ඩායම සිදු කරති.\n\nමැදවච්චිය-ගයාන්",
       "URL": "https://divaina.lk/%e0%b6%b8%e0%b7%90%e0%b6%af%e0%b7%80%e0%b6%a0%e0%b7%8a%e0%b6%a0%e0%b7%92%e0%b6%ba%e0%b7%9a-%e0%b6%b8%e0%b6%bd%e0%b7%8a-%e0%b6%9a%e0%b7%90%e0%b6%9a%e0%b7%94%e0%b6%bd%e0%b6%9a%e0%b7%8a-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/193/"
}