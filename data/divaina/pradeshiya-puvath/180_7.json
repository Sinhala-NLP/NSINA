{
       "Source": "divaina",
       "Timestamp": "April 21, 2023",
       "Headline": "මීගමුවේ විරෝධය වළක්වන්නැයි කළ ඉල්ලීම උසාවියෙන් ඉවත දමයි",
       "News Content": "පාස්කු ප්‍රහාරයේ වින්දිතයන්ට සාධාරණත්වය ඉටුකරන ලෙසට රජයට බලකරමින් අද (21දා) මීගමුවේ පැවැත්වීමට නියමිත උද්ඝෝෂණය ප්‍රචණ්ඩකාරී විය හැකි යැයි උපකල්පනය කරමින් එම උද්ඝෝෂණය තහනම් කිරීමට ආඥාවක් ඉල්ලා මීගමුව පොලිස් අධිකාරිවරුන් විසින් කළ ඉල්ලීම මීගමුව වැඩබලන මහෙස්ත්‍රාත් ඉන්දික සිල්වා මහතා විසින් පෙරේදා (19දා) ප්‍රතික්ෂේප කරන ලදී.\n\nදීර්ඝ නිරීක්‍ෂණ වාර්තාවක් ඉදිරිපත් කරමින් මෙම ඉල්ලීම කරනු ලැබුවේ මීගමුව පොලිස් අධිකාරිවරුන් වන එරික් පෙරේරා, නාලක සේනාරත්න යන මහත්වරුන් සමග මීගමුව මූලස්ථාන ප්‍රධාන පොලිස් පරීක්‍ෂක ඉන්දික උදයංග මහතාය.\n\nමෙහි පැමිණිල්ල ඉදිරිපත් කළ පොලිසිය ප්‍රකාශ කර සිටියේ එම පාස්කු උද්ඝෝෂණය මැල්කම් රංජිත් කාදිනල් තුමාගේ මූලිකත්වයෙන් සාමකාමීව පැවැත්වීමට නියමිතව ඇති බවය. එහෙත් එම සාමකාමී උද්ඝෝෂණයට දේශපාලන මුහුණුවරකින් සමගි ජනබලවේගය, ජාතික ජනබලවේගය සහ වෘත්තීය සමිති එකමුතුවත් එක්වී එම උද්ඝෝෂණය දේශපාලන මුහුණුවරකට පත්කිරීමෙන් එය ප්‍රචණ්ඩකාරී තත්ත්වයකට පත්වන බව නිරීක්‍ෂණවලින් තොරතුරු ලැබී ඇති බවත්, එම උද්ඝෝෂණය සඳහා යොදා ගන්නා මීගමුව මහ නගර සභාවේ පිට්ටනිය විශාල ජනකායකට රැඳී සිටීමට නොහැකි බවත් මෙහිදී පාරවල් අවහිරවී මහජන දේපළට හානිවිය හැකි යැයි උපකල්පනය කරන බවත් එම තත්ත්වය යටතේ මහජනතාවගේ සාමකාමී ජීවිත ආරක්ෂා කිරීම සඳහා ආණ්ඩුක්‍රම ව්‍යවස්ථාවේ 106/1 දරන වගන්තිය යටතේ එම උද්ඝේෂණය තහනම් කිරීමට ආඥාවක් නිකුත් කරන ලෙසට අධිකරණයෙන් ඉල්ලා සිටින බවත් පොලිසිය පැවසීය.\n\nපොලිසියෙන් ඉදිරිපත් කළ එම කරුණුවලට අවධානය යොමු කළ වැඩබලන මහෙස්ත්‍රාත් ඉන්දික සිල්වා මහතා තම නියෝගය ඉදිරිපත් කරමින් ආණ්ඩුක්‍රම ව්‍යවස්ථාවේ 13 සහ 14 වගන්ති අනුව මහජනතාවට සාමකාමීව එක්රැස්වීමට, නිදහසේ අදහස් ප්‍රකාශ කිරීම මූලික අයිතිවාසිකමක් බවත්, ඉදිරියේදී සිදුවිය හැකි යැයි අනුමානය කරන (උපකල්පනය කරන) සිද්ධීන් නිසා මහජනයා එක්රැස්වීම, අදහස් ප්‍රකාශ කිරීමට ඇති අයිතිය අධිකරණයෙන් තහනම් කිරීම මූලික අයිතිවාසිකම් කඩකිරීමක් විය හැකි බවත් යම් ලෙසකින් සාමය කඩවීමට හෝ ප්‍රචණ්ඩ ලෙස කටයුතු කළහොත් එයට එරෙහිව පියවර ගැනීමට පොලිස් ආඥා පනත යටතේ පොලිසියට බලයක් ඇති බැවින් පොලිසියෙන් කළ ඉල්ලීම ප්‍රතික්ෂේප කරන බවත් දැන්වීය.\n\nමීගමුව සමූහ – විමල් කීර්ති",
       "URL": "https://divaina.lk/%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80%e0%b7%9a-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ba-%e0%b7%80%e0%b7%85%e0%b6%9a%e0%b7%8a%e0%b7%80%e0%b6%b1%e0%b7%8a%e0%b6%b1%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/180/"
}