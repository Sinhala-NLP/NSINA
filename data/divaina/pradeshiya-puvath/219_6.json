{
       "Source": "divaina",
       "Timestamp": "March 8, 2023",
       "Headline": "මවගේ අනියම් සැමියාගේ පහරදීමෙන් 7 හැවිරිදි දැරියක් මියයයි!",
       "News Content": "පහරදීමකින් 7 හැවිරිදි දැරියක මිය ගොස් ඇති බවට සැකපිට මවකගේ අනියම් සැමියා අත්අඩංගුවට ගත් බව හිරණ පොලිසිය පවසයි.\n\nඅමානුෂික පහරදීමකට ලක්ව හත් හැවිරිදි දැරියක නිවසක් තුළ මියගොස් ඇති බවට ලද තොරතුරක් මත පරීක්ෂණ ආරම්භ කළ බව හිරණ පොලිසිය පවසයි.\n\nමෙසේ මියගොස් ඇත්තේ පැල්පොලගේ යොෂින් ශවිස්කා පෙරේරා නමැති හත් හැවිරිදි දැරියකි. මරණය සම්බන්ධයෙන් දැරියගේ මවගේ අනියම් සැමියා බව කියන 29 හැවිරිදි සැකකරු අත්අඩංගුවට ගත් බව පොලිසිය පවසයි.\n\nදැරිය ගල්තුඩේ ප්‍රදේශයේ පාසලක විශේෂ අධ්‍යාපන ඒකකයක ඉගෙනුම ලබන බවත් නිතර නිතර අසනීපයෙන් පෙළෙමින් සිට ඇති බවත් පොලිසිය කියයි. දැරියගේ අසනීප තත්ත්වය සම්බන්ධයෙන් සැකකරු දැඩි වෛරයකින් සිට ඇති බවට තොරතුරු ලැබී ඇතැයිද පරීක්ෂණ සිදුකරන පොලිස් නිලධාරියෙක් කීය. දැරිය සහ මව බදුල්ල ප්‍රදේශයේ පදිංචිව සිට ඇති අතර, ඔවුන් දෙදෙනා සති තුනකට පෙර පානදුර හිරණ පිහිටි සැකකරුගේ මවගේ නිවසට කැටුව විත් ඇති බවට මෙතෙක් කළ පරීක්ෂණවලදී තහවුරුවී ඇතැයි පොලිසිය සඳහන් කරයි.\n\nදරුවාගේ ශරීරයේ පහරදීම් සහ සපාකෑම් තුවාල කැළැල්ද දක්නට ලැබෙන බවද සඳහන් වේ.\n\nපානදුර අපරාධ පරීක්ෂණාගාර නිලධාරීන් විසින් පරීක්ෂණ සිදුකරනු ලැබේ. සැකකරු පානදුර මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී නිශාන්ත සේනාරත්න යන මහත්වරුන්ගේ උපදෙස් පරිදි ස්ථානාධිපති පොලිස් පරීක්ෂක සමීර සිල්වා මහතාගේ උපදෙස් පරිදි පොලිස් පරීක්ෂක මල්ලිකාරච්චි මහතාගේ ප්‍රධානත්වයෙන් පරීක්ෂණ පැවැත්වේ.\n\nආර්. ඒ. එස්. ප්‍රේමතිලක – බණ්ඩාරගම",
       "URL": "https://divaina.lk/%e0%b6%b8%e0%b7%80%e0%b6%9c%e0%b7%9a-%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f%e0%b6%9c%e0%b7%9a-%e0%b6%b4%e0%b7%84%e0%b6%bb-2/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/219/"
}