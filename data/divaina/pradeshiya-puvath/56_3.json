{
       "Source": "divaina",
       "Timestamp": "August 19, 2023",
       "Headline": "දුවට බෙහෙත් ගන්න යමුයි කියූ මහත්තයා ඇක්සිඩන්ට් වෙලා කියලා ඕ.අයි.සී කිව්වා – පොලිස් කොස්තාපල් බිරිඳ සාක්ෂි දෙයි",
       "News Content": "මම දවල් මහත්තයට කතා කරලා කිව්වා දුවට සනීප නෑ කියලා. ඒ ගමන මහත්තයා කිව්වා මම ඉක්මනින්ම එනවා දුවට බෙහෙත් ගන්න යමු කියලා. ඊට පස්සේ හවස අපේ ඕඅයිසී මහත්තයා කතා කරල කිව්වා කසුන් ඇක්සිඩන්ට් වෙලා ඉංගිරිය රෝහලට අරන් ගිහින් තියෙනවා කියලා. එවලෙම බලන්න රෝහලට ගියා. කසුන්ව ට්‍රොලියක දාලා තිබුණා. මූණයි අතයි තුවාල වෙලා තිබුණා යැයි කලවාන නාවලකන්ද තැන්නහේන පදිංචි අගලවත්ත පොලිස් ස්ථානයේ කාන්තා පොලිස් කොස්තාපල්වරියක වන දිසානායක මුදියන්සේලාගේ නදීෂා ප්‍රියංගනී දිසානායක (29) යන අය පැවසුවාය.\n\nඉංගිරිය පාදුක්ක මාර්ගයේ ශ්‍රි විජය බෝධිරාජ බෞද්ධ මධ්‍යස්ථානය අසලදී ලොරි රථයකක් පසුකර යෑමට උත්සහ කළ යතුරු පැදිකරුවෙකු ඉදිරිපසින් පැමිණි ලොරි රථයක ගැටීමෙන් සිදු වූ අනතුරකින් තුවාල ලබා ඉංගිරිය ප්‍රාදේශීය රෝහලට ඇතුළත් කිරීමෙන් පසු මිය ගිය අතුරුගිරිය පොලිසියට අනුයුක්තව රාජකාරි කළ කසුන් දර්ශන චතුරංග (34) පොලිස් කොස්තාපල්වරයාගේ මරණය පිළිබඳව පැවැත් වූ හදිසි මරණ පරීක්ෂණය ඉංගිරිය හදිසි මරණ පරීක්ෂක ඉන්දිම කනත්තවත්ත මහතා විසින් සිදුකරන ලද අතර එහිදී සාක්ෂි ලබාදෙමින් එලෙස ඇය පැවසුවාය.\n\nඑහි දී වැඩි දුරටත් සාක්ෂි ලබා දුන් නදීෂා ප්‍රියංගනී දිසානායක, මෙසේද සාක්ෂි ලබා දුන්නාය. අපි දෙන්නට වයස අවුරුදු එකක දයණියක් සිටිනවා. මම වැඩ කරන්නේ අගලවත්ත පොලිස් ස්ථානයේ කාන්තා පොලිස් කොස්තාපල්වරියක් ලෙසයි. මියගිය ස්වාමි පුරුෂයා වන කසුන් දර්ශන අනතුර සිදුවූ දින උදෑසන 6.45 ට පමණ නිවසින් පිටත් වුණා. මාව අගලවත්ත පොලිසියට දාලා තමා එයා අතුරුගිරිය පොලිසියට යන්නේ. මගෙ මහත්තයා 2008 වර්ෂයේ සිටම අතුරුගිරිය පොලිස් ස්ථානයට අනුයුක්තවයි සේවය කළේ. මෙම මරණය පිළිබඳව සැකයක් නෑ.\n\nමෙහිදී සාක්ෂි ලබාදුන් මිය ගිය කසුන් දර්ශන චතුරංග යන අයගේ මාමණ්ඩිය වන කලවාන නාවලකන්ද තැන්නහේන පදිංචි, මිනුම්දෝරු දෙපාර්තමේන්තුවේ මැනුම් සහයකයෙකු ලෙස කටයුතු කරන දිසානායක මුදියන්සේලාගේ උපාලි දිසානායක (54) යන අය මෙසේ සාක්ෂි දෙන ලදී. මගේ බෑණා වන කසුන් දර්ශන පුතාට කිසිදු රෝගයක් තිබුණේ නෑ. අතුරුගිරිය පොලිසියේ තමයි රැකියාව කළේ. සිද්ධිය වූ දවසේ දුව කතා කරල කිව්වා අයියා ඇක්සිඩන්ට් වෙලා කියල. මම මගේ ත්‍රිරෝද රථයෙන්ම ඉංගිරිය රෝහලට ගියා. එහිදී පුතා මියගොස් අති බව දැන ගත්තා.\n\nමෙම මරණය සම්බන්ධයෙන් පශ්චාත් මරණ පරීක්ෂණය හොරණ දිස්ත්‍රික් මහ රෝහලේ විශේෂඥ අධිකරණ වෛද්‍ය පනීත සෙනෙවිරත්න මහතා විසින් සිදුකරන ලදී.\n\nලද සාක්ෂි සහ පශ්චාත් මරණ පරීක්ෂණ වාර්තා අනුව මෙම මරණය අනතුර සිදු වීමෙන් පපුවට සිදු වූ බරපතළ තුවාල හේතුවෙන් ශරීර අභ්‍යන්තරයේ ඇති වූ ලේ ගැලීම් තත්ත්වයන් මත සිදු වූ මරණයක් බවට ඉංගිරිය හදිසි මරණ පරීක්ෂක ඉන්දිම කනත්තවත්ත මහතා විසින් තීරණය කරන ලදී.\n\nහොරණ විධුර විජයනාථ",
       "URL": "https://divaina.lk/%e0%b6%af%e0%b7%94%e0%b7%80%e0%b6%a7-%e0%b6%b6%e0%b7%99%e0%b7%84%e0%b7%99%e0%b6%ad%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%ba%e0%b6%b8%e0%b7%94%e0%b6%ba%e0%b7%92-%e0%b6%9a%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/56/"
}