{
       "Source": "divaina",
       "Timestamp": "August 18, 2023",
       "Headline": "පොලිසියෙන් කියා කසිප්පු මුදලාලිගෙන් අල්ලස් ගත් හමුදාවේ තිදෙනා 21 දා තෙක් රිමාන්ඩ්",
       "News Content": "බඩල්ගම පොලිස් වසමේ කසිප්පු විකුණන ස්ථානවලට ගොස් පොලිසියෙන් බව පවසා වැටලීම් සිදු කොට නීති මඟින් කටයුතු නොකිරීමට පොරොන්දු වී කසිප්පු ජාවාරම්කරුවන්ගෙන් මුදල් ලබාගත් යුද හමුදා සාමාජිකයන් තිදෙනා එළඹෙන 21 වැනිදා දක්වා රක්‍ෂිත බන්ධනාගාරගත කරන ලෙස මිනුවන්ගොඩ වැඩබලන මහෙස්ත්‍රාත් චාන්දනී දයාරත්න මහත්මිය නියම කළාය.\n\nසැකකාර යුද හමුදා සාමාජිකයන් තිදෙනා අධිකරණයෙන් ලබාගත් රැඳවුම් නියෝග මත බඩල්ගම පොලිස් ස්ථානයේ රඳවා තබාගෙන වැඩිදුර විමර්ශන කර අධිකරණය හමුවට ඉදිරිපත් කර තිබුණි.\n\nසැකකරුවන් තිදෙනා විසින් ගම්පහ දොඹවල ප්‍රදේශයේදී පොලිස් නිලධාරීන් බව පවසා බේකරි නිෂ්පාදන බෙදාහරින ත්‍රිරෝද රථයක් නවතා පරීක්ෂා කර ත්‍රිරෝද රථ රියැදුරු සන්තකයේ තිබූ මුදල් කොල්ල කා ඇති බවට රඳවා තබා ගෙන විමර්ශනය කිරීමේදී අනාවරණය වී ඇතැයි පැමිණිල්ල මෙහෙයවමින් බඩල්ගම පොලිස් ස්ථානාධිපති පොලිස් පරීක්ෂක ජයන්ත වීරසිංහ මහතා අධිකරණය හමුවේ පැවසීය.\n\nමෙම සැකකාර හමුදා සාමාජිකයන් තිදෙනා යක්කල රණවිරු ඇපරල් හි සේවයේ නියුතු හමුදා සාමාජිකයන් බවට අනාවරණය වී ඇති බව ද අධිකරණයේ දී සඳහන් විය.\n\nමාවනැල්ල අලුත්නුවර, මාවනැල්ල කප්පාගොඩ සහ වනාතවිල්ලුව කෑරගල යන ප්‍රදේශවල ස්ථිර පදිංචිකරුවන් වන අවුරුදු 36 ක්, 37 ක් සහ 41ක වයසැති සැකකාර හමුදා සාමාජිකයෝ තිදෙනා මෙසේ රක්‍ෂිත බන්ධනාගාරගත කරනු ලැබූහ.\n\nබඩල්ගම පොලිසියේ නිලධාරීන් කණ්ඩායමක් විසින් අකරගම ප්‍රදේශයේ කසිප්පු වැටලීමකට ගොස් සිටියදී ගම්පහ කොට්ඨාස දූෂණ මර්දන අංශයේ පොලිස් නිලධාරීන් යැයි කියාගත් සිවිල් ඇඳුමින් සැරසුණු පුද්ගලයන් තිදෙනකු ත්‍රිරෝද රථයකින් පැමිණ නීති මගින් කටයුතු නොකිරීමට මුදල් ලබා ගෙන ගොස් ඇති බවට අනාවරණය වී තිබේ. එම නිලධාරීන්ට ලද තොරතුරු මත සැකකරුවන් තිදෙනා ත්‍රිරෝද රථය සමග බඩල්ගම, බලවල පාලම ආසන්නයේදී අත්අඩංගුවට ගත් බව ද පොලිසිය අධිකරණය හමුවේ පැවසීය. සැකකාර හමුදා සාමාජිකයන් තිදෙනා පොලිස් නිලධාරීන් බව පවසමින් රුපියල් 10,000, 15,000 ක් බැගින් ලබාගත් බවට පැමිණිලි පහක් මේ වන විට ලැබී ඇති බව බඩල්ගම පොලිසිය වැඩිදුරටත් සඳහන් කළේය.\n\nබඩල්ගම පොලිස් ස්ථානාධිපති පොලිස් පරීක්ෂක ජයන්ත වීරසිංහ, උප. පො.ප. අමරතුංග ඇතුළු නිලධාරීන් කණ්ඩායමක් සැකකරුවන් තිදෙනා සම්බන්ධයෙන් වැඩිදුර පරීක්ෂණ සිදු කරන බව අධිකරණයේ දී වැඩිදුරටත් සඳහන් විය.\n\nමිනුවන්ගොඩ – ටෝනි කරුණානායක",
       "URL": "https://divaina.lk/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%92%e0%b6%ba%e0%b7%8f-%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/57/"
}