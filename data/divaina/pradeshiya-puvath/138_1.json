{
       "Source": "divaina",
       "Timestamp": "June 5, 2023",
       "Headline": "ඥාතීන් සමග දිය නාන්න ගිය සාමාන්‍ය පෙළ සිසුවා කුඹුක්කන් ඔයේ ගිලී මියයයි",
       "News Content": "මෙවර අපොස සාමාන්‍ය පෙළ විභාගයට පෙනී සිටින පාසල් ශිෂ්‍යයෙකු ඉකුත් 03 වෙනිදා පොසොන් පුර පසළොස්වක පොහෝදා කුඹුක්කන් ඔයේ ගිලී මියගොස් ඇතැයි ඔක්කම්පිටිය පොලීසිය පවසයි.\n\nමෙලෙස මියගොස් ඇත්තේ ඔක්කම්පිටිය මාලිගාවිල පදිංචි ආර්.එම්. දිරන්ත දිල්ශාන් (17) නමැති මොනරාගල රාජකීය ජාතික පාසලේ එකොළොස් වන වසරේ ඉගෙනුම ලබමින් සිටි මෙවර අපොස සාමාන්‍ය පෙළ විභාගයට පෙනී සිටින ශිෂ්‍යයෙකි.\n\nමෙම ශිෂ්‍යයාගේ නිවසට වැලිමඩ ප්‍රදේශයේ ඥාතීන් පිරිසක් පැමිණ ඇති අතර ඔවුන් දෙමව්පියන් සහ පවුලේ අය සමඟ ඔක්කම්පිටිය පොලිස් වසමේ මිණිපුරගම ප්‍රදේශයෙන් ගලා බසින කුඹුක්කන් ඔයේ බෙරලියමංකඩ නමැති ස්ථානයට දියනෑමට ගොස් ඇත.\n\nපිරිස ඔයේ දියනාමින් සිටියදී පාසල් ශිෂ්‍යයා එකවරම දියේ ගිලී නොපෙනී ගොස් ඇත.\n\nඔහු බේරාගැනීමට පවුලේ අය උත්සාහ කළත් එය අසාර්ථකවී තිබේ.\n\nපසුව ප්‍රදේශවාසීන්ගේ සහයෝගය ඇතිව මියගොස් සිටි ශිෂ්‍යයාගේ මළසිරුර ගොඩට ගෙන ඇත.\n\nමෙම ස්ථානයේ මීට පෙරද කිහිපදෙනෙකු දියේ ගිලී මියගොස් ඇති බව ප්‍රදේශවාසීහු පවසති.\n\nමියගිය අයගේ මරණය පිළිබඳ හදිසි මරණ පරීක්ෂණය ඔක්කම්පිටිය හදිසි මරණ පරීක්ෂක නිහාල් රංජිත් මහතා විසින් පවත්වන ලද අතර පශ්චාත් මරණ පරීක්ෂණය 04දා මොනරාගල දිස්ත්‍රික් මහ රෝහලේදී පැවැත්වීමට නියමිතව තිබිණි.\n\nඔක්කම්පිටිය පොලිස් ස්ථානාධිපති ඩබ්ලිව්.එම්.ආර්. සුමුදු ප්‍රසන්න මහතා පරීක්ෂණ පවත්වයි.බඩල්කුඹුර රවිඳු ගුණතිලක",
       "URL": "https://divaina.lk/%e0%b6%a5%e0%b7%8f%e0%b6%ad%e0%b7%93%e0%b6%b1%e0%b7%8a-%e0%b7%83%e0%b6%b8%e0%b6%9c-%e0%b6%af%e0%b7%92%e0%b6%ba-%e0%b6%b1%e0%b7%8f%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/138/"
}