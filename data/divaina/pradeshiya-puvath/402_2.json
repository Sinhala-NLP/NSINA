{
       "Source": "divaina",
       "Timestamp": "August 13, 2022",
       "Headline": "වැල්ලවායේදී අතුරුදන් දැරිය බණ්ඩාරවෙල සතිපොළේදී හමුවෙයි",
       "News Content": "වැල්ලවාය මුස්ලිම් පල්ලිය අසල පදිංචිව සිටි ඉකුත් 10 වෙනිදා අතුරුදන්වූ අවුරුදු පහක් වයසැති සෙත්මි අන්සිකා දැරිය බණ්ඩාරවෙල සතිපොළ අසල සිටියදී වැල්ලවාය පොලිසිය මගින් සොයාගෙන තිබේ.\n\nමෙම දැරියට යෝගට් එකක් ලබාදීමට යැයි පවසමින් කැඳවාගෙන ගිය වැල්ලවාය ප්‍රදේශයේ කුලීවැඩ කරන දියතලාව ගුරුතලාව ප්‍රදේශයේ 25 හැවිරිදි පදිංචිකරුවකුද පොලීසිය මගින් (11 දා) සවස අත්අඩංගුවටගෙන ඇත.\n\nමෙම පුද්ගලයා එම පවුල සමග කිට්ටු සම්බන්ධතාවක් පවත්වාගෙන ගිය දින කිහිපයක සිට නිවසේ නතරව සිටින සුද්දා නමින් හඳුන්වන උක්ගස් කැපීමේ නිරතව සිටින අයෙකි.\n\nසැකකරු දැරියව වැල්ලවාය නගරයට රැගෙනගොස් බණ්ඩාරවෙල ප්‍රදේශයට යන බස් රථයකින් බණ්ඩාරවෙල සතිපොළට ගොස් එදින රාත්‍රී එහි ගතකර ඇත.\n\nපසුදින උදේ ඇයව දියතලාව, ගුරුතලාව ප්‍රදේශයේ පිහිටි ඔහුගේ නිවසට කැඳවාගෙන යමින් සිටියදී බණ්ඩාරවෙල සතිපොළේ දී ඔහු සහ දැරිය පොලිසිය මගින් අත්අඩංගුවටගෙන ඇත. සැකකරු විසින් දැරිය කිසියම් පුද්ගලයකුට මුදලට විකිණීම සඳහා සූදානම්කර තිබූ බවට පරීක්ෂණවලදී අනාවරණයවී ඇත.\n\nසැකකරු වැල්ලවාය පොලිසිය මගින් වැල්ලවාය මහෙස්ත්‍රාත් අධිකරණයට ඉදිරිපත්කිරීමට නියමිතව තිබිණි. වැල්ලවාය පොලිස් ස්ථානාධිපති පොලිස් පරීක්ෂක ඩී. එම්. පී. බණ්ඩාර මහතා මහතා සිද්ධිය පිළිබඳ පරීක්ෂණ පවත්වයි.\n\nබඩල්කුඹුර – රවිඳු ගුණතිලක",
       "URL": "https://divaina.lk/%e0%b7%80%e0%b7%90%e0%b6%bd%e0%b7%8a%e0%b6%bd%e0%b7%80%e0%b7%8f%e0%b6%ba%e0%b7%9a%e0%b6%af%e0%b7%93-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b6%af%e0%b7%90%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/402/"
}