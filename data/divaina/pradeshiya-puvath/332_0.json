{
       "Source": "divaina",
       "Timestamp": "November 7, 2022",
       "Headline": "යාපනය කොළඹ සුඛෝපභෝගී බස් රථයක් – වවුනියාවේදී පාලමක ගැටී තිදෙනෙක් ජීවිතක්ෂයට",
       "News Content": "රියැදුරු හා සරසවි සිසුවියකුත් ඒ අතර\n\nතවත් 21කට බරපතළයි\n\nයාපනය සිට කොළඹ බලා ධාවනය වන අති සුඛෝපභෝගී බස් රථයක් වවුනියාවේ නොච්චිමුට්ටේ පාලමේ ගැටී පෙරළී යාම නිසා මගීන් තුන් දෙනෙකු මරුමුවට පත් වී තවත් 21 දෙනෙකු තුවාල ලබා තිබේ.\n\nමියගිය තුන් දෙනාගෙන් එක් අයෙකු බස් රථයේ රියදුරා වන අතර අනෙක් දෙදෙනා මගීන් වෙති. මියගිය අය අතර යාපනය විශ්වවිද්‍යාලයේ සිද්ධායුර්වේද පීඨයේ ඉගෙනුම ලබන නාවලපිටියේ පදිංචි ශිෂ්‍යාවක්ද සිටින අතර මියගිය අනෙක් අය මෙතෙක් හඳුනාගෙන නොමැත. තුවාලකරුවන් 21 දෙනාගෙන් දෙදෙනෙකුගේ\n\nතත්ත්වය බරපතළ බැවින් ඔවුන් අනුරාධපුර ශික්ෂණ රෝහල වෙත මාරු කොට යවා ඇත. මෙම අනතුර සිදුවන අවස්ථාවේදී වර්ෂාව පැවැති අතර බස් රථයේ රියදුරුට නින්ද යාම නිසා අනතුර සිදු වන්නට ඇතැයි විශ්වාස කෙරෙයි. බස් රථය නොච්චිමුට්ටේ පාලමේ ගැටීම නිසා පාලමේ ඇන්ද සම්පූර්ණයෙන්ම කැඩී ගොස් පාලමට දැඩි අලාභහානි සිදුව තිබේ. වවුනියාව පොලීසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b6%9a%e0%b7%9c%e0%b7%85%e0%b6%b9-%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%93-%e0%b6%b6%e0%b7%83%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/332/"
}