{
       "Source": "divaina",
       "Timestamp": "May 22, 2023",
       "Headline": "පොලිස් වෙඩිල්ලෙන් සිසුවා රෝහලට – සුනඛයා මරුට",
       "News Content": "මෙම වෙඩි තැබීමෙන් නිවසේ සිටි රොට්වයලර් වර්ගයේ සුනඛයකු මියගොස් ඇති අතර නිවසේ වහලය ඇතුළු ස්ථාන කිහිපයකම වෙඩි පහරවල් දක්නට තිබේ.\n\nගම්පොල කොට්ඨාසයේ වැඩබලන පොලිස් අධිකාරි රොෂාන් අමරසිංහ මහතා යටතේ ක්‍රියාත්මක කොට්ඨාස අපරාධ විමර්ශන අංශයේ නිලධාරීන් පිරිසක් ඊයේ (21දා) අලුයම 5.45ට පමණ මෙම නිවස පරික්ෂා කිරීමට ගිය අවස්ථාවේ මෙම වෙඩි තැබීම සිදු කර තිබේ.\n\nමෙහිදී තුවාල ලැබූ උප පොලිස් පරීක්ෂක ලක්මාල් හා සැරයන් ඒකනායක යන දෙදෙනා ද රෝහල් ගත කර තිබේ. ඔවුන් බල්ලාගේ සපාකෑමට ලක්ව ඇතැයි පොලිසිය කියයි.\n\nමෙම නිවසේ නීති විරෝධී මත්පැන් ඇති බවට ලද තොරතුරකට වැටලීම සිදුකර ඇති අතර එහිදී සුනඛයා සපා කෑම නිසා මෙම වෙඩි තැබීම සිදුකර ඇති බව පොලිසිය පවසයි. නිවසේ හිමිකරු වන චමින්ද අබයරත්න යන අය සිද්ධිය මෙසේ විස්තර කළේය.\n\n“අපේ ගෙදර බල්ලා උදේ පහ හමාරට විතර කූඩුවෙන් එළියට දානවා. 5.45ට විතර තුවක්කු රැගත් පස් හය දෙනෙක් එක්වරම ගේ පිටිපස්ස බැම්මෙන් මිදුලට පැන්නා. එතකොට බල්ලා ඔවුන් හපන්න පැන්නා. මගේ මස්සිනා වන ටිරෝෂ සහ මගේ පුතා එතන හිටියා. පුතා පාසල් යනවා. එයා උසස් පෙළ කරන්නේ. පොලිසිය එකවරම වෙඩි තිබ්බා පුතාටයි බල්ලාටයි වෙඩි වැදුණා. ගෙදර වහලටත් මේ අය වෙඩි තිබ්බා.\n\nපස්සේ පුතාට මේ අය මාංචු දාලා ගබඩා කාමරේට එක්ක ගියා. එයා විනාඩි 45ක් විතර ඒක ඇතුළේ තියා ගත්තා. ඒ අය පුතා රෝහලට අරන් ගියේ නෑ. අපට අරන් යන්න දුන්නෙත් නෑ. බල්ලත් මැරුණා.\n\nපස්සේ පොලිසිය යන්න ගියා. අපි පුතා පන්විලතැන්න රෝහලට අරන් ගියා. එතනින් එයා ගම්පොල රෝහලට මාරු කළා”\n\nවෙඩි තැබීමේ සිද්ධිය පරික්ෂා කිරීම සඳහා සහකාර පොලිස් අධිකාරි එච්. එම්. හේරත් මහතා යටතේ පුපුරැස්ස පොලිසියේ ස්ථානාධිපති පොලිස් පරීක්ෂක මනෝරංජන, උප පොලිස් පරීක්ෂක චමින්ද සේනාරත්න ඇතුළු කණ්ඩායමක් පත්කර ඇත. ගම්පොල කොට්ඨාස ස්ථානීය අපරාධ පරීක්ෂණ ඒකකයේ ප්‍රධාන පොලිස් පරීක්ෂක බන්දුල, පොලිස් පරීක්ෂක මෙන්ඩිස්, පොලිස් සැරයන්වරුන් වන (20190) නිලන්ත, (21002) බන්දුල යන නිලධාරීන් යටතේ තවත් පරීක්ෂණයක් සිදු කෙරේ.\n\nමෙම සිද්ධිය සමග පන්විලතැන්න ප්‍රදේශයට විශේෂ පොලිස් ආරක්ෂාවක් ද යොදවා තිබේ.ගම්පොළ – සුරංග දිල්හාන්",
       "URL": "https://divaina.lk/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%80%e0%b7%99%e0%b6%a9%e0%b7%92%e0%b6%bd%e0%b7%8a%e0%b6%bd%e0%b7%99%e0%b6%b1%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/151/"
}