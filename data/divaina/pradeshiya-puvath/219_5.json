{
       "Source": "divaina",
       "Timestamp": "March 8, 2023",
       "Headline": "වවුනියාවේ පවුලක්ම ණය බරට දිවි පුදති!",
       "News Content": "දරුවන්ට බිරිඳට වස පොවා තාත්තා එල්ලිලා\n\nඅධික ණය බරින් පීඩනයට පත්ව සිටි වවුනියාව ගුඩ්ෂෙඩ් ප්‍රදේශයේ පදිංචිකරුවකු සිය බිරිඳට සහ දරුවන් දෙදෙනාට වස පානය කිරීමට දී ඔහු ද ගෙලවැලලා ගෙන සියදිවි හානි කරගෙන ඇත.\n\nමෙම නිවස තුළ තිබූ මළ සිරුරු වවුනියාව පොලිසිය මගින් ඊයේ (07 වැනිදා) උදෑසන සොයාගෙන තිබේ. විමර්ශනවලින් හෙළිවී ඇති අන්දමට මෙම පුද්ගලයා 06 වැනිදා රාත්‍රියේ සිය බිරිඳට සහ දරුවන්ට වස පොවා ඔවුන් මරුමුවට පත් කර පසුව ඔහු ද සිය දිවි හානි කරගෙන ඇත.\n\nමෙසේ මියගොස් ඇති 42 හැවිරිදි ශිවපාදසුන්දරම් කෝෂියන් නමැත්තා ඔන්ලයින් ක්‍රමය ඔස්සේ වීසා අයදුම්පත් සකස් කර දීමේ ව්‍යාපාරයක් කරගෙන ගිය අයෙකි. ඔහුගේ බිරිඳ 36 හැවිරිදි කේ. වරදරුසී වන අතර ඇය ගුරුවරියක ලෙස මහරම්බකුලම ප්‍රදේශයේ පාසලක සේවය කර තිබේ.\n\nමියගොස් ඇති දරුවන් 09 හැවිරිදි කෞෂිකන් මෛත්‍රි සහ 3 හැවිරිදි කේ කේසරා යන අය බව හඳුනාගෙන ඇත.\n\nවිමර්ශනවල දී හෙළිවී ඇති අන්දමට මිය ගිය සිවපාතසුන්දරම් අධික ලෙස ණය මුදල් ලබාගෙන ඇති අතර ඒවා ගෙවා ගැනීමට නොහැකිව දැඩි පීඩනකට පත්ව සිට ඇත.\n\nනිවසේ තිබූ රන් ආභරණ මෙන්ම වටිනා දේපොළ සියල්ල ම විකුණා දමා ණය බේරා දැමීමට උත්සාහ කළ ද එය සාර්ථක වී නැත.\n\nඅවසානයේ දී ඔහු සිය දරුවන්ට සහ බිරිඳට වස පානය කිරීමට දී ඔහු ද නිවසේ බාල්කයේ එල්ලී සිය දිවි හානි කරගෙන ඇත.\n\nමෙම සිද්ධිය සැලවීමත් සමගම දහස් ගණනක් ජනතාව නිවස වෙත පැමිණීමට උත්සාහ කර ඇති අතර පොලිසිය දැඩි වෙහෙසක් දරා ඔවුන් පාලනය කිරීමට කටයුතු කර තිබේ.\n\nවව්නියාව පොලිසිය සිද්ධිය සම්බන්ධයෙන් විමර්ශන පවත්වාගෙන යයි.\n\nහේමන්ත රන්දුණු – දිනසේන රතුගමගේ සහ ප්‍රසන්න ප්‍රදීප්",
       "URL": "https://divaina.lk/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b4%e0%b7%80%e0%b7%94%e0%b6%bd%e0%b6%9a%e0%b7%8a%e0%b6%b8-%e0%b6%ab%e0%b6%ba-%e0%b6%b6%e0%b6%bb%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/219/"
}