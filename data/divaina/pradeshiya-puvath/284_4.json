{
       "Source": "divaina",
       "Timestamp": "December 29, 2022",
       "Headline": "කෝන්වැව මාරක රිය අනතුරින් දෙදෙනෙක් මරුට",
       "News Content": "පාදෙණිය අනුරාධපුර ප්‍රධාන මාර්ගයේ තඹුත්තේගම කෝන්වැව ප්‍රදේශයේ දී සිදු වූ මාරක රිය අනතුරකින් පුද්ගලයන් දෙදෙනකු ජීවිතක්ෂයට පත්ව තවත් පුද්ගලයන් දෙදෙනකු බරපතළ තුවාල ලබා රෝහල් ගත කර ඇති බව තඹුත්තේගම මූලස්ථාන පොලිසිය පවසයි.\n\nමෙලෙස අවාසනාවන්ත ලෙස ජීවිතක්ෂයට පත්ව ඇත්තේ ගල්ගමුව මහගල්කඩවල ප්‍රදේශයේ පදිංචි 21 හැවිරිදි දේශාන් මලින්ද සහ ගල්ගමුව කලුන්දෑව ප්‍රදේශයේ පදිංචි 29 හැවිරිදි තවත් පුද්ගලයෙකි.\n\nකොළඹ සිට යාපනය දක්වා ගමන් කළ ලොරි රථයක් සහ තලාව සිට තඹුත්තේගම දෙසට ගමන් ගත් ත්‍රී රෝද රථයක්, තඹුත්තේගම කෝන්වැව ප්‍රදේශයේදී මුහුණට මුහුණ ගැටී මෙම අනතුර සිදුව තිබේ. දිවයිනේ ප්‍රසිද්ධ සබන් කර්මාන්ත ශාලාවක ප්‍රචාරක දැන්වීම් ඇලවීමට ගිය සේවකයන් සිව් දෙනකු සේවය නිමවී ත්‍රී රෝද රථයේ ගමන් කර ඇති බව පොලිසිය කියයි. අනතුරින් තුවාල ලැබූ සිව් දෙනා තඹුත්තේගම රෝහලට ඇතුළත් කිරීමෙන් අනතුරුව එයින් දෙදෙනකු ජීවිතක්ෂයට පත්ව ඇති අතර බරපතළ තුවාල ලැබූ අනෙක් පුද්ගලයන් දෙදෙනා තඹුත්තේගම රෝහලේ හදිසි ප්‍රතිකාර ඒකකයේ ප්‍රතිකාර ලබයි.\n\nසිද්ධිය සම්බන්ධයෙන් තඹුත්තේගම මූලස්ථාන පොලිසියේ රථවාහන අංශ නිලධාරීන් පිරිසක් වැඩිදුර විමර්ශන සිදු කරති.මිහින්තලේ – රංග චතූ",
       "URL": "https://divaina.lk/%e0%b6%9a%e0%b7%9d%e0%b6%b1%e0%b7%8a%e0%b7%80%e0%b7%90%e0%b7%80-%e0%b6%b8%e0%b7%8f%e0%b6%bb%e0%b6%9a-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%92%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/284/"
}