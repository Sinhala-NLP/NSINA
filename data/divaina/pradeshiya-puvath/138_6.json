{
       "Source": "divaina",
       "Timestamp": "June 3, 2023",
       "Headline": "ග්‍රාමසේවා වසම් 18කට ඇති රෝහලක් විනාශයට යන ලකුණු",
       "News Content": "ගම්පොළ, පන්විලතැන්න ප්‍රාදේශීය රෝහලේ ඖෂධ සංයෝජකවරයකු නොමැති කමින් පැමිණෙන රෝගීන් ට ඖෂධ ලබා ගැනීමට නොහැකි තත්ත්වයක් උදා වීම හා රෝහලට අවශ්‍ය පහසුකම් ලබාදෙන ලෙස ඉල්ලා රෝහල වෙත පැමිණි රෝගීහු රෝහල ඉදිරිපිටදී විරෝධතාවක නිරත වූහ.\n\nවසර 75 කට වඩා පැරණි මෙම රෝහල ආරම්භ කිරීම සඳහා හිටපු අග්‍රාමාත්‍ය එස්.ඩබ්ලිව්.ආර්.ඩී. බණ්ඩාරනායක මහතා සහ ශිවා ඔබේසේකර සෞඛ්‍ය අමාත්‍යවරිය අතින් සිදුව ඇති බව ප්‍රදේශවාසීහු පවසති. මෙය ග්‍රාම සේවා වසම් 18 ක පවුල් හය දහසක ජනතාවක් ප්‍රයෝජන ගන්නා රෝහලකි.\n\nකොන්ත්‍රාත් පදනම මත මෙහි සිටි ඖෂධ සංයෝජක වරයාට වැටුප් ලබා දීමට නොහැකි තත්ත්වයක් උදා වීමත් සමග ඉවත්ව ගොස් මාසෙකට අධික කාලයක් ගත වුවද මෙතෙක් ඖෂධවේදියකු පැමිණ නැති බව මෙම විරෝධතා කරුවෝ පවසති.\n\nරෝහලේ ප්‍රධාන වෛද්‍ය නිලධාරිනී එච්.ආර්.ඩබ්ලිව්. වික්‍රමසිංහ මහත්මිය සඳහන් කළේ දිනකට රෝගීහු 300 ක් හා සායනික රෝගීහු පන්සියයක් පැමිණෙන බවයි.\n\nපවතින මෙම ගැටලුව බලධාරීන්ට දන්වා ඇති බවද ඇය සඳහන් කළාය.\n\nසායන රෝගීන් සඳහා ඖෂධ ලබාදීමට අවට රෝහලකින් කෙනෙකු ගෙන්වා ගත්තත් එම රෝහලට ඖෂධ වේදියකු නොමැති වීම නිසා එය ද ගැටලු සහගත තත්ත්වයකට පත්ව ඇති බව ඇය පවසන්නීය. මෙම රෝහල තුළ අවශ්‍ය අනෙකුත් කාර්ය මණ්ඩල ද හිඟ අතර පහසුකම් ද නොමැත.\n\nරෝහලේ ගරාජයක් ආවරණය කරගනිමින් ගිලන් රථ රියැදුරන් ඇතුළු කිහිප දෙනෙකු සිටින අතර වෛද්‍යවරයකු සිටින්නේ ගැබිනි මව්වරු පරීක්ෂාවට තිබෙන කාමරයක් සකසාගෙනය.\n\nකාර්ය මණ්ඩල අඩු කමින් මෘත ශරීරාගාරය කැලයට යටවී ඇති අතර රෝහලේ මෘත ශරීර ගම්පොළ රෝහලට යවන බව ඔවූහු පවසති. 1997 දී ඉදිකරන ලද රෝහලේ බාහිර රෝගී අංශය ඇතුළු අංශ කීපයක් ඇතුළත් ගොඩනැඟිල්ල ද කැලයට යට වී ගොස් අද මේ සියලු කාර්යයන් එක් ගොඩනැඟිල්ලකට සීමා වී ඇත. රෝගීන් ගේ මෙම විරෝධතාවය සඳහා පන්විලතැන්න රණසීහාරාම විහාරාධිපති ශ්‍රී ලංකා රාමඤ්ඤ නිකායේ නියෝජ්‍ය ලේඛකාධිකාරී මයිලපිටියේ සමිද්ධිවංශ නායක හිමියෝ ද පැමිණ සිටියහ.\n\nගම්පොළ – සුරංග දිල්හාන්",
       "URL": "https://divaina.lk/%e0%b6%9c%e0%b7%8a%e0%b6%bb%e0%b7%8f%e0%b6%b8%e0%b7%83%e0%b7%9a%e0%b7%80%e0%b7%8f-%e0%b7%80%e0%b7%83%e0%b6%b8%e0%b7%8a-18%e0%b6%9a%e0%b6%a7-%e0%b6%87%e0%b6%ad%e0%b7%92-%e0%b6%bb%e0%b7%9d/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/138/"
}