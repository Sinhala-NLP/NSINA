{
       "Source": "divaina",
       "Timestamp": "August 26, 2023",
       "Headline": "හෙට්ටිපොළත් වෙඩි තබා මිනී මරලා",
       "News Content": "මට්ටක්කුලිය, හෙට්ටිපොළ ප්‍රදේශවලදී සන්නද්ධ පිරිස් විසින් සිදුකරන ලද වෙඩි තැබීම් පහරදීම්වලින් පුද්ගලයකු මියගොස්, දෙදෙනකු බරපතළ තුවාල ලබා රෝහල් ගත කර ඇත.\n\nමෙම ප්‍රහාර එල්ලවී තිබුණේ පෙරේදා රාත්‍රි සහ ඊයේ (25 දා) උදෑසනය.\n\nමට්ටක්කුලිය ජෝර්ජ් පීරිස් මාවතේදී දෙපිරිසක් අතර පෙරේදා රාත්‍රි ඇතිවූ ගැටුමකින් පසු කපා කොටා බරපතළ තුවාල කර සිටි පුද්ගලයකු රෝහල් ගත කිරීමෙන් පසු මියගොස් තිබේ. මෙහිදී ප්‍රහාරයට ලක්වූ තවත් අයකු රෝහල් ගත කර තිබේ.\n\nඝාතනයට සම්බන්ධ සැකකරුවන් අත්අඩංගුවට ගෙන නැත. ඝාතනයට ලක්වූ පුද්ගලයා හඳුනාගෙන නැත.\n\nහෙට්ටිපොල කුරුඳුකුඹුර ප්‍රදේශයේදී යතුරුපැදියක යමින් සිටි පුද්ගලයකුට තවත් යතුරුපැදියකින් පැමිණි දෙදෙනකු විසින් පෙරේදා රාත්‍රි වෙඩි ප්‍රහාර එල්ල කර තිබේ.\n\nප්‍රහාරයෙන් 49 හැවිරිදි පුද්ගලයකු බරපතළ තුවාල ලබූ අතර ඔහු කුලියාපිටිය රෝහලට ඇතුළත් කර ඇත.\n\nහේමන්ත රන්දුණු",
       "URL": "https://divaina.lk/%e0%b7%84%e0%b7%99%e0%b6%a7%e0%b7%8a%e0%b6%a7%e0%b7%92%e0%b6%b4%e0%b7%9c%e0%b7%85%e0%b6%ad%e0%b7%8a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b6%b6%e0%b7%8f-%e0%b6%b8%e0%b7%92%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/49/"
}