{
       "Source": "divaina",
       "Timestamp": "August 12, 2023",
       "Headline": "ලොරි රියැදුරුගේ නොසැලකිල්ලෙන් උපකාරක පන්ති ගුරුවරයා මරුට",
       "News Content": "යතුරුපැදියක ගමන්ගත් උපකාරක පන්ති ගුරුවරයා කනදුල්ල ප්‍රදේශයේදී ලොරි රථයක ගැටීමෙන් ජීවිතක්ෂයට පත්ව ඇතැයි කුලියාපිටිය පොලිස් රථවාහන අංශය පවසයි.\n\nදුම්මලසූරිය ප්‍රදේශයේ පදිංචි තිස්හය හැවිරිදි නිශ්ශංක වෛද්‍යරත්නගේ ලංකාතිලක වෛද්‍යරත්න නමැති උපකාරක පන්ති ගුරු භවතෙකු එසේ මියගොස් තිබිණ.\n\nඉකුත් 09 දා පෙරවරුවේ සිදුව ඇතැයි කියන මෙම මාරක රිය අනතුරේදී, කුලියාපිටිය දෙස සිට උඩුබද්දාව දෙසට ගමන්ගත් යතුරුපැදිකරු එම දෙසටම පිටුපසින් ගමන්ගත් ටෙන්වීල් ලොරියක ගැටීමෙන් අදාළ අනතුර සිදුව තිබිණ.\n\nලොරියේ රියැදුරු මාර්ගයේ නිසි අවධානයකින් යුතුව ධාවනය කොට නොමැති බවට මූලික පොලිස් විමර්ශනවලදී අනාවරණය වූ බව පොලිසිය පවසයි.\n\nඑමෙන්ම බැලූ බැල්මට තිරිංග තද කිරීමක් පිළිබඳව ද කිසිදු සලකුණක් නොවූ බවද පොලිසිය එහිදී පැවසීය.\n\nකෙසේ නමුත් අදාළ උපකාරක පන්ති ගුරු භවතා කුලියාපිටිය ශික්ෂණ රෝහලට ඇතුළත් කිරීමට පොලිසිය හා ප්‍රදේශවාසීන් කටයුතු කර තිබූ අතර ඒ වනවිටත් ඔහු ජීවිතක්ෂයට පත්ව ඇත. අනතුර සිදුකළ බව කියන 36 හැවිරිදි සැකකාර රියැදුරු පොලිසිය විසින් අත්අඩංගුවට ගෙන තිබූ අතර ඔහු කුලියාපිටිය මහෙස්ත්‍රාත්වරයා හමුවට ඉදිරිපත් කිරීමට නියමිතව තිබුණි.\n\nකුලියාපිටිය පොලිස් රථවාහන අංශයේ ස්ථානාධිපති ජ.න. දහනක, පො.සැ. ගුණතිලක (7928), පො.කො. චතුරංග (76664) යන නිලධාරීහු මේ පිළිබඳ පරීක්ෂණ මෙහෙයවිය.\n\nකුලියාපිටිය – උපේන්ද්‍ර සේරසිංහ",
       "URL": "https://divaina.lk/%e0%b6%bd%e0%b7%9c%e0%b6%bb%e0%b7%92-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%94%e0%b6%9c%e0%b7%9a-%e0%b6%b1%e0%b7%9c%e0%b7%83%e0%b7%90%e0%b6%bd%e0%b6%9a%e0%b7%92%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/65/"
}