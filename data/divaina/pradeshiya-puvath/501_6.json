{
       "Source": "divaina",
       "Timestamp": "April 13, 2022",
       "Headline": "බස් මෝටර් රථ මුහුණට මුහුණ ගැටී එකම පවුලේ සිවුදෙනකුට බරපතලයි",
       "News Content": "මඩකළපුව – කල්මුණේ ප්‍රධාන මාර්ගයේ කලවන්චිකුඩි පොලිස් වසමේ කලූතාවලාහි පෙරේදා (11 දා) සවස සිදුවූ අනතුරකින් සිව්දෙනකු බරපතළ තුවාල ලබා කලවංචිකුඩි මූලික රෝහලට ඇතුළත් කළ බව කලවංචිකුඩි පොලිසිය පවසයි.\n\nකල්මුණේ සිට මඩකලපුව දෙසට ධාවනය වෙමින් තිබූ පෞද්ගලික බස් රථයක්, මඩකලපුවේ දෙසින් කල්මුණේ දෙසට ධාවනය වූ මෝටර් රථයක මුහුණට මුහුණලා ගැටීමෙන් මෙම අනතුර සිදුවූ බව වාර්තා වේ. එම මෝටර් රථයේ මව, පියා හා දරුවන් දෙපළ ගමන් කර ඇත.\n\nමෝටර් රථයේ ගමන් කළ සිව්දෙනා බරපතළ තුවාල ලබා කලවංචිකුඩි මූලික රෝහලට ඇතුළත් කර වැඩිදුර ප්‍රතිකාර සඳහා මඩකලපුව ශික්ෂණ රෝහලට මාරුකළ බව රෝහල් ආරංචි මාර්ග පවසයි.\n\nඅනතුර සිදුවූ ස්වල්ප වේලාවකින් එම ස්ථානයට ගිය කලවංචිකුඩි පොලිසියේ ස්ථානාධිපති අබේවික්‍රම මහතාගේ මූලිකත්වයෙන් යුත් පොලිස් කණ්ඩායම අනතුරට පත් වාහන ඉවත් කර වාහන ගමනාගමනය යථා තත්ත්වයට පත් කරන ලදී.\n\nමඩකළපුව – ටී. එල්. ජවුෆර් ඛාන්",
       "URL": "https://divaina.lk/%e0%b6%b6%e0%b7%83%e0%b7%8a-%e0%b6%b8%e0%b7%9d%e0%b6%a7%e0%b6%bb%e0%b7%8a-%e0%b6%bb%e0%b6%ae-%e0%b6%b8%e0%b7%94%e0%b7%84%e0%b7%94%e0%b6%ab%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/501/"
}