{
       "Source": "divaina",
       "Timestamp": "May 15, 2023",
       "Headline": "පැරණි පෙම්වතා වෙඩි තබා වවුනියාවේ කතක් ඝාතනය කරයි",
       "News Content": "වවුනියාවේ පරයානාලන්කුලම් නීලියාමොට්ටේ ප්‍රදේශයේදී 13 දා පුද්ගලයකු කාන්තවකට වෙඩිතබා ඝාතනය කොට ඔහුද එම තුවක්කුවෙන්ම වෙඩි තබා ගෙන සිය දිවි හානි කරගෙන ඇතැයි වවුනියාව පරයනාලන්කුලම් පොලිසිය ප්‍රකාශ කළේය.\n\nපොලිසිය විසින් දැනට සොයාගෙන ඇති තොරතුරුවලට අනුව මියගිය කාන්තාව විවාහ වීමට පෙර මෙම පුද්ගලයා සමග ප්‍රේම සම්බන්ධයක් පවත්වා ගෙන ගොස් අති අතර පසුව ඇය වෙනත් අයකු සමග මීට කාලයකට පෙර විවාහ වී තිබේ.\n\nමේ වන විට එම කාන්තාව එක් දරු මවක් වන අතර ඇය සිය ස්වාමියා සමග නීලියාමුට්ටෙයි ගම්මානයේ පදිංචිව සිට ඇති අතර පැරණි පෙම්වතාද එම ගමානයේම ජීවත් වෙයි.\n\nවෙඩි තැබූ පුද්ගලයා කාන්තාවගේ නිවසට පැමිණ ඇයට වෙඩිතබා මරාදමා ඔහු නීලියාමොට්ටෙයි කෝවිල අසලට ගොස් ඔහුද එම තුවක්කුවෙන්ම වෙඩි තබා ගෙන සිය දිවි හානිකරගෙන තිබේ.\n\nමියගිය පුද්ගලයාගේ මළ සිරුර අසල තිබී තුවක්කුවක්ද පොලිසිය විසින් සොයා ගෙන තිබේ.\n\nසිද්ධියෙන් මියගොස් ඇත්තේ වයස අවුරුදු 26 ක කාන්තාවක් වන නිව්ටන් දර්ශනී හා වයස අවුරුදු විසි හතරක සිවපාලන් සුජන්තන් නැමති පුද්ගලයෙකි.\n\nමේ වන විට මළ සිරුරු දෙක පශ්චාත් මරණ පරීක්ෂණ කටයුතු සඳහා අධිකරණ නියෝග මත වවුනියාව මහ රෝහල වෙත රැගෙන විත් ඇති අතර පරයනාලන්කුලම පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b6%b4%e0%b7%90%e0%b6%bb%e0%b6%ab%e0%b7%92-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f-%e0%b7%80%e0%b7%99%e0%b6%a9%e0%b7%92-%e0%b6%ad%e0%b6%b6%e0%b7%8f-%e0%b7%80%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/158/"
}