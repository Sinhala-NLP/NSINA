{
       "Source": "divaina",
       "Timestamp": "May 10, 2023",
       "Headline": "දික්කසාද බිරිය සැමියාගේ දෙවැනි බිරියගේ ගෙල කපා මරා දමයි",
       "News Content": "පාදුක්ක වටරැක ගම්මාන පාර ප්‍රදේශයේදී කාන්තාවකගේ ගෙල කපා අමානුෂික ලෙස ඝාතනය කර ඇතැයි මීගොඩ පොලිසිය පවසයි.\n\nඊයේ (09 වැනිදා) උදේ ඝාතනය සිදුව තිබේ.\n\nකුලී පදනම මත තාවකාලිකව පෙදරේරුවකු සමඟ ඝාතනයට ලක් වූ කාන්තාව ජීවත් වී තිබේ. අදාළ පෙදරේරුවා ඊයේ උදේ නිවසින් පිටව ගිය අවස්ථාවේදී මෙම ඝාතනය සිදුකර ඇත.\n\nඝාතනය සම්බන්ධයෙන් සැකකාරියක් හා සැකකරුවකු අත්අඩංගුවට ගත් බව ද පොලිසිය කියයි.\n\nඅත්අඩංගුවට ගත් සැකකාරිය අදාළ පෙදරේරුවාගේ දික්කසාද බිරිඳ බවත්, අනෙක් සැකකරු එම කාන්තාවගේ (සැකකාරිය) බාල සොයුරා බවත් පොලිසිය කියයි.\n\nපෙදරේරුවා නිවසින් පිටවී ගිය අවස්ථාවේ ඝාතනයට සම්බන්ධ සැකකාරිය හා සැකකරු එම නිවසට පැමිණ ඝාතනයට ලක් වූ කාන්තාවට කතා කර නිවසින් පිටතට ගෙන්වා ගෙන අදාළ අපරාධය සිදුකර තිබූ බව හෙළිවිනැයි ද පොලිසිය පවසයි.\n\nඝාතනයට ලක්ව ඇත්තේ වලස්මුල්ල, කටුවන පදිංචිව සිටි වැන්දඹුවක් වු 52 හැවිරිදි කාන්තාවකි.\n\nඇන්ටන් ප්‍රනාන්දු සහ ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%af%e0%b7%92%e0%b6%9a%e0%b7%8a%e0%b6%9a%e0%b7%83%e0%b7%8f%e0%b6%af-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f%e0%b6%9c%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/163/"
}