{
       "Source": "divaina",
       "Timestamp": "April 25, 2023",
       "Headline": "ඩෙල්ෆ්ට් ඝාතනයේ මළ සිරුරු යළි ඥාතීන්ට",
       "News Content": "යාපනයේ ඩෙල්ෆ්ට් දූපතේ අකුරුතුරෙයි මාවේලී ප්‍රදේශයේදී කපා කොටා ඝාතනයට ලක් වූවන් පස් දෙනාගෙන් දෙදෙනකුගේ මළ සිරුරු පශ්චාත් මරණ පරීක්ෂණ කටයුතුවලින් පසුව 23 දා ඥාතීන් වෙත බාර දී තිබේ.\n\nඅනෙක් තුන් දෙනාගේ මළ සිරුරු පශ්චාත් මරණ පරීක්ෂණ කටයුතු වලින් පසුව බාර දීමට තීරණය කොට තිබේ.\n\nසිද්ධියෙන් මියගිය නාගනාති බාලසිංහම් සහ ඔහුගේ බිරිඳ බාලසිංහම් කන්මනියම්මා භූමිනීගේ මළ සිරුරු ඥාතීන් වෙත බාර දී ඇති අතර එම මළ සිරුරු දෙක යාපනයේ කොකුවිල් ප්‍රදේශයේ බරම්බඩි ගම්මානයේ ඥාතීන් පිරිසක් විසින් බාර ගෙන ඔවුන්ගේ නිවෙසක් වෙත රැගෙන ගොස් තිබේ.\n\nපශ්චාත් මරණ පරීක්ෂණය පැවැත් වූ යාපනය ශික්ෂණ රෝහලේ අධිකරණ වෛද්‍ය නිලධාරී ප්‍රේම්කුමාර් නාමසිවායම් විසින් එම මරණ දෙක සියුම් ආයුධ වලින් කැපීම හේතුවෙන් අධික ලෙස රුධිරය වහනය වීමෙන් හා කම්පනයෙන් මියගිය බවට තහවුරු කොට තිබේ.\n\nමේ අතර සිද්ධිය සම්බන්ධයෙන් අත්අඩංගුවට ගෙන සිටින 51 හැවිරිදි රඝූ නමැත්තා යාපනය අධිකරණයට ඉදිරිපත් කොට ඔහුගෙන් ප්‍රශ්න කිරීම සඳහා පැය 48 ක කාලයක් රඳවා ගැනීමට පොලිසිය කළ ඉල්ලීමට මහෙස්ත්‍රාත්වරයා අවසර ලබා දී තිබේ.\n\nයාපනයේ ඩෙල්ෆ්ට් පොලිසිය හා යාපනය පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.දිනසේන රතුගමගේ",
       "URL": "https://divaina.lk/%e0%b6%a9%e0%b7%99%e0%b6%bd%e0%b7%8a%e0%b7%86%e0%b7%8a%e0%b6%a7%e0%b7%8a-%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b7%9a-%e0%b6%b8%e0%b7%85-%e0%b7%83%e0%b7%92%e0%b6%bb%e0%b7%94%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/177/"
}