{
       "Source": "divaina",
       "Timestamp": "March 11, 2023",
       "Headline": "මධ්‍යම කඳුකරයට වැසි අඩු වීමෙන් මාවුස්සාකැලේ ජල මට්ටම සීඝ්‍රයෙන් පහතට",
       "News Content": "මධ්‍යම කඳුකරයට ප්‍රමාණවත් වැසි නොලැබීම හේතුවෙන් මාවුස්සාකැලේ ජලාශයේ ජල මට්ටම ඉතා ශීඝ්‍රයෙන් පහත බසිමින් පවතී.\n\nමේ වන විට මාවුස්සාකැලේ ජලාශයේ ජල මට්ටම පිටාර මට්ටමේ සිටි අඩි 53 ක් පමණ පහත බැස ඇති බව එම ජලාශය භාර විදුලි ඉංජිනේරුවෝ පැවසූහ.\n\nජාතික ජල විදුලි බල පද්ධතියට අයත්, ලක්ෂපාන, නව ලක්ෂපාන, පොල්පිටිය, කැනියෝන් හා විමලසුරේන්ද්‍ර යන විදුලි බලාගාර 05 සඳහා ප්‍රධාන වශයෙන් ජලය සැපයෙන්නේ මාවුස්සාකැලේ හා කාසල්රි යන ජලාශ දෙකෙනි.\n\nජලය බැස යාමත් සමග මාවුස්සාකැලේ ජාලාශයට යටවී තිබූ පැරණි මස්කෙළිය නඟරයේ ආගමික ස්ථාන නටඹුන් අතරින් ශ්‍රී කදිරේෂණ හින්දු කෝවිල මේ වන විට සම්පූර්ණයෙන් ගොඩ වී ඇති අයුරු දක්නට ලැබේ.\n\nජලාශයට යටව තිබූ අනෙකුත් ආගමික ස්ථානවල නටඹුන් අතරින් බෞද්ධ විහාරස්ථානයේ සමාධි පිළිමය, බෝධිගරය හා ඉස්ලාම් දේවස්ථානයේ අඩක් මේ වන විට ජලයෙන් මතුව තිබේ.\n\nමස්කෙළිය – ගාමිණී බණ්ඩාර ඉලංගන්තිලක",
       "URL": "https://divaina.lk/%e0%b6%b8%e0%b6%b0%e0%b7%8a%e0%b6%ba%e0%b6%b8-%e0%b6%9a%e0%b6%b3%e0%b7%94%e0%b6%9a%e0%b6%bb%e0%b6%ba%e0%b6%a7-%e0%b7%80%e0%b7%90%e0%b7%83%e0%b7%92-%e0%b6%85%e0%b6%a9%e0%b7%94-%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/217/"
}