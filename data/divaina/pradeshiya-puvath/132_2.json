{
       "Source": "divaina",
       "Timestamp": "June 10, 2023",
       "Headline": "සා.පෙළ නිමවී ගිය සිසුන්ගේ යතුරුපැදි හැපී සිසුවෙක් මරුට",
       "News Content": "අ.පො.ස. සාමාන්‍ය පෙළ විභාගය නිම වී පෙරේදා දින (08 දා) සවස නිවස බලා යතුරුපැදියකින් ගමන් කරමින් සිටි පාසල් සිසුන් දෙදෙනකු දම්පැලැස්සාගම දී තවත් සිසුවියක පැද වූ යතුරුපැදියක ගැටී බරපතළ තුවාල ලබා රෝහල්ගතකර සිටියදී යතුරුපැදියේ පසුපැදිකරු ඊයේ (09 දා) උදෑසන මියගොස් ඇතැයි ඉපලෝගම පොලිසිය පැවසීය.\n\nමෙලෙස මියගොස් ඇත්තේ ඉපලෝගම දම්පැලැස්සාගම පදිංචි ධනුෂ්ක මිහිරංග නමැති පාසල් ශිෂ්‍යයෙකි. ඔහු අ/මරදන්කඩවල ශ්‍රී රාහුල මහා විද්‍යාලයේ 11 ශ්‍රේණියේ ඉගෙනුම ලැබූවෙකි.\n\nමරදන්කඩවල ශ්‍රී රාහුල මහා විද්‍යාලයේ වූ අ.පො.ස. සාමාන්‍ය පෙළ විභාග මධ්‍යස්ථානයෙන් පෙරේදා දින විභාගය ලියා අවසන් වී ඔහුගේ පංතියේ තවත් යාළුවකුගේ යතුරුපැදියක නැග නිවස බලා පිටත් වී ඇත.\n\nකුංචිකුලම සිට දම්පැලැස්සාගම දෙසට ධාවනය කරමින් තිබූ සිසුන් පැදවූ යතුරුපැදිය තවත් පාසල් සිසුවියක ඇයගේ යතුරුපැදිය දම්පැලැස්සාගම දෙසට හැරවීමේ දී එහි ගැටීමෙන් මෙම මාරක රිය අනතුර සිදුව ඇති බව ඉපලෝගම පොලිසිය කියයි.\n\nඑහිදී බරපතළ තුවාල ලැබූ පාසල් සිසුන් දෙදෙනා හා සිසුවිය මරදන්කඩවල ග්‍රාමීය රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා අනුරාධපුර ශික්ෂණ රෝහල වෙත මාරු කර යවා තිබිණි.\n\nඅනුරාධපුර ශික්ෂණ රෝහලේ දී ප්‍රතිකාර ලබමින් සිටිය දී යතුරුපැදියේ පසුපැදිකරු ඊයේ (09දා) උදෑසන මියගිය බව පොලිසිය කීය.\n\nපැදිකරු තවදුරටත් රෝහලේ ප්‍රතිකාර ලබන අතර ප්‍රතිකාර ලබමින් සිටි පාසල් ශිෂ්‍යාව ඊයේ (09) උදෑසන රෝහලට නොදන්වා පිටව ගොස් ඇති බව ද රෝහල් ආරංචි මාර්ග කීය.\n\nඅනතුරට පත් යතුරුපැදි දෙක මේ වන විට පොලිස් භාරයට ගෙන ඇත. ඉපලෝගම පොලිසිය වැඩිදුර විමර්ශන කටයුතු සිදු කරයි.\n\nතිරප්පනේ – සමන් පෙරේරා",
       "URL": "https://divaina.lk/%e0%b7%83%e0%b7%8f-%e0%b6%b4%e0%b7%99%e0%b7%85-%e0%b6%b1%e0%b7%92%e0%b6%b8%e0%b7%80%e0%b7%93-%e0%b6%9c%e0%b7%92%e0%b6%ba-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%9c%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/132/"
}