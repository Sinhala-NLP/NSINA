{
       "Source": "divaina",
       "Timestamp": "December 15, 2022",
       "Headline": "දිවංගත නිහාල් නෙල්සන්ගේ දේහය ශ්‍රී ලංකා ගුවන්විදුලි සංස්ථා සංකීර්ණයට…",
       "News Content": "ප්‍රකට ගායන ශිල්පියකු, ගීත රචකයකු හා තනු නිර්මාණ ශිල්පියකු ලෙසින් ශ්‍රාවක, ප්‍රේක්‍ෂක හදවත් දිනූ දිවංගත නිහාල් නෙල්සන් මහතාගේ දේහය කොළඹ නිදහස් චතුරශ්‍රයේ පිහිටි ශ්‍රී ලංකා ගුවන් විදුලි සංස්ථාව වෙත ඊයේ (14 දා) පෙරවරුවේ ගෙනඑනු ලැබීය.\n\nඒ මහතාට අවසන් ගෞරව දැක්වීම සඳහා කලාකරුවන්, මාධ්‍යවේදීන්, විද්වතුන් හා දේශපාලනඥයන් විශාල පිරිසක් එහි පැමිණි අතර ප්‍රකට ගායන ශිල්පිනි ඉන්‍ද්‍රානි පෙරේරා මහත්මිය තම සහෘද ශිල්පියාට අවසන් ගෞරව දැක්වූ අයුරු හා ජනමාධ්‍ය අමාත්‍ය බන්දුල ගුණවර්ධන, අධිකරණ අමාත්‍ය ආචාර්ය විජේදාස රාජපක්‍ෂ යන මහත්වරු පිරිසක් ද එලෙස අවසන් ගෞරව දැක්වූහ.\n\nදිවංගත නිහාල් නෙල්සන් මහතාගේ දේහය ඊයේ (14 දා) පස්වරු 2.00 දක්වා ශ්‍රී ලංකා ගුවන්විදුලි සංස්ථාවේ තැන්පත් කර තිබූ අතර ඉන් අනතුරුව දේහය මොරටුව, රාවතාවත්ත අංක 17 පිහිටි සිය නිවස කරා ගෙනයනු ලැබීය. අවසන් කටයුතු හෙට (16 දා) ප.ව. 6.00 ට රාවතාවත්ත, ලුනාව කලපු ක්‍රීඩාංගණයේදී සිදු කෙරේ.\n\nසටහන හා ඡායාරූප – ජූඩ් ඩෙන්සිල් පතිරාජ",
       "URL": "https://divaina.lk/%e0%b6%af%e0%b7%92%e0%b7%80%e0%b6%82%e0%b6%9c%e0%b6%ad-%e0%b6%b1%e0%b7%92%e0%b7%84%e0%b7%8f%e0%b6%bd%e0%b7%8a-%e0%b6%b1%e0%b7%99%e0%b6%bd%e0%b7%8a%e0%b7%83%e0%b6%b1%e0%b7%8a%e0%b6%9c%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/297/"
}