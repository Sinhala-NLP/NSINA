{
       "Source": "divaina",
       "Timestamp": "February 6, 2023",
       "Headline": "අසූවේ සීයලා දෙදෙනාගේ ගැටුමෙන් අයෙක් කැපුම් තුවාල ලබයි",
       "News Content": "වයස අසූව ඉක්මවූ ජ්‍යෙෂ්ඨ පුරවැසියන් දෙදෙනකු අතර ඇතිවූ ගැටුමකින් එක් අයෙකු කැපුම් තුවාල සහිතව රෝහල්ගත කළැයි කුලියාපිටිය පොලිසිය කියයි.\n\nඊයේ (05දා) කුලියාපිටිය නගරය මැද ලොතරැයි අලෙවි කුටියක් අසල වයස අසූව ඉක්මවූ ජ්‍යෙෂ්ඨ පුරවැසියන් දෙදෙනකු පැරණි ගනුදෙනුවක් පිළිබඳව උස් හඬින් සාකච්ඡා කර තිබූ අතර ඉන් අනතුරුව එය ගුටිබැට හුවමාරුවක් දක්වා වර්ධනය වී තිබූ බවද පොලිසිය කියයි.\n\nඑක්වරම පිටතින් පැමිණ තිබූ අය විසින් අතෙහි වූ රැවුල කපන කැපුම් තලයකින් ලොතරැයි අලෙවි සැලෙහි වයස්ගත අයගේ පිට හා අත කපා දමා තිබිණ. මෙතරම් වයසේ පසුවන්නන් එවන් ගැටුමකට නොයන හේතුවෙන් ගැටුම බේරන්නටත් කිසිවෙකුත් ඉදිරිපත් නොවූ බවද පොලිසිය කීය.\n\nකෙසේවෙතත් පසුව කැපුම් තුවාල සහිත අය කඩිනමින් කුලියාපිටිය ශික්‍ෂණ රෝහලට ඇතුළත් කර තිබූ අතර අනෙක් පුද්ගලයා අසල පිරිස අල්ලාගෙන පොලිසියට භාර කර තිබිණ.\n\nගැටුම ඇතිකරගෙන තිබූ දෙදෙනාම කුලියාපිටිය නගරයේ පැරණි පදිංචිකරුවන් වූ අතර නම කියූ සැණින් බොහෝදෙනා දන්නා අය වීම විශේෂත්වයකි.\n\nජ්‍යෙෂ්ඨ පුරවැසියන් සමාජයට ආදර්ශයක් වනවා විනා මෙලෙස හැසිරීම අනාගත පරපුරට ලබාදෙන වැරදි පූර්වාදර්ශයක් බවත් යම් ගැටලුවක් වේනම් එය විසඳාගැනීමට පොලිසියට පැමිණෙනවා වෙනුවට නීතිය අතට ගෙන ක්‍රියාකිරීම ඉතාම අවාසනාවන්ත තත්ත්වයක් බවත් කියමින් පොලිසිය අදාළ වයස්ගත පුද්ගලයා පොලිසියට රැගෙන ගියහ.කුලියාපිටිය – උපේන්ද්‍ර සේරසිංහ",
       "URL": "https://divaina.lk/%e0%b6%85%e0%b7%83%e0%b7%96%e0%b7%80%e0%b7%9a-%e0%b7%83%e0%b7%93%e0%b6%ba%e0%b6%bd%e0%b7%8f-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f%e0%b6%9c%e0%b7%9a-%e0%b6%9c%e0%b7%90%e0%b6%a7/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/247/"
}