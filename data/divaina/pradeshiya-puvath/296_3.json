{
       "Source": "divaina",
       "Timestamp": "December 16, 2022",
       "Headline": "ඩිලාන්ට ගහපු අය සොයන්න පාගොඩ පාරේ සීසීටීවී බලයි",
       "News Content": "ප්‍රකට සමාජ ක්‍රියාකාරිකයකු වන ඩිලාන් සේනානායක මහතා පෙරේදා (14 දා) රාත්‍රි නාඳුනන මැර පිරිසකගේ ප්‍රහාරයට ලක්ව කැපුම් තුවාල සහිතව රෝහල් ගතකර ඇත.\n\nනුගේගොඩ පාගොඩ පාරේ පිහිටි ඒ මහතාට අයත් ඡායාරූප ශාලාවකට කඩා වැදුණු නාඳුනන පුද්ගලයන් දෙදෙනකු ඔහුට පහරදී කපා කොටා තුවාල කර පලාගොස් තිබේ.\n\nමෙහිදී ඒ මහතාගේ දෑත් දෙපාවලට කැපුම් තුවාල හයක් සිදුවී ඇත.\n\nපසුව ඩිලාන් සේනානායක මහතා රෝහල් ගත කිරීමට ඔහුගේ හිතවතුන් පිරිසක් කටයුතු කර තිබේ.\n\nමෙම ප්‍රහාරය සඳහා පැමිණි පුද්ගලයන් මුහුණු ආවරණය කරගෙන සිට ඇති අතර ඔවුන් ත්‍රිරෝද රථයකින් පැමිණ ඇති බව විමර්ශනවලින් හෙළිවී ඇත.\n\nප්‍රහාරය එල්ල කළේ කවුරුන් විසින්ද යන්න ඊයේ දහවල් වන තුරුත් හෙළිවී නොතිබිණි. පාගොඩ පාර ප්‍රදේශයේ වෙළෙඳ සැල්වල සහ නිවාසවල සීසීටීවී කැමරා පරීක්‍ෂා කිරීමට මිරිහාන පොලිසිය කටයුතු කර තිබේ.\n\nමිරිහාන පොලිසිය විමර්ශන පවත්වාගෙන යයි.\n\nපසුගිය අරගල සමයේ ප්‍රමුඛ සමාජ ක්‍රියාකාරිකයකු ලෙස කටයුතු කළ ඩිලාන් සේනානායක මහතා සමාජ ජාලා වෙබ් අඩවි ඔස්සේ රටේ පවතින අර්බුධ පිළිබඳව දැඩි විවේචන එල්ල කළ පුද්ගලයෙකි.\n\nහේමන්ත රන්දුණු",
       "URL": "https://divaina.lk/%e0%b6%a9%e0%b7%92%e0%b6%bd%e0%b7%8f%e0%b6%b1%e0%b7%8a%e0%b6%a7-%e0%b6%9c%e0%b7%84%e0%b6%b4%e0%b7%94-%e0%b6%85%e0%b6%ba-%e0%b7%83%e0%b7%9c%e0%b6%ba%e0%b6%b1%e0%b7%8a%e0%b6%b1-%e0%b6%b4%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/296/"
}