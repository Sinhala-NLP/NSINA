{
       "Source": "divaina",
       "Timestamp": "July 10, 2023",
       "Headline": "හොල්මන් මන්දිරයේ හොල්මන් කළ තරුණයෝ 6ක් සිහිවිකල් වෙති",
       "News Content": "පසුගිය ඇසළ පෝය නිමිතිකර හෝමාගම බ්‍රාහ්මනගම බෝගහලන්ද ප්‍රදේශයේ තරුණ පිරිසක් සංවිධානය කරන ලද හොල්මන් මන්දිරයේ හොල්මන් කළ තරුණයන් හය දෙනකු එකවර සිහිවිකල් වූ පුවතක් එම ප්‍රදේශයෙන් වාර්තා වේ.\n\nඇසළ පෝය නිමිතිකර පසුගිය 03 වැනිදා ආරම්භ කළ එම හොල්මන් මන්දිරය “මහසෝන් අඩවිය” ලෙස නම්කර තිබිණි.\n\nපසුගිය 07 වෙනිදා දක්වා පැවැත්වීමට නියමිතව තිබූ එම හොල්මන් මැඳුර නැරඹීමට අවසන් දින අතිවිශාල පිරිසක් පැමිණ තිබේ. එකවර දෙදෙනකුට පමණක් ඇතුල් විය හැකි ලෙස සැලසුම් කර තිබූ හොල්මන් මන්දිරයට ඇතුළුවීමට රුපියල් 50 ක මුදලක් අය කරන ලදී.\n\nශබ්ද විකාශන යන්ත්‍ර ඔස්සේ විකාශනය කෙරෙන බෙර ඔස්සේ හොල්මන් මන්දිරයට ඇතුළු වන අය බියගැන්වීමට තරුණයන් හය දෙනකු නොයෙකුත් ක්‍රියාකාරකම්වල යෙදෙති.\n\nමෙසේ එම සිදුවීම් සිදුවෙද්දී අවසන් දිනය වූ පසුගිය 07 වෙනිදා රාත්‍රී 10.30 ට පමණ මන්දිරය තුළ හොල්මන් කරමින් සිටි තරුණයන් හයදෙනා එකවර සැබවින්ම සිහි විකල්ව හැසිරෙන්නට වූයෙන් සංවිධායකයෝ කලබලයට පත්විය. මේ වන විට හොල්මන් මන්දිරය නැරඹීමට අවස්ථාව එන තුරු පෝලිමේ සිටි පන්සියකට අධික පිරිසක් සිදුවන්නේ කුමක්දැයි විමසිලිමත්ව බලා සිටින්නට විය.\n\nදෙවොල් මඩු ශාන්තිකර්ම වල වැයෙන පටිගත කළ බෙරහඬ ශබ්ද විකාශන යන්ත්‍ර ඔස්සේ ගිගුම් දෙද්දී සංවිධායකයෝ කලබලයට පත්වූහ.\n\nප්‍රදේශයේ පන්සලේ හාමුදුරුවන් මෙන්ම යකැදුරන් කීප දෙනකුම කැඳවීමට කටයුතු කළ සංවිධායකයන් පැය තුනක පමණ කාලයක් තුළ සිදුකළ යන්ත්‍ර මන්ත්‍ර ගුරුකම් හා හාමුදුරුවන්ගේ සෙත් පිරිත් සජ්ජායනා මධ්‍යයේ සිහිවිකල් වූ හයදෙනා පියවි සිහිය ලැබුවද එක් අයකු හෝමාගම රෝහල වෙත යොමු කරවීමට සිදුවූ බව පැවසේ.ඇන්ටන් ප්‍රනාන්දු",
       "URL": "https://divaina.lk/%e0%b7%84%e0%b7%9c%e0%b6%bd%e0%b7%8a%e0%b6%b8%e0%b6%b1%e0%b7%8a-%e0%b6%b8%e0%b6%b1%e0%b7%8a%e0%b6%af%e0%b7%92%e0%b6%bb%e0%b6%ba%e0%b7%9a-%e0%b7%84%e0%b7%9c%e0%b6%bd%e0%b7%8a%e0%b6%b8%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/103/"
}