{
       "Source": "divaina",
       "Timestamp": "January 28, 2022",
       "Headline": "බිරිඳගේ බාලවයස්කාර නංගී දූෂණය කළ සැකකරුට වසර 10 ක සිර දඬුවම්",
       "News Content": "සිය බිරිඳගේ බාලවයස්කාර නැගණිය දූෂණය කිරීමේ චෝදනාවට වරදකරු කරනු ලැබූ විත්තිකරුවකුට බරපතළ වැඩ සහිත වසර 10 ක සිරදඬුවම් ලබාදීමට කොළඹ මහාධිකරණ විනිසුරු ආදිත්‍ය පටබැඳිගේ මහතා නියෝග කළේය.\n\nවින්දිත දැරියට රුපියල් ලක්‍ෂයක මුදලක් ගෙවීමට ද නියම කළ විනිසුරුවරයා මුත්තයියා සිවපෙරුමාල් නමැති විත්තිකරුට රුපියල් 10,000 ක දඩයක් ගෙවීමට ද නියෝග කළේය. මෙයට වසර දහයකට පමණ පෙරදී එම දැරිය ඇය පදිංචි නිවසේ සිට සිය නිවසට කැඳවාගෙන යන අතරතුරදී නවාතැන් පහසුකම් ලබාදෙන හෝටල් කාමරයකට ගෙනගොස් විත්තිකරු එම අපරාධය සිදුකර ඇතැයි පැමිණිල්ලේ කියැවිණි.\n\nවිත්තිකරු මේ වන විටත් වින්දිත දැරියගේ වැඩිමහල් සොහොයුරිය සමග පවුල් ජීවිතයක් ගෙවන දරුවන් කිහිපදෙනකුගේ සැමියකු වන බැවින් ලබාදිය හැකි අවම දඬුවම ලබාදෙන ලෙසට විත්තිය වෙනුවෙන් පෙනී සිටි නීතිඥ අසිත විපුලනායක මහතා කළ ඉල්ලීම කෙරෙහි අවධානය යොමු කළ විනිසුරුවරයා එකී වරදට නියම කළ හැකි අවම සිරදඬුවම එලෙස නියම කළේය.\n\nඒ. ජේ. ඒ. අබේනායක",
       "URL": "https://divaina.lk/%e0%b6%b6%e0%b7%92%e0%b6%bb%e0%b7%92%e0%b6%b3%e0%b6%9c%e0%b7%9a-%e0%b6%b6%e0%b7%8f%e0%b6%bd%e0%b7%80%e0%b6%ba%e0%b7%83%e0%b7%8a%e0%b6%9a%e0%b7%8f%e0%b6%bb-%e0%b6%b1%e0%b6%82%e0%b6%9c%e0%b7%93/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/561/"
}