{
       "Source": "divaina",
       "Timestamp": "August 26, 2023",
       "Headline": "පුද්ගලයකු මරා දමා පාතාලය තලංගම යකා නටයි",
       "News Content": "තලංගම රොබට් ගුණවර්ධන මාවතට ඊයේ (25 වැනිදා) පෙරවරුවේ කඩා වැදුණු සන්නද්ධ පාතාල සාමාජිකයන් දෙදෙනකු මහ මඟ ගමන් කරමින් සිටි පුද්ගලයකුට වෙඩි තබා ඝාතනය කර මුළු ප්‍රදේශයම භීතියට පත් කරමින් පලා ගොස් ඇත.\n\nමෙසේ ඝාතනයට ලක්වූයේ 43 හැවිරිදි ජානක පුෂ්පකුමාර නමැති අයෙකි.\n\nපාතාල නායක සමයං නමැත්තා බන්ධනාගාර බස් රථයකදී වෙඩි තබා ඝාතනය කිරීමේ සිද්ධියේ ප්‍රධාන සැකකරුවකු වන බන්ඩි නමැත්තාගේ ඥාති සොහොයුරකු බව කියන මෙම පුද්ගලයා පොලියට මුදල් දීම ඉඩම් විකිණීමේ බ්‍රෝකර්වරයකු ලෙස කටයුතු කිරීම සිය ජීවිකා වෘත්තිය ලෙස කරගෙන ගිය අයෙකි.\n\nපාතාල ආරවුලක් නොව මුදල් ආරවුලක් මුල් කරගෙන මෙම ඝාතනය සිදුවන්නට ඇති බවට පොලිසිය සැක පහළ කරයි.\n\nජානක පුෂ්පකුමාර නමැත්තා පොලී මුදල් එකතු කිරීමට ත්‍රිරෝද රථයකින් බත්තරමුල්ල ප්‍රදේශයට ගොස් ආපසු තලංගමට පැමිණ ත්‍රිරෝද රථයෙන් බැස පාගමනින් යමින් සිටියදී මෙම ප්‍රහාරයට ලක් විය.\n\nයතුරුපැදියකින් පැමිණි පාතාල මැරයන් දෙදෙනා පිස්තෝලයක් යොදා ගෙන ජානක පුෂ්පකුමාරට වෙඩි තබා පලා ගොස් තිබිණි.\n\nප්‍රහාරයෙන් බරපතළ තුවාල ලැබූ ඔහු කොළඹ ජාතික රෝහලට ඇතුළත් කිරීමෙන් පසු මියගොස් තිබේ.\n\nමෙම පුද්ගලයාගේ ඥාති සොහොයුරු බව කියන බන්ටි නමැති පාතාල ප්‍රබලයා මේ වනවිට ඩුබායි රාජ්‍යයේ සැඟ වී සිටින බව පොලිසිය පවසයි.\n\nජානක පුෂ්පකුමාර ඝාතනයට හේතුව මෙතෙක් අනාවරණය වී නැත. මෙම ඝාතනය සිදුකරන ආකාරය සීසීටීවී කැමරාවල සටහන්ව ඇති අතර ඒ ඔස්සේ විමර්ශන පවත්වන බව පොලිසිය පවසයි.\n\nතලංගම පොලිසිය විමර්ශන පවත්වාගෙන යයි.\n\nහේමන්ත රන්දුණු, එස්. ඩී. අබේසිංහ",
       "URL": "https://divaina.lk/%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%9a%e0%b7%94-%e0%b6%b8%e0%b6%bb%e0%b7%8f-%e0%b6%af%e0%b6%b8%e0%b7%8f-%e0%b6%b4%e0%b7%8f%e0%b6%ad%e0%b7%8f%e0%b6%bd%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/48/"
}