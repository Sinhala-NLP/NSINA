{
       "Source": "divaina",
       "Timestamp": "May 22, 2023",
       "Headline": "මින්නේරිය – රිටිගල සංචාරක නෙත පිනවූ‘කෝලිත’ මරා දළ කපාගෙන ගිහින්",
       "News Content": "මින්නේරිය ජාතික උiානයේ සහ රිටිගල ආශ්‍රිතව සැරිසැරූ දෙස් විදෙස් සංචාරකයන්ගේ සිත්දිනාගත් ‘කෝලිත’ නමැති දළ ඇතාට වෙඩි තබා මරා දළ යුගලය කපාගෙන යෑමේ සිද්ධියක් සම්බන්ධයෙන් රිටිගල වනජීවි අඩවි කාර්යාලය සහ හබරණ පොලිසිය ඒකාබද්ධව පුළුල් පරීක්‍ෂණයක් ආරම්භ කර තිබේ.\n\nප්‍රදේශවාසීන් විසින් රිටිගල වනජීවි කාර්යාලයට කරන ලද දැනුම්දීමකට අනුව හුරුළු වන රක්‍ෂිතයේ අඹගස්වැව ප්‍රදේශයේදී ඝාතනය කරන ලද කෝලිතගේ සිරුර එම නිලධාරීන් විසින් 19 වැනිදා රාත්‍රියේ සොයාගෙන තිබේ.\n\nපසුව එම නිලධාරීන් මේ සම්බන්ධයෙන් හබරණ පොලිසියට පැමිණිලි කළ අතර ඒ අනුව හබරණ පොලිසිය මේ සම්බන්ධයෙන් විමර්ශන ඇරඹීය.\n\nඅවුරුදු 15 ක් පමණ වයසැති කෝලිතට අඩි 2 ක් පමණ දිග හොඳින් වැඩෙමින් තිබූ දළ යුගලක් සතුව තිබූ බව ද වනජීවි නිලධාරීහු කියති.\n\nමෙම දළ ඇතා සම්බන්ධයෙන් පශ්චාත් මරණ පරීක්‍ෂණය සිදුකළ පශු වෛiවරුන් සඳහන් කර ඇත්තේ මීට ටික දිනකට පෙර මෙම දළ ඇතාට බඳින තුවක්කුවකින් වෙඩිතබා ඇති බවයි.\n\nආමාශයට එල්ල වූ එම වෙඩි උණ්ඩය නිසා පසුව විෂබීජයක් ශරීරගතව තිබූ බව හෙළිවූ බව ද පොලිසිය පවසයි. එලෙස වේදනාවෙන් සිට ඇති දළ ඇතාට කිසියම් පිරිසක් යළිත් වෙඩි තබා මරා දළ දෙක කපාගෙන යන්නට ඇතැයි සැකකරන බව ද පොලිසිය පවසයි.\n\nමේ පිළිබඳ හබරණ පොලිසියේ ස්ථානාධිපති ප්‍රධාන පොලිස් පරීක්‍ෂක පාලිත ඉලංගසේකර මහතාගේ උපදෙස් මත අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්‍ෂක හේරත් මහතාගේ මෙහෙයවීමෙන් වැඩිදුර පරීක්‍ෂණ පැවැත්වේ.ප්‍රදීප් ප්‍රසන්න සමරකෝන්, ඇළහැර – නිශ්ශංක වෙලගෙදර",
       "URL": "https://divaina.lk/%e0%b6%b8%e0%b7%92%e0%b6%b1%e0%b7%8a%e0%b6%b1%e0%b7%9a%e0%b6%bb%e0%b7%92%e0%b6%ba-%e0%b6%bb%e0%b7%92%e0%b6%a7%e0%b7%92%e0%b6%9c%e0%b6%bd-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/151/"
}