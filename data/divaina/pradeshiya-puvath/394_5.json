{
       "Source": "divaina",
       "Timestamp": "August 22, 2022",
       "Headline": "බියගම ෆේස්බුක් සාදය වටලයි : තරුණියෝ දෙදෙනෙක්, තරුණයෝ 14 ක් දැලේ",
       "News Content": "බියගම ප්‍රදේශයේ අවන්හල් භූමියක මුහුණු පොත ඔස්සේ දැනහැඳිනගෙන සාදයකට එක් වී සිටි තරුණියන් දෙදෙනකු සමග තරුණයන් 14 දෙනකු බියගම පොලිසිය මගින් පෙරේදා (20 වැනිදා) පෙරවරුවේ අත්අඩංගුවට ගෙන තිබේ.\n\nමේ තරුණ පිරිස ඊට පෙරදින (19 වැනිදා) රාත්‍රියේ මෙම ස්ථානයට පැමිණ පසුදින එනම් පෙරේදා (20 වැනිදා) උදේ වන තෙක්ම එහි සාදයේ රැදී සිට ඇත.\n\nමේ සම්බන්ධව පොලිසියට ලද තොරතුරක් මත මෙම වැටලීම සිදු කර තිබේ.\n\nඉන් එක් තරුණයකු ළඟ පමණක් අයිස් මත්ද්‍රව්‍ය මිලි ග්‍රෑම් 40 ක් තිබී හමු වූ අතර සෙසු පිරිස ළඟ මත්ද්‍රව්‍ය කිසිවක් නොතිබූ බව කියැවේ.\n\nඒ අනුව මත්ද්‍රව්‍ය ළඟ තිබී හමු වූ තරුණයා මහර මහෙස්ත්‍රාත් අධිකරණයට ඉදිරිපත් කිරීමට කටයුතු කර ගෙන යන අතර සෙසු පිරිසට තරයේ අවවාද කොට මවුපියන් වෙත භාරදීමට කටයුතු කරන ලදී.\n\nමෙම තරුණ පිරිස කොළඹ කොටහේන ඇතුළු විවිධ ප්‍රදේශවල පදිංචි වයස අවුරුදු 25 ට අඩු වියේ පසුවන්නන් වන බව කියති.\n\nබියගම පොලිස් ස්ථානාධිපති ප්‍රධාන පොලිස් පරීක්ෂක අජන්ත පුෂ්පකුමාර මහතාගේ උපදෙස් අනුව විවිධ පැමිණිලි විමර්ශන අංශයේ ස්ථානාධිපති ප්‍රධාන පොලිස් පරීක්ෂක එස්. ඩී. ගරුසිංහ, පො.කො. සේනානායක (88674), කරුණාරත්න (96937), අරවින්ද (34107) හා කාන්තා පො කො. දිල්රුක්ෂි (11151) යන නිලධාරීහු විසින් මේ වැටලීම සිදු කරනු ලැබූහ.\n\nදෙල්ගොඩ – ඩබ්ලිව්. ඩී. විතාන හා බියගම – සුදත් පුබුදු කීර්ති",
       "URL": "https://divaina.lk/%e0%b6%b6%e0%b7%92%e0%b6%ba%e0%b6%9c%e0%b6%b8-%e0%b7%86%e0%b7%9a%e0%b7%83%e0%b7%8a%e0%b6%b6%e0%b7%94%e0%b6%9a%e0%b7%8a-%e0%b7%83%e0%b7%8f%e0%b6%af%e0%b6%ba-%e0%b7%80%e0%b6%a7%e0%b6%bd%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/394/"
}