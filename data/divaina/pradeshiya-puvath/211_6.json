{
       "Source": "divaina",
       "Timestamp": "March 16, 2023",
       "Headline": "ඉපදුණු දරුවාගේ ඩීඑන්ඒවලින් සැබෑ පියා හෙළිවෙලා – විත්තිකරුට වසර තිහක සිරදඬුවම්",
       "News Content": "බාල වයස්කාර සිය නැගණිය දූෂණය කළ බව කියන සොහොයුරෙකුට අවුරුදු තිහක බරපතළ වැඩ සහිත සිර දඬුවමක් බළපිටිය මහාධිකරණ විනිසුරු ඩී. ඇම්. රංග දිසානායක මහතා ඊයේ (16) වැනිදා නියම කළේය.\n\nමෙසේ සිර දඬුවම් නියම වූයේ පිටිගල අමුගොඩ සිත්තරගොඩ පදිංචි පිටුවල කංකානම්ගේ අසංක නොහොත් රුවන් (36) නමැති අයකුටය.\n\nමෙම දෙදෙනා එක පියෙකුගේ හා මව්වරු දෙදෙනකුගේ දරුවන් වන අතර ඌරගස්මංහන්දිය පොළ අසල නිවෙසක දෙමව්පියන් සමඟ එකට ජීවත්ව සිට ඇත.\n\nවයස අවුරුදු දාහතරක් වන නැගණිය සමග මොහු මාස පහක් හයක් තිස්සේ වරින් වර එක්වීම නිසා ගැබිනියක් වී ඇත. දරු ගැබට මාස හතක් වන විට දැනගත් දෙමව්පියන් විසින් 2013 ජනවාරි මස 20 වැනි දින ඌරගස්මංහන්දිය පොලිසියට පැමිණිලි කිරීමෙන් පසු අධිකරණය වෙත යොමු කර තිබේ. ඒ අනුව දැරිය පරිවාස භාරයට ලක් කිරීමෙන් පසු පරිවාස භාරයේ දී 2013 අප්‍රේල් මස 21 වැනි දින දැරිය දරුවකු ප්‍රසූත කර ඇත.\n\nඋසාවියෙන් ලද නියෝග මත දූෂණය කළ අය සහ දරුවා ඩී. එන්. ඒ. පරීක්ෂණයකට ලක් කිරීමෙන් පසු මොහු දරුවාගේ පියා බව ඔප්පු වී තිබේ. ඒ අනුව මොහු වරද පිළිගැනීමෙන් පසු චෝදනා දෙකකට වරදකරු වූ හෙයින් එක චෝදනාවකට වසර පහළොව බැගින් වසර තිහක බරපතළ සිර දඬුවමක් මහාධිකරණ විනිසුරු විසින් නියම කරන ලදී. ඌරගස්මංහන්දිය පොලිසියේ උප පොලිස් පරීක්ෂක ප්‍රසන්න මහතා විසින් නඩු මෙහෙයවන ලදී.බළපිටිය – අනුර යසමිත්",
       "URL": "https://divaina.lk/%e0%b6%89%e0%b6%b4%e0%b6%af%e0%b7%94%e0%b6%ab%e0%b7%94-%e0%b6%af%e0%b6%bb%e0%b7%94%e0%b7%80%e0%b7%8f%e0%b6%9c%e0%b7%9a-%e0%b6%a9%e0%b7%93%e0%b6%91%e0%b6%b1%e0%b7%8a%e0%b6%92%e0%b7%80%e0%b6%bd%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/211/"
}