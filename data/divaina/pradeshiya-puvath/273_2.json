{
       "Source": "divaina",
       "Timestamp": "January 10, 2023",
       "Headline": "තලවකැලේ හින්දු කෝවිල අසල නවතා තිබූ ත්‍රිරෝදයක් තුළ බිළිඳියක දමා ගිහින්",
       "News Content": "බිළිඳිය දමා ගිය අය සොයා සීසීටීවී ඔස්සේ පරීක්ෂණ අරඹයි\n\nතලවකැලේ හින්දු කෝවිල අසල ගාල් කර තිබූ ත්‍රිරෝද රථයක් තුළ බිළිඳියක් අතහැර දමාගොස් තිබියදී සොයාගෙන එම බිළිඳිය ලිඳුල ප්‍රාදේශීය රෝහල වෙත භාර දුන් බව තලවකැලේ පොලිසියේ ස්ථානාධිපති ප්‍රධාන පොලිස් පරීක්ෂක සමන්ත පෙරේරා මහතා පැවසීය. ත්‍රිරෝද රථය දිනපතා කෝවිල අසල ගාල් කර තැබෙන බවත්, නගරයේ පිරිසිදු කිරීමට පැමිණි තලවකැලේ ලිඳුල නගර සභාවේ සේවකයින් විසින් ත්‍රිරෝද රථය තුළ කුඩා දරුවෙකු හඬන ශබ්දය ඇසී ඒ පිළිබඳව සොයා බැලීමේදී ත්‍රිරෝද රථයේ පසුපස අසුනේ බිළිඳියක් සිටින බවට දැක ඒ පිළිබඳව තලවකැලේ පොලිසිය දැනුවත් කර ඇත.\n\nදින 12-14 පමණ වයසැති බිළිඳිය මනා ශරීර සෞඛ්‍යයකින් සිටින බවත්, එම බිළිදියට තලවකැලේ පොලිස් නිලධාරිනියෙකුගෙන් මව් කිරි ලබා දී එම බිළිඳිය ලිඳුල ප්‍රාදේශීය රෝහල වෙත භාරදුන් බව පොලිස් ස්ථානාධිපතිවරයා කියා සිටියේය.\n\nත්‍රිරෝද රථය තුළ බිළිඳිය දමා ගිය අය පිළිබඳ ආරක්ෂිත කැමරා දර්ශන ඔස්සේ තලවකැලේ පොලිසිය අංශ කිහිපයක් ඔස්සේ පුළුල් පරීක්ෂණයක් ආරම්භ කර ඇත.\n\nලිදුල ප්‍රාදේශීය රෝහලට ඇතුළත් කළ බිළිඳිය වැඩිදුර ප්‍රතිකාර සඳහා නුවරඑලිය දිස්ත්‍රික් මහ රෝහල වෙත මාරු කර යවා ඇත.\n\nඡායාරූප හා සටහන නුවරඑළිය නාලක රත්නායක",
       "URL": "https://divaina.lk/%e0%b6%ad%e0%b6%bd%e0%b7%80%e0%b6%9a%e0%b7%90%e0%b6%bd%e0%b7%9a-%e0%b7%84%e0%b7%92%e0%b6%b1%e0%b7%8a%e0%b6%af%e0%b7%94-%e0%b6%9a%e0%b7%9d%e0%b7%80%e0%b7%92%e0%b6%bd-%e0%b6%85%e0%b7%83%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/273/"
}