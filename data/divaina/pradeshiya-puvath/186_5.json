{
       "Source": "divaina",
       "Timestamp": "April 13, 2023",
       "Headline": "අවුරුද්දට ඇඳුම් ගන්න ගිහින් අක්කට දැමූ වෙට්ටුවෙන් නංගි පොලිසියේ",
       "News Content": "ඥාති අක්කා කෙනෙකු සමඟ සිංහල අලුත් අවුරුද්දට ඇඳුම් මිලදී ගැනීමට නොච්චියාගම නගරයට ගිය වයස අවුරුදු 13 ක බාලවයස්කාර දැරියක රවටාගෙන ගොස් දූෂණයට ලක්කළ 17 හැවිරිදි තරුණයකු පෙරේදා (11 දා) අත්අඩංගුවට ගත් බව නොච්චියාගම පොලිසිය පවසයි.\n\nමෙලෙස අත්අඩංගුවට පත්ව ඇත්තේ 17 හැවිරිදි තරුණයෙකි.\n\nසිද්ධියට මුහුණ පෑ දැරිය වෙනත් පොලිස් වසමක සිට නොච්චියාගම ප්‍රදේශයට පැමිණ ඥාති අක්කා කෙනෙකු සමග අලුත් ඇඳුම් මිලදී ගැනීමට ගිය අවස්ථාවේදී මෙම සිද්ධියට මුහුණ පා ඇත. එක්වරම ඥාති අක්කා මඟහැර තමා ෆාමසියකට ඇතුළු වී සැඟවී පසුව යතුරුපැදියකින් පැමිණි පෙම්වතා සමග අනුරාධපුරයට ගිය බව දැරියගේ ප්‍රකාශවල සටහන්ව ඇතැයි පොලිසිය කියයි. සැකකාර පෙම්වතා නාට්‍ය සංදර්ශනයකදී මීට මාස හතරකට පෙර දැන හඳුනාගත් බවත්, පසුව ඔහු සමඟ ප්‍රේම සබඳතාවක් පවත්වමින් සිටියදී තමන් මෙම සිද්ධියට මුහුණ පෑ බව දැරිය සිදුකළ ප්‍රකාශවල වැඩි දුරටත් සටහන්ව ඇතැයි පොලිසිය කියයි. අත්අඩංගුවට පත් සැකකරු අධිකරණයට ඉදිරිපත් කිරීමට නියමිතව තිබූ අතර දැරිය අධිකරණ වෛද්‍යවරයා වෙත ඉදිරිපත් කිරීමට නියමිතව තිබුණි.\n\nනොච්චියාගම පොලිස් ස්ථානාධිපති ප්‍රධාන පොලිස් පරීක්ෂක එම්. එස්. කුමාරසේන මහතාගේ උපදෙස් මත නිලධාරීහු පිරිසක් වැඩිදුර විමර්ශන මෙහෙයවා සැකකරු අත්අඩංගුවට ගත්හ.මිහින්තලේ – රංග චතූ",
       "URL": "https://divaina.lk/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%8a%e0%b6%af%e0%b6%a7-%e0%b6%87%e0%b6%b3%e0%b7%94%e0%b6%b8%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/186/"
}