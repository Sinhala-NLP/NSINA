{
       "Source": "divaina",
       "Timestamp": "October 10, 2021",
       "Headline": "මෙහෙත් හරි වැස්ස එහෙත් හෙම වෙන්ටැ… වහින්නේ පැලිවළං පොළවට දුක් විඳින්නේ අපේ කරුමෙට",
       "News Content": "වහින්නට හැකි නම් ගිගුම් දීවියළි ගම්බිම්වලට ඉහළින්…\n\nඑවැනි ප‍්‍රාර්ථනාවක් තිබුණු රටක, පොද නොකැඩි ඇදහැලෙන චුරු චුරුව දැන් අපට මහා වදයකි. හිමිදිරියේම අහස කඩාහැලෙන්නට මෙන් වහින වැස්ස නතර වෙන්නේ පැයක් දෙකක් ගෙවී ගිය පසුය. මිනිසුන් රැකියා ස්ථානවලට දුවන්නේ බාගෙට තෙමීගෙනය. රැකියාවක නිරත අයට තෙමීගෙන හෝ ප‍්‍රමාද වී හෝ අදාළ සේවා ස්ථානයට යා හැකිය. විවිධ කර්මාන්තවල නිරත පුද්ගලයන්ට, නගරවල පේව්මන්ට් වෙළෙඳුන්ට සහ කුලීකරුවන්ට මේ වැස්ස සාපයකි.\n\n‘‘මේක අපේ කරුමෙට වහින වැස්සක්… රට වහල තියලා ඇරිය දවසෙ ඉඳලා මේ කඩුත්තු වැස්සෙ ඉවරයක් නෑ. මොළේ විකාර වෙන්න ප‍්‍රශ්නවලින් හෙම්බත් වෙලා ඉන්න අපි මේ වැස්ස නිසා තවත් අසරණ වෙනවා…’’ ඒ වචන ටික මට ඇසුණේ ඇලකන්ද බස් රථයක් පැමිණෙන තුරු පිටකොටුව දුම්රිය පාලම අසල බලා සිටින විටය. පසුගිය බදාදා උදේ කනවැකුණු ඒ වචන ‘වැස්ස’ ගැන සටහනක් තැබීමට මා පෙලඹුවේය. ඒ මොහොතේම කනවැකුණු වචන පිටකළ විසිතුරු භාණ්ඩ වෙළෙඳසලේ ව්‍යාපාරිකයා සමීපයට ගොස් වැස්ස ගැන මම කතා කළෙමි.\n\n‘‘මේක දේව සාපයක් මහත්තයො… වසංගතේ ඉවරයකුත් නෑ. වැස්සෙ ඉවරයකුත් නෑ. රටේ ප‍්‍රශ්නවල ඉවරයකුත් නෑ. එන්න… එන්න… ප‍්‍රශ්න ගොඩගැහෙනවා. අන්තිමේ ඒ ප‍්‍රශ්නවල බර සැහැල්ලූ කරන්නේ ජනතාව මත පටවලා. දැන් මිනිස්සු කතා කරන්නේ ඉන්ධන, ගෑස්, හාල්, කිරි පිටි මිල වැඩිවීම ගැන විතරයි. සමහර භාණ්ඩවල මිල හිතාගන්න බැරි විදිහට වැඩි වෙලා තියෙනවා. විවිධ මිල ගණන් යටතේ ටයිල් තිබුණු වෙළෙඳපොළ අද එක ව්‍යාපාරිකයෙක් බූදලයක් කරගෙන හිතෙන හිතෙන විදිහට මිල වැඩි කරනවා. වයරින් බඩු, විදුලි උපකරණ, තීන්ත වර්ග, යකඩ කම්බි ටින්ටස් ඇණයේ ඉඳලා මිල ගණන් අසාමාන්‍ය විදිහට වැඩි වෙලා තියෙනවා. ඔය කිහිපයක් විතරයි. සෑම භාණ්ඩයකම මිල වැඩි වෙලා. භාණ්ඩවල මිල වැඩිවීමට සාපේක්‍ෂව මහත්තයලාගේ පඩිය වැඩි වෙලාද? අපිට ලැබෙන ආදායම වැඩි වෙලාද? මහත්තයලාගේ පඩිත් කැපිලා… අපේ ආදායමත් අඩු වෙලා. ඒත් දේශපාලනඥයන්ගේ, රාජ්‍ය සේවකයන්ගේ පඩියෙන් තුට්ටුවක්වත් අඩු වෙලා නෑ. ඒ මිනිස්සුන්ට වසංගතේ තිබුණත් එකයි, වැස්සත් එකයි. ඒක තමයි මහත්තයො මම කිව්වේ වහින්නෙ රටේ සාපයට, ඒ වැස්සෙන් බැට කන්නෙ අපේ කරුමෙට කියලා…’’ රට යන අත හඳුනාගෙන, බුද්ධියෙන් සමාජයේ ජීවත්වන එවැනි ව්‍යාපාරිකයන් සමඟ කතා කිරීමට ලැබීම ද වාසනාවකි. තවත් බොහෝ දේ ඔහු මට කීවේය. වැස්සට සම්බන්ධයක් නැති ඒ වචන මේ කතාවෙන් මම ඉවත් කළෙමි.\n\nඉඳිකටු වැස්ස තවමත් හීනියට වැටේ. ඇලකන්ද බස් රථය ඈතින් නතර කර තිබෙන අයුරු දුටු මම විසිතුරු භාණ්ඩ ව්‍යාපාරිකයාට සමු දී, දිව ගොස් බස් රථයට නැඟගත්තෙමි. මුළු බස් රථයටම සිටියේ මගීන් තිදෙනකු පමණි. නිදහසේ පිටුපස අසුනට බර දී, හොරණ අඟුරුවාතොට කුඩා රබර් වතු හිමියකුට ඇමතුමක් ලබාගෙන මේ දිනවල රබර් රොටිවලින් ලැබෙන ආදායම ගැන විමසා බැලූවෙමි.\n\n‘‘මොන ආදායමක්ද? දවස් ගාණකින් රබර් කපාගන්නත් බැරි වුණා. මේ අවුරුද්දටම මාසයක් හරියට පෑව්වෙ නෑ. අවුරුද්ද පුරා වැස්ස. රබර් කට්ටිය නඩත්තු කරන්නවත් ආදායමක් ලැබෙන්නේ නෑ. රබර් විතරක් නෙමෙයි වැස්සට තේ දලූ අස්වැන්නත් අඩු වෙනවා. සමහර තේ වතුවලින් ලැබුණු අස්වැන්න බාගෙට බාගයක් අඩු වෙලා. හරියට පොහොරකුත් නැතිව වැස්සත් වැටෙනකොට අස්වැන්න හොඳටම අඩු වෙනවා. තව ඉස්සරහට මොනව වෙයිද දන්නෙ නෑ. අපි නම් කොහොම හරි කාල බීල ජීවත් වෙනවා. කුලී වැඩ කරන මිනිස්සු මේ වැස්සට අනාථයි. එළි පහළියේ මෙලෝ වැඩක් කරන්න බෑ. ඒ මිනිස්සු පව්… පුළුවන් විදිහට අපිත් පිහිට වෙනවා…’’ මම කතා කළේ වැස්සට සේදෙන රබර් වගාව ගැනය. එහෙත් ඔහු කතා කළේ අසරණ වී සිටින කුලීකරුවන් ගැනය. කුසුම්සිරි වැනි ව්‍යාපාරිකයන් අද සමාජයේ සිටීම ගැන අප සතුටු විය යුතුය.\n\nරබර්, තේ වගාවන් හැරුණුකොට මගේ මනසේ ඇඳුනේ වී ගොවිතැනය. එක දිගට ඇදහැලෙන වැස්ස සමඟ වී ගොවිතැනේ හෙට දවස ගැන විමසා බැලීමට ගොවිතැන රජකම සේ සලකන ආචාර්ය චමිල ලියනගේ මහතාට මම ඇමතුමක් ලබා ගත්තෙමි.\n\n‘‘මේ අපි භුක්ති විඳිමින් සිටින්නේ කාලගුණ විපර්යාසවල ප‍්‍රතිඵලයකි. ඉස්සර මේ කාලෙට මේ විදිහට වැස්සෙ නෑ. මීට අවුරුදු විස්සකට පෙර තිබුණු දේශගුණය නෙමෙයි දැන් තියෙන්නේ. ගිය කන්නයට, ඉස්සෙල්ලා කන්නයේ පෙබරවාරි මාසෙ අපි කැලෑ එළිපෙහෙළි කරල ගිනි තියන්න බලාගෙන හිටියා, පෑව්වෙ නෑ. අන්තිමේ ගින්දර දාගන්න බැරිව බිම අස්වද්දන්න බැරිව ගියා. සාම්ප‍්‍රදායික ගොවියො මුලින්ම කරන්නේ වගා බිම් අස්වැද්දීමට කැලෑ ගසා දාලා ගිනි තැබීම. අවුරුද්ද පුරා වැටෙන මේ වැස්ස නිසා රොඩු බොඩු ගිනි ගන්න තරම් පොළොවේ රස්නයක් හිටින්නෙ නෑ. ගිනි ලා ගන්න බැරි නිසා පොළොව බිම් කරගන්න තියෙන අවස්ථාවත් නැති වෙලා යනවා. ඒ වගේම වී වගාවේදී මුල් වර්ධනය වෙන්නේ අඟල් දෙකක්, තුනක් වගේ පස් තට්ටුවක. ඊට යටින් මොන තරම් පෝෂ්‍යපදාර්ථ තිබුණත් ගොයම් ගසට ප‍්‍රයෝජනයක් නෑ. මේ වැස්සට මතුපිට පස් තට්ටුවේ පෝෂ්‍යපදාර්ථ සෝදාගෙන යනවා. මේ ගැටලූව වී ගොවිතැනට විතරක් නෙමෙයි අනෙකුත් ගොඩ ගොවිතැන්වලටත් බලපානවා. අපි නොහිතන දීලර රෝග බෝවෙන්න තියෙන ඉඩ ඉතා වැඩියි. විශේෂයෙන්ම කුඹුරු ඉඩම්වලට ගොක් පණුවාගේ හානිය එන්න පුළුවන්. සාමාන්‍යයෙන් කුඹුරු වපුරලා, පැළ ගොයම දවස් දාහතරක්, පහළොවක් වෙනකොට වක්කඩ කඩලා මාසයයි දවස් දහයක් විතර කුඹුර වේළෙන්න හරිනවා. එහෙම කරන්නේ ගොක් පණුවාගේ හානිය එන නිසා. ඒත් මේ වහින වැස්සට කුඹුරුවල නිතරම වතුර රැඳිල තියෙනවා. මෙවැනි කාලගුණික විපර්යාස පවතින අවස්ථාවලදී පහසුවෙන් වතුර බැස යෑමට අවශ්‍ය කෘෂි වාරි යටිතල පහසුකම් සම්පුර්ණ වෙලත් නෑ. පසුගිය අවුරුදු තිහ, හතළිහ කාලය තුළ එම යටිතල පහසුකම් සංවර්ධනය කිරීමට කිසිම රජයක් කටයුතු කළේ නෑ. ඒ වගේම වී වගාවේ අස්වනු ඵල ගන්න කාලයට වැස්ස වැටෙනකොට බීජවල තියෙන සඵලතාවය සහ බීජ පිරෙන ගතිය සම්පූර්ණයෙන්ම නැති වෙලා යනවා. මේ කන්නයේ නෙළා ගත් වී අස්වැන්න අසාමාන්‍ය විදිහට බොල් වෙලා තියෙනවා. ඒ වගේම කුඹුරුවලට අමුතු පුස් ගතියක් ආවා. ඒකට හේතුව තමයි ගොයම් ඵල ගන්න කාලේ ඇදහැලූණු වැස්ස. ඔය සේරටම ඔරොත්තු දීගෙන කෙළින් සිටින ගොයම් ගහේ කරලට කිරි වැදිලා පහළට බර වෙනකොට මුලේ දරාගැනීමේ ශක්තියක් නැතිකමට වී කරල ආසාමාන්‍ය විදිහට පහළට නැවෙනවා. වැස්සත් එක්ක එන සුළඟට ඒ ගොයම් ගස් බිමට වැටෙනවා. මේ ඇදහැලෙමින් තිබෙන්නේ වී වලට හානිකර වර්ෂාවක්. මේක අතිශය බරපතළ තත්ත්වයක්…’’ නොනවතින වැස්සත් සමඟ වී ගොවිතැනට සිදුවෙමින් තිබෙන හානිය ගැන චමිල ලියනගේ මහතා අපූරුවට විස්තර කළේය. රටේ විවිධ බෝග වගාවන්ට සහ සෙසු කර්මාන්තවලට වැස්සෙන් සිදුව ඇති බලපෑම කෙටියෙන් අපි විස්තර කළෙමු. ඇලකන්ද බස් රථයත් සුගතදාස ක‍්‍රීඩාංගණය අසල නතර විය. ඉඳිකටු වැස්ස තවමත් නතර වී නැත. හීනියට වැටෙන වැහි පොද නොතකමින් කාර්යාලයට පැමිණි මම කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් ආසිරි කරුණාවර්ධන මහතාට දුරකථන ඇමතුමක් ලබාගෙන පවතින අයහපත් කාලගුණික තත්ත්වයට බලපා ඇති හේතු විමසා සිටියෙමි.\n\n‘‘කාලගුණ දෙපාර්තමේන්තුව කියන විදිහට අදත් වැහි තියෙනවා. ගාල්ල, රත්නපුරය ආදී ප‍්‍රදේශවලට ඊයෙත් තද වැසි වැටුණා. හෙට අනිද්දා වෙනකොට වැස්ස අඩු වෙයි කියලා අපි විශ්වාස කරනවා. ඒත් නාය යෑමේ අවදානම තවමත් තියෙනවා…’’ කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල්වරයා වැස්ස අඩුවන බවට විශ්වාසය ඵල කිරීම රටේ ජනතාවට සතුට දනවන පණිවිඩයකි. එහෙත් මේ ඇදහැලෙන අකාල වැස්ස කුමක්ද? යන්න විමසා බැලීමට පරිසරවේදී තිලක් කන්දේගම මහතාට මම දුරකථන ඇමතුමක් ලබා ගත්තෙමි.\n\n‘‘ශ‍්‍රී ලංකාව දූපතක්. ඒ වගේම සූර්යයා අපේ රටට ඉහළින් දෙවතාවක් ගමන් කරනවා. කර්කටක නිවර්තනයේ සිට මකර නිවර්තනයට ගමන් කරන අතරත්, මකර නිවර්තනයේ සිට කර්කටක නිවර්තනයට ගමන් කරන අතරත් සූර්යයා අපේ රට ඉහළින් ගමන් කරනවා. සූර්යයා අපේ රට ඉහළින් ගමන් කරන එක් දිනක් සැප්තැම්බර් මාසෙ 1 වැනිදා. ඊළඟ දිනය අපේ‍්‍රල් මාසෙ 13 වැනිදා. එදින අපි සූර්යයා සමරනවා. ඒ වගේම මේ තමයි අපේ රටේ වැස්සෙ ආරම්භක දින දෙක. ඒ කාලයට වැහි වළාකුළු හැසිරෙන ආකාරය බලාගෙන ඉඳලා බිම බලල වැඩ කරපු ජාතියක් හැටියට තමයි අපි ඉතිහාසගත වෙලා තියෙන්නේ. දැන් ඒවා අපේ මිනිසුන්ට අමතක වෙලා…’’\n\n‘‘ඒ වගේම මේ දූපත උඩ සූර්යයා ඉන්න වේලාවට අපේ රට රත්වෙනවා. රත්වෙනකොට දූපතේ වාතය ඉහළට ගමන් කිරීම නිසා, ඒ රස්නය පිරවීමට පහළින් වළාකුළු හැදෙනවා. ඒ තමයි මුහුද හරහා පැමිණෙන වලාකුළු. ජල වාෂ්පවලින් පිරුණු වලාකුළු. උදේ රත් වෙලා හවස වහිනවා. උදේට පැහැදිලි අහස, හවසට වලාකුළුවලින් පිරිලා. අව්වයි වැස්සයි දෙකම තියෙන වැස්ස, ගොවියාගේ හිත මිතුරු වැස්සයි. සංවහන වැස්ස. අව්වයි වැස්සයි දෙකම තියෙන වැස්ස තුළ ක්ෂුද්‍ර ජීවීන්ගේ ක‍්‍රියාකාරිත්වය ඉතා ඉහළයි. ඒ නිසා අපේ රටේ හොඳම වැසි කාල දෙක තමයි මාර්තු – අපේ‍්‍රල් සහ ආගෝස්තු – සැප්තැම්බර්. යල, මහ කන්න දෙකේ ආරම්භය එන්නේ එම කාල දෙකේදී. අපේ රටේ කෘෂිකාර්මාන්තය කෙරෙන්නේ ඒ සංවහන වැසි දෙකේදී. ඒ වගේම සූර්යයා කර්කටක නිවර්තනයට ළගා වූ විට ඊට පහළ කාන්තාර ප‍්‍රදේශය රත්වෙලා වාතය ඉහළට ගමන් කරනවා. පහළ හුළං ධාරා ඉහළට ගමන් කරනවා. ඒ සුළඟ තමයි අපේ රටට හමාගෙන එන නිරිත දිග මෝසම. සූර්යයා මකර නිවර්තනයට ළඟා වූ විට පහළ කාන්තාර රත්වෙලා ඉහළට ගමන් කරන වාතය උතුරු දිසාවෙන් අපේ රටට හමාගෙන එනවා. ඒ සුළඟ අපි හඳුන්වන්නේ ඊසාන දිග මෝසම කියලා. මේ මෝසම් දෙකේදී අපේ රටේ වැව් පිරෙන්න වැස්ස වැටෙනවා. ඒත් සංවහන වැසි දෙකෙන් තමයි කෘෂිකාර්මාන්තය කරගෙන යන්නේ. එවැනි හිතමිතුරු පරිසරහිතකාමී වැසි රටාවක් තිබුණු රටක් තමයි මේක…’’\n\n‘‘මේ වැසි රටා පිළිබඳ අද කාලේ මිනිසුන්ට අවබෝධයක් නෑ. මේ වැසි රටා ගැන වාරිමාර්ග දෙපාර්තමේන්තුවටත් පැටලිලා තියෙන්නේ. ඒ වගේම දැන් මේ මෝසම් වැසි දෙකේ ගැටලූවක් තියෙනවා. ඒ ගැටලූව නිර්මාණය වී තියෙන්නේ සුළඟ වේගයෙන් ඇදී ඒම සහ කරකැවීම තුළ. දැන් අපිට අර්බුදයක් වී තියෙන්නේ කරකැවෙන සුළඟ සමඟ වහින වැස්ස. ඒ අර්බුදකාරී වැස්ස නිර්මාණය වෙලා තියෙන්නේ මුහුදෙ තැන තැන රත්වීම නිසා. මුහුදෙ එම රත්වීම සිදුවෙමින් තිබෙන්නේ ලෝකවාසීන් විසින් විශාල කාබන් ප‍්‍රමාණයක් වායුගෝලයට මුදාහැරීම නිසයි. වායුගෝලයේ කාබන් රඳවාගැනීමේ සීමාවක් තියෙනවා. ඉතිරිය මුහුදට යනවා. මුහුදෙ තියෙන ලවන, කාබන් උරා ගන්නවා. මුහුදේ යම් ප‍්‍රදේශයකට සූර්යයා මුදුන් වූ හැටියේ ඒ ප‍්‍රදේශය රත්වෙනවා. රත්වූ හැටියේ කරකැවීමෙන් සුළියක් හැදෙනවා. ඒවා තමයි සුළි සුළං. ඉස්සර කලාතුරකින් වාර්තා වූ සුළි සුළං දැන් නිරන්තරයෙන් ඇති වෙනවා. ඒ සුළි සුළඟ අන්තරාකාරී සුළඟක්. ඒ සුළඟත් එක්ක එන වැස්ස විපතක්. මේ සිද්ධ වෙමින් තිබෙන්නේ ඒ විපත. වායුගෝලය උමතුවීම තුළින් හටගත් විපතක්. ඒ වගේම සුළි සුළං සමඟ අපේ රටට වැසි වැටුණු රටාවත් වෙනස් වෙනවා. දැන් ඒ වෙනස සිදු වෙලා තියෙනවා…’’\n\n‘‘මේ විපතට වගකියන්න ඕනෑ ලෝකවාසීන්. කාබන් මුදාහැරීම නතර කර පෘථිවි ගෝලය උණුසුම් කිරීම අවම කරගන්න පුළුවන් ලෝකවාසීන්ටම විතරයි. වායුගෝලයට කාබන් මුදාහැරිය යුත්තේ අහස වැහිලා තියෙන කාලයට විතරයි. අහස වැහිලා තියෙන්නේ බිනර මාසේ. සෑම කර්මාන්තයක්ම අපි කරන්න ඕනෑ මේ දේවල් ගැන නිසි අවබෝධයෙන් යුක්තවයි. එහෙම නැති වුණොත් අපේ වළ අපිම කපා ගත්තා වෙනවා…’’ තිලක් කන්දේගම මහතාගේ ඒ අදහස් දැක්වීම පෙළගැසෙන මේ සටහනට මුතු වැලක් වැනිය. එහෙයින් තවත් අටුවා ටීකා ඒ මුතු වැළට ඇමිණීමට ඇවැසි නැත. අපි කතාවට විරාමයක් තැබුව ද, වැස්ස තවමත් ඇදහැලේ…\n\nතරංග රත්නවීර",
       "URL": "https://divaina.lk/%e0%b6%b8%e0%b7%99%e0%b7%84%e0%b7%99%e0%b6%ad%e0%b7%8a-%e0%b7%84%e0%b6%bb%e0%b7%92-%e0%b7%80%e0%b7%90%e0%b7%83%e0%b7%8a%e0%b7%83-%e0%b6%91%e0%b7%84%e0%b7%99%e0%b6%ad%e0%b7%8a-%e0%b7%84%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/662/"
}