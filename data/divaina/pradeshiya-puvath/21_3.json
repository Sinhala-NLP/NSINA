{
       "Source": "divaina",
       "Timestamp": "September 18, 2023",
       "Headline": "නල්ලූර් කෝවිලේ උත්සවයට ගිය අවු. දෙකහමාරේ දැරිය අතුරුදන්",
       "News Content": "යාපනය නල්ලූර් කෝවිලේ උත්සවයට රැගෙන ගිය වයස අවුරුදු දෙකහමාරක දැරිය අතුරුදන් වී දැනට දින තුනක් ගත වී ඇතත් එම දැරිය පිළිබඳ මෙතෙක් කිසිඳු හෝඩුවාවක් ලැබී නොමැති බව යාපනය පොලීසිය 17 දා පැවැසීය.\n\nවවුනියාවේ සෙට්ටිකුලම ප්‍රදේශයේ සිට එම දැරියගේ දෙමව්පියන් මෙම දැරිය යාපනය නල්ලූර් කොවිලේ උත්සවයට රැගෙන ගොස් සිටියදී එම දැරිය සැප්තැම්බර් මස 15 දා රාත්‍රී අතුරුදහන් වී ඇත.\n\nප්‍රීති අස්විකා නමැති දැරිය නල්ලු‍ර් කෝවිලට එසේ රැගෙන ගොස් ඇත්තේ ඇය වෙනුවෙන් දෙමව්පියන් විසින් වූ බාරයක් ඔප්පු කිරීම පිණිසය.\n\nඇය අතුරුදන් වූ අවස්ථාවේදීම කෝවිලේ රාජකාරියේ නිරත පොලිස් නිලධාරීන්ට දැරියගේ දෙමව්පියන් මේ බව දැනුම් දීමෙන් පසුව ශබ්දවාහිනී යන්ත්‍ර මගින් ජනතාවට සිද්ධිය පිළිබඳ තොරතුරු දැනුම් දී තිබේ.\n\nනමුත් මේ දක්වාම දැරිය හමු වී නොමැත.\n\nපොලීසියට කරන ලද පැමිණිල්ලට අනුව පොලීසිය කෝවිලේ සී.සී.ටී. කැමරා වල දර්ශන පරීක්ෂා කොට ඇතත් දැරියගේ දර්ශන දැක ගැනීමට නොහැකි වී තිබේ. යාචක කාන්තාවක් විසින් දැරිය පැහැර ගෙන යනු දුටු බවට යාපනයේ පුද්ගලයින් කීප දෙනෙකුම ප්‍රකාශ කොට තිබීම නිසා එම ආරංචිය ඔස්සේ යාපනය පොලිසිය පරීක්ෂණ ආරම්භ කොට තිබේ. එමෙන්ම මෙම අතුරුදහන් වූ දැරිය සොයා ගැනීම සදහා යාපනයේ ජනතාවගේ පූර්ණ සහය ලබා දෙන ලෙස යාපනය නියෝජ්‍ය පොලිස්පති කාර්යාලය විසින් ඉල්ලීමක්ද කොට ඇත.දිනසේන රතුගමගේ",
       "URL": "https://divaina.lk/%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a-%e0%b6%9a%e0%b7%9d%e0%b7%80%e0%b7%92%e0%b6%bd%e0%b7%9a-%e0%b6%8b%e0%b6%ad%e0%b7%8a%e0%b7%83%e0%b7%80%e0%b6%ba%e0%b6%a7-%e0%b6%9c/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/21/"
}