{
       "Source": "divaina",
       "Timestamp": "May 11, 2022",
       "Headline": "රෝහණ දිසානායකගේ හා නාලක බණ්ඩාරගේ නිවාසවලට ප්‍රහාර",
       "News Content": "කලහකාරීන් කණ්ඩායමක් 9 දා රාත්‍රියේදී පළාත් සභා හා පළාත් පාලන රාජ්‍ය ඇමැති රෝහණ දිසානායක, මාතලේ දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී නාලක බණ්ඩාර කෝට්ටේගොඩ ඇතුළු දේශපාලනඥයන් කීපදෙනකුගේ නිවාස ඇතුළු දේපළවලට ගල් මුල්වලින් පහරදී අලාභ හානි සිදුකර තිබේ.\n\nරාජ්‍ය ඇමැතිවරයාගේ නිවසට ගල් මුල්වලින් පහරදී අලාභ හානි සිදුකර තිබෙන අතර මන්ත්‍රී නාලක බණ්ඩාර කෝට්ටේගොඩ මහතාගේ නිවසට දේපළ සහ වාහන තුනකට කලහකාරීන් විසින් අලාභ හානි සිදු කර තිබේ. ඔහු එම අවස්ථාවේදී නිවස තුළ සිටි බවද පැවසෙයි.\n\nමේ අතර පල්ලේපොල ප්‍රාදේශීය සභාවේ සභාපතිවරයාගේ නිවසට පහරදීමට කිසියම් කණ්ඩායමක් කළ සැලසුම් වළක්වාලීමට පොලිසිය පියවර ගෙන ඇත. ඊයේ (10දා) මාතලේ නගරය පාළු ස්වභාවයක් ගත් අතර මාතලේ නගරයට ඇතුළු වන ඒ 9 මාර්ගයේ බලකඩුව සහ පලාපත්වල සහ වත්තේගම මහනුවර මාර්ගයේ උකුවෙල ප්‍රදේශවලින් මාර්ග බාධක යොදා පොලිසිය සහ යුද හමුදාව වාහන පරීක්‍ෂා කිරීමට පියවර ගෙන තිබිණි.\n\nමාතලේ විශේෂ – නිමල් ගුණතිලක",
       "URL": "https://divaina.lk/%e0%b6%bb%e0%b7%9d%e0%b7%84%e0%b6%ab-%e0%b6%af%e0%b7%92%e0%b7%83%e0%b7%8f%e0%b6%b1%e0%b7%8f%e0%b6%ba%e0%b6%9a%e0%b6%9c%e0%b7%9a-%e0%b7%84%e0%b7%8f-%e0%b6%b1%e0%b7%8f%e0%b6%bd%e0%b6%9a-%e0%b6%b6/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/482/"
}