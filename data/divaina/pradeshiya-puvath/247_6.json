{
       "Source": "divaina",
       "Timestamp": "February 6, 2023",
       "Headline": "නිදහස් දිනයට විරෝධය පා උතුරේ තැන තැන කළු කොඩි",
       "News Content": "ජාතික නිදහස් දිනයට විරෝධය පළකරමින් යාපනය කිළිනොච්චිය හා මුලතිව් යන ප්‍රදේශවල විරෝධතා රැලි පැවත්වුණු අතර යාපනය විශ්වවිද්‍යාලයේ කලු කොඩි දමා තිබුණි.\n\nබොහෝ ප්‍රදේශවල වෙළඳසල් සියල්ල වසා දමා තිබුණේ යාපනය විශ්වවිද්‍යාලයේ ශිෂ්‍ය සංගමය විසින් ප්‍රකාශයට පත් කොට තිබූ පූර්ණ හර්තාලයට සහයෝගය දැක්වීම පිණිසය.\n\nපොලිසියේ හා ආරක්ෂ අංශවල වැළැක්වීම් මධ්‍යයේ යාපනයේ විශ්වවිද්‍යාලය අසලින් මඩකලපුව දක්වා විරෝධතා රැලිය ගමන් ආරම්භ කළේය.\n\nවිරෝධතාවයේ නිරත පිරිස කලු කොඩි රැගෙන සටන් පාඨ කියමින් පෙළපාලියේ ගමන් කළ අතර පෙළපාලියට සහභාගි නොවූ පිරිස මග දෙපස සිට ඔවුන්ව දිරිමත් කළහ. විරෝධතා රැලියේ ගමන් කරන පිරිස අත කලුකොඩි හා විරෝධතා පුවරු විශාල ප්‍රමාණයක් තිබුණි.\n\nමෙම විරෝධතා රැලිය දින හතරක් තිස්සේ උතුරු නැගෙනහිර පළාත් හරහා ගමන් කොට මඩකලපුවට ගමන් කිරීමට නියමිතව ඇති අතර යාපනයෙන් ආරම්භ වූ පෙළපාලිය පරන්තන් විශ්වමඩු හරහා මුලතිව් දක්වා ගමන් කොට එතැනින් ත්‍රිකුණාමලයට ළඟා වී හතර වන දිනයේදී අම්පාර නගරයේ ජන හමුවක් පවත්වා මඩකලපුවට ළඟා වීමට නියමිතය.\n\nකළු විරෝධතා රැලිය ලෙස නම් කොට ඇති මෙම විරෝධතා රැලියේ මූලික අරමුණ වී ඇත්තේ උතුරු නැගෙනහිර පළාත් වල ජනයාට කිසිදු නිදහසක් නොමැති බව කියමින් ජාතික නිදහස් දිනය ශෝකී දිනයක් බවට ප්‍රකාශයට පත් කිරීමය.දිනසේන රතුගමගේ",
       "URL": "https://divaina.lk/%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%af%e0%b7%92%e0%b6%b1%e0%b6%ba%e0%b6%a7-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ba-%e0%b6%b4%e0%b7%8f-%e0%b6%8b%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/247/"
}