{
       "Source": "divaina",
       "Timestamp": "May 24, 2023",
       "Headline": "ගවයින් 14ක් සොරාගෙන දෙදෙනකු මස් කරලා",
       "News Content": "මුලතිව් පුදුකුඩිඉරිප්පු කයිවේලී ප්‍රදේශයේ ගවයින් 14 දෙනකු හොරකම් කොට ඔවුන්ගෙන් දෙදෙනකු මරා ප්‍රවාහනය කරමින් සිටි සැකකරුවන් දෙදෙනකු ගම්වාසීන් පිරිසක් විසින් අල්ලා පුදුකුඩිඉරිප්පු පොලිසියට භාර දී තිබේ.\n\nමීට දින කීපයකට පෙර කයිවේලී ප්‍රදේශයේ පවුල් හතරකින් ගවයින් 12 දෙනකු අතුරුදන් වී සිටි අතර ගම්වාසීන් මේ පිළිබඳව පොලිසියට පැමිණිලි ද ඉදිරිපත් කොට ඇත.\n\nඒ අතරවාරයේ වාහනයක ගවයින් දෙදෙනකු පටවාගෙන යන බවට ගම්වාසීන්ට ලැබුණු තොරතුරක් මත අදාළ වාහනය නවතා පරීක්ෂා කළ අවස්ථාවේදී මරා දමන ලද ගවයින් දෙදෙනකු වාහනය තුළ සිටිනු ගම්වාසීන් දැක තිබේ.\n\nගවයින්ගේ සිරුරේ යොදා තිබූ හණ සලකුණු මත ගවයින් හඳුනාගත් ගම්වාසීන් ගව හොරු දෙදෙනා පොලිසියට භාර දී තිබේ.\n\nමෙම ගව හොරුන් විසින් ඉතිරි ගවයින් දස දෙනා ගවයින් මිලට ගන්නා අයකුට අලෙවි කොට ඇති බව පොලිස් පරීක්ෂණවලදී හෙළි වී ඇත.\n\nමුලතිව් පුදුකුඩීඉරිප්පු පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%9c%e0%b7%80%e0%b6%ba%e0%b7%92%e0%b6%b1%e0%b7%8a-14%e0%b6%9a%e0%b7%8a-%e0%b7%83%e0%b7%9c%e0%b6%bb%e0%b7%8f%e0%b6%9c%e0%b7%99%e0%b6%b1-%e0%b6%af%e0%b7%99%e0%b6%af%e0%b7%99%e0%b6%b1%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/150/"
}