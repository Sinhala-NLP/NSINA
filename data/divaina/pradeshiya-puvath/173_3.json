{
       "Source": "divaina",
       "Timestamp": "April 29, 2023",
       "Headline": "මැණික් ගඟේ කිඹුලන් වැඩිවීමෙන් කතරගම බැතිමතුන්ගේ ජීවිත අවදානම්",
       "News Content": "කතරගම මැණික් ගඟේ කිඹුලන් ප්‍රමාණය වැඩිවී තිබේ. මෙම තත්ත්වය නිසා මැණික් ගඟේ නිමල දියෙන් පව්කුණු සෝදා හැරීමට ගඟට බසින බැතිමතුන්ගේ ජීවිත අනතුරට ලක්වෙමින් පවතී.\n\nකතරගම අංක 02 පාළම අසලදී මාස දෙකක් තුළ පුද්ගලයන් සිව්දෙනකු මෙම කිඹුලන්ගේ සපා කෑම මත බරපතළ තුවාල ලබා තිබේ.\n\nමෙයට අමතරව පසුගිය නෙවැම්බර් මාසයේ දී සෙල්ල කතරගම කාන්තාවක් කිඹුලකුගේ ගොදුරක් බවට පත්විය. මේ වන විට කතරගම අංක 01, 02, 03 යන පාළම් අසල අඩි 07 වැනි දිග ප්‍රමාණයෙන් කිඹුලන් සැරිසරමින් සිටී.\n\nකතරගම ඇසළ මංගල්‍යය වෙනුවෙන් සෑම වසරකදීම වනජිවි නිලධාරීන් විසින් බැතිමතුන් ගැවසෙන ස්ථාන තුළ සිටින කිඹුලන් ඇල්ලීම සිදු කළත් මේ වන විට වසර 07 ක් පමණ වන කාලයක් පුරා මෙම කිඹුලන් ඇල්ලීම සිදු නොවීම මත මේ අයුරින් කිඹුලන් වැඩිවිවීමක් දැකිය හැකිය.\n\nඑළැඹෙන වෙසක් උත්සවය ඇතුළු සමයේදී බැතිමතුන් විශාල සංඛ්‍යාවක් පැමිණෙන හෙයින් ඔවුන්ගේ ජීවිත ආරක්ෂාව පතා මෙම කිඹුලන් හැකි ඉක්මණින් අල්ලා ගෙන යන ලෙස කතරගම ප්‍රදේශවාසීහු බලධාරීන්ගෙන් ඉල්ලා සිටිති.\n\nකතරගම – කේ. ඩී. දේවප්‍රිය",
       "URL": "https://divaina.lk/%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%9c%e0%b6%9f%e0%b7%9a-%e0%b6%9a%e0%b7%92%e0%b6%b9%e0%b7%94%e0%b6%bd%e0%b6%b1%e0%b7%8a-%e0%b7%80%e0%b7%90%e0%b6%a9%e0%b7%92%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/173/"
}