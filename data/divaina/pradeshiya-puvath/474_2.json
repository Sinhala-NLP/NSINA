{
       "Source": "divaina",
       "Timestamp": "May 21, 2022",
       "Headline": "පශු වෛද්‍යවරිය වෙනුවට සැමියා වෙදකම් කිරීමෙන් බල්ලා මැරුණා",
       "News Content": "සුනඛයාගේ අයිතිකරුගෙන් පොලිසියට පැමිණිලි\n\nවේයන්ගොඩ, පත්තලගෙදර ප්‍රදේශයේ පවත්වාගෙන යන පශු වෛද්‍ය මධ්‍යස්ථානයක පශු වෛද්‍යවරිය වෙනුවට ඇගේ සැමියා සුනඛයකුට ප්‍රතිකාර කිරීම හේතුවෙන් එම සුනඛයා මියයෑමේ පුවතක් වේයන්ගොඩ පොලිසියෙන් වාර්තා වේ.\n\nඅදාළ වෛද්‍ය මධ්‍යස්ථානයේ පශු වෛද්‍යවරිය මේ දිනවල දරු ප්‍රසූතියෙන් පසු නිවසට වී සිටින බැවින් එම වෛද්‍ය වරියගේ ස්වාමිපුරුෂයා විසින් සතුන්ට ප්‍රතිකාර සිදු කරන බවත්, එම පශු වෛද්‍ය’ මධ්‍යස්ථානයෙන් ප්‍රතිකාර ලබා ගැනීමෙන් පසු තම සුනඛයා මියගිය බවත් පවසමින් පශු වෛද්‍යවරියට එරෙහිව වේයන්ගොඩ පදිංචිකරුවකු විසින් මෙසේ පොලිසියට පැමිණිලි කර ඇති බව පොලිසිය කියයි.\n\nතම නිවසේ හදා වඩාගත් සුනඛයාට ඇති වූ අසනීප තත්ත්වයක් හේතුවෙන් අදාළ පශු වෛද්‍ය මධ්‍යස්ථානයෙන් දින හතරක් සුනඛයාට ප්‍රතිකාර කළ බවත්, පසුව ඉකුත් 13 වැනිදා සුනඛයා මියයෑමෙන් පසුව සොයා බැලීමේදී සුනඛයාගේ අයිතිකරුට\n\nදැනගන්නට ලැබී ඇත්තේ අදාළ වෛද්‍ය මධ්‍යස්ථානයේ පශු වෛද්‍යවරියක් සිටින නමුත් ඇය වෙනුවට වෛද්‍යවරයකු නොවන ඇගේ සැමියා මෙලෙස’ ප්‍රතිකාර කර ඇති බවත්ය.\n\nමියගිය සුනඛයා රුපියල් ලක්ෂ එකහමාරක් පමණ වටිනා ජර්මන් ෂෙපඩ් වර්ගයේ සුනඛයෙකු බව පැමිණිලිකරු සඳහන් කරයි.\n\nවේයන්ගොඩ පොලිස් ස්ථානාධිපති ප්‍ර.පො.ප. චන්න වෑත්තෑව මහතාගේ උපදෙස් මත පො.ප. මහින්ද මහතා ඇතුළු නිලධාරීහු පිරිසක් සිද්ධිය සම්බන්ධව වැඩිදුර විමර්ශන පවත්වති.\n\nවේයන්ගොඩ – ඉන්දික තුෂාර, සිරිමෙවන් පතිරණ",
       "URL": "https://divaina.lk/%e0%b6%b4%e0%b7%81%e0%b7%94-%e0%b7%80%e0%b7%9b%e0%b6%af%e0%b7%8a%e0%b6%ba%e0%b7%80%e0%b6%bb%e0%b7%92%e0%b6%ba-%e0%b7%80%e0%b7%99%e0%b6%b1%e0%b7%94%e0%b7%80%e0%b6%a7-%e0%b7%83%e0%b7%90/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/474/"
}