{
       "Source": "divaina",
       "Timestamp": "June 1, 2023",
       "Headline": "මීගහකිවුල පාසලක පුංචි පාතාලයක් – මුදල් නොදුන්නැයි පහරකෑ සිසුහු දෙදෙනෙක් රෝහලේ",
       "News Content": "වියදමට මුදල් ලබා නොදුන්නේ යැයි උරණවූ මීගහකිවුල ප්‍රදේශයේ පාසලක ඉහළ පන්තියක අධ්‍යාපනය ලබන සිසුන් පිරිසක් එම විදුහලේම පහළ පන්තියක සිසුන් පිරිසකට සිදුකළ පහරදීමකින් තුවාල ලැබූ සිසුන් දෙදෙනකු පෙරේදා (30 දා) රාත්‍රියේ මීගහකිවුල රෝහලට ඇතුළත් කර ඇතැයි කන්දකැටිය පොලිසිය පවසයි.\n\nමෙලෙස රෝහල් ගතකර ඇත්තේ මීගහකිවුල බලගොල්ල ප්‍රදේශයේ වයස අවුරුදු 15 ක පිරිමි දරුවන් දෙදෙනෙකි. ක්‍රීඩා පුහුණුවීම් කටයුතු සඳහා පෙරේදා (30) දහවල් මෙම සිසුන් දෙපිරිසම විද්‍යාලයේ ක්‍රීඩාංගණයට ගොස් ඇති අතර ඉහළ පන්තියේ අධ්‍යාපනය ලබන සිසුන් පිරිසක්, පහරකෑමට ලක්වූ දරුවන්ගෙන් කිසියම් අවශ්‍යතාවක් සඳහා මුදල් ඉල්ලා ඇති අතර ඔවුන් එම මුදල් ලබාදීම ප්‍රතික්ෂේප කිරීම හේතුවෙන් මෙලෙස ඔවුන්ට පහර දී ඇත. පහරකෑමට ලක්වූ දරුවන් තිදෙනකුගෙන් දෙදෙනකු ඊයේ (31 දා) රාත්‍රියේ මීගහකිවුල රෝහලට ඇතුළත් කර ඇත. සිද්ධිය සම්බන්ධයෙන් කන්දකැටිය පොලිසිය වැඩිදුර විමර්ශන සිදු කරයි.\n\nකන්දකැටිය – ජී. චතුරංග",
       "URL": "https://divaina.lk/%e0%b6%b8%e0%b7%93%e0%b6%9c%e0%b7%84%e0%b6%9a%e0%b7%92%e0%b7%80%e0%b7%94%e0%b6%bd-%e0%b6%b4%e0%b7%8f%e0%b7%83%e0%b6%bd%e0%b6%9a-%e0%b6%b4%e0%b7%94%e0%b6%82%e0%b6%a0%e0%b7%92-%e0%b6%b4%e0%b7%8f/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/141/"
}