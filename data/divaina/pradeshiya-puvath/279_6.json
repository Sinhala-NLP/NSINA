{
       "Source": "divaina",
       "Timestamp": "January 3, 2023",
       "Headline": "දඩයක්කරුවෙකුට සතුන් මරන්න තන්තිරිමලය කොස්තාපල් රාජකාරි ගිනි අවිය ලබාදීලා",
       "News Content": "තන්තිරිමලය පොලීසියේ කොස්තාපල්වරයෙකු ලබා දුන් ගිනි අවියකින් විල්පත්තුව වනෝද්‍යානය ආසන්නයේ දී වැලි මුවෙකු දඬයම් කර එම සත්වයාගේ මස් තොගයක් ළ`ඟ තබාගෙන සිටි පුද්ගලයෙකු, ටී 56 ගිනි අවියක් සහ ජීව උණ්ඩ සහිත මැගසිනයක් සමග වනජීවී අංශ නිලධාරීන් විසින් පෙරේදා (1දා) අත්අඩංගුවට ගෙන ඇති බවත් සිද්ධිය සම්බන්ධයෙන් වැඩිදුර විමර්ශන සිදු කර එම ගිනිඅවිය ලබාදුන් තන්තිරිමලය පොලිසියට අනුයුක්තව සේවය කළ පොලිස් කොස්තාපල්වරයෙකු ඊයේ (2දා) අත්අඩංගුවට ගත් බව මහවිලච්චිය පොලිසිය පවසයි.\n\nඅත්අඩංගුවට ගත් සැකකාර කොස්තාපල්වරයා තන්තිරිමලය පොලිසියට අනුයුක්තව සේවය කරන විලච්චිය ප්‍රදේශයේ පදිංචිකරුවෙකු වන අතර මුව මස් සහ ටී 56 ගිනි අවිය, මැගසිනය සමග මීට පෙර වනජීවී නිලධාරීන් විසින් අත්අඩංගුවට ගත් පුද්ගලයාද විල්පත්තු වනෝද්‍යානය ආසන්නයේම පදිංචිකරුවෙකි.\n\nමෙම වැටලීම සිදු කරන අවස්ථාවේදී එම ස්ථානයේ රැඳී සිටි පුද්ගලයෙකු පළාගිය බවද වන ජීවී අංශ පවසයි.\n\nමැරීම තහනම් කර ඇති සත්වයකු වන වැලි මුවා වෙඩි තබා ඝාතනය කර මස් ළඟ තබා ගත් පුද්ගලයා ගෙන් සිදු කළ ප්‍රශ්න කිරීම් වලදී ඔහු සන්තකයේ තිබූ ගිනි අවිය තන්තිරිමලය පොලිසියට අනුයුක්තව සේවය කරන නිලධාරියෙකුගේ බවට ප්‍රකාශ කිරීමෙන් අනතුරුව මේ සම්බන්ධයෙන් පොලීසිය දැනුවත් කිරීමට ගෙදර ගත් බව වනජීවී අංශය පවසයි.\n\nගිනි අවිය ලබා දුන් පොලිස් නිලධාරියා සම්බන්ධයෙන් වැඩි දුර විමර්ශනයක් කිරීම සඳහා අනුරාධපුර කොට්ඨාස බාර භාර ජ්‍යෙෂ්ඨ පොලිස් අධිකාරී කේ.ජයන්ත පුෂ්ප කුමාර මහතාගේ උපදෙස් මත තන්තිරිමලය භාර සහකාර පොලිස් අධිකාරී ඩී.පී කුමාර මහතාගේ අධීක්ෂණයෙන් මහවිලච්චිය පොලිසියට උපදෙස් ලබාදී තිබූ අතර ඒ අනුව වැඩි විමර්ශනය මෙහෙයවා සැකකාර කොස්තාපල්වරයා අත්අඩංගුවට ගෙන තිබුණි.\n\nසැකකාර පොලිස් කොස්තාපල්වරයා සහ වන ජීවිය අත්අඩංගුවට ගත් සැකකරු අධිකරණයට ඉදිරිපත් කිරීමට නියමිතව තිබුණි.\n\nවිල්පත්තුව වනජීවී කාර්යාලයේ වන සත්ව නියාමක ධනුෂ්ක උදයංග මහතා ඇතුළු නිලධාරීහු පිරිසක් මෙම වැටලීමක් සිදු කර මස් තොගය සා ගිනි අවිය සමග සමග පළමු සැකකරු අත්අඩංගුවට ගත්හ.\n\nසිද්ධිය සම්බන්ධයෙන් වැඩිදුර විමර්ශන මහවිලච්චිය පොලීසිය වැඩිදුර විමර්ශන සිදු කරනු ලබයි.මිහින්තලේ – රංග චතූ",
       "URL": "https://divaina.lk/%e0%b6%af%e0%b6%a9%e0%b6%ba%e0%b6%9a%e0%b7%8a%e0%b6%9a%e0%b6%bb%e0%b7%94%e0%b7%80%e0%b7%99%e0%b6%9a%e0%b7%94%e0%b6%a7-%e0%b7%83%e0%b6%ad%e0%b7%94%e0%b6%b1%e0%b7%8a-%e0%b6%b8%e0%b6%bb%e0%b6%b1%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/279/"
}