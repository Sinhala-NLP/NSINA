{
       "Source": "divaina",
       "Timestamp": "May 29, 2023",
       "Headline": "18 වංගුවේදී 50 දෙනකුගේ දිවි බේරූ වීරයා – රියැදුරා බසයෙන් බිමට වැටී බසය රියැදුරු නොමැතිව පල්ලමට යද්දී",
       "News Content": "පසුගිය 25 දින දහවල් දහඅට වංගුව ආසන්නයේදී බස් රථයක් වංගුව ගැනීමේදී එම බස් රථයේ රියැදුරු අසුන ළඟ වූ දොර විවෘත වී රියැදුරු ඉවතට විසි වීම හේතුවෙන් එම බස් රථය රියැදුරු නොමැතිව අධික වේගයෙන් පහළට ධාවනය වී ඇති අතර, රියැදුරු අසුන ළඟ ඉදගෙන සිටි පුද්ගලයකු ඇහැරී, ඉතාමත් සුළු කාලයකදී රියැදුරු අසුනට පැණ අධික වේගයෙන් පහළට ගමන් කරන බස් රථයේ තිරිංග ක්‍රියාත්මක කර, බස් රථයේ ගමන් ගත් 50කට අධික මගී පරිසකගේ ජීවිත බේරාගත් වීර පුද්ගලයකු පිළිබඳව ඡායාරූප පෙළක් හා විස්තරයක් මේ දිනවල සමාජ මාධ්‍යයෙහි ඉතාමත් ශීඝ්‍රයෙන් පැතිරෙමින් වැඩි දෙනාගේ කතාබහට ලක් වූ කාරණයක් බවට පත්ව ඇත.\n\nවීර ක්‍රියාවට දායකත්වය දැක්වූ බුද්ධික මහතා හා ඔහුගේ සෙනෙහෙබර දරු පවුල\n\nඑලෙස මඟීන් 50කට අධික පිරිසකගේ ජීවිත බේරාගත් කතානායකයා මහියංගණය රිදිමාලියද්ද, තිස්සපුර ප්‍රදේශයේ දී අපට හමුවී ඒ ත්‍රාසජනක අත්දැකීම පිළිබඳ කරුණු විමසන්නට හැකි විය.\n\nඔහු නමින් කේ. එම්. බුද්ධික රුවන් කුමාර ලක්ෂමන් කරුණාරත්න (04 – ශ්‍රී ලංකා පාබල හමුදාවේ සෙබළ 323628 කෝප්‍රල් කරුණාරත්න) වයස 35ක් වන දෙදරු පියෙකි. ඔහුගේ උපන් ගම වන්නේ බිබිල මැදගම කොටබෝව ගම්මානයයි. ඔහු මේ වන විට වසරකට අධික කාලයක් කොළඹ අග්‍රාමාත්‍ය නිළ නිවසේ ආරක්ෂකයකු ලෙස සේවයේ යෙදෙමින් සිටිති. බිරිඳ ඉනෝකා ප්‍රියදර්ශනි වයස අවුරුදු 32කි. ඉරුෂි දිව්‍යාන්ජලී හා ඉරුෂි ශෂි පබා වයස 06 වන නිවුන් දියණියන් දෙදෙනා තිස්සපුර මධ්‍යමහා විද්‍යාලයේ පළමු ශ්‍රේණියේ ඉගෙනුම ලබති.\n\nබුද්ධිකගේ බිරිඳ මුල් ගම රිදිමාලියද්ද “මොරාණ” නම් දුෂ්කර ගම්මානයේ වන අතර, දරුවන්ගේ පාසල වෙත විශාල දුරක් පැමිණීමට ඇති හෙයින් හා එම ගම්මානයේ අධික ලෙස වන අලි තර්ජන පැවතීම හේතුවෙන් මේ වන විට ඔවුන්, දරුවන්ගේ පාසලට ආසන්නයේ කුලි නිවසක් මිලට ගෙන ජීවත්ව සිටිති.\n\nපසුගිය 25 වැනි දින නිවාඩු ලබා, ඔහු නිවෙස් බලා කොළඹ සිට එමින් සිටියදී, මහනුවරින් මහියංගණය දක්වා ගමන් ගන්නා බස් රථයකට මහියංගණය සඳහා පැමිණීමේ අපේක්ෂාවෙන් නැග ඇති අතර, 18 වංගුව ආසන්නයේ ඊට ඉහළින් වූ වංගුවකදී, සිද්ධිය විස්තර කරමින් බුද්ධික “මම ඩ්‍රයිවර්ට කිට්ටු ෂීට් එකක වාඩිවෙලා හිටියේ. මම නිදාගෙන හිටියේ. එක පාරටම මට ඇහැරුනා, ඇහැරෙනකොට මම දැක්කා එක පාරටම බස් එකේ ඩ්‍රයිවර් ඩ්‍රයිවින් ෂීට් එක ළඟ දොර ඇරිලා පාරට වැටෙනවා. ඒ එක්කම බස් එක වේගෙන් ඩ්‍රයිවර් කෙනෙක් නැතුව පහළට ධාවනය වෙන්න ගත්තා.. මට හිතා ගන්න බැරි වුණා. කරන දෙයක් ගැන සිහියක් ආවෙත් නෑ මට එක පාරටම. නමුත් මම හැකි ඉක්මනින්ම ඩ්‍රයිවින් ෂීට් එකට පැනලා තිරිංග හයියෙන් පෑගුවා. බස් එක අනිත් පැත්තේ තිබ්බේ ලොකු ප්‍රපාතයක්. පහළට පෙරලුනානම් බස් එකේ හිටිය විශාල පිරිසකගේ ජීවිත හානි වෙන්න තිබ්බා. ඒ වෙලාවේ බස් එකේ මගීන් 50ක් විතර හිටියා.\n\nනන්දන යසරත්න මහතා විසින් 18 වංගුවට ආසන්නයේදී බස් රථය අනතුරට පත් ස්ථානයේදී ලබාගෙන ෆේස්බුක් සමාජ ජාලයේ පල කළ ඡායාරූප\n\nරියැදුරා නැතිව බස් එක පල්ලමේ මීටර් 50ක් විතර පහළට ආවා. බස් එක පාර අයිනේ තිබ්බ පෙට්ට කඩයකට ඔන්න මෙන්න කියලා නතර කර ගන්න පුළුවන් වුණා මට. බස් එකේ වම් පැත්තේ එක රෝදයක් ප්‍රපාතය පැත්තට පාරෙන් පිට පැනලා නතර වුණා. අනිත් රෝද 03ම පාරේ තිබ්බේ. ඒ වෙලාවේ බස් එකේ හිටපු කිසි කෙනකුට මොකද වුණේ කියලා දැක්කේ නෑ. අඩුම තරමේ කෑ ගහන්නවත් එයාලාට වෙලාවක් තිබුණේ නෑ. බස් එකේ ඩ්‍රයිවර්ව පේන්නේ නෑ පිටි පස්සේ ඉන්න අයට. නමුත් ඉස්සරහා අය කලබලයෙන් මම දිහා බලුවා මේ මොකද මම ඩ්‍රයිවින් ෂීට් එකට පැන්නේ මොකටද කියලා. බස් එක පාරෙන් පිට පැනලා නතර වුණාමයි ඒ අයට මොකද වුණේ කියලා යම් හෝ පොඩිවට දෙයක් තේරුණේ. බස් එක නරත වුණාට පස්සේ ඉස්සරහා දොරෙන් කට්ටියට බහින්න බැරි වුණා මොකද ඒ පැත්තේ රෝදේ පිට පැනලා තිබ්බ නිසා. කට්ටිය පිටිපස්සේ දොරෙන් බිමට බැහැලා, බස් එකෙන් බිමට වැටිච්ච ඩ්‍රයිවර් මහත්තයා ගැන හොයලා බැලුවා. එයා බස් එක නතර වෙච්ච තැනට ටිකක් ඉහළින් බිමට වැටුණේ. එතැනට ගිහින් එයාට කතා කළාම අමාරුද කියලා ඇහුවාම ලොකු අමාරුවක් නෑ කිව්වා. හැබැයි කකුල තුවාල වෙලා තිබුණේ. දරුණුවට තුවාල වෙලා තිබුණේ නෑ. එයාට කතා කර ගන්නත් බැරිව ශොක් වෙලා හිටියේ. අපි ඒ නිසා වැඩිය කරදර කරන්න ගියේ නෑ. උදව් ඕනද කියලා ඇහුවාම ඕන නෑ කිව්ව නිසා අපි වෙන බස් එකක් එනකම් පාරට වෙලා හිටියා.\n\nඒ ඉන්න අතරේ බස් එකේ හිටිය වයසක අම්මලා කීප දෙනෙක් අඬ අඬා ඇවිත් මට පිං දුන්නා. ලොකු දෙයක් පුතා ඔයා මේ කරේ. දෙවියෙක් බස් එකේ ඇවිත් කිව්වා. දෙවියෙක් වගේ ඇවිත් අපේ ජීවිත බේරුවා කියලා මට ඒ අය ගොඩක් ස්තුති කළා.මහියංගණ – රංජිත් කරුණාවීර",
       "URL": "https://divaina.lk/18-%e0%b7%80%e0%b6%82%e0%b6%9c%e0%b7%94%e0%b7%80%e0%b7%9a%e0%b6%af%e0%b7%93-50-%e0%b6%af%e0%b7%99%e0%b6%b1%e0%b6%9a%e0%b7%94%e0%b6%9c%e0%b7%9a-%e0%b6%af%e0%b7%92%e0%b7%80%e0%b7%92-%e0%b6%b6%e0%b7%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/144/"
}