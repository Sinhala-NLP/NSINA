{
       "Source": "divaina",
       "Timestamp": "July 25, 2023",
       "Headline": "සංගීතයකදී දුම්වැටියකට ඇවිලී පුතා සොයා නිවසට ඇවිත් කඩු පහරදී පියා මරා දමලා – පහර කෑ මවටත් බරපතළයි",
       "News Content": "කුඩාවැල්ල ප්‍රදේශයේ නිවසකට පැමිණි පුද්ගලයන් කිහිප දෙනෙකු ඊයේ (24දා) අළුයම එම නිවසේ පදිංචිව සිටි 61 හැවිරිදි පුද්ගලයෙකුට කඩුවකින් පහර දී ඝාතනය කර ඔහුගේ බිරිඳටද පහරදී බරපතළ තුවාල සිදුකර ඇතැයි තංගල්ල මූලස්ථාන පොලිසිය පවසයි.\n\nමෙලෙස ඝාතනය කර ඇත්තේ කුඩාවැල්ල පදිංචි 61 හැවිරිදි මරක්කල මානගේ සරත් රෝහණ නමැති අයයි. එහිදී මෙම ඝාතනය සඳහා පැමිණි පිරිස විසින් මරණකරුගේ බිරිදටද කඩු ප්‍රහාර කිහිපයක් එල්ල කර තිබේ. කඩු ප්‍රහාරවලින් බරපතළ තුවාල ලබා සිටි දෙදෙනාම ප්‍රතිකාර සඳහා තංගල්ල මූලික රෝහලට ඇතුළත් කර තිබේ. එහිදී මරක්කල මානගේ සරත් රෝහණ නමැති අය මියගොස් ඇති අතර ඔහුගේ බිරිඳ වැඩිදුර ප්‍රතිකාර සඳහා කරාපිටිය ශික්ෂණ රෝහල වෙත මාරුකර යවා තිබේ.\n\nපෙරේදා (23) රාත්‍රි කුඩාවැල්ල ප්‍රදේශයේ පැවැති සංගීත සංදර්ශනයක් අතරතුර මියගිය පුද්ගලයාගේ පුත්‍රයා හා තවත් පුද්ගලයෙකු අතර දුම්වැටියක් සම්බන්ධයෙන් බහින් බස්වීමක් සිදුව තිබේ. පසුව අසල්වැසියන් විසින් එම අවස්ථාවේ ආරවුල විසඳා ඇති අතර පසුව මරණකරුගේ පුත්‍රයා සංගීත සංදර්ශනය පැවැති ස්ථානයෙන් ඉවත්ව ගොස් තිබේ. කෙසේ නමුත් මරුණකරුගේ පුත්‍රයා සමග ආරවුල් ඇතිකරගත් බව කියන වික්ටර් සුද්දා නමැති අය මරණකරුගේ පුත්‍රයා සොයා ඔහුගේ නිවසට ගොස් තිබේ. එම අවස්ථාව වන විටත් මරණකරුගේ පුත්‍රයා නිවසට පැමිණ නොසිටීම නිසා නිවසට ගිය වික්ටර් සුද්දා නමැති අය විසින් පුත්‍රයාගෙන් පළි ගැනීම සඳහා 61 හැවිරිදි පියාට හා ඔහුගේ මවට කඩුවකින් පහර දී පළාගොස් තිබේ. සිද්ධිය සම්බන්ධයෙන් තංගල්ල ජ්‍යෙෂ්ඨ පොලිස් අධිකාරී කේ.බී.කීර්තිරත්න මහතාගේ උපදෙස් පරිදි තංගල්ල මූලස්ථාන පොලිසිය වැඩිදුර විමර්ෂණ පවත්වයි.මත්තල දිලීප් එන්. ජයසේකර",
       "URL": "https://divaina.lk/%e0%b7%83%e0%b6%82%e0%b6%9c%e0%b7%93%e0%b6%ad%e0%b6%ba%e0%b6%9a%e0%b6%af%e0%b7%93-%e0%b6%af%e0%b7%94%e0%b6%b8%e0%b7%8a%e0%b7%80%e0%b7%90%e0%b6%a7%e0%b7%92%e0%b6%ba%e0%b6%9a%e0%b6%a7-%e0%b6%87%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/85/"
}