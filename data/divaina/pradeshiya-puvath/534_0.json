{
       "Source": "divaina",
       "Timestamp": "March 2, 2022",
       "Headline": "තාත්තාගෙන් ලක්ෂ 15 ක් කප්පම් ගන්න හෙද දියණිය පෙම්වතා එක්ක ගේමක් ගහලා",
       "News Content": "කිසියම් පිරිසක් තමා පැහැර ගෙන ගොස් සිර කර ගෙන සිටින බවට දුරකථන ඇමතුම් ලබා දෙමින්, සූක්ෂම ලෙස තම පියාගෙන් රුපියල් ලක්ෂ 15ක කප්පම් මුදලක් ගෙන, එම මුදල තම පෙම්වතාට ලබා දීමට ගිය දියණියක සහ එය සැලසුම් කළ ඇගේ පෙම්වතා පෙරේදා (28 දා) පොලිස් භාරයට ගත් බව අනුරාධපුර පොලිසිය පවසයි.\n\nමෙලෙස පොලිස් භාරයට ගෙන ඇත්තේ අනුරාධපුර හෙද විදුහලේ දැනට පාඨමාලාවක් හදාරන මැදවච්චිය ප‍්‍රදේශයේ පදිංචි 24 හැවිරිදි තරුණියක සහ ඇගේ පෙම්වතා වන හෙද පාඨමාලාව අවසන් කළ අනුරාධපුර නගරයේ පදිංචි 26 හැවිරිදි තරුණයකු බව පොලිසිය කියයි.\n\nසැකකාර පෙම්වතාගේ මව විසින් ලබා දෙන ලද ලක්ෂ 15ක මුදලකින්, එප්පාවල ප‍්‍රදේශයේ පොල් ඉඩමක් මිලදී ගැනීමට සූදානම්ව, එම ප‍්‍රදේශයට ගිය අවස්ථාවේ දී ඔහු ජාවාරම්කරුවකුට රැවටී ලක්ෂ 15ක මුදල ලබා දී නිධානයකින් ලබා ගත් රත්තරන් යැයි කියා, රන් පැහැ ගැන්වූ ව්‍යාජ යකඩ කැබලි තොගයක් මිලදී ගෙන ඇතැයි ද පොලිසිය කියයි.\n\nජාවාරම්කරුවන්ට ලබා දුන් රුපියල් ලක්ෂ 15ක මුදල කෙසේ හෝ සොයා ගැනීමට මෙම පෙම් යුවළ සැලසුම් කරමින් සිටියදී, මෙම සැලසුම ක‍්‍රියාත්මක කර ඇත. සිසුවිය තම නිවසින් පිටව ගොස් සැඟවී තිබෙන අතර ඉන් පසුව පෙම්වතා විසින්, ඇගේ පියාගෙන් කප්පම් මුදල් ඉල්ලා ඇත. ඒ මුදල් ලබා නොදුනහොත් දියණිය මරා දමන බවට ද ප‍්‍රකාශ කර ඇතැයි ද පොලිසිය සඳහන් කළේය.\n\nබියට පත් වූ එම හෙද සිසුවියගේ දෙමාපියන් මේ සම්බන්ධයෙන් අනුරාධපුර මූලස්ථාන පොලිසියට පැමිණිල්ලක් සිදු කර ඇති අතර, පසුව අනුරාධපුර මූලස්ථාන පොලිසියේ පොලිස් කණ්ඩායමක් වහා ක‍්‍රියාත්මක වී දීර්ඝ ලෙස කරුණු විමර්ශනයක් සිදු කර, කරුණු අනාවරණය කර ගැනීමෙන් අනතුරුව සැඟවී සිටි මෙම හෙද සිසුවිය සහ ඇගේ හෙද පෙම්වතා තම භාරයට ගෙන තිබේ.\n\nඉන් අනතුරුව සිදු කළ ප‍්‍රශ්න කිරීම්වල දී නැති වූ ලක්ෂ 15 ක මුදල කෙසේ හෝ ලබා ගැනීමට දෙදෙනා විසින් සැලසුම් කර මෙම ව්‍යාජ රංගනය සිදු කර ඇති බව ප‍්‍රශ්න කිරීම්වල දී අනාවරණය වූ බව පොලිසිය සඳහන් කළේය.\n\nපසුව පොලිසිය, මෙම හෙද සිසුවියගේ සහ පාඨමාලාව අවසන් හෙද සිසුවාගේ දෙමව්පියන් පොලිස් ස්ථානයට කැඳවා තිබූ අතර එහිදී දෙපාර්ශ්වයේ දෙමාපියන් විසින් දරුවන්ගේ ඉදිරි අධ්‍යාපන කටයුතු ගැන සිතා මෙය, සමථයකට පත් කර දෙන ලෙස පොලිසියෙන් දැඩි ලෙස ඉල්ලීම් සිදු කර ඇත. ඒ අනුව ප‍්‍රකාශ සටහන් කර\n\nගැනීමෙන් අනතුරුව පොලිසිය භාරයේ සිටි ඔවුන් දෙදෙනා මුදා හැර තිබුණි.\n\nමේ සම්බන්ධයෙන් අනුරාධපුර මූලස්ථාන ප‍්‍රධාන පොලිස් පරීක්ෂක ලක්මාල් විජේරත්න මහතාගේ උපදෙස් මත පොලිස් කණ්ඩායමක් විමර්ශන සිදු කර මෙම සිදුවීම අනාවරණය කර ගෙන තිබුණි.\n\nමිහින්තලේ – රංග චතූ",
       "URL": "https://divaina.lk/%e0%b6%ad%e0%b7%8f%e0%b6%ad%e0%b7%8a%e0%b6%ad%e0%b7%8f%e0%b6%9c%e0%b7%99%e0%b6%b1%e0%b7%8a-%e0%b6%bd%e0%b6%9a%e0%b7%8a%e0%b7%82-15-%e0%b6%9a%e0%b7%8a-%e0%b6%9a%e0%b6%b4%e0%b7%8a%e0%b6%b4%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/534/"
}