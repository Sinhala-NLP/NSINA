{
       "Source": "divaina",
       "Timestamp": "December 8, 2021",
       "Headline": "නිල්ලඹ ඔයේ සැඩ පහරට හසුව අතුරුදන් මව සහ දියණියගේ සිරුරු තවමත් හමුවී නැහැ",
       "News Content": "ගම්පොල නිල්ලඹ ඔයේ දිය නෑමට ගොස් සැඩ පහරකට හසුව අතුරුදන් වූ විසි හැවිරිදි මවගේ හා ඇගේ කුඩා දියණියගේ සිරුරු දින දෙකක් පුරා මෙහෙයුම් සිදුකළ ද සොයා ගැනීමට නොහැකි වූ බව පේරාදෙණිය පොලිසිය පවසයි.\n\nමහනුවර මහයියාව පූර්ණ වත්තේ පදිංචි එකම පවුලේ මව පියා දියණිය හා ඥාති සහෝදරයන් දෙදෙනකුගෙන් සමන්විත පස් දෙනෙකු මෙම ඔයේ දිය නෑමට පැමිණ තිබුණේ පසුගිය ඉරිදා සවස් වරුවේය.\n\nමොවුන් දියනාමින් සිටියදී නිල්ලඹ විදුලි බලාගාරයේ වාන් දොරටුවක් ඇරීම නිසා මෙම පස්දෙනාම සැඩ පහරට හසුව ගසාගෙන ගොස් ඇතැයි පැවසේ.\n\nඑහිදී ප‍්‍රදේශවාසීන් විසින් ජල පහරේ ගිලී සිටි තිදෙනකු බේරා ගනු ලැබුව ද ඉන් එක් අයෙකු මියගොස් සිටියේය.\n\nඅනෙකුත් දෙදෙනා ගම්පොල රෝහලට ඇතුළත් කොට තිබුණි.\n\nඑම අවස්ථාවේ දියේ ගසාගෙන ගිය විසි හැවිරිදි පාතිමා අස්නා හා ඇගේ අවුරුදු දෙකහමාරක් වූ පාතිමා හාලියා ඊයේ සවස් වරුව වන විටත් සොයාගත නොහැකිව තිබුණි.\n\nමෙම අනතුරෙන් විසි දෙහැවිරිදි තරුණයකු මියගොස් තිබූ අතර ඔහු ඊයේ 7 දින විදෙස් ගතවීමට නියමිතව තිබූ බවද ඥාතීහු පවසති.\n\nසිද්ධියෙන් අතුරුදන් වූ කාන්තාවගේ සැමියා හා විසි හැවිරිදි තවත් තරුණයකු බේරී ඇත.\n\nපොලිසිය,නාවික හමුදා කිමිදුම් අංශය හා ප‍්‍රදේශවාසීන් එක්ව මෙම දෙදෙනා තවදුරටත් සොයමින් සිටිති.\n\nගම්පොළ -සුරංග දිල්හාන්",
       "URL": "https://divaina.lk/%e0%b6%b1%e0%b7%92%e0%b6%bd%e0%b7%8a%e0%b6%bd%e0%b6%b9-%e0%b6%94%e0%b6%ba%e0%b7%9a-%e0%b7%83%e0%b7%90%e0%b6%a9-%e0%b6%b4%e0%b7%84%e0%b6%bb%e0%b6%a7-%e0%b7%84%e0%b7%83%e0%b7%94%e0%b7%80-%e0%b6%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/604/"
}