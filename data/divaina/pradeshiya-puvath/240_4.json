{
       "Source": "divaina",
       "Timestamp": "February 14, 2023",
       "Headline": "මුහුදේ ගිලී අතුරුදන් වු සාගර විශ්වවිද්‍යාල සිසුවාගේ සිරුර සොයා ගැනේ",
       "News Content": "ඉකුත් 11 වෙනි දින හලාවත මුහුදේ දිය නෑමට ගොස් දිය රළකට හසුව අතුරුදන් වු මට්ටක්කුලිය සාගර විශ්වවිද්‍යාලයේ ඉංජීනේරු පීඨයේ සිසුවාගේ සිරුර මුහුදේ පාවෙමින් තිබියදී 13 වෙනි දින උදෑසන ධීවරයින් පිරිසක් විසින් ගොඩබිමට රැගෙන ඒමට කටයුතු කර තිබේ.\n\nමෙසේ මියගොස් ඇත්තේ මට්ටක්කුලිය සාගර විශ්වවිද්‍යාලයේ ඉංජීනේරු පිඨයේ අවසන් වසර අධ්‍යන කටයුතු වල නිරත වු රඹුක්කන වහව බණ්ඩාරවත්ත පදිංචි කේ.ආර්. මලිත් ධීමන්ත ජයලත් නමැති අවුරුදු 25 ක සිසුවෙකි.\n\nමෙම සිසුවා සිය පවුලේ සාමාජිකයින් ඇතුළු 60 කට ආසන්න පිරිසක් සමග රඹුක්කන සිට විනෝද චාරිකාවක නිරත ව හලාවත තානායම ඉදිරිපිට මුහුදේ 11 දින දිය නාමින් සිටියදී දිය රළකට හසුව ගසාගෙන ගොස් අතුරුදන් විය.\n\nයහළුවන් සමග දියනාමින් සිටියදී අනපේක්ෂිත ලෙස පැමිණි දිය රළට හසුව සිසුවා එකවරම නොපෙනී ගිය බව විනෝද චාරිකාවට එක්වු පිරිස පවසති.\n\nඅනතුරුව දිය රළට හසුව අතුරුදන් වු සිසුවා සොයා නාවික හමුදා කිමිදුම් කණ්ඩායමක් 11 දින සිට දීර්ඝ සෝදිසි මෙහෙයුමක් ද ආරම්භ කර කළේය. පසුව දිය නෑමට ගිය ස්ථානයේ සිට කිලෝ මීටර් තුනකට පමණ දුරින් අඹකදවිල ප්‍රදේශයේ මුහුදු තීරයේදී සිරුර සොයා ගැනීමට හැකි විය.\n\nහලාවත ජ්‍යෙෂ්ඨ පොලිස් අධිකාරි ලලිත් යු. ගමගේ මහතාගේ උපදෙස් මත හලාවත මුලස්ථාන ප්‍රධාන පොලිස් පරීක්ෂක ඩබ්ලියු.ඩී.එස්. පත්මකුමාර මහතා ඇතුළු නිලධාරින් පිරිසක් පරීක්ෂණ සඳහා එක්වී සිටියහ.අමරනන්ද විජේසේකර- මහවැව",
       "URL": "https://divaina.lk/%e0%b6%b8%e0%b7%94%e0%b7%84%e0%b7%94%e0%b6%af%e0%b7%9a-%e0%b6%9c%e0%b7%92%e0%b6%bd%e0%b7%93-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b7%80%e0%b7%94-%e0%b7%83/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/240/"
}