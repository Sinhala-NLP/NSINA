{
       "Source": "divaina",
       "Timestamp": "September 4, 2023",
       "Headline": "හැඩබණ්ඩාරගම රිය අනතුරකින් පියෙක් සහ දියණියක් ජීවිතක්ෂයට",
       "News Content": "හලාවත – මාදම්පේ පොලිස් වසමට අයත් කුලියාපිටිය මාදම්පේ ප්‍රධාන මාර්ගයේ හැඩබණ්ඩාරගම ප්‍රදේශයේදී කුකුලන් පැටවූ ලොරි රථයක් යතුරු පැදියක ගැටීමෙන් සිදුවූ අනතුරකින් පියෙකු සහ දියණියක් මියගොස් තිබේ.\n\nමෙම අනතුරෙන් යතුරුපැදියේ ගමන් ගත් වයස අවුරුදු 48 ක පියෙකු සහ අවුරුදු 16 ක දියණියක් මියගිය අතර ඔවුන් මාදම්පේ හැඩබණ්ඩාරගම ප්‍රදේශයේ පදිංචිකරුවන් වෙති.\n\nඅනතුරත් සමග ප්‍රදේශයේ කලහකාරී තත්ත්වයක් ඇතිවූ අතර එය පාලනය කිරීම සඳහා පොලිසිය දැඩි වෙහෙසක් ගෙන ඇත.\n\nපැය තුනකට ආසන්න කාලයකින් පසුව තත්ත්වය පාලන කිරීමෙන් පසු ලොරි රථය හා යතුරුපැදිය පොලිසියට රැගෙන යාමට හැකි විය.\n\nඅනතුර සිදු වී ඇත්තේ පෞද්ගලික සත්ව නිෂ්පාදන ආයතනයකට අයත් ලොරි රථයක් යතුරුපැදියේ ගැටීමෙනි. අනතුර සිදු වූ අවස්ථාවේ ප්‍රදේශවාසීන් එම ආයතනයට අයත් මාර්ගයේ ගමන් ගත් තවත් කන්ටේනර් රථයක් නවතා එහි රියදුරු රථයෙන් බස්වා සිය විරෝධය පළ කළහ. මේ තත්වය හේතුවෙන් මාදම්පේ කුලියාපිටිය මාර්ගයේ ගමනා ගමනයට පැය කීපයක් බාධා එල්ල විය..\n\nලොරි රථයේ රියදුරු පොලිසිය විසින් අත්අඩංගුවට ගෙන ඇත. මාදම්පේ පොලිසිය පරීක්ෂණ සිදු කරයි.අමරනන්ද විජේසේකර- මහවැව",
       "URL": "https://divaina.lk/%e0%b7%84%e0%b7%90%e0%b6%a9%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb%e0%b6%9c%e0%b6%b8-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b6%9a%e0%b7%92%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/37/"
}