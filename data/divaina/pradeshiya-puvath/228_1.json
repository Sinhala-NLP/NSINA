{
       "Source": "divaina",
       "Timestamp": "March 1, 2023",
       "Headline": "මහ රෑ රෝහලට ඇතුල් වෙන්න ඉඩ නොදුන්නැයි අවිගත් පිරිසක් යාපනය ශික්ෂණ රෝහලේ ආරක්ෂකයෙකු කපාකොටා පැන ගිහින්",
       "News Content": "ආරක්ෂකයාට බරපතළයි\n\nයාපනය ශික්ෂණ රෝහලට 27 දා මහ රෑ කඩා වැදුණු පිරිසක් එහි ආරක්ෂක නිලධාරියෙකුව කපා කොටා බරපතළ තුවාල සිදු කොට පලා ගොස් තිබේ.\n\nවාහනයකින් පැමිණි පිරිසක් යාපනය ශික්ෂණ රෝහලේ මෘත ශරීරාගාරය පිහිටි කලාපයේ ගේට්ටුවෙන් රෝහල තුළට ඇතුලු‍වීමට උත්සාහ කළ අවස්ථාවේදී රාත්‍රියේ රාජකාරියේ නිරතව සිටි ආරක්ෂක නිලධාරියා ඊට අවසර ලබා නොදීම නිසා තාප්පයට උඩින් පැන ආ පිරිසක් ආරක්ෂක නිලධාරියාව කපා කොටා ඔහුට තුවාල සිදු කොට පලා ගොස් තිබේ.\n\nප්‍රහාරයෙන් තුවාල ලැබූ ආරක්ෂක නිලධාරියා ප්‍රතිකාර සඳහා යාපනය ශික්ෂණ රෝහලට ඇතුළත් කොට තිබේ.\n\nපැමිණි පිරිස ආරක්ෂක නිලධාරියා වාඩි වී සිටි ප්ලාස්ටික් පුටුව පොලොවේ ගසා කුඩු කොට මේසයටද කඩු ප්‍රහාරයක් එල්ල කොට අපි උඹව මරන්නේත් මෙහෙමයි කියා තර්ජනය කළ බවද ආරක්ෂක නිලධාරියා කියා සිටී.\n\nමේ පිරිස කිසියම් අපරාධයක් සිදු කිරීම සඳහා රෝහල තුළට කඩා වදින්නට උත්සාහ කරන්නට ඇතැයි පොලීසිය සැක පහල කරයි.\n\nයාපනය පොලීසිය මෙම සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nදිනසේන රතුගමගේ",
       "URL": "https://divaina.lk/%e0%b6%b8%e0%b7%84-%e0%b6%bb%e0%b7%91-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b6%87%e0%b6%ad%e0%b7%94%e0%b6%bd%e0%b7%8a-%e0%b7%80%e0%b7%99%e0%b6%b1%e0%b7%8a%e0%b6%b1-%e0%b6%89%e0%b6%a9/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/228/"
}