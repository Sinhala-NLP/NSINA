{
       "Source": "divaina",
       "Timestamp": "June 11, 2023",
       "Headline": "හයසියයක් පොලිස් රණවිරුවන් එක තැනකදී අවසන් ගමන් ගිය හැටි",
       "News Content": "1990 ජුනි 11වන දින ලංකාවම කඳුලෙන් නැහැවූ මහා ඛේදවාචකයක් සිදුවූ දිනයකි. පොලිස් දෙපාර්තමේන්තුවට දැවැන්තම විනාශය සිදුවුණ දිනයකි. අම්පාර දිස්ත්‍රික්කයේ කල්මුන, පොතුවිල්, අක්කරපත්තුව ආදී පොලිස් ස්ථාන රැසක් සහ මඩකලපුව දිස්ත්‍රික්කයේ පොලිස් ස්ථාන රැසක පොලිස් නිලධාරීන් 600කගේ ජීවිත එක් දිනක් තුළ තිරිසන් කොටින් විසින් අමානුෂික වෙඩි පහරට ගොදුරු කරගන්නා ලදී.\n\nදිනය 90 වසරේ ජුනි 11 වෙනිදාය. මනෝජ් පොලිස් සැරයන්වරයා එවකට රාජකාරි කළේ කල්මුනේ පොලිසියේ ඉදිරිපස ගේට්ටුවේය. අවිගත් කොටින් ආයුධ ගෙන නගරයේ ඔබමොබ සැරිසරනු පෙනෙන්නට වූහ. කල්මුන පොලිසිය තුළ සිටි සහකාර පොලිස් අධිකාරිවරයකු වන අයිවන් බොතේජු මහතා පරීක්ෂාවෙන් සිටින ලෙස නියෝග කරන ලදී.\n\nඊට මොහොතකට පසු යුද හමුදාවේ ට්‍රක් රියකට බෝම්බ හා වෙඩි ප්‍රහාර එල්ල කරමින් කොටින් සිය අමානුෂික මෙහෙයුම ආරම්භ කරන ලදී. අපි දැන් හමුදාවේ 13ක් මැරුවා මේ තියෙන්නේ ඒ වෙපන්. මඩකලපුවේ වෙල්ලාවලි, කලවංචිකුඩි, කල්කුඩා පොලිසිත් දැන් අපිට යටත් වෙලා. උඹලත් දැන් යටත් වෙයල්ලා. සැරින් සැරේ පොලිසියේ ගේට්ටුව ඉදිරියට පැමිණ කොටින් පොලිස් නිලධාරීන්ට පවසා සිටින්නට වූහ.\n\nකල්මුනේ පොලිසියේ නිලධාරීන් සිටියේ දැඩි සූදානමිනි. සවස 3.15 වන විට කල්මුනේ පොලිසියේ නිලධාරීන්හට දිගින් දිගටම මෝටාර් අවිවලින් ත්‍රස්තයන් දැඩි ප්‍රහාරයක් එල්ල කරන්නට වූහ. පොලිස් නිලධාරීන්ද තම අවිවලින් දිගින් දිගටම ප්‍රහාර එල්ල කරන්නට වුහ. පැය කිහිපයක් ඉතා බිහිසුන සටනක් ඇවිලි යන්නට වුහ. එවකට ජනාධිපතිව සිටි රණසිංහ ප්‍රේමදාස මහතා තම නිලධාරීන්ට උපදෙස් දුන්නේ පොලිස් නිලධාරීන්ට යටත් වන්නට කියාය.\n\nපොලිස් නිලධාරින් පිරිස මුදාගන්නට කටයුතු නොකර යටත් වෙන්නට උපදෙස් දීම නිසා ඔවුන් දැඩිසේ අසරණ වූහ. සහකාර පොලිස් අධිකාරිවරයා එවිට යටත් වෙන්නට යැයි කියා උපදෙස් දුන්නද සර් අපිට නම් යටත් වෙන්න බැහැ. අපි ෆයිට් කරමු සර් යනුවෙන් පොලිසියේ රණවිරුවෝ පවසා නොනවත්වාම සටන් කරන්නට වූහ. දෙවන වතාවටත් සහකාර පොලිස් අධිකාරිවරයා ඉහළින් උපදෙස් දුන්නා සටන් නතර කර යටත් වෙන්න කියලා ඒ නිසා සටන් නතර කරන්න යනුවෙන් පවසද්දී අවසානයේදී ඔවුන්ද දැඩි අකමැත්තෙන් සටන් අත්හැර යටත්වන්නට වූහ.\n\nමොහොතක් ගතවුණි. පිල්ලේ පොලිස් කොස්තාපල්වරයා සුදු කොඩියක් රැගෙන ඉදිරියෙන් යද්දි අනෙක් පිරිස එකිනෙකා පසු පස එකිනෙකා සිටිනසේ කල්මුන හංදියට පැමිණෙන ලදි. තුවාලකරුවන් අම්පාර රෝහලට භාර දෙන බවත් අනෙක් පිරිස අම්පාර පොලිසියට භාර දෙන බවත් කොටින් පැවසූහ. සහකාර පොලිස් අධිකාරි අයිවන් බොතේජු මහතා ඇතුළු කල්මුනේ පොලිසියේ 123 දෙනකු දැන් බිම වාඩිකර ඇත.\n\nදැන් සියලු දෙනාම බස් රථ 03කට නංවාගෙන අම්පාරට යන බව පවසා පිටත් වන්නට වූහ. ගතවූයේ මොහොතකි. අම්පාරට යනවා කියූ බස් රථ ධාවනය වූවේ අක්කරපත්තු කොටි කඳවුරක් තුළටය. නම් ගම් සහිතව සියලු තොරතුරු ලියාගත් කොටින් තොපි නිසා අපේ අය මැරුණා. තුවාලත් වුණා යනුවෙන් පවසමින් පොලිස් නිලධාරීන්ට තල් පිතිවලින් දිගින් දිගටම පහර දෙන්නට වූහ. පසුව මොවුන් සියලු දෙනාගේම ඇස් දෙක සහ දෑත් පිටුපසට කර ගැට ගසන්නට වූහ.\n\nදැන් නම් අපිව මරන්න ගෙනියනවා යනුවෙන් සමහරු මුමුනන්නට වූහ. දැන් ජීවිතයේ අන්තිම මොහොතට ළංව ඇති බව ඔවුන් සියලු දෙනාටම පසක් වන්නට වූහ. මේ ආකාරයට මද වේලාවක් බස් රථය ගමන් කර නතර කෙරුණි. බස් රථයේ සිටින අය පාපුවරුව වෙතට රැගෙන ගොස් එළියට විසිවන්නට පසු පසට පයින් පහරක් ගසද්දී පොලිස් නිලධාරීන් වේදනාවෙන් යුක්තව බිම පතිත වන්නට වූහ. එසේ බිමට දැමූ පොලිස් නිලධාරීන් එක පේළියට බිමට පෙරළා දමන්නට වූහ. දෑස් බැඳ ඇති නිසා කිසිම දෙයක් නොපෙනෙති. දැන් මේ සිදුවන්නේ අවසාන තප්පර කිහිපයයි. මනෝජ්ට සිතෙන්නට වූවේය.\n\nඑක පාරටම කොටි වෙඩි තියාගෙන වෙඩි තියාගෙන ගියා. අපේ අය වේදනාවෙන් කෑ ගසන්න ගත්තා. මගේ ළඟ හිටිය අයටත් වෙඩි වැදිලා කෑ ගසන්න වුණා. නමුත් ඒවෙලේ මට වෙඩි වැදුනේ නැහැ. වතුර වතුර යනුවෙන් වතුර තිබහ වෙලා සමහර අය කෑ ගැසුවා. ඒ වෙලේ කොටින් ඒ අයගේ ළඟට ඇවිත් වෙඩි තියනවා ඇසුනා. මම සද්ද නැතිව මැරුණ විදිහට හිටියා. කොටියෙක් ඇවිල්ලා මගේ ඔළුව කකුලෙන් පාගලා දැම්මා. මට දරා ගන්න බැරි වේදනාවක් දැනුණා. ඒත් මම සද්ද නැතිව මැරිච්ච විදිහට හිටියා. ටික වේලාවක් යද්දී කොටින් එතනින් පිටත් වෙලා යන්න ගියා. මම එහෙම ටික වේලාවක් ඉඳලා හිමිහිට බඩ ගාගෙන අමාරුවෙන් අඩි 15ක් 20ක් වගේ දුරකට ගියා. හිමිහිට මගේ ඇස් දෙක බැඳලා තිබ්බ රෙදි පටිය ගසක අතුල්ලා ගලවා ගත්තා. තවත් මීටර් තිහ හතළිහක් විතර ඉතා අමරුවෙන් බඩ ගාගෙන ගිහිල්ලා ගලක අතුල්ලා පිටුපසට කරලා තිබ්බ අත් දෙකේ බැම්ම ලිහාගත්තා.\n\nමගේ යාළුවෝ ඔක්කොම ටික වෙඩි තියලා මරලා දාලා. මම ඒ නිසා තවත් කැළයට රිංගලා ගියා. ටික දුරක් යද්දි මම එළියක් දැක්කා. මම එතෙන්ට යද්දි එක පාරටම කෙනෙක් මාව පැනල බදා ගත්තා. මම බය වෙලා බලද්දි ඒ පොලිසියේ මාත් එක්ක හිටිය ගමගේ අයියා. එයා බස් එකේදිම අත් දෙක ලිහාගෙන. බිමට ඇදලා දාද්දිම එක පාරටම කැළයට දුවලා. කොටි වෙඩි තිබ්බත් එයාට වෙඩි වැදිලා තිබ්බේ නැහැ. පස්සේ 12 වෙනිදා රෑ වෙද්දි අපි බොහොම අමාරුවෙන් මාන්තොට්ටම් ගම්මානයට ආවා යැයි මනෝජ් තමන් දිවි ගලවා ගත් ආකාරය නෙතට උනන කඳුළු කැට අතරින් පවසා සිටින්නට වූවේය.\n\nකල්මුණ පොලිසියේදී එදා ලැබූ බිහිසුණු අත්දැකීම පිළිබඳව විශ්‍රාමික පොලිස් පරීක්ෂක පී.එච්.එස්. රණවීර මහතා මෙලස කීවේය.\n\nමම දැන් පදිංචි ගල්ගමුව ප්‍රදේශයේයි. මම උප පොලිස් පරීක්ෂකවරෙයක් ලෙස එදා කල්මුණ පොලිසියේ සේවය කළා. අපිව යටත් කරන් මහා කැලේට අරන් ගිහින් බිම හාන්සි කරලා වෙඩි තිබ්බා. ඒ පාර මගේ අතකට වැදුනා. ඊට පස්සේ මැරුණේ නැති අය ඇති කියලා ආයේ අපේ ඔළුවලට වෙඩි තියාගෙන ගියා. ඒ පාර මගේ මූණට වෙඩි වැදිලා තිබ්බා. කොටි ගියාට පස්සේ එතන බේරුණ අයෙක් හිටියා. එයාට එන්න කිව්වාම එයා ආවේ නැහැ. මම එතෙනින් අමාරුවෙන් ඇවිත් ගහක් අසසේ හැංගිලා හිටියා. ඊට පස්සේ ආපු කොටි ඒ බේරුණ අයවත් මරලා දැම්මා. මම බොහොම අමාරුවෙන් වැටි වැටී රූපස්කුලම් වැවට ගිහින් ඒක පාස් කරලා කලපුවල වැටි වැටී අවසානයේ සිංහල ගම්මානයකට ආවා. ඊට පස්සේ තරුණයෝ පිරිසක් මාව පාපැදියක තියන් මාන්තොට්ටම් ගම්මානයට රැගෙන ඇවිත් අම්පාර රෝහලට යවන්න කටයුතු කළා. මම මාස ගණනක් ප්‍රතිකර කළා. අදටත් මම ප්‍රතිකාර ගන්නවා යැයි රණවීර මහතා පැවසුවේය.\n\nමේ වන විට මැල්සිරිපුර පොලිසියේ රථවාහන අංශයේ ස්ථානාධිපතිවරයා ලෙස කටයුතු කරනු ලැබූ උප පොලිස් පරීක්ෂක තෙන්නකෝන් බණ්ඩාර මහතාද එදා කල්මුණේ පොලිසියේදී දිවි ගලවා ගත් අයෙකි.\n\nකල්මුණේ පොලිසියේදී කොටි යටත් වෙන්න කියන විට 10 දෙනෙක් විතර පිටුපස්සේ කලපුවට පනිද්දී තෙන්නකෝන් මහතාද කලපුවට පැනලා මීටර් 50ක් පමණ පිහිනා යන්නට විය. කොටි පල්ලිය උඩ ඉඳන් වෙඩි තබන්නට වූහ. කලපුව දෙසට පැමිණි අය කොටි ඉස්සරහින් වෙඩි තියනවා යැයි සිතා නැවතත් පොලිසිය පැත්තට දිව යන්නට වූහ. තෙන්නකෝන් මහතා කූඩැල්ලෝ කද්දී සැල්වීනියා පඳුරු අස්සෙන් නහය උඩට තබා කොටි යනකම් කලපුවේ හැංගී සිටියේය. පසුව කලපුවෙන් ගොඩට විත් කොටි වටේ බඩගාගෙන ඉදිරියට ගියේය. මුස්ලිම් කෙනෙක් හමුවීමෙන් පසු ඔහු විසින් තෙන්නකෝන් මහතාව ආරක්ෂිතව මධ්‍යම කඳවුර පොලිසියට කැඳවාගෙන යන ලදී. ඔහු දින 11කින් ගෙදර යන විට ඔහු මියගොස් ඇතැයි සිතා නිවැසියෝ දානේ දෙන්නටත් සූදානම්ව සිටියහ.\n\nඅක්කරපත්තුව පොලිසියේ උප පොලිස් පරීක්ෂක සී. එම්. ලාරිප් මහතා මෙලෙස කීවේය.\n\nමම එදා කල්මුණ පොලිසියේ සේවය කළේ. මහා කැළේට ගෙනත් බිම දාලා අපිට වෙඩි තිබ්බා. මට වෙඩි කිහිපයක් වැදුනත් මම මැරුණේ නැහැ. මම මැරුණු විදිහට හිටියා. පස්සේ කොටි මැරුණු අය එක තැනකට ගොඩ ගැහුවා. අවසානයට වගේ මාවත් කොටි දෙන්නෙක් දෙපැත්තෙන් අල්ලලා උස්සලා මිනී ගොඩට දැම්මා. ඒ වෙලේ ගිනි තියන්න හැදුවා. පෙට්‍රල් නැහැ කියලා ප්‍රටෙල් අරන් එන්න කියලා කොටියෙක් කට්ටියකට කීවා. පස්සේ කොටි යන්න ගියාට පස්සේ මම මිනී ගොඩින් බිමට පෙරලුනා. බොහොම අමාරුවෙන් අත් දෙක ලිහාගෙන ඇස්දෙක බැඳලා තිබ්බ එකත් අයින් කළා. පස්සේ මම එතෙනින් මම කැලෑවට පැන්නා. ටික වෙලාවක් යද්දී තව බේරුනු දෙන්නෙක් හම්බ වුණා. අපි බොහොම අමාරුවෙන් පාර හොයන් එන්න ආවා. අපි දෙමළ ගම්මානයකට වැටුනා. ඒ වෙලේ කොටි මාව අල්ලා ගත්තා. පස්සේ කොටි මාව එයාලගේ කඳවුරකට අරන් ගියා. ඊට පස්සේ කොටි කඳවුරට ගුවන් හමුදාවෙන් බෝම්බ දාන්න ගත්තා. ඒ වෙලාවේ මම එතනින් පැන්නා. පස්සේ මුස්ලිම් ගම්මානයකට ඇවිත් ඒ අය මාව දින ගාණක් බලාගෙන පස්සේ හමුදාවට භාර දුන්නා. ඊට පස්සේ මාස ගණනක් ප්‍රතිකාර ගත්තා යැයි ලාරිප් මහතා තම බිහිසුණු අත්දැකීම පිළිබඳව පවසා සිටියේය.\n\nඒ වන විටත් මඩකලපුව දිස්ත්‍රික්කයේ වෙල්ලාවලි, කල්කුඩා, කලවංචිකුඩි සහ අම්පාර දිස්ත්‍රික්කයේ කල්මුන අක්කරපත්තුව සහ පොතුවිල් ආදි පොලිස් ස්ථාන රැසක පොලිස් නිලධාරීන් මිනීමරු කොටින් වෙඩි තබා මරා දමන ලදී. විටෙක කොටි ත්‍රස්තයන් සුරතල් කරමින් ආයුධ ඇතුළු විවිධ දේ සපයමින් සහයෝගයන් පවා සැපයුවායි කියා ප්‍රසිද්ධයක් උසුලන ජනාධිපති රණසිංහ ප්‍රේමදාස ජනපතිවරයා ගත් වැරදි තීන්දුව නිසා මියයන්නට වූයේ අහිංසක පොලිස් නිලධාරීන් 600 දෙනකුටය. මල් වඩම් මතක වස්ත්‍ර නැති මෙම නිලධාරීන් ඝාතනය කළ ස්ථානයට ගෙස් පසුව දිනක අම්පාර විද්‍යානන්ද පිරිවෙනේ සෝමරතන නාහිමියන් ඇතුළු මහා සඟරුවන උතුරා යන වේදනාවෙන් යුක්තව එම පොලිස් නිලධාරීන්ට මත්‍රක වස්ත්‍ර පූජා කරමින් ආගමික වතාවත් සිදු කරන ලදී.\n\nඋතුරු නැගෙනහිර දෙපළාතේ ප්‍රධාන අධිකරණ සංඝ නායක පූජ්‍ය කිරිඳිවෙල සෝමරතන නාහිමියන් මෙලෙස අදහස් දැක්වූහ\n\nමට එවකට අම්පාර සහකාර පොලිස් අධිකාරීව සිටි රවි විජේගුණවර්ධන මහතා ඇතුළු ආරක්ෂක අංශ නිලධාරීන් එම අපරාධය සිදුවූ තැනට වැඩම කර ආගමික වතාවත් සිදු කර දෙන ලෙස ඉල්ලීමක් කළා. ඒ අනුව පිරිවෙන් භික්ෂූන් වහන්සේලා හත් නමක් සමග ඒ ගමනට සූදානම් වුණා. යන්න පුළුවන් දුර වාහනවලින් ගිහින් ඒ අවදානම් ගමන කිලෝ මීටර් 15ක් 20ක් පමණ පයින් යන්න සිදුවුණා. නිර්මාල් මෙන්ඩිස් කතෝලික පියතුමා, අම්පාර මහා දිසාපති ගුණතිලක මුදන්නායක, දමන ප්‍රාදේශීය ලේකම් එල්. පී. ජයම්පති, සමාජ සේවා අධ්‍යක්ෂිකා මල්කාන්ති ජයම්පති, මගේ ආරක්ෂක ලෙස සිටි සරත් විජේසිංහ යන මහත්වරුන් ඇතුළු ආරක්ෂක අංශවල විශාල පිරිසක් ඒ අවදානම් ගමනට එක්ව සිටියා. අප දෙපසින් වට කිහිපයක් ආරක්ෂක අංශ සිටියා. මග පරීක්ෂා කරමින් ඔවුන් ඉදිරියට ගියා. බෝම්බ සහ බට්ටෝ වළ දමා ඇති නිසා අපිට ආරක්ෂක නිලධාරීන් අඩිය තියන තැන්වලම අඩිය තියන්න සිදු වුණා.\n\nඑතන්ට ගියාම අමු සොහොනක්. පාංශුකූලය තබනවා තියා මට කතා කරගන්නවත් බැරි වුණා. තැන් තැන්වල මළ සිරුරු විසිරී තිබුණා. පොලිස් ඇඳුම්, බුට්ස්, අංක, සහ සිරුරු කොටස් විසිරී තිබුණා. නැවත පන්සලට එන්නට ඉඩ නොලැබෙයි කියලා ඒ වෙලේ සිතුණා යැයි කිරිඳිවෙල සෝමරතන නාහිමියන් පවසා සිටියහ.\n\nඑදා කොටින් අමානුෂික ලෙස මරා දමන ලද පොලිස් නිලධාරීන් පිළිබඳ අම්පාර පොලිස් නිලධාරීහු අමතක නොකරන්නට වූහ.\n\nඑළඹෙන 11 වැනි දින කොටින් විසින් මරා දමන ලද රණවිරුවන් වෙනුවෙන් ඉදිකර ඇති රණවිරු ස්මාරකය අභියස රණවිරු උපහාර උළෙලක් පැවැත්වීමට අම්පාර නියෝජ්‍ය පොලිස්පති දමයන්ත විජයශ්‍රී සහ අම්පාර ජ්‍යෙෂ්ඨ පොලිස් අධිකාරි ජයන්ත රත්නායක යන මහත්වරුන්ගේ උපදෙස් මත අම්පාර කොට්ඨාශ රණවිරු සුභසාධක අංශයේ ස්ථානාධිපති, ජාතික පොලිස් කොමිෂන් සභාවේ අම්පාර සම්බන්ධීකරණ නිලධාරි උ.පො.ප. සරත් විජේසිංහ මහතා ඇතුළු නිලධාරීන් විසින් විශේෂ වැඩසටහන් රැසක් සංවිධානය කර තිබේ. එදින උදෑසන රණවිරුවන් සිහිකරමින් පුෂ්පෝපහාර දක්වා, මියගිය රණවිරුවන්ගේ දෙමව්පියන් දරුවන් කැඳවා උපහාර උළෙලක් පැවැත්වීමට නියමිතය. එදා කොටින්ගේ වෙඩි පහරට ලක්ව දිවි ගලවාගත් නිලධාරීන් තිදෙනෙක්ද එදින සහභාගි වෙති. මියගිය රණවිරුවන්ගේ පාසල් යන වයසේ දරුවන් වෙනුවෙන් පොත් පත් ඇතුළු පාසල් උපකරණ පරිත්‍යාග කිරීමක් සහ රෝද පුටු පරිත්‍යාග කිරීමක් ඇතුළු වැඩසටහක් රැසක් පැවැත්වීමට නියමිතය.\n\nවිශේෂ ස්තුතිය . අදාළ පැරණි ඡායාරූප ලබා දුන් අම්පාර කොට්ඨාශ භාර රණවිරු සුභසාධක අංශයේ ස්ථානාධිපති ජාතික පොලිස් කොමිෂෂන් සභාවේ අම්පාර සම්බන්ධීකරණ නිලධාරි උ.පො.ප. සරත් විජේසිංහ මහතාට.\n\nසුසන්ත අමර බන්දු",
       "URL": "https://divaina.lk/%e0%b7%84%e0%b6%ba%e0%b7%83%e0%b7%92%e0%b6%ba%e0%b6%ba%e0%b6%9a%e0%b7%8a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%bb%e0%b6%ab%e0%b7%80%e0%b7%92%e0%b6%bb%e0%b7%94%e0%b7%80%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/131/"
}