{
       "Source": "divaina",
       "Timestamp": "May 20, 2023",
       "Headline": "සිංගප්පූරුවේ මහල් නිවසකින් වැටී මිය ගිය නදීකාගේ දේහය ශ්‍රී ලංකාවට ගෙන එයි!",
       "News Content": "සිංගප්පූරුවේ දී මහල් නිවාස සංකීර්ණයකින් වැටී මියගිය කාන්තාවගේ දේහය ඊයේ (19 වැනිදා) ශ්‍රී ලංකාවට රැගෙන ඒමට කටයුතු යොදා ඇතැයි විදේශ සේවා නියුක්ති කාර්යාංශය පවසයි. පසුගිය 16 වැනිදා මියගිය දිල්හානි ප්‍රනාන්දු (41) මහත්මියගේ දේහය පෙරේදා 18 වැනිදා පස්වරුවේ සිංගප්පූරුවේ මල් ශාලාවක තැන්පත් කළ අතර එහි සිටින ලාංකිකයෝ ඇයට අවසන් ගරු බුහුමන් දැක්වීමට පැමිණියහ.\n\nඇය අවසන් වරට සේවය කළ නිවසේ ගැටලු ගැන තමාට දුරකථනයෙන් දැනුම් දුන් බවත් අවස්ථා කිපයක දී ලංකාවේ සහ සිංගප්පූරුවේ රැකියා ඒජන්සියට දැනුම් දී ඇතැයි ඇයගේ ළඟම මිතුරිය වන අශෝකා කුමාරි මහත්මිය පැවසුවාය.\n\nමියගිය නදීකා ඇය සේවය කළ අවසන් නිවසට රැකියාවට ගොස් ඇත්තේ මේ වසරේ අප්‍රේල් මස 09 වැනිදාය. සිංගප්පූරුවට ගොස් මාස හයක කාලයේ දී එරට රැකියා නියෝජිත ආයතනය විසින් ඇයගේ ඉල්ලීම අනුව නිවාස කීපයකට මාරු කර ඇති බව සිංගප්පූරුවේ ශ්‍රී ලංකා මහා කොමසාරිස් කාර්යාලය විදේශ සේවා නියුක්ති කාර්යාංශයට දැනුම් දී තිබේ.\n\nඑම රැකියා නියෝජිත ආයතනය විසින් ලබා දෙන නිවාස ප්‍රශ්නකාරී ස්ථාන බවත් තවත් ගෘහ සේවිකාවන්ට ගැටලු මතුවීම ගැන පැමිණිලි කර ඇති බවත් සිංගප්පූරුවේ විගමණික සේවිකාවෝ පවසති. සිංගප්පූරුවේ නිවෙසක ගෘහ සේවිකාවක ලෙස රැකියාවක් කරමින් සිටියදී තට්ටු අටකින් බිමට වැටී 41 හැවිරිදි ලාංකික කාන්තාවක මරුමුවට පත්වීම ගැන එරට පොලිසිය පරීක්ෂණ ආරම්භ කර ඇතැයි ද විදේශ සේවා නියුක්ති කාර්යාංශයේ ලියාපදිංචිව රැකියාවකට ගිය මෙම කාන්තාව වෙනුවෙන් අවශ්‍ය කටයුතු සිදු කරන බව ද විදේශ සේවා නියුක්ති කාර්යාංශයේ මාධ්‍ය ප්‍රකාශක සෙනරත් යාපා මහතා පැවසීය.\n\nපසුගිය 16 වැනිදා සිදුවූ නදීකා දිල්හානි ප්‍රනාන්දු නම් තම බිරිඳගේ මරණය සැක සහිත බව ඇයගේ සැමියා විදේශ සේවා නියුක්ති කාර්යාංශයට දැනුම් දී තිබේ. මියගිය නදීකා දංකොටුව නො 298, ඉහලවෙල වත්ත මොටෑමුල්ල යෝගියාන පදිංචිකාරියකි. ඇය සිංගප්පූරුවේ නිවෙසක රැකියාවට ගොස් මාස හයක් පමණ වන බව ද වාර්තා වේ. මියගිය නදීකා සේවය කළ පන්ජාබ් ජාතිකයකුට අයත් නිවසේ කරදර තිබූ බව ඇයගේ මිතුරියන්ට ද පවසා ඇතැයි සිංගප්පූරුවේ සිටින ලාංකිකයෝ කිහිපදෙනෙක් පැවසූහ.\n\nඋකුරුණෑගල ප්‍රදේශයේ විදේශ රැකියා නියෝජිත ආයතනයකින් මෙම කාන්තාව සිංගප්පූරුවේ රැකියාවට ගොස් ඇති අතර ඇයට සිදුවූ හිරිහැර කරදර ගැන එම රැකියා නියෝජිත ආයතනයට දැනුම් දුන්න ද කිසිදු පියවරක් නොගත් බව මියගිය කාන්තාවගේ සිංගප්පූරුවේ සිටින මිතුරියක වන අශෝකා කුමාරි මහත්මිය පැවසුවාය. මියගිය නදීකා අවසන් වරට තමාට එවූ හඬ පටයකින් ද ඇය එම නිවසේ විඳි දුක් කරදර නිසා ගැටලුවක් විය හැකි බව දන්වා තිබූ බව ද කුමාරි මහත්මිය පැවසුවාය.\n\nකහවත්ත – සමරවීර නිරෝෂන",
       "URL": "https://divaina.lk/%e0%b7%83%e0%b7%92%e0%b6%82%e0%b6%9c%e0%b6%b4%e0%b7%8a%e0%b6%b4%e0%b7%96%e0%b6%bb%e0%b7%94%e0%b7%80%e0%b7%9a-%e0%b6%b8%e0%b7%84%e0%b6%bd%e0%b7%8a-%e0%b6%b1%e0%b7%92%e0%b7%80%e0%b7%83%e0%b6%9a%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/153/"
}