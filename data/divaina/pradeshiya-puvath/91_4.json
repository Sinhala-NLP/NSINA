{
       "Source": "divaina",
       "Timestamp": "July 21, 2023",
       "Headline": "උසාවි ගෙනයන සැකකාරයන් අතරමගදී ගෙදර යැවූ පොලිස් සැරයන් අත්අඩංගුවට",
       "News Content": "පොලිස් අත්අඩංගුවට ගැනීමෙන් පසු අධිකරණයට ඉදිරිපත් කිරීමට රැගෙන යන අවස්ථාවේ එම පුද්ගලයන් අතරමගදී මුදාහැර ඒ සම්බන්ධයෙන් රාජකාරි ලේඛන හා තොරතුරු පොත්වල අසත්‍ය සටහන් යොදා තිබෙන පොලිස් සැරයන්වරයකු මහනුවර පොලිසියේ විශේෂ අපරාධ විමර්ශන ඒකකයේ නිලධාරීන් විසින් පෙරේදා (19දා) සැකපිට අත්අඩංගුවට ගනු ලැබ තිබේ.\n\nසැකපිට අත්අඩංගුවට ගන්නා ලද මෙම සැරයන්වරයා පොත්තපිටිය පොලිසියේ උසාවි රාජකාරි කරන ඩී. වී. කේ. වෙත්තසිංහ නැමැත්තෙකි. එම නිලධාරියා මහනුවර මහෙස්ත්‍රාත් අධිකරණයට පෙරේදා (19දා) ඉදිරිපත් කිරීමෙන් පසු රුපියල් ලක්ෂ 10 බැගින් වූ ශරීර ඇප දෙකක් මත මුදාහැර ඇත.\n\nරාජකාරි ලේඛන හා තොරතුරු පොත්වල අසත්‍ය සටහන් යොදා කුඨ ලේඛන සකස් කිරීමේ චෝදනාව මත අධිකරණයට ඉදිරිපත් කළ අතර කොවිඩ් සමයේ සෞඛ්‍ය අංශ මගින් පනවා තිබූ නිරෝධායන නීති කඩ කළ පුද්ගලයන් මෙලෙස මුදාහැර ඇති බවට පරීක්ෂණ මඟින් අනාවරණය වී තිබේ.\n\nපොලිස් සැරයන්වරයාගේ ක්‍රියාකලාපය සම්බන්ධයෙන් සැකසිතී අධිකරණ වාර්තා ඇතුළත් පොත්පත් පරීක්ෂණය කිරීමේ දී ඇති වූ සැකය මත පොත්තපිටිය පොලිසිය මගින් ඒ සම්බන්ධව මහනුවර පොලිසියේ විශේෂ අපරාධ විමර්ශන ඒකකයට දැනුම් දී තිබිණි.\n\nඔහුට යළි නොවැම්බර් මස 15 දින අධිකරණයේ පෙනී සිටින ලෙස මහෙස්ත්‍රාත්වරයා නියෝග කර තිබේ. මහනුවර විශේෂ අපරාධ විමර්ශන ඒකකයේ ස්ථානාධිපති ප්‍රධාන පොලිස් පරීක්ෂක උවින්දසිරි මහතාගේ උපදෙස් මත ප්‍රධාන පොලිස් පරීක්ෂක අනූෂ මහතා ඇතුළු කණ්ඩායමක් සිද්ධිය සම්බන්ධයෙන් පරීක්ෂණ පවත්වා සැකකරු අත්අඩංගුවට ගෙන තිබේ.\n\nසමන්ති වීරසේකර",
       "URL": "https://divaina.lk/%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%9c%e0%b7%99%e0%b6%b1%e0%b6%ba%e0%b6%b1-%e0%b7%83%e0%b7%90%e0%b6%9a%e0%b6%9a%e0%b7%8f%e0%b6%bb%e0%b6%ba%e0%b6%b1%e0%b7%8a-%e0%b6%85%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/91/"
}