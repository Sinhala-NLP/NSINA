{
       "Source": "divaina",
       "Timestamp": "August 24, 2022",
       "Headline": "ව්‍යාපාරිකයන්ට පොලු තැබූ හාල් සමීර අවි සමග අල්ලයි",
       "News Content": "රටපුරා ප්‍රධාන පෙළේ සහල් ව්‍යාපාරිකයන්ට රුපියල් කෝටි ගණනින් වංචා සිදුකිරීම ඇතුළු අපරාධ ගණනාවකට සම්බන්ධ බව කියන මිනුවන්ගොඩ සහල් සමීර නමැත්තා ස්වයංක්‍රීය ගිනි අවියක් සමඟ පොලිස් විශේෂ කාර්ය බළකාය මගින් පෙරේදා (22 දා) අත්අඩංගුවට ගෙන ඇත.\n\nපොල් සමීර සතුව තිබී සොයාගත් අවි ආයුධ අතර ඉතාලියේ නිෂ්පාදිත රිවෝල්වර 2 ක්, චීනයේ නිෂ්පාදිත ගිනි අවියක්, විවිධ වර්ගයේ ජීව උණ්ඩ තොගයක්, කඩු සහ තවත් ආයුධ කීපයක් සොයාගෙන තිබේ. මෙම සැකකරු නාවුල, මාරවිල, දෙහිඅත්තකණ්ඩිය, තඹුත්තේගම, කුලියාපිටිය, මහව, හම්බන්තොට, මීගමුව යන ප්‍රදේශවල මහා පාරිමාණ සහල් ව්‍යාපාරිකයන්ට සහ ලීබඩු ව්‍යාපාරිකයන්ට මුදල් වංචා කර ඇති බව විමර්ශනවලින් හෙළි වී ඇත.\n\nමොහු විසින් සිදුකළ මූල්‍ය වංචාවන්වල වටිනාකම රුපියල් කෝටි ගණනක් බව ගණන් බලා තිබේ.\n\nහාල් තොග, ගෘහ භාණ්ඩ ඇතුළු වටිනා භාණ්ඩ ණය පදනම මත ලබාගෙන අගරු චෙක්පත් ලබාදී මොහු මෙම වංචාවන් සිදුකර ඇත. ගනුදෙනුවලට අදාළ මුදල් ලබාගැනීමට පැමිණෙන ව්‍යාපාරිකයන්ට මොහු අවි පෙන්වා මරණ තර්ජන කරමින් මුදල් ගෙවීම පැහැර හැර ඇති බව ද හෙළි වී තිබේ.\n\nපොලිස් විශේෂ කාර්ය බළකායේ බුද්ධි අංශ වෙත ලැබුණු තොරතුරක් මත මිනුවන්ගොඩ ප්‍රදේශයේ කළ වැටලීමකදී සහල් සමීර නමැත්තා අවි ආයුධත් සමඟ කොටු වී ඇත.\n\nවැඩිදුර විමර්ශන සඳහා සැකකරු මිනුවන්ගොඩ පොලිසිය වෙත භාර දී තිබේ.\n\nපොලිස් විශේෂ කාර්ය බළකායේ අණදෙන නිලධාරි නීතිඥ වරුණ ජයසුන්දර මහතාගේ උපදෙස් මත අධ්‍යක්‍ෂ බුද්ධි වී. ජී. ඩී. ආර්. කරුණාරත්න මහතාගේ අධීක්‍ෂණය යටතේ සහකාර පොලිස් අධිකාරි සාගර කුලසේකර, ප්‍රධාන පොලිස් පරීක්‍ෂක එල්. විජයරත්න ඇතුළු නිලධාරීහු විමර්ශන පැවැත්වූහ.\n\nහේමන්ත රන්දුණු, ප්‍රභාත් විතාන, සමන් ගමගේ, ප්‍රදීප් සමරකෝන් සහ ඇන්ටන් ප්‍රනාන්දු",
       "URL": "https://divaina.lk/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%b4%e0%b7%9c%e0%b6%bd%e0%b7%94-%e0%b6%ad%e0%b7%90%e0%b6%b6%e0%b7%96/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/393/"
}