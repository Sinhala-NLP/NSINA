{
       "Source": "divaina",
       "Timestamp": "September 21, 2023",
       "Headline": "ඕස්ට්‍රේලියා සිහින මවා – උතුරේ ගුරුවරයාගේ ලක්‍ෂ 75ට විද්ද සැකකරු කොළඹදී මාට්ටු",
       "News Content": "යාපනයේ ඌර්කාවතුරෙයි ප්‍රදේශයේ පාසල් ගුරුවරයකු ඕස්ට්‍රේලියාවට යැවීම සඳහා රුපියල් ලක්ෂ 75 ක මුදලක් ලබාගෙන එම මුදල වංචාකළ සැකකරුවකු යාපනය පොලිසිය විසින් ඉකුත් 19 දා කොළඹදී අත්අඩංගුවට ගෙන තිබේ.\n\nඅදාළ ගුරුවරයා සැකකරු විසින් පළකරන ලද දැන්වීමක් දැක ඔහු සමග කතාකොට වරින් වර රු. ලක්ෂ 75 ක මුදල ඔහුගේ ගිණුමට බැරකොට තිබේ.\n\nවසරකට ආසන්න කාලයක් ගතවූවත් ඔහුව ඔස්ට්‍රේලියාවට නොයැවීම නිසා යාපනයේ ගුරුවරයා ඔහුගෙන් ප්‍රශ්න කිරීමෙන් පසුව තමන් එවැනි මුදලක් නොගත් බවත් හැකි ඕනෑම දෙයක් කරන ලෙසත් සැකකරු ගුරුවරයාට ප්‍රකාශ කොට තිබේ.\n\nපසුව මෙම ගුරුවරයා සිද්ධිය සම්බන්ධයෙන් යාපනය පොලිසියට පමිණිලි කිරීමෙන් පසුව ඔහු කොළඹදී අත්අඩංගුවට ගෙන තිබේ.\n\nමෙම සැකකරුට එරෙහිව යාපනය ඇතුළු උතුරු පළාතේ පොලිස් ස්ථාන කීපයක පැමිණිලි 25 කට වඩා වැඩි සංඛ්‍යාවක් ගොනුකොට ඇති අතර එම සියලුම පැමිණිලි ඕස්ට්‍රේලියාවට යවන බව පවසා මුදල් වංචා කරන ලද බවට පැමිණිලි වේ.\n\nයාපනය පොලිසිය විසින් කොළඹදී අත්අඩංගුවට ගත් සැකකරු අධිකරණය හමුවට ඉදිරිපත් කිරීමට නියමිතය.දිනසේන රතුගමගේ",
       "URL": "https://divaina.lk/%e0%b6%95%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%9a%e0%b6%bd%e0%b7%92%e0%b6%ba%e0%b7%8f-%e0%b7%83%e0%b7%92%e0%b7%84%e0%b7%92%e0%b6%b1-%e0%b6%b8%e0%b7%80%e0%b7%8f-%e0%b6%8b/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/18/"
}