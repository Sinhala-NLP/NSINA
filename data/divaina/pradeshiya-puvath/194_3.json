{
       "Source": "divaina",
       "Timestamp": "April 4, 2023",
       "Headline": "බූරුමූණාට රැකවල් දුන් නීතිඥයාගෙන් පැය 3 ක් ප්‍රශ්න කරයි",
       "News Content": "‘බූරුමූණා’ නමැති පාතාල ප්‍රබලයාට සැඟවී සිටීමට ආධාර අනුබල දීම සහ ඔහුට රැකවරණය සලසා දුන් බව කියන නීතිඥවරයකුගෙන් බස්නාහිර දකුණ අපරාධ කොට්ඨාසය පෙරේදා (02 දා) පැය තුනක් තිස්සේ ප්‍රශ්න කර ඇත.\n\nමෙම නීතිඥවරයා අවිස්සාවේල්ල ප්‍රදේශයේ පදිංචිකරුවකු වන අතර බූරුමූණා නමැති පාතාල මැරයාට පොලිසියෙන් බේරී සැඟවී සිටීමට ආධාර දුන් බවට චෝදනා එල්ලවී තිබේ.\n\nමේ සම්බන්ධයෙන් ප්‍රශ්න කිරීමේදී නීතිඥවරයා පවසා ඇත්තේ ඩුබායි රාජ්‍යයේ සිටින තම සේවාදායකයාගේ උපදෙස් මත තමන් බූරුමූණා නමැති පාතාල මැරයා මුණගැසී ඔහුට නීතිමය උපදෙස් ලබාදුන් බවයි.\n\nපාතාල මැරයාට පොලිසිය වෙත භාරවෙන ලෙස තමන් උපදෙස් දුන් නමුත් ඔහු එය පිළිනොගත් බව ද නීතිඥවරයා ප්‍රශ්න කිරීම් හමුවේ පවසා ඇත.\n\nඅවසානයේදී තමන් මෙම අපරාධකරු අවිස්සාවේල්ල අධිකරණය වෙත භාරවීමට පිටත්කර යැවූ බවත් ඒ අවස්ථාවේ ඔහු පොලිස් අත්අඩංගුවට පත්වූ බවත් නීතිඥවරයා ප්‍රකාශ කර තිබේ.\n\nමිනිස් ඝාතන ඇතුළු අපරාධ රැසකට සම්බන්ධ බූරුමූණා ඩුබායි රාජ්‍යය වෙත පලායෑමට උත්සාහ කරද්දී කටුනායක ගුවන් තොටුපළ පොලිසිය මගින් අත්අඩංගුවට ගත් අතර පසුව ඔහු පලාගොස් තිබිණි.\n\nමෙම පාතාල මැරයාට පොලිස් අත්අඩංගුවෙන් මිදී පලායෑමට උපකාර කළ චීවරධාරීන් දෙදෙනකු පසුව අත්අඩංගුවට ගෙන තිබිණි.\n\nදින ගණනක් සැඟවී සිටි බූරුමූණා අධිකරණය වෙත භාරවීමට යමින් සිටියදී අවිස්සාවේල්ල පොලිසිය මගින් ඔහු අත්අඩංගුවට ගන්නා ලදී.හේමන්ත රන්දුණු",
       "URL": "https://divaina.lk/%e0%b6%b6%e0%b7%96%e0%b6%bb%e0%b7%94%e0%b6%b8%e0%b7%96%e0%b6%ab%e0%b7%8f%e0%b6%a7-%e0%b6%bb%e0%b7%90%e0%b6%9a%e0%b7%80%e0%b6%bd%e0%b7%8a-%e0%b6%af%e0%b7%94%e0%b6%b1%e0%b7%8a-%e0%b6%b1%e0%b7%93/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/194/"
}