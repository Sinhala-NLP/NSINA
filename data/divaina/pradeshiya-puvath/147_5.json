{
       "Source": "divaina",
       "Timestamp": "May 26, 2023",
       "Headline": "අවවාදය නොරිස්සූ සිසුන්ගෙන් පහර කෑ – ඔස්මානියා විදුහල් ගුරුවරයා රෝහලේ",
       "News Content": "යාපනයේ ඔස්මානියා විද්‍යාලයේ සිසුන් පිරිසක් එම විද්‍යාලයේ විනය කමිටුවේ ගුරුවරයෙකුට පහර දීම නිසා එම ගුරුවරයා තුවාල ලබා පෙරේදා (24 දා) රෝහල්ගත වී තිබේ.\n\nසිසුන් පිරිසකට අවවාද කිරීමෙන් පසුව එම ගුරුවරයා සොයා පැමිණි සිසුන් පිරිසගෙන් එක් සිසුවෙකු විසින් ගුරුවරයාට පහර දී තිබේ. එසේ පහරදුන් ශිෂ්‍යයාගේ පියාද මීට මාස හයකට ඉහතදී තම පුතාගේ සිද්ධියක් සම්බන්ධයෙන් ඔස්මානියා පාසලේම වෙනත් ගුරුවරයෙකුට පහර දී තුවාල සිදුකොට අධිකරණය හමුවේ වරදකරුවකු වූ අයෙකි.\n\nකෙසේ වෙතත් ඔස්මානියා පාසලේ විනය කමිටුවේ ගුරුවරයාට පහරදීමෙන් පසුව එම පාසලේ සෙසු ගුරුවරු බියට පත්ව ඇති අතර ඔවුන් තම ගුරු සංගම් නියෝජනය කරන ගුරු සංගම් වෙත මේ ප්‍රශ්නයට මැදිහත් වී විසඳුමක් ලබාදෙන ලෙස ඉල්ලා ඇත. පහර කෑමට ලක් වූ ගුරුවරයා සිද්ධිය සම්බන්ධයෙන් යාපනය පොලිසියට පැමිණිලි කොට තිබේ.දිනසේන රතුගමගේ",
       "URL": "https://divaina.lk/%e0%b6%85%e0%b7%80%e0%b7%80%e0%b7%8f%e0%b6%af%e0%b6%ba-%e0%b6%b1%e0%b7%9c%e0%b6%bb%e0%b7%92%e0%b7%83%e0%b7%8a%e0%b7%83%e0%b7%96-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%9c%e0%b7%99/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/147/"
}