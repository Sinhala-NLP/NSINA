{
       "Source": "divaina",
       "Timestamp": "October 29, 2021",
       "Headline": "ෆයිසර් දෙන තැනට ඇමැති ජිවන් රිංගලා",
       "News Content": "තලවකැලේ සුමන මහා විද්‍යාලයේදී අවුරුදු 16 – 19 වයස් කාණ්ඩවල පාසල් සිසු සිසුවියන්ට ෆයිසර් එන්නත ලබාදීමේදී තම බල ප‍්‍රදේශයෙන් පිටත එම වයස් කාණ්ඩවල පසුවන සිසුන් 210 දෙනකුට ද ෆයිසර් එන්නත ලබාදීමට සිදු වූ බව කොටගල සෞඛ්‍ය වෛද්‍ය නිලධාරි කාර්යාලයේ වෛද්‍ය ජනත් අබේගුණරත්න මහතා පැවසීය.\n\nකොටගල සෞඛ්‍ය වෛද්‍ය නිලධාරි කාර්යාල බල ප‍්‍රදේශයට අයත් තලවකැලේ ප‍්‍රදේශයේ පාසල් 08 ක සිසුන් 1160 දෙනකුට ඊයේ (28දා) ෆයිසර් එන්නත ලබාදීමට සැලසුම් කර තිබූ බවත්, ඒ අනුව තලවකැලේ සුමන විද්‍යාලයේ එන්නත්කරණ මධ්‍යස්ථානය වෙතට සිසුන් නිල ඇ`දුමින් සැරසී පැමිණි බවත් සෞඛ්‍ය වෛද්‍ය නිලධාරිවරයා පවසයි.\n\nපාසල හැර ගිය සහ තම බල ප‍්‍රදේශයෙන් පිට පදිංචි එම වයස් කාණ්ඩවල පසුවන විශාල පිරිසක් සිවිල් ඇදුමින් සැරසී අනන්‍යතාවය තහවුරු කර ගැනීමට නොහැකි පිරිසක් එන්නත්කරණ මධ්‍යස්ථාන වෙත පැමිණ තමන්ටත් එම එන්නත ලබාදෙන ලෙස ඉල්ලීමක් කළ බවත්, අනන්‍යතාව තහවුරු කරන තෙක් එම පිරිසට එන්නත් ලබාදීම මදක් ප‍්‍රමාද කළ නිසා ඒ පිළිබදව එම පිරිස විසින් රාජ්‍ය අමාත්‍ය ජීවන් තොණ්ඩමන් මහතා වෙත දැනුම් දී ඇති බවත් සෞඛ්‍ය වෛද්‍ය නිලධාරිවරයා කියයි. ඒ අනුව එන්නත්කරණ මධ්‍යස්ථානයට පැමිණි රාජ්‍ය අමාත්‍ය ජීවන් තොණ්ඩමන් මහතා තමන් සමග සාකච්ඡා කර සිවිල් ඇ`දුමින් සැරසී සිටින එම වයස් කාණ්ඩවල පසුවන 210 දෙනකුට ෆයිසර් එන්නත ලබා ගත් බවත්, ඊයේ දිනය තුළ තලවකැලේ සුමන විද්‍යාලයේදි ෆයිසර් එන්නත් 1370 ක් එන්නත් කළ බවත් වෛද්‍ය ජනත් අබේගුණරත්න මහතා පැවසීය.\n\nපාසල් සිසුන්ට එන්නත් කිරීම වැඩසටහන ක‍්‍රියාත්මක කිරීමේදී පාසල්වල, විදුහල්පතිවරුන්ගේ සහ ගුරුවරුන්ගේ තහවුරුතාවක් අවශ්‍ය බවත්, මේ දිනවල ගුරු වෘත්තීය සමිති ක‍්‍රියාමාර්ගය හේතුවෙන් ඇතැම් පාසල්වලින් එම සහයෝගය තමන්ට නොලැබෙන බවයි සෞඛ්‍ය වෛද්‍ය නිලධාරිවරයා කියා සිටියේ.\n\nනුවරඑළිය නාලක රත්නායක",
       "URL": "https://divaina.lk/%e0%b7%86%e0%b6%ba%e0%b7%92%e0%b7%83%e0%b6%bb%e0%b7%8a-%e0%b6%af%e0%b7%99%e0%b6%b1-%e0%b6%ad%e0%b7%90%e0%b6%b1%e0%b6%a7-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%a2%e0%b7%92%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/637/"
}