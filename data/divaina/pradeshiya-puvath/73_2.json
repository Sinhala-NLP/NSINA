{
       "Source": "divaina",
       "Timestamp": "August 5, 2023",
       "Headline": "මෝල්ගසකින් පහරදී තිදරු පියකු ඝාතනය කර වැසිකිළි වළක සඟවලා",
       "News Content": "සෙවණගල පොලිස් වසමට අයත් නුගේගලයාය බටහිර ප්‍රදේශයේ පදිංචි ගොවි මහතෙකු වන තිදරු පියෙකු ඉකුත් 03 වෙනිදා රාත්‍රී ඔහුගේ සහායකයා විසින් මෝල්ගසකින් පහරදී ඝාතනය කර වැසිකිළි වළකට දමා තිබියදී සෙවණගල පොලිසිය මඟින් සොයාගෙන ඇත.\n\nමෙලෙස ඝාතනය කර ඇත්තේ නවරත්න දිසානායකගේ නිමල් කරුණාරත්න (53) නමැති අයෙකි.\n\nඔහු මීට වසර 08කට පමණ ඉහතදී වැලිමඩ ප්‍රදේශයේ සිට ගොවිතැන් කිරීමට කිරිඉබ්බන්වැව ප්‍රදේශයට පැමිණ බටහිර නුගේගලයාය, ගමේ පවුලේ අය සමඟ පදිංචිව සිට ඇත. එසේ පැමිණ ගොවිතැන් කටයුතු කරන විට ඔහුට සහාය වීම සඳහා වැලිමඩ ප්‍රදේශයේම පදිංචි 23 හැවිරිදි තරුණයෙකුද පැමිණ ඇත.\n\nඔවුන් දෙදෙනාම මත්දියර පානයට ඇබ්බැහි වී සිටි අයයි. මත් දියර පානය කිරීමෙන් පසුව දෙදෙනා නිතර ආරවුල් ඇති කරගන්නා බව ප්‍රදේශවාසීහු පවසති.\n\nපොලිසියෙන් පැමිණ මියගිය අයගේ සහායකගෙන් ප්‍රශ්න කිරීමේදී ඔහු විසින් පොලිසියට පවසා ඇත්තේ දෙදෙනා අතර ඇතිවූ බහින්බස්වීමක් දුරදිගගොස් මෝල්ගසකින් පහරදීම නිසා ඔහු මියගිය බවත් මළසිරුර වැසිකිළි වළට දමා සැඟවූ බවත්ය.\n\nමියගිය අයගේ මළසිරුර ඇඹිලිපිටිය වැඩබලන මහෙස්ත්‍රාත් නිරෝෂන් ගමගේ මහතා ඉදිරිපිටදී ගොඩගන්නා ලද අතර මෘතදේහය පශ්චාත් මරණ පරීක්ෂණය සඳහා ඇඹිලිපිටිය මූලික රෝහලට යොමු කෙරිණි.\n\nසැකකරු පොලිසිය මඟින් අත්අඩංගුවට ගෙන ඇති අතර ඇඹිලිපිටිය මහෙස්ත්‍රාත් අධිකරණයට ඉදිරිපත් කිරීමට නියමිතව තිබිණි.\n\nසෙවනගල පොලිස් ස්ථානාධිපති ප්‍ර.පො.ප. කේ. ඩබ්ලිව්. පී. ලලිත් කුමාර මහතාගේ උපදෙස් පිට පො.ප. එදිරිසිංහ මහතා වැඩිදුර පරීක්ෂණ පවත්වයි.\n\nබඩල්කුඹුර – රවිඳු ගුණතිලක",
       "URL": "https://divaina.lk/%e0%b6%b8%e0%b7%9d%e0%b6%bd%e0%b7%8a%e0%b6%9c%e0%b7%83%e0%b6%9a%e0%b7%92%e0%b6%b1%e0%b7%8a-%e0%b6%b4%e0%b7%84%e0%b6%bb%e0%b6%af%e0%b7%93-%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/73/"
}