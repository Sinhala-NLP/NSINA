{
       "Source": "divaina",
       "Timestamp": "July 29, 2023",
       "Headline": "කලින් වැටලීම කරලා පැය 24 යි – කෝටිපතියාගේ ගව ඝාතකාගාරයේ ඊයේත් හරක් මරලා",
       "News Content": "දිවයිනේ ප්‍රසිද්ධ කෝටිපති මැණික් ව්‍යාපාරිකයකු වැලිපැන්නේ මෙහෙය වූ නීති විරෝධී ගව ඝාතකාගාරය වලාන දූෂණ මර්දන ප්‍රහාරක ඒකකය මගින් වටලා පැය කිහිපයක් ගත වනවිට එම ස්ථානයේම තවත් ගවයන් දෙදෙනකු ඊයේ (28දා) ඝාතනය කර ඇත. එහිදී වලාන දූෂණ මර්දන ප්‍රහාරක ඒකකයේ නිලධාරීන් කණ්ඩායමක් නැවත එම ස්ථානය වටලා මස් කිලෝ 368 අත්අඩංගුවට ගෙන තිබේ.\n\nමැණික් ව්‍යාපාරිකයා ඇතුළු සැකකරුවන් තිදෙනකු පෙරේදා (26 දා) වලාන දූෂණ මර්දන ඒකකය මගින් වැටලීමේදී නිලධාරීන්ට රුපියල් ලක්‍ෂ තුනක අල්ලසක් ලබාදී ව්‍යාපාරිකයා බේරීමට උත්සාහ කළත් එයට යට නොවී ස්ථානාධිපතිවරයා ඇතුළු නිලධාරීන් නීතිය ක්‍රියාත්මක කර තිබිණි.\n\nඑම ස්ථානයේම නැවත ගවයන් දෙදෙනකු ඝාතනය කරන බවට ලද තොරතුරක් මත වැටලීම සිදුකරන විට සැකකරුවන් ගව මස් තොගය දමා පැනගොස් ඇත. මෙම ඝාතකාගාරය වැලිපැන්න පොලිසියට මීටර් 800ක් පමණ ආසන්නයකින් පිහිටා ඇත.\n\nමෙම ඝාතකාගාරයට විවිධ ප්‍රදේශවලින් ගවයන් සොරකම් කරගෙන පැමිණ ඝාතනය කරන බව සඳහන්ය. ඊයේ (28 දා) අත්අඩංගුවට ගත් මස් තොගය මහජන සෞඛ්‍ය පරීක්ෂක මදුෂාන් මහතාට ඉදිරිපත් කිරීමෙන් පසු මනුෂ්‍ය පාරිභෝජනයට නුසුදුසු බවට සහතිකයක් ලබාදී ඇත.\n\nමෙම ස්ථානය මීට පෙර වැටලූ අවස්ථාවේදී හිටපු ජනාධිපතිවරයකුගේ ලේකම්වරයකු බව කියන පුද්ගලයකු ද එම ඒකකයේ ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාට බලපෑම් කර තිබුණා. එයට අවනත නොවී නීතිය ක්‍රියාත්මක කර තිබිණි.\n\nවලාන දූෂණ මර්දන ප්‍රහාරක ඒකකයේ අධ්‍යක්ෂ උදය කුමාර මහතාගේ උපදෙස් මත එම ඒකකයේ ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාගේ මෙහෙයවීමෙන් උප පොලිස් පරීක්ෂකවරුන් වන රත්නායක, දිල්හාන්, පොලිස් කොස්තාපල්වරුන් වන (32976) මනෝජ්, (90445) අබේරත්න ඇතුළු නිලධාරීන් කණ්ඩායමක් වැටලීම සිදුකර ඇත.\n\nචමින්ද සිල්වා, ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b6%9a%e0%b6%bd%e0%b7%92%e0%b6%b1%e0%b7%8a-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8-%e0%b6%9a%e0%b6%bb%e0%b6%bd%e0%b7%8f-%e0%b6%b4%e0%b7%90%e0%b6%ba-24-%e0%b6%ba%e0%b7%92-%e0%b6%9a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/80/"
}