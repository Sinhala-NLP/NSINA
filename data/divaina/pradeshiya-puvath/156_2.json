{
       "Source": "divaina",
       "Timestamp": "May 17, 2023",
       "Headline": "දෙදෙනාම ඩෝප් දමා රණ්ඩුවී මන්නා පිහියකින් බෙල්ල කපා තාත්තා පුතාව මරලා",
       "News Content": "බීමත් පියා විසින් මන්නා පිහියකින් පෙරේදා (15) රාත්‍රියේ බෙල්ල කපා සිය පුතා ඝාතනය කිරීමේ සිද්ධියක් කොස්ගොඩ පොලිස් වසමෙන් අනාවරණය වේ.\n\nමෙසේ ඝාතනය කර ඇත්තේ ඉඳුරුව කයිකාවල එස්. ඕ. එස්. ගම්මානයේ පදිංචි ව සිටි මහරඹගේ කසුන් සංජය ගුණසේකර (29) නමැති අයෙකි.\n\nමෙදින රාත්‍රී හතට පමණ දෙදෙනාම මත්පැන් බී ඇතිවූ බහින් බස් වීමකින් පසු පියාගේ අතේ තිබූ මන්නා පිහියකින් පුතාගේ බෙල්ලට එල්ල කරන ලද පහරකින් මියගොස් තිබේ. තුවාලකරු බළපිටිය මූලික රෝහලට ඇතුළත් කරන විටත් මියගොස් තිබූ බවත් පොලිසිය පවසයි.\n\nසැකකාර පියා අත්අඩංගුවට ගෙන තිබෙන අතර බළපිටිය අධිකරණය වෙත ඉදිරිපත් කිරීමට නියමිතය.\n\nකොස්ගොඩ පොලිස් ස්ථානාධිපති ප්‍රභාත් සහබන්දු මහතාගේ උපදෙස් පරිදි උප පොලිස් පරීක්ෂක සරත් මහතා ඇතුළු කණ්ඩායමක් වැඩිදුර පරීක්ෂණ පවත්වති.\n\nබළපිටිය – අනුර යසමිත්",
       "URL": "https://divaina.lk/%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f%e0%b6%b8-%e0%b6%a9%e0%b7%9d%e0%b6%b4%e0%b7%8a-%e0%b6%af%e0%b6%b8%e0%b7%8f-%e0%b6%bb%e0%b6%ab%e0%b7%8a%e0%b6%a9%e0%b7%94%e0%b7%80%e0%b7%93/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/156/"
}