{
       "Source": "divaina",
       "Timestamp": "June 2, 2023",
       "Headline": "අයිස් ඇද්ද ඉන්දියානුවා ඇතුළු 5ක් කල්පිටියේදී දැලේ",
       "News Content": "අයිස් මත්ද්‍රව්‍ය ජාවාරමේ නිරතව සිටි ඉන්දියන් ජාතිකයකු ඇතුළු සැකකරුවන් පස්දෙනකු අයිස් මත්ද්‍රව්‍ය කිලෝ තුනක් සමග ඊයේ (01) අලුයම කල්පිටිය පොලිසිය විසින් අත්අඩංගුවට ගෙන තිබේ.\n\nකල්පිටිය පොලිස් විශේෂ කාර්යාංශයේ සේවයේ නියුතු පොලිස් සැරයන් (61578) බංඩාර මහතාට ලද තොරතුරක් මත කල්පිටිය බස් නැවතුම්පළේ අක්කරෙයිපත්තුව බලා ගමන් කිරීමට නියමිතව තිබූ බස් රථයේ සිටි සැකකරුවකු අයිස් මත්ද්‍රව්‍ය අඩංගු කිලෝ ග්‍රෑම් එකක පාර්සල් තුනක් සමග මුලින්ම අත්අඩංගුවට ගෙන තිබේ.\n\nඅත්අඩංගුවට පත් සැකකරු කල්පිටිය ආනවාසල ප්‍රදේශයේ පදිංචිකරුවෙකි. ඔහුගෙන් ප්‍රශ්න කිරීමේදී අයිස් මත්ද්‍රව්‍ය මිලදී ගැනීමට පැමිණ සිටි බව කියන සැකකරුවන් ගමන් ගන්නා වෑන් රථයක් කල්පිටිය සිට අක්කරෙයිපත්තු බලා යන බව හෙළිකර ඇත. එම තොරතුරු මත වෑන් රථය කල්පිටිය පුත්තලම ප්‍රධාන මාර්ගයේ කරඹ පොලිස් මාර්ග බාධකයේ දී අත්අඩංගුවට ගෙන තිබේ.\n\nවෑන් රථයේ රියැදුරු, ඉන්දියන් ජාතිකයා සහ එහි ගමන් ගත් යුවළක් අයිස් මත්ද්‍රව්‍ය කිලෝ ග්‍රෑම් දෙකක් සමග අත්අඩංගුවට ගෙන තිබේ.\n\nඅත්අඩංගුවට පත් යුවළගේ වයස අවුරුදු එක හමාරක නිවුන් දරුවන් දෙදෙනකු හා වයස අවුරුදු 15 ක පිරිමි දරුවෙකු ද වෑන් රථයේ ගමන් කර තිබේ.\n\nඅත්අඩංගුවට ගත් ඉන්දියන් ජාතිකයා තමිල්නාඩුවේ පදිංචි අයකු වන බවත් ඔහු මෙම අයිස් මත්ද්‍රව්‍ය තොගය එරට සිට රැගෙන ආ බවට සැක කරන බව පොලිසිය පවසයි.\n\nවෑන් රථයේ ගමන්ගත් ඉන්දියන් ජාතිකයා හැර සෙසු සැකකරුවෝ අක්කරෙයිපත්තුව ප්‍රදේශයේ පදිංචිකරුවෝ වෙති.\n\nකල්පිටිය පොලිසියේ ස්ථානාධිපති පොලිස් පරීක්ෂක ශාන්ත කුමාර මහතාගේ උපදෙස් මත පොලිස් විශේෂ කාර්යාංශයේ ස්ථානාධිපති උප පොලිස් පරීක්ෂක මධුරංග පොලිස් සැරයන්වරුන් වන (69252) අබේවර්ධන, (69381) වික්‍රමසිංහ, පොලිස් කොස්තාපල් (78517) ධනපාල යන නිලධාරීහු මෙම වැටලීමට එක්වූහ.\n\nඅමරනන්ද විජේසේකර – මහවැව",
       "URL": "https://divaina.lk/%e0%b6%85%e0%b6%ba%e0%b7%92%e0%b7%83%e0%b7%8a-%e0%b6%87%e0%b6%af%e0%b7%8a%e0%b6%af-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b6%b1%e0%b7%94%e0%b7%80%e0%b7%8f-%e0%b6%87/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/139/"
}