{
       "Source": "divaina",
       "Timestamp": "March 15, 2023",
       "Headline": "කාත් කවුරුත් නැති තරුණිය බලෙන් උස්සන් ගිහින් අතවර කළ අමනයින් දැලේ",
       "News Content": "වයස අවුරුදු 19ක තරුණියක් යතුරු පැදියක නංවාගෙන රැගෙන ගොස් බලහත්කාරයෙන් දූෂණයට ලක් කළ පුද්ගලයන් දෙදෙනෙකු අත්අඩංගුවට ගත් බව අනුරාධපුර පොලිසිය පවසයි.\n\nමෙලෙස අත්අඩංගුවට පත්ව ඇත්තේ අනුරාධපුර නගර සීමාවේ පදිංචි 22 හැවිරිදි තරුණයන් දෙදෙනෙකු බව පොලිසිය කියයි.\n\nතරුණිය කුඩා කල පියා මියයාමෙන් අනතුරුව මව වෙනත් විවාහයක් සිදු කර ගෙන ඇති බවත් දිනක් මවගේ පහර කෑමට ලක්ව ශ්‍රවණාබාධයක් ඇතිවීම හේතුවෙන් රෝහල්ගතව ප්‍රතිකාර ලබන ලබා ඉන් අනතුරුව ළමා නිවාසයකට ඇතුළත්ව ඇති බව පොලීසිය සඳහන් කළේය.\n\nඅනතුරුව වයස 18 සම්පූර්ණ වීමෙන් පසු බදුල්ල ප්‍රදේශයේ සිට අනුරාධපුරයට පැමිණ, කුලී නිවසක සිට කෑම කඩයක සේවය කරමින් සිටින අතර වාරයේදී යතුරු පැදියකින් පැමිණි පුද්ගලයන් දෙදෙනෙකු තමා යතුරු පැදියේ නංවාගෙන රැගෙන ගොස් බලහත් කාරයෙන් දූෂණයට ලක් කළ බව එම තරුණිය සිදු කළ ප්‍රකාශවල වැඩිදුරටත් සඳහන් වන බව පොලිසිය කියයි.\n\nසිද්ධියට මුහුණ පෑ තරුණිය මේ වන විට අනුරාධපුර ශික්ෂණ රෝහලේ නේවාසිකව ප්‍රතිකාර ලබන බව ද පොලීසිය සඳහන් කළේය.\n\nඅත්අඩංගුවට ගත් සැකකරුවන් දෙදෙනා අනුරාධපුර මහෙස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nඅනුරාධපුර මූලස්ථාන ප්‍රධාන පොලිස් පරීක්ෂක කපිල අධිකාරි මහතාගේ උපදෙස් මත ළමා කාන්තා කාර්යාංශය සිද්ධිය සම්බන්ධයෙන් වැඩිදුර විමර්ශන සිදු කරනු ලබයි.\n\nමිහින්තලේ – රංග චතූ",
       "URL": "https://divaina.lk/%e0%b6%9a%e0%b7%8f%e0%b6%ad%e0%b7%8a-%e0%b6%9a%e0%b7%80%e0%b7%94%e0%b6%bb%e0%b7%94%e0%b6%ad%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/212/"
}