{
       "Source": "divaina",
       "Timestamp": "December 22, 2022",
       "Headline": "වැටලීම අතරතුර දී දැව හොරු ‘වනජීවියේ’ ගිනිඅවිය පැහැරගෙන -“තුවක්කුව දෙන්න නම් අල්ල ගත්ත ඒවා දීපල්ලා…”",
       "News Content": "තබ්බෝව අභය භූමියට ආසන්නව පිහිටි විරක්කොඩිචෝල රක්ෂිතයේ ජංගම ලී ඉරන යන්ත්‍ර භාවිතා කර ලී ඉරන බවට ලද තොරතුරකට අනුව වන සංරක්ෂණ නිලධාරීන් වැටලීමකට ගිය අවස්ථාවේ දැව ජාවාරම්කරුවන් විසින් එම නිලධාරීන්ගේ ගිනිඅවි පැහැර ගෙන රාජකාරිවලට බාධා කිරීම සම්බන්ධව එම නිලධාරීන් කරුවලගස්වැව පොලිසියට පැමිණිලි කර තිබේ.\n\n20 වැනිදා සවස මෙම සිද්ධිය වී ඇත.\n\nපුත්තලම දිසා වන කාර්යාලයට අනුයුක්තව සේවය කරන 06 වැනි බීට්ටු වන කාර්යාලයේ නිලධාරින් තිදෙනකු මෙසේ කැලෑ ජාවාරම්කරුවන්ගේ තර්ජනයට ලක්ව ඇත.\n\nවැටලීමට ගිය වන සංරක්ෂණ නිලධාරින් විසින් රක්ෂිතයේ කරුවල දැව කපා රැගෙන යමින් සිටි දැව ජාවාරම්කරුවන් සතු ජංගම ලී ඉරීමේ යන්ත්‍රයක් හා තවත් උපකරණ අත්අඩංගුවට ගැනීමට කටයුතු කර ඇත.\n\nඑම අවස්ථාවේ දැව ජාවාරම්කරුවකු එකවර කඩා වැදී එක් වන සංරක්ෂණ නිලධාරියකු අත තිබූ ගිනිඅවිය උදුරා ගෙන ඇති බව සඳහන්ය.\n\nඑහිදී එම ගිනිඅවිය උදුරා ගත් ලී ජාවාරම්කරුවකු විසින් ගිනි අවිය ආපසු දීමට නම් වන සංරක්ෂණ නිලධාරින් විසින් අත්අඩංගුවට ගත් ඉරීමේ යන්ත්‍රය හා උපකරණ ආපසු ලබා දෙන ලෙස තර්ජනය කර තිබේ.\n\nමෙම සිද්ධිය වාර්තා වීමත් සමග අදාළ ස්ථානයට කඩිනමින් කරුවගස්වැව අඩවි වනජීවි කාර්යාලයේ නිලධාරීන් පිරිසක් පැමිණ ඇති අතර වනජීවි නිලධාරින් දැක දැව ජාවාරම්කරුවන් පලා ගොස් තිබේ.\n\nමේ වන විට සිදුකළ විමර්ශන අනුව දැව ජාවාරම්කරුවන් හඳුනාගෙන ඇති බවත් ඔවුන් අත්අඩංගුවට ගැනීමට කඩිනමින් කටයුතු කරන බවත් වනජීවි නිලධාරීහු පැවසූහ.අමරනන්ද විජේසේකර- මහවැව",
       "URL": "https://divaina.lk/%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8-%e0%b6%85%e0%b6%ad%e0%b6%bb%e0%b6%ad%e0%b7%94%e0%b6%bb-%e0%b6%af%e0%b7%93-%e0%b6%af%e0%b7%90%e0%b7%80-%e0%b7%84%e0%b7%9c%e0%b6%bb%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/290/"
}