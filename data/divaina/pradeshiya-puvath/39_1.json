{
       "Source": "divaina",
       "Timestamp": "September 2, 2023",
       "Headline": "වැලිකඩ පොලිස් භාරයේදී ගෘහ සේවිකාවක මියයෑම: පොලීසියේ තවත් 3ක් රිමාන්ඩ්",
       "News Content": "පසුගිය මැයි 11 වැනිදා බොරැල්ල කොටා පාරේ පිහිටි කෝටිපති ව්‍යාපාරික කාන්තාවකගේ නිවසේ සේවය කරමින් සිටියදී රන් භාණ්ඩ සොරකමක් සම්බන්ධයෙන් සැකපිට අත්අඩංගුවට ගෙන වැලිකඩ පොලිසිය භාරයේ සිටියදී මියගිය ගෘහ සේවිකාවකගේ මරණය සම්බන්ධයෙන් සැකපිට අත්අඩංගුවට ගෙන ඉදිරිපත් කළ පොලිස් සැරයන්වරුන් දෙදෙනකු හා පොලිස් කොස්තාපල්වරයකු ලබන 11 වැනිදා දක්වා රක්‍ෂිත බන්ධනාගරගත කිරීමට කොළඹ අතිරේක මහෙස්ත්‍රාත් හර්ෂණ කැකුණවෙල මහතා ඊයේ (01දා) පස්වරුවේ නියෝග කළේය.\n\nඅපරාධ පරීක්‍ෂණ දෙපාර්තමේන්තුව විසින් අත්අඩංගුවට ගෙන තිබූ එම සැකකරුවන් තිදෙනා සිද්ධිය වූ දින වැලිකඩ පොලිසියේ රාජකාරි කළ නිලධාරීන් බවත්, ඔවුන් එම මරණකාරියව අත්අඩංගුවට ගැනීමේ කටයුතුවලට සම්බන්ධ වී ඇති බවත්, ඔවුන් ඉදිරිපත් කරමින් අපරාධ පරීක්‍ෂණ දෙපාර්තමේන්තුවේ සහකාර පොලිස් අධිකාරි මෙරිල් රන්ජන් ළමාහේවා මහතා අධිකරණයට පැවසීය.\n\nවැලිකඩ පොලිසිය භාරයේ සිටියදී හදිසියේ රෝගාතුරවී රෝහල්ගත කළ එම කාන්තාව පසුගිය මැයි 12 වැනිදා මියගොස් තිබූ අතර එම මරණය පොලිසිය භාරයේ සිටියදී හෝ ඊට පෙර සිදු වූ පහරදීමක් නිසා සිදුවී ඇති බවට තමන්ට බලවත් සැකයක් පවතින බවට 42 හැවිරිදි මරණකාරියගේ ඥාතීන් ඉදිරිපත් කළ කරුණු සලකා බැලූ පොලිස්පතිවරයා ඉදිරි විමර්ශන අපරාධ පරීක්‍ෂණ දෙපාර්තමේන්තුවට භාරදීමට නියෝග කොට තිබිණි.\n\nඑකී විමර්ශනවලදී අනාවරණය වූ කරුණු අනුව එදින වැලිකඩ පොලිසියේ වැඩබලන ස්ථානාධිපතිවරයා ලෙස කටයුතු කළ උප පොලිස් පරීක්‍ෂකවරයා අත්අඩංගුවට ගත් අතර ඔහු අධිකරණයට ඉදිරිපත් කිරීමෙන් අනතුරුව ලබන 11 වැනිදා දක්වා රක්‍ෂිත බන්ධනාගාරගත කිරීමට අධිකරණය පසුගිය 29 වැනිදා නියෝග කොට තිබිණි.\n\nඑම සැකකරුවන් තිදෙනා හඳුනාගැනීමේ පෙරට්ටුවක් සඳහා එදිනට ආවරණය කොට අධිකරණයට ඉදිරිපත් කරන ලෙසට ද අතිරේක මහෙස්ත්‍රාත්වරයා නියෝග කළේය.\n\nඒ. ජේ. ඒ. අබේනායක",
       "URL": "https://divaina.lk/%e0%b7%80%e0%b7%90%e0%b6%bd%e0%b7%92%e0%b6%9a%e0%b6%a9-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b7%e0%b7%8f%e0%b6%bb%e0%b6%ba%e0%b7%9a%e0%b6%af%e0%b7%93-%e0%b6%9c%e0%b7%98-2/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/39/"
}