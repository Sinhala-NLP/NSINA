{
       "Source": "divaina",
       "Timestamp": "June 12, 2022",
       "Headline": "රටක් ගිනි තැබූ දා රටකට ආදරය කළ හදවතකට ගිනි වැදිණි…",
       "News Content": "ගින්න බිහිසුණුය. ජනතා අරගලයක් මතින් උපදින ගින්න අතිශය බිහිසුණුය. පසුගිය මැයි මස 09 වැනිදා එවැනි ගින්නකින් මුළු රටම දැවිණි. ඒ අන්ධකාර රාත්‍රියේ පැය කිහිපයක් ඇතුළත මෙරට කෝටි ගණනක දේපළ ගිනිබත් විය. පුද්ගලයන් අටදෙනකුගේ දිවිමඟ නතර විය. ගිනිගත් ඒ මූසල හෝරා කිහිපය යළිත් සිහිපත් වූයේ දේශපාලනයට කිසිදු සම්බන්ධයක් නැති, මහින්ද රාජපක්‍ෂ හිටපු අගමැතිවරයාගේ අවසාන භෝජන සංග්‍රහය පැවැත්වෙන එදින ප්‍රංශයේ ජීවත් වූ ලලනි කැලුම් රුබේරුගේ පුංචි පවුල මෙරට ජීවත් වූ නොම්බර 51/ඒ, මඩපාත, පිළියන්දල ලිපිනයේ පිහිටි නිවසත් එම ගින්නෙන් දැවී අළු වී ගිය ඛේදනීය කතාව ඇසීමත් සමඟය. හදවත කම්පනයට පත් කරවන ඒ කතාව ඔබත් ඇසිය යුතුය. ඒ අපේ වචනවලින් නොවේ. ජීවිතයෙන් අඩකටත් වැඩි කාලයක් දුක්මහන්සියෙන් ගොඩනඟාගත් සිහින මාළිගාවේ හිමිකරුවන්ගේ වචනවලිනි. මේ පෙළගැසෙන්නේ හද කකියවන ඒ කතාවය.\n\n“අපි ජීවත් වෙන්නේ ප්‍රංශයේ. මගේ මහත්තයා කොම්පැණියක විධායක ශ්‍රේණියේ රැකියාවක් කරනවා. මමත් පොඩි ජොබ් එකක් කරනවා. අපේ පුතත් ආයතනයක හොඳ ජොබ් එකක් කරනවා. එරට මොන තරම් සැපවත් ජීවිතයක් ගත කළත් අපි කැමැති ලංකාවේ ජීවත් වෙන්න. ඒ නිසා තමයි 1987 දෙසැම්බර් මාසෙ ලංකාවෙන් ගිය දවසෙ ඉඳලා මුදල් ටික, ටික එකතු කරගෙන අපේ සිහින මාලිගාව හදන්න ගත්තේ. අපේ සිහිනය වෙලා තිබුණේ හෙළ උරුමය ඉස්මතු කරමින් පරණකම අලුත් කර සුන්දර නිවහනක් තනාගන්න. අවුරුදු පහළොවක් තිස්සෙ ඉඳලා ඒ සිහින මාලිගය හැදුවා. අදටත් වැඩ ඉවර නෑ. ගෙදර ඉතිරි වැඩ ටිකත් ඉවර කරගෙන ලබන අවුරුද්දේ පුතාගේ විවාහ මංගල්‍යය ලංකාවේ අපේ ගෙදර ගන්න තමයි සැලසුම් කරගෙන හිටියේ. ඒත් දැන් ඒ සියලු සැලසුම් සිහින පමණයි. ගෙදර ගන්න දෙයක් නෑ. සේරම පිච්චිලා. රටේ ආරක්‍ෂක අංශවල කශේරුකා බිඳිලා කැලෑ නීතිය රජ වෙච්ච මැයි 09 වැනිදා ඉඳලා ගෙවී ගිය දවස් කිහිපයේදී නිවස තුළ තිබුණු ගින්නෙන් පිච්චුනේ නැති බඩු, භාණ්ඩ සේරම කොල්ලකාගෙන ගිහින් තිබුණා. මේ වෙනකොට ඉඳිකටුවක තරමේ දෙයක් අපේ නිවස ඇතුළේ නෑ. අදටත් මම කල්පනා කරන්නේ ඇයි අපිට මෙහෙම කළේ කියලා…”\n\n“මගේ අම්මා, තාත්තා දේශපාලනය කරලා නෑ. මගේ අයියා දේශපාලනය කරන්නේ නෑ. මගේ මහත්තයා දේශපාලනයට අබමල් රේණුවක තරමේ කැමැත්තක් නෑ. මගේ ජීවිතයට මේ රටේ පැවැති කිසිදු මැතිවරණයකදී ඡන්දය පාවිච්චි කරලා නෑ. අවුරුදු 35 ක් ප්‍රංශයේ ජීවත්වන අපිට මේ රටේ දේශපාලනඥයන්ගේ උදව් උපකාර අවශ්‍යත් නෑ. අපේ නංගි දේශපාලනඥයෙක් කසාද බැඳලා හිටියා කියලා පවුලේ සියලු දෙනාගෙන් පළිගත්ත එක වැරදියි. ඒ වගේම මගේ නංගිගේ මහත්තයා, කැස්බෑව නගරාධිපති ලක්‍ෂ්මන් පෙරේරා බඩගොස්තරවාදී දේශපාලනඥයෙක් නෙමෙයි. ප්‍රදේශයට දැනෙන්න වැඩක් කරපු ජනතා නායකයෙක්. ඒ වගේම අපේ නිවස පිටුපස දේශපාලනඥයෙක්ගේ ගෙයක් තිබුණා කියලා අපි මොනව කරන්නද? අපි මේ දේවල් ගොඩනඟාගත්තේ රටේ සල්ලි හොරකරම් කරලා නෙමෙයි. අවුරුදු තිස්පහක් පිටරට ජීවත්වෙමින් දුක් මහන්සියෙන් උපයාගත් ධනයෙන්. ඒත් ගිනි තියපු අය ඒ කිසිම දෙයක් බැලුවේ නෑ. පළිගැනීමේ චේතනාවෙන් නංගිලාගේ ගෙදරට ගිනි තියාගෙන එනකොට අපේ ගෙදරටත් ගිනි තිබ්බා. එකම වත්තේ ගෙවල් දෙක තිබුණු පමණින් දේශපාලනඥයාගේ නිවසයි, සාමාන්‍ය පුරවැසියාගේ නිවසයි හඳුනාගැනීමට බුද්ධියක් නැති මිනිසුන්ගේ අරගලයක් තුළින් අන්තිමේ අපේ සිහින බිඳිලා ගියා. මගේ පුතාට කසාද බැඳලා එන්න ගෙයක් නැති වුණා. පුතාගේ විවාහ මංගල්‍යය ඉවර වෙලා මේ දේ වුණා නම් “ඒ කටයුතුත් ඉවරයි…” කියලා හිතට යම් සහනයක් තියෙනවා. දැන් ඒ සහනයත් නෑ. අපේ හිත් බිඳිලා, කුඩු වෙලා ඉවරයි…”\n\n“මැයි 09 වැනිදා ප්‍රකෝපකාරී මිනිසුන් පළිගත්තේ දේශපාලනඥයන්ගෙන් විතරක් නෙමෙයි, මුළු රටෙන්ම. එදා හවස 2.00 ට විතර කොල්ලො කිහිපදෙනෙක් යතුරුපැදිවලින් ඇවිත් අපේ වත්තට රතිඤ්ඤා දාලා, තාප්පය පුරා විවිධ වැකි ලියලා ගිහින් තිබුණා. එදාම සවස 3.20 ට පොලිසියෙන් ඇවිත් ‘කලබලයක් ඇති වෙන්න ඉඩ තියෙනවා’ වයසක අය ඉන්නවා නම් ගෙදරින් ඉවත් කරගන්න කියලා දැනුම් දීලා තිබුණා…”\n\n‘අපි මොන වරදක් කළාට ද ගෙවල්වලින් ඉවත් වෙන්නේ… මගේ පොඩි දුවගේ මහත්තයා දේශපාලනය කළා කියලා අපි පලිද…’ පැමිණ හිටිය පොලිස් නිලධාරීන්ගෙන් අම්මා එහෙම අහලා තිබුණා. අම්මගේ කතාව ඇත්ත… මගේ නිවස පිටුපස ඥාති දේශපාලනඥයෙක්ගේ ගෙයක් තිබුණා කියලා අපි ගෙවල්වලින් ඉවත් වෙන්නෙ මොකටද? ඔය සිද්ධිය වෙන දවසෙ අපි ලංකාවේ හිටියා නම් අපේ නිවස ගිනි පත්තු කරන්න දෙන්නේ නෑ. මැරෙන්න හරි අපි දෙන්නා ඉන්නවා. ඒත් වයසක අම්මට එහෙම ඉන්න බෑ. අම්මට වයස අවුරුදු 75 ක්. ආතරයිටිස් රෝගියෙක්. ඇවිදගන්නත් අමාරුයි. මේ වෙනකොට අපේ අම්මට ඉතුරු වෙලා තියෙන්නේ ඇඳිවත විතරයි. අවුරුදු දාසයේදී විවාහ ජීවිතයට ඇතුළු වී අපේ අම්මා ජීවිත කාලයේදීම හරි හම්බ කරපු සියලු දේ තිබුණෙත් අපේ ගෙදර. අම්මා එක දවසකටවත් ගෙදරින් පිට ඉන්න කැමැති නෑ. ඒත් අද අපේ අම්මා ජීවත් වෙන්න පිටගෙදරක…”\n\n“එදා සවස පොලිසිය ඇවිත් ගෙවල්වලින් ඉවත් වෙන්න කියලා ගියාට අපේ දේපළ ආරක්‍ෂා කිරීමට ආරක්‍ෂක වැඩපිළිවෙළක් ක්‍රියාත්මක වුණේ නෑ. කෝපකාරී පිරිස පාලනය කරගැනීමට රටේ ආරක්‍ෂක අංශවලට බැරි වුණා. ඔවුන් වගකීම් පැහැර හැරියා. ෆේල් වෙච්ච ආණ්ඩුව 09 වැනිදා සිද්ධියේදී බින්දුවට වැටුණා. අන්තිමේ නීතියක් නැති රටේ කරුමයට වන්දි ගෙවන්න වුණේ අසරණ අපිට…”\n\n“මේ රටේ දේශපාලනය නරා වළක් බව අපිත් පිළිගන්නවා. දේශපාලනඥයන් බලු වෙලා කියලා අපිට පේනවා. ඇතැම් දේශපාලනඥයන් හොරා කන විත්තියත් ඇත්ත. අප්‍රමාණ ආර්ථික ගැටලුවලින් හෙම්බත් වී සිටින ජනතාවට සාධාරණයක් වෙන්න ඕන කියන තැන එදා ඉඳලා අපිත් හිටියා. ප්‍රංශ ජාතික හිතවතුන්, එරට ජීවත්වන ශ්‍රී ලාංකිකයන් දැනුවත් කරමින් අපට පුළුවන් උපරිමයෙන් මෙරට දුප්පත් ජනතාවට උදව් උපකාර කළා. ලෝකයේ මොන කොදෙව්වක හිටියත් අපි හොඳට ආගම, දහම අදහන මිනිස්සු. අදටත් උපන් රටට ආදරෙයි. මගේ පුතා ප්‍රංශයේ ඉපදුණාට, එරට හැදුනට සිංහල හොඳට කතා කරනවා. එයාගේ විවාහ මංගල්‍යය කරන්නෙත් මෙරට චාරිත්‍රනුකූලව. අපි ප්‍රංශයේ ජීවත් වුණාට සැඳෑ සමය ගෙවන්න සැලසුම් කරලා තිබුණේ ලංකාවේ උපන් ගමේ. වයසක අපිට දරුවට, රටට බරක් නැතිව ජීවත් වෙන්නත්, ඉපදුණු රටට යමක් කරන්නත් සිතාගෙන 2019 වර්ෂයේදී කන්ට්‍රක්ෂන් කොම්පැණියක් ආරම්භ කළා. මේ වෙනකොට අපේ ආයතනයේ පහළොස්දෙනෙක් විතර වැඩ කරගෙන යනවා. පිළියන්දල, වෑවල හාඩ්වේයාර් එකක් තියෙනවා. ඒ සියලු ව්‍යාපාර දැනට අපි ප්‍රංශයේ ඉඳලා පාලනය කරගෙන යනවා. ඒ වගේම අවුරුදු පහළොවක් තිස්සේ ඉඳලා සිහින මාලිගාව විචිත්‍රවත් කරගෙන ආවේ සැඳෑසමය මානසික සුවයෙන් ගතකරන්න. තනිමහල් කාමර පහකින් යුත් අපේ ගෙදර තියෙන කෑම මේසයයි, පුටු දහයයි මිලදී ගන්න අවුරුදු පහළොවකට පෙර රුපියල් ලක්‍ෂ පහළොවක් වියදම් වුණා. ඉන්දුනීසියන් තේක්ක ලීයෙන් තමයි ඒ බඩු හදලා තියෙන්නේ. ගෙදර තියෙන අනිත් ලී බඩුත් ඇන්ටික්. වහළ, උළුවහු ජනෙල් සේරම ඇන්ටික් විදිහට තමයි හදලා තියෙන්නේ. ඇන්ටික් හවුස් එකක් නිර්මාණය කිරීම අපි දෙන්නාගේම එකම සිහිනය. දැන් ඒ සිහිනය පිච්චිලා ගියා. කෝටි ගාණක අලාභයක්. නැවත ඒ නිවස ගොඩනැඟීම හිතාගන්නවත් බෑ. අලුතින් ගෙවල් හදන්න අපිට වයසත් නෑ. දැන් මට වයස අවුරුදු 55 යි. විශ්‍රාම යන්න තව ටික කාලයයි. මහත්තයට වයස අවුරුදු 59 යි. තව අවුරුදු 6 න් විශ්‍රාම යනවා. පුතාට වයස අවුරුදු 28 යි. එයාව ලංකාවේ ජීවත් කරවන්න ඕන නිසා තමයි අපේ ශ්‍රමය, ධනය කැප කරලා ඇන්ටික් හවුස් එක ගොඩනැඟුවේ…” ඇයට වචන පැටලිණි. හදවතේ තෙරපෙමින් තිබුණු වේදනාව දෙකපුල් රත් කරගෙන ඇඳුමට වැටෙන අයුරු අපි දුටිමු. ඇයගේ හදවතේ කැකෑරෙන වේදනාව කඳුළු කිරීමට ඉඩ දී අපි බලා සිටියෙමු.\n\nලලනි රුබේරුගේ පමණක් නොව දේශපාලනයට සම්බන්ධයක් නැති, ලොකු අප්පච්චිගේ අවසාන භෝජන සංග්‍රයට නොපැමිණි සිවිල් වැසියන් බොහෝදෙනකුගේ නිවාස, දේපළ පසුගිය මැයි 09 වැනිදා රාත්‍රියේ ගිනිබත් වූ බව සැබෑය. හොරකමෙන් තොරව මහත්මා දේශපාලනයක් කරගෙන ගිය ජනතා නායකයන්ගේ නිවාස, දේපළ ද විනාශ කර ඇති බව සැබෑය. එමෙන්ම හොරකම් කර ගොඩනඟාගත් හෝ නිවාස, දේපළ විනාශ කිරීම මේ රට තුළ තව, තවත් වෛරය වැපිරීමකි. සාපය පැළ කිරීමකි. 09 වැනිදා මූසල හැන්දෑවේ ගිනිබත් වූ දේපළවල අයිතිකරුවන් බහුතරයක් දැන් සිටිනුයේ මෙරට ජනතාව සමඟ වෛරයෙනි. කෝපයෙනි. ඇතැම්හු තම දේපළ ගිනි තැබූ අයට පමණක් නොව මේ රටටම හෙණ ඉල්ලන්නාහ. එවැනි රටකට සොබාදහමේ සරණ හෝ නොලැබෙන තරම්ය.\n\n“අවුරුදු පහළොවක කාලයක සිට ගොඩනඟාගෙන එන සිහින මාළිගාව ගිනි පත්තු වෙන හැටි අපි ප්‍රංශයේ ගෙදර ඉඳලා බලාගෙන හිටියා. ඒ මොහොතේ දැනුණු වේදනාවට හදවත නතර නොවුණා පුදුමයි…” ඉකිබිඳුම තුළින් නැවත ලලනි කතා කරන්නීය.\n\n“ඒ වගේ වේදනාවක් නම් කුරා කුහුඹුවකුටවත් නොවෙන්න ප්‍රාර්ථනා කරන්න ඕනෑ. අපි මේ රටේ අහිංසක සිවිල් වැසියන්. අපිට කරපු විනාශයට උපරිම සාධාරණය ඉෂ්ට වෙන්න ඕනෑ. එහෙම නොවෙන්න මම ජාත්‍යන්තර අධිකරණය ඉදිරියට යනවා. මැයි 09 වැනිදා ඛේදවාචකයෙන් අගතියට පත් සාමාන්‍ය පුරවැසියන් සියලු දෙනා අපිත් එක්ක එකතු වෙන්න. අපිට වෙච්ච අසාධාරණය වෙනුවෙන් හඬක් නඟමු. අපේ දේපළ හානිවලට අනිවාර්යෙන්ම රජයෙන් වන්දි ගෙවිය යුතුයි. ඒ වන්දි ගෙවීමේදී අපි වගේ සාමාන්‍ය පුරවැසියන්ට වෙච්ච අලාභහානිවලට ප්‍රමුඛතාව ලැබෙන්න ඕනෑ. ඒ වගේම මැයි 09 වැනිදා සිද්ධියෙන් පස්සෙ ඇති වූ කම්පනයට දැන් අපේ අම්මට ඇවිදගන්නම බෑ. ඇඳ මත උඩ බලාගෙන ‘දැන් මට මොකද වෙන්නෙ’ කියලා අහනවා. ඒ වචන ඇහෙනකොට හදවත පිච්චෙනවා. තවත් මේ දුක ඉවසගෙන ඉන්න බෑ. නටබුන් ගොඩක් වෙච්ච සිහින මාලිගාව දකින වාරයක් පාසා අපේ සිත් තැවුලට පත් වෙනවා. ඒ නිසා ටික දවසකට නැවත අපි ප්‍රංශයට යනවා…” ලලනි කැලුම් රුබේරු මහත්මියගේ කතාවට ඇයගේ සැමියා ඉඳුනිල් ඉලේපෙරුම ද විටින් විට එකතු විය. ඔවුන්ගේ බිඳුණු හඬ දැවෙන මානසික කම්පනයේ තරම අපට අවබෝධ කර දුන්නේය. ඒ දැවීම අපගේ හදවත්වලට ද බරකි.\n\nප්‍රකෝපකාරී වියරුවෙන් හැසිරෙමින් මැයි 09 වැනිදා හැන්දෑවේ රට පුරා ගිනි ඇවිළ වූ නොහික්මුණු චණ්ඩි දැන් නොණ්ඩිය. රට ගිනි තැබීමට පෙරමුණ ගත් කාලකණ්ණි දේශපාලන රැල ද නිහඬය. ගිනිබත් වූ රාජ්‍ය දේපළවලට මෙන්ම පෞද්ගලික දේපළවලට වන්දිගෙවීමට සිදුව ඇත්තේ මෙරට පීඩිත ජනතාවටමය. දැන් අපට ඇසීමට ඉතිරිව ඇත්තේ මෙපමණකි.\n\nදැන් සැපද?\n\nතරංග රත්නවීර",
       "URL": "https://divaina.lk/%e0%b6%bb%e0%b6%a7%e0%b6%9a%e0%b7%8a-%e0%b6%9c%e0%b7%92%e0%b6%b1%e0%b7%92-%e0%b6%ad%e0%b7%90%e0%b6%b6%e0%b7%96-%e0%b6%af%e0%b7%8f-%e0%b6%bb%e0%b6%a7%e0%b6%9a%e0%b6%a7-%e0%b6%86%e0%b6%af%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/455/"
}