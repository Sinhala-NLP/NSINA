{
       "Source": "divaina",
       "Timestamp": "May 25, 2022",
       "Headline": "මනාල යුවළ ගිය කාර් එක වාහන තුනක හැපී  වෙළෙඳ සලකට කඩා වදී",
       "News Content": "මනාලයා ඇතුළු සිව්දෙනකුට තුවාල:\n\nමනාල යුවළක් ගමන් කළ සුපිරි මෝටර් රථයක් මාර්ගයෙන් ඉවතට පැන රථ වාහන තුනක සහ වෙළෙඳ සැලක ගැටී පෙරේදා (23 දා) පස්වරුවේ සිදුවූ රිය අනතුරකින් එම වාහනය පැදවූ මනාලයා ඇතුළු සිව්දෙනකු රෝහල් ගතකර ඇති බව මිහින්තලය පොලිසිය පවසයි.\n\nමිහින්තලේ සිට අනුරාධපුර දෙසට ගමන් කළ මනාල යුවළ රැගත් මෝටර් රථය කුරුන්දන්කුලම පාසල ඉදිරිපිට දී මෙලෙස අනතුරට පත්ව ඇතැයි පොලිසිය කියයි.\n\nඑම යුවළ ගමන් කළ මෝටර් රථය මාර්ගයේ දකුණු පසට ඇදී යෑමත් සමග එම රථය අනුරාධපුර දෙස සිට මිහින්තලය දෙසට ගමන් කරමින් තිබූ යතුරුපැදි දෙකක හා ත්‍රිරෝද රථයක ගැටී අසල තිබූ මැටි භාණ්ඩ වෙළෙඳ සැලකට ඇදී ගොස් නතරවී තිබූ බව පොලිසිය සඳහන් කළේය.\n\nඅනතුරින් තුවාල ලැබූ එම මෝටර් රථය පැදවූ මනාලයා, යතුරුපැදි දෙකේ ගමන් කළ පුද්ගලයන් තිදෙනකු රෝහල් ගතකර ඇත.\n\nමිහින්තලය පොලිස් ස්ථානාධිපති පොලිස් පරීක්ෂක ප්‍රසාද් සිරිවර්ධන මහතාගේ මෙහෙයවීමෙන් රථ වාහන අංශයේ නිලධාරීහු පිරිසක් මෙම අනතුර සම්බන්ධයෙන් වැඩිදුර විමර්ශන සිදු කරති.\n\nමිහින්තලේ – රංග චතූ",
       "URL": "https://divaina.lk/%e0%b6%b8%e0%b6%b1%e0%b7%8f%e0%b6%bd-%e0%b6%ba%e0%b7%94%e0%b7%80%e0%b7%85-%e0%b6%9c%e0%b7%92%e0%b6%ba-%e0%b6%9a%e0%b7%8f%e0%b6%bb%e0%b7%8a-%e0%b6%91%e0%b6%9a-%e0%b7%80%e0%b7%8f%e0%b7%84%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/471/"
}