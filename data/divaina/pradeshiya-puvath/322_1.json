{
       "Source": "divaina",
       "Timestamp": "November 18, 2022",
       "Headline": "විදුලි මරුවා කෙනර බිලිගනී: සැකපිට සෙබළු තිදෙනෙක් දැලේ",
       "News Content": "ශ්‍රී ලංකා යුද හමුදාවේ 03 වන ලංකා සේවා බළකායේ මීගලෑව, බෝංගමුව කඳවුරෙහි ගොඩනැඟිලි පිටුපසින් තිබූ ප්‍රදේශයේ ඇද තිබූ අනවසර විදුලි රැහැනක ගැටී අවුරුදු 35 ක් පමණ වන කෙනෙරක් ඊයේ මරණයට පත්ව තිබේ. තොරතුරු ලද වහාම මීගලෑව වන ජීවි නිලධාරීන් වනජීවී පශු වෛද්‍ය (උතුරු මැද) චන්දන ජයසිංහ මහතා ඇතුලු කණ්ඩායමක් යුද හමුදා කඳවුරු පරිශ්‍රයට පැමිණ ස්ථානීය පරීක්ෂණයක් සිදුකර තිබේ. එහිදී අනාරක්ෂිත ලෙස සතුන් සඳහා ඇද තිබූ විදුලි රැහැනක් දැකගත හැකි වූ අතර පසුව සිදු කරන ලද මරණ පරීක්ෂණයෙන්ද අණාවරණය වී ඇත්තේ විදුලිය වැදීම නිසා කෙනර මරණයට පත් ව ඇති බවයි. මරණ පරීක්ෂණ වාර්තාවේ සාක්ෂිය මත මෙම අවස්ථාවේ හමුදා කඳවුර තුළ සේවයේ නිරතව සිටි සෙබලුන් තිදෙනෙකු මීගලෑව වන ජීවි නිලධාරීන් විසින් එම මොහොතේම අත්අඩංගුවට ගෙන රඳවා තබාගෙනඔවුන්ව ගල්ගමුව මහෙස්ත්‍රාත් අධිකරණයට ඉදිරිපත් කිරීම සඳහා රැගෙන ගොස් තිබේ. ගල්ගමුව කොට්ඨාසය තුළ මෙම වසර තුල සිදු වූ 10 වන අලි මරණය මෙය වන අතර දිනෙන් දින වටිනා අලි සම්පත රටට අහිමිව ගියද කිසිවකුගේ සැබෑ අවධානයක් මේ වෙත යොමු නොවීම නම් කනගාටුවට කරුණකි.\n\nකුමා රණසිංහ – ගල්ගමුව",
       "URL": "https://divaina.lk/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%b8%e0%b6%bb%e0%b7%94%e0%b7%80%e0%b7%8f-%e0%b6%9a%e0%b7%99%e0%b6%b1%e0%b6%bb-%e0%b6%b6%e0%b7%92%e0%b6%bd%e0%b7%92%e0%b6%9c%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/322/"
}