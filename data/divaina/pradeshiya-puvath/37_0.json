{
       "Source": "divaina",
       "Timestamp": "September 5, 2023",
       "Headline": "සෆාරි උද්‍යානයෙන් වල් ඌරෙකු මරා ගෙන යෑමට උත්සාහ කළ දෙදෙනෙක් අත්අඩංගුවට",
       "News Content": "පොල් අතුවලින් වසා ඝාතනය කරන ලද වල් ඌරෙකුගේ සිරුරක් රිදියගම සෆාරි උද්‍යානයේ සිට හොර රහසේ රැගෙන යෑමට උත්සාහ කළ පුද්ගලයන් දෙදෙනකු රිදියගම සෆාරි උද්‍යානයේ ආරක්ෂක නිලධාරීන් විසින් 02දා රාත්‍රි ඔවුන් භාරයට ගෙන අම්බලන්තොට පොලිසියට භාරදී තිබේ.\n\nමෙලෙස පොලිස් අත්අඩංගුවට ගෙන ඇත්තේ රිදියගම සෆාරි උද්‍යානයේ වන අලින් ඇතුළු ශාක භක්ෂක සතුන් සඳහා කොළ අතු ප්‍රවාහනය කළ කැබ් රථයේ රියැදුරු වන සූරියවැව විහාරගල පදිංචි 26 හැවිරිදි තරුණයකු හා සූරියවැව බුරුතන්කන්ද පදිංචි 16 හැවිරිදි රිය සහායක වරයායි.\n\nසැකකරුවන් දෙදෙනා ලොරි රථයකින් සෆාරි උද්‍යානයේ ශාක භක්ෂක සතුන් සඳහා කොළ අතු ප්‍රවාහනය කර රාත්‍රි 8.30ට පමණ යළි සෆාරි උද්‍යානයෙන් පිටතට පැමිණෙමින් සිටින අවස්ථාවේ උද්‍යානයේ ආරක්ෂක නිලධාරීන් විසින් එම රථය පරීක්ෂාවට ලක් කර තිබේ. එම අවස්ථාවේදී ලොරි රථයේ පිටුපස කොටසේ කොළ අතුවලින් වසා ඝාතනය කරන ලද වල් ඌරෙකු ගේ සිරුරක් සොයාගෙන තිබේ. එහිදී වහා ක්‍රියාත්මක වූ ආරක්ෂක නිලධාරීන් සිද්ධිය සම්බන්ධයෙන් අම්බලන්තොට පොලිසියට පැමිණිල්ලක් ඉදිරිපත් කර තිබේ. ඒ අනුව එම ස්ථානයට පැමිණි අම්බලන්තොට පොලිස් නිලධාරීන් විසින් කැබ් රථය සමග සමඟ සැකකරුවන් දෙදෙනා අත්අඩංගුවට ගෙන තිබේ. අත්අඩංගුවට පත් සැකකරුවන් දෙදෙනා හම්බන්තොට මහෙස්ත්‍රාත් අධිකරණයට ඉදිරිපත් කිරීමට නියමිතය.\n\nමේ සම්බන්ධයෙන් අප රිදියගම සෆාරි උද්‍යානය සහකාර අධ්‍යක්ෂ කසුන් හේමන්ත මහතාගෙන්ද විමසීමක් කළ අතර එහිදී ඔහු මෙලෙස පැවසීය.\n\nසෆාරි උද්‍යානය ශාක භක්ෂක සතුන් සඳහා කොළ අතු ප්‍රවාහනය කළ ලොරි රථයකින් මෙලෙස සෆාරි උද්‍යානය තුළ සිට ඝාතනය කරන ලද වල් ඌරෙකු ගේ සිරුරක් රැගෙන යමින් සිටින බවට ආරක්ෂක නිලධාරීන් විසින් මා වෙත දැනුම් දුන්නා. ඒ අනුව මා විසින් එම ස්ථානයට ගොස් පරීක්ෂා කර සිද්ධිය සම්බන්ධයෙන් අම්බලන්තොට පොලිසියට පොලිසියට පැමිණිල්ලක් ඉදිරිපත් කළා. රිදියගම සෆාරි උද්‍යානය පසුගිය කාලය පුරාම දිගින් දිගටම චෝදනා එල්ල වුණා සතුන් ඝාතනය කරන බවට. කෙසේ නමුත් මට කියන්නට තියෙන්නේ සෆාරි උද්‍යානයට ඇතුළු වන සියලුම රථ වාහන නිරතුරුවම ආරක්ෂක නිලධාරීන් විසින් පරීක්ෂා කරනු ලබන අතර යළි එම වාහන සෆාරි උද්‍යානයෙන් පිටතට යන අවස්ථාවේදීත් පරීක්ෂාවට ලක් කරනවා. එලෙස පරීක්ෂා කිරීමකදී තමයි මෙලෙස අල්ලගෙන තියෙන්නේ යැයි පැවසීය.මත්තල – දිලීප් එන් ජයසේකර",
       "URL": "https://divaina.lk/%e0%b7%83%e0%b7%86%e0%b7%8f%e0%b6%bb%e0%b7%92-%e0%b6%8b%e0%b6%af%e0%b7%8a%e0%b6%ba%e0%b7%8f%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b7%80%e0%b6%bd%e0%b7%8a-%e0%b6%8c%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/37/"
}