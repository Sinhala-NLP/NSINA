{
       "Source": "divaina",
       "Timestamp": "October 20, 2021",
       "Headline": "මවගේ නොමනා හැසිරීමට එරෙහි වූ පුතුට අත්වූ කඳුළු ඉරණම!",
       "News Content": "මුන්දලම කරිකට්ටිය ප‍්‍රදේශයේ 72 හැවිරිදි මවක් 48 හැවිරිදි පුද්ගලයෙක් සමග ඇතිකරගත් අනියම් සම්බන්ධයට උරණවීම හේතුවෙන් අනියම් පුරුෂයා විසින් ඇයගේ පුත‍්‍රයාට තියුණු ආයුධයකින් පහර දී ඝාතනය කර ඇත.\n\nමෙසේ මරණයට පත්ව ඇත්තේ එස්. එම්. චාමර රුවන් නමැති 28 හැවිරිදි එක් දරු පියකු වේ.\n\nමරණයට පත් අය අලව්ව ප‍්‍රදේශයේ පදිංචිකරුවකු වන අතර මීට දින කිපයකට පෙර කල්පිටිය ප‍්‍රදේශයේ පදිංචි සිය සොහොයුරියගේ නිවසට පැමිණි අවස්ථාවේ මවගේ අනියම් පෙම සම්බන්ධව තොරතුරක් ලැබී තිබේ.\n\nඒ පිළිබඳව විපරම් කර පුතු මව සිටි ස්ථානයට ඊයේ රාත‍්‍රියේ 9. 45ට පමණ පැමිණ අවස්ථාවේ මෙම 72 හැවිරිදි මව තම 48 පෙම්වතාට නිවසේ කාමරයක රාත‍්‍රි ආහාර කවමින් සිට තිබේ.\n\nඑහිදී කෝපයට පත් පුතු තම මවට දැඩි ලෙස දෝෂාරෝපණය කර ඇත. එම බහින් බස් වීමත් සමග එකවරම අනියම් සැමියා විසින් කාන්තාවගේ පුතාට පිහි ප‍්‍රහාරයක් එල්ල කර ඇත. දෙදෙනාම පොරබැදීමක් ද සිදුවී තිබේ.\n\nඑහිදී සැකකරු විසින් පුතාගේ පපුව හරහා ඇන තිබූ පිහිය ගලවාගෙන නැවත පිහියෙන් ඇනීමට කටයුතු කරන අවස්ථාවේ එම ස්ථානයට පැමිණි පුද්ගලයෙකු එය වළකා සැකකරුට පහරක් එල්ල කර තිබේ. ඒ සමගම සැකකරු පලා ගොස් ඇත.\n\nපිහි ප‍්‍රහාරයකට ලක්වූ තරුණයා කඩිනමින් පුත්තලම මූලික රෝහලට ඇතුළත් කිරීමට කටයුතු කළද ඒ වන විටත් මරණයට පත්ව ඇති බව රෝහල් ආරංචි මාර්ග පවසයි.\n\nමෙම 28 හැවිරිදි තරුණයා ඝාතනය කළ සැකකරු මෙයට පෙර මීගමුවේ තිදෙනකුද පොලොන්නරුවේ එක් අයකුද පුත්තලම කරිකට්ටිය ප‍්‍රදේශයේ එක් අයකුද ඇතුළුව ඝාතන පහකට ප‍්‍රධාන සැකකරුවකු වන බව පොලිසිය පවසයි.\n\nමීගමුවේ ඝාතනවලට වසර 20 ක් බන්ධනාගාරගතව පැමිණ සිටියදී මෙම ඝාතනය සිදු කර ඇත.\n\nමීට පෙර සිදුකළ ඝාතන 5 සඳහාම යොදා ගෙන ඇත්තේ එකම පිහියක් බවත් එම පිහියද මෙම ඝාතනයට යොදා ගෙන ඇති බව පොලිස් පරීක්ෂණවලදි හෙළිව තිබේ.\n\nසැකකරු පිහියත් සමග පලා ගොස් සිටියදී පොලිස් නිලධාරීන් හා තරුණයන් පිරිසක් එක්ව මුන්දලම ආමුකුලිය ප‍්‍රදේශයේ සැ`ගව සිටියදී දැඩි ප‍්‍රයත්නයක් දරා අත්අඩංගුවට ගෙන ඇත.\n\nමෙම 72 හැවිරිදි මව සිය නිවසේ පවත්වාගෙන යන බෝඩිමේ කාමරයක මෙම සැකකරු මාස ගණනාවක සිට නවාතැන් ගෙන සිට ඇති බව පොලිසිය පවසයි.\n\nසිද්ධිය සම්බන්ධ මරණයට පත් තරුණයාගේ මව පොලිස් අත් අඩංගුවට ගෙන තිබේ.\n\nසිද්ධිය සම්බන්ධව කල්පිටිය භාර පොලිස් අධිකාරි ඞී. ඞී. පී. වීරසිංහ මහතාගේ උපදෙස් මත මුන්දලම මුන්දලම පොලිස් ස්ථානාධිපති ප‍්‍රධාන පොලිස් පරීක්ෂක අසිත ලක්රුවන්, අපරාධ අංශ ස්ථානාධිපති උප ඞී. එම්. එස්. රණවීර, පොලිස් සැරයන් වරුන් වන 33631 පේ‍්‍රමරත්න, 70291 බංඩාර, 54933 කපුරුබංඩා, 59795 නිශාන්ත, 47891 අජීත් යන නිළධාරීන් පරීක්ෂණ සිදු කළහ.\n\nඅමරනන්ද විජේසේකර – මහවැව",
       "URL": "https://divaina.lk/%e0%b6%b8%e0%b7%80%e0%b6%9c%e0%b7%9a-%e0%b6%b1%e0%b7%9c%e0%b6%b8%e0%b6%b1%e0%b7%8f-%e0%b7%84%e0%b7%90%e0%b7%83%e0%b7%92%e0%b6%bb%e0%b7%93%e0%b6%b8%e0%b6%a7-%e0%b6%91%e0%b6%bb%e0%b7%99%e0%b7%84/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/648/"
}