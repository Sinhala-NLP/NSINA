{
       "Source": "divaina",
       "Timestamp": "February 24, 2023",
       "Headline": "කටුනායක පාතාල ප්‍රබලයා පොලිස් වෙඩි කා මරුට",
       "News Content": "ඩුබායි ඉන්න මහේෂ්ගෙ ගෝලයෙක් පිස්තෝලය පෙන්වීමට ගිහින් බෝම්බ ගහන්න හදලා\n\nමිනීමැරුම් කප්පම් ගැනීම් මත්ද්‍රව්‍ය ජාවාරම් ඇතුළු අපරාධ ගණනාවකට සම්බන්ධ කටුනායක පාතාලයේ ප්‍රබලයකු කටුනායක මඩවල ප්‍රදේශයේදී පොලිසිය එල්ල කළ ප්‍රහාරයකින් ඊයේ (23 වැනිදා) අලුයම මියගොස් ඇත. මොහු දැනට ඩුබායි රාජ්‍යයේ සැඟවී සිටින පාතාල මැරයකු වන මහේෂ් නමැත්තාගේ ගෝලයෙකි.\n\nඅපරාධ ගණනාවක් සම්බන්ධයෙන් කටුනායක පොලිසිය අත්අඩංගුවට ගෙන සිටි මෙම පාතාල ප්‍රබලයා සඟවා තිබූ පිස්තෝලයක් පෙන්වීමට මඩවල ප්‍රදේශයට රැගෙන ගිය අවස්ථාවේ පොලිස් නිලධාරීන්ට අත්බෝම්බ ප්‍රහාරයක් එල්ල කිරීමට උත්සාහ කර තිබේ. එහිදී පොලිස් නිලධාරීන් සිදුකරන ලද වෙඩි තැබීමකින් මෙම පාතාල ප්‍රබලයා මියගොස් ඇත.\n\nමෙසේ මරුමුවට පත්ව ඇත්තේ මිනුවන්ගොඩ හීනටියන ප්‍රදේශයේ පදිංචි 30 හැවිරිදි දිනේෂ් බුද්ධික සෝමවංශද සිල්වා නමැති අයකු බව පොලිසිය පවසයි.\n\nකටුනායක ඇතුළු ප්‍රදේශ ගණනාවක ව්‍යාපාරිකයන්, ධනවතුන් භීතියට පත්කරගෙන රුපියල් කෝටි ගණනින් කප්පම් මුදල් එකතු කිරීම, මහා පාරිමාන හෙරොයින් ජාවාරම, කොල්ලකෑම් ඇතුළු අපරාධ සිදුකරමින් සිටින සන්නද්ධ කණ්ඩායමට නායකත්වය ලබාදෙන කටුනායක මහේෂ් නමැත්තාගේ සමීපතම ගෝලයකු බව කියන දිනේෂ් අත්අඩංගුවට ගෙන ඇත්තේ වැලිගම ප්‍රදේශයේදීය.\n\nකටුනායක ඇවරියවත්ත ප්‍රදේශයේ කෝටිපති ව්‍යාපාරිකයකුගේ හිසට වෙඩි තබා ඝාතනය කිරීමට මෙම පාතාල මැරයා ඉකුත් දෙසැම්බර් මස 14 වැනිදා උත්සාහ කළ ද එය ව්‍යර්ථ විය.\n\nපාතාල මැරයා ව්‍යාපාරිකයාගේ හිසට පිස්තෝලයකින් වෙඩි තබන විට එය ක්‍රියාත්මක නොවූ ආකාරය සී සී ටී දර්ශනවල සටහන්ව තිබී පොලිසිය මගින් සොයා ගෙන තිබිණි.\n\nඉකුත් ජනවාරි 09 වැනිදා කටුනායක ප්‍රදේශයේ තවත් කෝටිපති ව්‍යෘපාරිකයකුට මෙම පාතාල මැරයා ටී 56 අවියකින් වෙඩි තබා ඇතත් මැගසීනය ගැලවී යෑමෙන් ඔහුගේ ජීවිතය ද බේරී තිබිණි.\n\nමෙම ව්‍යාපාරිකයන් දෙදෙනාට එම මරණ වරෙන්තුව නිකුත්කර තිබුණේ කටුනායක මහේෂ් ඉල්ලා සිටි රුපියල් කෝටි ගණනක කප්පම් මුදල් ලබා නොදීම නිසා බව විමර්ශනවලදී හෙළිවී තිබේ.\n\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්ධු තෙන්නකෝන් මහතාගේ පූර්ණ අධීක්‍ෂණය යටතේ මීගමුව ජ්‍යෙෂ්ඨ පොලිස් අධිකාරි සමන් සිගේරා මහතාගේ මෙහෙයවීමෙන් කටුනායක පොලිසිය විමර්ශනය පවත්වාගෙන යයි.\n\nහේමන්ත රන්දුණු, මිනුවන්ගොඩ, ටෝනි කරුණානායක, මීගමුව විමල් කීර්ති, කටුනායක ආනන්ද නිශ්ශංක",
       "URL": "https://divaina.lk/%e0%b6%9a%e0%b6%a7%e0%b7%94%e0%b6%b1%e0%b7%8f%e0%b6%ba%e0%b6%9a-%e0%b6%b4%e0%b7%8f%e0%b6%ad%e0%b7%8f%e0%b6%bd-%e0%b6%b4%e0%b7%8a%e0%b6%bb%e0%b6%b6%e0%b6%bd%e0%b6%ba%e0%b7%8f-%e0%b6%b4/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/232/"
}