{
       "Source": "divaina",
       "Timestamp": "May 18, 2023",
       "Headline": "කහ ඉරෙන් පැන්න පිය පුතු මරණයට – හිටපු පළාත් සභා මන්ත්‍රී 26 තෙක් රිමාන්ඩ්",
       "News Content": "මහනුවර බූවැලිකඩ ප්‍රධාන මාර්ගයේ කහ ඉර මතින් ගමන් කරමින් සිටි පිය පුතු දෙපළක් පෙරේදා (16 වැනිදා) රාත්‍රී 8.00ට පමණ ජීප් රථයක ගැටී මරණයට පත්ව තිබේ.\n\nමහනුවර පාතහේවාහැට ශ්‍රී ලංකා නිදහස් පක්ෂයේ හිටපු පලාත් සභා මන්ත්‍රී හා ආසන සංවිධායකවරයා විසින් පදවන ලද ජීප් රථයක මොවුන් ගැටී ඇත්තේ මහනුවර ධර්මරාජ විදුහල ආසන්නයේ දීය. මියගොස් ඇත්තේ 42 හැවිරිදි පියා සහ 11 හැවිරිදි ඔහුගේ පුතා බව මහනුවර පොලිසියේ රථවාහන අංශය පවසයි.\n\nමියගිය සිසුවා මෙවර ශිෂ්‍යත්ව විභාගයට පෙනී සිටීමට නියමිතව සිටි අයෙකි.\n\nඅනතුරින් මියගොස් ඇත්තේ මහනුවර බූවැලිකඩ සංඝමිත්තා මාවතේ පදිංචි චන්දික සම්පත් රොද්‍රිගෝ සහ විමන්ත රොද්‍රිගෝ නමැති ඔහුගේ පුතාය.\n\nපොලිසිය විසින් අත්අඩංගුවට ගත් ශ්‍රී ලංකා නිදහස් පක්ෂ පාතහේවාහැට ආසන සංවිධායක ගාමිණි විජයබණ්ඩාර නමැති අය අධිකරණයට ඉදිරිපත් කිරීමට නියමිතය.\n\nසැකකරු කරාටේ ක්‍රීඩා උපදේශකවරයකු වන අතර ඔහු කරාටේ පංතියක් නිමකර ආපසු නිවස බලා යමින් සිටිය දී මෙම අනතුර සිදුව තිබෙන බව පොලිස් පරීක්ෂණ මගින් අනාවරණය වී තිබේ.\n\nසිද්ධිය සම්බන්ධයෙන් මහනුවර පොලිසියේ රථවාහන අංශය වැඩිදුර විමර්ශන සිදු කරයි.සමන්තී වීරසේකර",
       "URL": "https://divaina.lk/%e0%b6%9a%e0%b7%84-%e0%b6%89%e0%b6%bb%e0%b7%99%e0%b6%b1%e0%b7%8a-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b6%b4%e0%b7%92%e0%b6%ba-%e0%b6%b4%e0%b7%94%e0%b6%ad%e0%b7%94-%e0%b6%b8%e0%b6%bb/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/155/"
}