{
       "Source": "divaina",
       "Timestamp": "April 13, 2022",
       "Headline": "උද්ඝෝෂණයට ගියැයි හිටපු මලල ක‍්‍රීඩක සුගත්ට පහරදීමට තැත් කරලා",
       "News Content": "රජයට එරෙහිව පැවැත්වූ උද්ඝෝෂණයකට සහභාගිවූවා යැයි චෝදනා කරමින් ශ‍්‍රී ලංකා පොදුජන පෙරමුණේ වෘත්තීය සමිති සාමාජිකයන් තමන්ට පහරදීමට තැත් කළේ යැයි හිටපු මලල ක‍්‍රීඩක සුගත් තිලකරත්න මහතා වැල්ලම්පිටිය පොලිසියට පැමිණිලි කර ඇත.\n\nපසුගිය සෙනසුරාදා (09 දා) ක‍්‍රිකට් සහ මලල ක‍්‍රීඩකයන් රැසක් ටොරින්ටන්හි නිදහස් චතුරස‍්‍රය අසල විරෝධතාවක් පැවැත්වූ බවත් එයට තමාද සහභාගි වී අදහස් ප‍්‍රකාශ කළ බවද සුගත් තිලකරත්න මහතා ‘‘දිවයින’’ට ඊයේ (11 දා) පැවසීය.\n\nඑම උද්ඝෝෂණයේදී තමා දැක්වූ අදහස් මාධ්‍යයේ ප‍්‍රචාරය වූ බවත් එය නිරීක්‍ෂණය කළ වෘත්තීය සමිති සාමාජිකයන් තමා සේවය කරන තෙල් සංස්ථා සංකීර්ණයට රාජකාරි (සුභසාධන අංශය) සඳහා පසුගිය සෙනසුරාදා පැමිණි අවස්ථාවේ බැණ තර්ජනය කර පහරදීමට උත්සාහ කළ බව සඳහන් කරමින් පොලිසියට පැමිණිලි කළ බවද ඔහු කීය.\n\nසිද්ධිය සම්බන්ධයෙන් දෙපාර්ශ්වයේම කරුණු සටහන් කරගත් බවත් ඒ අනුව ඉදිරි සුළු පැමිණිලි අංශය මගින් කරගෙන යන බවත් වැල්ලම්පිටිය පොලිස් ස්ථානාධිපති ප‍්‍රධාන පොලිස් පරීක්‍ෂක ඒ. නිලන්ත මහතා ‘‘දිවයින’’ට පැවසීය.\n\nචමින්ද සිල්වා",
       "URL": "https://divaina.lk/%e0%b6%8b%e0%b6%af%e0%b7%8a%e0%b6%9d%e0%b7%9d%e0%b7%82%e0%b6%ab%e0%b6%ba%e0%b6%a7-%e0%b6%9c%e0%b7%92%e0%b6%ba%e0%b7%90%e0%b6%ba%e0%b7%92-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b8/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/501/"
}