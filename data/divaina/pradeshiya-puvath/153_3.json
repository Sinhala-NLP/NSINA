{
       "Source": "divaina",
       "Timestamp": "May 20, 2023",
       "Headline": "තුවාලකරු ගෙනියන්න ආ ගිලන් රථ රියැදුරුට හා හෙදියට මහරගම දී හොඳට ම ගහලා – කල්ලියේ දෙදෙනෙක් අත්අඩංගුවට",
       "News Content": "තුවාලකරුවකු රැගෙන යෑමට ඊයේ (19 දා) අලුයම පැමිණි සුවසැරිය ගිලන් සේවයේ රියැදුරුකුට සහ හෙදියකට මහරගම වත්තේගෙදර හන්දියේ දී අමානුෂික ලෙස පහරදුන් සංවිධානාත්මක කණ්ඩායමක සාමාජිකයන් දෙදෙනකු මහරගම පොලිසිය මගින් අත්අඩංගුවට ගෙන ඇත.\n\nමෙම කණ්ඩායමට සම්බන්ධ තවත් තිදෙනකු අත්අඩංගුවට ගැනීම සඳහා පොලිසිය විමර්ශන ආරම්භ කර තිබේ.\n\nමහරගම වත්තේගෙදර මංසන්ධියේ තුවාලකරුවකු සිටින බවට ලැබුණු පණිවිඩයක් මත ඊයේ අලුයම 1.00 ට පමණ සුවසැරිය ගිලන් සේවයේ රථයක් එහි පැමිණ ඇත.\n\nඅධික ලෙස බීමත්ව සිටි පිරිසක් අතර සිටි තුවාලකරුවකු ගිලන් රථයට නන්වාගත් එහි සිටි හෙදිය සහ රියැදුරු භාරකාරයකුට පැමිණෙන ලෙස දැනුම් දී තිබේ.\n\nඒ අවස්ථාවේ බීමත් පුද්ගලයකු ගිලන් රථයට ගොඩවී ඇති අතර ඔහු රැගෙන යෑම කාර්ය මණ්ඩලය ප්‍රතික්‍ෂේප කර ඇත. ඒ අවස්ථාවේ බීමත්ව සිටි පිරිස ගිලන් රථ රියැදුරුට සහ හෙදියට අමානුෂික ලෙස පහර දී ඇත.\n\nමෙම සිද්ධිය සැලවීමත් සමග ක්‍රියාත්මක වූ මහරගම පොලිසිය සැකකරුවන් දෙදෙනකු අත්අඩංගුවට ගත්හ.\n\nසෙසු සැකකරුවන් සොයා මහරගම පොලිසිය විමර්ශන පවත්වාගෙන යයි.\n\nහේමන්ත රන්දුණු",
       "URL": "https://divaina.lk/%e0%b6%ad%e0%b7%94%e0%b7%80%e0%b7%8f%e0%b6%bd%e0%b6%9a%e0%b6%bb%e0%b7%94-%e0%b6%9c%e0%b7%99%e0%b6%b1%e0%b7%92%e0%b6%ba%e0%b6%b1%e0%b7%8a%e0%b6%b1-%e0%b6%86-%e0%b6%9c%e0%b7%92%e0%b6%bd%e0%b6%b1/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/153/"
}