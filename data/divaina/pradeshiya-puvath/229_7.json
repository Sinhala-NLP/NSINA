{
       "Source": "divaina",
       "Timestamp": "February 27, 2023",
       "Headline": "ප්‍රාදේශීය සභාවේ හා පළාත් වාසීන්ගේ දැඩි විරෝධය නිසා නිලාවරෙයි බුදු පිළිමය ඉවත් කරයි",
       "News Content": "යාපනයේ පුතූර් නිලාවරෙයි ප්‍රදේශයේ පිහිටි බෝධිය අසල ස්ථාපිත කරන ලද බුදු පිළිමයක් ප්‍රාදේශීය සභාවේ හා පළාත් වාසීන්ගේ දැඩි විරෝධය නිසා 25 දා ගලවා ඉවත් කොට තිබේ.\n\nඑම බුදු පිළිමය එම ස්ථානයේ තැන්පත් කොට ඇත්තේ ඊට පෙර දින රාත්‍රියේදීය.\n\nනිලාවරෙයි ප්‍රදේශයේ පතුල නොපෙනෙන ළිඳ පිහිටා ඇති නිසා බෙහෙවින් ජනප්‍රිය වී ඇති අතර විශාල බෝධියක්ද එහි වෙයි.\n\nබුදු පිළිමය තැන්පත් කළ පිරිස බෝධිය අසල තනන ලද පිළිම ගෙයක බුදු පිළිමය තැන්පත් කොට තිබූ අතර උදෑසන වෙත්ම ඒ සඳහා නැගුණු විරෝධයක් නිසා පළාතේ ආරක්ෂාව බාරව සිටින යුද හමුදා නිලධාරීන් හා පොලිසිය පැමිණ බුදු පිළිමය එම ස්ථානයෙන් ඉවත් කරගෙන ඇත.\n\nයාපනයේ පුතූර් ප්‍රාදේශීය සභාවේ සභාපතිවරයා ඇතුලු‍ පිරිස ප්‍රකාශ කොට ඇත්තේ ප්‍රාදේශීය සභාවේ අවසරයකින් තොරව බුදු පිළිමයක් තැබීම හෝ නව ඉදිකිරීමක් සිදු කළ නොහැකි නිසා එම බුදු පිළිමය වහාම එම ස්ථානයෙන් ඉවත් කර ගන්නා ලෙසයි.දිනසේන රතුගමගේ",
       "URL": "https://divaina.lk/%e0%b6%b4%e0%b7%8a%e0%b6%bb%e0%b7%8f%e0%b6%af%e0%b7%9a%e0%b7%81%e0%b7%93%e0%b6%ba-%e0%b7%83%e0%b6%b7%e0%b7%8f%e0%b7%80%e0%b7%9a-%e0%b7%84%e0%b7%8f-%e0%b6%b4%e0%b7%85%e0%b7%8f%e0%b6%ad/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/229/"
}