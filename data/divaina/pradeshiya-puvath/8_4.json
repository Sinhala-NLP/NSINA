{
       "Source": "divaina",
       "Timestamp": "October 2, 2023",
       "Headline": "මහවැසි මැද කැළඹුණු ජන ජීවිත – මාවුස්සාකැලේ පිටාර මට්ටමට ළං වෙයි",
       "News Content": "මධ්‍යම කඳුකරයේ බටහිර බෑවුම් ප්‍රදේශවලට මාසයකට ආසන්න කාලයක් තිස්සේ ඇද හැලෙන අඛණ්ඩ වර්ෂාව හේතුවෙන් මාවුස්සාකැලේ ජලාශයේ ජල මට්ටම ශීඝ්‍රයෙන් ඉහළ නඟිමින් පවතී.\n\nමාවුස්සාකැලේ ජලාශය පිටාර මට්ටමට පැමිණීමට 01 දා පෙරවරුව වන විට තවත් අඩි 10 ක් පමණ ඇති බව එම ජලාශ භාර ඉංජිනේරුවෝ පැවසූහ.\n\nමාවුස්සාකැලේ ජලාශයේ ජල ධාරිතාව අක්කර අඩි 93800 ක් හා විශාලත්වය අක්කර 1790 ක් පමණ වේ. පවතින අධික වර්ෂාවත් සමග මාවුස්සාකැලේ ජලාශයට ප්‍රධාන වශයෙන් ජලය සැපයෙන් මස්කෙළිය ඔයේ හා සීත ගඟු‍ල ඔයේ ජල මට්ටමද ඉහළ ගොස් තිබේ.\n\nජාතික ජලවිදුලිබල පද්ධතියට අයත්, කැනියොන්, ලක්ෂපාන, නව ලක්ෂපාන හා පොල්පිටිය යන ජලවිදුලි බලාගාර සඳහා ප්‍රධාන වශයෙන් ජලය සැපයෙන්නේ මාවුස්සාකැලේ ජලාශයෙනි.මස්කෙළිය-ගාමිණී බණ්ඩාර ඉලංගන්තිලක\n\nඅයහපත් කාලගුණික තත්වය හමුවේ කිරම ඔය පිටාර ගැලීමෙන් තංගල්ල වීරකැටිය මාර්ගයෙහි දංකැටිය වේල්ල ප්‍රදේශය ගංවතුරට ඊයේ (30 දින) සම්පූර්ණයෙන් යට විය.\n\nඑම ප්‍රදේශය හරහා ගමන් ගන්නා මහජනතාවගේ ආරක්ෂාව සඳහා තංගල්ල ජ්‍යෙෂ්ඨ පොලිස් අධිකාරිගේ නියෝග මත තංගල්ල කොට්ඨාස ජීවිතාරක්ෂක ස්ථානාධිපති උප පොලිස් පරීක්ෂක නිමල් දිසානායකගේ මූලිකත්වයෙන් ජීවිතාරක්ෂක නිලධාරින් කණ්ඩායමක්ද යොදවා ඇත.දෙබරවැව – ඒ. ඒ. පේමසිරි\n\nදැනට දින තුනක පමණ කාලයක සිටම ඇඳ හැලෙන ධාරානිපාත වැසි නිසා කැලණි ගඟ උතුරා පිටාර ගැලීමෙන් මල්වාන හා අවට පෙදෙස් ඊයේ (01 වැනිදා) පස්වරුව වනවිට ජලයෙන් යට වීමට පටන් ගෙන ඇත.\n\nමේ හේතුවෙන් මල්වාන – දොම්පේ මාර්ගයේ ගමනාගමනය ද ඇනහිට තිබේ.\n\nතවද කැලණි ගඟ අසබඩ වාසය කරන්නෝ ගංවතුර බියෙන් නිවසේ අතහැර ආරක්ෂිත කරා පැමිණමින් සිටිති.\n\nජායාරූපවලින් දැක්වෙන්නේ මල්වාන – දොම්පේ මාර්ගය ජලයෙන් යටවී තිබෙන අයුරු හා පහත්බිම් වල නිවාස ජලයෙන් යට වෙමින් පවතින අයුරුයි.දෙල්ගොඩ ඩබ්ලිව්. ඩී. විතාන හා බියගම සුදත් පුබුදු කීර්ති",
       "URL": "https://divaina.lk/%e0%b6%b8%e0%b7%84%e0%b7%80%e0%b7%90%e0%b7%83%e0%b7%92-%e0%b6%b8%e0%b7%90%e0%b6%af-%e0%b6%9a%e0%b7%90%e0%b7%85%e0%b6%b9%e0%b7%94%e0%b6%ab%e0%b7%94-%e0%b6%a2%e0%b6%b1-%e0%b6%a2%e0%b7%93%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/8/"
}