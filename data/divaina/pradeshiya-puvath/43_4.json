{
       "Source": "divaina",
       "Timestamp": "August 30, 2023",
       "Headline": "අක්කාට ගෙදරින් යන්න උදව් කළා කියලා මස්සිනා නෑනට වෙඩි තියලා",
       "News Content": "බංගම, දෙදියගල, පැණිගලදෙණිය ප්‍රදේශයේ පදිංචි කාන්තාවකට 28 වැනි දින රාත්‍රී 9.00 ට පමණ බෝර 12 ගිනි අවියකින් වෙඩි තබා තිබේ.\n\nපපුව ප්‍රදේශයට සහ කලව ප්‍රදේශයට වෙඩි වැදීමෙන් තුවාල ලැබූ 25 හැවිරිදි ශ්‍රී ලක්මාලි එදිරිසිංහ නැමැති කාන්තාව ප්‍රතිකාර සඳහා මාතර මහ රෝහලට ඇතුළත් කර තිබේ.\n\nමෙම කාන්තාවට වෙඩි තැබූ බවට සැකකෙරෙන ඇයගේ සොයුරියගේ සැමියා 29 වැනි දින අලුයම බංගම පොලිස් නිලධාරීන් විසින් අත්අඩංගුවට ගෙන ඇත. සැකකරු 38 හැවිරිදි පෙදරේරුවකු වේ.\n\nසැකකරු අත්අඩංගුවට ගනු ලැබුවේ අකුරැස්ස පොලිස් වසමේ ලේනම කැලෑබද ප්‍රදේශයක සැඟවී සිටිය දීය. වෙඩි තැබීමට පාවිච්චි කරන ලද බෝර 12 ගිනි අවිය ද පොලිස් භාරයට ගෙන තිබේ.\n\nසැකකරු බිරිඳ සමග ගැටුම් ඇතිකර ගන්නා බැවින් ඔහුගේ බිරිඳ නිවසින් පිටවී ගොස් තිබූ නිසා ඒ සඳහා උදව් කරන ලදැයි සැකයක් මත සැකකරු බිරිඳගේ නැඟණියගේ නිවසට ගොස් ඇයට වෙඩි තබා ඇතැයි මූලික පොලිස් පරීක්ෂණවල දී අනාවරණය කරගෙන ඇත.\n\nබංගම පොලිස් ස්ථානාධිපති ප්‍රධාන පොලිස් පරීක්ෂක කෞශල්‍ය නානායක්කාර මහතා ප්‍රමුඛ අපරාධ විමර්ශන අංශයේ ස්ථානාධිපති උපපොලිස් පරීක්ෂක ආර්.එච්. අනුර , උපපොලිස් පරීක්ෂක තිලකරත්න , 54897 තිලකසිරි ඇතුළු නිලධාරීන් පිරිසක් රාත්‍රී කාලයේ දී විශේෂ සෝදිසි මෙහෙයුමක් දියත් කරමින් සැකකරු සමග ගිනි අවිය අත්අඩංගුවට ගත්හ.\n\nසමන් උපුල් පිනිදිය අකුරැස්ස",
       "URL": "https://divaina.lk/%e0%b6%85%e0%b6%9a%e0%b7%8a%e0%b6%9a%e0%b7%8f%e0%b6%a7-%e0%b6%9c%e0%b7%99%e0%b6%af%e0%b6%bb%e0%b7%92%e0%b6%b1%e0%b7%8a-%e0%b6%ba%e0%b6%b1%e0%b7%8a%e0%b6%b1-%e0%b6%8b%e0%b6%af%e0%b7%80%e0%b7%8a/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/43/"
}