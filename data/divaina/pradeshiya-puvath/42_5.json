{
       "Source": "divaina",
       "Timestamp": "August 31, 2023",
       "Headline": "දෙන්නම් කාසිවලට වී අරන් ලක්‍ෂ 85ක පොලු තියලා",
       "News Content": "ලක්ෂ 85කට වැඩි ප්‍රමාණයක වී තොගයක් දෙන්නම් කාසිවලට ලබාගත් පුද්ගලයකු හා ආධාර අනුබල දුන් සිවිල් ආරක්ෂක භටයකු පෙරේදා (30දා) අත්අඩංගුවට ගත් බව ගොමරන්කඩවල පොලිසිය කියයි.\n\nවංචාව සම්බන්ධයෙන් අත්අඩංගුවට ගෙන ඇත්තේ යංතංපලාව ප්‍රදේශයේ පදිංචි 64 හැවිරිදි මෝල් හිමියෙකු හා රංගිරිඋල්පත ප්‍රදේශයේ පදිංචි 42 හැවිරිදි සිවිල් ආරක්ෂක භටයෙකි.\n\nගෝමරන්කඩවල ඇතුලු තවත් තදාසන්න ප්‍රදේශ කිහිපයකම ගොවීන්ට මෙම වංචාව සිදුකර ඇති බවත් තම පොලිසියට පමණක් පැමිණිළි 27ක් ලැබී ඇති බවත් පරීක්ෂණ පවත්වන නිලධාරීහු ප්‍රකශ කළහ.\n\nසැකකරු ඊයේ (30 දා) අධිකරණය හමුවට පැමිණවීමට කටයුතු යොදා තිබූ අතර ගොමරන්කඩවල පොලිසියේ අපරාධ අංශයේ ස්ථානාධිපති උප පොලිස් පරීක්ෂක ඩබ්. ඊ. එස්. රූපසිංහ මහතා ඇතුලු නිලධාරීන් පිරිසක් මෙම වැටලීම සිදුකර තිබුණේ ස්ථානධිපති ප්‍රධාන පොලිස් පරීක්ෂක ගුණසේකර මහතාගේ උපදෙස් මතය.\n\nකන්තලේ කොට්ඨාස භාර ජ්‍යෙෂ්ඨ පොලිස් අධිකාරී මනතුංග මහතාගේ නියෝග මත මොරවැව සහකාර පොලිස් අධිකාරි ජයවර්ධන මහතාගේ අධීක්ෂණයෙන් වැඩිදුර පරීක්ෂණ පැවැත්වේ.කන්තලේ – ඩබ්. එම්. වික්‍රමසිංහ",
       "URL": "https://divaina.lk/%e0%b6%af%e0%b7%99%e0%b6%b1%e0%b7%8a%e0%b6%b1%e0%b6%b8%e0%b7%8a-%e0%b6%9a%e0%b7%8f%e0%b7%83%e0%b7%92%e0%b7%80%e0%b6%bd%e0%b6%a7-%e0%b7%80%e0%b7%93-%e0%b6%85%e0%b6%bb%e0%b6%b1%e0%b7%8a-%e0%b6%bd/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/42/"
}