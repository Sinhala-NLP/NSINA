{
       "Source": "divaina",
       "Timestamp": "February 18, 2023",
       "Headline": "ලක්ෂපාන බලාගාරයේ විදුලි උත්පාදනයට ජලය යන මහා නළයක විශාල කාන්දුවක්",
       "News Content": "මේක මහා නාස්තියක් – අවට පදිංචිකරුවෝනිලධාරීහු නිශ්ශබ්දතාවක….\n\nනෝටන්බ්‍රි‍ජ්, විමලසුරේන්ද්‍ර ජලාශයේ සිට ලක්ෂපාන ජල විදුලි බලාගාරයේ විදුලි උත්පාදනය සඳහා ජලය රැගෙන යන විශාල නළයක සති තුනක් තිස්සේ විශාල ජල කාන්දුවක් සිදු වන බවත්, එම ජල කාන්දුව නතර කිරීමට විදුලි බල මණ්ඩලය කිසිදු පියවරක් ගෙන නොමැති බවත් ජල කාන්දුව සිදු වන ස්ථානය අවට පදිංචිකරුවෝ පවසති.\n\nලක්ෂපාන ජල විදුලි බලාගාරයට මිටර් 300 පමණ ඉහළින් ලක්ෂපාන 6 කණුව ප්‍රදේශයෙන් මෙම ජල කාන්දුව සිදු වන බවත්, එම ජල කාන්දුව හේතුවෙන් පිට වන ජලය ලක්ෂපාන, පොකුණු ජලාශයට ගලාගෙන යන බවත් ප්‍රදේශවාසීහු කියා සිටිති.\n\nමධ්‍යම කඳුකරයේ බටහිර බෑවුම් ප්‍රදේශවල මේ දිනවල පවතින අධික වියළි කාලගුණයත් සමග ජල විදුලි උත්පාදනය සඳහා ප්‍රධාන වශයෙන් ජලය සපයන කාසල්රී සහ මවුස්සාකැලේ ජලාශවල ජල මට්ටම ශීඝ්‍රයෙන් පහළ බසමින් පවතින අවස්ථාවක ලක්ෂපාන ජල විදුලි බලාගාරයට ජලය රැගෙන යන නළයක සිදු වන මෙම ජල කාන්දුව විශාල අපරාධයක් බව ලක්ෂපාන 6 කණුව ප්‍රදේශවාසීහු පෙන්වා දෙති.\n\nනෝටන්බ්‍රිජ් විමලසුරේන්ද්‍ර ජලාශයේ සිට ලක්ෂපාන ජලාශයට අධික බෑවුමක් සහිත ප්‍රදේශයකින් නළ පද්ධතියක් හරහා ජලය රැගෙන යන බවත්, එසේ රැගෙන යන ජලය අධික පීඩනයකින් යුක්ත නිසා දිනෙන් දින ජල කාන්දුව වැඩි වන බවත් ප්‍රදේශවාසීහු පවසති.\n\nසිදු වන ජල කාන්දුව සම්බන්ධයෙන් විදුලි බල මණ්ඩලයේ නිලධාරීන් අවස්ථා කිහිපයකදී දැනුවත් කළ බවත්, එය නතර කිරීමට බලධාරීන් මෙතෙක් පියවර නොගත් බවත් ඔවුහු පවසති. අප මේ සම්බන්ධයෙන් ලක්ෂපාන ජල විදුලි බලාගාර සංකීර්ණයේ උසස් නිලධාරියකුගෙන් කරුණු විමසීමට උත්සාහ කළද එය නිශ්ඵල විය.\n\nනුවරඑළිය – නාලක රත්නායක",
       "URL": "https://divaina.lk/%e0%b6%bd%e0%b6%9a%e0%b7%8a%e0%b7%82%e0%b6%b4%e0%b7%8f%e0%b6%b1-%e0%b6%b6%e0%b6%bd%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b7%9a-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/236/"
}