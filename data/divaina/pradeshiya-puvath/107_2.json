{
       "Source": "divaina",
       "Timestamp": "July 6, 2023",
       "Headline": "වල් අලි පහරින් ගිරිතලේ මෛත්‍රී හිමියෝ අපවත් වෙති",
       "News Content": "පොලොන්නරුව සෝමාවතිය මාර්ගයේ සුංගාවිල වනජීවී බීට්ටු කාර්යාලය ආසන්නයේ දී ඊයේ (05 දා) අලුයම 3.45ට පමණ වන අලියකු පහරදීමෙන් හිමිනමක් අපවත් වී ඇතැයි පුලස්තිපුර පොලිසිය කියයි.\n\nමෙසේ ජීවිතක්ෂයට පත්ව ඇත්තේ සෝමාවතිය සෑරදුන් වන්දනා කිරීම සඳහා ගම්පහ දොම්පේ ප්‍රදේශයේ පිහිටි ආරණ්‍ය සේනාසනයක සිට වැඩම කළ ගිරිතලේ මෛත්‍රී නමැති 40 හැවිරිදි හිමි නමකි.\n\nමෙම ස්වාමීන්වහන්සේ ඇසළ පුරපසළොස්වක පොහෝ දිනයේ සෝමාවතිය පුදබිම වෙත වැඩම කර ඊයේ (05 දා) අලුයම ආපසු පාගමනින් සුංගාවිල දෙසට එමින් සිටියදී මෙම අනතුරට මුහුණපා ඇති බව පොලිසිය සිදුකළ මූලික පරීක්‍ෂණවල දී අනාවරණය වී තිබේ.\n\nඋන්වහන්සේගේ දේහය හදිසි මරණ පරීක්‍ෂණය සහ පශ්චාත් මරණ පරීක්‍ෂණය සඳහා පොලොන්නරුව මහ රෝහලේ මෘත ශරීරාගාරය වෙත ඊයේ (05 දා) උදේ රැගෙන එනු ලැබීය.\n\nපුලස්තිපුර පොලිසිය මේ පිළිබඳව පරීක්‍ෂණ පවත්වයි.කරුණාරත්න ගමගේ",
       "URL": "https://divaina.lk/%e0%b7%80%e0%b6%bd%e0%b7%8a-%e0%b6%85%e0%b6%bd%e0%b7%92-%e0%b6%b4%e0%b7%84%e0%b6%bb%e0%b7%92%e0%b6%b1%e0%b7%8a-%e0%b6%9c%e0%b7%92%e0%b6%bb%e0%b7%92%e0%b6%ad%e0%b6%bd%e0%b7%9a-%e0%b6%b8%e0%b7%9b/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/107/"
}