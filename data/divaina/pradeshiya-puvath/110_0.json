{
       "Source": "divaina",
       "Timestamp": "July 3, 2023",
       "Headline": "ගසක සිට ඇළට පැන්න සිසුන් දෙදෙනාගේ හිස් එකට වැදී දෙදෙනාම දියේ ගිලී මරුට",
       "News Content": "යාන් ඔය ජලාශයේ සිට පදවි ශ්‍රී පුර ප්‍රදේශයේ කුඹුරු ඉඩම්වලට ජලය මුදා හැරෙන ඇළක දිය නාමින් සිටි දොළොස් හැවිරිදි සහ දාහතර හැවිරිදි පිරිමි ළමුන් දෙදෙනකු ගසකට නැග එකවර ඇළට පැනීමේදී එකිනෙකාගේ හිස් එකට ගැටීමෙන් සිදුවූ අනතුරකින් පසු දෙදෙනාම දියේ ගිලී මියගොස් ඇත.\n\nපෙරේදා (01දා) සවස 3.45 ට පමණ මෙම සිද්ධිය වී ඇති බව පදවි ශ්‍රී පුර පොලීසිය පවසයි.\n\nමෙසේ අවාසනාවන්ත ලෙස මියගොස් ඇත්තේ පදවි ශ්‍රී පුර යාය 12 විද්‍යාලයේ 06 සහ 08 ශ්‍රේණිවල ඉගෙනුම ලබමින් සිටි පදවි ශ්‍රී තිස්සපුර යාය 12 සිතුම් ලක්ෂිත සහ බී. පී. දිනුක යන සිසුන් දෙදෙනෙකි.\n\nඔවුන් දෙදෙනා තවත් මිතුරන් කීප දෙනකු සමග අඩි පහ හමාරක් පමණ ගැඹුරැති එම ඇළෙන් දිය නෑමට ගොස් ඇත.\n\nබොහෝ වේලාවක් ගසට නැග නැවත ඇළට පනිමින් විනෝද වෙමින් දිය නා ඇති එම පිරිමි ළමයින් දිය නෑම අවසන් කොට ඇළෙන් ගොඩට ගොස් ඇත.\n\nඉන්පසු දියේ ගිලී මියගිය ළමයින් දෙදෙනා නැවත වරක් ඇළ ඉවුරේ පිහිටි ගසට නැග එකවර ඇළට පැනීමේදී මෙලෙස දෙදෙනාගේ හිස් එකට ගැටුණු බවත් එම අවස්ථාවේ දෙදෙනාම දියේ අතුරුදන් වූ බවත් සිද්ධිය සියැසින් දුටු ඔවුන් දෙදෙනාගේ සෙසු මිතුරන් පදවි ශ්‍රී පුර පොලිසියට ප්‍රකාශයක් ලබා දෙමින් පවසා තිබේ.\n\nඑම දේහයන් පිළිබඳව පශ්චාත් මරණ පරීක්ෂණය ඊයේ (02දා) පදවිය මූලික රෝහලේදී පැවැත්වීමට නියමිතව තිබූ අතර පදවි ශ්‍රී පුර පොලිසිය සිද්ධිය පිළිබඳව වැඩිදුර විමර්ශන පවත්වයි.\n\nඅනුරාධපුර විශේෂ – පර්සි කුරුනේරු",
       "URL": "https://divaina.lk/%e0%b6%9c%e0%b7%83%e0%b6%9a-%e0%b7%83%e0%b7%92%e0%b6%a7-%e0%b6%87%e0%b7%85%e0%b6%a7-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a-%e0%b6%af/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/110/"
}