{
       "Source": "divaina",
       "Timestamp": "July 27, 2022",
       "Headline": "හුදෙකලාව සිටි සිව්දරු මවගේ ගෙල කපා ඝාතනය කරලා",
       "News Content": "වෙලම්බොඩ වට්ටප්පල පරණපට්ටිය ප්‍රදේශයේ නිවෙසක හුදකලාව විසූ සිව් දරු මවකගේ ගෙල තියුණු ආයුධයකින් කපා ඝාතනය කර තිබියදී වෙලම්බොඩ පොලිසිය විසින් සොයාගෙන ඇත.\n\nමෙසේ මියගොස් ඇත්තේ අඹන්වල ගෙදර පොඩිනෝනා නැමැති 68 හැවිරිදි සිවුදරු මවකි. ඇයගේ සිරුර ඊයේ උදෑසන සොයාගෙන ඇති අතර ඇය මීට දින දෙකකට පෙර මියයන්නට ඇතැයි පොලිසිය සැක කරයි.\n\nමේ පිළිබඳව මහෙස්ත්‍රාත් පරීක්ෂණය ගම්පොල වැඩබලන මහෙස්ත්‍රාත් දේවප්‍රිය රණතුංග මහතා පැවැත්වූ අතර පශ්චාත් මරණ පරීක්ෂණය සඳහා සිරුර මහනුවර මහ රෝහලට ගෙනියන ලෙස දන්වනු ලැබීය.\n\nපරීක්ෂණයට සහය වූ ගම්පොල පොලිසියේ ස්ථානීය පරීක්ෂණ අංශය (සොකෝ) සුනඛයන් දෙදෙනකු යොදවා පරීක්ෂණ සිදුකළ අතර ඇඟිලි සලකුණු අංශය ද ඊට සහය දැක්විය.\n\nසිව් දරු මවක වන ඇය නිවසේ හුදකලාව සිට ඇති අතර ඇගේ දරුවන් සියල්ලෝම විවාහ වී වෙනත් ප්‍රදේශවල පදිංචිව සිටින බව පරීක්ෂණ පවත්වන පොලිසිය සඳහන් කරයි.\n\nවැඩිදුර පරීක්ෂණ වෙලම්බඩ පොලිසිය විසින් පවත්වනු ලබයි.\n\nගම්පොල – සුරංග දිල්හාන්",
       "URL": "https://divaina.lk/%e0%b7%84%e0%b7%94%e0%b6%af%e0%b7%99%e0%b6%9a%e0%b6%bd%e0%b7%8f%e0%b7%80-%e0%b7%83%e0%b7%92%e0%b6%a7%e0%b7%92-%e0%b7%83%e0%b7%92%e0%b7%80%e0%b7%8a%e0%b6%af%e0%b6%bb%e0%b7%94-%e0%b6%b8%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/416/"
}