{
       "Source": "divaina",
       "Timestamp": "July 18, 2023",
       "Headline": "පවුල් ආරවුල රෝහලේදීත් යළිත් ඇවිලේ – එක් අයෙක් මරුට : තිදෙනෙකුට තුවාල",
       "News Content": "පවුල් ආරවුලක් දුරදිග යෑමෙන් පසු දෙපිරිසක් අතර ගැටුමකින් තුවාලකරුවන් රැගෙන ඇවිත් යළිත් කලවාන මූලික රෝහලේදී එම දෙපාර්ශ්වය ගැටීමෙන් එක් අයෙක් ඝාතනයට ලක්ව තිදෙනකු තුවාල ලබා රෝහල්ගතකර තිබේ. රෝහලේ හතරේ වාට්ටුවේදී පිහි ඇණුමකට ලක්ව එක් අයෙක් මරුමුවට පත්ව ඇතැයි කලවාන පොලිසිය පවසයි.\n\n16දා මධ්‍යම රාත්‍රියේ දි කලවාන මූලික රෝහල තුළදී මෙම ගැටුමත් සමග රෝහල් බිම යුද පිටියක්ව තිබිණි. ඝාතනය සිදුව තිබේ. මියගොස් ඇත්තේ කලවාන දෙල්ගොඩ ජනපදයේ පදිංචි දම්වල ලියනගේ රනිල් ප්‍රදීප් කුමාර නම් 42 හැවිරිදි විවාහයෙකි. කලවාන දෙල්ගොඩ ජනපදයේ වෙළෙඳ සලක් ආසන්නව බෝක්කුවක් අසල මරණකරු සහ ඔහුගේ හිතවතුන් දෙදෙනකු මත්පැන් පානය කරමින් සිටියදී සැකකරු ඔහුගේ පියා සමග ඒ අසලින් ගමන් කරද්දී මරණකරු විසින් ඔවුන්ට පහරදී ඇතැයි පොලිස් පරීක්ෂණවලදි අණාවරනය වි තිබේ.\n\nප්‍රහාරයට ලක්වු දෙදෙනා ඔවුන්ගේ නිවෙසට ගොස් ප්‍රතිකාර ගැනීම සඳහා කලවාන මූලික රෝහලට යමින් සිටියදී යළිත් දෙල්ගොඩ ජනපදයේ වෙළෙඳ සල ආසන්නයේදී ගැටුමක් ඇතිවී තිබෙන බව පොලිසිය පවසයි. එහිදී සැකකරු ඔහුගේ පියා සහ මරණකරු ගේ මිතුරෙක් තුවාල ලබා ඇත.\n\nදෙපාර්ශ්වයේම තුවාලකරුවන් 1990 සුව සැරියෙන් සහ පුද්ගලික වාහනයකින් කලවාන මූලික රෝහලට පැමිණ තිබේ. තුවාලකරුවන් සමග පැමිණි පිරිසක් යළිත් කලවාන මූලික රෝහලේදී ගැටුමක්\n\nඇතිකරගැනීම නිසා තත්ත්වය දුරදිග ගොස් ඇතැයි පොලිසිය පවසයි. මෙම ඝාතනය සම්බන්ධ සැකකෙරෙන පුද්ගලයාගේ මස්සිනාටද රෝහල් භූමිය තුළදි ප්‍රහාරයට ලක්ව තිබේ. සැකකරුගේ සොහොයුරියකට මරණකරු අතින් පිහි පහරක් වැදීමෙන් පසු එම පිහිය සැකකරු විසින් උදුරා ගෙන ඇතැයි ද ඉන් පසු මියගිය අය පසුපස පන්නා ඇතැයි ද ඔහු කලවාන රෝහලේ හතරේ වාට්ටුවට ගොස් එහි දොර වසා ගත්තද සැකකරු එම දොරද කඩා දමා රනිල් ප්‍රදීප් නම් අයට පිහියෙන් ඇන ඇතැයි පරීක්ෂණවලදී හෙළිවී තිබේ. සැකකරු ප්‍රදේශයෙන් පලාගොස් ඇති අතර ඔහු අත්අඩංගුවට ගැනීමට කලවාන පොලිසිය පරීක්ෂණ සිදු කරයි. සැකකරුගේ පියා, සොහයුරියද ඔහුගේ මිතුරෙකුද තුවාල ලබා රෝහල්ගතකර තිබේ. දෙදෙනකු රත්නපුර ශික්ෂණ රෝහලට ඇතුළත් කර තිබේ. කලවාන පොලිසියේ ස්ථානාධිපති එච්. එම්. හේරත් මහතාගේ මෙහෙයවීමෙන් පරීක්ෂණ සිදු කෙරේ. රත්නපුර අපරාධ ස්ථානාගාර නිලධාරීන් ද පරීක්ෂණ සඳහා පැමිණියහ. එහි ස්ථානාධිපති මායාදුන්න මහතා එම පරීක්ෂණ මෙහෙයවිය. මහෙස්ත්‍රාත් පරීක්ෂණය ඊයේ පස්වරුවේ පැවත්විණි.කහවත්ත – සමරවීර නිරෝෂණ",
       "URL": "https://divaina.lk/%e0%b6%b4%e0%b7%80%e0%b7%94%e0%b6%bd%e0%b7%8a-%e0%b6%86%e0%b6%bb%e0%b7%80%e0%b7%94%e0%b6%bd-%e0%b6%bb%e0%b7%9d%e0%b7%84%e0%b6%bd%e0%b7%9a%e0%b6%af%e0%b7%93%e0%b6%ad%e0%b7%8a-%e0%b6%ba%e0%b7%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/94/"
}