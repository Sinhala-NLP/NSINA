{
       "Source": "divaina",
       "Timestamp": "July 9, 2023",
       "Headline": "පන්සලේ පිං කැටයෙන් පටන් අරන් මිනිසුන්ට සහන දෙන ‘සහනය’",
       "News Content": "රටේ පැවැති ආර්ථික අර්බුදය හේතුවෙන් මේ කාලයේ දී රට්ටුන් දැඩි පීිඩාවට ලක්ව සිටියහ. තැන තැන දක්නට ලැබුණේ ඉන්ධන පොලිම්ය. පාසල් වැසීගොස් තිබූ අතර භාණ්ඩ මිල අහස උසට නැඟ තිබුණි. කොටින්ම කිවහොත් තුන්වෙල සපයා ගැනීම සඳහා ජනතාව දැඩි අරගලයක නිරතව සිටියහ. ගාල්ල කඩවත්සතර හා තල්පෙ පත්තුවේ ප්‍රධාන අධිකරණ සංඝනායක මතුගම ගුණරතන නාහිමියන් ද එවකට රටේ පැවැති ආර්ථික අර්බුදය පිළිබඳ සිය දායකමහතෙකු සමග කථාබස් කරමින් සිටියහ. මේ අතරතුරේ කෙසඟ සිරුරකින් යුතු කොළුගැටයකු මතුගම ගුණරතන නාහිමියන් හමුවීම සඳහා පැමිණ සිටියේය. ඔහුගේ මුහුණ මළානික වී තිබුණි. ඇඳ සිටි කමිසය හා කොටකලිසම දුර්වර්ණ වී තිබුණි. හාමුදුරුවනේ තාත්තාට මේ දවස්වල කුලීවැඩත් නැහැ. නංගිටයි අම්මටයි හොඳට ම උණ හැදිලා. ලුණු කැඳ ටිකක් හදාගන්නවත් ගෙදර හාල් ඇටයක් නැහැ. තාත්තා කීවා මේ ගැන හාමුදුරුවන්ට කියන්න කියලා කොළුගැටයා එක හුස්මට කියාගෙන ගියේය.\n\nමේ කථාව ඇසීමෙන් මතුගම ගුණරතන නාහිමියන්ට ඇතිවූයේ දැඩි කනගාටුවකි. කම්පාවකි. උන්වහන්සේ පළමුව මේ කොළුගැටයා දාන ශාලාව වෙත කැඳවාගෙන ගොස් දහවල් ආහාරය ලබාදී කුසගින්න නිවා දැමීමට කටයුතු කරණු ලැබිය. ඉන්පසු වියළි ආහාර ද්‍රව්‍යවලින් යුත් භාණ්ඩ මල්ලක් ලබාදෙනු ලැබීය. කොළුගැටයාගේ හිසේ මලක් පිපුනා වැනිය. ඔහු භාණ්ඩ මල්ල රැගෙන නොපෙනී යන තෙක් මතුගම ගුණරතන නාහිමියන් එදෙස බලාගෙන සිටියහ. මේ කාලයේ දී ආහාර සුරක්ෂිතතාවය මෙන්ම දරුවන්ගේ මන්දපෝෂණය පිළිබඳව ද සමාජය තුළ දැඩි කථාබහක් නිර්මාණය වෙමින් තිබුණි. මේ අවස්ථාවේ අරගල කරලා රට ආරාජික තත්ත්වයට පත්කිරීම හොඳ නැහැ. හාමුදුරුවරු හැටියට අපෙන් ඉටුවියයුතු යුතුකම රට වෙනුවෙන් ඉටුකළ යුතුයි. මතුගම ගුණරතන නාහිමියන් සිය දායක මහතා සමග කිවේය.\n\nඋන්වහන්සේ ගාල්ල දිස්ත්‍රික් ලේකම් ශාන්ත වීරසිංහ මහතාට දුරකථන ඇමතුමක් ගෙන මේ ගැන කීහ. මට ඔබතුමා හමුවෙන්න වෙලාවක් දෙන්න නාහිමියන් දිසාපතිවරයා ගෙන් ඉල්ලා සිටියහ. පසුදින මතුගම ගුණරතන නාහිමියන් විහාරස්ථානයේ පිංකැටය ද රැගෙන දිසාපතිවරයා හමුවීම සඳහා ගාල්ල දිස්ත්‍රික් ලේකම්කාර්යාලය වෙත වැඩම කළහ. දිසාපතිතුමනි, මේ පිංකැටයේ තිබෙන මුදලින් ගාල්ල දිස්ත්‍රික්කයේ ආහාර සුරක්ෂිතතාවය අතින් පීිඩාවිඳින ජනතාවට උදව්කිරීම සඳහා අරමුදලක් පිහිටුවන්න නාහිමියන් දිසාපතිවරයා ගෙන් ඉල්ලීමක් කළහ. පිංකැටයේ රුපියල් විසිපන්දහසක මුදලක් තිබුණි. ඒ වනවිටත් ගාල්ල දිස්ත්‍රික් ලේකම් ශාන්ත වීරසිංහ මහතා ගාල්ල දිස්ත්‍රික්කයේ ආහාර සුරක්ෂිතතාවය සම්බන්ධයෙන් දැඩි අවදානම් සහිත පවුල් පිළිබඳ තොරතුරු ලබාගෙන තිබුණි. ඒ වනවිට ආහාර සුරක්ෂිතතාවය හා දරුවන්ගේ මන්දපෝෂණය අතින් ගාල්ල දිස්ත්‍රික්කය පෙරමුණ ගෙන තිබුණි.\n\nමෙකී පවුල් ආහාර සුරක්ෂිතතාවයෙන් මුදා ගැනීම සඳහා සැලසුමක් ද දිසාපතිවරයා සතුව තිබුණි. ශාන්ත වීරසිංහ මහතා නිර්මාණශීලි රාජ්‍ය නිලධාරියෙකි. හේ රජය මගින් මේ සඳහා විසඳුම් ලබාදෙන තෙක් බලා සිටියේ නැත. මතුගම ගුණරතන නාහිමියන්ගේ මෙම ක්‍රියාව දිසාපතිවරයාට දැඩි ශක්තියක් විය. දිස්ත්‍රික් ලේකම්වරයා ගාල්ල දිස්ත්‍රික්කයේ සියලුම රාජ්‍ය නොවන සංවිධාන කැඳවා මෙකී ආර්ථික අර්බුදයට ලක්වී ඇති පවුල් ඉන් මුදා ගැනීම සඳහා ගතයුතු ක්‍රියාමාර්ග පිළිබඳ සාකච්ඡා කරණු ලැබීය. රාජ්‍ය නොවන සංවිධාන ද මේ සඳහා සිය දායකත්වය ලබාදීමට කැමැත්ත පළකරණු ලැබීය. ඒ අනුව පළමුව ගාල්ල දිස්ත්‍රික්කයේ ආහාර සුරක්ෂිතතාවය අතින් වැඩි අවාදානම් පවුල් සඳහා වියළි ආහාර මලු ඇතුළු ආහාර ද්‍රව්‍ය ලබාදීමට කටයුතු කරණු ලැබීය. මෙකී පළමු සමාජ සත්කාරක වැඩසටහන අක්මීමණ ප්‍රා. දේශීය ලේකම් කොට්ඨාසයේ මතුගම ගුණරතන නාහිමියන් වැඩවසන තල්ගස්යාය විහාරස්ථානයෙන් ආරම්භ කරනු ලැබීය. දිස්ත්‍රික් ලේකම් ශාන්ත වීරසිංහ මහතාගේ සංකල්පයකට අනුව මෙකී වැඩසටහන සඳහා සෙනෙහස සමාජ සත්කාරක වැඩසටහන යනුවෙන් නම්පට බැඳුණි. ඒ විතරක් නොව, දිස්ත්‍රික් ලේකම්වරයාගේ උපදෙස් මත සෙනෙහස මෙහෙයුම් කාර්යාලයක් ද ගාල්ල දිස්ත්‍රික් ලේකම්කාර්යාලය තුළ ස්ථාපිත කරණු ලැබීය.\n\nමෙකී ප්‍රජාසත්කාරක වැඩසටහන දැඩි අවදානම් පවුල් සඳහා වියළි ආහාර මලු හා ආහාර ද්‍රව්‍ය බෙදා දීමට පමණක් සීමා නොවීය. ප්‍රජාසත්කාරක වැඩසටහන ගාල්ල දිස්ත්‍රික්කයේ විවිධ සමාජ කණ්ඩායම් ඉලක්ක කරගෙන ක්‍රියාත්මක කරණු ලැබිය. පාසල් යන වියේ පසුවන ආර්ථික වශයෙන් පීඩාවට පත් පවුල්වල ළමුන්, වසය අවුරුදු 60ට වැඩි ආර්ථික වශයෙන් පීඩාවට පත් වැඩිහිටියන්, ගැබිනි මවුවරුන්, ආබාධිත ප්‍රජාව,නිශ්චිත රැකියාවක් නොමැති අසරණ පවුල්, මව හෝ පියා මිය ගිය පවුල්වල අධ්‍යාපනය ලබන දුවා දරුවන් යන සමාජ කණ්ඩායම් ඉලක්කකර ගෙන මෙකී ප්‍රජා සත්කාරක වැඩසටහන ගාල්ල දිස්ත්‍රික්කය තුළ ක්‍රියාත්මක කරණු ලැබීය. මේ යටතේ පාසල් දරුවන් සඳහා පාසල් උපකරණ, ගැබිනි මවුවරුන් සඳහා පෝෂණ මලු, සෞඛ්‍ය හා කෘෂි උපකරණ කට්ටල, ස්වයං රැකියා සඳහා අවශ්‍ය මෙවලම්, ආදි උපකරණ මෙකී පවුල් සඳහා ලබාදීමට කටයුතු කෙරිණි. ඒ විතරක් නොව, මෙකී සමාජ කණ්ඩායම් ඉලක්ක කරගෙන සෞඛ්‍ය සායන රැසක් ක්‍රියාත්මක කිරීමට කටයුතු කළ අතර මේ යටතේ අක්ෂි, දන්ත, සායන මෙන්ම බෝනොවන රෝග හා රුධිර පරීක්ෂාවන් ද සිදුකර ගැනීමට ජනතාවට අවස්ථාව උදාවිය.\n\nදිස්ත්‍රික් ලේකම් ශාන්ත වීරසිංහ මහතාගේ උපදෙස් මත ගැබිනි මවුවරුන් වෙනුවෙන් පෝෂණ ගෙවතු වැඩසටහන්, ආහාර අර්බුදයට කෙටිකාලීන විසඳුමක් ලෙස අල භෝග වගා කිරීමේ ව්‍යාපෘතියක් ද දිස්ත්‍රික්කය තුළ ක්‍රියාත්මක කරණු ලැබීය. සෙනෙහස ප්‍රජාසත්කාරක වැඩසටහන මගින් කෘෂිකාර්මික ක්ෂේත්‍රය සඳහා ද විශාල දායකත්වයක් ලබාදෙනු ලැබීය. මේ යටතේ රත්ගම බූස්ස ප්‍රදේශයේ ආදර්ශ ගොවිපළක් ආරම්භ කරනු ලැබීය. බූස්ස ප්‍රදේශයේ අක්කර 02ක වපසරියකින් යුත් භූමියක තරුණ ගොවීන් 15දෙනෙකුගේ සහභාගිත්වයෙන් මෙකී ආදර්ශ ගොවිපළ ආරම්භකොට ඇත. ව්‍යාපෘතියේ ඇස්තමේන්තු ගත මුදල රුපියල් මිලියන 15ක් පමණ වන අතර කෘෂි නිෂ්පාදන අලෙවි කිරීම සඳහා කෘෂි අලෙවි මධ්‍යස්ථානයක් ද මේ තුළ ඉදිරියේ දී ස්ථාපිත කිරීමට නියමිතව ඇත. ජීවනෝපාය අහිමිවූ ප්‍රජාව ඉලක්ක කරගෙන ද සෙනෙහස ප්‍රජා සත්කාරක වැඩසටහන මගින් විශේෂ වැඩසටහන් ගණනාවක් දිස්ත්‍රික්කය තුළ ක්‍රියාත්මක කොට ඇත. අඩු ආදායම්ලාභී පවුල්වල ආහාර සුරක්ෂිතතාව තහවුරු කිරීම වෙනුවෙන් ප්‍රජා පාදක විසඳුමක් ලෙස කාබනික කෘෂි වගාව දිරිගැන්වීමේ ව්‍යාපෘතියක් ද ආරම්භ කොට ඇත.\n\nපන්සලේ පිංකැටයෙන් ආරම්භ කරණු ලැබූ සෙනෙහස ප්‍රජාසත්කාරක වැඩසටහන මේ වනවිට අතුපතර විහිදී ගොස් ඇති විශාල වෘක්ෂයක් බවට පත්ව තිබේ. මෙකී ප්‍රජා සත්කාරක වැඩසටහන ක්‍රියාත්මක කිරීමත් සමග ගාල්ල දිස්ත්‍රික්කයේ ආහාර සුරක්ෂිතතාවය අතින් වැඩි අවදානමට ලක්ව සිටි පවුල් සංඛ්‍යාව ද විශාල වශයෙන් අඩුවී ඇත. සෙනෙහස ප්‍රජා සත්කාරක වැඩසටහන ආරම්භකොට මෙම මස 06 වැනි දිනට වසරක් සපිරේ. මෙකී වර්ෂය තුළ රාජ්‍ය නොවන සංවිධානවල සහයෝගය ඇතිව සෙනෙහස ප්‍රජාසත්කාරක වැඩසටහන මගින් රුපියල් කෝටි 192ක් පමණ වටිනාකමින් යුතු විවිධ ව්‍යාපෘති ක්‍රියාත්මක කොට ඇත. මේ තුළින් ගාල්ල දිස්ත්‍රික්කයේ පවුල් 33118ක් සඳහා සෙතසැලසී ඇත. මෙකී වර්ෂය තුළ සෙනෙහස ප්‍රජා සත්කාරක වැඩසටහන සඳහා නව මුහුණුවරකින් ක්‍රියාත්මක කිරීමට ගාල්ල දිස්ත්‍රික් ලේකම් ශාන්ත වීරසිංහ මහතා තීරණය කොට ඇත.\n\nමේ වර්ෂය තුළ ජීවනෝපාය සංවර්ධනය කළ හැකි පවුල් තෝරාගෙන ඔවුන් සවිබල ගැන්වීම තමයි අපේ අරමුණ. ගාල්ල දිස්ත්‍රික්කයේ ආහාර සුරක්ෂිතතාවය අතින් වැඩි අවදානම් සහිත පවුල් 12000ක් සඳහා ග්‍රාමීය කමිටු මගින් පවුල් සංවර්ධන සැලසුම් සකස්කොට තියෙනවා. එකී පවුල් සඳහා ජීවනෝපාය මාර්ග හඳුන්වා දී ඔවුන් බලගැන්වීමට කටයුතු කරනවා. මෙම වර්ෂය තුළ මෙම වැඩසටහන ව්‍යවසායක සෙනෙහස බවට පත්කරනවා. ප්‍රාදේශීය ලේකම් කොට්ඨාස මට්ටමින් ගම්මාන තෝරාගෙන සියලුම ක්ෂේත්‍ර ආවරණය වන පරිදි කටයුතු කරන්න රාජ්‍ය නොවන සංවිධානවලට අවස්ථාව උදාකර දෙන බව ද ගාල්ල දිස්ත්‍රික් ලේකම් ශාන්ත වීරසිංහ මහතා කිවේය.\n\nමෙකී ප්‍රජා සත්කාරක වැඩසටහන ක්‍රියාත්මක කිරීමේ දී දිස්ත්‍රික් ලේකම්වරයා වෙත ගාල්ල අතිරේඛ දිස්ත්‍රික් ලේකම්වරුන් වන චාමි රාජකරුණා, අයේෂා ගුණතිලක, ගාල්ල දිස්ත්‍රික් සහකාර සැලසුම් අධ්‍යක්ෂක සමන් ජයසේකර, ගාල්ල දිස්ත්‍රික් රාජ්‍ය නොවන සංවිධාන සම්බන්ධිකාරක රූපිකා රාජකරුණා යන මහත්ම මහත්මින්, මෙන්ම ප්‍රාදේශීය ලේකම්වරු, ඇතුළු ග්‍රාමීය කමිටු විශාල ශක්තියක් වී ඇත.\n\nලලිත් චාමින්ද",
       "URL": "https://divaina.lk/%e0%b6%b4%e0%b6%b1%e0%b7%8a%e0%b7%83%e0%b6%bd%e0%b7%9a-%e0%b6%b4%e0%b7%92%e0%b6%82-%e0%b6%9a%e0%b7%90%e0%b6%a7%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b6%a7%e0%b6%b1%e0%b7%8a-%e0%b6%85/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/104/"
}