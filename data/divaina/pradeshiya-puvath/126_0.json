{
       "Source": "divaina",
       "Timestamp": "June 17, 2023",
       "Headline": "තලංගම ගණිකා නිවාස 6 ක් වටලයි කාන්තාවෝ 23 ක් දැලේ",
       "News Content": "තලංගම නගරයේ ගණිකා නිවාස 6 ක් වටලා කළමනාකරුවන් හය දෙනකු සහ ගණිකා වෘත්තියේ නියැලුණු බව කියන කතුන් 23 දෙනකු අත්අඩංගුවට ගැනීමට පානදුර වලාන මධ්‍යම දූෂණ මර්දන ප්‍රහාරක බළකාය පෙරේදා (15දා) රාත්‍රී සමත් විය.\n\nදිවයිනේ වැඩිම ගණිකා නිවාස ප්‍රමාණයක් පිහිටා ඇති තලංගම නගරය කේන්ද්‍ර කරගනිමින් දිවා හා රාත්‍රී පැය 24 පුරා සම්බාහන මධ්‍යස්ථාන මුවාවෙන් ගණිකා නිවාස ක්‍රියාත්මක වන බවට මහජනතාවගෙන් හා විවිධ පාර්ශ්ව වලින් එම ඒකකයට ලද තොරතුරුවලට අනුව මෙම වැටලීම් සිදුකර ඇත.\n\nකඩුවෙල මහෙස්ත්‍රාත් අධිකරණයෙන් ලබාගත් සෝදිසි වරෙන්තු මත මෙම වැටලීම් සිදුකර තිබේ.\n\nඅත්අඩංගුවට ගත් තරුණියෝ හා කාන්තාවෝ අවුරුදු 20 ත් 35 ත් අතර වයසේ පසුවන දිවයිනේ විවිධ ප්‍රදේශවල සිට පැමිණි අය වෙති.\n\nපානදුර වලාන මධ්‍යම දූෂණ මර්දන ප්‍රහාරක බළකායේ අධ්‍යක්‍ෂ සහකාර පොලිස් අධිකාරි කේ. ඒ. උදය කුමාර මහතාගේ අධීක්‍ෂණය යටතේ එහි ස්ථානාධිපති ප්‍රධාන පොලිස් පරීක්‍ෂක ඉන්දික වීරසිංහ මහතාගේ උපදෙස් මත මෙම වැටලීම සිදුකර තිබේ.\n\nප්‍රදීප් ප්‍රසන්න සමරකෝන්, ඇන්ටන් ප්‍රනාන්දු සහ චමින්ද සිල්වා",
       "URL": "https://divaina.lk/%e0%b6%ad%e0%b6%bd%e0%b6%82%e0%b6%9c%e0%b6%b8-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83-6-%e0%b6%9a%e0%b7%8a-%e0%b7%80%e0%b6%a7%e0%b6%bd%e0%b6%ba/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/126/"
}