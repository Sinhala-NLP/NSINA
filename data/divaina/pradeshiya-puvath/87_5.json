{
       "Source": "divaina",
       "Timestamp": "July 24, 2023",
       "Headline": "විසිඑකේ මවයි එකහමාරේ දුවයි දින 6ක සිට අතුරුදන්",
       "News Content": "දින 6 ක සිට අතුරුදන් වී සිටින 21 හැවිරිදි තරුණ මවක සහ අවුරුදු එකහමාරක් වයසැති බිලිඳු දියණියක සොයා හඟුරන්කෙත පොලිසිය පුළුල් පරීක්‍ෂණයක් ආරම්භ කර තිබේ.\n\nඔවුන්ගේ අතුරුදන් වීමට අදාළව මේ වනවිට ලංගම බස් රථ රියැදුරකු, කොන්දොස්තරවරයකු, ඇගේ සැමියා ඇතුළු 5 දෙනකුගෙන් ප්‍රකාශ ලබාගෙන ඇතැයි පොලිසිය කියයි.\n\nමෙලෙස අතුරුදන්වී ඇත්තේ හඟුරන්කෙත, රහතුන්ගොඩ, හෝප් වතුයායේ පදිංචිව සිටි සුරේන්ද රානි නමැති මව සහ තරුෂිකා ආබි නමැති කුඩා සිඟිත්තයකි.\n\nසිය දියණිය පසුගිය 17 වැනිදා ඇගේ කුඩා දියණිය සමග රිකිල්ලගස්කඩ රෝහලෙන් බෙහෙත් ගැනීමට යන බව පවසා නිවසින් පිටව ගිය බවට අතුරුදන්ව සිටින කාන්තාවගේ මව විසින් කරන ලද පැමිණිල්ලකින් පසු විමර්ශන අරඹා තිබේ.\n\nමේ සම්බන්ධයෙන් අවට පිහිටි සීසීටීවී කැමරාවල දර්ශනද පරීක්‍ෂාවට ලක්කෙරෙන බව පොලිසිය කියයි.\n\nඅතුරුදන් වී සිටින කාන්තාව ඇතුළු පවුල දැඩි ආර්ථික අපහසුතා මැද ජීවත්වන පවුලක් බවද ඇගේ සැමයා නිතරම බීමතින් නිවසට පැමිණ මෙම කාන්තාවට කරදර කරන නිසා එය ඉවසාගත නොහැකිව ඇය මෙලෙසින් නිවසින් පිටව ගියාද යන්න සම්බන්ධයෙන් විමර්ශන සිදුකරන බව පොලිසිය පවසයි.\n\nමෙම මව හා දියණිය කිසියම් නිවසක සඟවාගෙන සිටින්නේ නම් ඒ පිළිබඳව හඟුරන්කෙත පොලිසියේ 0718-591055 දුරකථන අංකයට දැනුම් දෙන ලෙස පොලිසිය ජනතාවගෙන් ඉල්ලා සිටී.\n\nමේ පිළිබඳව මහනුවර කොට්ඨාස භාර ජ්‍යෙෂ්ඨ පොලිස් අධිකාරි චමිල් රත්නායක, කාන්තා පොලිස් අධිකාරි ජානකී සෙනෙවිරත්න යන මහත්ම මහත්මීන්ගේ අධීක්‍ෂණය යටතේ හඟුරන්කෙත පොලිසියේ ස්ථානාධිපති ප්‍රධාන පොලිස් පරීක්‍ෂක එස්. පී. ගුරුනායක මහතාගේ උපදෙස් මත නිලධාරීහු කණ්ඩායමක් වැඩිදුර පරීක්‍ෂණ සිදු කරති.ප්‍රදීප් ප්‍රසන්න සමරකෝන්",
       "URL": "https://divaina.lk/%e0%b7%80%e0%b7%92%e0%b7%83%e0%b7%92%e0%b6%91%e0%b6%9a%e0%b7%9a-%e0%b6%b8%e0%b7%80%e0%b6%ba%e0%b7%92-%e0%b6%91%e0%b6%9a%e0%b7%84%e0%b6%b8%e0%b7%8f%e0%b6%bb%e0%b7%9a-%e0%b6%af%e0%b7%94%e0%b7%80/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/87/"
}