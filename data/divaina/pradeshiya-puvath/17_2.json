{
       "Source": "divaina",
       "Timestamp": "September 22, 2023",
       "Headline": "සිරමැදිරියේ සිටින සැකකරුව වීඩියෝ කර සමාජ මාධ්‍යයට දාලා",
       "News Content": "සිර මැදිරියක සැකකරුවකු රඳවා සිටින අයුරු වීඩියෝ ගතකර එම දර්ශන පුද්ගලයකු විසින් සමාජ මාධ්‍යයට මුදාහැර ප්‍රසිද්ධියට පත් කිරීමේ සිද්ධියක් සම්බන්ධයෙන් වහාම විධිමත් පරීක්ෂණයක් පවත්වා එම විමර්ශන වාර්තාව අධිකරණය හමුවට ඉදිරිපත් කරන ලෙස, කුරුණෑගල ප්‍රධාන මහෙස්ත්‍රාත් බන්දුල ගුණරත්න මහතා වයඹ දිසාව භාර ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතාට නියෝග කළේය.\n\nකුරුණෑගල වෙළෙඳ සංකීර්ණය අසලදී පුද්ගලයෙකුට පහරදී මුදල් කොල්ලකෑමේ සිද්ධියකට සම්බන්ධ සැකකරුවකු කුරුණෑගල මූලස්ථාන පොලිසිය මගින් අධිකරණයට ඉදිරිපත් කළ අවස්ථාවේදී, එම සැකකරු වෙනුවෙන් ජ්‍යෙෂ්ඨ නීතිඥ කීර්ති දුණුසිංහ මහතා අධිකරණයට සිදුකළ කරුණු දැක්වීමක් සැලකිල්ලට ගනිමින් ප්‍රධාන මහෙස්ත්‍රාත්වරයා මෙම නියෝගය සිදු කළේය.\n\nඅත්අඩංගුවට ගෙන පොලිස් සිර මැදිරියේ සිටින අතරතුර තම සේවාදායකයා සිර මැදිරියේ සිටින අයුරු දැක්වෙන සජීවී වීඩියෝ දර්ශන යමෙකු විසින් ලබාගෙන ඒවා සමාජ මාධ්‍ය වෙත මුදාහැර ප්‍රසිද්ධියට පත්කර ඇති බවත් ඒ තුළින් සමාජ මාධ්‍ය තම සේවාදායකයාට බරපතළ අගතියක් සිදුකර ඇති බවද නීතිඥවරයා අධිකරණය හමුවේ සිර කුටිවල රඳවා සිටින සැකකරුවන් වීඩියෝ ගතකර මාධ්‍ය මගින් ප්‍රසිද්ධියට පත් කිරීම මාධ්‍ය ආචාරධර්ම බරපතළ ලෙස උල්ලංඝනය කිරීමක් බවත්, තම සේවා දායකයා සිර කුටිය තුළ සිටින අයුරු අන්තර්ජාලයට මුදාහැර ප්‍රසිද්ධියට පත් කිරීම හේතුවෙන්, තම සේවාදායකයාට, ඔහුගේ බිරිඳ ඇතුළු දරුවන්ට මහත් අසාධාරණයක් සිදුවී ඔවුන් දැඩි අපහසුතාවට පත්ව සිටින බවද අධිකරණයට සැලකර සිටි නීතිඥවරයා ඒ සම්බන්ධයෙන් අධිකරණයේ විශේෂ අවධානය යොමු කරන ලෙසද අයැද සිටියේය. නීතිඥවරයා කළ කරුණු දැක්වීම් සැලකිල්ලට ගත් කුරුණෑගල ප්‍රධාන මහේස්ත්‍රාත් බන්දුල ගුණරත්න මහතා වයඹ දිසාව භාර ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතාට මෙම නියෝගය කළේය.\n\nමිහින්තලේ – රංග චතූ",
       "URL": "https://divaina.lk/%e0%b7%83%e0%b7%92%e0%b6%bb%e0%b6%b8%e0%b7%90%e0%b6%af%e0%b7%92%e0%b6%bb%e0%b7%92%e0%b6%ba%e0%b7%9a-%e0%b7%83%e0%b7%92%e0%b6%a7%e0%b7%92%e0%b6%b1-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94/",
       "Category": "pradeshiya-puvath",
       "Parent URL": "https://divaina.lk/category/pradeshiya-puvath//page/17/"
}