{"Source": "ITN news", "Timestamp": "මාර්තු 9, 2023 17:48", "Headline": "ලංකා නැව් සංස්ථාව සඳහා වෙන් කෙරුණු ඉඩමක් වරාය අධිකාරිය වෙතින් පවරා ගැනේ", "News Content": "ලංකා නැව් සංස්ථාව සඳහා වෙන් කෙරුණු ඉඩමක් වරාය අධිකාරිය වෙතින් පවරා ගැනීමට කටයුතු කෙරුණා. ඉඩම සඳහා අවශ්‍ය මුදල් ගෙවීම ලංකා නැව් සංස්ථාව විසින් සිදු කෙරුණේ වසර 44කට පෙරයි. ලංකා නැව් සංස්ථාව විසින් 1978 වසරේ දී තම ආයතනයට කාර්යාල ගොඩනැගිල්ලක් ඉදි කිරීම සඳහා වරාය කොමිසම සතු කොටහේනේ පිහිටි නිවසක් සඳහා මුදල් ගෙවීම් සිදු කර තිබුණා. එහෙත් එම ඉඩමේ පවරා ගැනීම් සිදුව නොතිබු අතර ලංකා නැව් සංස්ථාවේ වර්තමාන සභාපති නීතිඥ වීනින්ද්‍ර වීරමන් මහතාගේ මැදිහත්වීමෙන් එම කටයුතු සිදු කර තිබෙනවා. ඒ අනුව නැව් සංස්ථාවේ කාර්යාල ගොඩනැගිල්ල සදහා වඩාත් සුදුසු ප්‍රදේශයක් වන කොළඹ 2 කිව්පාර පිහිටි වරාය අධිකාරිය සතු ඉඩම් කොටසක් වෙන් කර දීමට පියවර ගැනුණා. නැව් සංස්ථාව  සිදු කරන ව්‍යාපාර සහ නාවික පුහුණු කටයුතු ප්‍රවර්ධනයට මෙම ඉඩමේ නවීන පහසුකම්වලින් යුතු මහල් 8ක ගොඩනැගිල්ලක් ඉදි කිරීම සැලසුමයි. මෙම පැවරුම් ඔප්පුව වෙනුවෙන් වරාය අධිකාරියේ සභාපති කීත් බර්නාඩ් සහ කළමනාකාර අධ්‍යක්ෂ සුසන්ත අබේසිරිවර්ධන යන මහත්වරුන් අත්සන් තබා තිබෙනවා. අමාත්‍ය නිමල් සිරිපාලද සිලවා මහතා අතින් නැව් සංස්ථා සභාපති නීතිඥ වීනින්ද්‍ර වීරමන් මහතා වෙත ඔප්පුව භාරදීම අමාත්‍යාංශයේ දී සිදු කෙරුණා. ", "URL": "https://www.itnnews.lk/2023/10/05/466744/", "Category": "Breaking News,දේශීය පුවත්", "Parent URL": null}