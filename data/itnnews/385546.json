{"Source": "ITN news", "Timestamp": "දෙසැම්බර් 29, 2021 12:05", "Headline": "බුද්ධංගල ආනන්ද ස්වාමීන් වහන්සේගේ ආදාහන පූජෝත්සවය අනිද්දා", "News Content": "අපවත්වී වදාල පූජ්‍ය බුද්ධංගල ආනන්ද ස්වාමින් වහන්සේගේ ශ්‍රී දේහය කොළඹ 7 සමස්ත ලංකා බෞද්ධ මහා සම්මේලන ශාලාවේ තැන්පත් කර තිබෙනවා. කොළඹ පෞද්ගලික මල් ශාලාවක සිට පූජ්‍ය බුද්ධංගල ආනන්ද ස්වාමීන් වහන්සේගේ දේහය සමස්ත ලංකා බෞද්ධ මහා සම්මේලන ශාලාව වෙත රැගෙන එනු ලැබුවේ අද පෙරවරුවේයි. මහා සංඝරත්නය එහිදී දේහය පවුලේ ඥාතීන්ට බාර දී එහි තැන්පත් කරනු ලැබුවා. උන් වහන්සේගේ සොහොයුරු අමාත්‍ය ආචාර්ය සරත් වීරසේකර මහතා ඇතුළු පවුලේ ඥාතීන් ඊට එක්ව සිටියා. දේහයට අවසන් ගෞරව දැක්වීම සදහා මහා සංඝරත්නය, මැතිඇමතිවරුන්, ත්‍රිවිධ හමුදාපතිවරුන්, පොලිස්පතිවරයා ඇඅතුළු පිරිසක් එක්ව සිටියා. පූජ්‍ය බුද්ධංගල ආනන්ද ස්වාමීන් වහන්සේ පැවිදිවීමට පෙර යුද හමුදාවේ මේජර් ජෙනරාල්වරයෙකු වන අතර උතුරුමැද ආඥාපතිවරයා ලෙසද කටයුතු කළා. පසුව පැවිදි දිවියට එක් වූ උන් වහන්සේ අපවත්වන විට 78 වන වියේ පසුවුනා. අපවත්වී වදාල පූජ්‍ය බුද්ධංගල ආනන්ද ස්වාමීන් වහන්සේගේ දේහය හෙට දිනයේදී අම්පාර දක්වා ගුවනින් රැගෙන යාමෙන් අනතුරුව ආදාහන පූජෝත්සවය අනිද්දා බුද්ධංගල ආරණ්‍ය සේනාසනයේ දී පැවැත්වීමට නියමිතයි.     ", "URL": "https://www.itnnews.lk/2023/10/05/385546/", "Category": "දේශීය පුවත්", "Parent URL": null}