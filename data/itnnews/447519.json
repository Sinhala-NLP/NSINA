{"Source": "ITN news", "Timestamp": "நவம்பர் 25, 2022 12:30", "Headline": "மனித ஆட்கடத்தல் தொடர்பில் விரிவான விசாரணை… இ.குஷானின் கடவுச்சீட்டு இரத்து", "News Content": "இலங்கை பெண்களை சுற்றுலா வீசா மூலம் ஓமானுக்கு அழைத்துச்சென்று அவர்கள் விற்பனை செய்யப்பட்ட சம்பவம் அண்மையில் வெளி உலகிற்கு கொண்டுவரப்பட்டது. அது தொடர்பான விசாரணைகள் தொடர்ச்சியாக முன்னெடுக்கப்பட்டுள்ளன. சம்பவத்துடன் தொடர்புடைய பிரதான சந்தேக நபர்கள் இருவர், தரகர்கள் சிலரை பொலிஸார் மற்றும் குற்றப்புலனாய்வு திணைக்களத்தினர் கைதுசெய்துள்ளனர். நேற்றைய தினம் மாளிகாவத்தை பகுதியை சேர்ந்த 47 வயதான நபர் ஒருவர் கைதுசெய்யப்பட்டார். அவரை டிசம்பர் முதலாம் திகதி வரை விளக்கமறியலில் வைக்குமாறு நீதிமன்றம் உத்தரவிட்டுள்ளது. இதனிடையே சம்பவத்துடன் தொடர்புப்பட்டுள்ளதாக குற்றம் சுமத்தப்பட்டுள்ள ஓமானுக்கான இலங்கை தூதரகத்தின் 3ம் நிலை செயலாளர் ஈ.குஷானின் இராஜதந்திர கடவுச்சீட்டு இரத்து செய்யப்பட்டுள்ளது. வெளிநாட்டு வேலைவாய்ப்பு அமைச்சினால் அவரது கடவுச்சீட்டு முடக்கப்பட்டுள்ளதாக வெளிநாட்டு வேலைவாய்ப்பு பணியகம் தெரிவித்துள்ளது. இதனிடையே அவரை விசாரணைகளுக்கென இலங்கைக்கு அழைத்துவருவது தொடர்பில் தற்போது நடவடிக்கைகள் முன்னெடுக்கப்பட்டு வருகின்றன. இதேவேளை போலியான பதிவு முத்திரைகளை பயன்படுத்தி வெளிநாடு செல்லவிருந்த இரு பெண்கள் கைதுசெய்யப்பட்டுள்ளனர். வெளிநாட்டு வேலைவாய்ப்பு பணியகத்தின் கட்டுநாயக்க விமான நிலைய பிரிவின் அதிகாரிகள் அவர்களை கைதுசெய்துள்ளனர். யாழ்பாணத்தை சேர்ந்த குறித்த இருவரும் ஓமான் நோக்கி செல்ல முயற்சித்துள்ளனர். இந்நிலையில் மேலதிக விசாரணைகளுக்கென குறித்த இருவரும் வெளிநாட்டு வேலைவாய்ப்பு பணியகத்தின் விசாரணை பிரிவினரிடம் ஒப்படைக்கப்பட்டுள்ளனர். ", "URL": "https://www.itnnews.lk/2023/10/05/447519/", "Category": "Breaking News,அண்மைய செய்திகள்,தேசிய செய்திகள்", "Parent URL": null}