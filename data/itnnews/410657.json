{"Source": "ITN news", "Timestamp": "මැයි 10, 2022 15:23", "Headline": "ගාලුමුවදොර අරගලකරුවන්ට පහරදීමේ සිද්ධිය ගැන සෙවීමට පොලිස්පතිගෙන් CIDයට නියෝග", "News Content": "අරලියගහ මන්දිරය ඉදිරිපිට සහ ගාලුමුවදොර අරගලකරුවන්ට පහරදීමේ සිද්ධිය සම්බන්ධ විමර්ශන අපරාධ පරීක්ෂණ දෙපාර්තමේන්තුවට පවරා තිබෙනවා. ඊයේ දිනයේදී අරලියගහ මන්දිරයට පැමිණි පිරිසක් ඉන් අනතුරුව ප්‍රචණ්ඩකාරී ලෙස හැසිරෙමින් අරලියගහ මන්දිරය ඉදිරිපිට රැඳී සිටි විරෝධතාකරුවන්ට පහරදී ප්‍රචණ්ඩකාරී ලෙස හැසිරුණා. එම පිරිස පසුව ගාලුමුවදොර ජනාධිපති ලේකම් කාර්යාලය ඉදිරිපිට විරෝධතා භූමියට කඩාවැදී එහි සිටි පිරිසට පහරදී දේපලවලට ද හානි සිදුකළා. මේ සම්බන්ධයෙන් කඩිනම් විමර්ශන ආරම්භ කර සැකකරුවන්ට එරෙහිව නීතිමය පියවර ගැනීමට කටයුතු කරන ලෙස පොලිස්පතිවරයා අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයාට නියෝග කළ බවයි පොලිස් මාධ්‍ය කොට්ඨාසය නිවේදනය කළේ.     ", "URL": "https://www.itnnews.lk/2023/10/05/410657/", "Category": "දේශීය පුවත්", "Parent URL": null}