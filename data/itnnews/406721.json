{"Source": "ITN news", "Timestamp": "අප්‍රේල් 13, 2022 12:47", "Headline": "පුටින් ජන සංහාරයක නිරතව සිටින බවට බයිඩන්ගෙන් චෝදනා", "News Content": "රුසියා ජනාධිපති ව්ලැඩ්මීර් පුටින් යුක්රේනයේ ජන සංහාරයක නිරතව සිටින බව ඇමෙරිකා ජනාධිපති ජෝ බයිඩන් සඳහන් කරනවා. ජෝ බයිඩන් පුටින් සම්බන්ධයෙන් මෙවැනි ප්‍රකාශයක් සිදුකළේ ප්‍රථම වතාවටයි. කෙසේ වුවද රුසියා ජනාධිපති ව්ලැඩ්මීර් පුටින් සඳහන් කරන්නේ බූචා ප්‍රදේශය සම්බන්ධයෙන් ඇමෙරිකාව ප්‍රමුඛ යුක්රේන හිතවාදීන් ගෙනයන ප්‍රචාර ඔවුන් ගොඩනැගූ ඒවා බවයි. යුක්රේනය සමඟ පැවති සාමසාකච්ඡා විසදුමකින් තොරව නිමාවීමට යුක්රේනයේ ක්‍රියා කලාපය මූලික වූ බව රුසියා ජනාධිපති ව්ලැඩිමීර් සඳහන් කරනවා. කියෙව් ආශ්‍රිත ප්‍රදේශයෙන් රුසියා හමුදා ඉවත්කර ගත්තද එය පරාජයක් නොව රුසියාවට විශිෂ්ට ජයග්‍රහණයක් අත්කර දෙන වැඩපිළිවෙළක ආරම්භය බවයි ජනාධිපතිවරයා පවසන්නේ. රුසියාවේ උතුම් අභිලාශයන් සාක්ෂාත් කර ගන්නා බව පුටින් ජනාධිපතිවරයා මෙහිදී ප්‍රතිඥා ලබාදුන්නා. යුද අපරාධ සම්බන්ධයෙන් ගොඩනැගූ හා නිර්මාණය කළ යුක්රේන පක්ෂපාතී අසත්‍ය ප්‍රචාර ලොව පුරා ප්‍රචලිත කිරීමට අසාර්ථක උත්සාහයක ඇමෙරිකාව ප්‍රමුඛ බලවේග නිරතවී සිටින බවටයි රුසියා ජනාධිපතිවරයා මෙහිදී චෝදනා කළේ. රුසියා ජනාධිපති ව්ලැඩ්මීර් පුටින් හා බෙලරූස් ජනාධිපති ඇලෙක්සැන්ඩර් ලුකාෂෙන්කෝ අතර පැවති සාකච්ඡාවකින් අනතුරුවයි පුටින් මේ බව සඳහන් කර සිටියේ. මේ අතර රුසියාව යුක්රේනයට පහරදීම සඳහා රසායනික අවි භාවිත කළ බවට සනාථ කිරීමට තරම් සාධක නොමැති බව ඇමෙරිකා රාජ්‍ය ලේකම්වරයා පවසනවා. රුසියාව රසායනික අවි භාවිත කළ බව යුක්රේනය ඊයේ දිනයේදී සිදුකළ නිවේදනයට ප්‍රතිචාරයක් ලෙසයි ඇමෙරිකාව මේ බව සඳහන් කළේ. 1997 දී ලොව සියලු රටවල් එකඟතාවයට පැමිණි රසායනික අවි සම්මුතිය හරහා යුද ගැටුමකදී කිසිඳු පාර්ශ්වයකට විරුද්ධව රසායනික අවි භාවිත කිරීම යුද අපරාධයක් වනවා.     ", "URL": "https://www.itnnews.lk/2023/10/05/406721/", "Category": "Breaking News,ජාත්‍යන්තර පුවත්", "Parent URL": null}