{"Source": "ITN news", "Timestamp": "ජූනි 30, 2022 13:57", "Headline": "ෆින්ලන්තයට හා ස්විඩනයට නේටෝ සංවිධානයේ සාමාජිකත්වය ලබා දීම පුටින් හෙළා දකී", "News Content": "ෆින්ලන්තයට හා ස්විඩනයට නේටෝ සංවිධානයේ සාමාජිකත්වය ලබා දීමට කටයුතු කිරීම දැඩි පිළිකුලෙන් යුතුව හෙළා දකින බව රුසියා ජනාධිපති ව්ලැඩිමිර් පුටින් නිවේදනය කරනවා. ෆින්ලන්තයට හා ස්විඩනයට නේටෝ සංවිධානයේ සාමාජිකත්වය ලබා දීමට එකගත්වය ප්‍රකාශ කරන බව ඊයේ දිනයේදී තුර්කි ජනාධිපතිවරයා ප්‍රකාශ කළා. ඒ සමගම එම රටවල් දෙකට නේටෝ සංවිධානයේ සාමාජිකත්වය ලබා ගැනීමට තිබූ බාධක ඉවත් වනවා. කෙසේ වුවද ෆින්ලන්තය හා ස්විඩනය නේටෝ සංවිධානයේ හමුදා පහසුකම් ඉහළ නැංවීමට සහයෝගය දක්වන්නේ නම් ඊට නිසි ප්‍රතිචාර දක්වන බවයි පුටින් ජනාධිපතිවරයා පවසන්නේ. නේටෝ සංවිධානය තම අධිරාජ්‍ය අභිලාෂයන් පෙරටු කරගනිමින් ලොව පුරා රටවල් තම සංවිධානයට එක් කර ගැනීමට කටයුතු කිරීමට විරුද්ධව ඉදිරියේදී ප්‍රතිචාර දක්වන බවද රුසියා ජනාධිපතිවරයා සදහන් කරනවා. කෙසේ වුවද එම රටවල් දෙක සමග යුක්රේනයේ මෙන් ගැටලු නොමැති බවද ව්ලැඩිමිර් පුටින් මාධ්‍ය හමුවේ සදහන් කර සිටියා. ඔවුන්ට කිසිවිටෙක තර්ජනයක් වී නොමැති බැවින් ඉදිරියේදී නේටෝ සංවිධානය හා කටයුතු කිරීමේදී රුසියාවට තර්ජනයක් වන ආකාරයෙන් කටයුතු නොකළ යුතු බවද ජනාධිපතිවරයා පෙන්වා දෙනවා.   ", "URL": "https://www.itnnews.lk/2023/10/05/420256/", "Category": "ජාත්‍යන්තර පුවත්", "Parent URL": null}