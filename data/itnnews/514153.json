{"Source": "ITN news", "Timestamp": "செப்டம்பர் 7, 2023 10:11", "Headline": "நாட்டில் யாசகம் பெறுபவர்களின் எண்ணிக்கையை கண்டறிய நடவடிக்கை", "News Content": "சிறுவர்கள் மற்றும் பெண்கள் அதிகளவில் யாசகம் எடுப்பதற்கு பயன்படுத்தப்படுவதாக தெரிவிக்கப்பட்டுள்ளதால், இதனை கட்டுப்படுத்த நடவடிக்கை எடுக்கப்படும் என இராஜாங்க அமைச்சர் கீதா குமாரசிங்க தெரிவித்துள்ளார். இதனடிப்படையில், இந்த நிலைமையை கட்டுப்படுத்த பொலிஸ், உள்ளுராட்சி அதிகாரிகள், தேசிய சிறுவர் பாதுகாப்பு அதிகாரசபை உள்ளிட்ட சம்பந்தப்பட்ட நிறுவனங்களுடன் பூர்வாங்க கலந்துரையாடல் ஒன்றை நடத்தவுள்ளதாகவும் இராஜாங்க அமைச்சர் அறிவித்துள்ளார். இராஜாங்க அமைச்சர்களான கீதா குமாரசிங்க மற்றும் அனுபா பாஸ்குவல் ஆகியோர் தலைமையில் பெண்கள், சிறுவர் விவகாரம் மற்றும் சமூக வலுவூட்டல் தொடர்பான அமைச்சர்களின் ஆலோசனைக் குழு பாராளுமன்றத்தில் கூடிய போதே இது குறித்து கவனம் செலுத்தப்பட்டது. இக்கலந்துரையாடலில் , குழந்தைகளை யாசகத்திற்காக அமர்த்துவதும், சில குழந்தைகளுக்கு போதை மருந்து கொடுத்து யாசகம் எடுப்பது, பெண்கள் கர்ப்பமாக இருப்பது போன்ற செயல்களில் ஈடுபடுவதால், குழந்தைகளையும், பெண்களையும் யாசகம் எடுப்பது வியாபாரமாகி விட்டதாக ஆலோசிக்கப்பட்டது. இது தொடர்பில் சட்ட ஏற்பாடுகள் இருந்தாலும், நடைமுறை மட்டத்தில் உரிய முறையில் அமுல்படுத்தப்பட வேண்டிய விடயங்கள் தொடர்பிலும் கவனம் செலுத்தப்பட்டது. நாட்டில் யாசகம் பெறுபவர்களின் எண்ணிக்கையை கண்டறியும் கணக்கெடுப்பின் மூலம் உரிய தரவுகளை பெற நடவடிக்கை எடுக்குமாறு அதிகாரிகளுக்கு இராஜங்க அமைச்சர்கள் உத்தரவிட்டனர். இதன்படி எதிர்வரும் வாரத்தில் இவ்விடயம் தொடர்பில் விசேட கலந்துரையாடலுக்கு அழைப்பு விடுத்து உடனடியாக நடவடிக்கை எடுக்க தீர்மானிக்கப்பட்டது. பாராளுமன்ற உறுப்பினர்களான பியங்கர ஜயரத்ன, சஞ்சீவ எதிரிமான்ன, முதித பிரிஷாந்தி மற்றும் லலித் வர்ண குமார ஆகியோரும் குழுக் கலந்துரையாடலில் கலந்துகொண்டனர். ", "URL": "https://www.itnnews.lk/2023/10/05/514153/", "Category": "Breaking News,தேசிய செய்திகள்", "Parent URL": null}