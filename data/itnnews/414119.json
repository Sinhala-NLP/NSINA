{"Source": "ITN news", "Timestamp": "මැයි 30, 2022 14:46", "Headline": "ඉන්දියාවේ නව පරපුරේ ප්‍රසිද්ධ ගායකයෙකු වෙඩිතබා ඝාතනය කෙරේ", "News Content": "ඉන්දියාවේ නව පරපුරේ ප්‍රසිද්ධ ගායකයෙකු වන සිදූ මූස් වාලා වෙඩිතබා ඝාතනය කර තිබෙනවා. ඉන්දියාවේ පන්ජාබ් ප්‍රාන්තයේ මන්සා ප්‍රදේශයේ දීයි ඔහුව වෙඩි තබා ඝාතනය කර ඇත්තේ. වෙඩි තැබීමෙන් ඔහු සමග මෝටර් රථයේ ගමන් කළ පුද්ගලයින් දෙදෙනෙකු තුවාල ලබා ඇති බවද සදහන්. ඔහු කොංග්‍රසය නියෝජනය කරමින් පන්ජාබ් ප්‍රාන්තයේ දේශපාලනඥයෙකු ලෙස ක්‍රියා කරන අතර ඉන්දියාවේ හා විදෙස් රටවල ඉන්දීය තරුණ පරපුර අතර ඉමහත් ජනප්‍රියත්වයට පත්වූ ගායකයෙකු ලෙසයි සැලකෙන්නේ. ප්‍රභූ සංස්කෘතිය නිමා කිරීමේ අරමුණෙන් පසුගියදා පන්ජාබ් ප්‍රාන්තයේ දේශපාලනඥයින් 424 දෙනෙකුගේ ආරක්ෂාවට යොදවා සිටි කමාන්ඩෝ භටයින් අඩුකිරීම සිදුවූ අතර ඉන් පසුවයි මෙම වෙඩි තැබීම සිදුව ඇත්තේ. සිදූ මූස් වාලාගේ ආරක්ෂාවට යොදවා සිටි කමාන්ඩෝ භටයින් 4 දෙනා දෙදෙනෙකු දක්වා අඩුකළ අතර ඊයේ දිනයේ දී ඔහුගේ රථයේ ඔවුන් දෙදෙනා ද ගමන් කර නැහැ. කෙසේ වුවද ප්‍රහාරයේ වගකීම කැනඩාව පාදක කර ගනිමින් ක්‍රියාත්මක අපරාධ කල්ලියක් භාරගෙන තිබෙනවා. දේශපාලන ගැටළුවක් මත මෙම ඝාතනය සිදුකරන්නට ඇති බවයි පොලීසිය සදහන් කරන්නේ.     ", "URL": "https://www.itnnews.lk/2023/10/05/414119/", "Category": "ජාත්‍යන්තර පුවත්", "Parent URL": null}