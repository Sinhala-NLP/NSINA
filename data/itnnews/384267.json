{"Source": "ITN news", "Timestamp": "டிசம்பர் 22, 2021 12:06", "Headline": "தெற்கு அதிவேக நெடுஞ்சாலையில் விபத்து.. இருவர் பலி", "News Content": "தெற்கு அதிவேக நெடுஞ்சாலையில் இன்று அதிகாலை இடம்பெற்ற வாகன விபத்தில் இருவர் உயிரிழந்துள்ளனர். மேலும் மற்றுமொருவர் காயமடைந்த நிலையில், வைத்தியசாலையில் அனுமதிக்கப்பட்டுள்ளதாக பொலிஸ் திணைக்களத்தின் ஊடகப்பிரிவு அறிவித்துள்ளது. அதிவேக நெடுஞ்சாலையின் கொட்டாவையில் இருந்து மத்தள நோக்கி பயணிக்கும் வீதியின் அபறெக்க பகுதியில் விபத்து நேர்ந்துள்ளது. மத்தள நோக்கி பயணித்த பவுசர் ஒன்று அதே திசையில் பயணித்த நிலையில், கவனயீனமாக நிறுத்தி வைக்கப்பட்டிருந்த லொறி ஒன்றுடன் மோதி விபத்திற்குள்ளாகியுள்ளதாக பொலிஸார் தெரிவித்துள்ளனர். லொறியின் உதவியாளர் சம்பவ இடத்திலேயே உயிரிழந்துள்ளார். சாரதி பலத்த காயமடைந்த நிலையில், மாத்தறை வைத்தியசாலையில் சிகிச்சைக்காக அனுமதிக்கப்பட்ட நிலையில் உயிரிழந்துள்ளார். பவுசர் ரக வாகனத்தின் உதவியாளர் பலத்த காயமடைந்துள்ள நிலையில் மாத்தறை வைத்தியசாலையில் சிகிச்சை பெற்று வருவதாக பொலிஸ் திணைக்களத்தின் ஊடகப்பேச்சாளர், சிரேஷ்ட பொலிஸ் அத்தியட்சகர் நிஹால் தல்துவ தெரிவித்துள்ளார். சூரிய மின்கட்டமைப்புக்களை ஏற்றிச்சென்ற லொறி வீதியின் இடை நடுவே குறித்த கட்டமைப்புக்கள் விழும் நிலையில் காணப்பட்டமையினால் நிறுத்தப்பட்டுள்ளது. அதன்போதே குறித்த விபத்து நேர்ந்துள்ளமை தெரியவந்துள்ளது. ", "URL": "https://www.itnnews.lk/2023/10/05/384267/", "Category": "Breaking News,தேசிய செய்திகள்", "Parent URL": null}