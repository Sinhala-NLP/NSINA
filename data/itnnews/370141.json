{"Source": "ITN news", "Timestamp": "ඔක්තෝබර් 18, 2021 16:48", "Headline": "නාවලපිටිය ගලබොඩවත්ත මිරිස් වගාව ලෝක ආහාර සංවිධානයේ පැසසුමට", "News Content": "එක් ගමකට එක් බෝගයක් සංකල්පය යටතේ වගා කෙරුණු නාවලපිටිය ගලබොඩවත්ත මිරිස් වගාව ලෝක ආහාර සංවිධානයේ පැසසුමට ලක් වුණා. මේ අතර මහ කන්නයේ වී වගා නොකරන ලෙස ගොවි ජනතාවට බලපෑම් එල්ල වී ඇති බව කෘෂිකර්ම අමාත්‍යාංශය පවසනවා. ජනතා වතු සංවර්ධන මණ්ඩලයට අයත් ආර්ථික ඵලදාවක් නොමැති ඉඩම් අක්කර සියයක් අක්කර භාගය බැගින් දෙමළ තරුණයින් අතර බෙදා දී මෙම මිරිස් වගාව ආරම්භ කර තිබෙනවා. මීට මාස තුනකට පමණ පෙර ආරම්භ කෙරුණු මිරිස් වගාවේ සාර්ථක ඵලදාවක් ලැබී ඇති බවයි කෘෂිකර්ම අමාත්‍යාංශය සදහන් කරන්නේ. අමාත්‍ය මහින්දානන්ද අලුත්ගමගේ මහතාගේ සංකල්පයකට අනුව ක්‍රියාත්මක කෙරුණු මෙම මිරිස් වගාව දැකබලා ගැනීමට එක්සත් ජාතීන්ගේ සංවිධානයේ ආහාර හා කෘෂිකර්ම සංවිධානයේ ශ්‍රී ලංකා හා මාලදිවයින් නිත්‍ය නියෝජිත විමලේන්ද්‍ර සරාන් මහතා ගලබොඩවත්ත ප්‍රදේශයේ නිරීක්ෂණ චාරිකාවකට එක් වුණා. මෙම වැඩපිළිවෙළ ආදර්ශමත් ක්‍රියාවක් බවයි ඒ මහතා පෙන්වා දුන්නේ. සාම්ප්‍රදායික ගොවිතැනින් බැහැර වී මෙවැනි කෘෂිකාර්මික වැඩසටහන් ක්‍රියාත්මක කිරීම තුළින් ඉහළ ආදායමක් ලබා ගත හැකි බවද ඒ මහතා කියා සිටියා. මේ අතර ත්‍රිකුණාමලය දිස්ත්‍රික්කයේ මහ කන්නයේ වී වගා කිරීමට ගොවිබිම් සූදානම් කර ඇති ගොවි ජනතාවට ඉන් ඈත් වන ලෙස ගොවි සංවිධාන බලපෑම් කරන බවට කෘෂිකර්ම අමාත්‍යාංශය පවසනවා. රජය රසායනික පොහොර ලබාදෙනතුරු ගොවිතැන නොකරන ලෙසට සහ ගොවි සංවිධාන උපදෙස් නොතකන ගොවීන්ගෙන් රුපියල් පන්දහසක දඩයක් අය කර ගන්නා බවට දන්වා ඇති බවයි ගොවි ජනතාව පවසන්නේ. මෙවර වී ගොවිතැන කාබනික පොහොර පමණක් යොදා සිදු කිරීමෙන් පසු පාඩු සිදුවුවහොත් ඒ සදහා වන්දි ලබා දෙන්නේ නම් වගා කිරීම ගැටලුවක් නොවන බවයි ත්‍රිකුණාමලයේ ගොවි ජනතාව සදහන් කරන්නේ. මේ අතර කාබනික පොහොර පමණක් යොදා වගා කටයුතු සිදු කළ නොහැකි බව පවසමින් ගොවි සංවිධා කිහිපයක් උද්ඝෝෂණ සංවිධාන කර තිබුනා. මහවැලි එච් කලාපයේ මැඩියාව කොට්ඨාසයට අයත් සියලු ගොවි සංවිධාන එප්පාවල නගර මධ්‍යයේදී උද්ඝෝෂණයක් සහ විරෝධතා පාගමනක් පැවැත්වුවා. ගාල්ල අම්බලන්වත්ත මාබොටුවන ප්‍රදේශයේ විශ්‍රාමික විදුහල්පතිවරයෙකු කාබනික පොහොර පමණක් යොදා ගනිමින් කහ වගාව සාර්ථකව සිදු කර තිබෙනවා. කහ සදහා වෙළෙදපොළේ තවමත් ඉහළ මිලක් පවතින බැවින් මෙම වගාව මගින් ආර්ථික ලාභයක්ද ලැබී ඇති බවයි ඒ මහතා පෙන්වා දෙන්නේ.   ", "URL": "https://www.itnnews.lk/2023/10/05/370141/", "Category": "දේශීය පුවත්", "Parent URL": null}