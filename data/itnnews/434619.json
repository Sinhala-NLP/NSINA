{"Source": "ITN news", "Timestamp": "செப்டம்பர் 13, 2022 12:46", "Headline": "கங்காருவினால் பலியான பரிதாபம்", "News Content": "ஆஸ்திரேலியாவின் அதிகாரபூர்வ சின்னமாக கருதப்படும் கங்காருவை செல்லப்பிராணிபோல் வளர்த்து வந்த நபர் ஒருவர் கங்காரு தாக்கியதால் உயிரிழந்ததாக தெரிவிக்கப்படுகிறது. சம்பவம் தொடர்பான மேலதிக விபரமானது\nஆஸ்திரேலியாவின் மேற்கு பகுதியில் ரெட்மண்டில் 77 வயது முதியவர் ஒருவர் உடலில் கடுமையான காயங்களுடன் தனது வீட்டில் கிடந்துள்ளார். இது குறித்து அறிந்த உறவினர் ஒருவர் கொடுத்த தகவலின் பேரில் மருத்துவ குழுவினர் ஆம்புலன்சில் சம்பவ இடத்திற்கு சென்ற போது அந்த நபரை அணுக விடாமல் கங்காரு ஒன்று தடுத்துள்ளது. தொடர்ந்து அச்சுறுத்தலாக இருந்ததால், அந்த விலங்கு சுட்டுக் கொல்லப்பட்டதாக காவல்துறை செய்தித் தொடர்பாளர் தெரிவித்துள்ளார். பின்னராக அந்த நபரை சோதித்தபோது அவர் உயிரிழந்தது தெரிய வந்துள்ளது. இது குறித்த விசாரணையின் அடிப்படையில் காங்காருவை அந்த முதியவர் செல்ல பிராணியாக வளர்த்து வந்துள்ளார். தற்போது அவரது உயிரிழப்பிற்கு கங்காரு தாக்கியதே காரணம் என சந்தேகிக்கப்படுவதாக காவல்துறையினர் தெரிவித்துள்ளனர். ", "URL": "https://www.itnnews.lk/2023/10/05/434619/", "Category": "அக்கம் பக்கம்,சர்வதேச செய்திகள்", "Parent URL": null}