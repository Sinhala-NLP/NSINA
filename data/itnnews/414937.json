{"Source": "ITN news", "Timestamp": "ජූනි 3, 2022 13:03", "Headline": "අගමැති සහ ත්‍රි රෝද රථ සංගම් නියෝජිතයින් අතර සාකච්ඡාවක්", "News Content": "ත්‍රි රෝද රථ සඳහා ඉන්ධන ලබාදීමේ දී ක්‍රමවත් වැඩපිළිවෙළක් සකස් කරන බවට අග්‍රාමාත්‍ය රනිල් වික්‍රමසිංහ මහතා ත්‍රි රෝද රථ සංගම් නියෝජිතයින්ට සහතික වී තිබෙනවා. ත්‍රි රෝද රථ සංගම් නියෝජිතයින් සමඟ ඊයේ පස්වරුවේ අග්‍රාමාත්‍ය කාර්යාලයේ දී අග්‍රාමාත්‍ය රනිල් වික්‍රමසිංහ මහතා විශේෂ සාකච්ඡාවක් පැවැත්වූවා. එම සාකච්ඡාවේදී අග්‍රාමාත්‍යවරයා සහතික වී ඇත්තේ ත්‍රි රෝද රථ සඳහා ඉන්ධන ලබාදීමේ දී ගැටලුවක් නොවන ආකාරයට විශේෂ වැඩපිළිවෙළක් රජය සැළසුම් කර ඇති බවයි. ත්‍රි රෝද රථ නියාමන ආයතනයක් පිහිටුවීම සඳහා සහයෝගය ලබාදීමට ද අගමැතිවරයා එකගත්වය පළකර තිබෙනවා. ඉදිරියේදී රට මුහුණ දෙන අර්බුද හමුවේ ත්‍රි රෝද රථ කර්මාන්තය ආරක්ෂා කර ගැනීම සඳහා ගතයුතු ක්‍රියාමාර්ග සම්බන්ධයෙන් මෙහිදී දීර්ඝ වශයෙන් සාකච්ඡා කෙරුණා. මේ අතර  ඉන්ධන පිරවුම්හල් හිමියන්ගේ සංගමයේ නියෝජිතයින් සම ද අග්‍රගාමාත්‍යවරයා සාකච්ඡාවකට එක්වුණා. ඉන්ධන පිරවුම්හල්වල ආරක්ෂාව හා ඉන්ධන ලබාදීම ක්‍රමවත් කිරීම සම්බන්ධයෙන් එහිදී සාකච්ඡා කෙරුණා.       ", "URL": "https://www.itnnews.lk/2023/10/05/414937/", "Category": "දේශීය පුවත්", "Parent URL": null}