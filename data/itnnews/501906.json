{"Source": "ITN news", "Timestamp": "ජූලි 23, 2023 08:11", "Headline": "මෙරට නාමය රනින් බැබලවූ පුංචි චෙස් ශූරයෝ", "News Content": "උස්බෙකිස්තානයේ පැවති 17 වන ආසියානු පාසැල් චෙස් ශූරතා තරගාවලියට සහභාගී වී , එයින් රන් පදක්කම් 04 ක් සහ ලෝකඩ පදක්කමක් දිනා ගත් ශ්‍රී ලාංකික පාසැල් සිසුන් කණ්ඩායම අද (23)අලුයම කටුනායක ගුවන් තොටුපොළ වෙත පැමිණියා මෙම තරගාවලිය උස්බෙකිස්තානයේ ටස්කන්ට් නුවර 07/13 සිට 07/21 දින දක්වා පවත්වා තිබුණා මේ සඳහා සහභාගී වූ කොළඹ රාජකීය විද්‍යාලයේ විනුක විජේරත්න රන් පදක්කම් 02 ක් ද , මාතර සුජාතා විද්‍යාලයේ හොසිත්මි පෙහන්සා සමරවීර රන් පදක්කමක් ද , රත්නපුර ෆර්ගසන් උසස් විද්‍යාලයේ ඉලීෂා උමන්දි මුදළිගේ රන් පදක්කමක් සහ වත්තල ලයිසියම් විද්‍යාලයේ දුලේන් බිම්සත් ලෝකඩ පදක්කමක් ද දිනා ගෙන තිබෙනවා. මෙම පිරිස පිළිගැනීම සදහා ශ්‍රී ලංකා පාසැල් චෙස් සංගමයේ නිලධාරීන් , එම සිසුන්ගේ දෙමාපියන් , ඔවුන් ඉගෙනුම ලබන පාසැල් වල විදුහල්පතිවරුන් , ගුරු භවතුන් සහ සිසුන් විශාල පිරිසක් කටුනායක ගුවන් තොටුපොළ පැමිණීමේ පර්යන්තයේ ලොබි ශාලාව වෙත පැමිණ සිටි බවයි අප වාර්තාකරු පැවසුවේ . ", "URL": "https://www.itnnews.lk/2023/10/05/501906/", "Category": "ක්‍රීඩා,දේශීය පුවත්", "Parent URL": null}