{"Source": "ITN news", "Timestamp": "සැප්තැම්බර් 28, 2022 09:37", "Headline": "තවත් සංවිධානාත්මක අපරාධ කල්ලි සාමාජිකයන් දෙදෙනෙකු අත්අඩංගුවට", "News Content": "බුද්ධික ප්‍රසාද් හෙවත් ආමි සුරංග සහ චාමර චතුරංග යන සංවිධානාත්මක අපරාධ කල්ලි සාමාජිකයන් දෙදෙනා ඊයේ රාත්‍රී අත්අඩංගුවට ගෙන තිබෙනවා. ඒ ගිනි අවියක් ද සමඟයි. ආමි සුරංග සහ චාමර චතුරංග අත්අඩංගුවට පත් වුණේ මුල්ලේරියාව වල්පොල ප්‍රදේශයේදීයී. ඔවුන් සමග අත්අඩංගුවට ගත් ගිනි අවිය විදේශ රටක නිෂ්පාදිත එකක් බවයි පොලීසිය පවසන්නේ. ආමි සුරංග නමැති අපරාධ කල්ලි සාමාජිකයා ඌරු ජුවා සහ ගොත අසංක නමැති අපරාධ කල්ලි සාමාජිකයන්ගේ කණ්ඩායමේ ධනුෂ්ක ආරියවංශ නොහොත් රංග යන අයගේ සොහොයුරායි. ආමි සුරංග අපරාධ රැසක් සම්බන්ධයෙන් මීට පෙර ද අත්අඩංගුවට පත්වූ පුද්ගලයෙක්. ඔහු 2014 වසරේදී වැල්ලම්පිටිය උමගිලිය ක්‍රීඩාංගනයේ පැවති ජන හමුවේ වේදිකාවට වෙඩි තැබීමේ සිද්ධියේද සැකකරුවෙක්. මීට පෙර පෑලියගොඩ අපරාධ කොට්ඨාසය සමගින් ගිනි අවියක් සමඟ ද මිරිහාන අපරාධ කොට්ඨාසය මගින් ව්‍යාජ පොලිස් නිල හැදුනුම්පතක් සමඟ ද මොහු අත්අඩංගුවට පත්ව තිබෙනවා. මුල්ලේරියාව පොලීසිය මොවුන් පිළිබද වැඩිදුර පරික්ෂණ සිදු කරනවා.   ", "URL": "https://www.itnnews.lk/2023/10/05/437506/", "Category": "Breaking News,දේශීය පුවත්", "Parent URL": null}