{"Source": "ITN news", "Timestamp": "අගෝස්තු 27, 2023 11:36", "Headline": "මට්ටක්කුලියේ ඝාතනයට සම්බන්ධ සැකකරුවන් 5 දෙනෙකු අත්අඩංගුවට", "News Content": "මට්ටක්කුලිය ප්‍රදේශයේ සිදුවූ ඝාතනයට සම්බන්ධ සැකකරුවන් 5 දෙනෙකු අත්අඩංගුවට ගෙන තිබෙනවා. පසුගිය 24 වනදා රාත්‍රියේ මට්ටක්කුලිය පොලිස් වසමේ ජෝර්ජ් පීරිස් මාවතේ ගැටුමක් අතරතුර සිදුවූ පහරදීමකින් වයස අවුරුදු 39ක් වන මට්ටක්කුලිය ප්‍රදේශයේ පදිංචිකරුවෙකු මියගියා. තවත් පුද්ගලයෙකු තුවාල ලැබූ අතර පොලිස් විශේෂ කණ්ඩායමක් මේ පිළිබඳ විමර්ශන සිදුකළා. ඒ අනුව සිද්ධියට අදාළ සැකකරුවන් 5 දෙනෙකු මට්ටක්කුලිය ප්‍රදේශයේ දී අත්අඩංගුවට ගෙන තිබෙනවා. ඔවුන් අවුරුදු 16 , 22 , 27 , 34 සහ 38 යන වයස් කාණ්ඩවල පසුවන්නන්. දෙපිරිසක් අතර ඇතිවූ ගැටුමකට මැදිවීමේ දී මරණකරු මෙම සිද්ධියට මුහුණ දී ඇති බවටයි විමර්ශනවලදී හෙළිවී තිබෙන්නේ. මෙම අපරාධය සදහා යොදාගත් යකඩ බටයක් , බොක්ස් බාර් කොටසක් ඇතුළු උපකරණ කිහිපයක් පොලීසිය සොයාගත්තා.           ", "URL": "https://www.itnnews.lk/2023/10/05/511248/", "Category": "Breaking News,දේශීය පුවත්", "Parent URL": null}