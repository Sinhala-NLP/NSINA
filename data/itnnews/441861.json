{"Source": "ITN news", "Timestamp": "ඔක්තෝබර් 22, 2022 18:34", "Headline": "20යි20 ලෝක කුසලාන ක්‍රිකට් තරඟාවලියේ පළමු ජය නවසීලන්තයට", "News Content": "විස්සයි විස්ස ලෝක කුසලාන ක්‍රිකට් තරගාවලියේ පළමු ජය වාර්තා කිරීමට නවසීලන්ත කණ්ඩායම අද සමත් වුණා. ඒ සත්කාරක ඕස්ට්‍රේලියා කණ්ඩායමට සිය මව්බිමේදීම ලකුනු 89 ක පරාජයක් හිමිකර දෙමින්. සිඩ්නිහිදී පැවති තරගයේ කාසියේ වාසිය දිනූ ඕස්ට්‍රේලියා කණ්ඩායම පළමුවෙන් පන්දුවට පහර දීමේ අවස්ථාව නවසීලන්තයට ලබාදුන්නා. ඒ අනුව පිටියට පිවිසි නවසීලන්ත ආරම්භක පිතිකරුවන් වේගවත් ආරම්භයක් ලබා ගනිමින් පළමු කඩුල්ල වෙනුවෙන් ලකුණු 56ක වේගවත් සබදතාවක් පිහිටුවීමට සමත්වුවා. ප්‍රහාරාත්මක පිතිහරඹයක නිරතවූ ෆීන් ඇලන් පන්දු 16කදී ලකුණු  42 ක් රැස් කළේ හයේ පහර 3ක් සහ 4 පහර පහක්ද සමගින්. ඩෙවෝන් කොන්වෙන් පන්දු 58කදී ලකුණු 92ක් රැස්කරමින් නවසීලන්ත ඉනිමේ වැඩිම ලකුනු ලාභියා බවට පත්වුණා. ඒ සදහා හයේ පහරවල් දෙකක් සහ හතරේ පහර 7ක් එල්ල කිරීම විශේෂත්වයක්. පන්දු යැවීමේදී ජෝෂ් හසල්වුඩ් කඩුළු 2ක් බිද හෙළුවා. පිළිතුරු ඉනිම ක්‍රිඩා කළ ඕස්ට්‍රෙලියානු කණ්ඩායමේ ප්‍රබලතම ආරම්භක පිතිකරු වන ඩේවිඩ් වෝනර් ලකුනු 05 ක් ලබා සිටියදී පිටියෙන් ඉවත් කිරීමට නවසීලන්ත වේගපන්දු යවන ක්‍රීඩක ටිම් සවුති සමත්වුණේ ඕස්ට්‍රේලියාවට  ප්‍රබල අභියෝගයක් කරමින්. ආරොන් ෆින්ච් ලකුනු 13 කට දැවී ගියා. අනතුරුව පිටියේ එක්වූ මිචෙල් මාෂ් සහ ග්ලෙන් මැක්ස්වෙල් ඕස්ට්‍රෙිලියාව ජයග්‍රහණය කරා ගෙන යාමට ප්‍රබල උත්සායක් දැරුවද නවසීලන්ත පන්දු යවන්නන් ඊට කිසිදු ඉඩක් ලබා දුන්නේ නැහැ. ඕස්ට්‍රෙලියා ඉනිමේ වැඩිම ලකුණු ලාභියා වූ ග්ලෙන් මැක්ස්වෙල් ලකුණු 28යි. පන්දු යැවීමේදී ටිම් සවුති සහ මිචෙල් සැන්ටර් කඩුලු 03 බැගින් බිද හෙළුවා. නවසීලන්ත ඉනිමේ වැඩිම ලකුනු ලාභියා වු ඩෙවොන් කොන්වෙන් තරගයේ වීරයා ලෙසින් සම්මාන දිනාගත්තා. මේ අතර තරගාවලියේ දෙවන තරගය වන එංගලන්තය සහ ඇෆ්ගනිස්ථානය අතර තරගය පර්ත් හිදී මේ වන විට පැවැත්වෙනවා.   එමෙන්ම තරගාවලියේ වැදගත්ම තරගය ලෙස හැදින්වෙන ඉන්දියාව හා පාකිස්ථානය අතර තරගය හෙට මෙල්බන් හිදී පැවැත්වීමට නියමිතයි. කෙසේ වෙතත් තරගාවලියේ ශ්‍රී ලංකාව සහභාගී වන පළමු තගරය හෙට දිනයේදී අයර්ලන්තයේදී පැවැත්වීමට නියමිත අතර මෙහිදී පසුගිය තරගයේ ආබාධයකට ලක්වූ ශ්‍රී ලංකා ආරම්භක පිතිකරු පැතුම් නිෂ්ශංක පිළිබද බොහෝ දෙනාගේ අවධානය යොමුව තිබෙනවා. කෙසේ වෙතත් ආබාධයට ලක්ව සිටින පැතුම් නිෂ්ශංක මේ වන විටත් සුව අතට පත්වෙමින් සිටින බවයි ශ්‍රී ලංකා ක්‍රිකට් ආයතනය සදහන් කරන්නේ. ", "URL": "https://www.itnnews.lk/2023/10/05/441861/", "Category": "ක්‍රිකට්,ක්‍රීඩා", "Parent URL": null}