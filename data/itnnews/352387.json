{"Source": "ITN news", "Timestamp": "ஜூலை 28, 2021 13:14", "Headline": "ரிசாட்டின் வீட்டிலிருந்த மேலும் சிறுமிகளிடம் விசாரணைகள் ஆரம்பம்..", "News Content": "ரிசாட் பதியூதினின் வீட்டில் வேலைக்கு அமர்த்தப்பட்ட நிலையில் உயிரிழந்த சிறுமி ஹிசாலினி தொடர்பான விசாரணைகள் தொடர்ச்சியாக முன்னெடுக்கப்படுகின்றன. விசாரணைகளுக்கென டயகம சென்றுள்ள பிரதம பொலிஸ் பரிசோதகர் வருணீ போகஹவத்த உள்ளிட்ட குழுவினர் இன்று 2 வது நாளாகவும் வாக்கு மூலங்களை பெற்று வருகின்றனர். சிறுமி ஹிசாலினி உயிரிழந்த சம்பவத்தையடுத்து ரிசாட் பதியூதினின் மனைவி உள்ளிட்ட 4 உறுப்பினர்கள் விளக்கமறியலில் வைக்கப்பட்டனர். இவர்கள் தற்போது தனிமைப்படுத்தப்பட்டுள்ளனர். வீட்டின் உரிமையாளரான ரிசாட் பதியுதினை கைது செய்து நீதிமன்றத்தில் ஆஜர்படுத்தவுள்ளதாக பிரதி சொலிசிட்டர் ஜெனரல் திலீப பீரிஸ் அண்மையில் நீதிமன்றத்திற்கு அறிவித்தார். அத்துடன் நேற்று முன்தினம் முதல் சிறுமி ஹிசாலினி ஜூட்குமார் உடல் அடக்கம் செய்யப்பட்ட இடத்திற்கு டயகம பொலிசாரினால் பலத்த பாதுகாப்பு வழங்கப்பட்டுள்ளது. நீதிமன்ற உத்தரவின் பேரில் சடலம் தோண்டி எடுக்கப்படவுள்ளதுடன் அது குறித்து இதுவரை இறுதி தீர்மானம் எடுக்கப்படவில்லையென எமது செய்தியாளர்கள் தெரிவிக்கின்றனர்.சிறுமியின் மரணம் குறித்து மேலதிக விசாரணைகளுக்கென டயகம பகுதிக்கு சென்றுள்ள பிரதம பொலிஸ் பரிசோதகர் வருணீ போகஹவத்த உள்ளிட்ட குழுவினர் 2 வது நாளாகவும் விசாரணைகளை முன்னெடு’த்துள்ளனர். ரிசாட் பதியூதினின் வீட்டில் பணியாற்றிய இவ்வாறான 11 சிறுமிகள் அடையாளம் காணப்பட்டுள்ளதுடன் அவர்களிடம் வாக்கு மூலங்கள் பெறப்பட்டு வருவதாகவும் அறிவிக்கப்படுகின்றது. நேற்றைய தினம் முக்கிய சாட்சிகள் பலவற்றை இவ்விசேட பொலிஸ் குழுவினரால் திரட்டமுடிந்தது. இச்சம்பவத்துடன் தொடர்புபட்ட தரகரின் குடும்ப உறுப்பினர்களிடமும் இன்று வாக்கு மூலங்கள் பெறப்படவுள்ளன. ஹிசாலினியின் மரணம் குறித்து இன்றும் எதிர்ப்பு ஆர்ப்பாட்டங்கள் இடம்பெற்றன. தலவாக்கலை, கிரேட்வெஸ்டன் தோட்டத்தில் ஊழியர்கள் ஆர்ப்பாட்டத்தில் ஈடுபட்டதுடன் மரணத்திற்கு நியாயத்தை பெற்றுத்தருமாறும் கோரிக்கை விடுத்தனர். ", "URL": "https://www.itnnews.lk/2023/10/05/352387/", "Category": "Breaking News,தேசிய செய்திகள்", "Parent URL": null}