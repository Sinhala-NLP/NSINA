{"Source": "ITN news", "Timestamp": "නොවැම්බර් 22, 2021 09:15", "Headline": "දිවයින පුරා පාසල්වල සියලුම ශ්‍රේණි අධ්‍යයන කටයුතු සඳහා විවෘත වෙයි", "News Content": "සියලු පාසල්වල 06/ 07 / 08 / 09 ශ්‍රේණි අද ආරම්භ වුණා. ඒ අනුව කොරෝනා හේතුවෙන් වසා දැමුණු පාසල්වල සියලු ශ්‍රේණි අධ්‍යයන කටයුතු සඳහා මේ වනවිට විවෘතයි. කොරෝනා හේතුවෙන් වසා දැමුණු පාසල් අදියර කිහිපයක් යටතේ විවෘත කිරීමට රජය තීරණය කළා. පළමු අදියර යටතේ සිසුන් 200 ට අඩු ප්‍රාථමික පාසල් විවෘත කෙරුණා. ඒ පසුගිය මස 21 වනදායි. දෙවන අදියරේ දී දිවයිනේ සියලුම පාසල්වල ප්‍රාථමික අංශ පසුගිය 25 වනදා ආරම්භ කෙරුණා. තුන්වන අදියර යටතේ ආරම්භ කෙරුණේ සියලු පාසල්වල සාමාන්‍ය පෙළ සහ උසස් පෙළ ශ්‍රේණිවල අධ්‍යාපන කටයුතුයි. ඒ පසුගිය අට වනදායි. අද දිනයේ දී 06 / 07 / 08 / 09  ශ්‍රේණිවල අධ්‍යයන කටයුතු ආරම්භ වීමත් සමඟ සියලුම ශ්‍රේණි අධ්‍යයන කටයුතු සඳහා මේ වනවිට විවෘතව පවතිනවා. මීට පෙර සිසුන් 200 ට අඩු පාසල් ආරම්භ කෙරුණා. සිසුන් දැඩි උනන්දුවකින් පාසල් වෙත පැමිණෙන ආකාරය දැක ගත හැකි වූ බවයි අප වාර්තාකරුවන් ප්‍රකාශ කළේ. මේ අතර පාසල්වල සියලුම ශ්‍රේණි අධ්‍යයන කටයුතු සඳහා විවෘත කිරීම ගැන සතුටු වන බව ගුරු විදුහල්පති ඒකාබද්ධ වෘත්තිය සමිති සන්ධානය පවසනවා. ", "URL": "https://www.itnnews.lk/2023/10/05/377693/", "Category": "Breaking News,දේශීය පුවත්", "Parent URL": null}