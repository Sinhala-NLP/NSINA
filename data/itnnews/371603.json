{"Source": "ITN news", "Timestamp": "ඔක්තෝබර් 25, 2021 12:33", "Headline": "ඒකාබද්ධ නාවික අභ්‍යාසයක් සඳහා ඉන්දියානු නාවික හමුදා කණ්ඩායම් දිවයිනට", "News Content": "ඉන්දීය නාවික හමුදාවේ පළමුවන පුහුණු බලගණය ඒකාබද්ධ නාවික අභ්‍යාසයක් සඳහා කොළඹ සහ ත්‍රිකුණාමලය වරාය වෙත සේන්දු වුණා. ශ්‍රී ලංකා නාවික හමුදාව සමඟ ඒකාබද්ධ නාවික අභ්‍යාසයක් සඳහා ඉන්දියානු නාවික හමුදා කණ්ඩායම් මෙරටට පැමිණියා. නාවික හමුදා සම්ප්‍රදායන්ට අනුව එම බලගණයන් පිළිගැනීම සිදුවුණා. ඉන්දීය නාවික හමුදාවේ දකුණු නාවික විධානයට අණදෙන ප්‍රධාන ධජ නිලධාරී වයිස් අද්මිරාල් අනිල් කුමාර් චව්ලා මහතා ද නිල සංචාරයක් සඳහා දිවයිනට පැමිණියා. කොළඹ වරායට සේන්දු වූ ෂර්දුල් නෞකාව දිගින් මීටර් 125 ක් වන අතර නැව් මුලුව 155 දෙනෙකුගෙන් සමන්විතයි. මගර් නමැති දිගින් මීටර් 125 කින් යුතු තවත් නෞකාවක් කොළඹ වරායට සේන්දු වී තිබෙනවා. ත්‍රිකුණාමලයට සේන්දු වූ සුජාතා නෞකාව දිගින් මීටර් 102 ක් වන අතර නැව් මුළුව 139 දෙනෙකුගෙන් සමන්විත වනවා. සුදර්ශනී , තරංගනී සහ වික්‍රම් යනුවෙන් තවත් නෞකා තුනක් ද ත්‍රිකුණාමලයට පැමිණ තිබෙනවා. ඒකාබද්ධ නාවික අභ්‍යාසයන් අවසන් කිරීමෙන් පසුව ලබන 27 සහ 28 යන දෙදින තුළදී මෙම නෞකා දිවයිනෙන් බැහැරව යාමට නියමිතයි.     ", "URL": "https://www.itnnews.lk/2023/10/05/371603/", "Category": "දේශීය පුවත්", "Parent URL": null}