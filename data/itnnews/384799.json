{"Source": "ITN news", "Timestamp": "දෙසැම්බර් 24, 2021 18:33", "Headline": "සාකච්ඡා අසාර්ථකයි – දුම්රිය වර්ජනය අඛණ්ඩව", "News Content": "දුම්රිය වෘත්තීය සමිති කීපයක් ආරම්භ කළ වැඩ වර්ජනය නිසා මගී ජනතාව අදත් දැඩි අපහසුතාවකට ලක්වුණා. උසස්වීම්,  දුම්රිය සංඛ්‍යාව වැඩි කිරීම,  මගී පහසුකම් ඉහළ නැංවීම,  කොරෝනා සමයේ දී සේවයට පැමිණීමට නොහැකි වූ දුම්රිය සේවකයින් සම්බන්ධයෙන් ක්‍රියාමාර්ග ගැනීම ඇතුළු ඉල්ලීම් 25 ක් මුල්කර ගනිමින් දුම්රිය සේවකයින් වැඩ වර්ජනයක නිරතවී සිටිනවා. අද පැවති සාකච්ඡා අසාර්ථක වූ බවයි දුම්රිය ස්ථානාධිපතිවරුන්ගේ සංගමය,  දුම්රිය පාලක සංගමය,  දිස්ත්‍රික් ප්‍රවාහන පරීක්ෂකවරුන්ගේ සංගමය ප්‍රකාශ කළේ. ඒ හේතුවෙන් දුම්රිය සාමාන්‍ය ප්‍රවේශ පත්‍ර නිකුත් කිරීම සහ පාර්සල් භාරගැනීමෙන් ඉවත්ව සිටීමේ වෘත්තීය ක්‍රියාමාර්ගය අඛණ්ඩව ඉදිරියට ගෙනයන බව දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න මහතා පැවසුවා. මෙම වෘත්තීය ක්‍රියාමාර්ගය නිසා රුපියල් මිලියන 5 ක පමණ අලාභයක් දුම්රිය දෙපාර්තමේන්තුවට සිදුවී තිබෙනවා.             ", "URL": "https://www.itnnews.lk/2023/10/05/384799/", "Category": "දේශීය පුවත්", "Parent URL": null}