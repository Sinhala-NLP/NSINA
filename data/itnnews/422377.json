{"Source": "ITN news", "Timestamp": "ජූලි 10, 2022 18:59", "Headline": "මාධ්‍යවේදීන් කිහිප දෙනෙකුට එල්ල වූ ම්ලේච්ඡ ප්‍රහාරය හෙලා දකිමින් ප්‍රදේශ කිහිපයක විරෝධතා", "News Content": "ඊයේ කොළඹ දී ඇති වූ අර්බුදකාරී තත්වය පිළිබඳ තොරතුරු වාර්තා කළ මාධ්‍යවේදීන් කිහිප දෙනෙකුට එල්ල වූ ම්ලේච්ඡ ප්‍රහාරය හෙලා දකිමින් දිවයිනේ ප්‍රදේශ කිහිපයක විරෝධතා පැවැත්වුණා. අග්‍රාමාත්‍ය රනිල් වික්‍රමසිංහ මහතාගේ නිවසේ ඉදිරිපිට අරගලකරුවන් ඊයේ පස්වරුවේ විරෝධතා පැවැත්වූවා. එහි දී එම තොරතුරු වාර්තා කරමින් සිටි සිරස මාධ්‍ය ආයතනයේ මාධ්‍ය කණ්ඩායම ඇතුළු මාධ්‍යවේදීන් කිහිප දෙනෙකුට විශේෂ කාර්ය බලකායේ පිරිසක් ම්ලේච්ඡ ලෙස පහර දීමක් සිදු කලා. ඊයේ ඇති වූ සිද්ධීන් හමුවේ මාධ්‍යවේදීන් 11 දෙනෙකු මේ වන විට තුවාල ලබා සිටිනවා. මාධ්‍යවේදීන්ට ප්‍රහාර එල්ල කිරීමට එරෙහිව දිවයිනේ ප්‍රදේශ කිහිපයක විරෝධතා පැවැත්වුණා. මේ අතර ප්‍රහාරයට ලක්ව මේ වන විට ජාතික රෝහලේ ප්‍රතිකාර ලබන සිරස මාධ්‍ය කණ්ඩායමේ මාධ්‍යවේදීන්ගේ සුව දුක් සොයා බැලීමට ජනතා විමුක්ති පෙරමුණේ නියෝජිතයින් අද කොළඹ ජාතික රෝහලට පැමිණියා. මෙම ප්‍රහාරය දැඩි ලෙස හෙලා දකින බවයි ජනතා විමුක්ති පෙරමුණේ නියෝජිතයින් මෙහි දි අවධාරණය කළේ.       ", "URL": "https://www.itnnews.lk/2023/10/05/422377/", "Category": "දේශීය පුවත්", "Parent URL": null}