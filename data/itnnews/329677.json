{"Source": "ITN news", "Timestamp": "අප්‍රේල් 4, 2021 12:08", "Headline": "ජාතික අලුත් සහල් මංගල්‍යය ජය ශ්‍රී මහ බෝ සමිඳුන් අභියසදී", "News Content": "ජාතික අලුත් සහල් මංගල්‍යය අනුරාධපුර ජය ශ්‍රී මහ බෝධිය අභියස දී ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් පැවැත්වුණා. ගොවි ජනතාව සිය වගාබිම්වලින් ලබාගත් පළමු අස්වැන්න පූජා කිරීම මෙහිදී සිදු කෙරුණා. 1967 වසරේ සිට කෘෂිකර්ම අමාත්‍යංශය මැදිහත් වීමෙන් රාජ්‍ය අනුග්‍රහය ඇතිව  ජාතික අලුත් සහල් මංගල්‍යය  පැවැත්වෙනවා. මෙවර එය පැවැත්වුණේ 54 වන වරටයි.  සර්ව රාත්‍රික පරිත්‍රාන ධර්ම දේශනයක් ඊයේ රාත්‍රියේ පැවැත්වුණු අතර ජය ශ්‍රී මහ බෝධීන් වහන්සේ උදෙසා කිරි ආහාර පූජාවක් අද උදෑසන සිදු කෙරුණා. මහා සංඝරත්නය විෂයෙහි දානය පිළිගැන්වීම සිදු කෙරුණේ ඉන් පසුවයි. අටමස්ථානාදිපති පූජ්‍ය පල්ලේගම සිරිනිවාස සහ රුවන්වැලි සෑ චෛත්‍යාරාමාධිපති පූජ්‍ය පල්ලේගම හේමරතන යන ස්වාමීන් වහන්සේගේ අනුශාසකත්වයෙන් මෙම කටයුතු සිදු කෙරුණා. දිස්ත්‍රික් 25 ම නියෝජනය වන පරිදි ගොවි ජනතාව මෙවර ලබාගත් පළමු අස්වැන්න පූජා කිරීම මෙහිදී සිදු කෙරුණා. ජනාධිපති ගෝඨාභය රාජපක්ෂ මැතිතුමාද සෙත් පිරිත් සඡ්ඣායනා මධ්‍ය යේ අලුත් සහල් පූජා කිරීමට එක්වුණා. අමාත්‍ය මහින්දානන්ද අලුත්ගමගේ , රාජ්‍ය අමාත්‍ය ශෂීන්ද්‍ර රාජපක්ෂ යන මහත්වරුන් ද එම අවස්ථාවට සහභාගි වුණා. අනතුරුව පැවති උත්සව සභාවේදී අනුරාධපුර ලංකාරාමාධිකාරී උතුරු මධ්‍යම දෙපලාතේ ප්‍රධාන අධිකරණ සංඝනායක පූජ්‍ය වලපනාවේ ධම්මජෝති ස්වාමීන් වහන්සේ විශේෂ අනුශාසනාවක් සිදුකළා. අමාත්‍ය මහින්දානන්ද අලුත්ගමගේ මහතා ප්‍රකාශ කළේ රට සහලින් ස්වයංපෝෂිත කිරීමේ රජයේ වැඩපිළිවෙළ සාර්ථකව ක්‍රියාත්මක බවයි. අලුත් සහල් මංගල්‍යය වෙනුවෙන් නිකුත් කෙරුණු සඟරාවේ පළමු පිටපත ජනාධිපතිතුමා වෙත ලබාදීමද මෙහිදී සිදුවුණා. සාම්ප්‍රදානුකූලව සිදු කෙරුණු මී පැණි පූජාව සහ ගිතෙල් පූජාවද මෙහිදී සිදු කෙරුණා. ලබන කන්නය වෙනුවෙන් ගොවිජනතාව වෙත බිත්තර වී ලබාදීම ජනාධිපතිතුමා අතින් සිදු කෙරුණා.         ", "URL": "https://www.itnnews.lk/2023/10/05/329677/", "Category": "Breaking News,නවතම පුවත්", "Parent URL": null}