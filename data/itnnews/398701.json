{"Source": "ITN news", "Timestamp": "மார்ச் 1, 2022 11:43", "Headline": "மகா சிவராத்திரி தினம் இன்று..", "News Content": "இந்துக்களின் முழு முதற்கடவுள் சிவனுக்கான மகா சிவராத்திரி விரதம் இன்று அனுஸ்டிக்கப்படுகிறது. மகா சிவராத்திரி  அனைத்து இந்து பக்தர்களாலும் பயபக்தியுடன் அனுஸ்டிக்கப்படும் விரதமாகும். சிவராத்திரியன்று கண்விழித்து, விரதமிருந்து இறைவனை வணங்கினால் முழுமையான இறையருள் கிடைக்கும். மகாசிவராத்திரி தினத்தில் ஆலயங்களில் நடைபெறும் பூஜைகளில் பங்கேற்றால் புண்ணியம் கிடைக்கும் என்பது ஐதீகம். சிவராத்திரி ஐந்து வகைப்படும். அவை நித்திய சிவராத்திரி, மாத சிவராத்திரி, யோக சிவராத்திரி, பட்ச சிவராத்திரி மற்றும் மகா சிவராத்திரி என்பனவாகும். இந்துக்களின் பிரதான விரதங்களில் சிவராத்திரி முக்கியமான ஒன்றாக கருதப்படுகின்றது. சிவனை நினைத்து பசித்திருந்து விழித்திருந்து பூஜை வழிபாடுகளில் பங்கேற்றும் அடியார்களுக்கு எண்ணிய கருமம் நிறைவேறும் என்பது எதிர்பார்ப்பாகும்.உலகளாவிய ரீதியில் இன்றைய தினம் சிவ ஆலயங்களில் மாத்திரமன்றி ஏனைய ஆலயங்களிலும் ஐவேலை பூஜை வழிபாடுகள் ஒழுங்கு செய்யப்பட்டுள்ளன. இலங்கையிலும் பல்வேறு சிவ ஆலயங்களில் விசேட பூஜை வழிபாடுகள் இடம்பெறவுள்ளன. வசந்தம் ரீவி சிலாபம் முன்னேஸ்வரம் ஆலயத்திலிருந்து இரவு 10.00 மணி முதல் மகா சிவராத்திரி நேரடி ஒலிபரப்பை முன்னெடுப்பதற்கான சகல ஏற்பாடுகளையும் முன்னெடுத்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/398701/", "Category": "Breaking News,தேசிய செய்திகள்,முதன்மை செய்தி", "Parent URL": null}