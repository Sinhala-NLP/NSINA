{"Source": "ITN news", "Timestamp": "අප්‍රේල් 4, 2022 18:44", "Headline": "රුසියාවට පනවා ඇති සම්බාධක ප්‍රමාණවත් නැහැ – යුක්රේන ජනපති", "News Content": "යුක්රේනයේ බූචා නගරය ඉලක්ක කර ගනිමින් රුසියාව එල්ල කළ ප්‍රහාරයන්ගෙන් යුද අපරාධ සිදුව ඇති බව ජාත්‍යන්තර ප්‍රජාව චෝදනා කරනවා. ප්‍රංශය, ජර්මනිය, බ්‍රිතාන්‍ය ඇතුළු රටවල් රැසක් පවසන්නේ රුසියාව ඉලක්ක කරගනිමින් නව සම්බාධක පැනවිය යුතු බවයි. කෙසේ වුවද එල්ල වන යුද අපරාධ චෝදනා ප්‍රතික්ෂේප කරන බව රුසියාව පවසනවා. චෝදනා සම්බන්ධයෙන් ජගත් සංවිධානයේ ආරක්ෂක මණ්ඩලයේ හදිසි සැසිවාරයක් කැදවන ලෙසයි රුසියාව ඉල්ලා ඇත්තේ. යුක්රේනයේ බූචා ප්‍රදේශයට රුසියාව එල්ල කළ ප්‍රහාරයන්ගෙන් සිවිල් වැසියන් මියගොස් ඇති බව වාර්තාවීමත් සමග රුසියාවෙන් ගෑස් ආනයනය කිරීම අත්හිටුවීම සම්බන්ධයෙන් අවධානය යොමුකරන ලෙස ජර්මනිය යුරෝපා සංගමයෙන් ඉල්ලා සිටිනවා. ඇමෙරිකාව, බ්‍රිතාන්‍ය, කැනඩාව ඇතුළු රටවල් කීපයක් රුසියාවෙන් ඛණිජ තෙල් හා ගෑස් ආනයනය අත්හිටුවීමට පියවර ගත්තද යුරෝපා රටවල් ඔවුන්ගෙන් ගෑස් ලබාගැනීම අත්හිටුවීම සම්බන්ධයෙන් මේ වන තෙක් තීරණයක් ගෙන නැහැ. රුසියාවට පනවා ඇති සම්බාධක ප්‍රමාණවත් නොවන බව යුක්රේන ජනාධිපති වොල්දොමීර් සෙලන්ස්කි සදහන් කරනවා. බූචා ඇතුළු අනෙකුත් නගරවල රුසියාව සිදුකරන යුද අපරාධවලට දඩුවම ලෙස නව සම්බාධක පැනවිය යුතු බවයි ඔහු පෙන්වා දෙන්නේ. ඔඩේසා වරාය නගරයේ ඛණිජ තෙල් ගබඩා සංකීර්ණයක් ඉලක්ක කර ගනිමින් රුසියාව ප්‍රහාර එල්ලකර තිබෙනවා. යුක්රේන නාවික හමුදාවේ ප්‍රධානම මධ්‍යස්ථානයක් ලෙස ඔඩේසා නගරය දැක්විය හැකියි. නගරය ඉලක්ක කර ගනිමින් ගුවනින් එල්ල කරන ප්‍රහාර දැඩි කිරීමට රුසියාව පියවර ගෙන තිබෙනවා. එමෙන්ම ඔඩේසා නගරය ආසන්නයේ පිහිටා තවත් වරාය නගරයක් වන මයිකොලයිව් නගරයට ද එල්ල කරන ප්‍රහාර දැඩි කිරීමට රුසියාව පියවර ගෙන තිබෙනවා. ", "URL": "https://www.itnnews.lk/2023/10/05/405537/", "Category": "ජාත්‍යන්තර පුවත්", "Parent URL": null}