{"Source": "ITN news", "Timestamp": "ජූලි 19, 2021 12:04", "Headline": "ඇමති ගම්මන්පිලට එරෙහි විශ්වාසභංගයේ ආරම්භයේදීම විපක්ෂයේ විශ්වාසය බිඳෙයි", "News Content": "අමාත්‍ය උදය ගම්මන්පිල මහතාට එරෙහි විශ්වාසභංගයට අදාළ යෝජනාව නිවැරදිව පාර්ලිමේන්තුවට ඉදිරිපත් නොකිරීම හේතුවෙන් පාර්ලිමේන්තුව උණුසුම් වුණා.  පසුව ඊට අග්‍රාමාත්‍ය මහින්ද රාජපක්ෂ මහතාද මැදිහත් වුණා. විශ්වාසභංගය නිවැරදිව සභාවට ඉදිරිපත් කිරීමට අපොහොසත් වුණු විපක්ෂයට එරෙහිව විශ්වාසභංගයක් ගෙන ආ යුතු බවටයි ආණ්ඩු පක්ෂ මන්ත්‍රීවරුන් මෙහිදී සඳහන් කළේ. ඉන්ධන මිල ඉහළ දැමීම සම්බන්ධයෙන් අමාත්‍ය උදය ගම්මන්පිළ මහතාට එරෙහිව සමගි ජන බලවේගයේ මන්ත්‍රීවරුන් අත්සන් කළ විශ්වාසභංග යෝජනාව කතානායක මහින්ද යාපා අබේවර්ධන මහතාට භාර දුන්නේ පසුගිය මස 22 වනදායි.  විපක්ෂ නායක සජිත් ප්‍රේමදාස මහතා ඇතුළු මන්තීවරු 43 දෙනෙකු ඊට අත්සන් තබා තිබෙනවා. කරුණු 10ක් පදනම් කරගනිමිනුයි එය ඉදිරිපත් කර ඇත්තේ. කෙසේ වෙතත් ඊයේ ආණ්ඩු පක්ෂයේ මන්ත්‍රීවරුන්ගේ හමුවක් ජනාධිපතිතුමාගේ ප්‍රධානත්වයෙන් පැවැත්වුණා. මේ හමුවෙදි  ආණ්ඩු පක්ෂයේ සියලුම පාර්ශ්වයන් එක්ව උදය ගම්මන්පිල ඇමතිතුමාට එරෙහි විශ්වාසභංග යෝජනාව  පරාජය කිරීමට එකඟ වී තිබෙනවා.   ", "URL": "https://www.itnnews.lk/2023/10/05/350316/", "Category": "Breaking News,දේශීය පුවත්", "Parent URL": null}