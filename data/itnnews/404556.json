{"Source": "ITN news", "Timestamp": "මාර්තු 30, 2022 09:09", "Headline": "සමුද්‍රීය ආරක්ෂක ගිවිසුමෙන් ලංකාවට හානියක් නෑ – ආරක්ෂක අමාත්‍යාංශයෙන් නිවේදනයක්", "News Content": "ඉන්දීය රජය සමඟ අත්සන් කළ සමුද්‍රීය ආරක්ෂක ගිවිසුමෙන් මෙරට ජාතික ආරක්ෂාවට බාධාවක් හෝ කිසිදු තර්ජනයක් ඇති නොවන බව ආරක්ෂක අමාත්‍යංශය අවධාරණය කරනවා. මෙම ගිවිසුමෙන් තර්ජනයක් ඇති බවට ඇතැම් මාධ්‍ය ඔස්සේ වැරදි ප්‍රචාර සිදුකරන බවයි ආරක්ෂක අමාත්‍යාංශය නිවේදනයක් නිකුත් කරමින් සදහන් කරන්නේ. වාර්ෂික වියදම රුපියල් මිලියන 600 ක් පමණ වන නැව් අලුත්වැඩියාව වෙනුවෙන් ඉන්දියානු රජය කිසිදු වියදමකින් තොරව පාවෙන තටාකාංගන පහසුකම ලබාදීමේ යෝජනාව ආරම්භ වූයේ 2015 වසරේ සිටයි. ඩෝනියර් නිරීක්ෂණ යානය මූලික වශයෙන් සමුද්‍රීය ආවේක්ෂණ කටයුතු පිරික්සුම් හා ගලවා ගැනීමේ මෙහෙයුම් සහ විවිධ අවස්ථාවලදී අවශ්‍ය තොරතුරු ලබාදීම සදහා යොදා ගැනෙනවා. ශ්‍රී ලංකාව සතුව මෙම පහසුකම සහ තාක්ෂණය නොමැති බැවින් ඩෝනියර් නිරීක්ෂණ යානයක් ගාස්තුවකින් තොරව ශ්‍රී ලංකාවට ලබාදීමට ඉන්දියාව එකගවුණා. ඒ පසුගිය වසර කීපය තුළ ශ්‍රී ලංකා රජය සහ ඉන්දීය රජය අතර සිදුවූ සාර්ථක ද්වීපාර්ශ්වික සබදතාවලින් පසුවයි.         ", "URL": "https://www.itnnews.lk/2023/10/05/404556/", "Category": "දේශීය පුවත්", "Parent URL": null}