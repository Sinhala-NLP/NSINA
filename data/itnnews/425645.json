{"Source": "ITN news", "Timestamp": "ජූලි 29, 2022 12:36", "Headline": "රුහුණු මහා කතරගම දේවාලයේ වාර්ෂික ඇසළ පෙරහැර මංගල්‍ය අද ඇරඹෙයි", "News Content": "රුහුණු මහා කතරගම දේවාලයේ වාර්ෂික ඇසළ පෙරහැර අද ආරම්භ වනවා. අවසන් රන්දෝලි පෙරහැර වීදි සංචාරය කෙරෙන්නේ ලබන මස 11 වනදායි. ගිනි පෑගීමේ මංගල්‍ය අගෝස්තු මස අටවනදා සිදු කෙරෙන අතර අගෝස්තු මස 12 වනදා මැණික් ගගේ දිය කැපීමෙන් කතරගම ඇසළ පෙරහැර මංගල්‍ය නිමාවට පත්වනවා. මේ අතර මහනුවර ශ්‍රී දළදා මාලිගාවේ වාර්ෂික ඇසළ පෙරහැර මංගල්‍යයේ සිව්මහා දේවාල කප් සිටුවීමේ චාරිත්‍රය අද අලුයම තුනයි විනාඩි තුනට යෙදුණු සුබ මොහොතින් සිදු කෙරුණා.පුරාණ චාරිත්‍ර හා ආගමික වතාවත් අනුව නාථ, විශ්ණු, කතරගම හා පත්තිනි යන දේවාලවල කප් සිටුවීමෙන් අනතුරුව සිව්මහා දේවාල අභ්‍යන්තර පෙරහැර පැවැත්වෙනවා. ඒ අනුව මෙවර සිව් මහා දේවාල පෙරහැර ආරම්භ කෙරෙන්නේ ලබන පළමුවනදායි. ඇසළ පෙරහැර මංගල්‍ය පළමු කුඹල් පෙරහැර ලබන දෙවනදා ආරම්භ වන අතර එය ලබන 6 වනදා දක්වා සෑම දිනයකම වීදි සංචාරය කෙරෙනවා. ප්‍රථම රන්දෝලි පෙරහැර පැවැත්වෙන්නේ අගෝස්තු මස 7 වනදායි. අවසන් රන්දෝලි පෙරහැර අගෝස්තු 11 වනදා වීදී සංචාරය කිරීමෙන් අනතුරුව අගෝස්තු 12 වනදා දහවල් පෙරහැර විදි සංචාරය කිරීම සිදුවනවා. එදින දිය කැපීමෙන් ඇසළ පෙරහැර මංගල්‍ය අවසන් වීමට නියමිතයි. ඇසළ පෙරහැර මංගල්‍යයට ගෞරවයක් ලෙස ශ්‍රී ලංකා යුද්ධ හමුදාව වාර්ෂිකව සිදුකරන කොප්පරා පූජාව අද අලුයම ශ්‍රී දළදා මාලිගාවේදී සිදු කෙරුණා. යුද හමුදාපති ලුතිනන් ජෙනරාල් විකුම් ලියනගේ මහතාගේ ප්‍රධානත්වයෙන් මෙය සිදුකර තිබෙනවා. ඇසළ පෙරහැර මංගලයේ වීදි ආලෝකමත් කිරීම සදහා යොදා ගන්නා පන්දම්වලට මෙම කොප්පරා භාවිත කෙරෙනවා. කොප්පරා මෙට්‍රික් ටොන් දහසක ප්‍රමාණයක් මෙසේ ඇසළ පෙරහැර මංගල්‍යයට පරිත්‍යාග කෙරුණා. යුද හමුදාවේ බෝයගනේ පිහිටි විජයබාහු පාබල රෙජිමේන්තුවේ භට පිරිස් කොප්පරා සකස් කර තිබෙනවා. කොප්පරා තොගය දියවඩන නිලමේ ප්‍රදීප් නිලංගදෑල මහතා වෙත පරිත්‍යාග කෙරුණා.     ", "URL": "https://www.itnnews.lk/2023/10/05/425645/", "Category": "Breaking News,දේශීය පුවත්", "Parent URL": null}