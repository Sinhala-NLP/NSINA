{"Source": "ITN news", "Timestamp": "මාර්තු 30, 2022 15:17", "Headline": "යුක්රේන අර්බුදයට ගොදුරු ව සිටින සිවිල්වැසියන් උපරිමයෙන් ආරක්ෂා කරන ලෙස චීනය ආයාචනා කරයි", "News Content": "එක්සත් ජාතීන්ගේ ආරක්ෂක මණ්ඩලය ඊයේ (29) යුක්රේනයේ මානුෂීය ප්‍රශ්න පිළිබඳව රැස්වීමක් පැවැත්වීය. එක්සත් ජාතීන්ගේ චීන ස්ථාවර නියෝජිත දයි බිං මහතා ඊට එක් වෙමින්, යුක්රේන අර්බුදයට ගොදුරු ව සිටින සිවිල්වැසියන් උපරිමයෙන් ආරක්ෂා කරන ලෙස ආයාචනා කළේය. යුද ගැටුමට ලක්ව ඇති සිවිල් පහසුකම් ආරක්ෂා කරමින් ආහාර, පානීය ජලය සහ ඖෂධ වැනි මූලික ජීවන ද්‍රව්‍ය අඛණ්ඩව සැපයීම සහතික කළ යුතු බවත්, කාන්තාවන් සහ ළමුන් වැනි පිරිස්වල\nආරක්ෂාව ශක්තිමත් කළ යුතු බවත්, දයි බිං මහතා පෙන්වා දෙයි. රුසියාවට එරෙහිව නොකඩවා ම සම්බාධක පැනවීමෙන් ගෝලීය බලශක්ති, ආහාර, ආර්ථික, වෙ‍ළඳ, මූල්‍ය ක්ෂේත්‍රවලට තව තවත් බලපෑම් එල්ල වනු ඇත. එයින් බොහෝ රටවල ජනතාවගේ ජීවිතවලට බාධා ඇති වන අතර නව මානුෂීය ගැටළු මතු වන බව ඔහු කියා සිටී. බහුතර සංවර්ධනය වෙමින් පවතින රටවල් යුක්රේන අර්බුදයට සම්බන්ධ නොවේ. එබැවින් එම රටවල් මෙම අර්බුදයෙන් ඇති වන බලපෑම්වලට ලක් නොවිය යුතු ය. සටන් විරාමය සඳහා වන මූලික විසඳුම සංවාද හා සාකච්ඡා බව එක්සත් ජාතීන්ගේ චීන ස්ථාවර නියෝජිතවරයා අවධාරණය කර ඇත. ", "URL": "https://www.itnnews.lk/2023/10/05/404677/", "Category": "ජාත්‍යන්තර පුවත්", "Parent URL": null}