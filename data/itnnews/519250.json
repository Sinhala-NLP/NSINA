{"Source": "ITN news", "Timestamp": "සැප්තැම්බර් 28, 2023 13:44", "Headline": "මහවැලි මහා සෑය අංග සම්පූර්ණව ගොඩනැගීමට ක්‍රියාකාරී වැඩපිළිවෙළක්", "News Content": "මහවැලි මහා සෑය සුවහසක් බැතිමතුන් වෙනුවෙන් අංග සම්පූර්ණව ගොඩ නැගීම සඳහා ක්‍රියාකාරී වැඩපිළිවෙළක් ආරම්භ කර ඇතැයි සබරගමු පළාත් ආණ්ඩුකාර අධිනීතිඥ නවින් දිසානායක මහතා පසුගියදා (25) සඳහන් කළා. ඒ මහතා ඒ බව සඳහන් කළේ  පසුගියදා (25) මහවැලි මහා සෑය වැද පුදා ගැනීමට එක් වෙමින්. මේ වනවිට මහවැලි මහා සෑය නවීකරණය කර සිතුවම් නිර්මාණය කර තිබෙනවා. වර්ෂ 1980 මහවැලි සංවර්ධන ව්‍යාපෘතිය යටතේ ජලාශය ඉදිකිරීමේදී ඊට යටව ගිය පූජා ස්ථාන සිහිපත් කිරීම වෙනුවෙන් ඉදිකළ ස්ථූපය වේ. එය එවකට මහවැලි සංවර්ධන අමාත්‍ය ගාමිණී දිසානායක මහතාගේ අදහසකට අනුව ඉදිකෙරුණා. ශ්‍රී ලංකා ඉතිහාසයේ වර්ෂ 1300කට පසුව ඉදිකෙරුණු මහා ස්ථූප නිර්මාණය ද මෙම මහවැලි සෑය වේ. රුවන්වැලි මහා සෑ රජුන්ට කෙරෙන ගෞරවයක් වශයෙන් මෙම මහවැලි මහා සෑය ගොඩනැගුවේ රුවන්වැලි මහා සෑයට වඩා උසින් අඩි දෙකක් අඩුවන පරිදිය. මහවැලි මහා සෑ කර්මාන්තය සහමුලින්ම සම්පූර්ණ කිරීම සඳහා රුපියල් කෝටි 30 කට ආසන්නව වැයවී තිබෙනවා. ඉදිකිරීම් නිමවන ලද ස්ථූපය නිරාවරණය කිරීම 2016 ජූනි මස 20වන දින සිදුවුණා. කොත්මලේ මහවැලි මහා සෑය විද්‍යාජෝති ආචාර්ය ඒ.එන්.එස්.කුලසිංහයන්ගේ සැළැස්මකට අනුව ඉදිවිය. ", "URL": "https://www.itnnews.lk/2023/10/05/519250/", "Category": "Breaking News,දේශීය පුවත්", "Parent URL": null}