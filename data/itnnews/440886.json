{"Source": "ITN news", "Timestamp": "ඔක්තෝබර් 16, 2022 18:46", "Headline": "නාවලිපිටියේ පොහොට්ටු රැස්වීමට එරෙහිවූ සජබ 15 ක් අත්අඩංගුවට", "News Content": "දේශපාලන වශයෙන් බෙදී වෙන්නොවී එකමුතුව නැගිටින්නේ නම් බොහෝ ජයග්‍රහණ ලබාගත හැකි බව හිටපු ජනාධිපති මහින්ද රාජපක්ෂ මහතා සදහන් කරනවා. ඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණේ නාවලපිටිය ආසන සම්මේලනයට එක්වෙමින්. එක්ව නැගිටිමු තේමාව යටතේ ශ්‍රි ලංකා පොදුජන පෙරමුණේ නාවලපිටිය ආසන සම්මේලනය නාවලපිටිය නගරයේ දි පැවැත්වුණා. එම සම්මේලන සංවිධාන කළේ, පාර්ලිමේන්තු මන්ත්‍රි මහිනානන්ද අලුත්ගමගේ මහතා  විසින්.  පොදුජන පෙරමුණේ මහජන නියෝජිතයන් ඇතුලු පාක්ෂිකයන් රැසක් ආසන සම්මේලනයට එක්ව සිටිනවා. මේ අතර නාවලපිටියේ පැවති ශ්‍රී ලංකා පොදුජන පෙරමුණේ ආසන සම්මේලනයට එරෙහිව පැවති විරෝධතාවක දී සමගි ජන බලවේගයේ නාවලපිටිය ආසන සංවිධායකවරයා ඇතුළු 15 දෙනෙකු පොලීසිය අත්අඩංගුවට ගත්තා. පොදුජන පෙරමුණු රැස්වීම මහින්දානන්ද පදනම ගොඩනැගිල්ල පැවැත්වෙන අවස්ථාවේ විරෝධතාකරුවන් පිරිසක් පෝස්ටර් ප්‍රදර්ශනය කරමින් ඊට විරෝධය පළකළා. මේ හේතුවෙන් ප්‍රදේශයේ ආරක්ෂාව ද දැඩිකර තිබුණා. සමගි ජන බලවේගයේ ආසන සංවිධායක සසංක සම්පත් සංජීව සහ පොලීසිය අතර උණුසුම් වචන හුවමාරුවක් ඇතිවූ අතර එහිදී ඔහු ඇතුළු 15 දෙනෙකු අත්අඩංගුවට ගැණුනා. ප්‍රකාශ ලබාගැනීමෙන් පසු මොවුන් අධිකරණයට ඉදිරිපත් කරන බව නාවලපිටිය පොලීසිය ප්‍රකාශ කළා. මේ අතර මේ සම්බන්ධයෙන් පාර්ලිමේන්තු මන්ත්‍රී ලක්ෂ්මන් කිරිඇල්ල මහතා කොළඹදී මාධ්‍ය හමුවක් පවත්වමින් අදහස් පළකළා.   ", "URL": "https://www.itnnews.lk/2023/10/05/440886/", "Category": "Breaking News,දේශීය පුවත්", "Parent URL": null}