{"Source": "ITN news", "Timestamp": "செப்டம்பர் 29, 2022 12:24", "Headline": "இராஜாங்க அமைச்சர் சனத் நிஷாந்தவுக்கு நீதிமன்றம் அழைப்பாணை", "News Content": "இராஜாங்க அமைச்சர் சனத் நிஷாந்தவுக்கு நீதிமன்றம் அழைப்பாணை விடுத்துள்ளது. அவர் மீது நீதிமன்ற அவமதிப்பு குற்றச்சாட்டு சுமத்தப்பட்டுள்ளது. அதில் தனக்கு தண்டனை வழங்கப்படக்கூடாது என்பதற்கான காரணங்களை முன்வைக்குமாறு மேன்முறையீட்டு நீதிமன்றம் சனத் நிஷாந்தவுக்கு அறிவித்துள்ளது. ஒக்டோபர் மாதம் 13ம் திகதி நீதிமன்றில் ஆஜராகுமாறும் மேன்முறையீட்டு நீதிமன்றம் அழைப்பாணை விடுத்துள்ளது. பிரியால் சிறிசேன மற்றும் விஜித குமார ஆகிய சட்டத்தரணிகள் செய்த முறைப்பாடு, மேன்முறையீட்டு நீதிமன்ற நீதவான்களான நிஸ்ஸங்க பந்துல கருணாரத்ன மற்றும் ஆர் குருசிங்க முன்னிலையில் விசாரிக்கப்பட்டது. இதன்போதே இராஜாங்க அமைச்சர் சனத் நிஷாந்தவுக்கு அழைப்பாணை விடுக்கப்பட்டது. கடந்த ஓகஸ்ட் மாதம் 23ம் திகதி பொதுஜன பெரமுன கட்சி அலுவலகத்தில் நடத்திய ஊடகவியலாளர் சந்திப்பின்போது சனத் நிஷாந்த நீதிமன்றத்தை அவமதிக்கும் வகையில் கருத்து வெளியிட்டதாக மனுதாரர்கள் குற்றம் சுமத்தியுள்ளனர். போராட்டத்தில் ஈடுபட்டவர்களுக்கு நீதிமன்றில் வழங்கப்பட்ட பிணை தொடர்பில் சனத் நிஷாந்த விமர்சனம் வெளியிட்டிருந்தார். அவரது கருத்துக்கள் நீதிமன்றத்தை அவமதிக்கும் வகையில் அமைந்துள்ளதாகவும், சட்டத்தின் ஆதிக்கத்தை சவாலுக்கு உட்படுத்தும் வகையில் காணப்படுவதாகவும் மனுதாரர்கள் தமது மனுவில் சுட்டிக்காட்டியுள்ளனர். சனத் நிஷாந்த நீதிமன்றத்தின் நம்பிக்கையை சீர்குலைக்கும் வகையில் செயற்பட்டுள்ளதாகவும் மனுதாரர்கள் குறிப்பிட்டுள்ளனர். இதனால் அரசியல் யாப்பின் 105வது சரத்தின் 3வது பிரிவின் கீழ் நீதிமன்றத்தை அவமதித்துள்ள சனத் நிஷாந்தவுக்கு எதிராக நடவடிக்கை எடுக்குமாறு மனுதாரர்கள் மேன்முறையீட்டு நீதிமன்றில் மனுதாக்கல் செய்துள்ளனர். ", "URL": "https://www.itnnews.lk/2023/10/05/437795/", "Category": "Breaking News,தேசிய செய்திகள்", "Parent URL": null}