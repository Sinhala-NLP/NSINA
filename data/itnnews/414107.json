{"Source": "ITN news", "Timestamp": "மே 30, 2022 13:11", "Headline": "பாத்திமாவின் கொலை தொடர்பில் தந்தையின் நண்பர் மீது சந்தேகம்..", "News Content": "பண்டாரகம – அட்டுளுகம பாத்திமா ஆயிஷா சிறுமியின் கொலை தொடர்பில் அவரது தந்தையும் நண்பரிடம் நீண்ட விசாரணைகள் முன்னெடுக்கப்பட்டுள்ளதாக மனித கொலை தொடர்பான குற்ற விசாரணை பிரிவு தெரிவித்துள்ளது. 32 வயதுடைய அவர் தொடர்பில் சந்தேகத்திற்கிடமாக தகவல்கள் பல உறுதிப்படுத்தப்பட்டுள்ளதாகவும் பொலிஸார் தெரிவித்துள்ளனர். பண்டாரகம அட்டுளுகம பிரதேசத்தில் பாத்திமா ஆயிஷா எனும் சிறுமி கடந்த 27ம் திகதி முற்பகல் காணாமல் போனதையடுத்து பொலிஸார் மற்றும் பிரதேசவாசிகள் இணைந்து தேடுதல் நடவடிக்கையினை முன்னெடுத்திருந்தனர். இதனையடுத்து நேற்று முன்தினம் அவரது வீட்டுக்கு அருகில் உள்ள சதுப்பு நிலமொன்றை சோதனைக்குட்படுத்திய போது அங்கிருந்த சிறுமி பாத்திமா ஆயிஷாவின் சடலம் கண்டெடுக்கப்பட்டது. வேறு இடமொன்றில் வைத்து சிறுமி கொலை செய்யப்பட்டு அவரது உடல் குறித்த சதுப்பு நிலத்தில் வீசப்பட்டிருக்கலாம் என பொலிஸார் சந்தேகம் வெளியிட்டுள்ளனர். சம்பவம் தொடர்பான நீதவான் விசாரணை பதில் நீதவான் இந்திராணி உடவத்தவினால் முன்னெடுக்கப்பட்டது. இது குறித்து 22 பேரிடம் இதுவரை வாக்குமூலம் பெறப்பட்டுள்ளது. சிறுமியின் கொலை தொடர்பில் அவரது தந்தையின் நண்பர் குறித்து பொலிஸார் கூடிய அவதானம் செலுத்தியுள்ளனர். அவரிடம் தொடர்ந்தும் விசாரணைகள் முன்னெடுக்கப்பட்டுள்ளதாக பொலிஸார் தெரிவித்துள்ளனர். 32 வயதுடைய குறித்த நபர் சிறுமியின் குடும்ப உறுப்பினர்களுடன் நெருங்கி செயற்பட்டதாக தெரியவந்துள்ளது. சிறுமியின் சடலம் பாணந்துறை ஆதார வைத்தியசாலையில் வைக்கப்பட்டுள்ளதோடு, பிரேத பரிசோதனைகள் இன்று இடம்பெறவுள்ளன. சடலம் தொடர்பான பரிசோதனைகள் நிறைவடைந்ததன் பின்னர் இறுதி கிரியைகளை நடத்துவதற்கு நடவடிக்கை எடுக்கப்பட்டுள்ளது. கொலை சம்பவம் தொடர்பான விசாரணைகளை குற்றப்புலனாய்வு திணைக்களத்திடம் ஒப்படைக்குமாறு பொலிஸ் மா அதிபர் உத்தரவிட்டுள்ளார். அதற்கமைய விசேட பொலிஸ் குழுக்கள் பல அமைக்கப்பட்டு விசாரணைகள் முன்னெடுக்கப்பட்டுள்ளதோடு, களுத்துறை குற்றவிசாரணை பிரிவு, பண்டாரகம பொலிஸார், களுத்துறை குற்றவிசாரணை பிரிவின் ஒத்துழைப்பும் விசாரணைக்கென பெறப்பட்டுள்ளது. ", "URL": "https://www.itnnews.lk/2023/10/05/414107/", "Category": "Breaking News,தேசிய செய்திகள்", "Parent URL": null}