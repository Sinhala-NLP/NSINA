{"Source": "ITN news", "Timestamp": "සැප්තැම්බර් 10, 2021 12:02", "Headline": "කොරෝනා එන්නත් මාත්‍රා දෙකම ගත් පිරිස කෝටිය ඉක්මවයි", "News Content": "කොරෝනාවට එරෙහි එන්නත් මාත්‍රා දෙකම ලබාගත්ත පිරිස කෝටිය ඉක්මවා ගොස් තිබෙනවා. පිට පිටම දෙවන සතියටත් එන්නත්කරණයෙන් ශ්‍රී ලංකාව ලෝකයෙන්ම පළමු ස්ථානය ගෙන තිබෙනවා. එන්නත්කරණයද අද දිනයේ දිවයින පුරා මධ්‍යස්ථාන 357 කදී සිදුකෙරෙනවා. කොළඹ දිස්ත්‍රික්කයේ මධ්‍යස්ථාන 27 ක් ගම්පහ මධ්‍යස්ථාන 31 ක් හා කළුතර මධ්‍යස්ථාන 32 ක් ක්‍රියාත්මකයි. කොරෝනාවට එරෙහි කුමන හෝ එන්නතක පළමු මාත්‍රාව ලබා ගත් පිරිස එක්කෝටි තිස් දෙලක්ෂ හැටහතර දහස් අටසිය හයයි. එහි දෙවන මාත්‍රාව එක්කෝටි දෙලක්ෂ එකොලොස් දහස් පන්සිය තිස්හත් දෙනෙකු ලබා ගෙන තිබෙනවා. කොවිෂීල්ඩ් එන්නතේ පළමු මාත්‍රාව දාහතර ලක්ෂ විසිහය දහස් හාරසිය හැටනව දෙනෙකු ලබා ගෙන තිබෙනවා. එහි දෙවන මාත්‍රාව ලබා ගත් පිරිස 889,110 ක් වනවා. සයිනොෆාම් එන්නතේ පළමු මාත්‍රාව එක්කෝටි හාරලක්ෂ අනූහය දහස් දෙසිය පනස් තුන් දෙනෙකු ද එහි දෙවන මාත්‍රාව අසූතුන් ලක්ෂ දහඅට දහස් තුන්සිය හැට අට දෙදෙනෙකු ද ලබා ගත්තා. ස්පුට්නික් වී එන්නතේ පළමු මාත්‍රාව 159,089 දෙනෙකු ද දෙවන මාත්‍රාව 43450 දෙනෙකු ද ලබා ගත් බවයි සෞඛ්‍ය අමාත්‍යාංශය සදහන් කරන්නේ. ෆයිසර් එන්නතේ පළමු මාත්‍රාව 410,224 දෙනෙකු හා එහි දෙවන මාත්‍රාව 237,163 දෙනෙකු ලබා ගෙන අවසන්. මෝඩර්නා එන්නතේ පළමු මාත්‍රාව ලබා ගත් පිරිස 772,771 දෙනෙකු වන අතර එහි දෙවන මාත්‍රාව ලබා ගත් පිරිස 723,446 ක් වනවා. නිරන්තර වෙනස්වීම්වලට ලක්වෙමින් පවතින කොරෝනා වයිරසයෙන් ආරක්ෂාවීමට නම් එන්නත ලබාගැනීම අත්‍යවශ්‍ය බවයි කොළඹ විශ්වවිද්‍යාලයේ ප්‍රසව හා නාරිවේද අංශයේ මහාචාර්ය හේමන්ත සේනානායක මහතා ප්‍රකාශ කරන්නේ. වයස අවුරුදු 20 ත් 30 ත් අතර සීමාවේ පසුවන තරුණ පිරිසට එන්නත් ලබාදීම දිවයිනේ ප්‍රදේශ කිහිපයකදීම සිදුවනවා. කළුතර පන්විල හේනවත්ත ශ්‍රී මුණසිංහ බෝධිරාජ විහාරස්ථානයේදී ද එක් වැඩසටහනක් ක්‍රියාත්මක කෙරුණා. යුද හමුදාව මේ සදහා සිය දායකත්වය ලබාදුන්නා. දියත උයනේ සහ විහාර මහාදේවි උද්‍යාන පරිශ්‍රයේ දී කොරෝනා එන්නත් ලබාදීම අද දිනයේත් සිදුකෙරෙනවා. වයස අවුරුදු 30 ට වැඩි ඕනෑම අයෙකුට ද මෙම ස්ථානවලින් එන්නත් ලබාගත හැකියි. ගෙයින් ගෙට ගොස් එන්නත් ලබාදීමේ වැඩසටහනක් මොරටුව ප්‍රදේශයේ ක්‍රියාත්මක කෙරුණා. බස්නාහිර පළාත් සෞඛ්‍ය අමාත්‍යාංශය මගින් එය ක්‍රියාවට නංවා තිබෙනවා.     ", "URL": "https://www.itnnews.lk/2023/10/05/361517/", "Category": "දේශීය පුවත්", "Parent URL": null}