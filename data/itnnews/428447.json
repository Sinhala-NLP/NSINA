{"Source": "ITN news", "Timestamp": "අගෝස්තු 12, 2022 11:22", "Headline": "අද දහවල් පෙරහැරෙන් පසු ඇසල පෙරහැර මංගල්‍යය නිමා වෙයි", "News Content": "මහනුවර ඓතිහාසික ඇසල පෙරහැර මංගල්‍යයේ අවසන් රන්දෝලි පෙරහැර ඊයේ රාත්‍රියේ වීදි සංචාරය කෙරුණා. දන්ත ධාතූන්වහන්සේ හා බැදුනු චිරාගත සම්ප්‍රදායානුකූලව සෙංකඩගල ඇසල පෙරහැර මංගල්‍යය පැවැත්වෙනවා. ඊයේ පස්වරු 6.35ට යෙදුණු සුබ මොහොතින් පෙරහැර පිටත්වීම සිදු කෙරුණා. දළදා වහන්සේ වැඩම කරවීම ශ්‍රී දළදා මාලිගාවේ ඉන්දිරාජා ඇතු සිදු කළා. දෑලේ ගමන්කළේ මියන් රාජා හා බුරුම රාජායි. ජනාධිපති රනිල් වික්‍රමසිංහ මහතා මහනුවර රැජින හෝටලයේ සිට පෙරහැර නැරඹීමට එක් වුණා. මහජනතාව සදහා ඇසල පෙරහැර මංගල්‍යය මෙවර විවෘත කෙරුණේ වසර 3 කට පසුවයි. විශාල ජනතාවක් පෙරහැර නැරඹීමට එක්ව සිටියා. අද උදෑසන දියකැපීම සිදු වුණා.ඒ ගැටඹේ  දිය කපපනා ගංතොටේදීයී. විචිත්‍රවත් රන්දෝලි පෙරහැර වීදි සංචාරය කර පෙරහැර කරඩුව අස්ගිරිය ගෙඩිගේ විහාරස්ථානයේ තැන්පත් කිරීමෙන් පසු සිව් මහා දේවාල මගින් දිය කැපීම සාමාන්‍ය ක්‍රමයයි. ඒ අනුව අද අලුයම 5.50 ට යෙදුණු සුබ මොහොතින් දිය කැපීම සිදු කෙරුණා. එමෙන්ම අද දහවල් පැවැත්වෙන පෙරහැරෙන් පසු පෙරහැර මංගල්‍යය නිමාවට පත් වෙනවා. පෙරහැර සාර්ථකව නිමා කළ බවට ප්‍රදීප් නිලංග දෑල මහතා ජනාධිපතිතුමා වෙත නිල වශයෙන් දැනුම්දීම සිදු වන්නේ අද පස්වරුවේයි.       ", "URL": "https://www.itnnews.lk/2023/10/05/428447/", "Category": "දේශීය පුවත්", "Parent URL": null}