{"Source": "ITN news", "Timestamp": "ජූලි 30, 2022 18:47", "Headline": "සර්වපාක්ෂික ආණ්ඩුවක් පිහිටුවා රට ගොඩනගන බව ජනපති අවධාරණය කරයි", "News Content": "සියලු දේශපාලන පක්ෂ එක්කර ගනිමින් සර්වපාක්ෂික ආණ්ඩුවක් පිහිටුවා රට මුහුණපා ඇති සමාජ, ආර්ථික හා දේශපාලන අභියෝග ජය ගැනීම සඳහා නව මාවතක ගමන් කිරීම තම අරමුණ බව ජනාධිපති රනිල් වික්‍රමසිංහ මැතිතුමා පැවසීය. රට ගොඩනැගීම සඳහා දියත් කරන එම වැඩපිළිවෙලේදී මහා සංඝරත්නයේ අවවාද,  අනුශාසනා නොමදව අපේක්ෂා කරන බව  ජනාධිපතිතුමා සඳහන් කළේ අද (30) පස්වරුවේ මල්වතු මහා නායක අතිපූජ්‍ය තිබ්බටුවාවේ ශ්‍රී සුමංගල නාහිමි ප්‍රමුඛ මහා සංඝරත්නය බැහැ දකිමිනි. ජනාධිපති ධූරයට පත්වීමෙන් පසු සාම්ප්‍රදායනුකූලව ජනාධිපති රනිල් වික්‍රමසිංහ මැතිතුමා අද (30) මල්වතු, අස්ගිරි මහා නා හිමිවරුන්, අනුනායක හිමිවරුන් ප්‍රමුඛ කාරක සංඝ සභික මහා සංඝරත්නය බැහැ දැක ආශිර්වාද ලබා ගත්තේය. මල්වතු මහා විහාරයීය උපෝසථාගාරය වෙත රැස්ව සිටී මල්වතු පාර්ශ්වයේ මහා නායක හිමි ප්‍රමුඛ අනුනායක හිමිවරුන් සහ කාරක සංඝ සභික භික්ෂුන් වහන්සේ සාම්ප්‍රදායානුකූලව ආගමික වතාවත් සිදු කරමින් ජනාධිපතිතුමාට ආශිර්වාද පළ කළහ. එහිදී කෙටි අනුශාසනාවක්  කරමින් මල්වතු මහා විහාරයීය කාරක සංඝ සභික රාජකීය පණ්ඩිත අතිපූජ්‍ය මහවෙල රතනපාල හිමිපාණන් වහන්සේ සඳහන් කළේ  ආර්ථිකය යළි ප්‍රකෘතිමත් කර රට සංවර්ධනය කරා ගෙන යාමට ජනාධිපති රනිල් වික්‍රමසිංහ මැතිතුමාට ශක්තිය ඇති බවයි. ජාතික තලයේ සහ ජාත්‍යන්තරයේ කීර්තියක් අත්කරගත් පරිනත, දක්ෂ දේශපාලනඥයෙකු වන එතුමා මහජනතාව මුහුණ දී ඇති දෛනික ගැටලුවලට කඩිනමින් විසඳුම් ලබාදී රටට අවශ්‍ය සමාජ, ආර්ථික, දේශපාලන වෙනස්කම් සිදු කරනු ඇතැයි මහා සංඝරත්නය විශ්වාස කරන බව ද උන්වහන්සේ සඳහන් කළහ. අනතුරුව මල්වතු මහා විහාරයේ දී  මල්වතු පාර්ශ්වයේ මහා නායක අතිපූජ්‍ය තිබ්බටුවාවේ ශ්‍රී සුමංගල නායක හිමිපාණන් වහන්සේ බැහැ දුටු ජනාධිපතිතුමා උන්වහන්සේගේ  සුව දුක් විමසීය. අස්ගිරි මහා විහාරය වෙත ද පැමිණි ජනාධිපති රනිල් වික්‍රමසිංහ මැතිතුමාට  අස්ගිරි මහා විහාරයීය මංගල උපෝසථාගාරය වෙත රැස්ව සිටී අස්ගිරි පාර්ශ්වයේ මහා නායක හිමිපාණන්, අනුනායක හිමිවරුන් ප්‍රමුඛ කාරක සංඝ සභික භික්ෂුන් වහන්සේ සෙත් පිරිත් සජ්ජායනා කර  ආශිර්වාද කළහ. අස්ගිරි පාර්ශ්වයේ මහා නායක අතිපූජ්‍ය වරකාගොඩ ශ්‍රී ඥානරතන හිමිපාණන් වහන්සේ  බැහැදුටු ජනාධිපතිතුමා උන්වහන්සේගේ   සුවදුක් විමසමින් කෙටි පිළිසඳරක නිරත විය. එක්සත් ජාතික පක්ෂයේ නියෝජ්‍ය නායක, ජනාධිපති ජ්‍යෙෂ්ඨ උපදේශක රුවන් විජයවර්ධන මහතා ඇතුලු පිරිසක් මෙම අවස්ථාවන්ට එක්ව සිටියහ.     ", "URL": "https://www.itnnews.lk/2023/10/05/425912/", "Category": "දේශීය පුවත්", "Parent URL": null}