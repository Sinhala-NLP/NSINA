{"Source": "ITN news", "Timestamp": "அக்டோபர் 12, 2021 09:51", "Headline": "நேற்றைய தினம் கொவிட் தொற்றாளர்களாக 691 பேர் பதிவு", "News Content": "நாட்டில் நேற்றைய தினம் கொவிட் – 19 வைரஸ் தொற்றாளர்களாக 691 பேர் இனங்காணப்பட்டுள்ளதாக இராணுவ தளபதி ஜெனரல் ஷவேந்த்ர சில்வா தெரிவித்துள்ளார். குறித்த எண்ணிக்கையுடன் நாட்டில் பதிவாகியுள்ள மொத்த கொவிட் தொற்றாளர்களின் எண்ணிக்கை 5 இலட்சத்து 27 ஆயிரத்து 64ஆக உயர்வடைந்துள்ளது. இந்நிலையில் அவர்களில் 4 இலட்சத்து 80 ஆயிரத்து 499 பேர் தொற்றிலிருந்து குணமடைந்துள்ளனர். தொடர்ந்தும் 33 ஆயிரத்து 211 பேர் கொவிட் தொற்றாளர்களாக சிகிச்சை பெற்று வருவதாக சுகாதார மேம்பாட்டு பணியகத்தின் புள்ளிவிபரத்தரவுகளில் குறிப்பிடப்பட்டுள்ளது. நேற்றைய தினம் அறிவிக்கப்பட்ட 23 கொவிட் மரணங்களுடன் நாட்டில் பதிவாகியுள்ள கொவிட் மரணங்களின் எண்ணிக்கை 13 ஆயிரத்து 354 ஆக காணப்படுகின்றது. தொற்றாளர்களின் எண்ணிக்கை மற்றும் மரண வீதம் குறைவடைந்துள்ள போதும், முழுமையாக கொவிட் அபாயம் நீங்கவில்லை என சுகாதார தரப்பினர் அறிவுறுத்தியுள்ளனர். பொதுமக்கள் தொடர்ச்சியாக உரிய சுகாதார வழிமுறைகளை பின்பற்றி செயற்பட வேண்டுமெனவும் அறிவுறுத்தப்பட்டுள்ளது. ", "URL": "https://www.itnnews.lk/2023/10/05/368615/", "Category": "Breaking News,தேசிய செய்திகள்", "Parent URL": null}