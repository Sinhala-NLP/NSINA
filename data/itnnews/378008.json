{"Source": "ITN news", "Timestamp": "නොවැම්බර් 23, 2021 11:12", "Headline": "පළිබෝධනාශක රෙජිස්ට්‍රාර්වරයාගේ වැඩ තහනම් කෙරේ", "News Content": "ග්ලයිෆොසෙට් ඇතුළු පළිබෝධනාශක වර්ග 5ක් ප්‍රදේශ කිහිපයක විකිණීම හා භාවිතය තහනම් කරමින් නිකුත් කර තිබූ ගැසට් පත්‍රය අවලංගු කළ පළිබෝධනාශක රෙජිස්ට්‍රාර්වරයාගේ වැඩ තහනම් කර තිබෙනවා. 2014 වසරේ දෙසැම්බර් මස 22 වන දින එවකට පළිබෝධනාශක රෙජිස්ටාර්වරයා එම ගැසට් නිවේදනය නිකුත් කර තිබුණා. ඒ අනුව ග්ලයිෆොසේට්, ප්‍රොපනිල්, කාබරිල්, ක්ලෝෆයිරිපොස්, කාබොෆියුරාන් නැමැති පළිබෝධනාශක වර්ග 5 ප්‍රදේශ කිහිපයක භාවිතය, විකිණීම සඳහා ඉදිරිපත් කිරීම සහ අලෙවිය මේ අනුව තහනම් වුණා. අනුරාධපුර, පොළොන්නරුව, කුරුණෑගල, මොනරාගල දිස්ත්‍රික්කය තුළ සහ කන්දකැටිය යන ප්‍රාදේශීය ලේකම් කොට්ඨාශ තුළ මෙම පළිබෝධනාශක භාවිතය තහනම් කෙරුණා. කෙසේවෙතත් නව ගැසට් නිවේදනයක් නිකුත් කරමින් වත්මන් පළිබෝධනාශක රෙජිස්ටාර්වරයා මෙතෙක් ක්‍රියාත්මක වූ ගැසට් නිවේදනය අවලංගු කළා. මේ අතර පළිබෝධනාශක රෙජිස්ට්‍රාර්වරයා වහාම ක්‍රියාත්මක වන පරිදි තනතුරෙන් ඉවත් කිරීමට පියවර ගත් බව කෘෂිකර්ම අමාත්‍යවරයාගේ මාධ්‍ය ලේකම්වරයා සදහන් කරනවා. ඒ අනුව අදාළ රෙජිස්ට්‍රාර්වරයා 2021.11.01 දින නිකුත් කළ ගැසට් නිවේදනය බලරහිත කරන බවත් ඔහුට එරෙහිව විනයානුකූල පරීක්ෂණයක් පවත්වන බවත් කෘෂිකර්ම අමාත්‍ය මහින්දානන්ද අලුත්ගමගේ මහතා සදහන් කරනවා.     ", "URL": "https://www.itnnews.lk/2023/10/05/378008/", "Category": "දේශීය පුවත්", "Parent URL": null}