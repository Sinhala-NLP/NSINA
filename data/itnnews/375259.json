{"Source": "ITN news", "Timestamp": "නොවැම්බර් 10, 2021 16:34", "Headline": "බන්ධනාගාරගත රැඳවූවන් හා ඥාතීන් සම්බන්ධ කිරීමට ඊ විසිට් නමින් නව සංකල්පයක්", "News Content": "බන්ධනාගාරගත රැදවූවන් හා ඥාතීන් සම්බන්ධ කිරීම සදහා ඊ විසිට් නමින් නව සංකල්පයක් හදුන්වා දී තිබෙනවා. අන්තර්ජාල වීඩියෝ තාක්ෂණය යොදා ගනිමින් මෙම වැඩපිළිවෙළ ක්‍රියාත්මකයි. බන්ධනාගාරයත්, නිවසත් යා කෙරෙන පරිදි මෘදුකාංගයක් මගින් ඊ විසිට් වැඩසටහන ක්‍රියාත්මක කෙරෙනවා. ඊ මේල් තාක්ෂණය ඔස්සේ ලියාපදිංචිවීමෙන් ඥාතීන්ට රැදවූවන් සමග සම්බන්ධ වීමට හැකි බවයි බන්ධනාගාර දෙපාර්තමේන්තුව සදහන් කළේ. මීට අමතරව ඥාතීන් බැලීම සදහා කලින් වේලාවක් වෙන් කර ගැනීමටද මෘදුකාංගය මගින් හැකි වනවා. ජනාධිපති ගෝඨාභය රාජපක්ෂ මැතිතුමාගේ සෞභාග්‍යයේ දැක්ම ප්‍රතිපත්ති ප්‍රකාශයේ සදහන් පරිදි අධිකරණ පද්ධතිය සහ ඊට අදාළ ආයතන ඩිජිටල්කරණය කිරීමේ වැඩපිළිවෙළේ කොටසක් ලෙස මෙම වැඩසටහන ද ක්‍රියාත්මක කර තිබෙන බව බන්ධනාගාර කොමසාරිස් ජෙනරාල් තුෂාර උපුල්දෙණිය මහතා සදහන් කළා. ඊ විසිට් මෘදුකාංගය නිෂ්පාදනය කර ඇත්තේ බන්ධනාගාර දෙපාර්තමේන්තුවේ තොරතුරු තාක්ෂණ අංශයයි. අධිකරණ අමාත්‍ය අලි සබ්රි මහතාගේ මගපෙන්වීම යටතේ නව වැඩසටහන ක්‍රියාත්මක කෙරුණා.     ", "URL": "https://www.itnnews.lk/2023/10/05/375259/", "Category": "දේශීය පුවත්", "Parent URL": null}