{"Source": "ITN news", "Timestamp": "අගෝස්තු 28, 2023 09:16", "Headline": "දිස්ත්‍රික්ක 9ක උණුසුම් දර්ශකය ඉහළට", "News Content": "අද දිනයේ දී දිස්ත්‍රික් නවයක උණුසුම් දර්ශකය ඉහළ යාමත් සමඟ සිරුරට දැනෙන දැඩි උණුසුමක් පැවතීම හේතුවෙන් ඒ පිළිබඳ අවධානයෙන් කටයුතු කරන ලෙස කාලගුණ විද්‍යා දෙපාර්තමේන්තුව දැනුම් දෙනවා. ඇතැම් ස්ථානවල උණුසුම් දර්ශකය සෙල්සියස් අංශක 39ත්,  45ත් දක්වා ඉහළ යන බවයි එම දෙපාර්තමේන්තුව පෙන්වා දෙන්නේ. දිවයිනේ ප්‍රදේශ රැසකට තවදුරටත් නියඟය හේතුවෙන් දැඩි බලපෑම් එල්ලවී තිබෙනවා. මේ වනවිට පවුල් 84,643ක් පීඩාවට පත්ව ඇති අතර පුද්ගලයින් 291,715 දෙනෙකු බලපෑමට ලක්ව සිටිනවා. දිවයිනේ බොහෝ පළාත්වලට මිනිස් සිරුරට දැනෙන උෂ්ණත්වයේ ඉහළ යාමක් වාර්තා වන බැවින් එම තත්ත්වය අවම කර ගැනීමට සෞඛ්‍ය උපදෙස් පිළිපදින ලෙස ආපදා කළමනාකරණ මධ්‍යස්ථානය ඉල්ලීමක් කරනවා. මුලතිව්,  වව්නියාව,  ත්‍රිකුණාමලය,  අනුරාධපුර,  පොලොන්නරුව,  මඩකලපුව, අම්පාර,  බදුල්ල සහ මොනරාගල යන දිස්ත්‍රික්කවල උණුසුම් දර්ශකය අද දිනයේ ඉහළ අගයක් ගන්නා බව කාලගුණ විද්‍යා දෙපාර්තමේන්තුව පවසනවා. එය සිරුරට දැනෙන අගයක් බැවින් විමසිලිමත් විය යුතු බවයි එම දෙපාර්තමේන්තුව දැනුම් දෙන්නේ. සූර්යා දකුණුට ගමන් කිරීමේ දී අද සිට සැප්තැම්බර් 7 වනදා දක්වා ශ්‍රී ලංකාව ආසන්න අක්ෂාංශ වලට සෘජුවම ඉහළින් පවතින අතර අද දහවල් 12.11ට කොවිලන් තුඩුව සහ යාපනය මල්ලාකම් ප්‍රදේශවලට හිරු මුදුන්ව පවතිනවා. මෙම දැඩි උණුසුමෙන් ආරක්ෂාවීම සදහා ප්‍රමාණවත් ජලය පානය කිරීම,  සෙවන සහිත ස්ථානවල රැදී සිටීම මෙන්ම කුඩා දරුවන්,  වැඩිහිටියන් සහ රෝගී පුද්ගලයින් පිළිබද වැඩි අවදානයක් යොමු කිරීම වැදගත් වනවා.     ", "URL": "https://www.itnnews.lk/2023/10/05/511402/", "Category": "Breaking News,දේශීය පුවත්,ප්‍රධාන පුවත", "Parent URL": null}