{"Source": "ITN news", "Timestamp": "ජනවාරි 14, 2022 09:47", "Headline": "තෛපොංගල් උත්සවය අදයි", "News Content": "තෛපොංගල් උත්සවය අදට යෙදී තිබෙනවා.ශි‍්‍ර ලංකා වාසී සහ ලෝක වාසී හින්දු බැතිමතුන් සියලු දෙනා තෛපොංගල් උත්සවය සැමරීමට එක්වනවා. ස්වභාධර්මයට කෘතගුණ සැලකිම තෛපොංගල් උත්සවයේ ප‍්‍රධාන අරමුණක්. පොංගල් යන දමිළ වචනයේ අදහස වන්නේ “උතුරා යාම නැතිනම් පිටාර ගැලීමයි”. මැටි කළයක කිරි උතුරා යාමට සැලැස්වීම අනාගත සෞභාග්‍යයේ සළකුණක් ලෙස හින්දු ජනතාව සලකයි. හින්දු භක්තිකයන් තම පළමු අස්වැන්න සූර්යයාට පුජා කිරීම මෙම සුර්ය මංගල දිනයේ දී සිදු කරයි. මෙම උත්සවය සෞභාගය සහ ස්තුති කිරීම හා බැදී පවතින අතර තම අස්වැන්න සරු විමට උපකර කළ වර්ෂාව, සූර්යයා හා ගොවි සතුන්ට ස්තූති කිරීම සඳහා මෙම උත්සවය පවත්වනු ලැබේ. ‘භෝඝි’ ලෙස හදුන්වන උත්සවයේ පළමු දින, ජනතාව තමන් පාවිච්චි කරන ලද පැරනි වස්ත්‍ර හා රෙදිපිළි පුළුස්සා පැරණි වසරේ අවසානය සනිටුහන් කිරීමත් සමගින්ම නව තායි වසර පිළිගැනීම ද සමරනු ලබයි. පොංගල් යනුවෙන් හැඳින්වෙන දෙවන දින මෙම සැමරුමේ ප්‍රධාන දිනය වන අතර මෙදින සමරනු ලබනුයේ අලුත් මුට්ටියක බත් , හකුරු හා නැවුම් එළකිරි උතුරා පිසගෙන එම ආහාර සහ පළතුරු රසකැවිලි ආදියෙන් හිරු දෙවියන් පිදීමෙනි. හරිත කෘෂිකර්මාන්තයක් සඳහා වන ජාතික ප්‍රතිපත්තිය සාර්ථක කර ගැනීම සඳහා මෙවර තෛපොංගල් සමයෙන් ලැබෙන්නේ දැඩි උද්යෝගයක් බව ජනාධිපති ගෝඨාභය රාජපක්ෂ මැතිතුමා පවසනවා.තෛපොංගල් දිනය වෙනුවෙන් විශේෂ පණිවුඩයක් නිකුත් කරමිනුයි ජනාධිපතිතුමා මේ බව සඳහන් කළේ.කෘෂි ආර්ථිකය මත පදනම් වූ සංස්කෘතියකට උරුමකම් ඇති ශ්‍රී ලාංකීය ජනතාව තෛපොංගල් උලෙළ දෙස බලා සිටින්නේ අප්‍රමාණ ගෞරවයකින් බවද ජනාධිපතිතුමාගේ පණිවුඩයේ දැක්වෙනවා. සශ්‍රීක කෘෂිකර්මාන්තය රැකදුන් සූර්ය දෙවියන්ට කෘතවේදීත්වය පල කරන තෛපොංගල් උලෙල හින්දු බැතිමතුන්ගේ සුවිශේෂ ආගමික හා සංස්කෘතික මංගල්‍යක්. ලොව පුරා වෙසෙන හින්දු බැතිමතුන් සමඟ තෛපොංගල් උලෙල සැමරීම වෙනුවෙන් කැපවී සිටින ශ්‍රී ලාංකික හින්දු බැතිමතුන්ට ද ඉමහත් සතුටින් සිය සුබපැතුම් එක්කර සිටින බව ජනාධිපතිතුමා පවසනවා. තෛපොංගල් දිනය වෙනුවෙන් පණිවුඩයක් නිකුත් කරන අග්‍රාමාත්‍ය මහින්ද රාජපක්ෂ මහතා සඳහන් කරන්නේ සෞභාග්‍යවත් දේශයක් ලෙස ලොවට පිය නැගීම සඳහා වූ උදාර අරමුණ සාක්ෂාත් කරගැනීමේදී තෛපොංගල් දිනය අර්ථවත් වන බවයි. තෛපොංගල් උත්සවයේදී කෘත ගුණ සැළකීම කෙරෙහි ලැබෙන්නේ විශේෂ ස්ථානයක් බවයි අග්‍රාමාත්‍යවරයාගේ පණිවුඩයේ දැක්වෙන්නේ.තෛපොංගල් සමය තුළ ලොව පුරා දෙමළ ජනතාවගේ ආගමික සමාජීය හා සංස්කෘතික බැදීම් විදහාපෑමක් සිදු වන බවද අග්‍රාමාත්‍යවරයා පවසනවා. පණිවුඩයක් නිකුත් කරන විපක්ෂනායක සජිත් ප්‍රේමදාස මහතා පවසන්නේ සොබාදහමට වඩා වඩාත් සමීපවීමේ අවශ්‍යතාව දැඩිව දැනෙමින් තිබෙන වකවානුවක සොබාදාහම හා බැදුනු තෛපොංගල් වැනි සංස්කෘතික උත්සව වඩා අර්ථවත්භාවයක් ගන්නා බවයි. අනෝන්‍ය සුහදතාව , ආගන්තුක සත්කාරය , මිත්‍රත්වය , සංහිදියාව වැනි දේ ශක්තිමත් කිරීමට තෛපොංගල් සමය ඉවහල් වන බව විපක්ෂ නායකවරයා සඳහන් කරනවා. මේ අතර ස්වාධීන රූපවාහිනී මාධ්‍ය ජාලයේ වසන්තම් එෆ් එම් ගුවන්විදුලි නාලිකාවද තෛපොංගල් උත්සවය වෙනුවෙන් විශේෂ සැමරුම් වැඩසටහනක් සංවිධාන කළා. ඒ යාපනයේ සංඝානිශෙන්ගාඩි පඩෙයි මහාදේව පිල්ලෙයාර් කෝවිල් පරිශ්‍රයේදීයි. උදෑසන කිරි උතුරුවා සූර්ය නමස්කාරය සිදු කොට ආශිර්වාද ලබා ගැනීම එහිදී සිදුවුණා. හින්දු ආගමික සංස්කෘතික අංගවලට මුල්තැන දෙමින් උත්සවයක් ද සංවිධාන කර තිබූ අතර ඊට සහභාගී වූ දරු දැරියන්ට ත්‍යාග ප්‍රදානය ද සිදු කෙරුණා. ස්වාධීන රූපවාහිනී මාධ්‍ය ජාලයේ සභාපති නිරෝෂන් ප්‍රේමරත්න මහතාගේ මගපෙන්වීම යටතේ වසන්තම් එෆ්එම් ගුවන්විදුලිය කළමනාකරු එම් එල් කිරුබා මහතා ඇතුළු සේවක මණ්ඩලය උත්සවයට එක්ව සිටියා.           ", "URL": "https://www.itnnews.lk/2023/10/05/388724/", "Category": "Breaking News,නවතම පුවත්", "Parent URL": null}