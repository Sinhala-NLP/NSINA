{"Source": "ITN news", "Timestamp": "මැයි 18, 2022 08:50", "Headline": "සනත් නිශාන්ත හා මිලාන් ජයතිලක අද අධිකරණය හමුවට", "News Content": "කොල්ලුපිටිය ගාලුමුවදොර විරෝධතාකරුවන්ට පහරදීමේ සිද්ධිය සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රීවරුන් වන සනත් නිශාන්ත හා මිලාන් ජයතිලක යන මහත්වරු අද අධිකරණයට ඉදිරිපත් කිරීමට නියමිතයි. සනත් නිශාන්ත හා මිලාන් ජයතිලක යන පාර්ලිමේන්තු මන්ත්‍රීවරුන් දෙදෙනා අපරාධ පරීක්ෂණ දෙපාර්තමේන්තුව මගින් ඊයේ පස්වරුවේ අත්අඩංගුවට ගනු ලැබුවා. ඔවුන්ගෙන් ඊයේ රාත්‍රියේ ප්‍රකාශ සටහන්කර ගැනීමට එම දෙපාර්තමේන්තුවේ නිලධාරීන් කටයුතු කළ අතර සැකකාර මන්ත්‍රීවරුන් දෙදෙනා අද අධිකරණයට ඉදිරිපත් කරන බවයි අපරාධ පරීක්ෂණ දෙපාර්තමේන්තුව සදහන් කළේ. අරලියගහ මන්දිරය ඉදිරිපිට දී හා ගාලුමුවදොරදී සාමකාමී විරෝධතාවේ නිරතවූවන්ට ප්‍රහාර එල්ල කිරීම සම්බන්ධයෙන් මන්ත්‍රීවරුන් දෙදෙනා ඇතුළු පිරිසකට චෝදනා එල්ල වී තිබෙනවා. මෙම සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගෙන් අපරාධ පරීක්ෂණ දෙපාර්තමේන්තුව ඊයේ ප්‍රශ්න කිරීම් කර ප්‍රකාශ සටහන් කර ගත්තා. ඔහුගෙන් පැය 10 ක පමණ කාලයක් ප්‍රශ්න කිරීම් සිදුකර ඇති බවයි වාර්තා වන්නේ. මේ අතර පසුගිය 9 වනදා කෑගල්ල නගරාධිපති පී කේ සමරසිංහ මහතාගේ නිවසට ගිනි තබා එහි තිබූ ඇත්දලයක් සොරාගෙන යාමේ සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා 25 වනදා දක්වා රක්ෂිත බන්ධනාගාර ගත කෙරුණා.   ", "URL": "https://www.itnnews.lk/2023/10/05/411905/", "Category": "දේශීය පුවත්", "Parent URL": null}