{"Source": "ITN news", "Timestamp": "දෙසැම්බර් 12, 2022 11:36", "Headline": "තැපැල් කාර්යාල කටයුතු අඩාලයි – සංකේත වැඩවර්ජනය අද මධ්‍යම රාත්‍රිය තෙක්", "News Content": "ඒකාබද්ධ තැපැල් වෘත්තීය සමිති පෙරමුණ ඊයේ පස්වරු 4ට සංකේත වැඩවර්ජනයක් ආරම්භ කළා. කෙසේ වෙතත් තැපැල් දෙපාර්තමේන්තුවේ සියලුම කාර්ය මණ්ඩල නිවාඩු අවලංගු කර ඇති බව සදහන් කරමින් තැපැල්පතිවරයා ඊයේ දිනයේදී නිවේදනයක් නිකුත් කර තිබුණා. කරුණු කිහිපයක් මුල්කර ගනිමින් ඊයේ පස්වරු 4.00ට ආරම්භ කළ මෙම වෘත්තීය ක්‍රියාමාර්ගය අද මධ්‍යම රාත්‍රී 12.00 දක්වා ක්‍රියාත්මක කෙරෙන බව ඒකාබද්ධ තැපැල් වෘත්තීය සමිති පෙරමුණ පවසනවා. කෙසේ වෙතත් තැපැල්පතිවරයා නිකුත් කළ නිවේදනයේ දැක්වෙන්නේ අතිකාල ඇතුළු ගැටලු කිහිපයකට සාධනීය විසදුම් ලබාදී තිබියදීත් ඊට එකඟතාව පළ නොකරමින් මෙම වෘත්තීය ක්‍රියාමාර්ගය ක්‍රියාත්මක කෙරෙන බවයි. මේ හේතුවෙන් සේවය පවත්වාගෙන යාමේ අවශ්‍යතා මත සියලුම කාර්ය මණ්ඩල නිවාඩු අවලංගු කරන බවයි එම නිවේදනයෙන් පෙන්වා දී ඇත්තේ. දිවයිනේ ප්‍රදේශ රැසක තැපැල් කාර්යාලවල කටයුතු අඩාල වී තිබෙනවා. ", "URL": "https://www.itnnews.lk/2023/10/05/449851/", "Category": "Breaking News,දේශීය පුවත්", "Parent URL": null}