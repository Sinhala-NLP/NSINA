{"Source": "ITN news", "Timestamp": "සැප්තැම්බර් 20, 2021 12:57", "Headline": "පුටින්ගේ එක්සත් රුසියා පක්ෂය රුසියාවේ බලය යළි තහවුරු කර ගනියි", "News Content": "දැනට නිකුත්වී ඇති ප්‍රතිඵල අනුව රුසියා පාර්ලිමේන්තු මැතිවරණයෙන් ජනාධිපති ව්ලැඩිමිර් පුටින්ගේ පාලක එක්සත් රුසියා පක්ෂය ජයග්‍රහණය ලබා තිබෙන බව විදෙස් මාධ්‍ය සදහන් කරනවා. මේ වනවිට එක්සත් රුසියා පක්ෂය ඉදිරියෙන් සිටින නමුත් ඔවුන් පසුගිය මැතිවරණත් එක්ක බලද්දි යම් පසුබෑමකට ලක්වී ඇති බවයි විචාරකයන් පවසන්නේ. දින තුනක් පුරා පැවැත්වුණු රුසියා පාර්ලිමේන්තු මැතිවරණයේ ඡන්ද විමසීම ඊයේ අවසන් වුණා. ප්‍රකාශිත ඡන්ද සංඛ්‍යාවෙන් සියයට තිස් තුනක්  දැනට ගණන් කර අවසන් වී ඇති බවයි රුසියා මැතිවරණ කොමිසම සදහන් කරන්නේ. ප්‍රකාශිත මැතිවරණ ප්‍රතිඵල වලින් සියයට හතලිස් පහක් එක්සත් රුසියා පක්ෂයට ද සියයට විසි දෙකක් කොමියුනිස්ට් පක්ෂයද හිමි කරගෙන තිබෙනවා. කෙසේ වුවද 2016 වසරේ මැතිවරණ ප්‍රතිඵලවලට සාපේක්ෂව එක්සත් රුසියා පක්ෂය යම් පසුබෑමකට ලක්ව සිටින බවයි විශ්ලේෂකයින් පෙන්වා දෙන්නේ. 2016 වසරේ දී එක්සත් රුසියා පක්ෂය සියයට පනස් හතරක ඡන්ද ප්‍රතිශතයක් හිමි කර ගත් එරට පාර්ලිමේන්තුවේ ආසන හාරසිය පනහෙන් හතරෙන් තුනක බලය හිමි කර ගැනීමට ඔවුන් සමත් වුණා. එක්සත් රුසියා පක්ෂයේ ආධාර කරුවන් ජයග්‍රහණය සැමරීමට නගරවලට රැස්ව සිටින ආකාරය මාධ්‍ය වාර්තා කළා. ජනාධිපති ව්ලැඩිමිර් පුටින්ව දැඩිව විවේචනයට ලක් කරන ඇලෙක්සි නවාල්නිට හා විපක්ෂයේ ඇතැම් පක්ෂවලට මෙවර මැතිවරණයට ඉදිරිපත් වීමට වරම් හිමි වූයේ නැහැ.     ", "URL": "https://www.itnnews.lk/2023/10/05/363793/", "Category": "ජාත්‍යන්තර පුවත්", "Parent URL": null}