{"Source": "ITN news", "Timestamp": "நவம்பர் 4, 2021 12:42", "Headline": "மேலும் 17 அத்தியாவசிய பொருட்களுக்கான உயர்ந்தபட்ச கட்டுப்பாட்டு விலை நீக்கம்..", "News Content": "17 அத்தியாவசிய பொருட்களுக்கான உயர்ந்தபட்ச கட்டுப்பாட்டு விலையை நீக்கி அதிவிசேட வர்த்தமானி அறிவித்தல் வெளியிடப்பட்டுள்ளது. பருப்பு, சீனி, பெரிய வெங்காயம், டின் மீன், பால் மா, நெத்தலி, உருளை கிழங்கு, கோதுமை மா, கருவாடு, தேங்காய், பயறு, கடலை மற்றும் கோழி இறைச்சி உள்ளிட்ட பொருட்களின் உயர்ந்தபட்ச கட்டுப்பாட்டு விலை நீக்கப்பட்டுள்ளன. 2017ம் ஆண்டு வெளியிடப்பட்ட வர்த்தமானி அறிவித்தலுக்கமைய பருப்பு ஒரு கிலோ கிராமின் விலை 159 ரூபாவாகவும், இறக்குமதி செய்யப்படும் ஒரு கிலோ நெத்தலியின் விலை 499 ரூபாவாகவும், பயறு 205 ரூபாவாகவும், உருளை கிழங்கு 115 ரூபாவாகவும், வெள்ளை சீனி 122 ரூபாவாகவும், சிவப்பு சீனி ஒரு கிலோ கிராமின் விலை 125 ரூபாவாகவும், உயர்ந்தபட்ச கட்டு;ப்பாட்டு விலையாக நிர்ணயிக்கப்பட்டிருந்தது. ஒரு கிலோ கடலையின் விலை 260 ரூபாவாகவும், செத்தல் மிளகாய் ஒரு கிலோவின் விலை 385 ரூபாவாகவும் காணப்பட்ட உயர்ந்தபட்ச கட்டுப்பாட்டு விலை புதிய வர்த்தமானி அறிவித்தலின் ஊடாக நீக்கப்பட்டுள்ளது. சந்தையின் போட்டித்தன்மையை அதிகரித்து அதனூடாக ஏற்படும் விலைக்குறைப்பின் நன்மையை பாவனையாளர்களுக்கு வழங்குவதே இதன் நோக்கமாகும். இதேவேளை இறக்குமதி செய்யப்படும் அரிசிக்கென விதிக்கப்பட்டிருந்த வரி மறுசீரமைக்கப்பட்டுள்ளது. அதற்கமைய இறக்குமதி செய்யப்படும் ஒரு கிலோ சம்பா, நாட்டாரிசி மற்றும் பச்சை அரிசிக்கென விதிக்கப்பட்டிருந்த 50 முதல் 60 ரூபா வரையான விசேட வர்த்தக பண்ட வரியை 25 சதம் வரை குறைக்க நடவடிக்கை எடுக்கப்பட்டுள்ளது. ", "URL": "https://www.itnnews.lk/2023/10/05/373886/", "Category": "Breaking News,தேசிய செய்திகள்,வணிகம்", "Parent URL": null}