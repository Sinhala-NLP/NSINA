{"Source": "ITN news", "Timestamp": "ජූනි 10, 2021 15:07", "Headline": "වැඩි මිලට අලෙවි කිරීමට සූදානම් කර තිබූ පොහොර මිටි 500ක් වටලයි", "News Content": "  වැඩි මිලට අලෙවි කිරීමට සූදානම් කර තිබූ පොහොර මිටි පන්සියයක් සගවා තිබූ ස්ථානයක් වැටලූ පාරිභෝගික කටයුතු අධිකාරිය රජයේ ස්ථාවර මිලට එම පොහොර ගොවි ජනතාවට ලබාදීමට කටයුතු කළා. පදවිය පරාක්‍රම පුර ප්‍රදේශයේ ස්ථානයකයි මෙම පොහොර තොගය සගවා තිබුණේ. පාරිභෝගික අධිකාරියේ විශේෂ වැටලීම් ඒකකය සහ පදවිය පොලීසිය ඒකාබද්ධව වැටලීම සිදුකළා. ගොවි සංවිධාන 20 ක් එක්ව වෙනත් ප්‍රදේශවලින් රැගෙන ආ පොහොර තොග වැඩි මිලට අලෙවි කිරීමට මෙම තොග සගවා තිබූ බවයි පරීක්ෂණ වලින් හෙළිවුණේ. මෙම පොහොර තොගය අදාළ ස්ථානයේදීම රජයේ සහතික මිල යටතේ ගොවි ජනතාවට ලබාදීමට පාරිභෝගික කටයුතු අධිකාරිය කටයුතු කළා.             ", "URL": "https://www.itnnews.lk/2023/10/05/341891/", "Category": "දේශීය පුවත්", "Parent URL": null}