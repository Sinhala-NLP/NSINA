{"Source": "ITN news", "Timestamp": "අගෝස්තු 24, 2023 05:02", "Headline": "අද සෞඛ්‍ය වර්ජනයක්", "News Content": "අද දිවයින පුරා රෝහල්වල සංකේත වැඩවර්ජනයක් ආරම්භ කිරීමට නියමිතව තිබෙනවා. එම වැඩවර්ජනය පෙරවරු 8 සිට ක්‍රියාත්මක වන බවයි දන්වා තිබෙන්නේ. බදවා ගැනීම් ප්‍රමාද කිරීම සහ උසස් වීම් විෂමතා ඉවත් කිරීමේ ප්‍රමාදය ඇතුළු ඉල්ලීම් 7 ක් මුල් කර ගනිමින් හෙද පරිපූරක වෛද්‍ය සේවා බල මණ්ඩලය විසින් මෙම වැඩවර්ජනය සිදු කරනවා. එයට විකිරණ තාක්ෂණවේදීන්, රසායනාගාර විද්‍යාඥ වෘත්තීකයන්, ඖෂධවේදීන්, භෞත චිකිත්සකවරුන් ඇතුළු තවත් ක්ෂේත්‍ර කිහිපයකට අදාළ නිලධාරින් එක්වන බව එම බලමණ්ඩලය සඳහන් කළා. එමෙන්ම අයිසොප්ලෝරීන් සහ සියොප්ලෝරීන් නමැති නිර්වින්දන ඖෂධ වර්ග හිඟවීම හේතුවෙන් නුවරඑළිය දිස්ත්‍රික් මහ රෝහලේ සාමාන්‍ය ශල්‍යකර්ම සිදුනොකරන බව සෞඛ්‍ය වෘත්තීය සමිති ප්‍රකාශ කළා. ඖෂධ හිගය සම්බන්ධයෙන් සෞඛ්‍ය අමාත්‍ය කෙහෙළිය රඹුක්වැල්ලගෙන් කරුණු විමසීමට සහ ඊට අදාළ ලිපියක් භාරදීමට අවශ්‍ය බව පවසමින් යුක්තිය උදෙසා කාන්තාවෝ සංවිධානයද ඊයේ සෞඛ්‍ය අමාත්‍යාංශය ඉදිරිපිට විරෝධතාවක නිරතවී සිටියා. එහිදී විරෝධතාකරුවන් සහ අමාත්‍යාංශයේ ආරක්ෂක නිලධාරින් අතර උණුසුම් තත්ත්වයක්ද හටගෙන නිබුණා. කෙසේ වෙතත්, ඔවුන් අනතුරුව අදාළ ලිපිය සෞඛ්‍ය අමාත්‍යංශයේ ලේකම්වරයා වෙත භාරදී තිබුණා. ", "URL": "https://www.itnnews.lk/2023/10/05/510406/", "Category": "ප්‍රධාන පුවත", "Parent URL": null}