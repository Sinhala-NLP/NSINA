{"Source": "ITN news", "Timestamp": "ජනවාරි 9, 2023 12:14", "Headline": "අලි – පොහොට්ටු‍ දීගයක් සඳහා පොහොට්ටු‍වේ නායකත්වය බැසිල් ගෙන්", "News Content": "ශ්‍රී ලංකා පොදුජන පෙරමුණ සහ එක්සත් ජාතික පක්ෂය පළාත් පාලන මැතිවරණය සම්බන්ධයෙන් විශේෂ සාකච්ඡාවක් ඊයේ පස්වරුවේ පැවැත්වූවා. ශ්‍රී ලංකා පොදුජන පෙරමුණ පාර්ශ්වයෙන් එහි ජාතික සංවිධායක බැසිල් රාජපක්ෂ මහතා නායකත්වය ලබාදුන් අතර එක්සත් ජාතික පක්ෂය වෙනුවෙන් ඊට නායකත්වය ලබාදුන්නේ එහි සභාපති පාර්ලිමේන්තු මන්ත්‍රී වජිර අබේවර්ධන මහතායි. ඉදිරියේ පැවත්වෙන පළාත් පාලන මැතිවරණයේ දී එක්සත් ජාතික පක්ෂයත් ශ්‍රී ලංකා පොදුජන පෙරමුණත් තරඟ වදින ආකාරය පිළිබද මෙහිදී දීර්ඝ වශයෙන් සාකච්ඡා කර තිබුණා. කොළඹ දිස්ත්‍රික්කය ඇතුළු දිස්ත්‍රික් කිහිපයකට අලියා ලකුණින් තරඟ වැදීමටත් තවත් දිස්ත්‍රික්ක කිහිපයකට පොහොට්ටුව ලකුණින් තරඟ වැදීමටත් මෙහිදී සාකච්ඡා වී තිබුණා. එමෙන්ම උතුරු පළාතට ඩග්ලස් දේවානන්ද මහතාට අයත් වීණාව ලකුණින් තරඟ වැදීමට ද එහිදී සාකච්ඡා වූ බවයි වාර්තා වන්නේ. ඇතැම් පළාත්වලට පොදු ලකුණකින් දෙපාර්ශ්වයම තරගවැදීමට තීරණය කෙරුණා. එහෙත් තවමත් ඒ සඳහා නිශ්චිත ලකුණන් සාකච්ඡා වී නැහැ. මෙම සාකච්ඡාවට ශ්‍රී ලංකා පොදුජන පෙරමුණ වෙනුවෙන් සාගර කාරියවසම්, ජොන්ස්ටන් ප්‍රනාන්දු, රෝහිත අබේගුණවර්ධන, සංජීව එදිරිමාන්න යන පාර්ලිමේන්තු මන්ත්‍රීවරුන්ද එක්සත් ජාතික පක්ෂය වෙනුවෙන් එහි මහලේකම් පාලිත රංගේ බණ්ඩාර, සාගල රත්නායක, රුවන් විජයවර්ධන, අකිල විරාජ් කාරියවසම්, රවී කරුණනායක යන මහත්වරුන් එක්ව සිටියා. ආරංචි මාර්ග සඳහන් කරන ආකාරයට මෙම රැස්වීමේදී රටේ වත්මන් ආර්ථික තත්ත්වය සම්බන්ධයෙන් දීර්ඝ වශයෙන් සාකච්ඡා කර තිබෙනවා. පවතින අර්බුදයෙන් රට මුදාගැනීමටත් ජනතාවගේ ජීවන බර සැහැල්ලු කිරීමටත් ගතයුතු ක්‍රියාමාර්ග පිළිබඳ මෙහිදී අදහස් හුවමාරුවී තිබුණා. ආර්ථිකය ගොඩනැගීම සම්බන්ධ වන වැඩසටහන්වලදී දෙපාර්ශ්වයම එක්ව කටයුතු කිරීමටයි මෙහිදී තීරණය වී තිබුණේ. තවද ඉදිරියේ දී ජනාධිපතිතුමාගේ රට ගොඩනංවන වැඩපිළිවෙළට සහයෝගය දැක්වීම සදහා වන සන්ධානයක් ගොඩනැගීමට ද අවධානය යොමුවී තිබුණා. මේ අතර ඉදිරි මැතිවරණය සම්බන්ධයෙන් තවත් සාකච්ඡාවක්  ලබන 10 වනදා පැවැත්වීමට නියමිතව තිබෙනවා. එම සාකච්ඡා සදහා ශ්‍රී ලංකා නිදහස් පක්ෂයෙන් මේ වනවිට රජයට සම්බන්ධවී සිටින හා අනෙකුත් දේශපාලන පක්ෂවලින් රජයට සම්බන්ධවී සිටින පළාත් නායකයින් සහභාගි වන බවයි වාර්තා වන්නේ. දවස පුරාම පැවැත්වෙන එම සාකච්ඡාවලදී මැතිවරණයට තරඟ වදින ආකාරය සම්බන්ධයෙන් එකඟතාවක් ලබාගැනීමට නියමිත බවයි ආරංචි මාර්ග සඳහන් කරන්නේ. ", "URL": "https://www.itnnews.lk/2023/10/05/454499/", "Category": "දේශීය පුවත්", "Parent URL": null}