{"Source": "ITN news", "Timestamp": "ජනවාරි 12, 2022 16:20", "Headline": "කොහුවල ගුවන් පාලමේ ඉදිකිරීම් කටයුතු ඇරඹෙයි", "News Content": "කොළඹ නගරය ආශ්‍රිතව තිබෙන දැඩි රථවාහන තදබදයට පිළියමක් විදිහට කොහුවල ගුවන් පාලම ඉදිකිරීමේ කටයුතු අද ආරම්භ කෙරුණා. කොහුවල මංසන්ධියේ සිට කොළඹ හොරණ 120 බස් මාර්ගයේ මෙම ගුවන් පාලම ඉදිකෙරෙනවා. ඉදිකිරීම් කටයුතු ආරම්භ කෙරුණේ අමාත්‍ය ජොන්ස්ටන් ප්‍රනාන්දු, හංගේරියාවේ වෙළෙද හා විදේශ කටයුතු අමාත්‍ය පීටර් සියාටෝ යන මහත්වරුන්ගේ ප්‍රධානත්වයෙන්. ගුවන් පාලම ඉදිකිරීමෙන් පසු එම පාලමට පහළින් නුගේගොඩ කළුබෝවිල මාර්ගය වෙත ගමන් කළ හැකි වනවා. හංගේරියා රජයේ මූල්‍ය පහසුකම් මත ඉදිකෙරෙන කොහුවල ගුවන් පාලමේ දිග මීටර් 297 ක්. පළල මීටර් 9.4 ක් වනවා. මීට අමතරව ගුවන් පාලමේ පහළ කොටසේ වාහන ගමනා ගමනය සදහා මංතීර් 4 ක මාර්ගයක් ඉදිකෙරෙනවා. ව්‍යාපෘතිය සදහා රුපියල් මිලියන 2,648 ක් වැය කෙරෙන අතර මාස 22 කින් එහි ඉදිකිරීම් අවසන් කිරීමට නියමිතයි.         ", "URL": "https://www.itnnews.lk/2023/10/05/388452/", "Category": "දේශීය පුවත්", "Parent URL": null}