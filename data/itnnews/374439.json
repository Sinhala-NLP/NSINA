{"Source": "ITN news", "Timestamp": "නොවැම්බර් 7, 2021 12:21", "Headline": "සෞභාග්‍යයේ දැක්ම ප්‍රතිපත්ති ප්‍රකාශයට අනුව ප්‍රදේශ රැසකදී ඉතා සාර්ථකව කාබනික වගාවන් ක්‍රියාත්මකයි", "News Content": "ජනාධිපති ගෝඨාභය රාජපක්ෂ මැතිතුමාගේ සෞභාග්‍යයේ දැක්ම ප්‍රතිපත්ති ප්‍රකාශය අනුව වස විසෙන් තොර රටක් බිහි කිරීමේ අරමුණින් දිවයිනේ ප්‍රදේශ රැසක ඉතා සාර්ථක ලෙස කාබනික පොහොර වගාවන් ක්‍රියාත්මක කෙරෙමින් තිබෙනවා. මඩකලපුව දිස්ත්‍රික්කයේ මහ කන්නය සදහා වී වගාවට අවශ්‍ය කාබනික පොහොර නොමිලේ ලබාදීම ජාතික පොහොර ලේකම් කාර්යාලය මගින් සාර්ථක ලෙස මේ දිනවලදී ක්‍රියාත්මක වනවා. එරාවුර් පත්තුකායන්කර්නි ගොවිජන සේවා මධ්‍යස්ථානයේ ගොවීන්ට නොමිලේ පොහොර ලබාදීම උත්සවාකාරයෙන් ඊයේ ආරම්භ වුණා. ඒ රාජ්‍ය අමාත්‍ය සදාසිවම් වියාලේන්දිරම් මහතාගේ ප්‍රධානත්වයෙන්. ගාල්ල දිස්ත්‍රික්කය තුළද මෙවර මහ කන්නයේදී කුඹුරු අක්කර තුන්දහස් එකසියයක් අස්වැද්දීමට සැලසුම් කර ඇතැයි ගාල්ල දිස්ත්‍රික් ගොවිජන සංවර්ධන සහකාර කොමසාරිස් ජේ ඩබ්ලිව් එස්  ප්‍රියංජන් මහතා පවසනවා. ගොවීන්ට නොමිලේ බිත්තර වී ලබාදීමටද කෘෂිකර්ම බලධාරීන් කටයුතු කර තිබෙනවා. මහනුවර ගලගෙදර පොහොලියද්ද ප්‍රදේශයේ ගොවි ජනතාව වෙනුවෙන්ද කාබනික පොහොර බෙදාදීම සිදු වුණා. ඒ මැදගම මහා විද්‍යාල ශාලාවේදීයි. පිළිමතලාව සිංහ සමාජය කලම්බු සෙන්ටිනියල් සිංහ සමාජය හා ගලගෙදර ප්‍රජා පොලිසිය එක්වයි එය සංවිධාන කර තිබුණේ.   ", "URL": "https://www.itnnews.lk/2023/10/05/374439/", "Category": "දේශීය පුවත්", "Parent URL": null}