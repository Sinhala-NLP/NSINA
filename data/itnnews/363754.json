{"Source": "ITN news", "Timestamp": "සැප්තැම්බර් 20, 2021 11:26", "Headline": "කාබනික වගාවට ජනතාව තුළ දැඩි උනන්දුවක්", "News Content": "රසායනික පොහොරවලින් තොරව කාබනික පොහොර භාවිතයෙන් සිදු කෙරෙන වගාවන් සදහා ජනතාව තුළ දැඩි උනන්දුවක් පවතින බව අපට වාර්තා වනවා. ඇටම්පිටිය ගොවිජන සේවා මධ්‍යස්ථානයේ නිලධාරීන් එක්ව සාර්ථක ගෙවත්තක් එම මධ්‍යස්ථාන භූමියෙහි පවත්වාගෙන යනවා. මුළුමනින්ම කාබනික පොහොර පමණක් භාවිත කරමින් පවත්වාගෙන යන මෙම ගොවිපොළෙහි එළවළු පළතුරු සහ ඖෂධ බෝග රැසක් වගා කර තිබෙනවා. ගොවීන්ටද ආදර්ශයක් ලබාගත හැකි පරිදි ගොවිපොළ පවත්වාගෙන යන බවයි නිලධාරින් පවසන්නේ. වස විසෙන් තොර වගාවක් උදෙසා කාබනික පොහොර නිෂ්පාදන කම්හලක් අක්කර දහයක භූමියක ආරම්භ කිරීම පාර්ලිමේන්තු මන්ත්‍රි අමරකීර්ති අතුකෝරළ මහතාගේ ප්‍රධානත්වයෙන් සිදු කෙරුණා. ඒ හිගුරක්ගොඩ ගිරිතලේ විජේරාජවැව ගම්මානයේදීයි. යුද හමුදාවේ සහායද මේ සදහා ලැබී තිබෙනවා. කාබනික පොහොර මෙට්‍රික් ටොන් ලක්ෂ දහයක් නිෂ්පාදනය මෙහි අරමුණයි. මේ අතර ඉපනැල්ලේ මුංඇට වගාව සාර්ථක වි ඇති බව පොළොන්නරුවේ ගොවීන් පවසනවා. ඇළහැර ගොවිජනපද ව්‍යාපාරයේ කාබනික වගාවට පෙර සූදානමක් ලෙස ඉපැනැල්ලේ මුං ඇට වගාව සාර්ථක ලෙස සිදුකර ඇති ආකාරයයි දක්නට ලැබුණේ. දින 45 කින් අස්වැන්න නෙළා ගත හැකි බවයි ඔවුන් පවසන්නේ. ", "URL": "https://www.itnnews.lk/2023/10/05/363754/", "Category": "දේශීය පුවත්", "Parent URL": null}