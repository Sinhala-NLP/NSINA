{"Source": "ITN news", "Timestamp": "මාර්තු 8, 2023 05:31", "Headline": "“ඇය දැයේ අභිමානයයි “- ආදරණීය කාන්තාවනි , ඔබේ සිහින ජය ගන්න", "News Content": "‘කාන්තාව’ , – ඇය දියණියක, සහෝදරියක, මවක, බිරිඳක ලෙස භූමිකා රැසක් නිරූපණය කරන්නීය. වසරක් පාසා සැමරෙන ජාත්‍යන්තර කාන්තා දිනයේදී කාන්තාව ගැන බොහෝ වර්ණනා අසන්නට , දකින්නට ලැබෙනවා. නමුත් ඔබේ අම්මා, අක්කා, නංගි, බිරිඳ, දියණිය ඇත්තටම සතුටින්ද?, ඔබට මහන්සිද? ඔබ හොඳින් දැයි ඇයගෙන් අවසන් වරට මෙය කියවන ඔබ ඇසුවේ කවදාද? මේ වන විට අපේ රටේ ජනගහනයෙන් සියයට 52ක් කාන්තාවන් . එක්සත් ජාතීන්ගේ ස්ත්‍රී පුරුෂ සමාජභාවයේ අසමානතා දර්ශකයට අනුව රටවල් 187 ක් අතර ශ්‍රී ලංකාව පසුවන්නේ 74 වැනි ස්ථානයේයි. නමුත් පවතින ආර්ථික ගැටලු හමුවේ බොහෝ පවුල්වල බර ඉසිලීමට, තම ස්වාමියාට ශක්තියක් වීමට කාන්තාව සවියක් වී තිබෙනවා. රැකියා ස්ථානයේදී, පොදු ප්‍රවාහනයේදී, මග තොටේදී ඇය පරිස්සම්ද? ඇයට කොතරම් බාධක එල්ල වෙනවද? පවුල වෙනුවෙන් බොහෝ කැපකිරීම් කළද ඇතැම් විට කාන්තාවට හිමිවන්නේ සුන්දර ජීවිතයක් නෙවෙයි. වසංගතය හේතුවෙන් රට පුරා නිරෝධායන ඇඳිරි නීතිය පැනවී තිබී කාලයේදී ගෘහස්ථ ප්‍රචණ්ඩත්වය සම්බන්ධයෙන් ලැබෙන පැමිණිලි සංඛ්‍යාව ශීඝ්‍ර ලෙස ඉහළ ගොස් තිබූ බව ඔබට මතක ඇති. ලෝකයේ අපවාද අසන්නට වේ යැයි බියෙන් නොගැලපෙන විවාහයක ජීවත්වන කාන්තාව, දරුවන් වෙනුවෙන් දුක් දරාගෙන ජීවත් වන කාන්තාවන් , අපේ රටේ කොතරම් ඇත්ද? දික්කසාදය ලබාගැනීමේ ක්‍රමවේදය ඉතා දීර්ඝයි. ඒ වගේම සාමාන්‍ය නීතිය යටතේ දික්කසාදයක් ප්‍රකාශයට පත්කිරීමෙන් පසු එය ස්ථිර වන තුරු තවත් මාස 3ක් සිටිය යුතුයි. අපේ රටේ උඩරට නීතියේ හැර, අඹුසැමි දෙදෙනාගේ එකඟත්වය මත දික්කසාදය ලබාගැනීමේ වෙනත් කිසිම නීතියක් නැහැ. ආදරණීය කාන්තාවන් ඒ හේතුව නිසා තම ජීවිතය කෙතරම් කටෝර වුවද මියෙන තුරාවට දහදුක් විඳිමින් ජීවත් වනවා. කාන්තාවන්ට සහ ළමයින්ට කුමන හෝ හිංසනයක්, ක්‍රෑර ලෙස සැලකීමක්, නොසලකා හැරීමක් සිදුවනවා නම් ළඟම තිබෙන පොලිසියේ කාන්තා කාර්යාංශයට පැමිණිලි කරන්න බය වෙන්න එපා. ඔබේ අයිතීන් වෙනුවෙන්, ඔබ පෙනී සිටිය යුතුමයි. තම මාමා, බාප්පා, සීයා විටක පියා ගෙන් අතරවරයට ලක්වන, මානසිකව පීඩාවට ලක්වන දැරියන් කොතරම් සිටිනවා ඇතිද? ඔබේ දියණියට මේ ඉරණම අත් නොවන තාක්කල් සමහර විටක ඔබේ හදවතට මෙය නොදැනෙනු ඇත. නිවෙස තුළදී සිදුවන දේවල් වළක්වා ගැනීමට නම් නිවෙස ඇතුළත සිටින අයගේ දැනුම්වත්භාවය අත්‍යවශ්‍යයි. හැමදේම දරාගෙන සිටීමට නොව මුල් අවස්ථාවේදීම ඒවාට විරුද්ධ වීමට, ඒ පිළිබඳ සමීපතම අයකු දැනුම්වත් කිරීමට දියණියන් දැනුම්වත් කළ යුතුයි. විශේෂයෙන් යොවුන් දැරියන් ගැබ් ගැනීම වැළැක්වීම සඳහා ලිංගික අපයෝජනට මග ඇහිරිය යුතුයි. දියණියන්ට තමාගේ වටිනාකම සහ අයිතීන් ගැන අවබෝධ කරදීමත් අතිශය වැදගත්. අතවර හේතුවෙන් සිදුවන ගැබ් ගැනීම් සහ අනපේක්ෂිත ගැබ් ගැනීම් හේතුවෙන් ඇතැම් කාන්තාවන් සියදිවි නසාගත් අවස්ථා ද වාර්තා වෙනවා. සෑම වසරකම මාර්තු මස 8 වන දිනට යෙදෙන ජාත්‍යන්තර කාන්තා දිනය සමරනු ලබනවා. ශ්‍රී ලංකාව ජාත්‍යන්තර කාන්තා දිනය සැමරීම ප්‍රථම වරට 1978 වර්ෂයේ දී ඇරඹූ අතර එතැන් සිට සුවිශේෂී වූ තේමාවන් ඔස්සේ මෙම දිනය සමරනු ලබනවා ලොවම සුන්දර කරන, සුවපත් කරන කාන්තාවන් වෙනුවෙන් ලෝකයේම හරසර පුදන ජාත්‍යන්තර කාන්තා දිනයේ මෙරට කාන්තා දින ජාතික උත්සවය “ඇය දැයේ අභිමානයයි” යන තේමාවෙන් සංවිධානය කිරීමට කාන්තා, ළමා හා සමාජ සවිබල ගැන්වීමේ අමාත්‍යාංශය කටයුතු සම්පාදනය කර තිබෙනවා. අභියෝගයන් හමුවේ කාන්තාවන්ගේ අභිවෘද්ධිය උදෙසා මහඟු කැපවීමෙන් යුතුව කටයුතු කරන ජනාධිපතිවරයාගේ ප්‍රධානත්වයෙන් 2023 මාර්තු 8 දින බත්තරමුල්ල වෝටර්ස් ඒජ් හි දී පැවැත්වෙන ජාතික උත්සවයට විශේෂ අංග කිහිපයක් ඇතුළත් වනවා. ශ්‍රී ලාංකේය කාන්තාවන් ගේ අභිමානය හා ප්‍රෞඩත්වය මෙන්ම ජාතික හා ජාත්‍යන්තර වශයෙන් ඔවුන් රටට අත්කර දුන් කීර්තිමත් වෙනුවෙන් උපහාර පුදනු වස් තෝරා ගත් සුවිශේෂි කාන්තාවන් තිදෙනකු ඇගයීමට ලක් කිරීම සිදු කිරීමට නියමිතයි. රට දැය වෙනුවෙන් සහ කාන්තා පරපුර වෙනුවෙන් දිරිමත්ව හා ආත්ම ශක්තියකින් යුතුව කටයුතු කිරීමට වත්මන් හා අනාගත පරපුරට මෙමඟින් ආදර්ශයක් සපයනු ඇති. රටේ ආර්ථික සංවර්ධනය තුළින් ශ්‍රී ලංකාව සංවර්ධනය කරා රැගෙන යාමට කාන්තාවන්ගෙන් ලැබෙන අති මහත් දායකත්වය අගය කිරීමේ අවශ්‍යතාව ක්‍රියාවට නංවමින් කාන්තා, ළමා හා සමාජ සවිබල ගැන්වීමේ අමාත්‍යාංශයේ දායකත්වයෙන් දිස්ත්‍රික් මට්ටමෙන් හොඳම ව්‍යවසායික කාන්තාව බවට පත් වූ කාන්තාවන් 25 දෙනෙකු තෝරා ත්‍යාග සහ සහතික පත් ප්‍රදානයෙන් ඔවුන්ව දිරිමත් කිරීම මෙම ජාතික උත්සවයේ දී සිදු කිරීමට නියමිතයි. අධ්‍යාපනය, සෞඛ්‍ය වැනි සමාජ සංවර්ධන ක්ෂේත්‍රයන් ඔස්සේ මෙරට කාන්තාව ලොව අන් බොහෝ රටවලට වඩා ප්‍රශංසනීය මට්ටමකට ළඟා වී සිටිය ද, ඔවුන්ගේ අයිතිවාසිකම් කඩවීම්, ප්‍රතිරූපය සහ අනාගත සංවර්ධනයට අයහපත් ලෙස බලපෑම් කළ හැකි ගැටලු තවමත් පවතියි. එබැවින් ඒවාට සාධනීය, ඵලදායී හා දීර්ඝ කාලීන පිළියම් යෙදීම සඳහා ගරු ජනාධිපතිතුමන්ගේ මඟ පෙන්වීමෙන්, ශ්‍රී ලංකාව සඳහා ප්‍රථම වරට සකස් කළ ස්ත්‍රී – පුරුෂ සමාජභාවීය සමානාත්මතාවය හා කාන්තාව සවිබල ගැන්වීමේ ජාතික ප්‍රතිපත්තිය එළි දැක්වීමට ද කටයුතු කර තිබෙනවා. ශ්‍රී ලංකාව මුහුණ දී ඇති ආර්ථික හා මූල්‍ය දුෂ්කරතාවයන් සැළකිල්ලට ගනිමින් රජයේ අරමුදල් භාවිත නොකරමින් එක්සත් ජාතීන්ගේ ජනගහන අරමුදල (UNFPA) ඇතුළු විවිධ බාහිර පාර්ශවයන්ගේ පූර්ණ දායකත්වයෙන් 2023 ජාත්‍යන්තර කාන්තා දින ජාතික උත්සවය පවත්වනු ලබනවා. එක්සත් ජාතීන්ගේ පිළිගත් වාර්ෂික උත්සවයක් ලෙස ජාත්‍යන්තර කාන්තා දිනය දක්වා එය වර්ධනය වූයේ, කම්කරු ව්‍යාපාරය හරහායි. එහි මූලාරම්භය ඇති වූයේ, 1908 වර්ෂයේදීයි. ඒ, කාන්තාවන් 15,000ක් තමන් වැඩ කරන පැය ගණන කෙටි කරන ලෙසටත්, වඩා හොඳ වැටුප් දෙන ලෙසටත්, ඡන්ද අයිතිය දෙන ලෙසටත් ඉල්ලමින් නිව්යෝර්ක් නගරයේ පැවැත්වූ පාගමනක් හේතුවෙන්. ඉන් වසරකට පසු පළමු ජාතික කාන්තා දිනය ප්‍රකාශයට පත් කරන ලද්දේ ඇමෙරිකානු සමාජවාදී පක්ෂය විසින්. මෙම දිනය ජාත්‍යන්තර දිනයක් බවට පත් කළ යුතු යැයි අදහස් පළ කළේ ක්ලාරා සෙට්කින් නමැති කාන්තාවක්. ඇය මෙම අදහස යෝජනා කළේ, 1910දී කෝපන්හේගන්හි පැවති වැඩ කරන කාන්තාවන්ගේ ජාත්‍යන්තර සම්මේලනයේදීයි. එම සමුළුවට රටවල් 17ක කාන්තාවන් 100 දෙනෙකු සහභාගි වූ අතර ඇයගේ යෝජනාව ඒකමතිකව ස්ථිර වී තිබෙනවා. එය පළමු වරට 1911 වසරේදී ඔස්ට්‍රියාව, ඩෙන්මාර්ක්, ජර්මනිය සහ ස්විට්සර්ලන්තය යන රටවල සමර තිබෙනවා. ජාත්‍යන්තර කාන්තා දිනයේ ශතක සැමරුම 2011 වසරේදී සැමරීම සිදු කළා. ලෝකවාසී සියලු කාන්තාවන්ට සුබ, සුව, ජාත්‍යන්තර කාන්තා දිනයක් වේවා!   ", "URL": "https://www.itnnews.lk/2023/10/05/465293/", "Category": "දේශීය පුවත්", "Parent URL": null}