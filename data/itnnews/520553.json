{"Source": "ITN news", "Timestamp": "ඔක්තෝබර් 4, 2023 15:32", "Headline": "මාස 3ක බිළිඳා රෝගියෙකු කර මුදල් ගැරූ තිදෙනෙක් කොටුවෙයි", "News Content": "ව්‍යාජ ලියකියවිලි සකස් කර මාස තුනක් වයසැති බිළිඳෙකුට ශල්‍යකර්මයක් සිදු කිරීමට අවශ්‍ය බව පවසමින් ගිනිගත්හේන නගරයේ මුදල් එකතු කළ කාන්තාවක් ඇතුළු පිරිමි පුද්ගලයන් දෙදෙනෙකු අද (04) දින සැකපිට අත්අඩංගුවට ගත් බව ගිනිගත්හේන පොලිසිය පවසනවා. සැකකාර කාන්තාවගේ සහෝදරයෙකු සහ කුලී පදනම මත ලබාගත් පුද්ගලයෙකු ත්‍රී රෝද රථයකින් ගිනිගත්හේන නගරයට පැමිණ ශබ්ද විකාශන යන්ත්‍රයක් භාවිතා කරමින් ගිනිගත්හේන නගරයේ මුදල් එකතු කරමින් සිටියදී ඒ පිලිබඳව සැක සිතී ගිනිගත්හේන පොලිසියේ ස්ථානාධිපතිවරයා එම පිරිස පරීක්ෂා කර තිබෙනවා. එහිදී ඔවුන් ජාවාරමක් සිදු කරන බවට තහවුරු වූ බවයි පොලිසිය පැවසුවේ. සැකකාර කාන්තාව සිය ස්වාමියාගෙන් වෙන් වී මෙම මුදල් එකතු කිරීමේ ජාවාරමේ නිරතව සිටින බවත්, ඡායාරුපයේ දැක්වෙන බිලිඳා සැකකාර කාන්තාවගේ දියණිය බවත් ඇයට කුඩා කල ඇති වූ රෝගී තත්ත්වයක සඳහා ලබාගත්ඡායාරූපයක් ප්‍රදර්ශනය කරමින් මුදල් එකතු කරන බවත් හෙළි වී තිබෙනවා. මුදල් එකතු කිරීමේ ජාවාරමක නිරතව සිටියද ඡායාරුපයේ සිටින දියණිය අවු 08 වයසැති පාසල් වියේ පසුවන දැරියක් බවත්, ඇය දැනට සිය පියා භාරයේ සිටින බවද ගිනිගත්හේන පොලිසිය විසින් සිදු කල විමර්ෂණයේදී අනාවරණය වී තිබෙනවා. දිවයින පුරා ප්‍රධාන නගරවලට ගොස් එම නගරයට ආසන්න නගරයකින් දිනකට රු පන්දහසක මුදලකට කුලි පදනම මත ත්‍රිරෝද රථයක් ලබාගෙන එම ත්‍රිරෝද රථයේ දැරියගේ ඡායාරූප ප්‍රදර්ශනය කර මුදල් එකතු කිරිමේ ජාවාරමේ නිරතව සිට ඇති බවයි පොලිසිය කියා සිටියේ. අත්අඩංගුවට ගත් සැකකරු කාන්තාව අවු 29 වයසැති වාලච්චේන ප්‍රදේශයේ පදිංචිකාරිණියෙකු බවත්, සැකකාර කාන්තාවගේ සොහොයුරු අවු 28 වයසැතිපුද්ගලයෙකු බවත්, එම සැකකරුද සිය සහෝදරිය සමග දිවයින පුරා ගොස් මුදල් එකතුකිරීමේ ජාවාරමේ නිරතව සිට ඇති බවත් පොලිසිය පැවසුවා අනෙක් පුද්ගලයා මුත්තුර් තොපුර් ප්‍රදේශයේ පදිංචි අවු 28 වයසැති පුද්ගලයෙකු බවයි ස්ථානාධිපතිවරයා කියා සිටියේ. මෙම ජාවාරම මෙහෙය වූ කාන්තාව අත්අඩංගුවට ගෙන පරික්ෂා කිරිමේදි ඇයගේ රාජ්‍ය බැංකුවක ගිණුමක රුපියල් එක් ලක්ෂ තිස්පන්දහසක මුදලක් තැන්පත් කර ඇති බවද අනාවරණ වී තිබෙනවා. ", "URL": "https://www.itnnews.lk/2023/10/05/520553/", "Category": "දේශීය පුවත්", "Parent URL": null}