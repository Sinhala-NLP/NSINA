{"Source": "ITN news", "Timestamp": "ජනවාරි 8, 2023 15:59", "Headline": "ශ්‍රී ලංකා – තායිලන්ත නිදහස් වෙළඳ ගිවිසුමේ තුන්වන වටයේ සාකච්ඡා සඳහා තායිලන්ත ප්‍රධානීන් දිවයිනට", "News Content": "ශ්‍රී ලංකා – තායිලන්ත නිදහස් වෙළද ගිවිසුමේ තුන්වන වටයේ සාකච්ඡා සදහා තායිලන්ත රජයේ නියෝජිත කණ්ඩායම දිවයිනට පැමිණියා. තායිලන්ත වෙළද සාකච්ඡා දෙපාර්තමේන්තුවේ අධ්‍යක්ෂ ජනරාල් අවුරමන් සුප්තාවිතුම් මහත්මියගේ ප්‍රධානත්වයෙන් යුත් මෙම නියෝජිත කණ්ඩායමට 26 දෙනෙකු ඇතුලත්. ශ්‍රී ලංකාව හා තායිලන්තය අතර නිදහස් වෙළද ගිවිසුමට අදාළ තුන්වන වටයේ සාකච්ඡා හෙට සහ අනිද්දා කොළඹදි පැවැත්වෙනවා. භාණ්ඩ වෙළදාම,  සේවා වෙළදාම,  ආයෝජන,  ප්‍රභවස්ථාන රීති,  රේගු සහයෝගීතාව සහ වෙළදාම් පහසුකරණය මෙන්ම ආර්ථික සහයෝගීතාව යන ක්ෂේත්‍ර පිළිබද මෙහිදි විශේෂ අවධානය යොමු කරනු ඇති. 2021 වසරේ ශ්‍රී ලංකාවෙන් තායිලන්තයට සිදු කළ අපනයන ඩොලර් මිලියන 59ක්. ශ්‍රී ලංකාවට තායිලන්තයෙන් කළ ආනයන ඩොලර් මිලියන 355ක් වනවා. තායිලන්තයට වාසිදායක වෙළද ශේෂයක් පවතින පසුබිමක් තුළයි මෙම සාකච්ඡා ආරම්භ වන්නේ. තායිලන්ත වෙළදපොළ පමණක් නොව අනෙකුත් ආසියාන් වෙළදපොළ වල මෙරට අපනයන ප්‍රවේශය වැඩි දියුණු කිරීම හා වෙළදාමට පවතින තීරු බදු නොවන වෙළද බාධක අවම කර ගැනීම සාකච්ඡාවල අරමුණයි. මෙරට මැණික්,  කළු තේ ආදි අපනයන සදහා තායිලන්ත වෙළදපොලේ හි විශාල ඉල්ලුමක් පවතිනවා. මෙම සාකච්ඡා සාර්ථක කරගැනීම හරහා දෙරට අතර පවතින වෙළදාම පුළුල් කර ගැනීම මෙන්ම නව ක්ෂේත්‍රවල පවත්නා අවස්ථා සදහා මාර්ග විවෘත කර ගැනීම රජයේ අපේක්ෂාවයි. සාකච්ඡා සදහා ශ්‍රී ලංකාව වෙනුවෙන් ජනාධිපති කාර්යාලය යටතේ ක්‍රියාත්මක ජාතික වෙළද සාකච්ඡා කමිටුව සහභාගී වන අතර විදේශ කටයුතු,  වෙළද හා ආහාර සුරක්ෂිතතා,  මුදල් යන අමාත්‍යාංශ මෙන්ම වෙළද හා ආයෝජන කටයුතු දෙපාර්තමේන්තුව හා වාණිජ දෙපාර්තමේන්තුව යන ආයතනවල නියෝජිතයින් ද ඊට ඇතුලත්. ශ්‍රී ලංකා තායිලන්ත නිදහස් වෙළද ගිවිසුම ලබන වසරේ පළමු කාර්තුවේ දි ක්‍රියාත්මක කිරීමට රජය අපේක්ෂා කරනවා. මෙම ගිවිසුම ලෝක වෙළදාමෙන්,  ජනගහනයෙන් හා ආර්ථිකයෙන් 30%ක හිමිකාරීත්වයක් දරණ කලාපීය විස්තීර්ණ ආර්ථික හවුල්කාරීත්වයට සම්බන්ධවිමේ රජයේ ඉලක්කය සදහා ආරම්භක පියවරක් වනු ඇති. එමෙන්ම ජාත්‍යන්තර වෙළදාමේහි විශාල ප්‍රගමනයක් ඇති කර ගැනීමට ද රජය එමගින් අපේක්ෂා කරනවා.       ", "URL": "https://www.itnnews.lk/2023/10/05/454400/", "Category": "දේශීය පුවත්", "Parent URL": null}