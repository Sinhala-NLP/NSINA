{"Source": "ITN news", "Timestamp": "නොවැම්බර් 27, 2022 12:48", "Headline": "අධි බලැති විදුලි කණු බිම හෙලු අනතුර", "News Content": "අධික වේගයෙන් ගමන් කළ වෑන් රථයක් වැලිගම ප්‍රදේශයේ දී අධිබලැති විදුලි කණුවක ගැටීමෙන් රියදුරු බරපතල තුවාල ලැබුවා. අනතුර හේතුවෙන් විදුලි රැහැන් කඩාවැටීමත් සමඟ මාර්ගයේ ගමනා ගමනය ද තාවකාලිකව අත්හිටවූ අතර ප්‍රදේශ කිහිපයකට තවමත් විදුලිය විසන්ධි වී ඇති බව පොලීසිය පවසනවා. ඊයේ රාත්‍රියේ මාතර සිට අහංගම දෙසට ධාවනය වූ වෑන් රථයක් වැලිගම ප්‍රාදේශීය ලේකම් කාර්යාලය ආසන්නයේ දී මාර්ගයේ නතර කර තිබූ මෝටර් රථයක ගැටී තිබෙනවා. අනතුරුව එම වෑන් රථය මාර්ගයෙන් ඉවතට විසිවී අධිබලැති විදුලි රැහැන් කණුවක ගැටී ඇති බවයි පොලීසිය ප්‍රකාශ කළේ. එම අවස්ථාවේ වෑන් රථයේ රියදුරු පමණක් සිට ඇති අතර ඔහු බරපතල තුවාල ලබා කරාපිටිය රෝහලට ඇතුළත් කෙරුණා. මෙම අනතුරත් සමග විදුලි රැහැන් කඩාවැටීම හේතුවෙන් ගාල්ල මාතර ප්‍රධාන මාර්ගයේ වැලිගම සිට පැලෑන දක්වා රථවාහන ගමනාගමනය ද තාවකාලිකව අත්හිටුවීමට පොලීසිය කටයුතු කළා. විදුලි කණු දෙකකට හානි සිදුවීම හේතුවෙන් අද උදෑසන වනවිටත් ප්‍ර දේශ කිහිපයකට විදුලිය විසන්ධි වී ඇති බව විදුලිබල මණ්ඩලයේ වැලිගම කාර්යාලය සදහන් කළා.           ", "URL": "https://www.itnnews.lk/2023/10/05/447782/", "Category": "දේශීය පුවත්", "Parent URL": null}