{"Source": "ITN news", "Timestamp": "ජූලි 19, 2023 06:24", "Headline": "සමථ මණ්ඩල ක්‍රමය අධිකරණවල නඩු ප්‍රමාදය වැලක්වීමට හේතුවක් – ඇමති විජයදාස", "News Content": "සමථ මණ්ඩල ක්‍රමය අධිකරණවල නඩු ප්‍රමාදය වැලක්වීමට හේතු වෙන බවත් එහි දියුණුවට තවදුරටත් කටයුතු කරන බවත් අධිකරණ අමාත්‍ය ජනාධිපති නීතීඥ ආචාර්ය විජයදාස රාජපක්ෂ මහතා පවසනවා. තිස් තුන්වන ජාතික සමථ දින සැමරුම් උත්සවය ජුලි 18 වන දිනට යෙදී ඇති අතර ඒ වෙනුවෙන් වු විශේෂ සැමරුම් උත්සවය අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතාගේ ප්‍රධානත්වයෙන් පසුගියදා (17) අධිකරණ අමාත්‍යාංශ ශ්‍රවණාගාරයේදී පැවැත්වුණා. මෙහිදී අදහස් පළ කළ අධිකරණ අමාත්‍යවරයා, “අපේ රටේ සමථ ක්‍රමයේ ප්‍රගතිය පිළිබදව අපි අතිශයින් සතුටු වෙනවා. 1988 සිට මේ වන විට වසර තිහකට වඩා වැඩි කාලයක් සමථ මණ්ඩල ක්‍රමය ක්‍රියාත්මක වුණා. අපි 2015 වසරේදී සමථ මණ්ඩල ක්‍රමය විධිමත් කළා. ඒ අනුව එහි මුල්‍ය සීමාව රුපියල් දෙලක්ෂ පනස් දහසේ සිට ලක්ෂ පහක් දක්වා ගෙන එනු ලැබුවා. මේ වන විට මුල්‍ය සීමාව ලක්ෂ 10 ක් දක්වා වැඩි කර තිබෙනවා. 2015 වන විට සීයයට 47 ක්ව පැවති සමථ මණ්ඩල වෙත යොමු වන ආරවුල් විසදීමේ ප්‍රතිශතය මේ වන විට සීයයට 70 ක් දක්වා වැඩිවීම සතුටු දායකයි. අද මුළු ලෝකයම සමථකරණ සංකල්පයට යොමුව තිබෙනවා. අපේ රටේ කොමිෂන් සභා පිළිබදව සුභවාදී ආකල්පයන් ජනතාව තුළ නොමැති වුවත් සමථ මණ්ඩල කොමිෂන් සභාවේ කටයුතු අපි අගය කළ යුතුයි. ඒ නිසා සමථ ක්‍රමය තවදුරටත් වැඩි දියුණු කිරීමට කටයුතු කරනවා. අපේ රටේ මහාධිකරණවල නඩු 29700 ක් පවතිනවා. ඉන් 9800 ක් ඒ කියන්නේ සීයයට 33 ක් ස්ත්‍රි දුෂණ සහ ළමා අපචාර සම්බන්ධ නඩුයි. ඒ පිළිබදව අපි ලෝකය ඉදිරියේ ලැජ්ජා වියි යුතුයි. අපරාධ සිදු වු විට නීතිය ක්‍රියාත්මක කළ යුතුයි. අපි ඊටත් වඩා සිදු කළ යුතු වන්නේ අපරාධ සිදු වීම වළක්වා ගැනීමයි. දැනට ලංකාවේ අධිකරණවල නඩු එකොලාස් ලක්ෂ විසි හත් දහසක් තිබෙනවා. එය අධිකරණ පද්ධතියට ඔරොත්තු දෙන තත්වයක් නොවෙයි. පසුගිය වසර හය තුළ සමථ මණ්ඩල සදහා යොමු වු නඩුත් අධිකරණවලට යොමු වු වා නම් තවත් නඩු ලක්ෂ තුනක්වත් අධිකරණවල ගොඩ ගැහෙනවා. ඒ නිසා සමථකරණ සංකල්පය තවදුරටත් වැඩි දියුණි කරමින් අවශ්‍ය පහසුකම් ලබාදීමට අපි ක්‍රියා කළ යුතුයි. ඉඩම් සම්බන්ධ විශේෂ සමථ මණ්ඩලවල ආරවුල් විසදීමේ ප්‍රතිශතය සීයයට 70 ක මට්ටමක පවතිනවා. රුපියල් ලක්ෂ 20 ට අඩු මුල්‍ය හිමිකම් පාන නඩු විභාග කිරීම සදහා සුළු හිමිකම් අධිකරණ ස්ථාපිත කර තිබෙනවා.” වාණිජ මහාධිකරණවල නඩු විභාග කිරීම ප්‍රමාද බවට විවේචන පවතින බැවින් තවත් වාණිජ මහාධිකරණයක් ස්ථාපිත කිරීමටත්, වාණිජ මහාධිකරණවල නඩු විභාග කිරීම සදහා දැනට පවතින මුල්‍ය සීමාව රුපියල් මිලියන 20 සිට 30 දක්වා ඉහල දැමීමට පියවර ගන්නා බවත් අධිකරණ අමාත්‍යතුමා වැඩිදුරටත් සඳහන් කළා. සමථ මණ්ඩල කොමිෂන් සභාවේ සභාපති, විශ්‍රාමලත් ශ්‍රේෂ්ඨාධිකරණ විනිසුරු හෙක්ටර් එස් යාපා මහතා ඇතුළු අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා, සමථ මණ්ඩල කොමිෂන් සභාවේ කොමසාරිස් විශ්‍රාමලත් ශ්‍රේෂ්ඨාධිකරණ විනිසුරු, නිමල් දිසානායක, සමථ මණ්ඩල කොමිෂන් සභාවේ කොමසාරිස්, විශ්‍රාමලත් ශ්‍රේෂ්ඨාධිකරණ විනිසුරු චන්ද්‍රදාස නානායක්කාර, බ්‍රිතාන්‍ය කවුන්සිලයේ ශ්‍රී ලංකා අධ්‍යක්ෂ Orlando Edwards , බ්‍රිතාන්‍ය කවුන්සිලයේ Jacques Carstens, ආසියා පදනමේ අධ්‍යක්ෂ ආචාර්ය රමණි ජයසුන්දර යන මහත්ම මහත්මීන් හා අධිකරණ අමාත්‍යාංහයේ නිලධාරීන්, සමථ මණ්ඩල කොමිෂන් සභාවේ කොමසාරිස්වරුන් හා නිලධාරීන්, කොළඹ දිස්ත්‍රික් සමථ මුල මණ්ඩල සභාපතිවරුන් මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/500793/", "Category": "Breaking News,දේශීය පුවත්,නවතම පුවත්", "Parent URL": null}