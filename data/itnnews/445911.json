{"Source": "ITN news", "Timestamp": "නොවැම්බර් 16, 2022 12:32", "Headline": "හිරුණිකා එරෙහි ඩිෆෙන්ඩර් නඩුවේ විභාගය කල් යයි", "News Content": "හිටපු පාර්ලිමේන්තු මන්ත්‍රී හිරුණිකා ප්‍රේමචන්ද්‍ර මහත්මියට එරෙහි ඩිෆෙන්ඩර් නඩුවේ විභාගය ජනවාරි 30 වදා දක්වා කල් තැබීමට කොළඹ මහාධිකරණය නියම කළා. ඩිෆෙන්ඩර් රථයකින් තරුණයෙකු පැහැරගෙන ගොස් අයුතු ලෙස සිරකර තබා වධ හිංසා කළ බවටයි හිරුණිකා ප්‍රේමචන්ද්‍ර මහත්මියට  චෝදනා එල්ල වී ඇත්තේ. මෙම නඩුව අද කැද වූ අවස්ථාවේ හිරුණිකා ප්‍රේමචන්ද්‍ර මහත්මිය වෙනුවෙන් කරුණු දැක් වූ නීතිඥවරයා කියා සිටියේ නඩුවට අදාළ වීඩියෝ සාක්ෂි දෙකක් ඉදිරිපත් කිරීමට පැමිණිල්ල සුදානම්ව සිටින බවයි. එම වීඩියෝ සාක්ෂිවල අන්තර්ගතය අධ්‍යයනය කිරීමට තමන්ට කාලය අවශ්‍ය බව ඔහු පැවසුවා. එහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර මහතා ප්‍රකාශ කළේ මෙම නඩුවේ විභාගය දැනටමත් වසර හයක් ප්‍රමාද වී ඇති බවයි. කෙසේ වෙතත් නඩු විභාගය අවසන් වශයෙන් ජනවාරි 30 දක්වා කල් තබන බව විනිසුරුවරයා පැවසුවා. නඩුව එදිනට අනිවාර්යයෙන්ම විභාගයට ගන්නා බවයි විනිසුරුවරයා අවධාරණය කළේ. ", "URL": "https://www.itnnews.lk/2023/10/05/445911/", "Category": "Breaking News,දේශීය පුවත්", "Parent URL": null}