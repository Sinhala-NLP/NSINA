{"Source": "ITN news", "Timestamp": "ஜூன் 7, 2021 12:55", "Headline": "தனிமைப்படுத்தல் சட்டத்தை மீறி செயற்படுவோருக்கு எதிராக கடுமையாக செயற்பட பொலிசார் நடவடிக்கை", "News Content": "பயணத்தடை மற்றும் தனிமைப்படுத்தல் சட்டத்தை மீறி செயற்படுவோருக்கு எதிராக கடுமையாக செயற்பட பொலிசார் நடவடிக்கை எடுத்துள்ளனர். பல இடங்களிலும் சோதனை மேற்கொள்ள பொலிசார் நடவடிக்கை எடுத்துள்ளனர். பயணத்தடை அமுலில் உள்ள காலப்பகுதியில் பொதுமக்களுக்கு ஏற்படக்கூடிய அசௌகரியங்களை குறைத்துக் கொள்வதற்காக அத்தியாவசிய சேவைகளுக்கென ஸ்டிக்கர் ஒன்றை இன்று முதல் அறிமுகப்படுத்த பொலிசார் நடவடிக்கை எடுத்துள்ளனர். பல துறைகளுக்குமென 11 நிறங்களில் இந்த ஸ்டிக்கர் அறிமுகப்படுத்தப்பட்டுள்ளது. நாட்டின் சகல பகுதிகளிலும் அத்தியாவசிய சேவைகளை மேற்கொள்ளும் வண்டிகளுக்கென இவை ஒட்டப்படுகின்றன. பயணத்தடை அமுலில் உள்ள எதிர்வரும் 14 ம் திகதி வரை இந்த ஸ்டிக்கர் செல்லுபடியாகுமென பொலிசார் தெரிவிக்கின்றனர். அத்துடன் இந்த ஸ்டிக்கரானது கொழும்பு நகரிற்குள் பிரவேசிப்பதற்கு மாத்திரம் செல்லுபடியாகுமென பொலிசார் வலியுறுத்துகின்றனர். இதனை முறையற்ற விதத்தில் பயன்படுத்தினால் கடும் சட்ட நடவடிக்கை எடுக்கப்படுமென பொலிஸ் ஊடகப் பேச்சாளரும் பிரதி பொலிஸ் மா அதிபருமான அஜித் ரோஹண தெரிவித்துள்ளார். “இன்று முதல் ஸ்டிக்கர் ஒன்றை அறிமுகப்படுத்த நடவடிக்கை எடுக்கப்பட்டது. 11 நிறங்களில் இவை ஒட்டப்படுகின்றன. இதனை பாதுகாப்பாக வைத்திருக்க நீங்கள் நடவடிக்கை எடுக்கவேண்டும். அதனை கழற்றுவதற்கோ சேதப்படுத்துவதற்கோ செயற்படக்கூடாது. அத்துடன் அதனை முறையற்ற வித்தில் பயன்படுத்தவோ, தமது வாகனத்தை பிரிதொரு வாகனத்தை பிரிதொருவருக்கு வழங்கவோ நடவடிக்கை எடுக்கக்கூடாது. தமக்கு அதிகாரத்தை வழங்கக்கூடிய இந்த ஸ்டிக்கரை முறையற்ற விதத்தில் பயன்படுத்த இடமளித்தால் அவர்களுக்கு எதிராக கடும் சட்ட நடவடிக்கை எடுக்கப்படும். தமது சேவை நிலையங்களுக்கு வருகை தருவதற்காக கொழும்பு நகருக்குள் பிரவேசிப்பதற்காகவும் கடமைகளை நிறைவு செய்து வெளியேறுவதற்கு மாத்திரமே இவை ஒட்டப்படுகின்றன. இதனை பயன்படுத்தி நாட்டின் பல பகுதிகளுக்கும் பிரவேசிக்க முடியாது.” ", "URL": "https://www.itnnews.lk/2023/10/05/341157/", "Category": "Breaking News,தேசிய செய்திகள்", "Parent URL": null}