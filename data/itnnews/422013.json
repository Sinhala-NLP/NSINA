{"Source": "ITN news", "Timestamp": "ජූලි 8, 2022 16:00", "Headline": "ජපාන හිටපු අගමැතිගේ ඝාතනය සම්බන්ධයෙන් ලොව පුරා රාජ්‍ය නායකයින් සිය කණගාටුව ප්‍රකාශ කරයි", "News Content": "ජපානයේ හිටපු අග්‍රාමාත්‍ය ෂිංශෝ අබේ ඝාතනය සම්බන්ධයෙන් ලොව පුරා රාජ්‍ය නායකයන් සිය කණගාටුව ප්‍රකාශ කර තිබෙනවා. ඉන්දිය අග්‍රාමාත්‍ය නරේන්ද්‍ර මෝදි සඳහන් කර තිබුණේ තමන්ට ඉතාම හිතවත් මිතුරෙකුගේ අභාවයෙන් තමන් ඉතා කම්පාවට ලක් වූ බවයි. ගෝලීය වශයෙන් රාජ්‍ය නායකයකු ලෙස  ඉහළම පිළිගැනීමක් තිබූ පුද්ගලයෙකු ලෙස ෂිංශෝ අබේ හදුන්වා දෙන බවද ඔහු සඳහන් කළා. ඕස්ට්‍රේලියා අග්‍රාමාත්‍ය ටෝනි ඇබට් සඳහන් කළේ දෙවන ලෝක යුද්ධයෙන් පසු ජපානයේ බිහිවූ විශිෂ්ඨතම රාජ්‍ය  නායකයා අබේ බවයි. ඔහු ලෝක නායකයකු ලෙස ලබා දුන් නායකත්වය සදාකාලිවම මතකයේ පවතිනු ඇති බව මහාබ්‍රිතාන්‍යයේ අග්‍රාමාත්‍ය බොරිස් ජොන්සන් නිකුත් කළ පණිවුඩයේ සඳහන් වනවා. හිටපු ජපාන අග්‍රාමාත්‍ය ෂින්සෝ අබේ මහතාගේ අභාවය දැනගැනීමෙන් බලවත් ශෝකයට පත් වූ බව ජනාධිපති ගෝඨාභය රාජපක්ෂ මැතිතුමා ටිවිටර් පණිවුඩයක් නිකුත් කරමින් සඳහන් කළා. විශිෂ්ඨ ගෞරවයකට පාත්‍ර වූ දේශපාලන නායකයෙකු ජපානයට අහිමි වූ බවයි ජනාධිපතිතුමා නිකුත් කළ ට්විටර් පණිවුඩයේ දැක්වුණේ.       ", "URL": "https://www.itnnews.lk/2023/10/05/422013/", "Category": "Breaking News,ජාත්‍යන්තර පුවත්", "Parent URL": null}