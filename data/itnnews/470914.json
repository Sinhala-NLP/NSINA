{"Source": "ITN news", "Timestamp": "මාර්තු 26, 2023 05:56", "Headline": "රයිගම් ටෙලීස් සම්මාන උළෙල – වසරේ සම්මානනීය නාලිකාව වූ ස්වාධීන රූපවාහිනිය", "News Content": "විශිෂ්ට රූපවාහිනි මාධ්‍ය කලාවක් උදෙසා උරදෙන ශිල්පීන් සහ මාධ්‍ය ආයතනයන්හි දායකත්වය ඇගයීමට ලක් කිරීම වෙනුවෙන් පැවැත්වෙන රයිගම් ටෙලිස් සම්මාන උළෙල අති උත්කර්ෂවත් ආකාරයෙන් ඊයේ (25) පැවැත්වුණා. ඒ කින්ඩම් ඔෆ් රයිගම් හි සභාපති ආචාර්ය රවී ලියනගේ මහතාගේ ප්‍රධානත්වයෙන් කොළඹ ෂැංග්‍රිලා හෝටල් පරීශ්‍රයේදී යි. එහිදී වසරේ සම්මානනීය නාලිකාව ලෙස ස්වාධීන රූපවාහිනිය පිදුම් ලැබුවා එමෙන්ම වසරේ විශිෂ්ටතම ටෙලි නාට්‍යය ලෙස මාණික්කාවත සම්මානයෙන් පිදුම් ලැබූ අතර වසරේ විශිෂ්ටතම ටෙලි නාට්‍ය නිළිය ලෙස සම්මානයට පාත්‍ර වුයේ මාණික්කාවත නාට්‍යයේ ගුණාදරීගේ චරිතයට පණ පෙවූ වොල්ගා කල්පනී. වසරේ විශිෂ්ටතම ටෙලි නාට්‍ය නළුවා ලෙස ජගත් චමිල සම්මානය ලබා ගත්තා . ඒ මාණික්කාවත නාට්‍යයේ කෙටිහාමි චරිතය වෙනුවෙ. වසරේ විශිෂ්ටතම ඒකාංගික ටෙලි නාට්‍යය ලෙස “දේවී ” තේරී පත් වූ අතර ප්‍රභාත් දුශ්‍යන්ත ඒ වෙනුවෙන් සම්මානය ලබා ගත්තා. වසරේ විශිෂ්ටතම ටෙලි නාට්‍ය සහාය නිළිය අඳුන්ගිර ටෙලිනාට්‍යයේ පත්මා ගේ චරිතය නිරුපනය කළ නයෝමි තක්ෂිලායි. වසරේ විශිෂ්ටතම ටෙලි නාට්‍ය සහාය නළුවා මාණික්කාවත නාට්‍යයේ කෝඳුරු හාමි චරිතයට පණ පෙවූ මයුර පෙරේරා. වසරේ විශිෂ්ටතම ප්‍රශ්න විචාරාත්මක වැඩසටහන ITN Smart Mind. ලක්ෂ්මන් මත්තුමගල,ඩෙනීෂා හර්ෂනී විතාරණ එම සම්මානයෙන් පිදුම් ලැබුවා . වසරේ විශිෂ්ටතම රූපවාහිනි ක්‍රීඩා වැඩසටහන ITN Sports World. වසරේ විශිෂ්ටතම රූපවාහිනි ප්‍රවෘත්ති නිවේදිකා (සිංහල) සඳහා මධුනිකා කරපුටුගල සම්මානයෙන් පිදුම් ලැබූ අතර වසරේ විශිෂ්ටතම රූපවාහිනි සම්ප්‍රවේශක (සිංහල) ලෙස සම්මානයට පාත්‍ර වූයේ එස්. ඒ. ඩී. ජි. ඉන්ද්‍රසිරි සුරවීර මහතායි.  ", "URL": "https://www.itnnews.lk/2023/10/05/470914/", "Category": "දේශීය පුවත්", "Parent URL": null}