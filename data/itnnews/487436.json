{"Source": "ITN news", "Timestamp": "මැයි 30, 2023 12:18", "Headline": "බොරැල්ලේ ව්‍යාපාරිකයා ඝාතනයේ තොරතුරු රැසක් එළියට", "News Content": "බොරැල්ල ලෙස්ලි රණගල මාවතේ දී ඝාතනයට ලක්වූ ව්‍යාපාරිකයාට වෙඩි තැබීමට පැමිණි පුද්ගලයින් දෙදෙනාට ප්‍රවාහන පහසුකම් ලබාදී ඇත්තේ යුද හමුදා මේජර්වරයෙකුට අයත් කැබ් රථයකින් බවට තොරතුරු හෙළිවී ඇති බව කොළඹ අපරාධ කොට්ඨාසය පවසනවා. ඒ අනුව අඹේපුස්ස යුද හමුදා කදවුරට අනියුක්තව සේවය කළ පොළොන්නරුව ඕනෑගම ප්‍රදේශයේ පදිංචි යුද හමුදා මේජර්වරයෙකුට අයත් කැබ් රථයක් පොලිස් භාරයට ගෙන තිබෙනවා. ඝාතනයට ආධාර අනුබල දුන් පුද්ගලයින් 4 දෙනෙකු ද පොලීසිය අත්අඩංගුවට ගත්තා. පසුගිය 20 වනදා බොරැල්ල ලෙස්ලි රණගල මාවතේ දී නාදුනන පුද්ගලයෙකු එල්ල කළ වෙඩි ප්‍රහාරයකින් ඝාතනයට ලක්වුණේ ඉදුරුගොල්ල විදානආරච්චිලාගේ සංජීව නමැත්තෙක්. මෙම අපරාධය සිදුකිරීම සදහා වෙඩික්කරුවන් බොරැල්ල හරස් මාර්ගය වෙත රැගෙනවිත් තිබුණේ යුද හමුදා මේජර්වරයෙකුට අයත් කැබ් රථයකින් බවට තොරතුරු හෙළිව තිබෙනවා. එතැන් සිට වෙඩික්කරුවන් යතුරුපැදියකින් බොරැල්ල හරස් මාර්ගයේ සිට බේස්ලයින් මාර්ගය ඔස්සේ ලෙස්ලි රණගල මාවතට පැමිණ ඇති බව සීසීටීවී දර්ශනවලින් තහවුරු කරගත් බවයි කොළඹ අපරාධ කොට්ඨාසය සදහන් කරන්නේ.       ", "URL": "https://www.itnnews.lk/2023/10/05/487436/", "Category": "දේශීය පුවත්", "Parent URL": null}