{"Source": "ITN news", "Timestamp": "මාර්තු 4, 2023 06:01", "Headline": "මෙරට වෙළෙඳ භාණ්ඩ අපනයන ආදායම ඉහළට", "News Content": "පසුගිය ජනවාරි මාසයේදී මෙරට වෙළෙද භාණ්ඩ අපනයන ආදායම ඇමෙරිකා ඩොලර් මිලියන දහසේ සීමාව ඉක්මවා ගියා. ඒ අනුව අපනයන ආදායම ස්ථාවර මට්ටමකට පැමිණෙමින් තිබෙනවා. ශ්‍රී ලංකා රේගුව නිකුත් කළ දත්තවලට සාපේක්ෂව මෙම වසරේ ජනවාරි මාසයේ සමස්ත වෙළෙද භාණ්ඩ අපනයන ආදායම ඇමෙරිකා ඩොලර් මිලියන දහසකුත් දශම නවයක් වනවා. කෙසේ වුවද පසුගිය වසරේ ජනවාරි මාසයේ මෙම ආදායම සටහන් වූයේ ඩොලර් මිලියන එක්දහස් එකසියයයි දශම නවයක් ලෙසටයි. 2021 වසරේ ජනවාරි මාසයට සාපේක්ෂව මෙම වසරේ ජනවාරි මාසයේ වෙළෙද භාණ්ඩ අපනයන ආදායම සියයට හයයි දශම නවයයි හතකින් වර්ධනය වුණා. වැඩිම අපනයන ආදායමක් වාර්තා වන්නේ ඇගලුම් හා රෙදිපිළි ක්ෂේත්‍රයෙන්. මෙම වසරේ ජනවාරි මාසයේදී එය ඇමෙරිකා ඩොලර් මිලියන 423 කට අධිකයි. තේ අපනයනයෙන් ඩොලර් මිලියන සියයකට ආසන්න ආදායමක්ද, රබර් ආශ්‍රිත නිෂ්පාදන අපනයනයෙන් ඩොලර් මිලියන හැත්තෑපහකට අධික ආදායමක්ද උපයා තිබෙනවා. එමෙන්ම වැඩිම අපනයනයක් සිදු කර ඇත්තේ ඇමෙරිකාවටයි. එහි වටිනාකම ඩොලර් මිලියන 254 කට අධික වනවා. එ ක්සත් රාජධානියට මිලියන 77 ක හා ඉන්දියාවට මිලියන 69 ක අපනයනයක් සිදුකර ඇති බව සංඛ්‍යාලේඛන වාර්තා පෙන්වා දෙනවා.   ", "URL": "https://www.itnnews.lk/2023/10/05/465119/", "Category": "දේශීය පුවත්", "Parent URL": null}