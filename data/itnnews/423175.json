{"Source": "ITN news", "Timestamp": "ஜூலை 14, 2022 12:37", "Headline": "கொழும்புக்கு மேலதிகமாக ஏனைய பிரதேசங்களுக்கு லிட்ரோ எரிவாயு விநியோகம்", "News Content": "கொழும்புக்கு மேலதிகமாக ஏனைய பிரதேசங்களுக்கு லிட்ரோ எரிவாயுவை விநியோகிக்கும் நடவடிக்கை முன்னெடுக்கப்பட்டுள்ளது. நாளாந்தம் ஒரு இலட்சம் எரிவாயு சிரிண்டர்கள் வீதம் சந்தைக்கு விநியோகிக்க லிட்ரோ நிறுவனம் நடவடிக்கை எடுத்துள்ளது. நேற்றைய தினம் கொழும்பு பிரதேசத்தில் எரிவாயு விநியோகம் முன்னெடுக்கப்பட்டதோடு, இன்றைய தினம் வெளி மாகாணங்களுக்கு எரிவாயு விநியோகிக்கப்படுவதாக லிட்ரோ நிறுவனம் தெரிவித்துள்ளது. நாட்டை வந்தடைந்த 3 ஆயிரத்து 740 மெட்ரிக் தொன் எரிவாயு அடங்கிய கப்பலிலிருந்து எரிவாயுவை தரையிறக்கும் பணிகள் ஆரம்பிக்கப்பட்டுள்ளது. நாளைய தினம் மற்றுமொரு எரிவாயு கப்பல் நாட்டை வந்தடையவுள்ளது. அதற்கமைய ஆகஸ்ட் முதலாம் திகதி அளவில் நாட்டில் காணப்படும் எரிவாயு தட்டுப்பாட்டை முழுமையாக நிவர்த்திசெய்ய முடியுமென லிட்ரோ நிறுவனம் குறிப்பிட்டுள்ளது. ", "URL": "https://www.itnnews.lk/2023/10/05/423175/", "Category": "Breaking News,அண்மைய செய்திகள்", "Parent URL": null}