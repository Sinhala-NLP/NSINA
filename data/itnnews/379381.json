{"Source": "ITN news", "Timestamp": "නොවැම්බර් 29, 2021 12:53", "Headline": "ගෑස් සිලින්ඩරයේ ඇත්ත නැත්ත හොයන්න විධිමත් පරීක්ෂණ ඇරඹේ", "News Content": "ගෑස් සම්බන්ධයෙන් වසර ගණනාවක් තිස්සේ නිසි නියාමනයක් සිදු වී නොමැති බව රාජ්‍ය අමාත්‍ය ලසන්ත අලගියන්න මහතා පවසනවා . ගෑස් සිලින්ඩර් පුපුරා යාම සම්බන්ධයෙන් දිවයිනේ ප්‍ර දේශ කිහිපයකින් ලබාගත් සාම්පල යොදා ගනිමින් සිදු කළ පරීක්ෂණ වාර්තාව අද දිනයේ ලැබීමට නියමිතයි.ගෑස් කාන්දු හේතුවෙන් ඇති වූ පිපිරීම් පිලිබඳව  පසුගිය දින කිහිපයේදී දිවයිනේ විවිධ ප්‍රදේශවලින් වාර්තා වුණා. එහි ආසන්නතම සිදුවීම අද පෙරවරුවේ වාර්තා වුණේ පාදුක්ක ප්‍රදේශයෙන්. මෙරට ගෘහස්ථ ගෑස් සිලින්ඩරයක වායු සංයුතිය පැවතිය යුත්තේ ප්‍රොපේන් 20% – 30%ත් සහ බ්‍යුටේන් 70% – 80%ත් අතර අගයකයි. එහෙත් ඇතැම් පිරිස් චෝදනා කරන්නේ ගෑස් සිලින්ඩරවල අන්තර්ගතය ප්‍රොපේන් 50%ත් බ්‍යුටේන් 50%ත් ලෙස ප්‍රතිශත වෙනස් කර ඇති බවටයි. ඒ හේතුවෙන් ගෑස් සිලින්ඩර් පුපුරා යන බවටයි මේ වන විට චෝදනා එල්ල වන්නේ. කෙසේ වෙතත් ලිට්‍රෝ සහ ලාෆ් ගෑස් සමාගම් එම චෝදනා සියල්ල ප්‍රතික්ෂේප කරනවා. ගෑස් සිලින්ඩර්වල ප්‍රමිතිය සහ සංයුතිය පරීක්ෂා කිරීම මේ වනවිට ආරම්භ කර තිබෙනවා. ඒ සදහා කොළඹ , ගම්පහ, කලුතර, රත්නපුර,කුරුණෑගල සහ ගාල්ල යන දිස්ත්‍රික්කවලින් සාම්පල ලබා ගෙන තිබෙනවා. ඊට අදාළ පරීක්ෂණ වාර්තාව අද දිනයේ ලැබීමට නියමිත බවයි රාජ්‍ය අමාත්‍ය ලසන්ත අලගියවන්න මහතා ප්‍රකාශ කළේ. ", "URL": "https://www.itnnews.lk/2023/10/05/379381/", "Category": "Breaking News,දේශීය පුවත්", "Parent URL": null}