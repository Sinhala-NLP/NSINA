{"Source": "ITN news", "Timestamp": "ஜூலை 2, 2021 10:54", "Headline": "குளங்களை அபிவிருத்தி செய்வதற்கு அரசாங்கம் நடவடிக்கை", "News Content": "பசுமை புரட்சியினை ஒவ்வொரு மாவட்டத்திலும் ஏற்படுத்த வேண்டுமென்ற தூரநோக்கு சிந்தனையின் கீழ் புனர்நிர்மாணம் செய்யப்படாத நிலையிலுள்ள குளங்களை அபிவிருத்தி செய்வதற்கு அரசாங்கம் நடவடிக்கை எடுத்துள்ளதாக ராஜாங்க அமைச்சர் அநுராத ஜயரட்ன தெரிவித்துள்ளார். யாழ் மாவட்ட நீர்ப்பாசனம் மற்றும் சிறு குளங்கள் அபிவிருத்தி திணைக்களம் மற்றும் கமநல அபிவிருத்தி திணைக்களத்தின் ஏற்பாட்டில் இடம்பெற்ற உயர்மட்ட கலந்துரையாடலின் போதே ராஜாங்க அமைச்சர் இவ்வாறு தெரிவித்தார். யாழ் மாவட்ட அரசாங்க அதிபர் கணபதிபிள்ளை மகேசன் தலைமையில் இக்கூட்டம் மாவட்ட செயலகத்தில் இடம்பெற்றது. இதன்போது விவசாயத்துறையில் புதிய புத்தெழுச்சியை ஏற்படுத்தும் நோக்கில் சிறந்ததொரு நீர்ப்பாசன திட்டத்தின் ஊடக சௌபாக்யா விவசாய திட்டத்தினை முன்னெடுப்போம் எனும் தொனிப்பொருளில் இக்கலந்துரையாடல் இடம்பெற்றது. இதன்போது எதிர்காலத்தில் குளங்களின் அபிவிருத்திகள் மற்றும் விவசாயிகளுக்கு தேவையான ஏனைய வசதிகள் உள்ளிட்ட விடயங்கள் குறித்தும் கலந்துரையாடப்பட்டன. பாராளுமன்ற உறுப்பினர் அங்கஞன் ராமநாதன் உள்ளிட்ட உயர் அதிகாரிகளும் இக்கூட்டத்தில் கலந்து கொண்டனர். ", "URL": "https://www.itnnews.lk/2023/10/05/346616/", "Category": "Breaking News,தேசிய செய்திகள்", "Parent URL": null}