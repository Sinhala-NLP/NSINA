{"Source": "ITN news", "Timestamp": "දෙසැම්බර් 23, 2021 12:15", "Headline": "බූස්ටර් එන්නත් මාත්‍රාව ලබාගත් සංඛ්‍යාව ලක්ෂ 30 ඉක්මවයි", "News Content": "කොරෝනාවට එරෙහි පළමු හා දෙවන එන්නත් මාත්‍රා පමණක් ගැනීම ප්‍රමාණවත් බවට සමාජ මාධ්‍ය මගින් පළවන වාර්තා සම්පූර්ණයෙන්ම අසත්‍ය බව සෞඛ්‍ය අංශ අවධාරණය කරනවා. බූස්ටර් එන්නත් මාත්‍රාව ලබාගත් පිරිස ලක්ෂ තිහේ සීමාව ඉක්මවලා ගියා. ඊයේ දිනයේදී කොරෝනා ආසාදිතයින් 673 දෙනෙකු මෙරටින් හදුනා ගත්තා. ඒ අනුව මෙරටින් වාර්තා වන සමස්ත කොරෝනා ආසාදිතයන් සංඛ්‍යාව 581595 ක් වනවා.  ප්‍රතිකාර ලබන පිරිස 8558 ක්.  මේ වන විට සුවය ලබා ඇති සමස්ත සංඛ්‍යාව 558226 ක්. මෙරට වාර්තා වන සමස්ත කොරෝනා මරණ සංඛ්‍යාව දාහතර දහස් අටසිය එකොළහක් දක්වා ඉහළ ගියා. කොරෝනාවට එරෙහි පළමු එන්නත් මාත්‍රාව ලබාගත් පිරිස එක්කෝටි පනස් නව ලක්ෂ හැත්තෑ හය දහස් එකසිය පනස් හතක් වනවා. එහි දෙවන මාත්‍රාව එක්කෝටි තිස් අට ලක්ෂ විසි එක් දහස් තුන්සිය හැත්තෑ හතර දෙනෙකු ලබා ගෙන තිබෙනවා. තුන්වන මාත්‍රාව ලබා ගත් පිරිස තිස් ලක්ෂ හයදහස් හාරසිය නව දෙනෙකු බවයි සෞඛ්‍ය අංශ සදහන් කරන්නේ. පළමු හා දෙවන එන්නත් මාත්‍රා ලබාගත්තද කාලයත් සමග සිරුරේ ප්‍රතිශක්තිකරණය අඩු වීම හේතුවෙන් 3 වන මාත්‍රාවක් ලබාගැනීම වැදගත් බව සෞඛ්‍ය අංශ පෙන්වා දෙනවා.   ", "URL": "https://www.itnnews.lk/2023/10/05/384515/", "Category": "Breaking News,දේශීය පුවත්", "Parent URL": null}