{"Source": "ITN news", "Timestamp": "මැයි 25, 2023 10:42", "Headline": "ඩෙංගු වසංගත තත්ත්වයක් දක්වා වර්ධනයවීමේ අවදානමක්", "News Content": "ඉදිරියේදී ඇතිවිය හැකි වැසි තත්ත්වය හේතුවෙන් ඩෙංගු වසංගත තත්ත්වයක් දක්වා වර්ධනයවීමේ අවදානමක් පවතින බැවින් එය වළක්වා ගැනීමට සියලු දෙනා වගකීමෙන් ක්‍රියා කළ යුතු බව විශේෂඥ වෛද්‍ය ආනන්ද විජේවික්‍රම මහතා පවසනවා. මේ අතර මේ වසරේ අද වන විට මෙරටින් ඩෙංගු රෝගීන් 36914 දෙනෙකු වාර්තා වී තිබෙන බව සෞඛ්‍ය අංශ පෙන්වා දෙනවා. වැඩිම රෝගීන් සංඛ්‍යාව වන 18265 දෙනෙකු  වාර්තා වී ඇත්තේ බස්නාහිර පලාතෙන් වන අතර බස්නාහිර පළාතේ වැඩිම ඩෙංගු රෝගීන් සංඛ්‍යාවක් හමුවී ඇත්තේ ගම්පහ දිස්ත්‍රික්කයෙනුයි. එම සංඛ්‍යාව 8302ක් ලෙස සටහන්වනවා. කොළඹ දිස්ත්‍රික්කයෙන් 7717 සහ කළුතර දිස්ත්‍රික්කයෙන් ඩෙංගු රෝගීන් 2246ක් වාර්තා තිබෙනවා. එමෙන්ම ත්‍රිකුණාමලය දිස්ත්‍රික්කයෙන් 1494ක් මඩකලපුව දිස්ත්‍රික්කයෙන් 1554 ක් සහ පුත්තලම දිස්ත්‍රික්කයෙන් ඩෙංගු රෝගීන්  2517 කු වාර්තා වුණා. මේ අතර කොළඹ දිස්ත්‍රික්කයේ ඩෙංගු අවධානම් සෞඛ්‍ය වෛද්‍ය නිලධාරී කොට්ඨාශ 14ක් හදුනාගෙන තිබෙනවා. එමෙන්ම ගම්පහ දිස්ත්‍රික්කයේ ද ඩෙංගු අවධානම් සෞඛ්‍ය වෛද්‍ය නිලධාරී කොට්ඨාශ 14ක් හඳුනාගෙන තිබෙනවා. ඩෙංගු රෝගීන්ට දේශීය වෛද්‍ය ක්‍රමය යටතේ ප්‍රතිකාර කිරීම කෙරෙහි ද අවධානය යොමු කළ යුතු බව රාජ්‍ය අමාත්‍ය සිසිර ජයකොඩි මහතා පවසනවා.   ", "URL": "https://www.itnnews.lk/2023/10/05/486077/", "Category": "Breaking News,දේශීය පුවත්", "Parent URL": null}