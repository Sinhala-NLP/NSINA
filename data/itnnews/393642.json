{"Source": "ITN news", "Timestamp": "பிப்ரவரி 7, 2022 12:45", "Headline": "மடகஸ்காரில் வீசிய பத்சிராய் சூறாவளிக்கு 10 பேர் பலி..", "News Content": "மடகஸ்காரில் ஏற்பட்டுள்ள சூறாவளியினால் அந்நாட்டு மக்களின் இயல்பு வாழ்க்கை பாதிக்கப்பட்டுள்ளது. மடகஸ்காரில் கடந்த இரு தினங்களாக பெய்த பலத்த மழை மற்றும் பலத்த காற்று காரணமாக பாரிய பாதிப்புக்கள் ஏற்பட்டுள்ளதாக அந்நாட்டு காலநிலை அவதான நிலையம் தெரிவித்துள்ளது. சீரற்ற வானிலையினால் 10 பேர் உயிரிழந்துள்ளதோடு, 5 ஆயிரத்திற்கும் மேற்பட்டோர் தற்காலிக முகாம்களில் தங்கவைக்கப்பட்டுள்ளனர். பத்சிராய் சூறாவளியினால் மடகஸ்காரில் பல்வேறு கிராமங்கள் முழுமையாக அழிவடைந்துள்ளதாக சர்வதேச செய்திகள் தெரிவிக்கின்றன. மணிக்கு 235 கிலோ மீற்றர் வேகத்தில் காற்று வீசிய நிலையில், கடந்த 2 வாரங்களில் அந்நாட்டை தாக்கிய இரண்டாவது சூறாவளி இதுவென்பது சுட்டிக்காட்டத்தக்கது. கடந்த மாதம் மடகஸ்காரை தாக்கிய எனா சூறாவளியினால் 55 பேர் உயிரிழந்தமை குறிப்பிடத்தக்கது. ", "URL": "https://www.itnnews.lk/2023/10/05/393642/", "Category": "Breaking News,சர்வதேச செய்திகள்", "Parent URL": null}