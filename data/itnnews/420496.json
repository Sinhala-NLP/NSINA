{"Source": "ITN news", "Timestamp": "ජූලි 1, 2022 15:06", "Headline": "බඩඉරිඟු වගා කරන ගොවීන්ට යුරියා පොහොර නිකුත් කිරීමට තීරණය කෙරේ", "News Content": "මෙවර යල කන්නයේ බඩඉරිඟු වගා කරන ලද ගොවීන්ට යුරියා පොහොර නිකුත් කිරීමට පියවර ගන්නා ලෙස කෘෂිකර්ම , වනජීවි හා වනසම්පත් සංරක්ෂණ අමාත්‍ය මහින්ද අමරවීර මහතා අදාල බලධාරින්ට උපදෙස් ලබාදී තිබෙනවා. එප්පාවල පොස්පේට් නිධිය ආශ්‍රිතව සින්ගල් සුපර් පොස්පේට් ( SINGLE SUPER PHOSPATE) පොහොර නිෂ්පාදනය කිරීමේ කර්මාන්ත ශාලාවක් ඇරඹීම සඳහා ඉදිරිපත්ව ඇති ආයෝජකයින් සම්බන්ධයෙන් ඊයේ (30) කෘෂිකර්ම අමාත්‍යාංශයේ දී පැවැති රැස්වීමක් අමතමින් අමාත්‍යවරයා මේ බව පැවසීය. විශේෂයෙන් ඉන්දීය රජය විසින් ලබා දෙන යුරියා පොහොර තොගය මෙම මස පළමු සතිය තුළ ශ්‍රී ලංකාවට ලැබීමට නියමිතය. එම පොහොර මෙට්‍රික් ටොන් 65,000න් මෙට්‍රික් ටොන් 50,000ක් වී වගාව සඳහාත්, මෙට්‍රික් ටොන් 10,000ක් බඩඉරිඟු වගාවටත් ලබා දීමට සැලසුම් කර තිබේ. එමෙන්ම යුරියා පොහොර මෙ. ටො. 5000ක් සහ යල කන්නයේ වී වගාවට යොදාගත් යුරියා පොහොරවලින් යම් ප්‍රමාණයක් ඉතිරි වුවහොත් එම ප්‍රමාණය තේ වගාව සඳහාත් ලබා දීමට සැලසුම් කර තිබේ. මේ වනවිට අප රටේ සත්ව ආහාර නිෂ්පාදනය සඳහා අවශ්‍ය බඩඉරිඟු, සෝයා ‌බෝංචි, සෝගම් හා තෘණවල විශාල හිඟයක් පවතී. ඒ හේතුවෙන් දෛනික කිරි, බිත්තර හා කුකුල් මස් නිෂ්පාදනය විශාල ලෙස පහත වැටී තිබේ. මව්වරුන්ට හා දරුවන්ට ලබා දෙන ත්‍රිපෝෂ නිෂ්පාදනය සඳහා අවශ්‍ය බඩඉරිඟු, මුං ඇට හා සෝයා බෝංචි හිඟය නිසා රජයේ එම කර්මාන්ත ශාලාව ද වැසී ගොස් ඇත. මෙම කරුණු සැළකිල්ලට ගනිමින් අප රටේ බඩඉරිඟු වගාව නැවත නංවාලීම සඳහා යුරියා පොහොර ලබා දීම අනිවාර්යයෙන්ම සිදු කළ යුතුව ඇතැයි ද කෘෂිකර්ම අමාත්‍යවරයා සඳහන් කළේය. ", "URL": "https://www.itnnews.lk/2023/10/05/420496/", "Category": "Breaking News,දේශීය පුවත්", "Parent URL": null}