{"Source": "ITN news", "Timestamp": "දෙසැම්බර් 13, 2021 18:12", "Headline": "රටින් ගේන ගෑස් ලිපටත් රෙගියුලේටරයටත් නිර්නායක", "News Content": "ආනයනය කරන ගෑස් උදුන් සහ රෙගියුලේටර් සදහා නිර්නායක යෙදීමට ක්‍රියා කළ යුතු බවට රාජ්‍ය අමාත්‍ය ලසන්ත අලගියවන්න මහතා එම උපකරණ ආනයනකරුවන්ට අද දැනුම් දුන්නා. මේ අතර ගෑස් ආශ්‍රිත පිපිරීම් සම්බන්ධයෙන් සොයා බැලීමට ජනාධිපතිවරයා පත් කල කමිටුවේ වාර්තාව මේ සතිය තුල ලබා දිමට කටයුතු කරන බව එහි සභාපති මහාචාර්ය ශාන්ත වල්පොල‌ෙග් මහතා පවසනවා. මහනුවර කුණ්ඩසාලේ නත්තරම්පොත ප්‍රදේශයේදී ගෑස් ආශ්‍රිතව ඇති වූ ගිනි ගැනිමෙන් පිලිස්සුම් තුවාල ලබා රෝහල් ගත කර සිටියදි කාන්තාවක ජීවිතක්ෂයට පත්වුණා. පිලිස්සිමෙන් ශරීර අභ්‍යන්තරයේ ඉන්ද්‍රියන්වලට සිදුවූ හානි නිසා අදාළ කාන්තාව මිය ගොස් තිබෙනවා. සිද්ධියෙන් මියගියේ 51 හැවිරිදි සිවුදරු මවක්. මාතලේ විල්ගමුව ප්‍රදේශයේ පදිංචි මෙම කාන්තාව දරුවන්ගේ වැඩිදුර අධ්‍යාපන කටයුතු සදහා කුණ්ඩසාලේ ප්‍රදේශයට පැමිණ තාවකාලික ස්ථානයක පදිංචිව සිට තිබෙනවා. අදාළ ගෑස් සමාගමට එරෙහිව නඩු පැවරීමට තීරණය කළ බවයි ඇයගේ ස්වාමියා ඇතුළු පවුලේ ඥාතීන් ප්‍රකාශ කළේ. මේ අතර ගැටළුකාරී තත්ත්වයෙන් පසු වෙළදපොළට නිකුත් කළ නව ගෑස් සිලින්ඩර හදුනා ගැනීම සදහා ලිට්රෝ සහ ලාෆ් ගෑස් සමාගම් ස්ටිකරයක් අලවා තිබුණා. කෙසේ වෙතත් ඇතැම් පිරිස් චෝදනා කළේ වර්ණය වෙනස් කල ස්ටිකර් සහිත ගෑස් මීට මාස කිහිපයකට පෙරද වෙළදපොලේ තිබූ බවටයි. ‍ ගෑස් ආශ්‍රිත සිදුවීම් සම්බන්ධයෙන් සොයා බලා ඒ පිලිබඳ කඩිනමින් විසඳුම් ඉදිරිපත් කිරිමට ජනාධිපතිතුමා පත් කල කමිටුවේ වාර්තාව සැකසිම මේ දිනවල සිදු වෙනවා. නිර්දේශ ලබා දිමට කමිටු සාමාජිකයන්ට ලබා දුන් කාලය අනිද්දායින් අවසන් වන බැවින් ඊට පෙර එය ජනාධිපතිවරයාට භාර දීමට කටයුතු කරන බවයි එහි සභාපති මොරටුව විශ්ව විද්‍යාලයේ මහාචාර්ය ශාන්ත වල්පොලගේ මහතා පැවසුවේ. ලිට්‍රෝ ආයතනයට අයත් ගෑස් මෙට්‍රික් ටොන් 3,700ක් අඩංගු නෞකාවක් දිවයිනට ළගා වී තිබෙනවා. අදාළ ගෑස් තොග අද දිනයේ ගොඩබෑමට නියමිතයි.   ", "URL": "https://www.itnnews.lk/2023/10/05/382528/", "Category": "දේශීය පුවත්", "Parent URL": null}