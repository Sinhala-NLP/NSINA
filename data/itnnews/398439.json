{"Source": "ITN news", "Timestamp": "පෙබරවාරි 28, 2022 15:40", "Headline": "බොරැල්ල දේවස්ථානයේ බෝම්බ සිද්ධියට අත්අඩංගුවට ගත් වෛද්‍යවරයා යළි රිමාන්ඩ්", "News Content": "බොරැල්ල සියලු සාන්තුවරුන්ගේ දේවස්ථානයේ තිබී ජීව අත්බෝම්බයක් සොයා ගැනීමේ සිද්ධිය සම්බන්ධයෙන් අත්අඩංගුවට ගෙන රැදවුම් භාරයේ සිටින විශ්‍රාමික වෛද්‍යවරයා සහ තවත් දෙදෙනෙකු ලබන 14 වනදා දක්වා  රක්ෂිත බන්ධනාගාර ගත කෙරුණා. පැමිණිල්ල කැදවූ අවස්ථාවේ රජයේ අධිනීතීඥවරයා කියා සිටියේ ත්‍රස්තවාදය වැළැක්වීමේ පනත යට‌ෙත් තවදුරටත් සැකකරුවන්ට එරෙහිව කටයුතු නොකරන බවයි. එහෙත් පීඩාකාරී ආයුධ පනත හා දන්ඩ නීති සංග්‍රහය යට‌ෙත් විමර්ශන සිදු කෙරෙනවා. තවත් ස්ථාන දෙකක බෝම්බ තැබීමේ සිද්ධීන් පිළිබද විමර්ශන සිදු කරන අතර එක් බෝම්බයක් ලැබී ඇති ආකාරය පිළිබද  තොරතුරු හෙළි වී නැති බවයි රජයේ අධිනීතිඥවරයා ප්‍රකාශ කළේ. දෙපාර්ශ්වයම ඉදිරිපත් කළ කරුණු සළකා බැලූ කොළඹ අතිරේක මහේස්ත්‍රාත්වරිය කියා සිටියේ පරික්ෂණවල ප්‍රගතිය පිළිබඳ පොලීසිය අධිකරණයට කරුණු වාර්තා කළ බවයි. සැකකරුවන් බෝම්බ රැගෙන ඒම ඒවා ස්ථාන ගත කිරීම හා සැළසුම් කිරීම සිදු කර ඇති බවට පැහැදිලි සාක්ෂි හෙළි වී ඇති  බවද මහේස්ත්‍රාත්වරිය  කියා සිටියා. සැකකරුවන්ට අගතියක් හෝ අසාධාරණයක් සිදුවී නැති බවට නිරීක්ෂණය වන බවයි මහේස්ත්‍රාත්වරිය දැනුම් දුන්නේ. සැකකරුවන් සම්බන්ධයෙන් අධිකරණය හමුවේ ප්‍රමාණවත් සාක්ෂි ඇති බැවින් ඔවුන් මුදාහරින ලෙස කළ ඉල්ලීම ද මෙහිදී ප්‍රතික්ෂේප කෙරුණා. මේ අතර විශ්‍රාමික වෛද්‍යවරයා මුදාහරින ලෙස ගොනු කර ඇති මූලික අයිතිවාසිකම් පෙත්සම සළකා බැලීම සදහා මැයි මස 23 වනදා කැදවන ලෙස ශ්‍රේෂ්ඨාධිකරණය නියම කළා. පෙත්සම්කාර වෛද්‍යවරයාට අවශ්‍ය වෛද්‍ය ප්‍රතිකාර නොකඩවා ලබා දෙන ලෙසට නියෝගයක් නිකුත් කරන්නැයි කළ ඉල්ලීමට ද ශ්‍රේෂ්ඨාධිකරණය අවසර ලබා දුන්නා.           ", "URL": "https://www.itnnews.lk/2023/10/05/398439/", "Category": "දේශීය පුවත්", "Parent URL": null}