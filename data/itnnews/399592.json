{"Source": "ITN news", "Timestamp": "මාර්තු 5, 2022 16:38", "Headline": "මාතර රන් දූපතට පිවිසෙන පාලම ඉදි කිරීමේ කටයුතු ඇරඹෙයි", "News Content": "මාතර රන් දූපතට පිවිසෙන පාලම ඉදි කිරීමේ කටයුතු අද සිටම ආරම්භ කර තිබෙනවා. මාතර රන්දූපතට පිවිසෙන පාලම ඊයේ පස්වරුවේ කඩා වැටුණා. සියම් මහා නිකායේ රෝහණ මහා සංඝ සභාවේ අනුනායක පූජ්‍ය ඕමාරේ කස්සප ස්වාමීන් වහන්සේ ඒ පිළිබද ජනාධිපතිතුමා දැනුවත් කිරීමෙන් පසු පාලම ඉදිකිරීම සදහා අවශ්‍ය උපදෙස් ලබා දීමට ජනාධිපතිතුමා කටයුතු කළා. ජාතික සංවර්ධන හා නිර්මාණ නීතිගත සංස්ථාවේ සභාපති ඩී පී එම් චන්දන ඇතුළු ඉංජිනේරුවන් පිරිසක් අද පෙරවරුවේ නව පාලමේ ඉදිකිරීම් පිළිබදව සාකච්ඡාවක් පැවැත්වුවා. එම අවස්ථාවට පාර්ලිමේන්තු මන්ත්‍රි නිපුන රණවක මහතා මෙන්ම මහා සංඝරත්නය ද එක්වුණා. අද දින සිටම ඉදි කිරීම් ඇරඹෙන පාලම මාස 6ක කාලයක් තුලදී ආකර්ෂණීය අයුරින් නිම කිරීමට නියමිතයි. අමාත්‍ය ඩලස් අලහප්පෙරුමද ඊයේ එම ස්ථානටය පැමිණියා. සියම් මහා නිකායේ ශ්‍රී රෝහණ පාර්ශ්වයේ විනය කර්ම සිදු කරන උපෝසතාගාරය පිහිටා ඇත්තේ මෙම රන්දූපතේයි. පාලම කඩා වැටීමත් සමග එහි ජල හා විදුලි සැපයුම් විසන්ධි වී තිබූ අතර ඒවා නැවත ලබාදීමට අමාත්‍යවරයා නිලධාරීන්ට උපදෙස් දුන්නා. යුද හමුදාපතිවරයා වෙත දුරකතනයෙන් අමතා තාවකාලික පාලමක් ඉදිකරදෙන ලෙසට අමාත්‍යවරයා ඉල්ලීමක් කලා. ඒ අනුව අද උදෑසන සිට යුද හමුදා ඉංජිනේරු රෙජිමේන්තුවේ සෙබලුන් තාවකාලික පාලමක් ඉදිකර ඇති ආකාරය දැක ගත හැකිවුණා. හෙට දිනය වන විට එහි වැඩකටයුතු  නිම කිරීමටයි සැලසුම් කර ඇත්තේ.     ", "URL": "https://www.itnnews.lk/2023/10/05/399592/", "Category": "Breaking News,දේශීය පුවත්", "Parent URL": null}