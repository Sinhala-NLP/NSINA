{"Source": "ITN news", "Timestamp": "අප්‍රේල් 3, 2022 14:07", "Headline": "ජාතික අලුත් සහල් මංගල්‍යය ජය ශ්‍රී මහා බෝධිය අභියසදී ", "News Content": "55 වන ජාතික අලුත් සහල් මංගල්‍යය ජය ශ්‍රී මහා බෝධිය අභියසදී පැවැත්වුණා. රට සහලින් ස්වයං පෝෂිතව සෞභාග්‍ය ලැබේවායි ප්‍රාර්ථනා කරමිනුයි එම කටයුතු සිදුකෙරුණේ. මහා සංඝ රත්නයේ සෙත්පිරිස් සජ්ජායනා මධ්‍ය යේ ජය ශ්‍රී මහා බෝධීන්වහන්සේ අභියස තැන්පත් කර තිබූ පාත්‍රය අලුත් සහලින් පිරවීම සිදුකෙරුණා. අලුත් සහල් මංගල්‍යය කෘෂිකර්ම අමාත්‍යාංශය සහ ගොවිජන සේවා දෙපාර්තමේන්තුව සංවිධාන කළේ අටමස්ථානාධිපති පූජ්‍ය පල්ලේගම සිරිනිවාස ස්වාමීන්වහන්සේගේ අනුශාසනා මතයි. මහ කන්නයේ වී අස්වැන්නේ අග්‍රඵලය ජය ශ්‍රී මහා බෝධීන්වහන්සේට පූජා කිරීම චාරිත්‍රය වනවා. මේ සදහා පළාත් නවයම නියෝජනය කරමින් විවිධ වර්ගයේ සහල් ජය ශ්‍රී මහා බෝධීන්වහන්සේට පූජා කිරීම සිදුකෙරුණා. බිත්තර වී පළාත් නවයේම ගොවි සංවිධාන වෙත බෙදාදීම ද මීට සමගාමීව සිදුකෙරුණා. ශ්‍රී මහා බෝධීන්වහන්සේ වෙත රිදී කාසි සහ පිරිකර පූජා කිරීමට ද බොහෝ පිරිසක් එක්ව සිටියා.       ", "URL": "https://www.itnnews.lk/2023/10/05/405333/", "Category": "දේශීය පුවත්", "Parent URL": null}