{"Source": "ITN news", "Timestamp": "ජූනි 27, 2022 18:38", "Headline": "චීනයේ යුනාන් විශ්වවිද්‍යාලයට සිංහල භාෂා පුස්තකාලයක්", "News Content": "චීනයේ යුනාන් විශ්වවිද්‍යාලයේ සිංහල භාෂා පුස්තකාලය පසුගියදා විවෘත කෙරුණා. යුනාන් විශ්වවිද්‍යාලය චීනයේ සිංහල භාෂාව උගන්වන ප්‍රධාන විශ්වවිද්‍යාලයක් වනවා. සිංහල භාෂා පුස්තකාලය විවෘත කෙරුණේ යුනාන් විශ්වවිද්‍යාලයේ විදේශ භාෂා පාසලෙහි පීඨාධිපති මහාචාර්ය ලියු ෂියුසෙන් සහ සිංහල අධ්‍යයන අංශයේ කථිකාචාර්ය සුගත් රත්නායක යන මහත්වරුන්ගේ ප්‍රධානත්වයෙන්. අධ්‍යයන අංශයේ තවත් මහාචාර්යවරු සහ කථාකාචාර්යවරු රැසක් මෙම අවස්ථාවට එක්ව සිටියා. මෙම සිංහල භාෂා අධ්‍යයන අංශය ආරම්භ කෙරුණේ 2020 වසරේදීයී. එම වසරේදී ප්‍රධාන විෂයක් ලෙස සිංහල භාෂාව හැදෑරීම සදහා චීන සිසුන් 20 දෙනෙකු ඇතුළත්ව සිටියා. මේ වසරේ සැප්තැම්බර් මාසයේදී තවත් නව සිසුන් පිරිසක් ඇතුළත් කර ගැනීමට නියමිත බවයි පැවසෙන්නේ. පොත් දහසකින් යුත් පුස්තකාලය මෙම සිසුන්ගේ ප්‍රයෝජනය  සදහා කතිකාචාර්ය සුගත් රත්නායක මහතාගේ මූලිකත්වයෙනුයි පිහිටුවනු ලැබුවේ. ඊට අවශ්‍ය සිංහලපොත් ශ්‍රී ලංකා අධ්‍යාපන අමාත්‍යාංශය, රීඩ් ප්ලස් සාමුහිකය (Read Plus Consortium) සහ සුගත් රත්නායක මහතා පරිත්‍යාග කර තිබේ.  මෙම සත්කාරය යුනාන් විශ්වවිද්‍යාල ප්‍රධානීන්ගේ ඉහළ ඇගයීමට ලක්ව තිබෙනවා. පුස්තකාලය විවෘත කිරීමේ අවස්ථාවට එක්වෙමින් රත්නායක මහතා කියා සිටියේ මෙය ශ්‍රී ලංකා චීන සබදතාවන්හි නව පිටුවක ආරම්භයක් බවයි.       ", "URL": "https://www.itnnews.lk/2023/10/05/419548/", "Category": "දේශීය පුවත්", "Parent URL": null}