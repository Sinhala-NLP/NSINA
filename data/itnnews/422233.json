{"Source": "ITN news", "Timestamp": "ජූලි 9, 2022 19:43", "Headline": "ඝාතනයට ලක්වූ හිටපු ජපන් අගමැතිගේ අවසන් කටයුතු අඟහරුවාදා", "News Content": "ඝාතනයට ලක්වූ හිටපු ජපන් අග්‍රාමාත්‍ය ෂින්සෝ අබේගේ දේහය පිළිබද අවසන් කටයුතු ලබන අගහරුවාදා පැවැත්වීමට නියමිතයි. ඔහුට අවසන් ගෞරව දැක්වීමට ලක්ෂ සංඛ්‍යාත ජපන් ජනතාව එක්ව සිටිනවා. හිටපු අග්‍රාමාත්‍යවරයා ඝාතනයට ලක්වූ ස්ථානයට රැස්වූ ජනතාව එම ස්ථානයේ මල් තබමින්, ඔහු සිහිපත් කිරීම සිදුකළා. ඉන්දියාව ද ෂින්සෝ අබේ වෙනුවෙන් දිනක ශෝක කාලයක් ප්‍රකාශයට පත් කළා. ෂින්සෝ අබේගේ දේහය නාරා සිට ටෝකියෝ දක්වා රැගෙන ඒම අද පෙරවරුවේ සිදු කෙරුණා. දේහය රැගෙන ආ රථපෙළ සමග ෂින්සෝ අබේගේ බිරිද ද නාරා සිට ටෝකියෝ බල පැමිනියා. ටෝකියෝ හි බෞද්ධ විහාරස්ථානයක අවසන් කටයුතු සිදුකිරීමට නියමිතයි. අවමංගල්‍ය උත්සවයට සහභාගී වන සංඛ්‍යාව සීමා කර ඇති අතර පවුලේ සාමාජිකයන් සහ අබේගේ සමීප හිතවතුන්ට පමණක් ඊට සහභාගී වනු ඇති. දෙවන ලෝක යුද්ධයෙන් පසු ජපානයේ බිහිවූ විශිෂ්ඨතම අග්‍රාමාත්‍යවරයා ලෙස සැලකෙන ෂින්සෝ අබේ එරට ආර්ථිකය ශක්තිමත් කිරීම සදහා අභියෝග රැසකට මුහුණ දෙමින් කටයුතු කළා. ෂින්සෝ අබේ ඝාතනය කළ 41 හැවිරිදි පුද්ගලයා සදහන් කර තිබුණේ  තමන් හිටපු අග්‍රාමාත්‍යවරයාගේ දේශපාලන අදහස්වලට අකමැති විම නිසා මෙම ඝාතනය සිදුකළ බවයි. ඝාතකයා සම්බන්ධයෙන් මේ වන විටත් පුළුල් පරික්ෂණ ක්‍රියාත්මක වනවා. ඉන්දියාව ද ෂින්සෝ අබේ වෙනුවෙන් දිනක ශෝක කාලයක් ප්‍රකාශයට පත්කළා. විශේෂ ප්‍රකාශයක් නිකුත් කරමින් ඉන්දීය අග්‍රාමාත්‍ය නරේන්ද්‍ර මෝදි සදහන් කළේ ෂින්සෝ අබේ ගෝලිය නායකයෙකු බවයි. ෂින්සෝ අබේ ජපානයේ වැඩිම කලක් අග්‍රාමාත්‍යවරයා වශයෙන් කටයුතුකළ පුද්ගලයායි. ඔහු ඉදිරිපත්කළ ආර්ථික වැඩපිළිවෙල අබෙනොමික්ස් ලෙස ලොව පුරා ප්‍රචලිත වුණා. ඔහුගේ පියා වන ෂින්තාරෝ අබේද ජපානයේ හිටපු විදේශ අමාත්‍යවරයෙක්. ෂින්සෝ අබේ  ජපානයේ හිටපු අග්‍රාමාත්‍යවරයෙකු වන නොබු සුකේ කිසිගේ මුණුබුරෙකු වනවා. 1993 වසරේදී මුලින්ම පාර්ලිමේන්තුවට පත්වන අබේ 2005 වසරේදී එරට ප්‍රධාන කැබිනට් ලේකම්වරයා බවටපත්වුණා. 2006 වසරේදී ජපානයේ ලාබාලතම අග්‍රාමාත්‍යවරයා ලෙසයි ඔහු තේරී පත්වුණේ. ", "URL": "https://www.itnnews.lk/2023/10/05/422233/", "Category": "ජාත්‍යන්තර පුවත්", "Parent URL": null}