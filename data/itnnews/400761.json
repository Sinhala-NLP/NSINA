{"Source": "ITN news", "Timestamp": "மார்ச் 11, 2022 19:10", "Headline": "ஸ்னைப்பர் துப்பாக்கி தாரியைக் கொண்டு பதிலடி கொடுக்க தயராகிறது யுக்ரேன்..", "News Content": "யுக்ரேனின் கிவ் தலைநகரை ரஷ்ய இராணுவம் அண்மித்துள்ளதாக அமெரிக்க பாதுகாப்பு பிரிவு தெரிவித்துள்ளது. எதிர்வரும் நாட்களில் கிவ் நகர் தொடர்பில் தீர்க்கமான முடிவு எட்டப்படலாமென அரசியல் ஆய்வாளர்கள் தெரிவிக்கின்றனர். மரியுபோல், கார்கிவ் ஆகிய நகரங்களில் மோதல்கள் உக்கிரமடைந்துள்ளன. வான் மற்றும் பீரங்கி தாக்குதல்கள் அதிகரித்துள்ளதாக சர்வதேச செய்திகள் தெரிவிக்கின்றன. \nவடமேல் பகுதியிலிருந்து கிவ் தலைநகரை அண்மிக்கும் ரஷ்ய இராணுவம் நகரின் மத்தியிலிருந்து 5 கிலோ மீற்றர் தொலைவில் நிலைகொண்டுள்ளது. யுக்ரேனின் பிரதான நகரங்கள் பலவற்றை ரஷ்யா கையகப்படுத்தியுள்ளது. நகரங்களில் உணவு உட்பட அத்தியாவசிய விநியோக சேவையை முடக்குவதன் மூலம் நகரங்களை கைப்பற்றுவேதே ரஷ்யாவின் இலக்காக உள்ளது. அதிகரித்த தாக்குதல்களுக்கு மத்தியில் நகரங்கை விட்டு வெளியேறமுடியாது மக்கள் சிக்குண்டுள்ளனர். உலகிலுள்ள மிகவும் ஆபத்தான ஸ்னைபர் துப்பாக்கி தாரி ஒருவரின் உதவியைப் பெற்றுக்கொள்ளவும் யுக்ரேன் தற்போது நடவடிக்கை எடுத்துள்ளது. கனடா இராணுவத்தின் முன்னாள் உறுப்பினரான 40 வயதுடைய ச்சாலி என அழைக்கப்படுகின்ற இவர் தற்போது யுக்ரேன் மோதலில் ஈடுபட்டுள்ளதாகவும் அறிவிக்கப்படுகிறது. இந்த ஸ்னைப்பெர் துப்பாக்கி தாரியுடன் கனட துருப்பினரும் யுக்ரேனுக்கு வருகை தந்துள்ளனர். பல்வேறு நாடுகளில் இராணுவப் பயற்சிபெற்ற இராணுவப் துருப்பினர் பலரும் யுக்ரேனுக்கு ஆதரவு வழங்க இணைந்துள்ளதாக அறிவிக்கப்படுகிறது. தற்போது யுக்ரேனின் மரியுபோல் நகரில் கடும் உணவு நெருக்கடி ஏற்பட்டுள்ளதாக அறிவிக்கப்படுகிறது. இவ்வாறு உணவு விநியோகம் தடைப்பட்டால் கடுமையான மனிதாபிமான நெருக்கடிகள் ஏற்படுவதை தடுக்க முடியாதென சர்வதேச செஞ்சிலுவைச் சங்கம் தெரிவிக்கிறது. நேற்றைய தினம் ரஷ்ய மற்றும் யுக்ரேன் வெளியுறவு அமைச்சர்கள் துருக்கியில் நடாத்திய உயர்மட்ட பேச்சுவார்ததை எவ்வித தீர்மானமின்றி நிறைவடைந்துள்ளது. திட்டமிட்டவாறு தமது நடவடிக்கைகளை யுக்ரேனில் தொடர்ந்தும் முன்னெடுப்பதாக ரஷ்ய வெளியுறவு அமைச்சர் சேர்ஜி லெவ்ரொப் இதன்போது தெரிவித்தார். போர் நிறுத்த உடன்படிக்கையும் குறுகிய காலத்திற்குள் அமுல்படுத்தப்படாதெனவும் சந்தேகம் தெரிவிக்கப்பட்டுள்ளது. யுக்ரேன் ஜனாதிபதி விளோடமீர் செலன்ஸ்கி வெளியிட்டுள்ள காணொளியில் தமது நாடு இரசாயன ஆயுதங்களையோ மனித படுகொலைக்கான ஆயுதங்களையோ உற்பத்தி செய்வதாக ரஷ்யா சுமத்துகின்ற குற்றச்சாட்டை முற்றாக நிராகரிப்பதாக தெரிவித்துள்ளார். யுக்ரேனுக்கு எதிராக ரஷ்யா அவ்வாறான ஆயுதங்களை பயன்படுத்தினால் அவர்களுக்கு எதிராக கடுமையான தடைகளை விதிக்க வேண்டி ஏற்படுமெனவும் யுக்ரேன் ஜனாதிபதி இதன்போது சுட்டிக்காட்டியுள்ளார். யுக்ரேனை ஆக்கிரமிக்க ஆரம்பித்தது முதல் ரஷ்ய இராணுவம் பல்வேறு வகையான ஏவுகணைகளை பயன்படுத்தியுள்ளதாக புலனாய்வு அறிக்கைகளை மேற்கோள் காட்டி அமெரிக்க பாதுகாப்பு பிரிவு சுட்டிக்காட்டியுள்ளது. மேற்குலக கம்பனிகள் பல ரஷ்யாவுடன் நடாத்திய வர்த்தக மற்றும் கொடுக்கல் வாங்கல்களை நிறுத்தியுள்ளன. இதில் வெஸ்டர்ன் யூனியன், ஜேர்பி மோகன், வோர்ணர் மியுசிக் ஆகிய கம்பனிகள் அடங்குகின்றன. மேற்குலக கம்பனிகளுக்குரிய சொத்துக்களை முடக்குவது தொடர்பாக ரஷ்ய அரசாங்கமும் கவனம் செலுத்தியுள்ளது. இவ்வாறு சொத்துக்கள் முடக்கப்பட்டால் ரஷ்யாவின் வர்த்தக நடவடிக்கைகளுக்கான பூகோள வர்த்தக சமூகத்தினரால் கடும் எதிர்ப்புக்கள் முன்வைக்கப்படுமென வெள்ளை மாளிகையின் ஊடகப்பேச்சாளர் ஜென் இப்சாக்கி குறிப்பிட்டுள்ளார். ரஷ்ய யுக்ரேன் நெருக்கடி தொடர்பில் இன்றைய தினம் அவசர பேச்சுவார்த்தை ஒன்றை நடத்த ஐக்கிய நாடுகள் அமைப்பு தீர்மானித்துள்ளது. ரஷ்யாவின் கோரிக்கைக்கு அமையவே இந்த கூட்டம் இடம்பெறவுள்ளது. ", "URL": "https://www.itnnews.lk/2023/10/05/400761/", "Category": "Breaking News,தேசிய செய்திகள்,முதன்மை செய்தி", "Parent URL": null}