{"Source": "ITN news", "Timestamp": "සැප්තැම්බර් 8, 2023 18:55", "Headline": "මුහුදු සීමා උල්ලංඝනය කළ ධීවර යාත්‍රා 190 කට පැනවූ ගමන් තහනම ඉවතට", "News Content": "මුහුදු සීමා උල්ලංඝනය කළ ධීවර යාත්‍රා 190 කට පැන වූ මාස තුනක ගමන් තහනම ඉවත් කර තිබෙනවා. බහුදින ධීවර යාත්‍රාවන්හි සවි කළ වී එම් එස් යන්ත්‍ර හරහා ධීවර දෙපාර්තමේන්තුවට වාර්තා වූ මුහුදු සීමා උල්ලංඝනය කළ ධීවර යාත්‍රා 190 කටයි ගමන් තහනමක් පැනවූයේ. එහෙත් වත්මන් ආර්ථික තත්ත්වය හමුවේ ධීවර ප්‍රජාවගෙන් ලැබුණු ඉල්ලීම් මත ඔවුන්ට සහනයක් ලබා දීමට  ධීවර අමාත්‍ය ඩග්ලස් දේවානන්ද මහතා තීරණය කළා. මෙය අවසාන අවස්ථාව බවත් මින් පසු මුහුදු සීමා උල්ලඝනය කිරීම් වාර්තා වූ විට කිසිදු සහනයක් ලබා නොදෙන බවත් ධීවර රාජ්‍ය අමාත්‍ය පියල් නිශාන්ත මහතා පැවසුවා. ඒ ධීවර අමාත්‍යාංශයේ පැවති මාධ්‍ය හමුවකදීයි. මානුෂීය අවශ්‍යතා සළකා බලා ගත් මෙම තීරණය ඉතා යහපත් එකක් බවයි ධීවරයින් පවසන්නේ.   ", "URL": "https://www.itnnews.lk/2023/10/05/514573/", "Category": "දේශීය පුවත්", "Parent URL": null}