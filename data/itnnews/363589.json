{"Source": "ITN news", "Timestamp": "සැප්තැම්බර් 19, 2021 12:19", "Headline": "නීතිවිරෝධී කහ කිලෝ 3700කට අධික ප්‍රමාණයක් සමඟ 10 දෙනෙකු අත්අඩංගුවට", "News Content": "නාවික හමුදාව දින තුනක් තුළ සිදුකළ මෙහෙයුම්වලදී නීතිවිරෝධී ආකාරයෙන් මෙරට වෙත ගෙන ඒමට උත්සාහ කළ වියළි කහ කිලෝ 3700කට අධික ප්‍රමාණයක් අත්අඩංගුවට ගැනීමට සමත්ව තිබෙනවා. ඒ සමඟ අත්අඩංගුවට ගෙන ඇති සැකකරුවන් සංඛ්‍යාව 10ක්. මන්නාරම, සවුත්බාර් හා ඉරුක්කලම්පිඩ්ඩි වෙරළ ප්‍රදේශයන් මෙන්ම මන්නාරම දකුණු මුහුදේ පසුගිය 16, 17 සහ 18 යන දිනවලදී සිදු කෙරුණු විශේෂ සෝදිසි මෙහෙයුම්වලදි මෙලෙස නීතිවිරෝධී අයුරින් රැගෙන ඒමට උත්සාහ කළ කහ කිලෝග්‍රෑම් 3704ක් අත්අඩංගුවට ගැනුනා. ශ්‍රී ලාංකිකයන් හතර දෙනෙකු සහ ඉන්දීය ජාතිකයන් හය දෙනෙකු අත්අඩංගුවට ගත් සැකකරුවන් අතර වනවා. මෙරට ඩිංගි යාත්‍රාවක් සහ ඉන්දීය ඩව් යාත්‍රාවක්ද නාවික හමුදා බාරයට ගෙන තිබෙනවා. මේ සම්බන්ධයෙන් විශේෂ විමර්ශන මේ වන විට ආරම්භ කර ඇති බවයි නාවික හමුදා මාධ්‍ය අංශය සඳහන් කළේ.         ", "URL": "https://www.itnnews.lk/2023/10/05/363589/", "Category": "දේශීය පුවත්", "Parent URL": null}