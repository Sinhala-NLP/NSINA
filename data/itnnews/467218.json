{"Source": "ITN news", "Timestamp": "මාර්තු 11, 2023 18:40", "Headline": "20 වනදාටත් තැපැල් ඡන්දය ලකුණු කරන්න බැරිවෙන ලකුණු", "News Content": "ඡන්ද පත්‍රිකා මුද්‍රණය කිරීමට අවශ්‍ය මුදල් මෙතෙක් ලැබී නොමැති බැවින් ලබන 20 වනදාට පෙර තැපැල් ඡන්ද පත්‍රිකා මැතිවරණ කොමිසමට භාරදීමට නොහැකි තත්ත්වයක් මතුව ඇති  බව රජයේ මුද්‍රණාලයාධිපතිනී ගංගානි ලියනගේ මහත්මිය පවසනවා. ඡන්ද පත්‍රිකා මුද්‍රණයට අදාළව කිසිදු ගෙවීමක් මේ වන විට සිදු කර නොමැති බැවින් වැඩකටයුතු ආරම්භ කිරීමට නොහැකි බවයි ඇය පවසන්නේ. ඡන්ද පත්‍රිකා සැකසීම ප්‍රතිඵල ලේඛන සැකසීම් ඇතුළු කාර්ය සදහා ගෙවිය යුතු රුපියල් මිලියන 152 ක මුදල ද සේවක ශ්‍රමය සදහා ගෙවිය යුතු රුපියල් මිලියන 52 ක මුදල ද ලැබී නොමැති බව මුද්‍රණාලයාධිපතිනිය කියා සිටියා. මෙතෙක් නිමවා ඇති වැඩකටයුතුවලට රුපියල් මිලියන 40 ක් පමණක් භාණ්ඩාගාරය ලබාදී ඇති බවයි ඇය පැවසුවේ.  යම් හෙයකින් මුදල් ලැබුණහොත් ඡන්ද පත්‍රිකා මුද්‍රණය කිරීමට මසක පමණ කාලයක් ගත වන බවද ගංගානි ලියනගේ මහත්මිය පැවසුවා. මුද්‍රණාලයේ ආරක්ෂාව සදහා පොලිස් නිලධාරීන් ඉල්ලා සිටියද ඒ සදහා දින 4 ක හෝ 5 ක කාලයක් ගත වන බවට පොලිස්පතිවරයා දැනුම් දී ඇති බවයි ඇය කියා සිටියේ. කෙසේ වෙතත් මැතිවරණ වියදම් සදහා  මුදල් නිකුත් කිරීමට තම අනුමැතිය ප්‍රමාණවත් නැති බව මුදල් අමාත්‍යාංශයේ ලේකම්වරයා  මැතිවරණ කොමිසමේ සභාපතිවරයාට ඊයේ ලිඛිතව දැනුම් දීමක් සිදු කළා. ඒ සදහා මුදල් අමාත්‍යවරයාගේ ද අනුමැතිය අවශ්‍ය බවයි ලේකම්වරයා මැතිවරණ කොමිසම වෙත පිළිතුරු ලිපියක් යොමුකරමින් සදහන් කර තිබුණේ. පවතින තත්ත්වය යටතේ මැතිවරණයකට මුදල් නිදහස් කිරීමට තම අනුමැතිය පමණක් ප්‍රමාණවත් නොවන බැවින් අදාළ ලිපිය ජනාධිපතිවරයා වෙත යොමු කළ  බවද මුදල් අමාත්‍යාංශ ලේකම්වරයා  ප්‍රකාශකර තිබෙනවා. මේ අතර කොළඹදී මාධ්‍ය හමුවක් කැඳවමින් පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේ පාර්ලිමේන්තු වරසප්‍රසාදවලට මුවාවී ඡන්ද කල්දැමීමේ වැඩපිලිවෙලක් ක්‍රියාත්මක වන බවයි.   ", "URL": "https://www.itnnews.lk/2023/10/05/467218/", "Category": "Breaking News,දේශීය පුවත්", "Parent URL": null}