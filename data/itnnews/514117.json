{"Source": "ITN news", "Timestamp": "සැප්තැම්බර් 7, 2023 09:54", "Headline": "හෝමාගම මහින්ද රාජපක්ෂ විද්‍යාලයේ පුස්තකාලයට රුසියානු ග්‍රන්ථ එකතුවක්", "News Content": "ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා විසින් කරන ලද ඉල්ලීමකට අනුව කොළඹ රුසියානු මධ්‍යස්ථානයේ ජ්‍යෙෂ්ඨ නිලධාරී නටාලිය කුලිෂෙන්කෝ (Natalia Kulishenko) මහත්මිය විසින් හෝමාගම මහින්ද රාජපක්ෂ විද්‍යාලයේ පුස්තකාලය වෙත රුසියානු ග්‍රන්ථ එකතුවක් පරිත්‍යාග කර තිබෙනවා. ශ්‍රී ලංකාවේ සිය ධුර කාලය අවසන් වීමත් සමඟ නැවත මව්රට බලා යෑමට පෙර ඇය විසින් මෙරටදී පරිහරණය කරන ලද කෘති ගණනාවක්ද මේ එකතුවට ඇතුළත්. මහින්ද රාජපක්ෂ විද්‍යාලයේ නිර්මාතෘ, ඇමැති බන්දුල ගුණවර්ධන මහතාගේ ආරාධනයෙන් මහින්ද රාජපක්ෂ විද්‍යාලයට පැමිණි ජ්‍යෙෂ්ඨ නිලධාරී නටාලියා කුලිෂෙන්කෝ (Natalia Kulishenko) මහත්මියගේ පැමිණීම සහ පරිත්‍යාගය සිහිපත් කිරීම උදෙසා විද්‍යාල පරිශ්‍රයේදී නා පැළ දෙකක් රෝපණය කිරීම ද සිදු කෙරුණා. කොළඹ රුසියානු මධ්‍යස්ථානයේ රුසියානු භාෂා උපදේශිකා Tatiana panditha මහත්මිය, හෝමාගම මහින්ද රාජපක්ෂ විද්‍යාලයේ විදුහල්පති සරත් බන්දු කුමාර මහතා, විද්‍යාලයේ ගුරු මණ්ඩලය සහ සිසු සිසුවියන් පිරිසක් මේ අවස්ථාවට එක්ව සිටියා. ", "URL": "https://www.itnnews.lk/2023/10/05/514117/", "Category": "දේශීය පුවත්", "Parent URL": null}