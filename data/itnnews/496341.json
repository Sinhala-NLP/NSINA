{"Source": "ITN news", "Timestamp": "ජූලි 1, 2023 09:41", "Headline": "ජාතික ඩෙංගු ආවේක්ෂණ පද්ධතිය දියත් කෙරේ", "News Content": "ඩෙංගු මදුරු මර්දන කටයුතු සහ ප්‍රතිකාර සදහා යාවත්කාලීන කරන ලද ජාතික ඩෙංගු ආවේක්ෂණ පද්ධතිය දියත්කිරීම පසුගියදා (28) සෞඛ්‍ය අමාත්‍ය ආචාර්ය කෙහෙලිය රඹුක්වැල්ල මහතාගේ ප්‍රධානත්වයෙන් සෞඛ්‍ය අමාත්‍යාංශයේදී සිදු කෙරුණා. ජාතික ඩෙංගු මර්දන ඒකකය විසින් මෙම ජාතික ඩෙංගු ආවේක්ෂණ පද්ධතිය හදුන්වාදීමට කටයුතු කෙරුණා. 2011 වසරේ දී වසංගත රෝග විද්‍යා අංශය විසින් රෝහල් 50 කින් මෙම ආවේක්ෂණ කටයුතු ආරම්භ කිරීමට පියවර ගෙන ඇති අතර, පසුව රෝහල් 155 ක් දක්වා වැඩිදියුණූ කර තිබෙනවා. මෙතෙක් පැවති මදුරු මර්දන ආවේක්ෂණ පද්ධතිය යථාවත් කරමින් මෙම නව ආවේක්ෂණ පද්ධතිය සකස් කර තිබෙනවා. මෙමගින් ආදාළ දත්ත ‌සෞඛ්‍ය වෛද්‍ය නිලධාරි කාර්යාල, මහජන සෞඛ්‍ය කොට්ඨාස, ග්‍රාම නිලධාරී කොට්ඨාස දක්වා ඇතුළත් කිරීමේ හැකියාව පවතිනවා. එම දත්ත තුළින් ඩෙංගු රෝගීන් හා පොකුරු රෝගීන් හඳුනා ගැනීම, ව්‍යාප්තිය පිළිබඳව අවබෝධය ලබාගනිමින් කඩිනමින් මර්දන කටයුතු සිදු කිරිම, රෝගීන් කළමනාකරණය, ඩෙංගු ව්‍යාප්තිය හා රෝගීන් පිළිබඳ දෛනිකව වාර්තා ලබාගැනීම, එම දත්ත සිතියම් ගත කිරීම ආදී කටයුතු සිදු කර ගත හැකියි. බස්නාහිර පළාත මුලීක කරගෙන මෙය නියමු ව්‍යාපෘතියක් ලෙස ආරම්භ කෙරේ. “Somro BPO Services” පෞද්ගලික ආයතනය විසින් මෙම ආවේක්ෂණය පද්ධතියේ පරිගණක මෘදුකාංගය සැපයීම හා යාවත්කාලීන කිරීම සඳහා දායකත්වය දක්වා තිබෙනවා. ආවේක්ෂණ පද්ධතියට පළමු රෝහල් රෝගියාගේ දත්ත සහ ක්ෂේත්‍ර රෝගී දත්ත ඇතුළත් කිරිම ද මෙහිදි සිදු වුණා. එහිදී අදහස් දැක්වූ සෞඛ්‍ය අමාත්‍ය ආචාර්ය කෙහෙලිය රඹුක්වැල්ල මහතා, “මෙරට සෞඛ්‍ය ක්ෂේත්‍රය තුළ අපි ජයග්‍රහණ රැසක් ලබාගෙන තිබෙනවා. එම ජයග්‍රහණ කිසිදු ප්‍රසිද්ධියකින් තොරවයි ලබාගෙන තිබෙන්නේ. ඒ සම්බන්ධව අගය කෙරුවත්, සෞඛ්‍ය කේෂ්ත්‍රයේ සියලු සේවක සේවිකාවන්ට අපේ ස්තූතිය පුද කරන්නට අවශ්‍යයයි. සෞඛ්‍ය ක්ෂේත්‍රයේ ලබා ගන්න මේ ජයග්‍රහණයන්ට ලැබෙන ප්‍රතිචාරයන් සහ අගය කිරිම් ඉතාමත්ම අඩුයි. එය ඉතා අවාසනාවන්ත තත්ත්වයක්. ලෝක සෞඛ්‍ය සංවිධානය ඇතුලු විවිධ තැන්වලට ගියවිට බෝනොවන සහ බෝවන රෝග සම්බන්ධව වසර ගණනාවක් තිස්සේ අපි ලබා ඇති ජයග්‍රහණයන් කළාපීය රටවල් සමග ඉතාමත් ඉහළින් තිබෙන්නේ. ඒත් මින් බොහොමයක් සාකච්ඡාවට, අගය කිරීමට ලක්වෙලා නැහැ. මේවා අහම්බෙන් සිදු වෙන දේවල් නොවෙයි ඉතාමත්ම කැපවීමෙන් ඒ් සම්බන්ධ පහළ සේවකයාගේ සිට ඉහළ සේවකයා දක්වා පරිපාලන ක්ෂේත්‍රයේ සිටින නිලධාරින් ඇතුළු සියළු දෙනාගේ කැපවීම් තුළ ලබාගන්නා ජයග්‍රහණයන්ය. එමෙන්ම අපේ දත්ත පද්ධති යාවත්කාලීන කිරිම ඉතා වැදගත් වෙනවා. අපි දැන් ඉන්නේ 21 වන ශත වර්ෂයේ ඩිජිටල් ලෝකයක. එතන අපේ යම් කිසි පසුගාමීත්වයක් තිබෙනවා. එය පිළිගන්න වෙනවා. නමුත් එය ඉදිරියට ගෙනයන්න හැකියාව ලැබෙයි කියා මම හිතනවා. අපේ තිබෙන දක්ෂතාවයන් අපි තාම පාවිච්චි කර නැහැ තාම. අපි යම් යම් ආයතනවලට ලක්ෂ ගණන්, කෝටි ගණන් වියදම් කරනවා නමුත් හැකියාවන් තිබෙන අපේ කණ්ඩායම් සිටිනවා. ඒ අවශ්‍ය පසුබිම නිර්මාණය කරන්න” ජාතික ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය නලීන් ආරියරත්න මහතා මෙහිදී කියා සිටියේ ඩෙංගු මදුරු මර්දනය සඳහා ආවේක්ෂණ පද්ධතියක් ඩෙංගු මර්දන ඒකකය සතුව පැවැති බවත්, එම ආවේක්ෂණ පද්ධතියේ සියලු දුර්වලකම් හඳුනාගෙන, යාවත්කාලින කර මෙම නව පද්ධතිය සකස් කොට‌ හඳුන්වාදීමට කටයුතු කළ බවත්ය. වැසිකාලය සමගම සහ වෙනත් හේතු නිසා ඇතම් ප්‍රදේශවල ඩෙංගු රෝගය වර්ධනය වන බවත්, මේ සියල්ල ඩෙංගු වසංගත තත්ත්වයකට හේතුවන කාරණා බැවින් වසංගත තත්ත්වය කල්තියා හඳුනාගෙන එය පාලනය සඳහා කටයුතු කිරීම‌ට මෙම ආවේක්ෂණ පද්ධතිය අත්‍යාවශ්‍ය වන බවද පැවසුවා. බස්නාහිර පළාත මුලික කරගෙන මුලින්ම ඩෙංගු ආවේක්ෂණ පද්ධතිය ආරම්භ කිරිමට කටයුතු සුදානම් කොට ඇති බව ද, ඉන් පසු දීප ව්‍යාපාත්ව ක්‍රියාත්මක කිරිමට කටයුතු සුදානම් කොට ඇති බව ද වෛද්‍ය නලින් ආරියරත්න මහතා මෙහිදී පැවසුවා. අදාළ පළාත්, දිස්ත්‍රික්කවල ග්‍රාම නිලධාරීන් මට්ටමට ගොස් රෝගීන් වාර්තාවන ප්‍රදේශ හඳුනා ගැනීමට හැකි වන බවත්, ඒ අනුව ක්ෂේත්‍ර නිලධාරීන් මාර්ගයෙන් ආදාළ ක්ෂේත්‍ර වෙත ගොස් එම අවස්ථාවේ ම දත්ත තොරතුරු පද්ධතියට යථාවත් කොට Hostpot ක්‍රමවේදය යටතේ සිතියම් ගත කිරීමට හැකියාව ලැබෙන බවද හෙතෙම පැවසුවා. එය මදුරු මර්දනය සඳහා මුලික සිද්ධාන්තයක් වන බවත් කළින් පැවති පද්ධතිය තුළින් එම කටයුත්ත සිදු කර ගත නොහැකි වූ බවත් ඒ මහතා පැවසුවා. මේ තුළින් නිසි කළට වසංගත තත්ත්වයන් හඳුනාගෙන පිළියම් යොදා ගැනිමට හැකියාව ලැබෙන බැවින් ඉදිරියේ දී ඩෙංගු රෝගය පෙර පැවති තත්ත්වයට වඩා කඩිනමින් ව්‍යාප්ත වීමට ඉඩ නොදී පාලනය කර ගත හැකි වනු ඇති බවද අධ්‍යක්ෂවරයා වැඩිදුරටත් පැවසුවා. ", "URL": "https://www.itnnews.lk/2023/10/05/496341/", "Category": "Breaking News,දේශීය පුවත්", "Parent URL": null}