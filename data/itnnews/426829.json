{"Source": "ITN news", "Timestamp": "ஆகஸ்ட் 4, 2022 12:32", "Headline": "மத்திய மலைநாட்டு வீதிகளில் பயணிப்போர் மிகுந்த அவதானத்துடன் செயற்படுமாறு அறிவுறுத்தல்", "News Content": "மலையகத்தின் பல பகுதிகளில் மண்மேடு சரிந்து விழுந்த சம்பவங்கள் பதிவாகியுள்ளன. ஹட்டன் – நுவரெலியா பிரதான வீதியில் மண்மேடு சரிந்து வீழ்ந்ததால் இரண்டு மணித்தியாலம் போக்குவரத்து தடைப்பட்டது. பொலிஸாரும், இராணுவத்தினரும், வீதி அபிவிருத்தி அதிகார சபை ஊழியர்களும் இணைந்து மண்மேட்டை அகற்றினர். இந்நிலையில் மத்திய மலைநாட்டு வீதிகளில் பயணிப்போர் மண்சரிவு அபாயம் தொடர்பில் மிகுந்த அவதானத்துடன் செயற்படுமாறு அறிவுறுத்தப்பட்டுள்ளனர். கொழும்பு – நுவரெலியா பிரதான வீதியிலும், கம்பளை – நுவரெலியா வீதியிலும் மண்சரிவு ஏற்படக்கூடிய அபாயம் இருப்பதாக அனர்த்த முகாமைத்துவ மத்திய நிலையம் அறிவித்துள்ளது. இதேவேளை மலையக பகுதியில் நிலவும் சீரற்ற வானிலை காரணமாக ஹட்டன் – நுவரெலியா மற்றும் கொத்மலை கல்வி வலயங்களுக்குட்பட்ட பாடசாலைகளுக்கு இன்றைய தினம் விடுமுறை வழங்கப்பட்டுள்ளது. ", "URL": "https://www.itnnews.lk/2023/10/05/426829/", "Category": "Breaking News,தேசிய செய்திகள்", "Parent URL": null}