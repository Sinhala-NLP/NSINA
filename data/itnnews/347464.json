{"Source": "ITN news", "Timestamp": "ජූලි 6, 2021 17:27", "Headline": "දාහතරෙන් පහක් ලැබෙයි- සෞඛ්‍ය වර්ජනය අත්හිටුවෙයි", "News Content": "ඉල්ලීම් 14 ක් මුල් කරගෙන සෞඛ්‍ය සේවයේ පරිපූරක හා අතුරු වෛද්‍ය වෘත්තීන් 14 ක් ආරම්භ කර තිබු වැඩ වර්ජනය අත්හිටුවීමට තීරණය කර තිබෙනවා. ඒ අමාත්‍ය පවිත්‍රා වන්නි ආරච්චි මහත්මිය සමග පැවැත්වුණ විශේෂ සාකච්ඡාවකින් පසුවයි. තමන්ගේ ඉල්ලීම් පහකට විසදුම් ලබා දෙන්න එකගතාව පල කිරීම නිසා වැඩ වර්ජනය අත්හිටුවන්න තීරණය කළ බවයි වර්ජනයට එක්වී හිටපු වෘත්තිය සමිතිවල නායකයින් මාධ්‍ය හමුවේ ප්‍රකාශ කළේ. මහජන සෞඛ්‍ය පරීක්ෂකවරුන් ඇතුලු සෞඛ්‍ය සේවයේ පරිපූරක සහ අතුරු වෛද්‍ය වෘත්තීන් 14 ක් ඉල්ලීම් 14 ක් මුල් කර ගනිමින් පසුගිය දෙවනදා සංකේත වැඩ වර්ජනයක නිරත වුණා. ඊට නිසි ප්‍රතිචාර නොලැබීම හේතුවෙන් ඔවුන් ඊයේ උදෑසන සිට අඛණ්ඩ වැඩ වර්ජනයක නිරත වීමටයි පියවර ගනු ලැබුවේ. කෙසේ වුවද අමාත්‍ය පවිත්‍රා වන්නි ආරච්චි මහත්මිය සමග පැවති සාකච්ඡාවකින් පසු වර්ජනය අවසන් කිරීමට පියවර ගත් බව පරිපූරක වෛද්‍ය වෘත්තිය වේදින්ගේ ඒකාබද්ධ බල මණ්ඩලයේ සභාපති රවි කුමුදේශ් මහතා සදහන් කළා. මේ අතර රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ මාධ්‍ය හමුවකට එක් වෙමින් සදහන් කළේ ජනාධිපතිතුමා සමග පැවති සාකච්ඡාවේදි ගැටලුවලට විසදුම් ලබාදීමට එකගතාව පල කළේ තම සංගමය පමණක් නොව සෞඛ්‍ය කේෂ්ත්‍රයේ අනෙකුත් සංගම් නියෝජනය කරන සියලු සාමාජික සාමාජිකාවන් වෙනුවෙන් බවයි.             ", "URL": "https://www.itnnews.lk/2023/10/05/347464/", "Category": "දේශීය පුවත්", "Parent URL": null}