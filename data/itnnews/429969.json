{"Source": "ITN news", "Timestamp": "අගෝස්තු 19, 2022 22:02", "Headline": "අන්තරේ උද්ඝෝෂණය අතරතුර අත්අඩංගුවට ගත් 16 දෙනෙකු ඇප මත මුදාහරී", "News Content": "අන්තර් විශ්වවිද්‍යාල ශිෂ්‍ය බල මණ්ඩලය ඊයේ පැවැත්වූ උද්ඝෝෂණය අතරතුර කලහකාරී ලෙස හැසිරුණු බවට සැකපිට අත්අඩංගුවට ගත් උද්ඝෝෂකයන් 16 දෙනෙකු ඇප මත මුදා හැරීමට කොළඹ මහේස්ත්‍රාත් අධිකරණය නියම කළා. පසුගිය ජූලි මස 9 වනදා ජනාධිපති ලේකම් කාර්යාලයට විරෝධතාකරුවන් පිරිසක් බලහත්කාරයෙන් ඇතුළුවී එහි දේපළවලට හානි සිදුකිරීම සම්බන්ධයෙන් සැකකරුවන් 34 දෙනෙකු හදුනාගැනීමට පොලිසිය මහජන සහාය අපේක්ෂා කරනවා.ජූලි මස 9 වනදා ජනාධිපති ලේකම් කාර්යාලයට ඇතුළු වූ විරෝධතාකරුවන් පිළිබඳ පොලිසිය  විමර්ශන ක්‍රියාත්මක කළා. ඒ අනුව සැකකරුවන් 34 දෙනෙකු හඳුනාගැනීම සඳහායි පොලිසිය මහජන සහාය අපේක්ෂා කරන්නේ. සැකකරුවන් අත්අඩංගුවට ගැනීම සඳහා කොළඹ උතුර කොට්ඨාස අපරාධ විමර්ශන කාර්යාංශය මගින් විමර්ශන සිදුකරමින් පවතිනවා. ඒ අනුව මෙම සිද්ධිය සම්බන්ධයෙන් සමාජ මාධ්‍ය ජාලා සහ අන්තර්ජාලය මගින් පළවු වීඩියෝ දර්ශන හා ඡායාරූප හරහා හදුනාගත් මෙම සැකකරුවන්ගේ අනන්‍යතාව තහවුරු කර ගැනීමට පොලිසිය ජනතා සහාය අපේක්ෂා කරනවා. ඔවුන් පිළිබඳ තොරතුරු දන්නේ නම් පොලිසිය දැනුවත් කරන ලෙසයි පොලිස් මාධ්‍ය කොට්ඨාසය සඳහන් කරන්නේ. මේ අතර අන්තර් විශ්වවිද්‍යාල ශිෂ්‍ය බල මණ්ඩලය ඊයේ සංවිධාන කළ උද්ඝෝෂණය අතරවාරයේ කලහකාරී ලෙස හැසිරුණු බවට සැකපිට අත්අඩංගුවට ගත් 16 දෙනා කොළඹ අතිරේක මහේස්ත්‍රාත් ටී එන් ඉලංගරත්න මහතා වෙත ඉදිරිපත් කෙරුණා. කොම්පඤ්ඤ වීදිය පොලිසිය මගිනුයි මෙම සැකකරුවන් අධිකරණය හමුවට ඉදිරිපත් කර ඇත්තේ. මෙම පිරිස අතරට භික්ෂූන් වහන්සේ තුන් නමක්ද ඇතුළත්. ඒ අනුව සැකකරුවන් 16 දෙනාට අධිකරණයේ ඇප නියම කළා. මෙහිදී පොලිසිය කළ ඉල්ලීම පිළිගත් අතිරේක මහේස්ත්‍රාත්වරයා පොලිස් අත්අඩංගුවෙන් පලාගොස් ඇති බව කියන ජොහාන් අප්පුහාමි නමැත්තා විදේශගතවීම වළක්වාලමින් තහනම් නියෝගයක් නිකුත් කළා. ", "URL": "https://www.itnnews.lk/2023/10/05/429969/", "Category": "දේශීය පුවත්", "Parent URL": null}