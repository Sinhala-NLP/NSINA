{"Source": "ITN news", "Timestamp": "ඔක්තෝබර් 1, 2021 12:05", "Headline": "දින 42ක් පුරා මුළු දිවයිනටම පනවා තිබූ නිරෝධායන ඇඳිරිනීතිය ඉවතට", "News Content": "දින 42 ක් පුරා දිවයිනටම ක්‍රියාත්මක වූ නිරෝධායන ඇදිරිනීතිය අද අලුයම 4 ට ඉවත් කෙරුණා. ඒත් සමගම බොහෝ කඩසාප්පු විවෘත කරමින් සාමාන්‍ය ජන ජීවිතය ආරම්භ කර තිබෙනවා. රට විවෘත කළත් සෞඛ්‍ය පුරුදු කිසි ලෙසකින්වත් අත්හරින්න එපා කියලයි සෞඛ්‍ය මෙන්ම කොරෝනා මර්දනයේ නිරත ආරක්ෂක අංශ අවධාරණය කරන්නේ. ශීඝ්‍ර කොරෝනා ව්‍යාප්තිය හේතුවෙන් රටටම නිරෝධායන ඇදිරිනීතිය පැනවීමට රජය ක්‍රියා කළේ පසුගිය අගෝස්තු 20 වනදායි. පසුව අවස්ථා කීපයක දී නිරෝධායන ඇදිරිනීතිය දීර්ඝ කිරීමට රජය පියවර ගත්තේ සෞඛ්‍ය නිර්දේශවලට අනුවයි. නිරෝධායන ඇදිරි නීතිය පැවති කාලසීමාව තුළ කොරෝනා රෝගීන්ගේ හා මරණවල සැළකිය යුතු අඩුවීමක් දක්නට ලැබුණා. ඒ අනුව ජනාධිපති ගෝඨාභය රාජපක්ෂ මැතිතුමාගේ මූලිකත්වයෙන් පැවති කොවිඩ් මර්දන කමිටුවේ දී තීරණය කළේ සෞඛ්‍ය මාර්ගෝපදේශයන්ට යටත්ව රට යළි විවෘත කිරීමටයි. කෙසේ නමුත් පළාත් අතර සංචරණය කිරීම තවදුරටත් තහනම් වනවා. එමෙන්ම අද රාත්‍රී 10 සිට හෙට අලුයම 4 දක්වා අත්‍යවශ්‍ය නොවන කාරණා සදහා නිවෙස්වලින් බැහැරට යාමට හැකියාවක් ලැබෙන්නේ නැහැ. මෙම ක්‍රමය සෑම දිනකම ක්‍රියාත්මක කෙරෙනවා. එමෙන්ම ජනතාව ක්‍රියා කළ යුතු ආකාරය සහ ආයතන පවත්වාගෙන යා යුතු ආකාරය පිළිබද සෞඛ්‍ය මාර්ගෝපදේශ මාලාවක් ද ඊයේ නිකුත් කෙරුණා. මේ අතර අද සිට රාජ්‍ය සේවය සක්‍රීයකර තිබෙනවා. කෙසේ නමුත් සති දෙකක් යන තුරු මගී ප්‍රවාහන දුම්රිය ධාවනය සිදුවන්නේ නැහැ. එහෙත් ප්‍රවාහන පහසුකම් සදහා ලංගම සහ පෞද්ගලික බස් රථ යොදවා ඇති ආකාරය දක්නට ලැබුණා. අද අලුයම 4 ට ඇදිරිනීතිය ඉවත් කිරීමෙන් පසු රාජ්‍ය ආයතන රැසක් විවෘතව පවතින අතර සේවකයින් සිය රාජකාරි කටයුතු ඉටුකරන ආකාරය දක්නට ලැබුණා. මේ අතර සෞඛ්‍ය මාර්ගෝපදේශයන්ට යටත්ව වෙළෙද සැල්,  කඩසාප්පු ද විවෘතකර ඇති බවයි අප වාර්තාකරුවන් සදහන් කළේ.   ", "URL": "https://www.itnnews.lk/2023/10/05/366200/", "Category": "දේශීය පුවත්", "Parent URL": null}