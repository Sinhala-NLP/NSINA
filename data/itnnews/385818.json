{"Source": "ITN news", "Timestamp": "දෙසැම්බර් 30, 2021 15:24", "Headline": "සපුගස්කන්ද යළි වැසේ; ඒත් ඉන්ධන හිඟයක් නැහැ – බලශක්ති අමාත්‍යාංශය", "News Content": "සපුගස්කන්ද තෙල් පිරිපහදුව යළි වසා දැමීමට සිදු වුවත් ඉන්ධන හිඟයක් ඇති නොවන බව බලශක්ති අමාත්‍යාංශය නිවේදනය කරනවා. රටේ උද්ගතව ඇති විදෙස් සංචිත අර්බුදය හේතුවෙන් බොරතෙල් මිලදී ගැනීමේදී සිදුව ඇති දුෂ්කරතා නිසා සපුගස්කන්ද ඉන්ධන පිරිපහදුව ලබන 3 වනදා සිට වසා දැමීමට නියමිතයි. අවශ්‍ය බොරතෙල් සපයා ගැනීමෙන් අනතුරුව ජනවාරි 30 වනදාට පෙර පිරිපහදුව යළි ආරම්භ කිරීමට ඛනිජ තෙල් සංස්ථා කළමනාකාරීත්වය සූදානමින් සිටිනවා. ශ්‍රී ලංකාව දිගු කාලීන බොරතෙල් සැපයීමේ කොන්ත්‍රාත්තුව ප්‍රදානය කර ඇති සිංගප්පූරු සමාගමෙන් බොරතෙල් සැපයීම ආරම්භ වන්නේ ජනවාරි 26 වනදා සිට බවයි බලශක්ති අමාත්‍යාංශය සදහන් කරන්නේ. සපුගස්කන්ද පිරිපහදුවේ භාවිත වන මර්බන් වර්ගයේ බොරතෙල් මිලදී ගැනීමේදී දින 90 කට පෙර අදාළ සමාගමට එය දැනුම් දිය යුතුයි. එමෙන්ම හදිසි මිලදී ගැනීම් ලෙස විකල්ප බොරතෙල් මිලදී ගැනීමට විදේශ විනිමය හිගය නිසා ව්‍යර්ථ වූ බව බලශක්ති අමාත්‍යාංශය පෙන්වා දෙනවා. කෙසේවුවද  සපුගස්කන්ද තෙල් පිරිපහදුවෙන් සපයනුයේ රටේ පෙට්‍රල් අවශ්‍යතාවයෙන් සියයට 14 ක් මෙන්ම ඩීසල් අවශ්‍යතාවයෙන් සියයට 29 ක් පමණයි. මේ හේතුවෙන් තෙල් පිරිපහදුව තාවකාලිකව වසා දැමීමෙන් රට තුළ තෙල් හිගයක් ඇති වන්නේ නැති බවයි එම අමාත්‍යාංශය වැඩිදුරටත් පෙන්වා දෙන්නේ.   ", "URL": "https://www.itnnews.lk/2023/10/05/385818/", "Category": "දේශීය පුවත්", "Parent URL": null}