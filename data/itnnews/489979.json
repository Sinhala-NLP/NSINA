{"Source": "ITN news", "Timestamp": "ජූනි 7, 2023 11:24", "Headline": "” අනේ පොලිස් අංකල් මගේ ඇඩ්මිශන් එක ගෙදර දාලා ඇවිල්ලා. මට උදව් කරන්න අංකල්” – කාකි ඇඳුම යට නොවුණු දරු සෙනෙහස", "News Content": "” අනේ පොලිස් අංකල් මගේ ඇඩ්මිශන් එක ගෙදර දාලා ඇවිල්ලා. මට උදව් කරන්න අංකල්” යැයි මහත් අසරණ ව පොලිස් නිලධාරියා ඉදිරියට පැමින හඬා වැටෙන්නට වූ සිසුවියකට වහා ඉදිරිපත්ව උපකාර කිරීමට ඉදිරිපත් වූ මොරගහහේන පොලිසියේ රථවාහන අංශයේ නිලධාරියකු සම්බන්ධයෙන් තොරතුරු වාර්තා වුණා. මෙවර අපොස සාමාන්‍ය පෙළ විභාගයේ විභාග මධ්‍යස්ථානයක් ලෙස නම්කර තිබූ මොරගහහේන ගෝනපොල පලන්නොරුව මහා විද්‍යාලයේ ප්‍රධාන ගේට්ටුවේ ආරක්ෂාව භාරව මොරගහහේන පොලීසියට අනුයුක්ත රථවාහන අංශයේ පොලිස් සැරයන් 41013 ඒ. කුලරත්න මහතා ඊයේ (6) පෙරවරුවේ රාජකාරියේ නිරතව සිට තිබෙනවා. එම නිලධාරියා ඉදිරිපිට දිව ආ සිසුවියක ඔහුට යමක් කීමට උත්සාහ දරමින් ඉකි ගසමින් හඬා වැටෙන්නට වූ අතර එය දුටු නිලධාරියා සිසුවිය අස්වසමින් “කියන්න දුව, කියන්න දුව ඇයි ඔයා අඬන්නේ ,මොකක්ද වුණ ප්‍රශ්නය ඔයාට” යනුවෙන් අසා තිබෙනවා. අනේ අංකල් අද ගණන් පේපර් එක තියෙන්නේ මට ඇඩ්මිශන් එක ගේන්න අමතක වුනා. තව විනාඩි කිහිපයකින් විභාගය පටන් ගන්නවා අංකල්, මට උදව් කරන්න අංකල් යැයි ඇය හඬා වැටෙන්නට වූ බවයි එම පොලිස් නිලධාරියා ප්‍රකාශ කර ඇත්තේ.. සිසුවියගේ ඒ දුක්බර වදන් පෙළ සමගම නිරායාසයෙන්ම තම අත් ඔරලෝසුව දෙසට නෙත යොමු කළ පොලිස් නිලධාරියා ට ඒ වන විට වෙලාව හරියටම පෙරවරු 8 පසුවී විනාඩි 22 ක් බවත් විභාගය ආරම්භ කිරීමට තව හරියටම ඇත්තේ විනාඩි 8 ක පමණ ඉතාම සුළු කාලයක් බව තේරුම් ගෙන තිබෙනවා. විනාඩියක් වටින බව මනාව තේරුම් ගෙන සැනින් වහා ක්‍රියාත්මක වූ පොලිස් සැරයන් කුලරත්න නිලධාරියා පාසල් ආරක්ෂා පරීක්ෂණ කටයුතු සඳහාපොලිස් නිල ජීප් රථයෙන් පැමිණ සිටි ස්ථානාධිපති ප්‍රධාන පොලිස් පරීක්ෂක තුසිත වික්‍රමරත්න මහතා හමුවට දිව ගොස් සිසුවියට සිදුව තිබූ අකරතැබ්බයන් වහා දැනුවත් කිරීමට පියවර ගෙන තිබුණා. එය ඇසූ සැනින් එයට පිහිට වීමට ස්ථානාධිපතිවරයා පොලිස් නිලධාරියාගෙන් දෙවරක් නොවිමසා අවසර ලබාදීම හේතුවෙන් සිසුවිය සිය පොලිස් යතුරු පැදියේ නංවාගෙන කිලෝමීටර් හතරක් පමණ දුරින් වූ ඇයගේ නිවස පිහිටි වත්තේකඩේ නාගස් හංදිය ප්‍රදේශයේ කරා ක්ෂණිකව යතුරු පැදිය ධාවනය කර තිබෙනවා. එසැනින් වහා ක්‍රියාත්මක වූ පොලිස් ස්ථානාධිපතිවරයා ශාලාධිපති හමුවට ගොස් සිසුවියට සිදුවූ සිද්ධිය පවසා ඇය කැටිව පොලිස් නිලධාරියකු යතුරුපැදියෙන් නිවසට ගොස් ඇයගේ විභාග අපේක්ෂක ප්‍රවේශ පත්‍රය රැගෙන ඒමට ක්ෂණිකව කටයුතු කරන බව දැනුම් දීමට පියවර ගෙන තිබෙනවා. සිසුවියගේ අවශ්‍යතාවය සහ මානසික තත්ත්වය නිසි අයුරින් තේරුම් ගත් පොලිස් සැරයන් කුලරත්න නිලධාරියා සිසුවිය රැගත් සිය යතුරු පැදිය විභාග ශාලාව ආසන්නයටම පදවාගෙන පැමිණ ඇයට විභාගය වෙත කිසිදු බාධාවකින් තොරව මුහුණදීමට අවශ්‍ය පහසුකම් සැලසීමට පියවර ගත් බවයි වාර්තා වුණේ. විනාඩි කිහිපයක කාලයක් තුළ දී සිදු වූ මේ උතුම් කර්තව්‍යය පිළිබඳ අවධානය යොමු කර සිටි සිසු දරු දැරියන් විභාගය සඳහා ඉදිරිපත් කිරීමට රැගෙන විද්‍යාලය ඉදිරිපිට පැමිණි දෙමව්පියන් පොලිස් නිලධාරියාට පැසසුම් කළ අතර ඊට අවශ්‍ය අවසරය ලබා දුන් ස්ථානාධිපතිවරයාට ද සිය ස්තූතිය පළ කර තිබෙනවා. ", "URL": "https://www.itnnews.lk/2023/10/05/489979/", "Category": "දේශීය පුවත්", "Parent URL": null}