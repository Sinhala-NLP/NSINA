{"Source": "ITN news", "Timestamp": "මාර්තු 26, 2021 18:48", "Headline": "පුත්තලමේ සිසුන් පිරිසකට අවි පුහුණුව දුන් මද්‍රසා ගුරුවරුන් දෙදෙනෙකු අත්අඩංගුවට", "News Content": "පුත්තලමේ මද්‍රසා පාසලක දරුවන්ට අවි පුහුණුව ලබල දුන්න බවට චෝදනා එල්ලවෙලා තියෙන ගුරුවරු දෙන්නෙක් අත්අඩංගුවට අරගෙන තියෙනවා. මේ අත්අඩංගුවට ගැනීම සිද්දවුණේ අංශ කිහිපයක් ඔස්සේ සිදුකරපු පරීක්ෂණවලින් පසුවයි. මෙම ගුරුවරුන් දෙදෙනා සම්බන්ධයෙන් ලැබී තිබුණ තොරතුරු මත සිදුකළ දීර්ඝ විමර්ශනවලින් අනතුරුවයි අපරාධ පරීක්ෂණ දෙපාර්තමේන්තුව මගින් මෙම ගුරුවරුන් දෙදෙනා අත්අඩංගුවට ගෙන ඇත්තේ. නීතිපතිවරයාගේ උපදෙස් මත සැකකරුවන් අත්අඩංගුවට ගැනීම සිදුවූ බව නීතිපතිවරයාගේ සම්බන්ධීකරණ ලේකම් රජයේ අධිනීතීඥ නිශාරා ජයරත්න මෙනවිය සදහන් කළා. මොහොමඩ් ජවුෆර් ලුක්මාන් හකීම් හා මොහොමඩ් නසිර්දීන් මොහොමඩ් වසීර් යන මෙම දෙදෙනා ත්‍රස්තවාදය වැළැක්වීමේ පනත යටතේ මෙසේ අත්අඩංගුවට ගෙන ඇති බවයි වාර්තා වන්නේ. ", "URL": "https://www.itnnews.lk/2023/10/05/328139/", "Category": "Breaking News,දේශීය පුවත්", "Parent URL": null}