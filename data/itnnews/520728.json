{"Source": "ITN news", "Timestamp": "ඔක්තෝබර් 5, 2023 12:12", "Headline": "අවාරේ ශ්‍රී පාද සංචාරයේ නිරත පිරිසගෙන් මුදල් අයකිරීම අසාධාරණයි – ශ්‍රී පාදස්ථානාධිපති", "News Content": "අවාරේ ශ්‍රී පාද සංචාරයේ නිරත පිරිසගෙන් මුදල් අයකිරීම අසාධාරණ බව ශ්‍රීපාදස්ථානාධිපති පූජ්‍ය බෙංගමුවේ ධම්මදින්න ස්වාමීන් වහන්සේ ප්‍රකාශ කරනවා. අතීත රජ සමයේ සිට වාරයේ හා අවාරයේ ශ්‍රී පාද වන්දනාවේ පැමිණෙන කිසිවෙකුගෙන් මුදල් අය කිරීමක් සිදු කර නැති බවයි මාධ්‍ය වෙත අදහස් දක්වමින් උන් වහන්සේ කියා සිටියේ. එහෙත් මේ වන විට අවාරේ ශ්‍රීපාද වන්දනාවේ නිරත පිරිසට ප්‍රවේශපත්‍රයක් නිකුත් කර මුදල් අය කිරීමට වනජීවී සංරක්ෂණ දෙපාර්තමේන්තුව පියවර ගෙන ඇති බවයි  උන් වහන්සේ කියා සිටින්නේ. මේ සම්බන්ධයෙන් අප වාර්තාකරු නල්ලතන්නිය වනජීවී සංරක්ෂණ කාර්යාලයේ නිලධාරියෙකුගෙන් කළ විමසීමකට අනුව ඔහු කියා සිටියේ අවාරේ ශ්‍රීපාදයේ සංචාරය කරන පිරිස සඳහා ප්‍රවේශ පත්‍ර නිකුත් කිරීමට වනජීවී සංරක්ෂණ දෙපාර්තමේන්තුව පසුගිය වසරේ ගැසට් පත්‍රයක් නිකුත් කර ඇති බවයි. එම ගැසට් පත්‍රය අනුව ඊයේ සිට නල්ලතන්නිය මාර්ගයෙන් ශ්‍රී පාදස්ථානයට පැමිණෙන විදෙස් සංචාරකයෙකුගෙන් ඇමෙරිකා ඩොලර් පහක මුදලක් හා සාක් රටවලින් පැමිණෙන සංචාරකයින්ගෙන් ඩොලර් හතරක් අය කරන බවයි. දේශීය සංචාරකයෙකුගෙන් රුපියල් හතළිහක මුදලක් අය කර ප්‍රවේශ පත්‍ර නිකුත් කරන බව ද ඔහු කියා සිටියා.     ", "URL": "https://www.itnnews.lk/2023/10/05/520728/", "Category": "Breaking News,දේශීය පුවත්", "Parent URL": null}