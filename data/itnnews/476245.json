{"Source": "ITN news", "Timestamp": "අප්‍රේල් 18, 2023 09:42", "Headline": "ශ්‍රී ලාංකිකයින් යුරෝපයට පනින නව ක්‍රමයක් අනාවරණය වෙයි", "News Content": "ශ්‍රී ලාංකිකයින් යුරෝපා රටවලට පලායාමට භාවිත කරන නවතම ක්‍රමවේදයක් පිළිබද තොරතුරු අනාවරණය කර  ගැනීමට ආගමන විගමන නිලධාරීන් සමත්ව තිබෙනවා. බොහෝ යුරෝපා රටවල තානාපති කාර්යාල ශ්‍රී ලංකාවේ නොමැති අතර එම නිලධාරීන් ඉන්දියාවේ සිට කටයුතු කරනු ලබනවා. ශ්‍රී ලංකාවට අදාළ කටයුතු එසේ සිදුකරනු ලබන අතර මෙය අවස්ථාවක් කර ගනිමින් ඉන්දියාවට ගමන් ගන්නා ශ්‍රී ලාංකිකයින් එහිදී තැරැව්කරුවන් මගින් ව්‍යාජ තොරතුරු ඇතුළත් කර කූඨ ලෙස වීසා සකස් කරගන්නා බවයි හෙළිවී ඇත්තේ. එබැවින් යුරෝපා රටවලට පලායාම මොවුන්ගේ නවතම ක්‍රමවේදය වී තිබෙනවා. එසේ කූඨ ලෙස සකස්කළ මෝල්ටා රාජ්‍යයේ වීසා බලපත්‍රයක් සහිතව ඉන්දියාවට ගමන් කිරීමට උත්සාහ දැරූ ශ්‍රී ලාංකික තරුණයෙකු කටුනායක ගුවන්තොටුපොලේදී අත්අඩංගුවට ගැනීමට ආගමන විගමන නිලධාරීන්ට හැකිවුණා. ඔහු දෙහිවල ප්‍රදේශයේ පදිංචි තිස් දෙහැවිරිදි අයෙක්. තරුණයා ඉදිරිපත් කළ සිය ලියකියවිලි දේශ සීමා අවේක්ෂණ ඒකකයේ විමර්ශනයට ලක් කළ අතර එහිදී වීසා බලපත්‍රය ව්‍යාජ එකක් බව තහවුරු වුණා. එම තරුණයාගේ සොයුරියද මෙසේ කූඨ ලෙස සකස් කළ වීසා ලබා ගැනීමට ඉන්දියාවට ගොස් සිටින බවයි වැඩිදුර විමර්ශනවලදී හෙළිවුණේ.     ", "URL": "https://www.itnnews.lk/2023/10/05/476245/", "Category": "දේශීය පුවත්", "Parent URL": null}