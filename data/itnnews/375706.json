{"Source": "ITN news", "Timestamp": "නොවැම්බර් 13, 2021 09:34", "Headline": "චීනය තවදුරටත් ලෝකයට විවෘත වීම අඛණ්ඩව සිදුකරන බව චීන ජනාධිපතිවරයා පවසයි", "News Content": "චීන ජනාධිපති ෂී ජින්පිං මහතා ඊයේ(12) රාත්‍රී බෙයිජිං නගරයේදී වීඩියෝ ආකාරයෙන් එපෙක් සංවිධානයේ 28 වන නිල නොවන නායක සමුළුවට එක්වෙමින් දේශනයක් සිදුකළේය. ලෝකයේ ප්‍රාණවත් මහා විශාලතම සැඟවුණු සංවර්ධන හැකියාව සතු කලාපය වශයෙන් ආසියා ශාන්තිකර කලාපය ලෝක ආර්ථික වර්ධනයටත් කලාපීය ජනතාවගේ සුභසෙත නිර්මාණයටත් සක්‍රීය දායකත්වයක් ලබාදී තිබෙන බව ඔහු පැවසීය. ‘වසර 2040 අභිලාෂයේ’ මඟ පෙන්වීම යටතේ කලාපීය ආර්ථික ඒකීකරණය ප්‍රවර්ධනය කරමින් කඩිනමින් උසස් මට්ටමේ ආසියා ශාන්තිකර නිදහස් කලාපයක් ගොඩනැගීමට තැත්කළ යුතු බව චීන ජනාධිපතිවරයා සිය දේශනයෙන් පෙන්වා දුන්නේය. සැබෑ බහු පාර්ශ්ව වාදය අනුගමනය කළ යුතුය. සංවාද පවත්වමින් එදිරිවාදිකම් සිදු නොකළ යුතුය. සහභාගීත්වය හා එකිනෙකා සමග සම්බන්ධීකරණය පුළුල් කරමින් ලෝක වෙළඳ සංවිධානය කේන්ද්‍ර කරගන්නා බහුපාර්ශ්වික වෙළඳක්‍රමවේදය ස්ථිරව ආරක්ෂා කළ යුතු බවද ඔහු කීය. නවෝත්පාදනය ලොව සංවර්ධනයට මඟපෙන්වන ගාමක බලවේගයක් බව ෂී ජින් පිං මහතා පෙන්වා දුන්නේය. ඩිජිටල් තාක්ෂණ ප්‍රතිඵල, ආසියා ශාන්තිකර කලාපයේ වැඩිපිරිසක් වෙනුවෙන් සෙතසැලසීමට කැපවිය යුතුය. ආර්ථික හා තාක්ෂණික සහයෝගීතාව එපෙක් සංවිධානයේ වැදගත් කොටසක් වන අතර, එය ශක්තිමත් කර එපෙක් සංවිධානයේ සංවර්ධනය වෙමින් පවතින සාමාජික රටවලට ඉන් ප්‍රතිලාභ ලබාගැනීම සහතික කළ යුතු බවද හෙතෙම පැවසීය. මේ වන විට චීනය නවීන සමාජවාදී රටක් පුළුල් ලෙස ගොඩනැගීමේ නව ගමනක් ආරම්භ කර ඇත. චීනය බාහිර ලෝකයට විවෘතවීම අඛණ්ඩව පුළුල් කරන අතර චීනයේ සංවර්ධන අවස්ථා ලෝකය සහ එපෙක් සංවිධානයේ සාමාජිකයින් සමඟ බෙදාගනු ඇති බව ඔහු ප්‍රකාශ කළේය.   ", "URL": "https://www.itnnews.lk/2023/10/05/375706/", "Category": "Breaking News,ජාත්‍යන්තර පුවත්", "Parent URL": null}