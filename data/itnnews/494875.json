{"Source": "ITN news", "Timestamp": "ජූනි 26, 2023 05:39", "Headline": "දවස් 9කට ඔන්ලයින් ක්‍රමයට විදෙස් ගමන් බලපත්‍ර අයදුම්පත් 9,158ක්", "News Content": "ආගමන විගමන දෙපාර්තමේන්තුවේ පාලක ජනරාල් හර්ෂ ඉලුක්පිටිය මහතා පවසන්නේ පසුගිය දින 09 තුළ විදේශ ගමන් බලපත්‍ර සඳහා අන්තර්ජාලය හරහා අයදුම්පත් 9000කට අධික ප්‍රමාණයක් ලැබී ඇති බවයි. ඔන්ලයින් අයදුම්පත් ද්වාරය හරහා අයදුම්පත් 9158 ක් ලැබී ඇති බව ඔහු පැවසීය. මාර්ගගත ක්‍රමය ඔස්සේ ප්‍රාදේශීය ලේකම් කාර්යාල මඟින් විදේශ ගමන් බලපත්‍ර නිකුත් කිරීමේ වැඩපිළිවෙළ ඉකුත් 15 වැනිදා ආරම්භ කෙරිණි. එදින සිට ගත වූ දින 9 තුළ මෙම අයදුම්පත් ප්‍රමාණය දෙපාර්තමේන්තුවට ලැබී තිබෙන බව ද ඒ මහතා කීවේය. අයදුම්කරු නම ලියාපදිංචි කිරීම් සඳහා, නම් කර ඇති ප්‍රාදේශීය ලේකම් කාර්යාල 51න් ඕනෑම ස්ථානයකට පැමිණීම අවශ්‍ය බව පෙන්වා දුන් පාලක ජනරාල්වරයා අන්තර්ජාලය හරහා හෝ ලංකා බැංකුවේ ශාඛාවකට පැමිණීමෙන් අදාළ ගෙවීම් සිදු කළ හැකි බවත් පැවසීය. මෙම ක්‍රමය මත බත්තරමුල්ල ආගමන හා විගමන දෙපාර්තමේන්තු කාර්යාලය ඉදිරිපිට තිබූ දීර්ඝ පෝලිම් ද අවසන් වී ඇති බවත් ඒ මහතා කිවේය. මාර්ගගත යෙදුම හරහා හදිසි සේවාව සඳහා රුපියල් 15,000ක් වැය වන අතර, එහිදී විදේශ ගමන් බලපත්‍රය දින 03ක් ඇතුළත කුරියර් කරනු ලබන අතර සාමාන්‍ය සේවාව හරහා ගමන් බලපත්‍රය ලියාපදිංචි තැපෑලෙන් දින 14ක් ඇතුළත එවනු ලැබේ. ඒ සඳහා රු. 5000ක මුදලක් වැය වේ. එක්දින සේවාව සඳහා රුපියල් 20,000ක් අය කරනු ලබයි. ", "URL": "https://www.itnnews.lk/2023/10/05/494875/", "Category": "දේශීය පුවත්", "Parent URL": null}