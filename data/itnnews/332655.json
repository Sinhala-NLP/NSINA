{"Source": "ITN news", "Timestamp": "අප්‍රේල් 20, 2021 17:44", "Headline": "පාස්කු ප්‍රහාරය සිදුවී හෙටට වසර 2යි; විශේෂ දේව මෙහෙයන්ට විශේෂ ආරක්‍ෂක වැඩපිළිවෙළක්", "News Content": "අමිහිරි මතකයන් රැසක් එක් කළ පාස්කු ප්‍රහාරයට හෙටට වසර 2 ක් සපිරෙනවා. ඒ වෙනුවෙන් දිවයිනේ සෑම දේවස්ථානයකම විශේෂ දේව මෙහෙයන් පැවැත්වීමට කටයුතු යොදා තිබෙනවා. 2019 වසරේ අප්‍රේල් 21 වනදා දේවස්ථාන ඇතුලු ස්ථාන කිහිපයක් ඉලක්ක කර ගනිමින් එල්ල වූ ම්ලේච්ඡ ප්‍රහාරයෙන් විශාල පිරිසකට දිවි අහිමි වුණා. ආබාධිත තත්ත්වයට පත්වූ බොහෝ පිරිසක් තවමත් පීඩා විදිනවා. දිවි අහිමි වූවන් සිහි කරමින් හා ආබාධිත තත්ත්වයට පත්වූවන්ට ඉක්මන් සුවය ප්‍රාර්ථනා කරමින් දේවස්ථානවල විශේෂ දේව මෙහෙයන් හෙට දිනයේ පැවැත්වෙනවා. ඒ වෙනුවෙන් විශේෂ ආරක්‍ෂක වැඩපිළිවෙළක් ද ක්‍රියාත්මක බව පොලීසිය ප්‍රකාශ කළා. හෙට පෙරවරු 8.45 සිට විනාඩි 2 ක නිශ්ශබ්දතාවක් පළ කරන ලෙස අගරදගුරු අතිඋතුම් මැල්කම් කාදිනල් රංජිත් හිමිපාණන් සමස්ත රට වැසියන්ගෙන් ඉල්ලීමක් කළා. ජාතික අවස්ථාවක් ලෙස සලකා මෙහිදී කටයුතු කරන ලෙසයි උන්වහන්සේ මෙහිදී ඉල්ලා සිටියේ. සියලු කතෝලික පාසල් හෙට දිනයේදී වසා තැබීමට ද තීරණය කර තිබෙනවා. ", "URL": "https://www.itnnews.lk/2023/10/05/332655/", "Category": "Breaking News,දේශීය පුවත්", "Parent URL": null}