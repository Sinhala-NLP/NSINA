{"Source": "ITN news", "Timestamp": "ඔක්තෝබර් 29, 2022 12:42", "Headline": "තිහගොඩ නොසන්සුන් කළ SI අධිකරණයට – සිද්ධිය සම්බන්ධයෙන් පුළුල් පරික්ෂණ", "News Content": "මාතර තිහගොඩ ,නායිම්බල ,ප්‍රදේශයේ දී පොලිස් නිලධාරියෙකුගේ ගිනි අවිය ක්‍රියාත්මක වීමෙන් පාසල් ශිෂ්‍යයෙකු බරපතල තුවාල සිදුවීමේ සිද්ධියට අදාළව අත්අඩංගුවට ගත් අදාළ නිලධාරියා අධිකරණයට ඉදිරිපත් කිරීමට කටයුතු යොදා තිබෙනවා. දකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ අධීක්ෂණය යටතේ සිද්ධිය සම්බන්ධයෙන් විධිමත් විමර්ශනයක් ක්‍රියාත්මකයි.15 හැවිරිදි හරිෂ් හංසක දේශාන් තම මිතුරන් කිහිප දෙනෙකු සමඟ එක්ව ප්‍රදේශයේ විහාරස්ථානයක පැවැත්වෙන පෙරහැරක කාවඩි නැටීම සඳහා මොනර පිහාටු සෙවීමට ගොස් තිබෙනවා. ඔවුන් ගමන් කළ ත්‍රීරෝද රථය මාර්ගය පුරා ධාවනය කරන ආකාරය දුටු තිහගොඩ පොලිසියේ අපරාධ අංශයේ නිලධාරීන් පිරිසක් එය නතර කරන ලෙසට අණකර ඇති බවයි වාර්තා වන්නේ. එම අවස්ථාවේ දී අදාළ පොලිස් නිලධාරියා සිය ගිනි අවිය එල්ලකොට ත්‍රී රෝද රථය පරික්ෂා කිරීමට යාමේදී යළි ත්‍රී රෝද රථය ඉදිරියට ධාවනය කර තිබෙනවා. පසුව එය වළක වැටී නතරවීමත් සමඟ පොලිස් නිලධාරීන් යළි එම ස්ථානයට ගොස් පරික්ෂා කිරීමට ගොස්  තුවාල ලැබූ දරුවාගේ හිසට පිස්තෝලය එල්ලකොට පරික්ෂා කිරීමට යාමේදී එය ක්‍රියාත්මක වීමෙන් මෙසේ තුවාල ලබා තිබෙනවා. ගම්වාසීන් තිහගොඩ පොලිස් ස්ථානයට ගොස් මේ පිළිබඳ කරුණු විමසූ අවස්ථාවේදී ද  උණුසුම් තත්ත්වයක් ඇතිවුණා. තුවාල ලැබූ දරුවා මාතර  රෝහලට ඇතුළත් කිරීමෙන් පසු කරාපිටිය ශික්ෂණ රෝහලේ දැඩි සත්කාර ඒකකට ඇතුළත් කෙරුණා. සිද්ධියට මුල්වූ 57 හැවිරිදි  පොලිස් නිලධාරියාගේ වැඩ තහනම් කොට ඇති අතර ඔහු ඊයේ දිනයේදීම මාතර පොලිසිය මගින් අත්අඩංගුවට ගත්තා. මේ වන විට ඔහු අධිකරණයට ඉදිරිපත් කිරීමටයි සූදානම් කර ඇත්තේ.  දකුණු පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා සිද්ධිය වූ ස්ථානයට ගොස් පරික්ෂා කළා. එමෙන්ම ඒ මහතා ප්‍ර දේශවාසීන් සමඟද සාකච්ඡා කළා.       ", "URL": "https://www.itnnews.lk/2023/10/05/443073/", "Category": "Breaking News,දේශීය පුවත්", "Parent URL": null}