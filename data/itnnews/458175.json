{"Source": "ITN news", "Timestamp": "ජනවාරි 29, 2023 12:06", "Headline": "රදැල්ල මාර්ගයේ දිනපතා ධාවනය වන බස්රථ පමණක් ධාවනය කරවන ලෙස ඉල්ලීමක්", "News Content": "නානුඔය රදැල්ල කෙටි මාර්ගයේ දිනපතා ධාවනය වන බස්රථ පමණක් ධාවනය කරවන ලෙස වතු කම්කරු ප්‍රජාව බලධාරීන්ගෙන් ඉල්ලා සිටිනවා. රදැල්ල කෙටි මාර්ගයේදී පසුගියදා සිදුවූ මාරාන්තික අනතුරින් ජීවිත 7ක් අහිමි වුණා. ඉන්පසු එම මාර්ගයේ බරවාහන ගමනාගමනය කිරිමැටිය වටරවුම් මාර්ගය ඔස්සේ සිදු කිරීමටයි තීරණය කෙරුණේ. රදැල්ල කෙටි මාර්ගයේ දිනකට ලංගම සහ පෞද්ගලික බස් රථ 40ක් පමණ ධාවනය වනවා. එම බස්රථ හැටන් සිට නුවරඑළිය දක්වාත්, නුවරඑළිය සිට හැටන් දක්වාත් සිදු කෙරෙන බවයි ප්‍රදේශවාසීන් පවසන්නේ. හැටන් සිට රදැල්ල කෙටි මාර්ගය හරහා කතරගම සහ මඩකලපුව දුරගමන් බස් රථද ධාවනය වනවා. පවත්නා තත්ත්වය මත එම බස් රථ රදැල්ල කිරිමැටිය වටරවුම් මාර්ගය ඔස්සේ ධාවනය කරවීමටයි පියවර ගෙන ඇත්තේ. රදැල්ල කෙටි මාර්ගයේ කාබර්ග් වත්තේ කොටස් කිහිපයක කම්කරුවන් විශාල පිරිසක් පදිංචිව සිටින අතර එම මාර්ගය කිලෝමීටර තුනක දුරින් යුක්තයි. මාර්ගයේ කන්දක් සහ බෑවුමක් පවතින බැවින් සෙමෙන් රිය ධාවනය කරන ලෙස මාර්ග සංවර්ධන අධිකාරිය දැනුම් දී ඇති තර ඊට අදාළ සංඥා පුවරුද සවිකර තිබෙනවා. එහෙත් පිටතින් පැමිණෙන වාහන එම සංඥා නොතකා ධාවනය කිරීම හේතුවෙන් අනතුරු සිදුවන බවයි වතු කම්කරුවන් පෙන්වා දෙන්නේ.   ", "URL": "https://www.itnnews.lk/2023/10/05/458175/", "Category": "දේශීය පුවත්", "Parent URL": null}