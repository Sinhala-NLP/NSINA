{"Source": "ITN news", "Timestamp": "මාර්තු 6, 2023 10:11", "Headline": "රජය සහතික මිලට ගන්නවා කිව්වට තාම එක වී ඇටයක් ගත්තේ නෑ – ගොවීන් දුක කියයි", "News Content": "රුපියල් සියයක සහතික මිලක් යටතේ රජය විසින් වී මිලදී ගන්නා බවට කෘෂිකර්ම අමාත්‍යවරයා පැවසුවද අනුරාධපුර, නුවර වැව ගොවි ව්‍යාපාරයේ කිසිදු අස්වැන්නක් මෙතෙක් මිලදී ගැනීමට රජය කටයුතු කර නැති බව එම ගොවි සංවිධානය පවසනවා අනුරාධපුර දිස්ත්‍රික්කය තුළ මහ කන්නය ප්‍රථමයෙන්ම ආරම්භ කළ නුවර වැව ගොවි ව්‍යාපාරයේ අස්වනු නෙලීම අවසන් අදියරට පැමිණියද පෞද්ගලික අංශ හැර රජයේ කිසිදු ආයතනයකින් වී මිලදී ගැනීමට ඉදිරිපත්ව නැති බවයි එම ගොවි සංවිධානය කියා සිටියේ . නාඩු වී කිලෝවක් සඳහා රුපියල් 100 ක සහතික මිලක් රජය විසින් ලබා දුන්න ද අස්වැන්න මිලදී ගැනීමට රජය ඉදිරිපත් නොවීම හේතුවෙන් පෞද්ගලික වෙළඳුන් විසින් වී කිලෝ එකක් රුපියල් 60 – 75 දක්වා මිලකට මිලදී ගන්නා බවත් ගොවීන් පත්ව ඇති අසරණකම හේතුවෙන් පෞද්ගලික අංශ වෙත අඩු මුදලකට අස්වැන්නක් අලෙවි කිරීමට කටයුතු කරන බව ද එම ගොවි සංවිධානය කියා සිටියා. මෙවර යල කන්නය මාර්තු මස 16 වන දින ආරම්භ කිරීමට නුවර වැව ගොවි ව්‍යාපාරය සූදානමින් සිටිය ද මහ කන්නයේ අස්වැන්න අලෙවි කර ගැනීමට නොහැකි වීමෙන් ඉදිරි යල කන්නය අස්වැද්ද වීම සිහිනයක් බවට පත්ව ඇති බවයි එම ගොවිජනතාව පවසන්නේ. නුවර වැව ගොවි සංවිධානය පවසන්නේ නිසි ක්‍රමවේදයකට අනුව වී මිලදී ගැනීම සහ ගොවි ජනතාවට ලබාදෙන සහන නියමිත කාලයන්හිදී ගොවි ජනතාවට ලබා දෙන ලෙස අදාල බලධාරීන්ගෙන් ඉල්ලා සිටින බවයි. එමෙන්ම අස්වැන්න ද ප්‍රමාණවත් පරිදි නිෂ්පාදනය නොවන බැවින් වී කිලෝවක් සඳහා රුපියල් 100 ක සහතික මිල ප්‍රමාණවත් නොවන බවද එම ගොවීන් කියා සිටියා ", "URL": "https://www.itnnews.lk/2023/10/05/465587/", "Category": "දේශීය පුවත්", "Parent URL": null}