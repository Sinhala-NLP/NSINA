{"Source": "ITN news", "Timestamp": "මාර්තු 15, 2023 15:53", "Headline": "වැඩවර්ජනයෙන් කිසිදු බාධාවක් නෑ- කෘෂිකර්ම දෙපාර්තමේන්තුව", "News Content": "අද (15) පැවති වැඩවර්ජනයෙන් කෘෂිකර්ම අමාත්‍යාංශය, කෘෂිකර්ම දෙපාර්තමේන්තුව, ලංකා පොහොර සමාගම, කොමර්ෂල් පොහොර සමාගම ඇතුළු කිසිදු ආයතනයක රාජකාරී කටයුතු සඳහා බලපෑමක් එල්ල වී නැති බව එම ආයතන බලධාරීන් අවධාරණය කරනවා. වැඩවර්ජනයෙන් කෘෂිකර්ම අමාත්‍යාංශයේ හා ඊට අනුබද්ධ ආයතනවල රාජකාරී කටයුතුවලට යම් බලපෑමක් එල්ල වී ඇද්ද යන්න සොයා බැලීම සඳහා, අද (15) දින පෙරවරුවේ කෘෂිකර්ම අමාත්‍ය මහින්ද අමරවීර මහතා සියලු ආයතන ප්‍රධානීන්ගෙන් විමසීමක් සිදු කළ බවයි අමාත්‍යාංශය නිවේදනය කළේ. ඒ අනුව රාජකාරි සහ දෛනික කටයුතු කිසිදු බිඳ වැටීමකින් තොරව සාමාන්‍ය පරිදි පවත්වාගෙන යන අතර, සියලුම කාර්ය මණ්ඩල සේවයට වාර්තා කර ඇති බව ද එම ආයතන ප්‍රධානීන්ගෙන් විමසීමක් සිදු කර තිබෙනවා. මේ අතර, ලංකා පොහොර සමාගම සහ කොමර්ෂල් පොහොර සමාගම විසින් නිපදවනු ලබන මිශ්‍ර පොහොර ටොන් 30කට ආසන්න ප්‍රමාණයක් අද දින තුළ නිෂ්පාදනය කරන ලද බවත්, එමෙන්ම යූරියා පොහොර බෙදා හැරීම කිසිදු බාධාවකින් තොරව සිදු කළ බවත් එම සංස්ථා දෙකෙහි සභාපතිවරු සඳහන් කර තිබෙනවා. ", "URL": "https://www.itnnews.lk/2023/10/05/468413/", "Category": "දේශීය පුවත්", "Parent URL": null}