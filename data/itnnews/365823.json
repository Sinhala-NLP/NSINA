{"Source": "ITN news", "Timestamp": "සැප්තැම්බර් 29, 2021 15:42", "Headline": "ශ්‍රී ලංකාවේ දිනකට ආහාර මෙට්‍රික් ටොන් 5000ක් අපතේ යයි", "News Content": "අප රටේ දිනකට පිසින ලද හා නොපිසින ලද ආහාර මෙට්‍රික් ටොන් 5000ක් අපතේ හරින බව පරිසර අමාත්‍ය මහින්ද අමරවීර මහතා අවධාරණය කළේය. අද දිනට යෙදී තිබෙන ආහාර අපතේ යාම සහ ආහාර අපද්‍රව්‍ය අවම් කිරීම් පිළිබඳ ජාත්‍යන්තර දැනුම්වත් කිරීමේ දිනය ට සමගාමීව පරිසර අමාත්‍යාංශයේ දී පැවැති වැඩ සටහනක් අමතමින් අමාත්‍යවරයා මෙම අදහස් පළ කළේය. ලෝකයේ මිනිසුන්ගේ පරිභෝජනය සඳහා නිෂ්පාදනය කරන ආහාරවලින් තුනෙන් එකක් පමණ නිශ්ප්‍රයෝජනයේ අපතේ යන බව ලෝක ආහාර හා කෘෂිකාර්මික සංවිධානයේ තොරතුරු මගින් හෙළිදරව් වී තිබෙනවා. එම ප්‍රමාණය වසරකට ටොන් බිලියන 1.3ක්. අපේ රටේත් නිෂ්පාදනය කරන භෝගවලින් සියයට 40ක් අපතේ යන අතර පිසූ හා නොපිසූ ආහාර මෙට්‍රික් ටොන් 5000ක් පමණ දිනකට කසළ වශයෙන් බැහැර කරනවා. මෙම තත්ත්වය රටට ඉතා විශාල ආර්ථික අලාභයක්. ලෝකයේ සියලු රටවල් මෙම කාරණය සම්බන්ධව දැඩිව අවධානය යොමු කර\nතිබෙනවා. එමනිසා 2030 වනවිට ආහාර අපද්‍රව්‍ය ප්‍රමාණය සියයට 50කින් අවම කිරීමේ ඉළක්කයක් අප රටට තිබෙනවා. මේ වනවිට ලෝකයේ ජනගහනයෙන් මිලියන 820ක් පමණ සාගින්නෙන් පෙළෙනවා. ලොව සියලුම ජනතාවට ඇති තරම් ආහාර දැනට\nනිපදවනු ලැබුවත් නිසි ලෙස ආහාර බෙදී නොයාම හේතුවෙන් විශාල පිරිසකට ආහාර වේලක් ලබා ගැනීම අහිමිව තිබෙනවා.\nලොව පුරා ආහාර අපතේ යාම නිසා සිදුවන ආර්ථික අලාභය ඩොලර් බිලියන 939ක්. ආහාර අපතේ යාමට හේතු වී ඇති කරුණු රැසක් තිබෙනවා. අපේ රට දෙස බලන විට නිසි ලෙස ආහාර සැකසුම් නොකිරීම, සතුන් විසින් සිදුකරන හානි නිසාද, ගොවීන්ගෙන්\nනිසි ලෙස අස්වැන්න මිල දී නොගැනීම හා ඇතැම් අවිදිමත් ගබඩා කිරීම් නිසා ද ආහාර වර්ග විනාශ වෙනවා. ලෝකය තුළ මෙන්ම අපේ රට තුළ ද පවතින අධි ආහාර පාරිභෝජනය ද ආහාර නාස්තියට හේතුවක්. අපේ රටේ ඉතිහාසය තුළ අස්වැන්න නිසි පරිදි නොලැබීම නිසා ඇති වූ පළමු සාක්ෂිගත සාගත තත්ත්වය වාර්තා වන්නේ වළගම්බා රජු දවසයි. ක්‍රි. පූ. 103- 77 දක්වා කාලය තුළ ඇතිවු බැමිනිතියා මහා සාගතය ගැන ඔබ අසා ඇති . ඇළවේලි හා වාරිමාර්ග නිසිලෙස නඩත්තු නොකිරීම හා ආක්‍රමණ හේතුවෙන් ඇතිවු මෙම සාගතය දැවැන්ත ආහාර අහේනියකට හේතු වුනා. වර්තමානයේ දී ද අප මෙන්ම සමස්ත ලෝකයම එවැනිම තර්ජනයකට මුහුණ පා සිටිනවා. විශේෂයෙන් කොවිඩ් 19 වසංගත තත්ත්වය නිසා ඇති වූ ආර්ථික පසුබැස්ම, රැකියා වෙළෙදපොළ හා පහසුකම් සැපයීමේ ජාලය බිඳ වැටීම, ආහාර මිල ගණන් ඉහළ යාම , දුප්පත් රටවල ඩොලර් සංචිත අවසන් වීම, විදේශ සංචිත හිඟකම වැනි හේතු නිසා ආහාර මිල දී ගැනීමට මුදල් හිඟ තත්ත්වයක් ද මතුවීමේ අවදානමක්\nතිබෙනවා. එමෙන්ම ආහාර නිපදවන බොහෝ රටවල් තම සන්තකයේ පවතින ආහාර සංචිත ආරක්ෂා කර ගැනීමට දරණ උත්සාහය නිසා ද ආහාර හිඟතාවයක් ඇති වී තිබෙනවා. ආහාර ඌනතාවන්ගෙන් පෙළුනු ජනගහනය 2019 දී මිලියන 118ක්. නමුත් කොවිඩ් වසංගත තත්ත්වය නිසා 2020 අවසන්වනවිට එම ප්‍රමාණය මිලියන 768ක් දක්වා ඉහළ ගොස් තිබෙනවා. එමනිසා අපි ආහාර පාරිභෝජනයේ දී හැකිතරම් අපතේ යාම් වළක්වා ගනිමින් අරපිරිමැස්මෙන් කටයුතු කිරීමේ කාලය එළඹ තිබෙනවා.\nඅපි කුඩා කාලයේ අපේ රටේ ගම්බද අපේ අම්මලා ගෙදර බත් ඉව්වේ හැම වේලක දී ම තවත් හතර පස් දෙනෙක් අමතරව ගෙදරට එයි කියන අපේක්ෂාවෙන්. කවුරුවත් ආවේ නැතත් ඉතිරි වෙන ආහාර ඉවත දැමුවේ නැහැ. බත් වේළලා ඒවායින් අග්ගලා හදනවා. ඉතිරි වෙන බත්වලින් දියබත් කියළා ඉහළ ඖෂධීය ගුණයක් සහිත ආහාරයක් හදනවා. අතීතයේ අපේ මව්පියන් අපිට හුරු කළ අරපිරිමැස්මෙන් කටයුතු කිරීමේ අගය නැවතත් ක්‍රියාත්මක කිරීමේ අවස්ථාව එළඹී තිබෙනවා. එමනිසා අද දිනට යෙදී තිබෙන මෙම ආහාර අපතේ යාම සහ ආහාර අපද්‍රව්‍ය අවම කිරීම් පිළිබඳ ජාත්‍යන්තර දැනුම්වත් කිරීමේ දිනය තුළ මම යෝජනා කරන්නේ අපේ සංස්කෘතිය විසින් අපිට කියා දී තිබෙන අරපිරිමැස්මෙන් කටයුතු කිරීම ආදර්ශයක් කර ගනිමු කියායි.\nඅරපිරිමැස්ම යනු නූතන ආර්ථික විද්‍යාවයි. එනම් තිබෙන සම්පත් වලින් උපරිම ප්‍රයෝජන ලබා ගත හැකි අයුරින් කළමනාකරණය කර ගැනීමයි. අද සහල් ගැන වැඩිපුර කතා කරන සමයක්. පෙරදිග ධාන්‍යාගාරය වශයෙන් සැළකූ අපේ රට අද සහල් යනු දේශපාලනිකකරණය වූ වචනයක් බවට පත් වෙලා තිබෙනවා. මේ සියල්ලටම හේතුව හිඟකම. ආහාර අපතේ යාම් අප විසින් වළක්වා ගත යුත්තේ ඒ නිසාය යන කාරණය මම ප්‍රකාශ කරනවා යැයිද අමාත්‍යවරයා සඳහන් කළේය.මෙමඅ වස්ථාවට පරිසර අමාත්‍යාංශයේ අතිරේක ලේකම්වරු හා වෙනත් නිලධාරින් ද සහභාගි වූ අතර එම සමරු වැඩ සටහන සූම් සාකච්ඡාවක් වශයෙන් පැවැත්විනි. ", "URL": "https://www.itnnews.lk/2023/10/05/365823/", "Category": "දේශීය පුවත්", "Parent URL": null}