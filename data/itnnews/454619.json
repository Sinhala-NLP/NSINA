{"Source": "ITN news", "Timestamp": "ජනවාරි 9, 2023 18:39", "Headline": "දකුණු ආසියාතික බෞද්ධ මහා සම්මේලනයේ සභාපති ධුරය රතන හිමිට", "News Content": "දකුණු ආසියාතික බෞද්ධ මහා සම්මේලනයේ සභාපති ධුරයට පාර්ලිමේන්තු මන්ත්‍රී පූජ්‍ය අතුරලියේ රතන ස්වාමීන් වහන්සේ පත්ව තිබෙනවා. ඉන්දියාවේ මහාරාෂ්ඨ ප්‍රාන්තයේ බවුරීනගර් බෞද්ධ විහාරයේ දී දකුණු ආසියාතික බෞද්ධ මහා සම්මේලනය පිහිටවනු ලැබුවා. ඉන්දියාවේ සෑම ප්‍රාන්තයක්ම නියෝජනය කරමින් මෙම සම්මේලනයට බෞද්ධයන් එක්වූ අතර භූතානයෙන් සහ නේපාලනයෙන් ද නියෝජිතයින් පැමිණ සිටියා. මහාරාෂ්ඨ ප්‍රාන්තයේ හිටපු ප්‍රදාන මහ ඇමතිවරයා මෙන්ම දේශපාලන නියෝජිතයින් කලාකරුවන් සහ විද්වතුන් සම්මේලනයට එක්වුණා. දෙදිනක් පුරා පැවති එම සම්මේලනයට විසිදහසකට අධික පිරිසක් පැමිණ සිටි බවයි වාර්තා වන්නේ. තිරසර සංවර්ධන ඉලක්ක සපුරා ගැනීම,  බුදුදහම ජීවන දර්ශනයක් බවට පත්කර ගැනීම,  පරිසරය ආරක්ෂා කිරීම ආදී කරුණු රැසක් මෙම සම්මේලනයේ දී අවධානයට යොමුවුණා. මෙහිදී අදහස් පළකළ පූජ්‍ය අතුරලියේ රතන ස්වාමීන් වහන්සේ සදහන් කළේ ඉන්දියාවේ බෞද්ධ පුනරුදයක් ඇති කිරීමට අම්බෙඩ්කාර්තුමා ගත් ක්‍රියාමාර්ග ඉදිරියටත් රැගෙන යා යුතු බවයි. බුදුදහම හුදු පුද්ගල විමුක්තිය ලැබීමක් නොව මුලුමහත් සමාජයම සුවපත් කිරීමට යොදාගතහැකි දර්ශනයක් බවද උන්වහන්සේ කියාසිටියා.             ", "URL": "https://www.itnnews.lk/2023/10/05/454619/", "Category": "දේශීය පුවත්", "Parent URL": null}