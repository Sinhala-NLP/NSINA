{"Source": "ITN news", "Timestamp": "ஏப்ரல் 22, 2022 12:22", "Headline": "ரம்புக்கனை சம்பவம் தொடர்பில் விளக்கமளிக்க பொலிஸ்மா அதிபர் மனித உரிமை ஆணைக்குழுவில்..", "News Content": "ரம்புக்கனை நகரில் ஏற்பட்ட அமைதியின்மை தொடர்பில் விசாரிக்க பொலிஸ் மா அதிபர் மனித உரிமை ஆணைக்குழுவிற்கு அழைக்கப்பட்டுள்ளார். மேலும் சில உயர் பொலிஸ் அதிகாரிகளுக்கும் மனித உரிமை ஆணைக்குழு அழைப்பு விடுத்துள்ளது. ரம்புக்கனை நகரில் ஏற்பட்ட அமைதியின்மையின் போது ஒருவர் உயிரிழந்ததுடன் மேலும் 29 பேர் காயமடைந்தனர். அதில் 15 பொலிஸ் அதிகாரிகளும், 14 பொதுமக்களும் அடங்குகின்றனர். சம்பவம் தொடர்பில் விசாரணை நடத்த மனித உரிமை ஆணைக்குழு தீர்மானித்துள்ளது. பொலிஸ்மா அதிபர் சப்ரகமுவ மாகாணத்திற்கு பொறுப்பான சிரேஷ்ட பிரதி பொலிஸ்மா அதிபர் கேகாலை மற்றும் ரம்புக்கனை பொலிஸ் நிலையங்களில் பொறுப்பதிகாரி ஆகியோருக்கு மனித உரிமைகள் ஆணைக்குழு அழைப்பு விடுத்துள்ளது. சம்பவம் இடம்பெற்ற இடத்தை மனித உரிமை ஆணைக்குழு அதிகாரிகள் நேரில் சென்று பார்வையிட்டுள்ளனர். இதேவேளை சம்பவத்தில் உயிரிழந்த சமிந்த லக்ஷானின் இறுதி கிரியைகள் இன்று இடம்பெறவுள்ளன. இதனால் பொலிஸ் மா அதிபரின் கோரிக்கைக்கமைய குறித்த பகுதியில் இராணுவத்தினர் பாதுகாப்பு பணியில் ஈடுபடுத்தப்பட்டுள்ளனர். ", "URL": "https://www.itnnews.lk/2023/10/05/407773/", "Category": "Breaking News,தேசிய செய்திகள்,முதன்மை செய்தி", "Parent URL": null}