{"Source": "ITN news", "Timestamp": "දෙසැම්බර් 6, 2021 18:24", "Headline": "අන්තවාදයට බිලි වූ ප්‍රියන්ත යන්නම යන්න මව්බිමට පැමිණෙයි (Video)", "News Content": "පාකිස්ථානයේ දී අමානුෂික ලෙස ඝාතනයට ලක්වූ ප්‍රියන්ත කුමාර මහතාගේ දේහය අද පස්වරුවේ මෙරට වෙත රැගෙන ආවා. ලාහෝර් ගුවන් තොටුපොළින් දේහය මෙරටට රැගෙන ඒම ආරම්භ කෙරුණේ පාකිස්ථාන රාජ්‍ය ගෞරව ලබාදීමෙන් අනතුරුවයි. මේ අතර මෙම සිද්ධියෙන් ශ්‍රී ලංකා පාකිස්ථාන රාජ්‍ය තාන්ත්‍රික සබදතාවලට කිසිදු බලපෑමක් සිදු නොවන බව පාකිස්ථානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම මහතා පවසනවා. පාකිස්ථානයේ සියල්කෝට් හි කර්මාන්තශාලාවක සේවය කරමින් සිටි ප්‍රියන්ත කුමාර මහතා එරට ආගමික අන්තවාදීන් පිරිසක් වෙතින් ඝාතනයට ලක් වුණේ පසුගිය 3 වනදායි. ආයතනයේ ප්‍රදර්ශනය කර තිබූ ආගමික පෝස්ටරයක් ඉවත් කිරීම මෙම ඝාතනයට හේතුව බවයි පැවසුණේ. ඝාතනයට ලක් වූ ප්‍රියන්ත කුමාර මහතාගේ දේහය පිළිබද පශ්චාත් මරණ පරීක්ෂණය ඊයේ පැවැත්වුණු අතර අද දිනයේ දී දේහය මෙරටට රැගෙන ඒමට පෙර ලාහෝර් ගුවන් තොටුපොලේ දී රාජ්‍ය ගෞරව පිරි නැමුණා. පාකිස්ථාන අග්‍රාමාත්‍ය ඉම්රාන් ඛාන් මහතාගේ විශේෂ නියෝජිත තගීර් අශ්රෆි මහතා මෙන්ම පංජාබ් ප්‍රධාන අමාත්‍ය උස්මාන් වුර්ගාර් නියෝජනය කරමින් පළාත් අමාත්‍ය එජාස් අලාම් මහතා එම අවස්ථාවට එක් වුණා. ප්‍රියන්ත කුමාර මහතාගේ ඝාතනය සම්බන්ධයෙන් පාකිස්ථාන රජය අංශ ගණනාවක් ඔස්සේ පරීක්ෂණ ආරම්භ කර තිබෙනවා. සැකකරුවන් 140 කට ආසන්න සංඛ්‍යාවක් මේ වනවිටත් අත්අඩංගුවට ගැනීමටයි පාකිස්ථාන ආරක්ෂක අංශ කටයුතු කර තිබෙන්නේ. ඉන් ප්‍රධාන සැකකරුවන් 13 දෙනා රක්ෂිත බන්ධනාගාරගත කරන ලෙස සියල්කෝට් අධිකරණය ඊයේ නියෝග කළා. එම 13 දෙනා ද ඇතුලුව සැකකරුවන් 26 දෙනෙකු පාකිස්ථානයේ ගුජරාන්වාලාහි පිහිටි ත්‍රස්ත මර්දන අධිකරණයට අද ඉදිරිපත් කෙරුණා. ඔවුන් අධිකරණයට ඉදිරිපත් කරන අවස්ථාවේ අධිකරණ භූමියට දැඩි ආරක්ෂාවක් ලබා දි තිබෙන ආකාරය දැක ගත හැකි වුණා. පොලිසියේ ඉල්ලීම මත මෙම සැකකරුවන් දින 15 ක කාලයක් රදවා තබාගෙන ප්‍රශ්න කිරීමට අධිකරණය අවසර ලබා දුන්නා. සැකකරුවන් යළි දෙසැම්බර් 31 වනදා අධිකරණය හමුවට ඉදිරිපත් කරන ලෙස ද නියෝග කෙරුණා. මෙම සැකකරුවන් සියලු දෙනා අවුරුදු 25 ට අඩු පුද්ගලයින් වන අතර සිද්ධිය සම්බන්ධයෙන් මාධ්‍ය හමුවක් පැවැත්වූ තරුණයින් දෙදෙනෙකු, සෙල්ෆි ඡායාරූපයක් ගත් පුද්ගලයා, සිරුර බිම ඇදගෙන ගිය පුද්ගලයා මෙන්ම කර්මාන්තශාලාවේ පිරිස මේ සදහා උසි ගැන්වූ පුද්ගලයා ද අද අධිකරණයට ඉදිරිපත් කළ සැකකරුවන් අතර සිටින බවයි පාකිස්ථාන මාධ්‍ය වාර්තා කළේ. මෙම සිද්ධිය සම්බන්ධයෙන් සියලු පරීක්ෂණ සිදු කෙරෙන්නේ පංජාබ් මහ ඇමති උස්මාන් බුස්ඩාර් මහතාගේ ඍජු මැදිහත්වීම යටතේයි. මේ අතර ප්‍රියන්ත කුමාර මහතාට විශාල පිරිසක් එක්ව අමානුෂික ලෙස පහර දෙන අවස්ථාවේ එක් පුද්ගලයෙකු ඔහු බේරා ගැනීමට දැඩි උත්සාහයක නිරත වන ආකාරය දැක ගත හැකි වුණා. ඔහු වෙනුවෙන් ගෞරව සම්මානයක් පිරි නැමීමට පාකිස්ථාන රජය තීරණය කර තිබෙනවා. පාකිස්ථාන අග්‍රාමාත්‍ය ඉම්රාන් ඛාන් මහතා ට්විටර් පණිවුඩයක් නිකුත් කරමින් සදහන් කළේ මෙම පුද්ගලයාගේ නිර්භීත උත්සාහයට සමස්ත ජාතියේම ගෞරවය පිරි නමන බවයි. පාකිස්ථානයේ සිවිල් වැසියෙකුට පිරි නමන ඉහළම ගෞරව සම්මානය වන කම්හා ඉ සුජාන් ගෞරව සම්මානය ඔහු වෙත ලබා දෙන බවද එම ට්විටර් පණිවුඩයේ සදහන්. මේ අතර අද පෙරවරුවේ පාකිස්ථාන් මහ කොමසාරිස් කාර්යාලය ඉදිරිපිටට රැස්වූ  සංවිධාන රැසක් ප්‍රියන්ත මහතාට සාධාරණයක් ඉටු කර දෙන ලෙස ඉල්ලා එම කාර්යාලයට සංදේශ  භාර දුන්නා. සර්ව ආගමික නායකයින්, ආණ්ඩු පක්ෂය නියෝජනය කරන පසුපෙල මන්ත්‍රීවරුන්, ජාතික සංවිධාන එකමුතුව, සිංහල ජාතික එකමුතුව,මව්බිම සුරක්ෂා එකමුතුව, මානව හිමිකම් බලාත්මක කිරීමේ කාර්යාලය සහ රාවණා බලකායයි මෙලෙස සංදේශ භාර දුන්නේ. මේ අතර සර්ව ආගමික නායකයන් හා ආණ්ඩු පක්ෂයේ පසුපෙළ මන්ත්‍රීවරුන් කණ්ඩායම පාකිස්ථාන නියෝජ්‍ය මහ කොමසාරිස් තන්වුර් අහමඩ් මහතා සමග සාකච්ඡා කිරීමට ද කටයුතු කළා. ප්‍රියන්ත කුමාර මහතාගේ ඝාතනයට එරෙහිව සිංහල රාවය සංවිධාන කළ විරෝධතාවක් මහනුවර ගැටඹේ ශ්‍රී රක්ඛංග විහාරස්ථානය ඉදිරිපිටදී පැවැත්වුණා. තවත් ප්‍රදේශ කිහිපයක දී ප්‍රියන්ත කුමාර මහතාගේ ඝාතනයට එරෙහිව විරෝධතා සංවිධාන කර තිබුණා. පක්ෂ විපක්ෂ නියෝජිතයින් රැසක් අද දිනයේ දී ද ගනේමුල්ලේ පිහිටි ප්‍රියන්ත කුමාර මහතාගේ නිවසට පැමිණ පවුලේ ඥාතීන්ට ශෝකය පළ කළා. ප්‍රියන්ත කුමාර මහතාගේ දරුවන් ඇතුලු පවුලේ සියලු දෙනා වෙත රජයේ පාර්ශවයෙන් ඉටු විය යුතු සියලු කාරණා පිළිබද දැඩි අවදානය යොමු කරන බව අමාත්‍ය මහාචාර්ය ජී එල් පීරිස් මහතා ප්‍රකාශ කළා. මේ අතර මෙම සිද්ධියෙන් ශ්‍රී ලංකා පාකිස්ථාන මිතුරු සබදතාවලට කිසිදු බලපෑමක් සිදු නොවන බව පාකිස්ථානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම මහතා පවසනවා.   ", "URL": "https://www.itnnews.lk/2023/10/05/381150/", "Category": "Breaking News,ප්‍රධාන පුවත", "Parent URL": null}