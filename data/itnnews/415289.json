{"Source": "ITN news", "Timestamp": "ஜூன் 6, 2022 12:19", "Headline": "நைஜீரியா தேவாலயத்தில் துப்பாக்கிச்சூடு 50 பேர் பலி..", "News Content": "நைஜீரியாவில் தேவாலயம் ஒன்றில் நடத்தப்பட்ட துப்பாக்கிச்சூட்டில் சுமார் 50 பேர் கொல்லப்பட்டுள்ளனர். மேலும் பலர் காயமடைந்துள்ளனர். உயிரிழந்தவர்களில் சிறுவர்களும் உள்ளடங்குவதாக நைஜீரிய பாதுகாப்பு பிரிவு அறிவித்துள்ளது. அந்நாட்டின் தென்மேற்கு ஒன்டோ பகுதியிலுள்ள சென்பிரான்சிஸ் கிறிஸ்தவ தேவாலயத்தில் நேற்றைய தினம் ஞாயிறு ஆராதணை இடம்பெற்றது. அதன்போது தேவாலயத்தில் நுழைந்த இனந்தெரியாத நபர்கள் வழிபாட்டில் ஈடுப்பட்டிருந்தவர்களை இலக்கு வைத்து துப்பாக்கிச்சூடு நடத்தியுள்ளனர். கைக்குண்டு தாக்குதல்களும் நடத்தப்பட்டுள்ளதாக செய்திகள் வெளியாகியுள்ளன. இதுவரை 50 பேரின் சடலங்கள் அங்கிருந்து மீட்கப்பட்டுள்ள நிலையில் உயிரிழப்பு எண்ணிக்கை மேலும் அதிகரிக்கலாமென அச்சம் வெளியிடப்பட்டுள்ளது. தாக்குதலானது திட்டமிட்டு நடத்தப்பட்ட மிகப்பெரிய படுகொலையென அந்நாட்டு செய்திகள் தெரிவிக்கின்றன. தாக்குதல் நடத்தியவர்கள் இதுவரை அடையாளம் காணப்படவில்லை. சம்பவத்திற்கு நைஜீரிய ஜனாதிபதி முஹம்மது புஹாரி கண்டனம் தெரிவித்துள்ளார். ", "URL": "https://www.itnnews.lk/2023/10/05/415289/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}