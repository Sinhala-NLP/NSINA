{"Source": "ITN news", "Timestamp": "මැයි 11, 2022 09:04", "Headline": "පොලිස්පතිවරයා හා යුද හමුදාපතිවරයා මානව හිමිකම් කොමිසම හමුවට", "News Content": "ගාලුමුවදොර අරගලකරුවන්ට එල්ල වූ ප්‍රහාරය මෙන්ම රටේ ඇති වූ නොසන්සුන්තාව සම්බන්ධයෙන් කරුණු විමසීමට පොලිස්පතිවරයා හා යුද හමුදාපතිවරයා මානව හිමිකම් කොමිසමට කැඳවා තිබෙනවා. ගාලුමුවදොර අරගල භූමියට එල්ල වූ ප්‍රහාරය හා ඉන් අනතුරුව රටේ විවිධ ස්ථානවල ඇති වූ නොසන්සුන්තාවලදී නීතියේ ආධිපත්‍ය තහවුරු කිරීමට අපොහොසත්වීම සම්බන්ධයෙන් කරුණු විමසීමටයි පොලිස්පති සී ඩී වික්‍රමරත්න හා යුද හමුදාපති ජෙනරාල් ශවේන්ද්‍ර සිල්වා යන මහත්වරුන් මානව හිමිකම් කොමිසමට කැඳවා ඇත්තේ. ඔවුන් අද පෙරවරු දහයට මානව හිමිකම් කොමිසම හමුවේ පෙනී සිටීමට නියමිතයි. මේ අතර ගාලුමුවදොර අරගලභූමියේ ප්‍රහාරය එල්ල වූ ස්ථානයේ ස්ථානීය පරීක්ෂණ ඊයේ දිනයේ සිදු කිරීමට අපරාධ පරීක්ෂණ දෙපාර්තමේන්තුව කටයුතු කළා. අද දිනයේ රස පරීක්ෂකවරයා එම ස්ථානයට යොමු කිරීමට නියමිතයි.     ", "URL": "https://www.itnnews.lk/2023/10/05/410698/", "Category": "Breaking News,දේශීය පුවත්", "Parent URL": null}