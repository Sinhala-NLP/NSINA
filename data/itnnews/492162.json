{"Source": "ITN news", "Timestamp": "ජූනි 16, 2023 06:00", "Headline": "සියලු ජාතීන් අතර සංස්කෘතිකමය සංහිඳියාව තහවුරු කිරීමට වැඩසටහනක්", "News Content": "සියලු ජාතීන් අතර, සංස්කෘතිකමය සංහිඳියාව තහවුරු කිරීම උදෙසා අධිකරණ බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතාගේ සංකල්පයක් අනුව සෑම පලාත්, දිස්ත්‍රික්, හා ප්‍රාදේශිය ලේකම් කාර්යාල මට්ටමින් ක්‍රියාත්මක සම්භාව්‍ය සිනමා කෘතියක් ප්‍රදර්ශනය කර ඒ පිළිබඳව විද්වත් කථිකාවක් ගොඩ නැගීම ඊයේ (15) පෙරවරුවේ අධිකරණ අමාත්‍යාංශ ශ්‍රවණාගාරයෙන් ආරම්භ කෙරුණා. සියලු ජාතීන් අතර සාමය සංහිදියාව ගොඩ නැගීමේ නීතියේ ප්‍රමුඛ කාර්යයක් සේ සළකා දියත් වන මෙම ජාතික වැඩ සටහන රටේ සියලුම දිස්ත්‍රික්, ප්‍රාදේශිය හා පලාත් ලේකම් කාර්යාලවල එකම වේලාවක අමාත්‍යතුමාගේ ප්‍රධානත්වයෙන් ආරම්භ කෙරුණා. සම්භාව්‍ය සිනමා කෘතියක් ප්‍රදර්ශනය කර ඒ පිළිබඳව විද්වත් කථිකාවක් ගොඩ නැගීමේ කටයුත්ත සෑම මසකම පැවැත්වෙන අතර ඊයේ පෙරවරුවේ අමාත්‍ය ආචාර්ය විජයදාස රාජපක්ෂ මහතාගේ ප්‍රධානත්වයෙන් පැවතියේ එහි සමාරම්භක වැඩසටහනයි. එහිදී කළු- සුදු වාර්ගික ගැටුම් සමනය කළ දකුණු අප්‍රිකාවේ හිටපු ජනාධිපති නෙල්සන් මැන්ඩෙලා මහතාගේ සමාජ දර්ශනය අළලා නිර්මාණය කර ඇති INVICTUS ප්‍රදර්ශනය කෙරුණා. INVICTUS චිත්‍රපටය ප්‍රදර්ශනය අවසානයේ ඒ පිළිබඳව විචාරය අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ මාධ්‍ය උපදේශක ආචාර්ය හර්ෂ බී.අබේකෝන් මහතා විසින් පවත්වනු ලැබුවා. අධිකරණ අමාත්‍යාංශයේ අතිරේක ලේකම් (ජාතික ඒකාබද්ධතා) ආර්.පී.එස්.සමන් කුමාරි මහත්මිය විසින් සමාරම්භක උත්සවයේ පිළිගැනීමේ කථාව සිදු කළ අතර, අධිකරණ බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා මහත්මිය ඇතුළු අධිකරණ අමාත්‍යාංශයේ හා ජාතික සමගිය හා ප්‍රතිසන්ධානය සඳහා වු කාර්යාලයේ නිලධාරීන් අධිකරණ අමාත්‍යාංශයේ පැවති උත්සව අවස්ථාවට එක් වුණා. ", "URL": "https://www.itnnews.lk/2023/10/05/492162/", "Category": "Breaking News,දේශීය පුවත්", "Parent URL": null}