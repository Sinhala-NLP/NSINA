{"Source": "ITN news", "Timestamp": "අගෝස්තු 13, 2023 05:21", "Headline": "දුම්රිය ධාවන වේගය සීමා කිරීමට හේතුව දුම්රිය වෘත්තීය සමිති සන්ධානය හෙළි කරයි", "News Content": "සියලුම මාර්ගවල දුම්රිය ධාවන වේගය සීමා කර ධාවනය කිරීමට සිදුව තිබෙන බව දුම්රිය වෘත්තීය සමිති සන්ධානය සඳහන් කරනවා. දුම්රිය මාර්ග  නඩත්තු කිරීමට අවශ්‍ය අමතර කොටස් නොමැති වීම හා පුහුණු සේවක හිඟය මීට හේතුව වී තිබෙනවා. දුම්රිය ධාවන වේගය දැඩි ලෙස සීමා කිරීමට සිදුව තිබෙන්නේ මුහුදුබඩ දුම්රිය මාර්ගයේ බවත්, මෙම මාර්ගය  පැයට කිලෝමිටර් 100ක වේගයෙන් ධාවනය කිරීමට සකස් කර තිබුණද, මේ වන විට ධාවන වේගය පැයට කිලෝමීටර් 50- 60 අතර ප්‍රමාණයක් බවත් එම සන්ධානයේ සමකැඳවුම්කරු එස්. පී.විතානගේ මහතා සඳහන් කළා. උතුරු දුම්රිය මාර්ගයේ කොටසක පැයට කිලෝමීටර් 50 – 60 ත් අතර වේගයකින් ධාවනය කිරීමට හැකි වී තිබුණත්, අදාළ කොටසේ පවතින සංඥාවල දෝෂ නිසා නියමිත වේගයෙන් ධාවන කටයුතු සිදුකළ නොහැකි වී තිබෙනවා. මිට අමතරව පුහුණු සේවකයන්ගේ පුරප්පාඩු  නිසා දෛනිකව සැලකිය යුතු දුම්රිය ගමන් වාර ප්‍රමාණයක් අවංගු කිරීමට සිදුවන බවත් ඒ මහතා පෙන්වා දෙනවා.   ", "URL": "https://www.itnnews.lk/2023/10/05/507721/", "Category": "දේශීය පුවත්", "Parent URL": null}