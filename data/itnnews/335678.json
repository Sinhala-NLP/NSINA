{"Source": "ITN news", "Timestamp": "මැයි 7, 2021 14:20", "Headline": "රුවන්පුර අධිවේගී මාර්ගයේ ඉදිකිරීම් ඇරඹේ", "News Content": "ඉදිකිරීමට යෝජිත රුවන්පුර අධිවේගී මාර්ගයේ කහතුඩුව සිට පැල්මඩුල්ල දක්වා පළමු අදියරේ ඉදි කිරීම් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් නිල වශයෙන් අද (07) ආරම්භ කෙරුණා. අරලිය ගහ මන්දිරයේ සිට වීඩියෝ තාක්ෂණය ඔස්සේ අග්‍රාමාත්‍යවරයා ඊට සම්බන්ධ වුණා. රුවන්පුර අධිවේගී මාර්ගය දක්ෂිණ අධිවේගී මාර්ගයේ කහතුඩුව අන්තර් හුවමාරු මධ්‍යස්ථානය අසලින් ආරම්භ වී ඉංගිරිය, රත්නපුර හරහා පැල්මඩුල්ල දක්වා ඉදිකිරීමටයි සැලසුම් කර ඇත්තේ. කහතුඩුව සිට පැල්මඩුල්ල දක්වා සම්පූර්ණ දුර කිලෝමීටර 73.9ක් වන අතර පළමු අදියර ලෙස කහතුඩුව සිට ඉංගිරිය දක්වා කිලෝමීටර 24.3ක දුර ප්‍රමාණයක් ඉදිකිරීමට නියමිතයි. ඒ සඳහා වැයවනු ඇතැයි යෝජිත මුදල රුපියල් බිලියන 54.7ක් ලෙසයි ඇස්තමේන්තු කර ඇත්තේ. මෙම අධිවේග මාර්ගයේ පළමු අදියරේ ඉදිකිරීම් කටයුතු 2024 වසර වනවිට අවසන් කිරීමට සැළසුම් කර තිබෙනවා. ", "URL": "https://www.itnnews.lk/2023/10/05/335678/", "Category": "Breaking News,දේශීය පුවත්", "Parent URL": null}