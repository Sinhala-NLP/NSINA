{"Source": "ITN news", "Timestamp": "අප්‍රේල් 1, 2023 18:25", "Headline": "කටුනායක ගුවන්තොටුපොළේ පහසුකම් වැඩිකිරීම පිළිබඳව සොයා බැලීමට ඇමති යයි", "News Content": "කටුනායක ගුවන්තොටුපොළේ පහසුකම් වැඩිකිරීම පිළිබඳව සොයා බැලීමට අමාත්‍ය නිමල් සිරිපාල ද සිල්වා මහතා එහි හදිසි නිරීක්ෂණ චාරිකාවක නිරත වුණා. නවීන තාක්ෂණය යොදා ගනිමින් ගුවන්තොටුපොළ කටයුතු තවත් වැඩිදියුණු කිරීම පිළිබඳව මෙහිදී අවධානය යොමු වුණා. එළඹ ඇති සංචාරක සමයත් සමඟ ශ්‍රී ලංකාවට පැමිණෙන සංචාරකයින් සංඛ්‍යාවද ඉහළ අගයක් ගන්නවා. ඒ හේතුවෙන් පැමිණීමේ පර්යන්තය තුළ මගීන්ගේ තදබදයක් ඇතිව තිබෙන බැවින් එහි පවතින ඉඩකඩ කළමනාකරණය කරමින් උපරිම පහසුකම් සැලසීමට ගුවන්තොටුපොළ කළමනාකාරීත්වය කටයුතු කර තිබෙනවා. ඒ අනුව පැමිණීමේ පර්යන්තයේ ආගමන විගමන කවුලු 25 ක් දක්වා වැඩි කිරිමටත් රටට පැමිණ වීසා ලබා ගැනීම සඳහා පැවති කවුලු දෙකට අමතරව නව කවුලු දෙකක් ස්ථාපිත කිරීමටත් රේගු කටයුතු සඳහා ඉඩ ප්‍රමාණය වැඩි කිරීමටත් තීරණය කර තිබෙනවා. පැමිණීමේ පර්යන්තයේ තීරුබදු රහිත සාප්පු සංකීර්ණය ඉඩකඩ ඇති ස්ථානයක ස්ථානගත කිරීම තුළින් සංචාරක මගීන්ට පැවති අවහිරතාද මගහැරී ඇති අතර විවේකාගාර පහසුකම්ද වැඩිකර ඇති බවයි එහිදී අනාවරණය වුණේ. නිරීක්ෂණ චාරිකාවෙන් අනතුරුව ගුවන්තොටුපොළ තුළ ආරක්ෂක තත්ත්වය තවදුරටත් තහවුරු කිරීම පිළිබඳව ආරක්ෂක අංශ සහ අදාළ බලධාරින් සමඟ විශේෂ සාකච්ඡාවකද අමාත්‍යවරයා නිරත වුණා. 2024 වන විට ගුවන්තොටුපොළ තුළ වීසා ස්කෑන් යන්ත්‍ර සවි කිරීමට කටයුතු කරන බවද අමාත්‍යවරයා කියා සිටියා. මෙම අවස්ථාවට ගුවන්තොටුපොළ සහ ගුවන්සේවා සමාගමේ සභාපති විශ්‍රාමික මේජර් ජෙනරාල් ජී ඒ  චන්ද්‍රසිරි,  ගුවන්තොටුපොළ නිලධාරීන් ඇතුළු පිරිසක් එක් වුණා.   ", "URL": "https://www.itnnews.lk/2023/10/05/472328/", "Category": "දේශීය පුවත්", "Parent URL": null}