{"Source": "ITN news", "Timestamp": "மே 13, 2022 14:46", "Headline": "காலம் தாழ்த்தாது அமைச்சரவையில் இணைந்துக்கொள்ளுமாறு சஜித்துக்கு அழைப்பு..", "News Content": "பிரதமர் பதவியை பொறுப்பேற்பது தொடர்பில் எதிர்கட்சி தலைவர் சஜித் பிரேமதாச நேற்றையதினம் ஜனாதிபதிக்கு கடிதம் எழுதியிருந்தார். அதற்கு ஜனாதிபதி நேற்று இரவு பதில் கடிதம் எழுதியுள்ளார்.\nநாட்டில் தற்போது காணப்படும் அரசியல் சமூக பொருளாதார பிரச்சினைகள் தொடர்பில் பல தரப்பிலிருந்தும் யோசனைகள் முன்வைக்கப்பட்டன. இதனால் சர்வக்கட்சி அரசாங்கமொன்றை அமைப்பதற்காக பிரதமர் தலைமையிலான அரசாங்கம் இராஜினாமா செய்ய கடந்த 6ம் திகதி இடம்பெற்ற அமைச்சரவை கூட்டத்தில் தீர்மானிக்கப்பட்டது. இவ்வாறான பின்னணியில் புதிய இடைக்கால அரசாங்கத்தின் பிரதமர் பதவியை பொறுப்பேற்குமாறு நான் உங்களுக்கு முதலில் அழைப்பு விடுத்தேன். குறித்த சந்தர்ப்பத்தில் பிரதமர் பதவியை பொறுப்பேற்க தயார் இல்லையென நீங்கள் எனக்கு அறிவித்தீர்கள். எனினும் ஐக்கிய மக்கள் சக்தி மற்றும் பங்காளி கட்சிகளுடன் கலந்துரையாடி உங்களது தீர்மானத்தை அறியத்தருமாறு குறிப்பிட்டிர்கள். கடந்த 9ம் திகதி முன்னாள் பிரதமர் தலைமையிலான அமைச்சரவை பதவி விலகும் வரை, நீங்கள் உங்களது தீர்மானத்தை அறிவிக்கவில்லை. நாட்டில் காணப்படும் ஸ்திரமற்ற தன்மைக்கு முற்றுப்புள்ளி வைத்து இடைக்கால அரசாங்கத்தை அமைப்பதற்கான இணக்கப்பாட்டை எட்டுவதற்காக நான் பாராளுமன்றத்தை பிரதிநிதித்துவப்படுத்தும் ஏனையக்கட்சி தலைவர்களுடன்\nகலந்துரையாடல்களை ஆரம்பித்தேன். இவ்வாறான சூழலில் கடந்த 10ம் திகதி நீங்கள் நடத்திய ஊடகவியலாளர் சந்திப்பின் போது இடைக்கால அரசாங்கத்தில் எவ்வித பொறுப்பையும் ஏற்க தயார் இல்லையென குறிப்பிட்டீர்கள். இவ்வாறான நிலையில் ஏனைய கட்சி தலைவர்களுடன் கலந்துரையாடி புதிய பிரதமரை தெரிவு செய்வதற்கான தீர்மானத்தை எடுத்தேன். தற்போதைய சவால்மிக்க சூழலில் பிரதமர் பதவியை பொறுப்பேற்க அரசியல் அனுபவமுள்ள ரணில் விக்ரமசிங்கவே பொருத்தமானவர் என தீர்மானித்தேன். அவர் இதற்கு முன்னர் பல தடவைகள் பிரதமர் பதவியை வகித்தவர். ரணில் விக்ரமசிங்கவை புதிய பிரதமராக நியமிக்க தீர்மானித்த சந்தர்ப்பத்தில் அவர் சத்தியபிரமாணம் செய்ய சிறுது நேரத்திற்கு முன்னர் நீங்கள் எனக்கு கடிதம் அனுப்பியிருந்தீர்கள். அதில் சகல கட்சிகளுடனும் கலந்துரையாடி இணக்கப்பாடு எட்டப்படாத நிபந்தனைகளும் காணப்பட்டன. குறித்த நிபந்தனைகளுடன் பிரதமர் பதவியை பொறுப்பேற்க தயாரென நீங்கள் எனக்கு எழுதிய கடிதத்தில் குறிப்பிட்டிருந்தீர்கள். இதனால் ரணில் விக்ரமசிங்கவை பிரதமராக நியமிக்க மேற்கொள்ளப்பட்ட தீர்மானத்தை மாற்ற முடியாதென உங்களுக்கு அறிவிக்கின்றேன். எனினும் நாட்டில் காணப்படும் அரசியல் மற்றும் பொருளாதார பிரச்சினைகளுக்கு தீர்வு காண்பது தேசிய தேவையாகும். குறித்த விடயத்தை கருத்திற்கொண்டு புதிய அமைச்சரவையில் உங்களது கட்சி சார்ந்தவர்களையும் இணைத்துக்கொள்ள இணங்குவீர்களாயின் உடனடியாக தனக்கு அறிவிக்குமாறு ஜனாதிபதி கோட்டாபய ராஜபக்ஷ எதிர்கட்சி தலைவர் சஜித் பிரேமதாசவுக்கு எழுதியுள்ள பதில் கடிதத்தில் குறிப்பிட்டுள்ளார். ", "URL": "https://www.itnnews.lk/2023/10/05/411120/", "Category": "Breaking News,தேசிய செய்திகள்", "Parent URL": null}