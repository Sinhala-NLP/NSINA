{"Source": "ITN news", "Timestamp": "දෙසැම්බර් 23, 2021 18:38", "Headline": "ජාත්‍යන්තර සිවිල් ගුවන් සේවා 77 වන සැමරුම ජනපති ප්‍රධානත්වයෙන්", "News Content": "ජාත්‍යන්තර සිවිල් ගුවන් සේවා 77 වන සැමරුම ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් පැවැත්වුණා. උත්සවය පැවැත්වුණේ කටුණායක පිහිටි ශ්‍රී ලංකා සිවිල් ගුවන් සේවා අධිකාරි පරිශ්‍රයේදීයි. දෙවන ලෝක යුද සමයෙන් පසු 1944 වසරේදී රටවල් 26 ක එකතුවෙන් ගුවන් ගමන් නියාමනය සහ සම්බන්ධීකරණය සදහා චිකාගෝ සම්මුතිය අත්සන් තැබුණා. එහි ප්‍රතිඵලයක් ලෙස ජාත්‍යන්තර සිවිල් ගුවන් සේවා සංවිධානය ආරම්භ කෙරුණා. 1948 වසරේ ජූනි මස පළමුවනදා ශ්‍රී ලංකාවට එම සංවිධානයේ සාමාජිකත්වය හිමිවුණා. මේ වනවිට එහි සාමාජික රටවල් සංඛ්‍යාව 193 ක්. 1912 වසරේ දෙසැම්බර් 7 වනදා මෙරට ඉතිහාසයට නව පිටුවක් එක්කරමින් කොළඹ තුරග තරග පිටියේ දී පළමු දේශීය ගුවන් ගමන සිදුවුණා. එය සිහිපත් කරමින් සෑම වසරකම දෙසැම්බර් මාසයේ දී ජාත්‍යන්තර සිවිල් ගුවන් සේවා දිනය සැමරෙනවා. උත්සවයට එක්වීම සදහා පැමිණි ජනාධිපති ගෝඨාභය රාජපක්ෂ මැතිතුමා ගුවන් සේවා අධිකාරියේ සේවක සේවිකාවන් සමග සුහද කතාබහක නිරත වුණා. එමෙන්ම මෙහිදී සමරු සටහනක් ද තැබූ ජනාධිපතිතුමා පැළයක් රෝපණය කිරීමට ද එක්වුණා. අනතුරුව සිවිල් ගුවන් සේවා කටයුතු ආශ්‍රිතව නව නිර්මාණකරුවන් ඉදිරිපත් කළ ප්‍රදර්ශනය නැරඹීමට එක්වුණා. චිත්‍ර ශිල්පී රවීන්ද්‍ර දිසානායක මහතා කළ නිර්මාණයක් මෙහිදී ජනාධිපතිතුමා වෙත පිරිනැමීම සිදුවුණා. සිවිල් ගුවන් සේවා ක්ෂේත්‍රයේ උන්නතිය වෙනුවෙන් දායකත්වය සැපයූ ගුවන් සේවා ක්ෂේත්‍රයේ ජ්‍යෙෂ්ඨයින් පස්දෙනෙකුට මෙහිදී සම්මාන පිරිනැමුණා. එමෙන්ම කොරෝනා වසංගතය හේතුවෙන් පාසල් වසාදමා තිබූ කාලයේ දී අන්තර්ජාලය ඔස්සේ සංවිධාන කළ තරගයකින් ජයග්‍රහණය කර ඇති සිසුන් සදහා සංකේතාත්මකව සම්මාන ලබාදීම මෙහිදී සිදුකෙරුණා. සිවිල් ගුවන් සේවා අධිකාරියේ සභාපති උපුල් ධර්මදාස මහතා මෙහිදී ජනාධිපතිතුමා වෙත සමරු තිලිණයක් පිරිනැමුවා. අමාත්‍ය ප්‍රසන්න රණතුංග, රාජ්‍ය අමාත්‍ය ඩී වී චානක යන මහත්වරුන් ඇතුළු පිරිසක් මෙම අවස්ථාවට සහභාගි වුණා. ", "URL": "https://www.itnnews.lk/2023/10/05/384607/", "Category": "දේශීය පුවත්", "Parent URL": null}