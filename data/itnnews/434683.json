{"Source": "ITN news", "Timestamp": "செப்டம்பர் 13, 2022 14:00", "Headline": "பொருளாதார மறுமலர்ச்சி மற்றும் வளர்ச்சிக்கென அமைச்சரவை உப குழு..", "News Content": "பொருளாதார மறுமலர்ச்சி மற்றும் வளர்ச்சிக்கென அமைச்சரவை உப குழு ஒன்றை நியமிக்க அமைச்சரவை அனுமதி வழங்கியுள்ளது. ஜனாதிபதி, பிரதமர் உள்ளிட்ட அமைச்சரவையின் ஐந்து பேர் உள்ளடங்கிய குறித்த குழு நியமிக்கப்படுமென அமைச்சரவை முடிவுகளை அறிவிக்கும் ஊடக சந்திப்பில் அமைச்சர், டொக்டர் ரமேஸ் பத்திரன தெரிவித்தார். பொருளாதார நெருக்கடியை எதிர்க்கொண்டுள்ள தற்போதைய சூழலில் பொருளாதார மறுமலர்ச்சி மற்றும் வளர்ச்சிக்கென முன்னுரிமை அடிப்படையில் மேற்கொள்ள வேண்டிய நடவடிக்கைகள் தொடர்பில் துரித தீர்மானங்களை மேற்கொள்வதற்கென குழு நியமிக்கப்படவுள்ளது. நிதியமைச்சின் செயலாளர், திறைசேரி அதிகாரிகள் மற்றும் பாராளுமன்றத்தின் நிதி செயற்குழு, கோப் மற்றும் கோபா குழுவின் தலைவர்களை குழு கூட்டத்தில் இணைத்துக்கொள்ளவும் திட்டமிடப்பட்டுள்ளது. பொருளாதார ஆய்வாளர்கள் மற்றும் அறிஞர்களை தேவைக்கமைய தனியார் துறையில் இணைத்துக்கொள்வதற்கு தேவையான அமைச்சரவை அனுமதி வழங்கப்பட்டுள்ளது. அரச சேவையை செயற்திறன் மிக்கதாக முன்னெடுத்துச்செல்வது தொடர்பில் மேற்கொள்ள வேண்டிய அத்தியாவசிய ஆட்சேர்ப்பு தொடர்பில் முன்னுரிமைகளை இனங்கண்டு அரச சேவையின் பிரச்சினைகளுக்கு பொருத்தமான பரிந்துரைகளை முன்வைக்க குழு ஒன்று நியமிக்கப்படவுள்ளது. பிரதமரின் செயலாளரின் தலைமையில் குறித்த குழுவை நியமிக்க அமைச்சரவை அனுமதி வழங்கியுள்ளது. அரச சேவையை முறையாகவும் செயற்திறன் மிக்கதாகவும் முன்னெடுத்துச்செல்வதை நோக்காக கொண்டு பல்வேறு துறைகளில் காணப்படும் வெற்றிடங்கள் மற்றும் மேலதிக இருப்புக்களை அடையாளம் கண்டு ஊழியர்களின் எண்ணிக்கையை சமனிலைப்படுத்த திட்டமிடப்பட்டுள்ளது. அத்துடன் எதிர்காலத்தில் அத்தியாவசியமற்ற ஆட்சேர்ப்பை தற்காலிகமாக இடைநிறுத்தவும் தீர்மானம் மேற்கொள்ளப்பட்டுள்ளது. சில நிறுவனங்களின் சேவைகளை முன்னெடுத்துச்செல்வதற்கான தேவை கருதி மேலதிகமாக காணப்படும் ஊழியர்களை பயன்படுத்த அமைச்சரவை அனுமதி வழங்கியுள்ளதாக ரமேஸ் பத்திரன தெரிவித்தார். இதேவேளை சுகாதார அமைச்சுக்கு தேவையான மருந்து மற்றும் வைத்திய உபகணரங்களை கொள்வனவு செய்வது தொடர்பில் இதன்போது கருத்து வெளியிடப்பட்டது. ", "URL": "https://www.itnnews.lk/2023/10/05/434683/", "Category": "Breaking News,தேசிய செய்திகள்", "Parent URL": null}