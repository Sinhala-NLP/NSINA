{"Source": "ITN news", "Timestamp": "අගෝස්තු 25, 2022 19:07", "Headline": "රන්ජන් වැරදි පිළිගනී – අධිකරණයෙන් සමාව අයදී", "News Content": "අධිකරණයට අපහාස කිරීම සම්බන්ධයෙන් වරදකරු වී සිර දඬුවම් ලබමින් සිටින හිටපු රාජ්‍ය අමාත්‍ය රන්ජන් රාමනායක මහතා හෙට හෝ ලබන සඳුදා නිදහස ලබනු ඇතැයි හරීන් ප්‍රනාන්දු හා මනූෂ නානායක්කාර යන අමාත්‍යවරුන් සදහන් කරනවා. සිය ෆේස්බුක් ගිණුමේ සටහනක් තබන හරීන් ප්‍රනාන්දු හා මනූෂ නානායක්කාර යන අමාත්‍යවරුන් සඳහන් කරන්නේ රන්ජන් රාමනායක මහතාට මෙසේ නිදහස හිමිවන බවයි. ඒ වෙනුවෙන් කැප වූ සියලු දෙනාට ස්තූතිය ප්‍රකාශ කරන බවද මෙම අමාත්‍යවරුන් කියා සිටිනවා. මේ අතර රන්ජන් රාමනායක මහතා දිවුරුම් ප්‍රකාශයක් යොමු කරමින් අද අධිකරණයෙන් සමාව අයැද තිබෙනවා. අධිකරණයට අපහාස කිරීම සම්බන්ධයෙන් පළමු නඩුවට හා දෙවන නඩුවට අදාළව අධිකරණයෙන් මෙසේ සමාව ඉල්ලා සිටින බව එම දිවුරුම් ප්‍රකාශයේ සඳහන් වනවා. තමන් සිදුකළ ප්‍රකාශ සම්පූර්ණයෙන් වැරදි බවත් එම ප්‍රකාශ හේතුවෙන් අගවිනිසුරු ඇතුළු නීති ක්ෂේත්‍රයේ සියලු දෙනාට අගෞරවයක් ඇතිවිම සම්බන්ධයෙන් සමාව ඉල්ලා සිටින බවද මෙම දිවුරුම් ප්‍රකාශයේ සඳහන් වනවා. 2017 වසරේ අගෝස්තු 21 වනදා කළ ප්‍රකාශයකට අදාළව පළමු නඩුව ඔහුට එරෙහිව ගොනු කෙරුණා. ඒ අනුව පසගිය වසරේ ජනවාරි 12 වනදා ශ්‍රේෂ්ඨාධිකරණය ඔහුට වසර හතරක බරපතල වැඩ සහිත සිර දඬුවමක් නියම කළා. පළමු ප්‍රකාශය ඉවත් කර නොගන්නා බවට අධිකරණ භූමියේදී කළ ප්‍රකාශය සම්බන්ධයෙන් දෙවන නඩුව ගොනු කෙරුණා. ", "URL": "https://www.itnnews.lk/2023/10/05/431177/", "Category": "Breaking News,දේශීය පුවත්", "Parent URL": null}