{"Source": "ITN news", "Timestamp": "ஏப்ரல் 27, 2022 14:03", "Headline": "ஐக்கிய சக்தியின் பாத யாத்திரை இன்று இரண்டாவது நாளாகவும் முன்னெடுப்பு..", "News Content": "ஐக்கிய மக்கள் சக்தியினர் முன்னெடுத்துள்ள ஐக்கிய சக்தியின் பாத யாத்திரை இன்று இரண்டாவது நாளாகவும் முன்னெடுக்கப்படுகிறது. பாத யாத்திரை இன்றையதினம் கலிகமுவ வரை பயணிக்கவுள்ளது. நேற்றையாதினம் கண்டியில் தலதா மாளிகை வழிபாடுகளில் ஈடுபட்டதன் பின்னர் ஐக்கிய மக்கள் சக்தியின் எதிர்ப்பு பாத யாத்திரை ஆரம்பமானது. பாத யாத்திரையில் பங்கேற்றவர்கள் நேற்றையதினத்தில் கடுகன்னாவ பிரதேசத்த்தில் பாத யாத்திரையை நிறைவு செய்திருந்தனர். இன்றையதினம் மாவனெல்லையிருந்து கலிகம்முவ வரை பயணிப்பதற்கு ஏற்பாடுகள் முன்னெடுக்கப்பட்டுள்ளன. குறித்த பாத யாத்திரை மே மாதம் முதலாம் திகதி மே தினத்தன்று கொழும்பு மாநகர சபை மைதானத்தை வந்தடையவுள்ளதாக ஐக்கிய மக்கள் சக்தியினர் குறிப்பிட்டுள்ளனர். இந்நிலையில் கொழும்பு காலிமுகத்திடல் பகுதியிலும், அலரி மாளிகைக்கு முன்பாகவும் எதிர்ப்பு ஆர்ப்பாட்டங்கள் முன்னெடுக்கப்பட்டு வருகின்றன. காலிமுகத்திடல் ஆர்ப்பாட்டம் இன்று 19வது நாளாக தொடர்ச்சியாக முன்னெடுக்கப்படுகின்றது. காலிமுகத்திடலின் மத்திய வீதி வாகன போக்குவரத்துக்காக திறந்து விடப்பட்டுள்ளது. இந்நிலையில் அலரி மாளிகைக்கு முன்பாக காலி வீதியில் அலரி மாளிகையின் முன்பக்க வாசலுக்கு அருகாமையில் ஆர்;ப்பாட்டம் இன்றையதினமும் முன்னெடுக்கப்படுகிறது. குறித்த பகுதியில் தற்காலிக கூடாரங்களும் அமைக்கப்பட்டுள்ளன. நடை மருங்கில் பொலிஸாரின் வாகனங்கள் நிறுத்தப்பட்டு பாதுகாப்பு செயற்பாடுகள் முன்னெடுக்கப்பட்டுள்ளதையும் அவதானிக்கக் கூடியதாகவுள்ளது. ", "URL": "https://www.itnnews.lk/2023/10/05/408613/", "Category": "Breaking News,அண்மைய செய்திகள்,தேசிய செய்திகள்", "Parent URL": null}