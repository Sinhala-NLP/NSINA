{"Source": "ITN news", "Timestamp": "මාර්තු 14, 2023 16:51", "Headline": "නීති විද්‍යාලයේ විභාග ඉංග්‍රීසියෙන් පවත්වන්න එකඟ නැහැ – අමාත්‍යාංශයීය උපදේශක කාරක සභාව", "News Content": "ශ්‍රී ලංකා නීති විද්‍යාලයේ විභාග ඉංග්‍රීසි මාධ්‍යයෙන් පමණක් පැවැත්වීමට නීති අධ්‍යයන සභාව ගත් තීරණයට අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාවේදී එකඟත්වය හිමි වී නැහැ . අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ගරු ආචාර්ය විජේදාස රාජපක්ෂ මහතාගේ සභාපතීත්වයෙන් එම අමාත්‍යාංශයීය උපදේශක කාරක සභාව පසුගියදා (10) රැස්වූ අවස්ථාවේදී මේ පිළිබඳව සාකච්ඡා වී තිබෙනවා. ශ්‍රී ලංකා නීති විද්‍යාලයේ විභාග ඉංග්‍රීසි මාධ්‍යයෙන් පමණක් පැවැත්වීමේ අරමුණ කුමක්දැයි කමිටුවට පැමිණ සිටි නීති විද්‍යාල විදුහල්පති ආචාර්ය අතුල පතිනායක මහතාගෙන් මන්ත්‍රීවරු ප්‍රශ්න කර තිබෙනවා. දැනටමත් නීති ක්ෂේත්‍රයේ සිටින බොහෝ දෙනෙක් සිය වෘත්තිය නිපුණත්වය ප්‍රකට කරන බවත් ඔවුන් කැමති භාෂාවකින් විභාගවලට පෙනී සිටීමේ නිදහස යටතේ නීති විද්‍යාල විභාගවලට පෙනී සිට ඇති බවත් මෙහිදී මන්ත්‍රීවරයන් කරුණු දැක්වූ බව සඳහන්. එබැවින් තම මව් භාෂාවෙන් විභාගවලට මුහුණ දී සමත්වීම සිය වෘත්තිය නිපුණත්වය ප්‍රකට කිරීමට බාධාවක් නොවන බවත් මන්ත්‍රීවරයන් මෙහිදී ප්‍රකාශ කර තිබෙනවා. තවද, ප්‍රාථමික අධිකරණවල කටයුතුවලදී ප්‍රධාන වශයෙන් සිංහල සහ දෙමළ ප්‍රධාන භාෂාව භාවිත කරන බව කාරක සභා සාමාජිකයෝ පෙන්වා දුන් බවද සඳහන්. ඉංග්‍රීසි භාෂාව භාවිත කරන්නේ අභියාචනාධිකරණය සහ ශ්‍රේෂ්ඨාධිකරණය පමණක් බවත් උතුරු නැගෙනහිර පළාත්වල සහ දෙමළ සහ මුස්ලිම් ජනයා බහුතරයක් වෙසෙන ප්‍රදේශවල අධිකරණ කටයුතු දෙමළ භාෂාවෙන් ද, සිංහල බහුතරයක් සිටින ප්‍රදේශවල අධිකරණ කටයුතු සිංහල භාෂාවෙන් ද සිදුවන බව පැමිණ සිටි මන්ත්‍රීවරු පෙන්වා දුන්නා. බොහෝ ග්‍රාමීය ප්‍රදේශවල ඉංග්‍රීසි භාෂා අධ්‍යාපනයේ අඩුවක් පවතින බවත් ඉංග්‍රීසි භාෂාවෙන් විභාග අනිවාර්ය කිරීම මූලික අයිතිවාසිකම් උල්ලංඝනය කිරීමක් බවත් මන්ත්‍රීවරයන් මෙහිදී වැඩිදුරටත් සඳහන් කළා. මේ අනුව, ශිෂ්‍යයෙකුට තම මූලික භාෂාව වන තම මව් භාෂාවෙන් විභාගයට මුහුණ දීමේ නිදහස අවශ්‍ය බව කමිටුවේ අදහස වුණා. මෙම තත්ත්වය තුළ ඉංග්‍රීසි භාෂාව අනිවාර්ය කිරීමට නීති අධ්‍යයන සභාව විසින් ගනු ලැබූ තීරණයට අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ කටයුතු පිළිබඳ අමාත්‍යාංශයීය උපදේශක කාරක සභාවේ එකඟත්වය හිමි වුයේ නැහැ . ", "URL": "https://www.itnnews.lk/2023/10/05/468044/", "Category": "දේශීය පුවත්", "Parent URL": null}