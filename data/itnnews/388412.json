{"Source": "ITN news", "Timestamp": "ජනවාරි 12, 2022 15:25", "Headline": "ඇෆ්ගනිස්ථානයට මානුෂීය ආධාර දෙන්නැයි UN ධනවත් රටවලින් ඉල්ලයි", "News Content": "ඇෆ්ගනිස්ථානයේ මානුෂීය අර්බුදය නිම කිරීමට ඇමෙරිකා ඩොලර් බිලියන 4.4ක ආධාර ලබාදෙන ලෙස ලොව ධනවත් රටවලින් ජගත් සංවිධානය ඉල්ලා සිටිනවා. ජගත් සංවිධානය එක රටක් වෙනුවෙන් මෙතරම් විශාල ආධාර ප්‍රමාණයක් ඉල්ලා සිටි ප්‍රථම අවස්ථාව ද මෙය වනවා. පසුගිය අගෝස්තු මාසයේදී ඇෆ්ගනිස්ථානයේ පාලන බලය තලේබාන් සංවිධානයට නතුවීමත් සමඟ එරට දැඩි ආර්ථික අර්බුදයක් හටගත්තා. එරට වැසියන්ගෙන් බහුතරයකට තම දෛනික ආහාර අවශ්‍යතාවය ද සපුරාගත නොහැකි තත්ත්වයකුයි මේ වනවිට හටගෙන ඇත්තේ. මිලියන ගණනක් සාගතයෙන් මියයාහැකි බවට ද ලෝක ආහාර වැඩසටහන අනතුරු අගවනවා. එමෙන්ම ශීත සෘතුව එළඹීමත් සමඟ එරට වැසියන්ගේ ජීවිත තවත් අර්බුදකාරී තත්ත්වයකට ඇදවැටී ඇති බවයි විදෙස් මාධ්‍ය වාර්තා කරන්නේ.       ", "URL": "https://www.itnnews.lk/2023/10/05/388412/", "Category": "ජාත්‍යන්තර පුවත්", "Parent URL": null}