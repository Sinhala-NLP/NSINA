{"Source": "ITN news", "Timestamp": "මාර්තු 7, 2022 09:02", "Headline": "රජයේ සහ රජයේ අනුමත පෞද්ගලික පාසල්වල අධ්‍යයන කටයුතු ඇරඹේ", "News Content": "රජයේ සහ රජයේ අනුමත පෞද්ගලික පාසල්වල අධ්‍යයන කටයුතු අද ආරම්භ වුණා. උසස් පෙළ විභාග කටයුතු හේතුවෙන් මෙම පාසල් සඳහා මාසයක කාලයක් නිවාඩු ලබාදී තිබුණා. පාසල් ආරම්භ කිරීම සම්බන්ධයෙන් විශේෂ උපදෙස් මාලවක් ද අධ්‍යාපන අමාත්‍යාංශය නිකුත්කර තිබෙනවා. ඒ අනුව ශිෂ්‍ය සංඛ්‍යාව අනුව පාසල්වලට කැදවීම කළ හැකියි. සිසුන් 20 ක් සිටින පන්ති සෑම දිනකම පැවැත්විය හැකි අතර සිසුන් 21 සිට 40 දක්වා පන්ති කණ්ඩායම් දෙකක් ලෙස සතියක් ඇර සතියක් පැවැත්විය යුතු වනවා. සිසුන් 40 ට වැඩි පන්ති කණ්ඩායම් තුනක් ලෙස පැවැත්විය යුතු බවයි අධ්‍යාපන අමාත්‍යාංශය සඳහන් කරන්නේ. අධ්‍යයන පොදුසහතික පත්‍ර උසස් පෙළ විභාගයේ ඇගයීම් කටයුතු පාසල් 36 කදී සිදුකෙරෙනවා. ඒ සඳහා පාසල් 7 ක් සම්පූර්ණයෙන්ම වසා තැබෙන අතර ඇගයීම් කටයුතු ලබන 12 වනදා දක්වා සිදුකිරීමට නියමිතයි. එලෙස සම්පූර්ණයෙන්ම වසාතැබෙන පාසල් වන්නේ කොළඹ රාජකීය , මහනුවර කිංස්වුඩ් , මහනුවර සීතාදේවි බාලිකා, ගාල්ල විද්‍යාලෝක , රත්නපුර ෆර්ගියුසන් බාලිකා, කෑගලු විද්‍යාලය සහ බදුල්ල ඌව මහා විද්‍යාලයයි.     ", "URL": "https://www.itnnews.lk/2023/10/05/399730/", "Category": "Breaking News,නවතම පුවත්", "Parent URL": null}