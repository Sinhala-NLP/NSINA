{"Source": "ITN news", "Timestamp": "මාර්තු 30, 2023 12:13", "Headline": "පළමු වසරේ සිට ඉංග්‍රීසි භාෂාව ඉගැන්වීමේ වැඩසටහන ඇරඹෙයි", "News Content": "පළමු වසරේ සිටම පාසල් සිසුන්ට ඉංග්‍රීසි භාෂාව ඉගැන්වීමේ වැඩසටහන අද ආරම්භ වුණා. පළමු ශ්‍රේණියට ඉංග්‍රීසි භාෂාව භාවිතයෙන් මැයෙනුයි මෙම වැඩසටහන ක්‍රියාත්මක වන්නේ. දිවයිනේ සියලුම රජයේ පාසල්වල දරුවන්ගේ ඉංග්‍රීසි දැනුම වර්ධනය කිරීම රජයේ අරමුණයි. ඒ අනුව මෙතෙක් පැවති 3 ශ්‍රේණියේ සිට ඉංග්‍රීසි ඉගැන්වීම වෙනුවට පළමු ශ්‍රේණියේ සිටම ඉංග්‍රීසි භාෂාව හැදැරීමේ අවස්ථාව දරුවන්ට හිමිවනවා. ඉංග්‍රීසි භාෂාව කතා කිරීම සඳහා දරුවන් හුරුපුරුදු කිරීමයි මෙහිදි වැඩි වශයෙන් සිදු වන්නේ. විවිධ ක්‍රියාකාරකම් ඔස්සේ කතන ඉංග්‍රීසි වැඩසටහන් පළමු ශ්‍රේණියේ සිටම ක්‍රියාත්මක කෙරෙනු ඇති. මෙහි ජාතික උත්සවය ගංගොඩවිල සමුද්‍රදේවි ප්‍රාථමික විද්‍යාලයේ දී පැවැත්වුනේ අමාත්‍ය සුසිල් ප්‍රේමජයන්ත මහතාගේ ප්‍රධානත්වයෙන්. මීට සමගාමීව පළමු ශ්‍රේණියට ඉංග්‍රිසී භාෂාව භාවිතයෙන් වැඩසටහන් දිවයිනේ පාසල් කිහිපයකදීම අද ආරම්භ කෙරුණා. කුරුණෑගල මලියදේව ආදර්ශ මහා විද්‍යාලයේ දී මෙහි වයඹ පළාත් ප්‍රධාන උත්සවය පැවැත්වුණා. පළාත් ප්‍රධාන ලේකම් අජිත් ආරියරත්න මහතා ඇතුළු පිරිසක් එම අවස්ථාවට එක්වුණා. ඌව පළාත් උත්සවය පැවැත්වුනේ බදුල්ල විහාරමහාදේවි බලාකා විද්‍යාලයේදීයි. පළමු ශ්‍රේණියේ සිටම ඉංග්‍රීසි භාෂාව ඉගැන්වීම ආරම්භ කිරිමේ මෙම අවස්ථාවට ඌව පළාත් ආණ්ඩුකාර ඒ ජේ එම් මුසම්මිල් මහතාගේ සහ රාජ්‍ය අමාත්‍ය චාමර සම්පත් දසනායක මහතා ඇතුළු පිරිසක් එක්ව සිටියා. උතුරු මැද පළාත් උත්සවය පැවැත්වුනේ පොලොන්නරුව ජනාධිපති විද්‍යාලයේදීයි. පළමු ශ්‍රේණියේ සිසුන්ට ඉංග්‍රීසි භාෂාව ඉගැන්වීම ආරම්භ කිරිමේ උතුරු පළාත් උත්සවය යාපනය ජෝන් බොස්කෝ විද්‍යාලයේ දී පැවැත්වුණා. මෙම වැඩසටහනේ දකුණු පළාත් උත්සවය පැවැත්වුනේ ගාල්ල හෘදය කණ්‍යාරමයේදී.   ", "URL": "https://www.itnnews.lk/2023/10/05/471886/", "Category": "Breaking News,දේශීය පුවත්", "Parent URL": null}