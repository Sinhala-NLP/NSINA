{"Source": "ITN news", "Timestamp": "අගෝස්තු 8, 2021 18:55", "Headline": "ඇසළ පෙරහැරට එක්වෙන්න නැදුන්ගමුවේ රාජා නුවර ගමන අරඹයි", "News Content": "මහනුවර ඇසල පෙරහර මංගල්‍යයේ අවසන් රන්දෝලි පෙරහර නිකිණි පුන් පොහෝ දිනයේදී පැවැත්වීමට සියලු කටයුතු සූදානම් කර ඇති බව දියවඩන නිලමේ ප්‍රදීප් නිලංග දෑල මහතා පවසනවා. සතර දේවාලයන්හි සුබ නැකතින් හෙට දිනයේ කප් සිටුවීමෙන් පසු ඇසල පෙරහර මංගල්‍යය ආරම්භ කෙරෙනවා. නාථ, විශ්ණු, කතරගම සහ පත්තිණි යන සතර මහා දේවාලයන්හිදි හෙට අලුයම එකයි නවයට යෙදෙන සුබ නැකතට අනුව කප් සිටුවීම සිදු කිරීමෙන් පසු දොලොස්වනදා තෙක් දේවාල අභ්‍යන්තර පෙරහර පැවැත්වීමට නියමිතයි. මහනුවර ඇසල පෙරහැර මංගල්‍ය යේ ප්‍රථම කුඹල් පෙරහර පැවැත්වෙන්නේ ලබන 13 වනදායි. දින තුනක් කුඹල් පෙරහර පැවැත්වීමෙන් පසු ලබන 18 වනදා සිට රන්දෝලි පෙරහර වීදි සංචාරය ආරම්භ කරන බව දියවඩන නිලමේවරයා ප්‍රකාශ කළා. අවසන් රන්දෝලි පෙරහර නිකිණි පුන් පොහෝ දිනයේ දී පැවැත්වීමෙන් අනතුරුව   පසු දිනයේ දී දහවල් පෙරහර සංචාරය කීරිමට නියමිතයි. මේ අතර නැදුන්ගමුවේ රාජා හස්තියා කෑගල්ල, රන්වල, දුඹුකොළ වලව්වේ සිට මාවනැල්ල දක්වා ගමන් ඇරඹීම අද සිදුකළා. දින 5ක කාලයක් ඇතුළත නැදුන්ගමුවේ සිට මහනුවරට රාජා හස්තියා ගමන් කිරීම සිදු කරනවා. නැදුන්ගමුවේ රාජා හස්තියා මහනුවර දළදා පෙරහැරට මෙවර සහභාගී වන්නේ වසර තුනකට පසුවයි. විශේෂ කාර්යබලකා නිලධාරීන්ගේ දැඩි ආරක්ෂාව මධ්‍යයේ හස්තියා ගමන්කරනවා. අද රාත්‍රියේ  නැදුන්ගමුවේ රාජා හස්තියා හිගුල රජමහා විහාරයේ නැවතීමට නියමිතයි.   ", "URL": "https://www.itnnews.lk/2023/10/05/355416/", "Category": "දේශීය පුවත්", "Parent URL": null}