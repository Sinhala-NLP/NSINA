{"Source": "ITN news", "Timestamp": "ජූනි 1, 2022 15:49", "Headline": "රිෂාඩ් බදියුදීන් මහතාට අගෝස්තු 30 දක්වා විදේශගතවීමට අවසර", "News Content": "හිටපු ඇමති රිෂාඩ් බදියුදීන් මහතාට ලබන අගෝස්තු 30 වනදා දක්වා විදේශ ගතවීමට කොටුව මහේස්ත්‍රාත් අධිකරණය අද අවසර ලබා දුන්නා. මහජන මුදල් අවභාවිත කරමින් මැතිවරණ නීති උල්ලංඝනය කරමින් පසුගිය ජනාධිපතිවරණයේදී ඡන්දය ප්‍රකාශ කිරීම සදහා අවතැන්වූවන් ප්‍රවාහනයට ලංගම බස් රථ යෙදවීම ඔහුට එරෙහි චෝදනාවයි. ඒ තුළින් රජයේ මුදල් අවභාවිත කළ බවට ඔහුට චෝදනා එල්ල වී තිබෙනවා. කර්මාන්ත හා වානිජ අමාත්‍යාංශයේ හිටපු ගණකාධිකාරී අලගරත්නම් මනෝ රන්ජන් ඇතුලු 04 දෙනෙකුට එරෙහිවයි මෙම නඩුව පවරා තිබෙන්නේ. 2015 ජනාධිපතිවරණ සමයේ තම ඡන්ද කොට්ඨාසය වන සිලාවතුරට අවතැන් වූවන් 12620 දෙනෙකු ලංගම බස් රථ 222 කින් රැගෙන යාම සදහා රජයේ මුදල් රුපියල් ලක්ෂ 95 කට වැඩි මුදලක් ගෙවමින් අවභාවිතයක් කළ බවට රිෂාඩ් බදියුදීන් මහතාට චෝදනා එල්ල වී තිබෙනවා. සිද්ධියට අදාළ විමර්ශන වාර්තාවක් ලබන සැප්තැම්බර් 17 වනදා ඉදිරිපත් කරන ලෙස අධිකරණය අපරාධ පරික්ෂණ දෙපාර්තමේන්තුවට නියෝග කළා.     ", "URL": "https://www.itnnews.lk/2023/10/05/414600/", "Category": "දේශීය පුවත්", "Parent URL": null}