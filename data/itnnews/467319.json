{"Source": "ITN news", "Timestamp": "මාර්තු 12, 2023 10:34", "Headline": "සෞඛ්‍ය අමාත්‍යාංශයේ උසස් නිලධාරිනියකට ප්‍රහාරයක්", "News Content": "සෞඛ්‍ය අමාත්‍යාංශයේ උසස් නිලධාරිනියකගේ, මොරගහහේන වීදියගොඩ මොහොට්ටිගොඩ පිහිටි නිවසට කඩා වැදුණු පුද්ගලයකු අද(12) අළුයම ඇයට තියුණු ආයුධයකින් පහර දී බරපතල තුවාල සිදු කර තිබෙනවා. මේ වන විට ඇය රෝහල් ගත කර ඇති බවයි මොරගහහේන පොලිසිය පැවසුවේ. මෙලෙස තුවාල ලබා ඇත්තේ වයස අවුරුදු 32 ක තැනැත්තියක්. ඇය විවාහ වීමට සිටි පුද්ගලයා මෙම ප්‍රහාරය තමා විසින් සිදු කළ බව පවසමින් පොලීසියට භාර වීමෙන් අනතුරුව අත්අඩංගුවට ගත් බව මොරගහහේන පොලිසිය ප්‍රකාශ කළා. සැකකරු බදුරලිය ප්‍රදේශයේ ඔහුට අයත් වත්තකට යන බව පවසා නිවසින් පිටවී ගොස් අද(12) අළුයම නිලධාරිනිය නිවස තුළ නින්දේ සිටියදී නිවසෙහි ඉදිරිපස ජනේලයක වීදුරුව බිඳ නිවසට ඇතුළු වී තියුණු ආයුධයකින් ඇයට ප්‍රහාර කිහිපයක් එල්ල කර තිබූ බවයි පොලිසිය පැවසුවේ. බරපතළ තුවාල ලද නිලධාරිනියකි කෑ ගැසීම ඇසී යාබද නිවසක තරුණයකු පැමිණ ඇය 1990 සුවසැරිය ගිලන් රථයෙන් වෑතර රෝහලට ඇතුලත් කිරීමෙන් අනතුරුව වැඩිදුර ප්‍රතිකාර සඳහා කළුබෝවිල ශික්ෂණ රෝහල වෙත ඇතුළත් කර ඇති බවයි වාර්තා වුණේ. අදාළ නිලධාරිනිය තවත් පුද්ගලයකු සමග අනියම් සම්බන්ධතාවයක් පවත්වාගෙන යන බවට ලද තොරතුරකට අනුව දිගින් දිගටම ඔවුන් දෙදෙනා අතර ආරවුල් ඇති බව පොලිස් විමර්ශන වලදී අනාවරණ වී තිබෙනවා.   ", "URL": "https://www.itnnews.lk/2023/10/05/467319/", "Category": "Breaking News,දේශීය පුවත්", "Parent URL": null}