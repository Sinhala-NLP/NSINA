{"Source": "ITN news", "Timestamp": "ஜூன் 25, 2021 15:58", "Headline": "இலங்கை கடற்பரப்பில் மற்றுமொரு கப்பலில் தீ..", "News Content": "எக்ஸ்பிரஸ் பேர்ள் கப்பல் தீப்பற்றி எரிந்த சம்பவம் தொடர்பான செய்தி தொரும் நிலையில் கொழும்பு துறைமுகத்திலிருந்து சிங்கப்பூருக்கான பயணத்தை ஆரம்பித்த மெசீனா எனப்படும் சரக்கு கப்பலில் தீ விபத்து ஏற்பட்டுள்ளது. இதனால் இலங்கை கடற்பரப்பிற்கு எவ்வித பாதிப்பும் ஏற்படாதென கடற்படையினர் தெரிவித்துள்ளனர். கடந்தவருடம் இடம்பெற்ற நிவ் டயமண்ட் கப்பலின் தீ விபத்து மற்றும் கடந்த மே மாதம் இடம்பெற்ற எக்ஸ்பிரஸ் பேர்ள் கப்பலின் தீ விபத்து காரணமாக கடலுக்கு பாரியளவில் சுற்றாடல் ரீதியான பாதிப்புகள் ஏற்பட்டன. இவ்வாறான பின்னணியில் மெசீனா கப்பல் தீப்பற்றியமை தொடர்பான தகவல்கள் இன்று கிடைத்துள்ளன. கொழும்பு துறைமுகத்திலிருந்து சிங்கப்பூர் நோக்கி பயணித்த மெசீனா சரக்கு கப்பல் கிரிந்தையிலிருந்து 480 கடல் மைல் தொலைவில் தீவிபத்துக்கு உள்ளானது. கப்பலில் தீ ஏற்பட்டமை தொடர்பான தகவல் இன்று அதிகாலை கிடைத்ததாக கடற்படை ஊடகப்பேச்சாளர் தெரிவித்துள்ளார். கப்பலின் எஞ்சின் அறையில் தீ ஏற்பட்டுள்ளதாக தகவல்கள் தெரிவிக்கின்றன. குறித்த கப்பலுக்கு அருகில் பயணிக்கும் ஏனைய கப்பல்களுக்கு தீயை அணைக்க ஒத்துழைப்பு வழங்குமாறு கோரிக்கை விடுக்கப்பட்டுள்ளது. மெசீனா கப்பல் லைபீரியா நாட்டு கொடியுடன் பயணிக்கும் சரக்கு கப்பலாகும். அதில் 28 ஊழியர்கள் இருந்தனர். அதில் ஒருவர் காணமல் போயுள்ளதாக இந்திய கரையோர படையினர் குறிப்பிட்டுள்ளனர். இலங்கைக்கு சொந்தமான கடல் பொருளாதார வலயத்திற்கு அப்பால் கப்பல் தீப்பற்றியுள்ளமை குறிப்பிடத்தக்கது. ", "URL": "https://www.itnnews.lk/2023/10/05/345034/", "Category": "Breaking News,தேசிய செய்திகள்,முதன்மை செய்தி", "Parent URL": null}