{"Source": "ITN news", "Timestamp": "செப்டம்பர் 27, 2022 09:37", "Headline": "இலங்கையின் கடன் மறுசீரமைப்புக்கு முக்கிய பங்கு வகிக்கவுள்ளதாக ஜப்பான் உறுதி..", "News Content": "இலங்கையின் கடன் மறுசீரமைப்புக்கு கடன் வழங்குனர்களுடனான கலந்துரையாடலின் போது முக்கிய பங்கு வகிக்க ஜப்பான் அரசாங்கம் தயாராகவுள்ளதாக அந்நாட்டு வெளிவிவகார அமைச்சர் யொஷிமாஷா அயாஷீ தெரிவித்துள்ளார். ஜனாதிபதி ரணில் விக்ரமசிங்க மற்றும் ஜப்பான் வெளிவிவகார அமைச்சருக்கு இடையில் டோக்கியோவில் சந்திப்பொன்று இடம்பெற்றுள்ளது. இதன்போதே ஜப்பான் வெளிவிவகார அமைச்சர் இவ்வாறு குறிப்பிட்டுள்ளார். இலங்கை சர்வதேச நாணய நிதியத்துடன் முன்னெடுக்கும் கலந்துரையாடல் தொடர்பில் இதன்போது கவனம் செலுத்தப்பட்டதாக ஜனாதிபதி ஊடக பிரிவு தெரிவித்துள்ளது. இலங்கையின் கடன் மறுசீரமைப்பு தொடர்பில் கடன் வழங்குனர்களுடன் முன்னெடுக்கும் பேச்சுவார்த்தையின் போது முன்னணி பங்கு வகிக்கவுள்ளதாக ஜப்பான் வெளிவிவகார அமைச்சர் இதன்போது உறுதி வழங்கினார். அதேபோல் கடந்த அரசாங்கங்கள் ஜப்பான் முதலீடுகள் பலவற்றை ரத்து செய்ததையடுத்து முறிந்த இலங்கை ஜப்பான் உறவுகள் தொடர்பில் ஜனாதிபதி ரணில் விக்ரமசிங்க கவலை வெளியிட்டார். ரத்தான சில திட்டங்கள் இலங்கைக்கு அவசியமெனவும், குறித்த திட்டங்களை மீள இலங்கையில் ஆரம்பிக்க தமது அரசாங்கம் எதிர்பார்த்துள்ளதாகவும் ஜனாதிபதி குறிப்பிட்டார். இலங்கையின் புதுப்பிக்கத்தக்க எரிசக்தி திட்டங்களுக்கு ஜப்பானின் முதலீடுகளை எதிர்பார்ப்பதாகவும் ஜனாதிபதி ரணில் விக்ரமசிங்க குறிப்பிட்டார். இது தொடர்பான முதலீட்டு சந்தர்ப்பங்கள் குறித்து ஆராய்வதற்கு ஜப்பான் விருப்பம் தெரிவித்துள்ளது. 2023ம் ஆண்டளவில் இலங்கையின் பயிற்சிப்பெற்ற தொழிலாளர்களுக்கு ஜப்பானின் அதிகளவான தொழில் வாய்ப்புக்களை ஏற்படுத்திக்கொடுப்பதற்கான நடவடிக்கைளும் ஆரம்பிக்கப்பட்டுள்ளன. அது தொடர்பில் ஜப்பான் வெளிவிவகார அமைச்சர் ஜனாதிபதி ரணில் விக்ரமசிங்கவை தெளிவுப்படுத்தினார். சர்வதேச செயற்பாடுகளின் போது ஜப்பான் வழங்கும் ஒத்துழைப்பை வரவேற்பதாக குறிப்பிட்ட ஜனாதிபதி, ஐக்கிய நாடுகள் பாதுகாப்பு சபையின் நிரந்தர உறுப்புரிமையை பெற ஜப்பான் மற்றும் இந்தியா மேற்கொள்ளும் முயற்சிகளுக்கு ஒத்துழைப்பு வழங்க இலங்கை எதிர்பார்ப்பதாகவும் ஜனாதிபதி ரணில் விக்ரமசிங்க குறிப்பிட்டார். இதற்கு ஜப்பான் வெளிவிவகார அமைச்சர் தமது பாராட்டுக்களை தெரிவித்துள்ளார். இதேவேளை ஜனாதிபதி ரணில் விக்ரமசிங்க இன்றைய தினம் ஜப்பானின் முன்னாள் பிரதமர் சிங்சோ அபேயின் அரச அஞ்சலி நிகழ்விலும் பங்கேற்கவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/437216/", "Category": "தேசிய செய்திகள்,முதன்மை செய்தி", "Parent URL": null}