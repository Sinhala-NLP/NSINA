{"Source": "ITN news", "Timestamp": "டிசம்பர் 10, 2021 19:35", "Headline": "16 – 19 வயதுக்கு இடைப்பட்டவர்களுக்கு 2வது டோசும் 12 – 15 வயதுக்கு இடைப்பட்டவர்களுக்கு முதலாவது டோசும் வழங்க அனுமதி..", "News Content": "கொவிட் பூஸ்டர் தடுப்பூசி ஏற்றும் பணிகளை எதிர்வரும் ஓரிரு வாரங்களில் நிறைவுக்கு கொண்டுவருவமாறு ஜனாதிபதி கோட்டாபய ராஜபக்ஷ ஆலோசனை வழங்கியுள்ளார். பொது இடங்களுக்கு செல்லும் போது கொவிட் தடுப்பூசியை கட்டாயப்படுத்துவது தொடர்பிலும் ஜனாதிபதி தலைமையில் இடம்பெற்ற கொவிட் கூட்டத்தின் போது தீர்மானம் எடுக்கப்பட்டுள்ளது. கொவிட் ஒழிப்பு விசேட குழுவின் கூட்டம் இன்று முற்பகல் ஜனாதிபதி அலுவலகத்தில் இடம்பெற்றது. கொவிட் தடுப்பூசியின் இரண்டாவது டோசினைப் பெற்ற அனைவரும் 3 மாத காலத்திற்குள் பூஸ்டர் தடுப்பூசியை பெறுவதற்கான தகுதியை கொண்டுள்ளனர். இதற்கமைய பூஸ்டர் தடுப்பூசி ஏற்றும் அனைத்து நிலையங்களிலும் அதனைப் பெற்றுக்கொள்ள முடியுமென அறிவிக்கப்பட்டுள்ளது. நாட்டில் தற்போது பதிவாகும் கொவிட் தொற்றாளர்களில் அதிகமானவர்கள் தடுப்பூசியைப் பெறாதவர்கள் எனவும் அவர்களில் பெரும்பான்மையானோர் இளைஞர்கள் எனவும் சுகாதார பிரிவு தெரிவித்துள்ளது. இளைஞர் சமுதாயத்தை தெளிவுபடுத்தி தடுப்பூசியை வழங்குவதற்கு தேவையான நடவடிக்கைகளை எடுக்குமாறு ஜனாதிபதி ஆலோசனை வழங்கியுள்ளார். கொவிட் தொற்று பரவலைத் தடுக்கும் வகையில் தடுப்பூசி பெறாதவர்கள் பொது இடங்களுக்கு செல்வதைத் தடுப்பதற்கான சட்ட ஆலோசனைகள் பெறப்பட்டுள்ளன. இதனைக் கவனத்திற் கொண்டு எதிர்வரும் நாட்களில் பொது இடங்களுக்கு செல்லும் போது கொவிட் தடுப்பூசி அட்டையை கட்டாயப்படுத்துவதற்கு தேவையான நடவடிக்கைள் எடுக்கப்படும். இதேவேளை 16 முதல் 19 வயதுக்கு இடைப்பட்ட சிறுவர்களுக்கு 2 வது டோஸ் உட்பட 12 முதல் 15 வயதுக்கு உட்பட்ட சிறுவர்களுக்கு முதலாவது டோஸ் வழங்குவதற்கான அனுமதியும் கிடைக்கப்பெற்றுள்ளது. கல்வி அமைச்சுடன் இணைந்து தேவையான நடவடிக்கைகளை எடுக்குமாறு ஜனாதிபதி ஆலோசனை வழங்கியுள்ளார். இந்நிலையில் நாட்டிற்கு வருகை தரும் சுற்றுலாப் பயணிகளின் எண்ணிக்கையும் அதிகரித்துள்ளது. இதனால் சுற்றுலாத்துறை தொடர்பில் விதிக்கப்பட்டுள்ள கட்டுப்பாடுகளை தளர்த்துவது தொடர்பிலும் குறித்த கூட்டத்தின் போது கவனம் செலுத்தப்பட்டது. ", "URL": "https://www.itnnews.lk/2023/10/05/382051/", "Category": "Breaking News,தேசிய செய்திகள்", "Parent URL": null}