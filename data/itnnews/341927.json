{"Source": "ITN news", "Timestamp": "ජූනි 10, 2021 18:36", "Headline": "විශ්‍රාම වැටුප් ලබාදීම හෙට දිනයේදීත්", "News Content": "විශ්‍රාම වැටුප් ලබාදීම අද ආරම්භ වූ අතර හෙට දිනයේදීත් සිදුකිරීමට නියමිතයි. සංචරණ සීමා ක්‍රියාත්මක වන බැවින් නිවෙස්වල සිටම විශ්‍රාම වැටුප් ලබාගන්නා ස්ථානය දක්වා ප්‍රවාහන පහසුකම් ලබාදීමට රජය ක්‍රියාකර තිබෙනවා. ආරක්ෂක අංශ මැදිහත්වීමෙන් ලංගම බස් යොදවමින් එම කටයුතු සිදුකෙරෙනවා. විශ්‍රාම වැටුප් ලබාගැනීම සදහා සියලුම රාජ්‍ය සහ පෞද්ගලික බැංකු මෙන්ම තැපැල් කාර්යාල අද සට හෙට දිනයන්හිදී විවෘතව තැබෙනවා. අනිද්දා දිනයේ දී තැපැල් කාර්යාල පමණක් විවෘතකර තැබීමට නියමිතයි. විශ්‍රාමික හැදුනුම්පත හෝ විශ්‍රාම වැටුප් දෙපාර්තමේන්තුවෙන් එවා ඇති කෙටි පණිවුඩය අවසර පත්‍රයක් ලෙස භාවිත කළ හැකියි. මේ අතර විශ්‍රාම වැටුප් ලබාගැනීම සදහා ජ්‍යෙෂ්ඨ පුරවැසියන් බැංකු සහ තැපැල් කාර්යාල වෙත පැමිණ සිටි ආකාරය දැකගත හැකිවුණා. වව්නියාව ප්‍රදේශයේ විශ්‍රාම වැටුප් ලබාගන්නා පිරිස් බැංකු වෙත ප්‍රවාහනය කිරීම සිදුකෙරුණේ යුද හමුදාවේ මැදිහත්වීමෙන්. හෙට දිනයේදීත් විශ්‍රාම වැටුප් ලබාදීම සිදුකරන අතර තදබදයකින් තොරව එය ලබාගැනීම සදහා පහසුකම් සලසා තිබෙනවා. වාද්දුව සහ පානදුර ප්‍රදේශයේ විශ්‍රාම වැටුප් ලබාගැනීම සදහා තැපැල් කාර්යාලවල සහ බැංකුවල දිගු පෝලිම් පැවතියා. සංචරණ සීමාවන් පැවතියද නිසි ක්‍රමේවදයක් සකස් කරමින් එම කටයුතු සිදුකිරීම පිළිබද විශ්‍රාම වැටුප් හිමියන් රජයට ස්තූතිය පළකළා. පිළියන්දල තැපැල් කාර්යාලයේ ද විශ්‍රාම වැටුප් ලබාදීම සිදුකෙරුණු අතර බොහෝ දෙනෙකු එය ලබාගැනීමට අද උදෑසන කාලයේම පැමිණ සිටියා. මහනුවර දිස්ත්‍රික්කයේ ද විශ්‍රාම වැටුප් ලබාදීමේ කටයුතු සාර්ථකව සිදුකෙරුණා. කඩුවෙල, මාළඹේ සහ තලවතුගොඩ ඇතුලු කොළඹ දිස්ත්‍රික්කයේ විශ්‍රාම වැටුප්ලාභීන් බැංකු සහ තැපැල් කාර්යාල වෙත ප්‍රවාහනය සදහා ලංගම බස් රථ යොදවා තිබුණා. ඇල්පිටිය තැපැල් කාර්යාලය සහ බැංකුවලින් විශ්‍රාම වැටුප් ලබාගැනීම සදහා බොහෝ පිරිසක් අද පෙරවරුවේම පැමිණියා. පුත්තලම දිස්ත්‍රික්කයේ ද විශ්‍රාම වැටුප් ලබාදීමේ කටයුතු සාර්ථකව සිදුකෙරුණා. මෙවැනි වැඩපිළිවෙළක් ක්‍රියාත්මක කිරීම කාලෝචිත බවයි එම ජනතාව පෙන්වා දුන්නේ. නුවරඑළිය දිස්ත්‍රික්කයේ විශ්‍රාමික ජනතාව වෙනුවෙන් විශ්‍රාම වැටුප් ගෙවීම ද ගැටලුවකින් තොරව ක්‍රියාත්මක කෙරුණා. ", "URL": "https://www.itnnews.lk/2023/10/05/341927/", "Category": "දේශීය පුවත්", "Parent URL": null}