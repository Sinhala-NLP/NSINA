{"Source": "ITN news", "Timestamp": "පෙබරවාරි 17, 2023 18:22", "Headline": "විදුලි ගාස්තු වැඩි කිරීමට එරෙහිව ගොනු කර තිබූ පෙත්සමක් ප්‍රතික්ෂේප කෙරේ", "News Content": "විදුලි ගාස්තු වැඩි කිරීමට අමාත්‍ය මණ්ඩලය ගෙන තිබූ තීරණය බල රහිත කරන ලෙස ඉල්ලා ගොනු කර තිබූ පෙත්සමක් විභාගයට නොගෙන ප්‍රතික්ෂේප කිරීමට අභියාචනාධිකරණය තීරණය කළා. විදුලි ගාස්තු වැඩි කිරීමේ තීරණය අභියෝගයට ලක් කරමින් විදුලි පාරිභෝගික සංගමය සහ පරිසර යුක්ති කේන්ද්‍රය පෙත්සමක් ගොනු කර තිබුණා. පෙත්සම්කරුවන් අධිකරණය හමුවේ කියා සිටියේ විදුලි ගාස්තු සංශෝධනය සම්බන්ධයෙන් තීන්දු ගැනීමට විෂය භාර අමාත්‍යවරයාට සහ අමාත්‍ය මණ්ඩලයට බලයක් නොමැති බවයි. ඒ අනුව ගාස්තු සංශෝධනය සම්බන්ධයෙන් මහජන උපයෝගීතා කොමිසමට නියෝග නිකුත් කිරීමට අමාත්‍ය මණ්ඩලය ගත් තීරණය නීතියට පටහැනි බවද ඔවුන් පෙන්වා දී තිබුණා. විදුලි ගාස්තු සංශෝධනය සම්බන්ධයෙන් තීරණ ගැනීමට විෂය භාර අමාත්‍යවරයාට බලයක් තිබෙන බව වගඋත්තරකරුවන් වෙනුවෙන් පෙනී සිටි අතිරේක සොලිසිටර් ජෙනරාල්වරිය ප්‍රකාශ කළා. දීර්ඝ කරුණු අධ්‍යයනයකින් පසුව තින්දුව ප්‍රකාශයට පත් කරමින් විනිසුරු මඩුල්ල කියා සිටියේ පෙත්සම විභාගයට ගැනීමට තරම් සාධාරණ කරුණු අනාවරණය නොවන හෙයින් එය ප්‍රතික්ෂේප කරන බවයි.   ", "URL": "https://www.itnnews.lk/2023/10/05/461364/", "Category": "දේශීය පුවත්", "Parent URL": null}