{"Source": "ITN news", "Timestamp": "සැප්තැම්බර් 2, 2022 10:23", "Headline": "මැයි 9 ජනතා නියෝජිතයින්ගේ නිවාස හා දේපල වලට හානි සිදුකළ තවත් පිරිසක් අත්අඩංගුවට", "News Content": "පසුගිය මැයි 9 වනදා දිවයිනේ විවිධ ප්‍රදේශවලදී ජනතා නියෝජිතයින්ගේ නිවාස හා දේපල වලට හානි සිදුකළ තවත් පිරිසක් අත්අඩංගුවට ගෙන තිබෙනවා. පාර්ලිමේන්තු මන්ත්‍රී විමල් වීරවංශ මහතාගේ හෝකන්දර පිහිටි නිවසට හා දේපලවලට ගිනි තබා හානි සිදුකළ සැකකරුවන් තුන්දෙනෙකු අත්අඩංගුවට ගෙන තිබෙනවා. ඔවුන් හෝකන්දර ප්‍රදේශයේ පදිංචිකරුවන්. බස්නාහිර පළාත දකුණ අපරාධ කොට්ඨාසයේ නිලධාරීන් විසිනුයි මොවුන් අත්අඩංගුවට ගෙන තිබෙන්නේ. පාර්ලිමේන්තු මන්ත්‍රී ප්‍රේමනාත් සී දොළවත්ත මහතාගේ ඉහළ බෝමිරිය ප්‍රදේශයේ පිහිටි නිවසට සහ දේපලවලට හානි සිදුකිරීමේ සිද්ධියට සම්බන්ධ සැකකරුවෙකු ද අත්අඩංගුවට ගෙන තිබෙනවා. ඔහු බෝමිරිය ප්‍රදේශයේ පදිංචිකරුවෙක්. පාර්ලිමේන්තු මන්ත්‍රී සුමිත් උඩුකුඹුර මහතාගේ නිවසට ගිනි තබා විනාශ කිරීමේ සිද්ධියට සම්බන්ධ සැකකරුවෙකු ද ඊයේ අත්අඩංගුවට ගෙන තිබෙනවා. ගොකරැල්ල පොලිස් වසමේ බෝගහලන්ද හිරියාල ප්‍රදේශයේ පිහිටා තිබූ මන්ත්‍රීවරයාගේ නිවස ද මුලුමනින්ම විනාශ කර තිබුණා. මේ සම්බන්ධයෙන් අවශ්‍යකර සිටි සැකකරුවෙකු අත්අඩංගුවට ගැණුනේ මැල්සිරිපුර ප්‍රදේශයේදීයි. පාර්ලිමේන්තු මන්ත්‍රිණී කෝකිලා හර්ෂනී ගුණවර්ධන මහත්මියගේ නිවසට පහර දී ගිනි තබා හානි සිදුකිරීම හා රාජකාරියේ යෙදී සිටි පොලිස් නිලධාරීන්ගේ නිල ඇදුම් කොටස් සොරකම් කිරීම සම්බන්ධව අවශ්‍යකර සිටි සැකකරුවන් තුන් දෙනෙකු ද අත්අඩංගුවට පත්වුණා. මීරිගම පොලිසීය මගින් මොවුන් අත්අඩංගුවට ගැණුනේ මීරිගම ප්‍රදේශයේදීයි. කුලියාපිටිය ප්‍රාදේශීය සභා මන්ත්‍රී සරත් ඉදුනිල් කුමාරතුංග මහතාගේ නිවසට පහරදී දේපලවලට හානි සිදුකළ සැකකරුවෙකු ද අත්අඩංගුවට ගැණුනා. ඒ කිරින්දව ප්‍රදේශයේ දීයි. මහර ප්‍රාදේශීය සභා මන්ත්‍රී අනූෂා දිල්රුක්ෂි මහත්මියගේ නිවසට පහරදී ගිනි තබා අලාභහානි සිදුකිරීම සම්බන්ධයෙන් අවශ්‍යව සිටි සැකකරුවන් දෙදෙනෙකු ද ඊයේ රාත්‍රියේ අත්අඩංගුවට ගෙන තිබෙනවා. ඒ සූරියපාලුව සහ කාන්දලියද්ද පාලුව යන ප්‍රදේශවලදීයි. ඔවුන් ළග තිබී සොරාගන්නා ලද පොලිස් නිල ඇදුම් හා නිල ඇදුම් කොටස් ද පොලීසිය මගින් සොයා ගැණුනා.   ", "URL": "https://www.itnnews.lk/2023/10/05/432476/", "Category": "Breaking News,දේශීය පුවත්", "Parent URL": null}