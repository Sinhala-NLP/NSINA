{"Source": "ITN news", "Timestamp": "අගෝස්තු 5, 2022 15:02", "Headline": "අරගල භූමියේ ඉදිකිරීම් ලබන 10 වනදා තෙක් ඉවත් නොකිරීමට නීතිපති පොරොන්දු වෙයි", "News Content": "නිසි නීතිමය ප්‍රතිපාදනය අනුගමනය කිරීමකින් තොරව ලබන  10 වනදා තෙක් ගාලුමුවදොර ගෝඨාගෝ ගම අරගල භූමියේ අනවසර ඉදිකිරීම් ඉවත් කිරීමෙන් වළකින බව නීතිපතිවරයා අභියාචනාධිකරණයට ප්‍රතිඥාවක් ලබා දුන්නා. ගාලුමුවදොර අරගලභූමියේ අනවසර ඉදිකිරීම් හා බෝග වගාවන් අද පස්වරු 5 ට පෙර  ඉවත් කර ගන්නා ලෙස කර ඇති නියෝගය බල රහිත කරන ලෙස ගොණු කළ පෙත්සම් කැදවූ අවස්ථාවේයී නීතිපතිවරයා මෙම ප්‍රතිඥාව ලබා දුන්නේ. මේ සම්බන්ධයෙන් පොලිස්පතිවරයාට අවශ්‍ය උපදෙස් කඩිනමින් ලබා දෙන බවයි නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් සුමති ධර්මවර්ධන මහතා ප්‍රකාශ කළේ. කෙසේ වෙතත් අදාළ කාල සීමාව තුළ මෙම අනවසර ඉදිකිරීම් ඉවත් කිරීම සම්බන්ධයෙන් වන මූලික නීතිමය පියවර ආරම්භ කිරීමට වගඋත්තරකරුවන්ට බාධාවක් නොමැති බව අධිකරණය ප්‍රකාශ කළා.අදාළ ප්‍රදේශ‍යෙන් ස්වේච්ඡාවෙන් ඉවත් කිරීමට කැමති අයට ඒ සදහා බාධාවක් නොමැති බවද මෙහිදී ප්‍රකාශ කෙරුණා. ජනාධිපති මන්දිරයට අයුතු ලෙස ඇතුළු වී ජනපතිවරයාගේ නිල ධජය ඇද ඇතිරිල්ලකට භාවිත කරමින් ඡායාරූප සමාජ මාධ්‍ය ඔස්සේ මුදාහැරිමේ සිද්ධිය සම්බන්ධයෙන් අත්අඩංගුවට ගත් වරාය ජාතික පොදු සේවක සංගමයේ සභාපති උදේනි කලුතන්ත්‍රි ඇතුළු 7 දෙනා ලබන 12 වනදා තෙක් තවදුරටත් රක්ෂිත බන්ධනාගාර ගත කෙරුණා. ඔවුන්ගේ ඇප ඉල්ලීම ප්‍රතික්ෂේප කළ කොටුව මහේස්ත්‍රාත්වරයා මේ පිළිබද විමර්ශන අවසන් කර ඉදිරි දින අධිකරණයට කරුණු වාර්තා කරන ලෙස පොලීසියට ද නියෝග කළා. සිද්ධිය සම්බන්ධයෙන් සැකකරුවන් 7 දෙනෙකු ඇප මත මුදා හැර තිබෙනවා.   ", "URL": "https://www.itnnews.lk/2023/10/05/427078/", "Category": "Breaking News,දේශීය පුවත්", "Parent URL": null}