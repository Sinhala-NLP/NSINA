{"Source": "ITN news", "Timestamp": "මැයි 7, 2022 18:54", "Headline": "ආනයන සදහා ගෙවීම් සිදුකිරීමේදී බලපාන රෙගුලාසි ගැන විශේෂ නිවේදනයක්", "News Content": "ආනයන සදහා ගෙවීම් සිදුකිරීමේදී බලපාන රෙගුලාසි සම්බන්ධයෙන් පැහැදිලි කරමින් මුදල් අමාත්‍ය අලි සබ්රි මහතා විශේෂ නිවේදනයක් නිකුත් කර තිබෙනවා. 1969 අංක 1 දරණ ආනයන සහ අපනයන පාලන පනතට අනුව මෙම රෙගුලාසි නියම කර තිබෙනවා. මැයි මස විසිවනදා සිට ශ්‍රී ලංකාවේ වරායන් වෙත හෝ ගුවන්තොටුපොල වෙත පැමිණෙන භාණ්ඩවලට මෙම රෙගුලාසි බලපානු ඇති. විවෘත ගිණුම් හෝ ප්‍රේෂණ ගිණුම් ඔස්සේ ගෙවීම් සිදුකිරීම සම්බන්ධයෙන් මේ යටතේ සංශෝධන ඉදිරිපත් කර තිබෙනවා. අක්වෙරල විදේශ ජංගම ගිණුම් හෝ ව්‍යාපාරික විදේශ ජංගම ගිණුම් යටතේ අපනයන කටයුතු සිදුකරන අපනයනකරුවන්ට එය අදාල වන්නේ නැහැ. කෙසේ වෙතත් රෙගුලාසි අංක හතර යටතේ ආනයන සිදුකරන ආනයනකරුවන් තමන් ආනයනය කළ භාණ්ඩ නිෂ්කාශනය කිරිමේදී තමන් සතුව විදේශ මුදල් භාවිත කිරීමේ හැකියාව ඇති බවට බලපත්‍රලාභි බැංකුවක් ඔස්සේ ඉන්වොයිසියක් මගින් තහවුරු කිරීම සිදුකල යුතු වනවා. අදාල සහතික කළ වාණිජ ඉන්වොයිසයන් භාණ්ඩ නිෂ්කාශනය කරන අවස්ථාවේදි ශ්‍රී ලංකා රේගුව වෙත ඉදිරිපත් කළ යුතු බවයි මුදල් අමාත්‍යාංශය නිවේදනය කරන්නේ. කිසියම් බලපත්‍රලාභී බැංකුවක් විවෘත ගිණුමක් හෝ ප්‍රේෂණ ගිනුමක් යටතේ එවැනි ගෙවීමක් සිදුකරන්නේ නම් ඊට අදාල තොරුතුරුවල විද්‍යුත් පිටපතක් ශ්‍රී ලංකා රේගු අධ්‍යක්ෂ ජෙනරාල්වරයා වෙත සෑම නිෂ්කාශන අවස්ථාවකදීම යොමු කල යුතු වනවා. මෙම රෙගුලාසි ක්‍රියාත්මක කිරීම සම්බන්ධයෙන් රේගු අධ්‍යක්ෂවරයා වෙත නිසි මෙහෙයුම් උපදෙස් ලබාදීමේ වගකීම පැවරෙන්නේ  ආනයන සහ අපනයනයන පාලක ජෙනරාල්වරයාටයි. ", "URL": "https://www.itnnews.lk/2023/10/05/410236/", "Category": "Breaking News,දේශීය පුවත්", "Parent URL": null}