{"Source": "ITN news", "Timestamp": "நவம்பர் 11, 2021 18:45", "Headline": "அடுத்த ஆண்டுக்கான வரவு செலவுத்திட்டம் நாளை பாராளுமன்றத்தில்..", "News Content": "அடுத்த ஆண்டுக்கான வரவு செலவுத்திட்டம் நாளை பாராளுமன்றத்தில் சமர்ப்பிக்கப்படவுள்ளது. நிதி அமைச்சர் பெசில் ராஜபக்ஷ சமர்ப்பிக்கும் கன்னி வரவு செலவுத்திட்டமான இது சுதந்திர இலங்கையின் 76 வது வரவு செலவுத்திட்டமாகும். இதேநேரம் கோட்டாபய ராஜபக்ஷ ஜனாதிபதியாக தேர்ந்தெடுக்கப்பட்டதன் பின்னர் சமர்ப்பிக்கப்படும் இரண்டாவது வரவு செலவுத்திட்டமும் இதுவாகும். சுதந்திர இலங்கையின் முதலாவது நிதி அமைச்சராக ஜே.ஆர்.ஜயவர்த்தன 1951 ம் ஆண்டு தனது முதலாவது வரவு செலவுத்திட்டத்தை சமர்ப்பித்தார். அன்று தொடக்கம் இன்று வரை பல நிதி அமைச்சர்கள் வரவு செலவுத்திட்ட உரை நிகழ்த்தியுள்ளனர். திரு பெசில் ராஜபக்ஷ நிதி அமைச்சராக 2022 நிதி ஆண்டுக்கான ஒதுக்கீட்டு சட்ட மூலத்தின் இரண்டாவது வாசிப்பை நாளை பிற்பகல் 2 மணிக்கு பாராளுமன்றத்தில் சமர்ப்பிக்கவுள்ளார். தற்போய அரசாங்கத்தின் முதலாவது வரவு செலவுத்திட்டத்தை நிதி அமைச்சர் என்ற வகையில் பிரதமர் மஹிந்த ராஜபக்ஷ சமர்ப்பித்தார். இதன் அடிப்படையில் ஒரே குடும்பத்தைச் சேர்ந்த சகோதரர்கள் இருவர் நிதி அமைச்சர்களாக தேர்ந்தெடுக்கப்பட்டு வரவு செலவுத்திட்டம் சமர்ப்பிக்கப்படும் முதலாவது அரசாங்கமும் இதுவாகும். முன்னாள் நிதி அமைச்சர் ரொனி டி மெல் இலங்கையின் 11 வரவு செலவுத்திட்டங்களை சமர்ப்பித்துள்ளார். அடுத்த ஆண்டுக்கான சேவைகளுக்கான செலவீனம் 2 ஆயிரத்து 505 பில்லியன் 346 மில்லியன் 558 ரூபாவாகும். அரசாங்க செலவீனங்களுடன் மீண்டெழும் செலவீனங்கள் மற்றும் மூலதனச் செலவீனங்களுக்கான அங்கீகாரமும் பெற்றுக்கொள்ளப்படும். அரசியல் அமைப்பின் படி அரச நிதிதொடர்பான முழுக் கட்டுப்பாடும் பாராளுமன்றத்திற்கே உண்டு. நாளை மறுநாள் தொடக்கம் எதிர்வரும் 22 ம் திகதி வரை 7 நாட்களுக்கு வரவு செலவுத்திட்டம் தொடர்பான இரண்டாவது வாசிப்பு தொடர்பான விவாதம் இடம்பெறும். எதிர்வரும் 22 ம் திகதி பிற்பகல் 5 மணிக்கு 2 வது வாசிப்பு தொடர்பான வாக்கெடுப்பு இடம்பெறும். எதிர்வரும் 23 ம் திகதி முதல் குழு நிலை விவாதம் ஆரம்பமாகும். சனிக்கிழமை உள்ளிட்ட டிசம்பர் 10 ம் திகதி 16 நாட்களுக்கு விவாதம் இடம்பெறவுள்ளது. டிசம்பர் 10 ம் திகதி மாலை 5 மணிக்கு 3 வது வாசிப்பு மீதான வாக்கெடுப்பு இடம்பெறும். வரவு செலவுத்திட்ட விவாதம் இடம்பெறும் காலப்பகுதியில் பொதுமக்கள் கலரி திறக்கப்படமாட்டாது. இதேநேரம் நாட்டின் அபிவிருத்தியின் பால் இட்டுச்செல்லும் நோக்கில் பல யோசனைகள் இம்முறை வரவு செலவுத்திட்டத்தில் உள்ளடக்கப்பட்டுள்ளதாக நிதி அமைச்சு தெரிவித்துள்ளது. வெளிநாட்டு செலாவணி நெருக்கடியை குறைப்பதற்கான நடவடிக்கைகளும் கொவிட் நிலைமைகளுக்கு வெற்றிகரமாக முகம் கொடுத்து பொருளாதாரத்தை முன்னெடுக்கும் யோசனைகளும் வரவு செலவுத்திட்டத்தில் உள்ளடக்கப்பட்டுள்ளதாக நிதி அமைச்சு தெரிவித்துள்ளது. ", "URL": "https://www.itnnews.lk/2023/10/05/375446/", "Category": "Breaking News,தேசிய செய்திகள்,முதன்மை செய்தி", "Parent URL": null}