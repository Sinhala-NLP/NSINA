{"Source": "ITN news", "Timestamp": "අප්‍රේල් 21, 2023 10:54", "Headline": "දිස්ත්‍රික්ක රැසක උෂ්ණත්වය ඉහළට", "News Content": "දිවයිනේ දිස්ත්‍රික්ක රැසක උෂ්ණත්වය අද දිනයේද අවධානය යොමුකළ යුතු මට්ටමක පැවතිය හැකි බව කාලගුණ විද්‍යා දෙපාර්තමේන්තුව නිවේදනය කරනවා. ඊයේ දිනයේත් වැඩිම උෂ්ණත්වය පොළොන්නරුව ප්‍රදේශයෙන් වාර්තා වුණා. මේ වන විට දිවයින තුළ පවතින අධික උණුසුම් කාලගුණ තත්ත්වය හේතුවෙන් ජනතාව දැඩි අපහසුතාවයට පත්ව සිටිනවා. කාලගුණ විද්‍යා දෙපාර්තමේන්තුවේ දත්ත අනුව බස්නාහිර , උතුරු , උතුරු මැද, නැගෙනහිර , වයඹ පළාත්වල මෙන්ම මොණරාගල , හම්බන්තොට යන දිස්ත්‍රික්කවලටද අද දිනයේද උණුසුම් කාලගුණය මිනිස් සිරුරට දැඩිව දැනෙන එමෙන්ම අවධානය යොමුකළ යුතු මට්ටමක පවතිනවා. මෙම උෂ්ණාධික කාළගුණ තත්වය හමුවේ එළිමහනේ කටයුතු කිරීමේ දී  ප්‍රමාණවත් ලෙස ජලය පානය කළ යුතු අතර අධික වෙහෙසකාරී කටයුතු සීමා කළ යුතු වනවා. විශේෂයෙන් කුඩා දරුවන්,වැඩිහිටියන් ,ගර්භනී කාන්තාවන් සහ රෝගී පුද්ගලයින් අධික උණුසුම හේතුවෙන් ඇතිවිය හැකි අඝාත තත්ත්වයන් සම්බන්ධයයෙන් සැළකිලිමත් විය යුතු බවද කාලගුණ බලධාරීන් සඳහන් කරනවා. කෙසේ වුවද බස්නාහිර, සබරගමුව, දකුණ, මධ්‍යම සහ උතුරු-මැද පළාත්වලත් මුලතිවු දිස්ත්‍රික්කයේත් අද දිනයේ තැනින් තැන වැසි ඇතිවන බවද කාලගුණ විද්‍යා දෙපාර්තමේන්තුව පෙන්වාදෙනවා. ගිගුරුම් සහිත වැසි සමඟ ඇතිවිය හැකි තාවකාලික තද සුළං සහ අකුණු මගින් ඇතිවිය හැකි අනතුරු අවම කරගැනීමට අවශ්‍ය පියවර ගන්නා ලෙස එම දෙපාර්තමේන්තුව ජනතාවගෙන් ඉල්ලා සිටිනවා.   ", "URL": "https://www.itnnews.lk/2023/10/05/476970/", "Category": "Breaking News,කාලගුණ අනාවැකිය,දේශීය පුවත්", "Parent URL": null}