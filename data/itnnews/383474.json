{"Source": "ITN news", "Timestamp": "டிசம்பர் 18, 2021 17:48", "Headline": "பண்டிகைக்காலத்தில் மக்கள் பொறுப்புடன் செயற்பட வேண்டுமென சுகாதார பிரிவு அறிவுறுத்தியுள்ளது.", "News Content": "வெளிநாடுகளில் கொவிட் வைரஸ் பரவல் தற்போது அதிகரித்து வருகிறது. இதனை கருத்திற்கொண்டு பண்டிகைக்காலத்தில் மக்கள் பொறுப்புடன் செயற்பட வேண்டுமென சுகாதார பிரிவு அறிவுறுத்தியுள்ளது. பண்டிகைக்காலத்தில் மக்கள் பொறுப்பற்று செயற்பட்டால் மீண்டும் கொவிட் அலை உருவாகுவதற்கான சந்தர்ப்பம் காணப்படுவதாக விசேட வைத்தியர் மல்காந்தி கல்ஹேண தெரிவித்துள்ளார். இதேவேளை ஒமிக்ரோன் வைரஸ் திரிபு தொற்று உறுதியான வெளிநாட்டவர் நாட்டில் சுற்றுப்பயணம் மேற்கொண்ட இடங்களில் பரிசோதனைகள் மேற்கொள்ளப்படுவதாக சுகாதார சேவைகள் பணிப்பாளர் நாயகம் அசேல குணவர்த்தன தெரிவித்துள்ளார். நாட்டில் அடையாளம் காணப்பட்ட ஒமிக்ரோன் வைரஸ் தொற்றாளர்களில் வெளிநாட்டவர் தவிர்ந்த ஏனையோர் குணமடைந்துள்ளதாகவும் அவர் குறிப்பிட்டுள்ளார். இதனிடையே நாட்டில் ஒமிக்ரோன் வைரஸ் தொற்று உறுதியானவர்களை அடையாளம் காண்பதில் தாமதம் ஏற்பட்டதாகவும் சுகாதார சேவைகள் பணிப்பாளர் நாயகம் தெரிவித்தார். கொவிட் தொற்றிலிருந்து பாதுகாப்பு பெற மூன்றாவது தடுப்பூசி முக்கியமென கண்டறியப்பட்டுள்ளது. ஒமிக்ரோன் கொவிட் திரிபினால் ஏற்படக்கூடிய 85 சதவீத தீவிர நோய் நிலைமைகளை பூஸ்டர் தடுப்பூசி தடுக்குமெனவும் கண்டறியப்பட்டுள்ளது. இதுதொடர்பில் பிரித்தானியா ஆய்வுக்குழுவொன்று சோதனைகளை மேற்கொண்டிருந்தமை சுட்டிக்காட்டத்தக்கது. ", "URL": "https://www.itnnews.lk/2023/10/05/383474/", "Category": "Breaking News,அண்மைய செய்திகள்,தேசிய செய்திகள்", "Parent URL": null}