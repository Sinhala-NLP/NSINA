{"Source": "ITN news", "Timestamp": "මාර්තු 7, 2023 05:50", "Headline": "පළාත් පාලන ඡන්ද විමසීමට අදාළව විශේෂ සාකච්ඡාවක් අද", "News Content": "පළාත් පාලන ආයතන ඡන්දවිමසීමට අදාළව විශේෂ සාකච්ඡාවක් අද දිනයේ දී පැවැත්වීමට නියමිතයි. එම සාකච්ඡාවට මැතිවරණයට අදාළ සියලු පාර්ශව කැඳවා ඇති බවයි මැතිවරණ කොමිෂන් සභාව සදහන් කරන්නේ. පළාත් පාලන ආයතන ඡන්ද විමසීම පැවැත්වෙන දිනය තීරණය කිරිම සදහා මැතිවරණ කොමිසම අද (07) දිනයේ දී රැස්වෙනවා. මුදල් අමාත්‍යාංශයේ ලේකම්වරයා රජයේ මුද්‍රණාලාධිපතිනිය සහ පොලිස්පති ඇතුළු පාර්ශව කිහිපයක් එම සාකච්ඡාවට කැදවා ඇති බවයි මැතිවරණ කොමිෂන් සභාව සදහන් කරන්නේ. මේ අතර විපක්ෂයේ මන්ත්‍රීවරුන් කිහිපදෙනෙකුගේ අත්සනින් යුතු ලිපියක් මැතිවරණ කොමිසම වෙත යොමු කර තිබෙනවා. රංජිත් මද්දුමබණ්ඩාර,  දයාසිරි ජයසේකර,  විජිත හේරත්,  මහාචාර්ය ජී එල් පිරීස්,  එම් ඒ සුමන්තිරන්,  රවුෆ් හකීම්,  මනෝ ගනේෂන්,  රීෂාඩ් බදුයුදීන්,  ශානක්‍යයන්,  රාසමානික්කම් යන පාර්ලිමේන්තු මන්ත්‍රිවරුන් අදාළ ලිපිය අත්සන් තබා තිබෙනවා. මාර්තු 3 වන දා ශ්‍රේෂ්ඨාධිකරණය ලබාදුන් තීන්දුව මගින් පළාත් පාලන ඡන්ද විමසීම සදහා වෙන් කර ඇති මුදල් රදවා ගැනීම වළක්වා ඇති බැවින් මාර්තු 19 වනදාට පෙර ඡන්ද විමසීම පැවත්වීම කොමිසම අත්‍යවශයෙන්ම කළ යුතු කාරණයක් බවයි අදාළ ලිපියෙන් පෙන්වා දී ඇත්තේ. තවදුරටත් කල්දැමීමකින් තොරව පළාත් පාලන ඡන්ද විමසීම පැවැත්වීම සදහා මාර්තු 20වනදාට පෙර දිනයක් යළි ප්‍රකාශ කරන ලෙස එම ලිපියෙන් ඉල්ලා තිබෙනවා. ඒ සම්බන්ධව සාකච්ඡා කිරීමට විපක්ෂ මන්ත්‍රීවරුන් මැතිවරණ මහලේකම් කාර්යාලයට අද දිනයේ දී පැමිණෙන බව ද එම ලිපියේ සදහන්.   ", "URL": "https://www.itnnews.lk/2023/10/05/465854/", "Category": "Breaking News,දේශීය පුවත්", "Parent URL": null}