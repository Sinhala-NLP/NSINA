{"Source": "ITN news", "Timestamp": "දෙසැම්බර් 27, 2021 15:27", "Headline": "ඇෆ්ගන් කාන්තාවන්ට පිරිමියෙකු නොමැතිව දුර බැහැර ගමන් යාම තහනම්", "News Content": "ඇෆ්ගනිස්ථාන කාන්තාවන්ට පිරිමියෙකු නොමැතිව දුර බැහැර ගමන් යාම තහනම් කරමින් තලෙයිබාන් සංවිධානය නව නීති පනවා තිබෙනවා. ඉස්ලාමීය හිජාබය පැලද නොමැති කාන්තාවන් තම රථ වාහන තුළට නංවා නොගන්නා ලෙසයි රථ වාහන හිමියන්ට තලෙයිබාන් සංවිධානය උපදෙස් ලබාදී ඇත්තේ. එමෙන්ම පිරිමියෙකු නොමැතිව දුර බැහැර ගමන්වලට සහභාගි වීම සදහා ඇෆ්ගන් කාන්තාවන් පැමිණෙන්නේ නම් ඔවුන්ට ප්‍රවාහන පහසුකම් ලබා නොදෙන ලෙසයි තලෙයිබාන් සංවිධානය නියෝග කර ඇත්තේ. ඒ අනුව පිරිමියෙකු නොමැතිව ඇෆ්ගනිස්ථාන කාන්තාවකට ගමන් කළ හැක්කේ කිලෝමීටර් 72 ට අඩු දුරක් පමණයි. දුර බැහැර ගමන් යාමට අවශ්‍ය නම් තම පවුලේ ඥාතී වන පිරිමි පුද්ගලයෙකු එයට සහභාගි කර ගත යුතු වනවා. තවද කාන්තාවන් රංගන දායකත්වය සපයන නාට්‍ය හා මෙගා ටෙලි නාට්‍ය විකාශය කිරීම අත්හිටුවන ලෙස ද මාධ්‍ය ආයතන වෙත දන්වා තිබෙනවා. එමෙන්ම වැඩසටහන් ඉදිරිපත් කිරීමේ දී නිවේදිකාවන් හිජාබය පැලදීම අනිවාර්ය බවයි තලෙයිබාන් සංවිධානය පවසන්නේ. එමෙන්ම ප්‍රවාහන සේවා සපයන රථ වාහන තුළ සංගීතය ප්‍රචාරය කිරීම ද නීතියෙන් තහනම්.   ", "URL": "https://www.itnnews.lk/2023/10/05/385159/", "Category": "ජාත්‍යන්තර පුවත්", "Parent URL": null}