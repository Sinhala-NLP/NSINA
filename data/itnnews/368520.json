{"Source": "ITN news", "Timestamp": "ඔක්තෝබර් 11, 2021 16:32", "Headline": "අගමැති සහ ගුරු වෘත්තීය සමිති නියෝජිත පිරිසක් අතර හමුවක්", "News Content": "වැටුප් විෂමතා ඇතුළු ඉල්ලීම් කිහිපයක් මුල් කරගනිමින් ගුරු විදුහල්පති ඇතුළු වෘත්තීය සමිති ආරම්භ කළ වර්ජනයට අදට දින 92 ක් සම්පූර්ණ වුණා. ගුරු විදුහල්පති ගැටලු සම්බන්ධයෙන් එම වෘත්තීය සමිති කිහිපයක නියෝජිතයන් අග්‍රාමාත්‍ය මහින්ද රාජපක්ෂ මහතා හමු වී අද සාකච්ඡා පැවැත්වුවා. පාසල් නැවත විවෘත කිරීමෙන් පසු අධ්‍යාපන කටයුතු නැවත ආරම්භ කරන ලෙස ගුරුවරුන් දැනුවත් කරන්නැයි ඉල්ලමින් දෙමව්පියන් පිරිසක් නාරාහේන්පිට අභයාරාමාධිපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ බැහැ දැක සංදේශයක් භාර දුන්නා.  එහිදී උන් වහන්සේ සඳහන් කළේ ජනාධිපතිතුමා ඇගමැතිතුමා ඇතුළු රජයේ ප්‍රධානීන් මේ සම්බන්ධයෙන් දැනුවත් කරන ලෙසයි. ඒ අනුව පූජ්‍ය මුරුත්තෙට්ටුවේ ආනන්ද ස්වාමීන් වහන්සේ සහ ගුරු වෘත්තීය සමිති නියෝජිතයන් අග්‍රාමාත්‍ය මහින්ද රාජපක්ෂ මහතා අරලියගහ මන්දිරයේදී අද මුණ ගැසුනා. අමාත්‍ය දිනේෂ් ගුණවර්ධන මහතා ඇතුළු පිරිසක් ද සාකච්ඡාවට එක් වුණා. මේ අතර කොළඹදී අද මාධ්‍ය හමුවක් කැද වූ ගුරු විදුහල්පති ඒකාබද්ධ වෘත්තීය සමිති සන්ධානය සඳහන් කළේ කුමන හෝ පාර්ශ්වයක් මැදිහත්වීමෙන් පිළිගත හැකි විසදුමක් ලබාදෙන්නේ නම් තමන්ද ඊට එකඟ වන බවයි.   ", "URL": "https://www.itnnews.lk/2023/10/05/368520/", "Category": "දේශීය පුවත්", "Parent URL": null}