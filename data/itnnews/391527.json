{"Source": "ITN news", "Timestamp": "ජනවාරි 26, 2022 19:37", "Headline": "ආයෝජන ව්‍යාපෘති ප්‍රමාදයන් වළක්වාලීම සඳහා වන අවබෝධතා ගිවිසුමකට අත්සන් තැබේ", "News Content": "පසුගිය වසර 10 තුළ සංචාරක ක්ෂේත්‍රයේ ඩොලර් බිලියන 8 ක ආයෝජන ව්‍යාපෘති 1006ක් ලැබී තිබුන ද ඇතැම් ප්‍රමාදයන් හේතුවෙන් අනුමත වී ඇත්තේ ඩොලර් මිලියන 3.8 ක ව්‍යාපෘති 457 ක් පමණක් බව අද හෙලි කෙරුණා. එම ආයෝජන සදහා රාජ්‍ය ආයතනවල අනුමැතිය ලබාගැනීමේදී ඇති වන ප්‍රමාදයන් ඊට හේතුවී ඇති බවයි අනාවරණය වුණේ. එම  ප්‍රමාදයන් වළක්වාලීම සදහා වන අවබෝධතා ගිවිසුමකට අද අත්සන් තැබුණා. මේ අතර  පසුගිය වසරේ ඔක්තෝම්බර් මාසයට සාපේක්ෂව නොවැම්බර් මාසයේ සංචාරකයින්ගේ පැමිණීම ඉහළ ගොස් ඇති බව සංචාරක සංවර්ධන  මණ්ඩලය පවසනවා. සංචාරක ව්‍යාපාරය ක්‍රමයෙන් වර්ධනය වෙමින් පවතින බවයි එම මණ්ඩලය පවසන්නේ. සංචාරක ආයෝජන සදහා අනුමැතිය ලබා ගැනීමේදී ඇති වන ප්‍රමාදයන් වළක්වාගැනීම සදහා වූ අවබෝධතා ගිවිසුමට සංචාරක සංවර්ධන අධිකාරිය සහ රාජ්‍ය ආයතන  08 ක නිලධාරීන් කොළඹදී අද අත්සන් තැබුවා. ඒ පරිසර අමාත්‍යාංශය, වනසංරක්ෂණ දෙපාර්තමේන්තුව, මධ්‍යම පරිසර අධිකාරිය,වාරිමාර්ග දෙපාර්තමේන්තුව, ගොඩනැගිලි පර්යේෂණ සංවිධානය, ගොවිජන සංවර්ධන දෙපාර්තමේන්තුව හා ධීවර හා ජලජ සම්පත් දෙපාර්තමේන්තුවේ නිලධාරීන්. මේ අතර පසුගිය වසරේ ඔක්තෝම්බර් මාසයේ මෙරටට පැමිණ ඇති සංචාරකයින් සංඛ්‍යාව  22771 ක්. එය නොවැම්බර් මාසයේදී 44,294ක් දක්වා දෙගුණයකින් වැඩි වී තිබෙනවා. පසුගිය වර්ෂයේ කොරෝනා අර්බුදය හේතුවෙන් රට අවස්ථා කිහිපයකදී වසා දැමුණු අතර පැමිණ ඇත්තේ සංචාරකයන් ලක්ෂ 2 කට ආසන්න සංඛ්‍යාවක් පමණයි. මෙම වසරේ එම සංඛ්‍යාව ඉහළ යනු ඇතැයි සංචාරක සංවර්ධන මණ්ඩලය අපේක්ෂා කරනවා. රජය සංචාරක ක්ෂේත්‍රයෙන් මෙවර බලාපොරොත්තුවන ආදායම ඇමෙරිකා ඩොලර් මිලියන 261 ක්.  මේ වන විට විදෙස් සංචාරකයින්ගේ පැමිණීම ඉහළ ගොස් ඇති ආකාරය අප කළ විමසීමකදී දැක ගත හැකි වුණා. ", "URL": "https://www.itnnews.lk/2023/10/05/391527/", "Category": "දේශීය පුවත්", "Parent URL": null}