{"Source": "ITN news", "Timestamp": "අප්‍රේල් 29, 2023 05:50", "Headline": "මහ බැංකු වාර්තාවෙන් හෙළි වුණ ආර්ථික අර්බුදයේ ප්‍රධාන කාරණා", "News Content": "ඒ, 2022 මහ බැංකු වාර්ෂික වාර්තාව එළි දක්වමින්. එහි සංක්ෂිප්තයක් ලෙස දක්වා ඇති ප්‍රධාන කාරණය වන්නේ පැවති අර්බුදකාරී වාතාවරණය හමුවේ ශ්‍රී ලංකා ආර්ථිකය පෙර නොවූ විරූ පහත වැටීමක් වාර්තා කළ බවයි. දළ දේශීය නිෂ්පාදිතය සියයට ඍණ 7යි දශම 8ක් දක්වා පහත වැටී තිබෙනවා. අඩු ආර්ථික වර්ධනය, ණය ශ්‍රේණිගත කිරීම් පහත වැටීම, විදේශිය මූල්‍ය ආයතන සඳහා සීමිත ප්‍රවේශය, ඉහළ උද්ධමනය හා උද්ධමන අපේක්ෂා පාලනයෙන් තොර වීමද 2022 වසරේ අර්බුදයේ ප්‍රධාන සාධක බවයි මහ බැංකු වාර්තාවේ දැක්වෙන්නේ. අත්‍යාවශ්‍ය භාණ්ඩ හිඟ වීම, නිල සංචිත ශූන්‍ය මට්ටමට ආසන්න වීම දරිද්‍රතා රේඛාව සැලකිය යුතු ලෙස වැඩි වීමද ඒ අතරට අයත් තවත් ප්‍රධාන කාරණා වනවා. බදු ආදායම පහත වැටීම, ගෝලීය ආහාර සහ බල්ශක්ති මිල ඉහළ යාම , විදුලි කප්පාදුව, ඉන්ධන හා ගෑස් හිඟය, දේශපාලන කැළඹීම, සංචාරක ඉපයීම් සහ විදේස් ප්‍රේෂණ පහල යාමද ඉකුත් වසරේ බලපෑ ආර්ථික අර්බුදයේ ප්‍රධාන කාරණා වනවා. ආහාර සහ ආහාර නොවන කාණ්ඩ දෙකේම මිල ගණන් 2022 දී සීඝ්‍ර ලෙස ඉහළ ගොස් ඇති බවයි මහ බැංකු වාර්තාවේ දැක්වෙන්නේ. ආහාර කාණ්ඩයේ වැඩිම මිල වැඩි වීමක් වාර්තා කර ඇත්තේ පලතුරුයි. එය සියයට 112ක වැඩි වීමක්. සහල් සහ ලූණු මිල සියයට 69කින්ද මස් සියයට 64කින්ද, අර්තාපල් සියයට 54කින්ද , නැවුම් මාළු සියයට 40කින්ද, එළවළු සියයට 18කින්ද ඉකුත් වසරේදී මිල ඉහළ ගොස් තිබෙනවා. ඉකුත් වසරේ පාන් මිල ඉහළ ගොස් ඇත්තේ සියයට 166කින්. කිරිපිටි සියයට 151කින් මිල වැඩි වී ඇති අතර බිත්තර සියයට 105කින් සහ තිරිඟු පිටි සියයට 106කින් මිල වැඩි වී තිබෙනවා. සීනි සියයට 63කින් , පරිප්පු සහ කරවල සියයට 57ක් ලෙස 2022 මිල වැඩි වී ඇති බව මහ බැංකු වාර්තාවේ සඳහන්. 2022 වසරේ ඉන්ධන මිල සියයට 185කින් වැඩි වී ඇති අතර දුම්රිය ගාස්තු වැඩි වී ඇත්තේ සියයට 167කින්. බස් ගාස්තු සියයට 140කින් ඉහළ යද්දී ජල ගාස්තු වැඩි වී තිබුණේ සියයට 120කින්. විදුලි ගාස්තු සියයට 114කින් වැඩි වී තිබෙනවා. ගෑස් මිල සියයට 68කින් වැඩි වන විට සෞඛ්‍ය ගාස්තු සියයට 40කින් සහ සන්නිවේදන ගාස්තු සියයට 36කින් වැඩි වී ඇති බව ශ්‍රී ලංකා මහ බැංකුව නිකුත් කළ වාර්ෂික වාර්තාවේ ඇතුළත්. ", "URL": "https://www.itnnews.lk/2023/10/05/479026/", "Category": "දේශීය පුවත්", "Parent URL": null}