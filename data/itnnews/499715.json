{"Source": "ITN news", "Timestamp": "ජූලි 14, 2023 10:05", "Headline": "වී අලෙවි මණ්ඩලය මිලදී ගැනීම සිදුකරන්නේ රාජ්‍ය බැංකුවකින් ගත් ණය මුදලකින්", "News Content": "වී අලෙවි මණ්ඩලය විසින් දැනට වී මිල දී ගැනීම ආරම්භ කර තිබෙනවා. වී මිල දී ගැනීම සඳහා වී අලෙවි මණ්ඩලයට ණය මුදලක් ලබා ගැනීමට අමාත්‍ය මණ්ඩලයේ අනුමැතිය හිමිවී තිබෙනවා. ඒ අනුව රාජ්‍ය බැංකුවකින් 08% පොලියක් යටතේ ලබා ගත් ණය මුදලක් මත මේ වනවිට වී මිල දී ගැනීම ආරම්භ කර ඇතැයි කෘෂිකර්ම අමාත්‍ය මහින්ද අමරවීර මහතා පවසයි. මේ හැර ගොවි බාරකාර අරමුදලෙන් ද ණය මුදලක් ලබා ගෙන ඇති අතර දැනට වී මිල දී ගැනීම සඳහා යොදවනු ලබන්නේ එම මුදල්ය. වී අලෙවි මණ්ඩලය කිසිදු අවස්ථාවක ගොවීන් සතු  වී වලින් 100%ක් මිල දී ගෙන නැහැ. සාමාන්‍යයෙන් සමස්ත වී අස්වැන්නෙන් 10%ක් පමණ උපරිම ප්‍රමාණයක් දක්වා වී මිල දී ගෙන ඇති අතර ඇතැම් වර්ෂවල 1%වත් මිල දී නොගත් අවස්ථා ද තිබෙනවා. කෙසේ වුවද මෙවර වී අලෙවි මණ්ඩලය වී මිල දී ගැනීම සිදු කරන්නේ ලැබෙන මුදල් ප්‍රමාණය මත බව ද කෘෂිකර්ම අමාත්‍යවරයා අවධාරණය කළා. දැනට  පුද්ගලික අංශය විසින් වී කිලෝවක් රුපියල් 65-70 වැනි මිලකට මිල දී ගන්නා බව ගොවීන් සඳහන් කරයි. එසේ වුවත් වී අලෙවි මණ්ඩලය විසින් වී මිල දී ගනු ලබන්නේ මුදල් අමාත්‍යාංශයේ මිල කමිටුවේ තීරණය පරිදි නාඩු වී කිලෝවක් රුපියල් 95කටත්, සම්බා වී කිලෝවක් රුපියල් 100කටත් හා කීරි සම්බා වී කිලොවක් රුපියල් 110ක් වැනි මුදලකටයි. එමෙන්ම වී අලෙවි මණ්ඩලය විසින් 08% පොලියක් යටතේ ලබා ගන්නා ලද ණය මුදල අදාල බැංකුවට ආපසු ගෙවීමට නම් එම මණ්ඩලය විසින් මෙම වී සහල් බවට පත් කර ලාභයක් ද ලැබිය යුතුව තිබෙනවා. පසුගිය මහ කන්නයේ දී රජය විසින් රුපියල් බිලියන 13ක් වැය කර වී මිල දී ගත් අතර එම වී තොග දිස්ත්‍රික් ලේකම්වරු හා ප්‍රාදේශීය ලේකම්වරු මගින් මිල දී ගනු ලැබුවා. අනතුරුව එම වී සහල් කර අඩු ආදායම්ලාභී පවුල් ලක්ෂ 29ක් අතර මාසයකට හාල් කිලෝ 10ක් බැගින් බෙදා දීමට රජය පියවර ගත්තා.       ", "URL": "https://www.itnnews.lk/2023/10/05/499715/", "Category": "Breaking News,දේශීය පුවත්", "Parent URL": null}