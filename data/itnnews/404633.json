{"Source": "ITN news", "Timestamp": "මාර්තු 29, 2022 19:23", "Headline": "රථ වාහන අංක තහඩු දේශීයව නිෂ්පාදනය කිරීමට තීරණයක්", "News Content": "වාහන අංක තහඩු ප්‍රථමවරට දේශීයව නිෂ්පාදනය කිරීමට කොලොන්නාවේ රජයේ කර්මාන්තශාලාව තීරණය කර  තිබෙනවා. ඒ තුළින් වාර්ෂිකව රටට ඉතිරිවන මුදල රුපියල් මිලියන 1440 ක්. මෙරටින් විදේශයන්ට ඇදී යන මුදල් රට තුළ ඉතිරි කර ගැනීමේ අරමුණින් වැඩපිළිවෙල ක්‍රියාත්මක කෙරෙනවා. දැනට දේශීය පෞද්ගලික සමාගමක් මගින් ක්‍රියාත්මක වන වාහන අංක තහඩු කොටස් ආනයනය කිරීමේ කොන්ත්‍රාත්තුව 2024 වසරේ සිට අවසන් කිරීමට නියමිතයි. එම වසරේ සිට රජයේ කර්මාන්තශාලා දෙපාර්තමේන්තුව විසින් වාහන අංක තහඩු කොටස් දේශීය නිශ්පාදනය කෙරෙනවා. මෝටර් රථ ප්‍රවාහන කොමසාරිස්වරයා සමග මේ පිළිබද සාකච්ඡා වට කිහිපයක් ද පැවැත්වුණා. ඒ අනුව වාහන අංක තහඩු කොටස් දේශීයව නිෂ්පාදනය කිරීමේ කොන්ත්‍රාත්තුව පිළිබද අවසන් ව්‍යාපෘති සැළැස්මක් සහ ඉංජිනේරු වාර්තාවක් ඉදිරි මාස 06 ඇතුළත මෝටර් රථවාහන කොමසාරිස්වරයා වෙත ලබාදීමට නියමිතයි. මෝටර් රථ ප්‍රවාහන දෙපාර්තමේන්තුවේ දත්තවලට අනුව වසරකට වාහන ලක්ෂ 05 ක් පමණ මෙරට ලියාපදිංචිය සිදු කරනවා. අවම වශයෙන් වසරකට වාහන අංක තහඩු ලක්ෂ 10 ක් පමණ ඇණවුමක් විදේශ රටවලට ලබා දෙනවා.           ", "URL": "https://www.itnnews.lk/2023/10/05/404633/", "Category": "දේශීය පුවත්", "Parent URL": null}