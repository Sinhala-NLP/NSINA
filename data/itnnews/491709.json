{"Source": "ITN news", "Timestamp": "ජූනි 13, 2023 16:21", "Headline": "ඉන්දීය අග්‍රාමාත්‍ය නරේන්ද්‍ර මෝදි මෙම මස අගදී ඇමෙරිකාවේ සංචාරයක", "News Content": "ඉන්දීය අග්‍රාමාත්‍ය නරේන්ද්‍ර මෝදි මෙම මස අග භාගයේ දී ඇමෙරිකාවේ සංචාරයක නිරතවීමට නියමිත බව ඉන්දීය මාධ්‍ය වාර්තා කර තිබෙනවා. ඉන්දීය අග්‍රාමාත්‍යවරයා මෙම මස 23 වනදින ඇමෙරිකාවේ කොංග්‍රස් මණ්ඩලය ඇමතීමට නියමිතයි. ඒ සමගම ඇමෙරිකා කොංග්‍රස් මණ්ඩලය දෙවරක් ඇමතූ ලොව තුන්වන රාජ්‍ය නායකයා බවට ද ඔහු පත්වනවා. මෙම සංචාරය හරහා ඉන්දියාව ගෝලීය සබදතා තරකර ගැනීමේ උත්සාහය වැඩිදියුණු වන අතර ඇමෙරිකාව සමග පවත්නා ද්වීපාර්ශ්වික සබඳතා තවදුරටත් ශක්තිමත් වනු ඇති බවටයි දේශපාලන විශ්ලේෂකයින් පවසන්නේ. ඉන්දියාවේ දේශපාලන නායකයෙකු ඇමෙරිකාවේ රාජ්‍ය සංචාරයක නිරතවන තුන්වන අවස්ථාව මෙයයි. 1963 වසරේ දී ජනාධිපති එස් රාධක්‍රිෂ්ණන් හා 2009 වසරේ දී අග්‍රාමාත්‍ය මන්මෝහන් සිංහ ඇමෙරිකාවේ රාජ්‍ය සංචාරයන් නිරතවී තිබෙනවා. ", "URL": "https://www.itnnews.lk/2023/10/05/491709/", "Category": "ජාත්‍යන්තර පුවත්", "Parent URL": null}