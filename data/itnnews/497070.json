{"Source": "ITN news", "Timestamp": "ජූලි 3, 2023 17:50", "Headline": "ජනපතිගෙන් විපක්ෂයට ඇරයුමක්", "News Content": "බොරු තර්ක ඉදිරිපත් කරමින් තවදුරටත් අසාර්ථක වෙනවා වෙනුවට ජනතා ප්‍රශ්න විසදීමට ආණ්ඩුව සමග එක්වන්නැයි විපක්ෂ නායකවරයා ප්‍රමුඛ සමස්ත විපක්ෂයට ආරාධනා කරන බව ජනාධිපති රනිල් වික්‍රමසිංහ මහතා හම්බන්තොට දී ප්‍රකාශ කළා. අමරවිරු අභිමන් 32 උපහාර උත්සවයට එක්වෙමිනුයි ජනාධිපතිවරයා මේ බව අවධාරණය කළේ. කෘෂිකර්ම අමාත්‍ය මහින්ද අමරවීර මහතාගේ දේශපාලන දිවියට වසර 32ක් සපිරෙනවා. ඒ වෙනුවෙන් හම්බන්තොට ජනතාවගේ උපහාර පුදකරමින් මාගම් රුහුණු ජාත්‍යන්තර සම්මන්ත්‍රණ ශාලාවේදී අමරවිරු අභිමන් 32 උපහාර උළෙල පැවැත්වුණා. එහි සමරු කලාපය ජනාධිපති රනිල් වික්‍රමසිංහ මහතා වෙත මෙහිදී පිළිගන්වන ලැබුවා. ගොවි ජනතාවට උපහාර තිලිණි පිරිනැමීම / ශිෂ්‍යත්ව විභාගය / සාමාන්‍ය පෙළ හා උසස් පෙළ විභාගවලින් විශිෂ්ට ලෙස සමත්වූ සහ විශිෂ්ට ක්‍රීඩා කුසලතා දැක්වූ හම්බන්තොට දිස්ත්‍රික්කයේ සිසුසිසුවියන් වෙනුවෙන් තිලිණ ප්‍රදානය කිරීම ද ජනාධිපතිවරයා අතින් සිදුකෙරුණා. ජනාධිපති රනිල් වික්‍රමසිංහ මහතා වෙත හම්බන්තොට ජනතාවගේ උපහාරය පුදකරමින් සිහිවටන තිලිණයක් ද පිරිනැමුණා. අමාත්‍යවරුන් වන මහින්ද අමරවීර හා නිමල් සිරිපාල ද සිල්වා යන මහත්වරු ද මෙහිදී අදහස් පළකළා. කතානායක මහින්ද යාපා අබේවර්ධන මහතා ප්‍රමුඛ මැතිඇමතිවරුන් දේශපාලන නියෝජිතයින් රාජ්‍ය නිලධාරීන් ඇතුළු පිරිසක් මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/497070/", "Category": "දේශීය පුවත්", "Parent URL": null}