{"Source": "ITN news", "Timestamp": "ජනවාරි 26, 2022 15:52", "Headline": "රබර් වගාවේ සංවර්ධනයට ප්‍රංශ රජයෙන් සහය", "News Content": "වැවිලි අමාත්‍ය වෛද්‍ය රමේෂ් පතිරණ සහ ශ්‍රී ලංකාවේ ප්‍රංශ තානාපති ඒරික් ලැවටු (EH. Eric Lavertu) මහත්වරුන් පසුගියදා අගලවත්ත, ඩාර්ටින් ෆීල්ඩ් වතුයායේ පිහිටි රබර් පර්යේෂණායතනයේ නිරීක්ෂණ චාරිකාවක නිරත වූහ. නවීන තාක්ෂණය උපයෝගී කරගනිමින් මෙරට කුඩා රබර්වතු හිමියන්ගේ ආර්ථිකය ශක්තිමත් කිරීමට නියමිත නියමු ව්‍යාපෘතියේ පෙර සූදානම පිළිබඳව සොයා බැලීම මෙම නිරීක්ෂණ චාරිකාවේ අරමුණ විය. ප්‍රංශයේ ආර්ථික අමාත්‍යංශය මූල්‍ය හා තාක්ෂණික ආධාර මත මෙම ව්‍යාපෘතිය ක්‍රියාත්මක කරයි. අම්පාර හා මොනරාගල දිස්ත්‍රික්කවල කුඩා රබර් වතු හිමියන් වෙනුවෙන් මෙම ව්‍යාපෘතිය ක්‍රියාත්මක් කිරීමට නියමිතය. එහි පළමු පියවර ලෙස මොණරාගල දිස්ත්‍රික්කයේ කුඩා රබර් වතු හිමියන් 6000 දෙනෙකුට රබර් වගාවට නවීන තාක්ෂණය යොදා ගැනීම පිළිබඳව පුහුණු වැඩසටහන් පැවැත්විණි. සමාගම් වතු ප්‍රතිසංස්කරණ, තේ හා රබර් ආශ්‍රිත භෝග වගා සහ කර්මාන්තශාලා නවීකරණය හා තේ හා රබර් අපනයන ප්‍රවර්ධන රාජ්‍ය අමාත්‍යංශයේ ලේකම් තිලකරත්න බණ්ඩා, රබර් පර්යේෂණ මධ්‍යස්ථානයේ සභාපතිනී මහාචාර්ය සුධීරා රංවල, රබර් පර්යේෂණ මධ්‍යස්ථානයේ අධ්‍යක්ෂ ආචාර්ය ලක්ෂ්මන් රොඩ්රිගෝ, නියෝජ්‍ය අධ්‍යක්ෂ පර්යේෂණ (තාක්ෂණ) ආචාර්ය සුසන්ත සිරිවර්ධන, නියෝජ්‍ය අධ්‍යක්ෂ පර්යේෂණ (ජීව) අචාර්ය වාසනා විජේසුන්දර මහත්ම මහත්මීන් ඇතුළු පිරිසක් මෙම අවස්ථාවට සහභාගී වූහ. ", "URL": "https://www.itnnews.lk/2023/10/05/391508/", "Category": "දේශීය පුවත්", "Parent URL": null}