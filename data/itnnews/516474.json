{"Source": "ITN news", "Timestamp": "සැප්තැම්බර් 17, 2023 10:03", "Headline": "සංවිධානාත්මක අපරාධ කල්ලි සාමාජිකයින් දෙදෙනෙකු අත්අඩංගුවට", "News Content": "සංවිධානාත්මක අපරාධ කල්ලි ප්‍රබල සාමාජිකයින් දෙදෙනෙකු කටාන හා පයාගල දී අත්අඩංගුවට ගෙන තිබෙනවා. ඒ පොලිස් විශේෂ කාර්ය බළකාය සිදුකළ වැටලීම්වලදීයි. ප්‍රබල සංවිධානාත්මක අපරාධ කල්ලි නායකයෙකු වන හීනටියන මහේෂ් ගේ ප්‍රධාන වෙඩිකරුවා ලෙස සැළකෙන පුද්ගලයා හෙරොයින් සමඟ අත්අඩංගුවට ගැනීමට පොලිස් විශේෂ කාර්ය බළකාය සමත් වුණා. ඒ කටාන දිවුලපිටිය මාර්ගයේ දිසාගේවත්ත ප්‍රදේශයේ කළ වැටලීමකදී. ඩුබායි රාජ්‍යයේ රැඳී සිටිමින් වෙඩි තැබීම් හා මත්ද්‍රව්‍ය ජාවාරම් මෙහෙය වන හීනටියන මහේෂ් නැමැත්තාගේ සමීපතමයෙකු වන මෙම සැකකරු කටුවැල්ලේගම ප්‍රදේශයේ පදිංචිකරුවෙක්. බූරු මූණා නැමති අපරාධකරුට මෙරටින් පළායාමට උදව් කිරීම සම්බන්ධයෙන්ද මෙම සැකකරුට චෝදනා එල්ල වී තිබෙනවා. මේ අතර පොලිස් නිලධාරීන් ලෙස පෙනී සිටිමින් රත්මලාන ප්‍රදේශයේ නිවසකට ඇතුළු වී පුද්ගලයෙකුට වෙඩි තබා තුවාල සිදු කළ වෙඩිකරුවන්ට ඒ සඳහා උදව් උපකාර කළ පයාගල බිංදු නැමැත්තා හෙරොයින් සමඟ අත්අඩංගුවට ගනු ලැබුවා. ඒ පොලිස් විශේෂ කාර්ය බළකාය උතුරු පයාගල ප්‍රදේශයේ කළ වැටලීමකදී.   ", "URL": "https://www.itnnews.lk/2023/10/05/516474/", "Category": "Breaking News,දේශීය පුවත්", "Parent URL": null}