{"Source": "ITN news", "Timestamp": "මාර්තු 2, 2023 12:06", "Headline": "ශ්‍රී ලංකාවේ ණය ගැටලුව විසඳන්න චීනයේ පූර්ණ සහාය", "News Content": "ණය ගැටලුව විසඳීමේදී ජාත්‍යන්තර මූල්‍ය අරමුදල සමඟ සහයෝගයෙන් කටයුතු කරමින් ශ්‍රී ලංකාවට සහාය දැක්වීමට සූදානම් බව චීනය ප්‍රකාශ කර තිබෙනවා. ණය අර්බුදයට මුහුණපා සිටින පාකිස්ථානය ඇතුළු අනෙකුත් රටවල්වලට ද සහාය දක්වන බව චීන අග්‍රාමාත්‍යවරයා පැවසුවා. ශ්‍රී ලංකාව ඇතුළු රටවල් ගණනාවක් මුහුණ පා ඇති ආර්ථික අර්බුදය විසඳීමේදී ජාත්‍යන්තර මූල්‍ය අරමුදල සමග සහයෝගයෙන් කටයුතු කරන බව චීන අග්‍රාමාත්‍ය ලී කෙකියෑන් ප්‍රකාශ කර තිබෙනවා. ජාත්‍යන්තර මුල්‍ය අරමුදලේ කළමනාකාර අධ්‍යක්ෂ ක්‍රිස්ටලීනා ජියෝර්ජීවා සමඟ දුරකතනය ඔස්සේ සාකච්ඡාවකට එක්වෙමිනුයි ලී කෙකියෑන් මහතා මේ බව ප්‍රකාශ කර තිබුණේ. ණය අර්බුදය සම්බන්ධයෙන් බහුපාර්ශ්වික මැදිහත්වීමකට චීන රජය සූදානම් බව ඔහු සඳහන් කර තිබුණා. සියලු ණය හිමි රටවල් පොදු වැඩපිළිවෙළකට එක්වෙමින් සමාන ආකාරයෙන් වගකීම් දැරිය යුතු බවයි චීන අග්‍රාමාත්‍යවරයාගේ මතය වී තිබුණේ. කෙසේ වෙතත් ජාත්‍යන්තර මූල්‍ය අරමුදල චීනයේ සහාය නොමැතිවද ශ්‍රී ලංකාවට ආධාර සැපයීමට හැකි අවස්ථා පිළිබඳව සොයා බලමින් සිටියා. චීනය ශ්‍රී ලංකාවේ ප්‍රධානතම ණය හිමියෙකු වන අතර මෙරට ද්විපාර්ශ්වික ණයවලින් 52%ක් පමණම චීනය ලබා දී තිබෙනවා. වැඩි වශයෙන්ම මෙම ණය ශ්‍රී ලංකාවට ලබා දී ඇත්තේ චීන රජයට අයත් එක්ස්සිම් බැංකුව හරහායි. චීන අග්‍රාමාත්‍යවරයා සහ ජාත්‍යන්තර මූල්‍ය අරමුදලේ ප්‍රධානියා අතර පැවති සාකච්ඡාවේදී පාකිස්තානයේ ණය අර්බුදය සම්බන්ධයෙන්ද අවධානය යොමු වුණා.   ", "URL": "https://www.itnnews.lk/2023/10/05/464648/", "Category": "Breaking News,දේශීය පුවත්", "Parent URL": null}