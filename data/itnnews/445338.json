{"Source": "ITN news", "Timestamp": "නොවැම්බර් 12, 2022 14:14", "Headline": "අවිධිමත් ලෙස කසළ බැහැර කිරීම් ඉහළ යයි", "News Content": "අවිධිමත් ලෙස කසළ බැහැර කිරීම වර්තමානය වනවිට බෙහෙවින් ඉහළ ගොස් තිබෙනවා. රට යථා තත්ත්වයට පත්වෙමින් සංචාරකයන් යළි මෙරටට පැමිණීම ආරම්භ කර ඇති වටපිටාවක මෙසේ තැන තැන කසළ ගොඩගැසී තිබීම සංචාරක කර්මාන්තයටද මරු පහරක් බවයි බොහෝ දෙනා පෙන්වා දෙන්නේ. අද වන විට මහමග මෙන්ම බොහෝ ප්‍රසිද්ධ ස්ථානවලටද කැළිකසල බැහැර කරන තත්ත්වයක් දැකගත හැකියි. අවිධිමත් ලෙස මෙම කසළ බැහැර කිරීමත් සමග මාර්ග දෙපස කසළ ගොඩගැසී ඇති ආකාරය දක්නට ලැබෙනවා. වෙරළ තීරයටද ඇතැමුන් කසළ බැහැර කිරීමේ තත්ත්වයකුයි දැකගත හැකි වන්නේ. ඒ හේතුවෙන් සුන්දර වෙරළක සිරි නැරඹීමට මෙරටට පැමිණෙන විදේශිකයන්ට ශ්‍රී ලංකාව පිළිබද වැරදි චිත්‍රයක් මැවිය හැකියි. පරිසරය පිළිබද මීට වඩා අවධානය යොමු කළ යුතු බවයි පරිසරවේදීන් පෙන්වා දෙන්නේ. අවිධිමත් ලෙස කසළ බැහැර කරන අයට එරෙහිව දඩුවම් පැමිණවීම සදහා නීතිමය ප්‍රතිපාදන නොඅඩුවම පවතිනවා. අදාළ අංශ මේ පිළිබදවද යළි විශේෂ අවධානය යොමු කර තිබෙනවා. ", "URL": "https://www.itnnews.lk/2023/10/05/445338/", "Category": "දේශීය පුවත්", "Parent URL": null}