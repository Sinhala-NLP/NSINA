{"Source": "ITN news", "Timestamp": "අගෝස්තු 12, 2023 05:30", "Headline": "13 ක්‍රියාත්මක වීමෙන් නිසි ප්‍රයෝජන ලැබෙන්නේ සමස්ත ශ්‍රී ලාංකිකයන්ට", "News Content": "13 වන ව්‍යවස්ථාව පූර්ණ ක්‍රියාත්මක වීමෙන් නිසි ප්‍රයෝජන ලැබෙනුයේ උතුරු නැගෙනහිර ජනතාවට පමණක් නොව සමස්ත ශ්‍රී ලාංකිකයන්ට බව වතු යටිතල පහසුකම් හා ජල සම්පාදන අමාත්‍ය ජීවන් තොන්ඩමන් පවසනවා. මහනුවර ශාන්ත සිල්වෙස්ටර් විද්‍යාලයේ දමිළ අංශ වාර්ෂික ත්‍යාග ප්‍රධාන උත්සවයට සහභාගී වෙමිනුයි ඒ මහතා මේ බව කියා සිටියේ. මෙහිදී වැඩිදුරටත් අදහස් දැක්වූ අමාත්‍ය ජීවන් තොන්ඩමන් ලංකාවේ ජීවත් වනුයේ දමිළ ජනතාව පමණක් නොව සිංහල, දෙමළ, මුස්ලිම් හා ක්‍රිස්තියානි ජනතාවද විවිධ ආගමිකයන්ද ජීවත් වෙනවා. 13 වන ව්‍යවස්ථාවෙන් මේ සියලු දෙනාට යහපතක් වෙනවා නම් එය තමයි විය යුත්තේ.  අද දමිළ ජනතාවට විශේෂයෙන් වතුකරයේ දමිළ ජනතාවට සම තැනක් ලැබෙනවා ද කියන එක ගැටලුවක්. ජනාධිපතිතුමා සමග කළ සාකච්ඡාවේ දී මේ සම්බන්ධයෙන් කමිටුවක් පත් කරන්න තීරණය වුණා.  ඒ කමිටුවට පත් වෙන්නේ දේශපාලනඥයෝ නෙවෙයි.  වතුකරයේ ඉපිදී අධ්‍යාපනය ලබා උසස් තනතුරුවලට ගිය අය තමයි මේ කමිටුවේ තනතුරු වලට පත් වෙන්නේ.  අද බොහෝ අය ජල බිල්පත සම්බන්ධයෙන් කතා කරනවා.  නමුත් මේ ජල බිල්පත අඩු ආදායම්ලාභී ජනතාවට හෝ අස් වැසුම හා සමුර්ධි ලාභීන්ට ගැටළුවක් වෙන්නේ නෑ.  පානීය ජලය අපතේ යවන අයට තමයි බිල වැඩි වෙන්නේ.  කෙසේ වෙතත් කොයිතරම් ගැටලු තිබුණත් ලංකාවේ සියලුම දෙනාට පානීය ජලය ගැටලුවකින් තොරව සපයන්න තමයි අපි කටයුතු කරන්නේ. ජනතා විමුක්ති පෙරමුණ නායක අනුර දිසානායක මහතා දැන් වතුකර ජනතාව ගැන අමුතු දුකකින් කතා කරනවා.  මේ රටේ තරුණ ජනතාව දහස් ගණනින් මරා දමපු ජනතා විමුක්ති පෙරමුණේ අය වතුකරයේ ජනතාව ගැන කරදර වෙන්න අවශ්‍ය නෑ ඒ ගැන බලාගන්න අපි මන්ත්‍රීවරු ඉන්නවා.  මෙම අවස්ථාවට පාර්ලිමේන්තු මන්ත්‍රී එම්.රමේශ්, ලංකා කම්කරු කොංග්‍රසයේ උප සභාපති භාරත් අරුල්සාමි ඇතුළු පිරිසක්ද සහභාගී වී තිබුණා. ", "URL": "https://www.itnnews.lk/2023/10/05/507481/", "Category": "දේශීය පුවත්", "Parent URL": null}