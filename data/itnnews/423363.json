{"Source": "ITN news", "Timestamp": "ஜூலை 15, 2022 12:17", "Headline": "பாராளுமன்ற வாக்கெடுப்பு மூலம் புதிய ஜனாதிபதியை தெரிவுசெய்ய நடவடிக்கை..", "News Content": "ஜனாதிபதியொருவர் பதவி விலகினால் எஞ்சியுள்ள பதவிக்காலத்திற்கு மாத்திரம் புதிய ஜனாதிபதியொருவர் தெரிவுசெய்யப்படுவார். பாராளுமன்ற உறுப்பினர்களில் ஒருவரே இவ்வாறு ஜனாதிபதியாக தெரிவுசெய்யப்படுவார். 1981ம் ஆண்டு 2ம் இலக்க ஜனாதிபதியை தெரிவுசெய்யும் விசேட ஏற்பாடுகள் சட்டமூலத்திற்கமைய பாராளுமன்ற செயலாளரின் தலைமையில் ஜனாதிபதி தெரிவு இடம்பெறும். அதில் சபாநாயகருக்கும் வாக்களிக்க முடியுமென்பது விசேட அம்சமாகும். ஜனாதிபதியை தெரிவுசெய்வதற்காக பாராளுமன்றம் 3 நாட்கள் கூட்டப்பட வேண்டும். ஜனாதிபதி பதவி விலகிய தினத்திலிருந்து ஒரு மாதத்திற்குள் புதிய ஜனாதிபதி தெரிவுசெய்யப்பட வேண்டும். ஜனாதிபதிக்கு வெற்றிடம் ஏற்பட்டு 3 தினங்களுக்குள் பாராளுமன்றம் கூட வேண்டும். ஜனாதிபதி பதவிக்கு வெற்றிடம் ஏற்பட்டுள்ளதாக பாராளுமன்றத்தில் அறிவிக்கப்பட வேண்டும். பாராளுமன்றம் கூடிய தினத்திலிருந்து 48 மணிநேரத்திற்கு முற்படாதவாறும், 7 நாட்களுக்குள் பிற்படாதவாரும் வேட்புமனுவை பொறுப்பேற்கும் தினமும் நேரமும் குறிப்பிடப்பட வேண்டும். வேட்பு மனு பொறுப்பேற்கப்படும் தினத்தில் பாராளுமன்றம் கூட வேண்டும். பாராளுமன்ற பொதுச்செயலாளர் , தெரிவத்தாட்சி அதிகாரியாக செயற்படுவார். வேட்புமனு தாக்கல் செய்யும் உறுப்பினர்கள் ஒவ்வொருவரும் , ஜனாதிபதி பதவியில் பணியாற்ற தயாரென எழுத்துமூலம் முன்கூட்டியே அறிவிக்க வேண்டும். வேட்புமனு தாக்கல் செய்யும் தினத்தில் வேட்பாளர்கள், பாராளுமன்றத்தில் இருக்க வேண்டியது கட்டாயமாகும். ஒரு வேட்பு மனு மாத்திரமே கிடைத்தால், அதற்குரிய நபர் ஜனாதிபதியாக தெரிவுசெய்யப்பட்டுள்ளதாக பாராளுமன்ற பொதுச்செயலாளர் அறிவிப்பார். ஒன்றுக்கு மேற்பட்டவர்கள் வேட்பு மனு தாக்கல் செய்தால், வாக்கெடுப்புக்கான தினம் மற்றும் நேரம் தீர்மானிக்கப்படும். வேட்பு மனுக்கள் பொறுப்பேற்கப்பட்டு , 48 மணித்தியாலங்களுக்குள் வாக்கெடுப்புக்கான தினம் தீர்மானிக்கப்பட வேண்டியது கட்டாயமாகும். வாக்கெடுப்பு நடைபெறுவதற்கு முன்னர் பாராளுமன்ற பொதுச்செயலாளர் , வெற்றுப்பெட்டியை உறுப்பினர்களுக்கு காண்பித்து அதை முத்திரையிட வேண்டும். பாராளுமன்ற பொதுச்செயலாளர் , சபாநாயகர் உள்ளிட்ட ஒவ்வொரு உறுப்பினர்களின் பெயரையும் அழைக்கும்போது அவர்கள் தமது வாக்கை பதிவுசெய்து, வாக்குப்பெட்டிக்குள் இடவேண்டும். உறுப்பினர் ஒருவரின் கையால் வாக்குச்சீட்டு சேதமடைந்தால், அதற்காக மாற்றுச்சீட்டு வழங்கப்படும். சேதமடைந்த வாக்குச்சீட்டை தெரிவத்தாட்சி அதிகாரி உடனடியாக இரத்துச்செய்வார். உறுப்பினர் ஒருவரின் பெயரை அழைக்கும்போது அவர் வாக்களிக்காவிட்டால், வாக்கெடுப்பு நேரம் முடிவடைவதற்கு முன்னர் இரண்டாவது முறையாக அவரது பெயர் அழைக்கப்படும். குறித்த சந்தர்ப்பத்திலும் அவர் வாக்களிக்காவிட்டால், அவர் வாக்களிப்பிலிருந்து விலகியிருந்தவரென கருதப்படுவார். வாக்குச்சீட்டில் வேட்பாளர்களின் பெயருக்கு எதிராகவுள்ள அடைப்புக்குள் 1 என்ற இலக்கத்தை குறிப்பிட்டே வாக்களிக்க வேண்டும். ஒன்றுக்கும் மேற்பட்ட வேட்பாளர்கள் போட்டியிடும்போது விருப்பு வாக்குகளை வழங்க சந்தர்ப்பம் வழங்கப்படும். வேட்பாளர்களின் எண்ணிக்கைக்கமைய முதலாவது விருப்பத்துக்குரியவருக்கு 1 என்றும், முறையே 2 , 3 , 4 என உறுப்பினர்களின் எண்ணிக்கைக்கமைய விருப்பு இலக்கங்களை பதிவுசெய்ய முடியும். வாக்கெண்ணும் பகுதிக்கு வேட்பாளர் ஒருவருக்கு வரும் தேவை இருப்பின், அதற்கு அனுமதி வழங்கப்படும். அல்லது தனக்காக மற்றுமொரு உறுப்பினரையும் நியமிக்க முடியும். அங்கீகரிக்கப்பட்ட வாக்குகளில் இரண்டில் ஒரு பங்கை விட அதிக வாக்குகளை பெற்றுக்கொண்டவர் ஜனாதிபதியாக தெரிவுசெய்யப்படுவார். எந்தவொரு வேட்பாளரும் இரண்டில் ஒரு பங்கை விட அதிக வாக்குகளை பெற்றுக்கொள்ளாத சந்தர்ப்பத்தில் இரண்டாவது மற்றும் மூன்றாவது விருப்பு வாக்குகள் கணக்கிடப்படும். குறைந்த விருப்பு வாக்குகளை பெற்ற வேட்பாளர்கள் நீக்கப்பட்டு, அவர்களுக்கு வழங்கப்பட்ட இரண்டாவது விருப்பு வாக்கு எண்ணப்படும். எனினும் எந்தவொரு வேட்பாளரும் இரண்டில் ஒரு பங்கை விட அதிக வாக்குகளை பெற்றுக்கொள்ளாவிட்டால், கூடுதல் வாக்குகளை பெற்றுள்ள வேட்பாளர் ஜனாதிபதியாக தெரிவுசெய்யப்படுவார். தெரிவத்தாட்சி அதிகாரி அதை அறிவிப்பார். ஒன்றுக்கும் மேற்பட்ட வேட்பாளர்கள் சமமான வாக்குகளை பெறும் சந்தர்ப்பத்தில் திருவுலச்சீட்டு முறையில் அதாவது குழுக்கள் முறை மூலம் ஜனாதிபதி தெரிவுசெய்யப்படுவார். ", "URL": "https://www.itnnews.lk/2023/10/05/423363/", "Category": "Breaking News,தேசிய செய்திகள்", "Parent URL": null}