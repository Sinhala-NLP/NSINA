{"Source": "ITN news", "Timestamp": "අප්‍රේල් 10, 2023 13:59", "Headline": "පුහුණු ශ්‍රමිකයින්ට ජපානයේ වැඩි රැකියා අවස්ථා ලබා ගැනීමට සාකච්ඡා", "News Content": "ශ්‍රී ලාංකිකයින්ට ජපානයේ වැඩි රැකියා අවස්ථා ප්‍රමාණයක් ලබාගැනීම සදහා, ජපානයේ සේවයට බදවා ගනු ලබන ආයතන අතර ශ්‍රී ලාංකික ශ්‍රමිකයින් සම්බන්ධයෙන් දැනුවත්භාවය ඇති කිරීම වැදගත් වන බව අමාත්‍ය මනූෂ නානායක්කාර මහතා පවසනවා. ජපන් සමාගම් අතර ශ්‍රී ලාංකික ශ්‍රමිකයින්ට වන පිළිගැනීම ඉහළ දමා ගැනීමටත්, පුහුණු ශ්‍රමිකයින්ට ජපානයේ වැඩි රැකියා අවස්ථා ප්‍රමාණයක් ලබාගැනීම සදහා කටයුතු සම්පාදනය කිරීම සම්බන්ධයෙනුත් අමාත්‍යවරයා ජපානයේ NAGOMI ආයතනයේ සභාපති Nagomi Tsutomu Takebe මහතා සමග සාකච්ඡා කළ බවයි අමාත්‍යවරයා සිය ෆේස් බුක් පිටුවේ සඳහන් කර තිබුණේ. ඒ සඳහා රජය සහ ශ්‍රී ලංකා විදේශ සේවා නියුක්ති කාර්යාංශය සමග සෘජුව කටයුතු කිරීමට NAGOMI ආයනයේ සභාපතිවරයා එකඟතාවය පළ කර තිබෙනවා. ජපානයේ තාක්ෂණික පුහුණුව සදහා ශ්‍රමිකයින් යොමු කිරීමට වඩා පුහුණු ශ්‍රමිකයින් ඒ සඳහා යොමු කිරීමේ වැදගත්කම NAGOMIආයතනයේ සභාපතිවරයා පෙන්වා දුන් අතර අමාත්‍යවරයාද පුහුණු ශ්‍රමිකයින්ට වැඩි රැකියා අවස්ථා ප්‍රමාණයක් ලබාගැනීම සදහා සහාය වන ලෙසට සභාපතිවරයාගෙන් ඉල්ලා තිබෙනවා. ඉදිරියේදී පුහුණු ශ්‍රමිකයින් වැඩි වශයෙන් ජපානයට එවීමට අවධානය යොමු කර ඇති බවද අමාත්‍යවරයා සදහන් කළා. SSW වැඩසටහන යටතේ පුහුණු ශ්‍රමිකයින් ලෙස පැමිණීමට අපේක්ෂාවෙන් සිටි බොහෝ පිරිසක් SSW විභාගය සදහා පෙනී සිටීමේ සූදානමින් සිටින බවත්, ඔවුන්ට විභාග දිනයන් හා විභාග මධ්‍යස්ථාන සංඛ්‍යාව වැඩි කිරීමට කටයුතු කරන ලෙසද අමාත්‍යවරයා ඉල්ලා තිබෙනවා. පාසල් විශය නිර්දේශයට ජපන් භාෂාව ඇතුළත් කිරීම සදහා තමන් ඉදිරිපත් කළ කැබිනට් පත්‍රිකාව සම්බන්ධයෙන් අමාත්‍යවරයා කරුණු දැක්වූ අතර NAGOMI ආයතනයේ සභාපතිවරයා ඒ සම්බන්ධයෙන් සිය කෘතඥතාවය පළ කළ බවද සඳහන්. ශ්‍රී ලාංකික ශ්‍රමිකයින්ට වැඩි රැකියා අවස්ථා ප්‍රමාණයක් ලබාදීමේදී ජපාන සංස්කෘතිය හා ජීවන රටාවන් සම්බන්ධයෙන් දැනුවත්වීමේ වැදගත්කම පෙන්වා දුන් NAGOMI ආයතනයේ සභාපතිවරයා එම පුහුණුව ශ්‍රී ලාංකික ශ්‍රමිකයින්ට ලබාදීම සම්බන්ධයෙන්ද අවධානය යොමු කළා. ජපාන රැකියා ඉලක්ක කරගත් පුහුණු මධ්‍යස්ථාන ආරම්භ කිරීම සඳහා ගෙන ඇති පියවර පිළිබඳව අමාත්‍යවරයා කරුණු දැක්වූ අතර ඒ සඳහා ජපානයේ සෘජු සහාය ද මේ වන විට හිමිව ඇති බවද සඳහන් කළා.   ", "URL": "https://www.itnnews.lk/2023/10/05/474703/", "Category": "දේශීය පුවත්", "Parent URL": null}