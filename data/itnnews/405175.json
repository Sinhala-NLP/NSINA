{"Source": "ITN news", "Timestamp": "අප්‍රේල් 2, 2022 12:33", "Headline": "භානුකගේ පිත්තෙන් ප්‍රමෝදයට යළිත් නිසි පිළිතුරක්", "News Content": "ඉන්දීය ප්‍රිමියර් ලීග් තරගාවලියේ පන්ජාබ් ක්‍රින්ස් සහ කොල්කටා නයිට්රයිඩර්ස් කණ්ඩායම අතර තරගය කඩුලු 6කින් ජය ගැනීමට කොල්කටා නයිට්රයිඩර්ස් කණ්ඩායම සමත්වුණා. කෙසේ වෙතත් ඊයේ තරගයේදීත් පංජාබ් කින්ග්ස් කණ්ඩායම නියෝජනය කළ ශ්‍රී ලංකා ක්‍රීඩක භානුක රාජපක්ෂ පන්දු නවයකදී වේගවත් ලකුණු තිස් එකක් රැස් කිරීම ඊයේ තරගයේදී කැපී පෙනුනා. තරගයේ ප්‍රථමයෙන් පන්දුවට පහරදුන් පංජාබ් කින්ස් කණ්ඩායම පන්දුවාර 18යි පන්දු දෙකකදී සියලු දෙනා දැවී ලබාගත්තේ ලකුණු 137ක් පමණයි. වේගවත් ඉනිමක් ක්‍රීඩා කළ භානුක රාජපක්ෂ පන්දු නවයකදී ලකුණු 31ක් රැස්කළේ හයේ පහර තුනක් සහ හතරේ පහර තුනක් ද සමගිනි. පන්දු යැවීමේදී උමේෂ් යාදෙව් ලකුණු 23ට කඩුලු 4ක් බිදහෙළුවා. ලකුණු 138ක ජයග්‍රාහී ඉලක්කයක් හඹායාම සඳහා පිටියට පිවිසි කොල්කටා නයිට්රයිඩස් කණ්ඩායමට යම් අභියෝගයක් එල්ල වුයේ අජින්කේ රහානි වෙන්කටේෂ් අයියර් සහ නීතීෂ් රානා අඩු ලකුණු සංඛ්‍යාවකට දැවීයාමත් සමගයි. නායක ශ්‍රීයස් අයියර් කොල්කටා ඉනිම ගොඩනැගීමට වෙහෙසක් දැරුවද ඔහු ලකුණු 26කට දවා ගැනීමට පන්දු යවන්නන් සමත්වුණා. අනතුරුව පිටියට පිවිසි ඇන්ඩි රසල් පංජාබ් පන්දු යවන්නන්ට දැඩි ප්‍රහාරයක් එල්ල කරමින් පන්දු 31කදී වේගවත් ලකුණු 70 රැස්කළේ හයේ පහරවල් අටක් ද සමගිනි. ඒ අනුව පන්දුවාර 14යි පන්දු තුනකදී කඩුලු 4ක් පමණක් දැවී ලකුණු 141ක් රැස් කරමින් තරගය ජයග්‍රහණය කිරීමට කොල්කටා නයිට්රයිඩස් කණ්ඩායම සමත්වුණා. කෙසේ වෙතත් තරගයෙන් පසුව බොහෝ දෙනාගේ අවධානය යොමු වුයේ වේගවත් ඉනිමක් ක්‍රීඩා කළ භානුක රාජපක්ෂ පිළිබදවයි. ඉන්දීය ප්‍රිමියර්ලිග් තරගාවලිය නියෝජනය කරමින් ඔහු සහභාගී වූ තරග දෙකේදීම වේගයෙන් ලකුණු රැස් කිරීමට ඔහු සමත් වුණා. නමුත් භානුක රාජපක්ෂ ශ්‍රී ලංකා කණ්ඩායම සහභාගී වූ පසුගිය විස්සයි විස්ස තරගාවලි කිහිපය සඳහාම නම් කෙරුණේ නැහැ. භානුක රාජපක්ෂ විස්සයි විස්ස තරග සඳහා තෝරා ගැනීමට පැවති යෝග්‍යතා පරීක්ෂණයන්ගෙන් අසමත්වීම ඊට හේතු වු බවයි ශ්‍රී ලංකා තේරීම් කමිටු සභාපති ප්‍රමෝදය වික්‍රමසිංහ සඳහන් කළේ. කෙසේ වෙතත් එම යෝග්‍යතා පරීක්ෂණය සමත්වූ ක්‍රීඩකයින් බොහෝ දෙනෙකු තරගාවලියේ ක්‍රීඩා කිරීමේදී අසාර්ථක වන අයුරු නිරන්තරයෙන් දක්නට ලැබුණු අතර භානුක රාජපක්ෂ එම තරගාවලිවලට ක්‍රීඩා කළේ නම් තරග වල ප්‍රතිඵල මීට වඩා වෙනස් විය හැකි බවයි ක්‍රීඩා විචාරකයින් පෙන්වා දෙන්නේ. වර්තමානය තුළ ශ්‍රී ලංකා ක්‍රිකට් ක්‍රීඩකයින් තෝරා ගන්නා යෝග්‍යතා පරීක්ෂණ ක්‍රමවේදය ඔලෙම්පික් තරග සදහා මලල ක්‍රීඩකයින් තෝරා ගැනීමට සුදුසු බව පවසමින් සමාජ මාධ්‍ය තුළ මෙම ක්‍රමවේදය හාස්‍යයට ලක් කර ඇති අයුරුද අපට දක්නට ලැබුණා. කෙසේ වෙතත් ශ්‍රී ලංකා විස්සයි විස්ස කණ්ඩායම වේගයෙන් පන්දුවට පහර දිය යුතු භානුක රාජපක්ෂ වැනි ක්‍රීඩකයින් අවශ්‍යම මොහොතක විවිධ කොන්දේසි යොදා ගනිමින්  ඔවුන්ව කණ්ඩායමට ඇතුළත් කර නොගැනීම කණගාටුවට කරුණක්. එම නිසා මීලග තරගාවලියේදී හෝ භානුක රාජපක්ෂ පිළිබදව මෙරට ක්‍රිකට් බලධාරීන්ගේ අවධානය යොමු වනු ඇති බවට මෙරට සුවහසක් ක්‍රීඩා ප්‍රේකෂයින් බලාපොරොත්තුවෙන් සිටිනවා.     ", "URL": "https://www.itnnews.lk/2023/10/05/405175/", "Category": "ක්‍රීඩා,දේශීය පුවත්", "Parent URL": null}