{"Source": "ITN news", "Timestamp": "அக்டோபர் 7, 2021 18:42", "Headline": "சனத்தொகையில் 55%மானோருக்கு தடுப்பூசி ஏற்றப்பட்ட நிலையில் 18 – 19 வயதினருக்கும் திங்கட் கிழமை முதல் தடுப்பூசி", "News Content": "கொரோனா தடுப்பூசியின் இரண்டு டோஸ்களையும் பெற்றுக்கொண்டோர் எமது நாட்டு சனத்தொகையில் 55 சதவீதத்தையும் தாண்டிவிட்டதாக சுகாதார தரப்பினர் இன்று உறுதிப்படுத்தினர். இதேநேரம் மொத்த சனத்தொகையில் 70 சதவீதமானவர்கள் கொரோனா தடுப்பூசியின் ஒரு டோசையாவது பெற்றுள்ளதாக தெரிவிக்கப்படுகின்றது. இதேநேரம் ஆரோக்கியமான பிள்ளைகளுக்கு தடுப்பூசி ஏற்றும் வேலைத்திட்டத்தை ஆரம்பிக்க எதிர்வரும் திங்கட் கிழமை முதல் நடவடிக்கை எடுப்பதற்கு தீர்மானிக்கப்பட்டுள்ளது. \nகொரோனா ஒழிப்புக்கான தடுப்பூசி ஏற்றும் நடவடிக்கைகள் தொடர்ந்தும் வெற்றிகரமாக முன்னெடுக்கப்படுகின்றன. ஏதோ ஒரு தடுப்பூசியின் முதலாவது டோஸ் மாத்திரம் பெற்றுக்கொண்டோரின் எண்ணிக்கை இலங்கையின் சனத்தொகையில் 70 சதவீதமாகும் மொத்த சனத்தொகையில் 55 சதவீதத்தினர் இரண்டு டோஸ்களையும் பெற்றுள்ளனர். இதனடிப்படையில் நேற்று வரை 12 மில்லியனுக்கும் மேற்பட்ட மக்கள் இரண்டு தடுப்பூசிகளையும் பெற்றுள்ளனர். இதேநேரம் 18 வயதுக்கும் 19 வயதுக்கும் இடைப்பட்டவர்களுக்கு பைசர் தடுப்பூசியின் முதலாவது டோசை எதிர்வரும் திங்கட் கிழமை முதல் வழங்குவதற்கு திட்டமிடப்பட்டுள்ளது. சுகாதார வைத்திய அதிகாரி காலயங்கள் மற்றும் வைத்தியசாலைகளில் இத்தடுப்பூசி ஏற்றப்படும். கொவிசீல்ட், சைனோபாம், ஸ்புட்னிக்வீ, பைசர் மொடர்னா தடுப்பூசிகளில் ஏதோ ஒரு தடுப்பூசியின் முதலாவது டோசை பெற்றுக்கொண்ட ஒரு கோடி 46 இலட்சத்து 39 ஆயிரத்து 679 பேர் உள்ளனர். இரண்டாவது டோசை பெற்றுக்கொண்டோரின் எண்ணிக்கை ஒரு கோடி 20 இலட்சத்து 43 ஆயிரத்து 368 ஆகும். ", "URL": "https://www.itnnews.lk/2023/10/05/367653/", "Category": "Breaking News,தேசிய செய்திகள்", "Parent URL": null}