{"Source": "ITN news", "Timestamp": "ජූනි 9, 2022 12:45", "Headline": "විදුලි ඉංජිනේරුවන් පිරිසක් වර්ජනයේ – පිරිසක් සේවයේ", "News Content": "වර්ජනයක් ආරම්භ කළ විදුලි ඉංජිනේරුවරුන්ගෙන් පිරිසක් සේවය කරන අතර තවත් පිරිසක් වර්ජනයේ නිරතවීමට තීරණය කර තිබෙනවා. විදුලි පනත් කෙටුම්පතට කාරක සභා අවස්ථාවේ සංශෝධන ගෙන ඒමට ජනාධිපතිතුමා එකගත්වය පළ කළ බවද වෘත්තීය සමිති නියෝජිතයන් පවසනවා. විදුලිබල පනත සංශෝධනය කිරීම මුල්කරගනිමින් විදුලිබල මණ්ඩල ඒකාබද්ධ වෘත්තීය සමිති සන්ධානය ඊයේ මධ්‍යම රාත්‍රියේ සිට රාජකාරිවලින් ඉවත්විමට තීරණය කළා. 2013 අංක 31 දරණ ශ්‍රී ලංකා විදුලිබල සංශෝධන පනතේ 43 වන වගන්තිය යටතේ පවතින කරුණු 4 ක් මුල්කරගනිමිනුයි මෙම වර්ජනය ආරම්භ කෙරුණේ. ටෙන්ඩර් පටිපාටිය සම්බන්ධයෙන් මෙහිදී ගැටලු පැන නගින බවයි වෘත්තීය සමිති සදහන් කළේ. කෙසේ වුවද ජනාධිපතිතුමා සමග කළ සාකච්ඡාවේදී කාරක සභා අවස්ථාවේදී පනත් කෙටුම්පතට සංශෝධන ඉදිරිපත් කිරීමට එකගතාව ප්‍රකාශ කර ඇති බව වෘත්තීය සමිති නියෝජිතයන් ප්‍රකාශ කරනවා. කෙසේ වුවද විදුලිබලාගාරවල විදුලි උත්පාදනයද තාවකාලිකව නතර වී තිබෙනවා. ඒ අනුව අද අලුයම තුනේ සිට උදෑසන හය දක්වා කාලය තුළ කැනියොන්, විමලසුරේන්ද්‍ර, ලක්ෂපාන, නව ලක්ෂපාන, සමනල, ඉහළ කොත්මලේ සහ කොත්මලේ යන ජල විදුලිබලාගාරවල විදුලි උත්පාදන කටයුතු නතර කෙරුණා. එමෙන්ම විදුලි ඉංජිනේරුවරුන් සිය සේවා ස්ථානවලින්ද බැහැර වී ඇති බව අදාළ ස්ථානවල විදුලි සේවකයන් පවසනවා. විදුලිබලය ඇණහිටීමෙන් අද උදෑසන ජනතාව මහත් පීඩාවට පත් වුණා. ගම්පහ ප්‍රදේශයේ බොහෝ ස්ථානවලට අද උදෑසන විදුලිය විසන්ධි වී තිබුනා. ඒහේතුවෙන් බොහෝ පිරිසක් අපහසුතාවන්ට පත් වුණා. කෙසේ වුවද පෙරවරු 8 පමණ වන විට විදුලිය යථා තත්ත්වයට පත් වූ බවයි අප වාර්තාකරුවන් පවසන්නේ. උදෑසන කාලයේ විදුලිය බිද වැටීම හේතුවෙන් පාසල් දරුවන්, දෙමව්පියන්, ගුරුවරුන්, කාර්යාල සේවකයන් ඇතුළු බොහෝ පිරිසක් පත්වූයේ දැඩි අපසුතාවකටයි.   ", "URL": "https://www.itnnews.lk/2023/10/05/416019/", "Category": "දේශීය පුවත්", "Parent URL": null}