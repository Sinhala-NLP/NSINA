{"Source": "ITN news", "Timestamp": "ජූනි 25, 2022 21:00", "Headline": "ධීවර සහ නාවික ප්‍රජාවට කාලගුණයෙන් අනතුරු ඇඟවීමක්", "News Content": "කංකසන්තුරේ සිට පුත්තලම දක්වා සහ මාතර සිට හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය පැයට කිලෝමිටර් 60 දක්වා වැඩිවිය හැකි බව කාලගුණ විද්‍යා දෙපාර්තමේන්තුව නිවේදනය කරනවා. මේ හේතුවෙන් මුහුදු ප්‍රදේශ රළු විය හැකි බැවින් ධීවර සහ නාවික කටයුතුවල යෙදෙන ජනතාව අවධානයෙන් කටයුතු කරන ලෙසයි එම නිවේදනයේ සඳහන් වන්නේ. සුළගේ වේගය ඉහළ යාම හේතුවෙන් කංකසන්තුරය සිට පුත්තලම දක්වා සහ මාතර සිට හම්බන්තොට හරහා පොතුවිල් දක්වා වෙරළට ඔබ්බෙන්වන මුහුදු ප්‍රදේශවල මෙන්ම පුත්තලම සිට කොළඹ හරහා ගාල්ල දක්වා වෙරළට ඔබ්බෙන්වන මුහුදු ප්‍රදේශවල මුහුදු රළ ඉහළ යාමේ හැකියාවක් පවතින බව කාලගුණ විද්‍යා දෙපාර්තමේන්තුව සඳහන් කරනවා. මීටර් දෙකක් පමණ මුහුදු රළ ඉහළ යා හැකි බවයි එම දෙපාර්තමේන්තුව නිවේදනය කරන්නේ. මේ හේතුවෙන් ධීවර ප්‍රජාවට අවධානයෙන් කටයුතු කරන ලෙස කාලගුණ විද්‍යා දෙපාර්තමේන්තුව තවදුරටත් දැනුම් දෙනවා. මේ අතර සබරගමුව පළාත්වලත් , මහනුවර , නුවරඑළිය, ගාල්ල සහ මාතර දිස්ත්‍රික්කවලත් වැසි තත්ත්වයේ වැඩි වීමක් බලාපොරොත්තු වන බවයි දැනුම් දෙන්නේ.     ", "URL": "https://www.itnnews.lk/2023/10/05/419230/", "Category": "Breaking News,කාලගුණ අනාවැකිය,දේශීය පුවත්", "Parent URL": null}