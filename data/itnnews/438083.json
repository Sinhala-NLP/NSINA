{"Source": "ITN news", "Timestamp": "සැප්තැම්බර් 30, 2022 16:24", "Headline": "මෛත්‍රීපාල සිරිසේනගෙන් අභියාචනාධිකරණයට රීට් පෙත්සමක්", "News Content": "කොටුව මහේස්ත්‍රාත් අධිකරණය තමන් වෙත නිකුත්කර ඇති සිතාසිය බල රහිත කරන්නැයි ඉල්ලා හිටපු ජනාධිපති මෛත්‍රිපාල සිරිසේන මහතා රීට් පෙත්සමක් අභියාචනාධිකරණයට ඉදිරිපත් කර තිබෙනවා. පාස්කු ප්‍රහාරය එල්ලවන බවට තොරතුරු ලැබී තිබියදීත් එය නොසලකා හැර ප්‍රහාරය වළක්වා ගැනීමට  අපොහොසත් වීම සම්බන්ධයෙන් ගොනුකර ඇති පෞද්ගලික පැමිණිල්ලට අදාළව  කොටුව මහේස්ත්‍රාත් අධිකරණය හමුවේ පෙනී සිටින ලෙසටයි මෛත්‍රීපාල සිරිසේන මහතා දැනුම් දී ඇත්තේ. මෙහි වගඋත්තර කරුවන් ලෙස කොළඹ කොටුව මහේස්ත්‍රාත්වරයා සහ එම අධිකරණයේ රෙජිස්ටාර්වරයා නම් කර තිබෙනවා. මෙම සිතාසිය බල රහිත කරන ලෙසයි මෛත්‍රිපාල සිරිසේන මහතා රීට් පෙත්සමක් මගින් ඉල්ලා ඇත්තේ.     ", "URL": "https://www.itnnews.lk/2023/10/05/438083/", "Category": "දේශීය පුවත්", "Parent URL": null}