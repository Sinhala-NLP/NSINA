{"Source": "ITN news", "Timestamp": "ඔක්තෝබර් 26, 2022 10:17", "Headline": "කඩු,මන්නා,පිහි සහ කිනිසි ඇතුළු අවි ගබඩාවක් සමඟ 06 දෙනෙකු අත්අඩංගුවට", "News Content": "කඩු, මන්නා, පිහි සහ කිනිසි ඇතුලත් අවි ගබඩාවක් සමඟ පුද්ගලයින් 06 දෙනෙකු අත්අඩංගුවට ගෙන තිබෙනවා. විශේෂකාර්ය බලකායයි වැටලීම සිදු කළේ. විශේෂකාර්ය බලකා මුලස්ථාන කඳවුරට අනුයුක්තව කොළඹ ප්‍රදේශයේ ආරක්ෂාව සඳහා යොදවා ඇති දිවා යතුරු පැදි සංචාරක රාජකාරි නිලධාරීන්ට ලැබුණ තොරතුරකට අනුවයි වැටලීම සිදු කෙරුණේ. ඒ වැල්ලම්පිටිය වෙලේවත්ත කොටුවිල යන ප්‍රදේශවලදීයි. කිසියම් අපරාධයක් සිදු කිරිමේ චේතනාවෙන් ඒ සඳහා සුදානම්ව සිටියදීයි මෙම ආයුධ සමඟ පිරිස අත්අඩංගුවට ගැනීමට හැකි වී ඇත්තේ. අත්අඩංගුවට ගත් සැකකරුවන් 06දෙනා වයස අවුරුදු 20ත්, 27ත් අතර වියෙහි පසුවන අයබව විශේෂකාර්ය බලකාය පවසනවා. වැඩිදුර විමර්ශන සඳහා ඔවුන් වැල්ලම්පිටිය පොලිසිය වෙත භාර දී තිබෙනවා. මේ අතර රුපියල් ලක්ෂ තුනක් පමණ වටිනා ඈෂ් විෂ මත්ද්‍රව්‍ය සමඟ සැකකරුවෙකු අත්අඩංගුවට ගෙන තිබෙනවා. ඔහු ප්‍රබල මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධකරුවෙකු බව කියන මහවත්ත චාමර යන අයගේ ප්‍රධාන ගෝලයෙකු බවයි වැටලීම සිදුකළ විශේෂකාර්ය බලකාය පවසන්නේ. ඉඟුරු කඩේ හන්දිය අසලදී මෙම සැකකරු අත්අඩංගුවට ගැනුණේ ඈෂ් මත්ද්‍රව්‍ය ග්‍රැම් 142ක් සමඟයි. වැඩිදුර විමර්ශන සඳහා ඔහු ග්‍රැන්ඩ්පාස් පොලිසිය වෙත භාරදී තිබෙනවා. ", "URL": "https://www.itnnews.lk/2023/10/05/442455/", "Category": "Breaking News,දේශීය පුවත්", "Parent URL": null}