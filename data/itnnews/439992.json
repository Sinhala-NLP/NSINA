{"Source": "ITN news", "Timestamp": "அக்டோபர் 11, 2022 13:12", "Headline": "சர்வதேச நாணய நிதியத்தின் பிரதி முகாமைத்துவ பணிப்பாளருடன் இலங்கை பிரதிநிதிகள் பேச்சுவார்த்தை..", "News Content": "சர்வதேச நாணய நிதியத்தின் பிரதி முகாமைத்துவ பணிப்பாளருடன் இராஜாங்க அமைச்சர் ஷெஹான் சேமசிங்க மற்றும், மத்திய வங்கியின் ஆளுனர் கலாநிதி நந்தலால் வீரசிங்க ஆகியோர் விசேட பேச்சுவார்த்தைகளை முன்னெடுத்துள்ளனர். அமெரிக்காவின் வொசிங்டன் நகரில் சர்வதேச நாணய நிதியம் மற்றும் உலக வங்கியின் 2022ம் ஆண்டுக்கான ஒன்றிணைந்த கூட்டத்தொடர் நேற்றைய தினம் ஆரம்பமாகியது. குறித்த கூட்டத்தொடரில் இலங்கையை பிரதிநிதித்துவப்படுத்தி பங்கேற்பதற்காக மத்திய வங்கியின் ஆளுனர் நந்தலால் வீரசிங்க, நிதி இராஜாங்க அமைச்சர் ஷெஹான் சேமசிங்க மற்றும் நிதியமைச்சின் செயலாளர் மஹிந்த சிறிவர்தன ஆகியோர் பங்கேற்றுள்ளனர். கூட்டத்தொடரின் இடைநடுவே சர்வதேச நாணய நிதியத்தின் பிரதி முகாமைத்துவ பணிப்பாளர் கீதா கோபிநாத்துடன் பேச்சுவார்த்தை முன்னெடுக்கப்பட்டுள்ளது. இலங்கை முகம்கொடுத்துள்ள சவால்கள், அதற்கு முன்னெடுத்துள்ள நடவடிக்கைகள் குறித்து கலந்துரையாடப்பட்டுள்ளது. இந்நிலையில் தற்போது காணப்படும் பொருளாதார நெருக்கடி நிலை தொடர்பில் சர்வதேச ஒத்துழைப்பை தொடர்ந்தும் பெற்றுக்கொள்வது குறித்தும், கடன் மறுசீரமைப்பு தொடர்பிலும் பல்வேறு பேச்சுவார்த்தைகள் முன்னெடுக்கப்படவுள்ளன. சர்வதேச நாடுகள் பலவற்றின் மத்திய வங்கி ஆளுநர்கள், நிதியமைச்சர்கள், பாராளுமனற் உறுப்பினர்கள், தனியார் பிரிவின் நிறைவேற்று அதிகாரிகள் உள்ளிட்ட பலர் கூட்டத்தொடரில் பங்கேற்றுள்ளனர். உலகளாவிய நெருக்கடி, உலக பொருளாதார கொள்கை, வறுமை ஒழிப்பு, பொருளாதார அபிவிருத்தி உள்ளிட்ட பல்வேறு விடயங்கள் குறித்து கூட்டத்தொடரில் கவனம் செலுத்தப்பட்டு, எதிர்வரும் 16ம் திகதி வரை கூட்டத்தொடர் இடம்பெறவுள்ளது. ", "URL": "https://www.itnnews.lk/2023/10/05/439992/", "Category": "Breaking News,தேசிய செய்திகள்,முதன்மை செய்தி", "Parent URL": null}