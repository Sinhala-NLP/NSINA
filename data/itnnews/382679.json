{"Source": "ITN news", "Timestamp": "දෙසැම්බර් 14, 2021 11:42", "Headline": "අපරාධ නඩු විධාන සංග්‍රහය පනත සංශෝධනය කිරීමට කැබිනට් අනුමැතිය", "News Content": "අපරාධ නඩු විධාන සංග්‍රහය පනත සංශෝධනය කිරීමට කැබිනට් අනුමැතිය හිමිවුණා. ඒ බාලවයස්කරුවන්ට මරණ දණ්ඩනය නියම කිරීම පිළිබඳ නීති සංශෝධනය සඳහායි. වරද සිදුකරන අවස්ථාවේදී වයස අවුරුදු 18ට අඩු අයට මරණ දඩුවම නියම කිරීම හෝ සටහන් කිරීම නොකළ යුතු බවට හා එම දඬුවම වෙනුවට ජනාධිපතිවරයාගේ කැමැත්ත ඇතිතාක් රැදවුම් භාරයේ තැබීමට හැකිවන පරිදී දණ්ඩ නීතී සංග්‍රහයේ 53 වන වගන්තිය සංශෝධනය කර තිබෙනවා. එහෙත් මේ සම්බන්ධයෙන් තවදුරටත් පවතින අවිනිශ්චිතතා ඉවත්කිරීම  පිණිසයි අපරාධ නඩුවිධාන සංග්‍රහය සංශෝධනය කෙරෙන්නේ. මේ අතර ඉඩම් සංවර්ධන ආඥා පනත සංශෝධනයට ද තීරණය කෙරුණා. ඒ දීමනාපත්‍රවල ඇතුළත් ඇතැම් කරුණු හේතුවෙන් එම ඉඩම් උපරිම ඵලදායී ලෙස ප්‍රයෝජනයට ගැනීමට නොහැකි වීම හේතුවෙනුයි. ඩෙංගු රෝගය වැළැක්වීම හා පාලනය සඳහා ඒකාබද්ධ ජාතික වැඩපිළිවෙලක් ක්‍රියාත්මක කිරීමට කැබිනට් අනුමැතිය හිමිවුණා. ඒ අනුව සෑම ආයතනයකම ඩෙංගු රෝගය වැළැක්වීම හා පාලන ක්‍රියාකාරකම් පවත්වාගෙන යාමට නිලධාරියෙකු පත් කෙරෙනු ඇති. දිස්ත්‍රික් හා ප්‍රා දේශීය සම්බන්ධීකරණ කමිටු රැස්වීම්වලදී කරුණු සමාලෝචනය කර අවශ්‍ය පියවර ගැනීමද අපේක්ෂාවක්. ඩෙංගු රෝගය වැළැක්වීමට අදාළ නීතිරීති යාවත්කාලීන කිරීම ද සිදු කෙරෙනවා. පෙර පැවති ගෘහ මූලික ලැයිස්තුව වෙනුවට ඊ ග්‍රාම නිලධාරී ව්‍යාපෘතියේ ප්‍රජා පාලක දත්ත භාවිත කිරීමට ද කැබිනට් අනුමැතිය හිමිවුණා.   ", "URL": "https://www.itnnews.lk/2023/10/05/382679/", "Category": "දේශීය පුවත්", "Parent URL": null}