{"Source": "ITN news", "Timestamp": "ජනවාරි 16, 2023 18:25", "Headline": "අන්තරේ සිසුන් ඇතුළු පිරිස විසුරුවා හැරීමට කඳුළු ගෑස් සහ ජල ප්‍රහාර", "News Content": "අන්තර් විශ්වවිද්‍යාලීය ශිෂ්‍ය බල මණ්ඩලය කොළඹ දී අද පැවැත්වු විරෝධතාවක් විසුරුවා හැරීමට පොලිසිය කටයුතු කළා. මේ අතර ඒකාබද්ධ සංවර්ධන නිලධාරී මධ්‍යස්ථානයේ ප්‍රධාන ලේකම් ධම්මික මුණසිංහ අද පැවති උද්ඝෝෂණ ව්‍යාපාරය අතරතුරදී පොලිස්  අත්අඩංගුවට පත්ව තිබෙනවා. ත්‍රස්තවාදය වැළැක්විමේ පනත අහෝසි කිරීම, වසන්ත මුදලිගේ වහා නිදහස් කිරීම, බදු බර පහත හෙළීම ඇතුලු ඉල්ලීම් කිහිපයක් මුල් කර ගනිමිනුයි මෙම විරෝධතාව පැවැත්වුණේ. තුන්මුල්ල එක්සත් ජාතීන්ගේ කාර්යාලය අසලින් විරෝධතා පා ගමන ආරම්භ වු අතර ගාලුපාර ඔස්සේ කොල්ලුපිටිය දෙසට පැමිණියා. පසුව මාර්ග බාධක හේතුවෙන් මුහුදු මාර්ගය ඔස්සේ ගමන් කරමින් නැවත ඩුප්ලිකේෂන් මාර්ගයට පැමිණීමට විරෝධතාකරුවන් කටයුතු කළා. එහිදී පොලිසිය විසින් කදුළු ගෑස් හා ජල ප්‍රහාරයක් එල්ල කර පිරිස පලවා හැරීමට කටයුතු කෙරුණා. පිරිසක් සෞන්දර්ය විශ්වවිද්‍යාලය අසලට පැමිණ උද්ඝෝෂණ සිදුකරන අවස්ථාවේදි ද කදුළු ගෑස් හා ජල ප්‍රහාර එල්ල කරමින් විසුරුවා හැරීම සිදුවුණා. විරෝධතාකරුවන්ගේ පා ගමන හේතුවෙන් කොළඹ මාර්ග කිහිපයක් ද අවහිර වුණා. ගාලුමුවදොර දී පැවැත්වීමට නියමිතව තිබු විරෝධතාව වළක්වාලමින් කොටුව මහේස්ත්‍රාත් අධිකරණය නියෝගයක් ද නිකුත් කර තිබුණා. කෙසේ වෙතත් ගාලුමුවදොරට ඇතුලුවීමකින් තොරව උද්ඝෝෂකයන්ට විරෝධය පළ කිරීමට බාධාවක් නොවන බව අධිකරණ නියෝගයේ දැක්වුණා. ", "URL": "https://www.itnnews.lk/2023/10/05/455913/", "Category": "Breaking News,දේශීය පුවත්", "Parent URL": null}