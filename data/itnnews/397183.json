{"Source": "ITN news", "Timestamp": "පෙබරවාරි 23, 2022 15:37", "Headline": "පාරිභෝගික භාණ්ඩ මිල ඉහළ යාමත් සමඟ බ්‍රිතාන්‍යයේ අඩු ආදායම් ලාභී ජනතාව කබලෙන් ලිපට වැටෙයි", "News Content": "බ්‍රිතාන්‍යයේ පාරිභෝගික භාණ්ඩ මිල ඉහළ යාමත් සමග එරට අඩු ආදායම් ලාභී ජනතාව දැඩි පීඩනයකට මුහුණදී සිටින බව විදෙස් මාධ්‍ය සදහන් කරනවා. වසර 30 කට පමණ පසු බ්‍රිතාන්‍ය මුහුණ දුන් වැඩිම ආර්ථික අපහසුතාව මෙය බවයි එරට මහ බැංකුව නිවේදනය කරන්නේ. බ්‍රිතාන්‍යයේ උද්දමනය සියයට 5 දශම 5 කින් ඉහළ ගොස් ඇති අතර 1992 වසරට පසු උද්ධමනය වැඩිම අගය වාර්තා වූයේ මෙවරයි. එරට විදුලි ගාස්තු ද සියයට 54 කින් පමණ ඉහළ ගොස් තිබෙනවා. එමෙන්ම රැකියාවල නිරත වන්නන්ගෙන් අය කෙරෙන බදු මුදල්ද ඉහළ දැමීමටයි රජය පියවර ගෙන තිබෙන්නේ. අඩු ආදායම් ලාභීන්ට නොමිලේ අත්‍යවශ්‍ය භාණ්ඩ ලබාදෙන සංවිධාන මගින් ලබාදෙන භාණ්ඩ පාර්සල් සංඛ්‍යාව පසුගිය වසරට සාපේක්ෂව සියයට 11 කින් ඉහළ ගොස් ඇති බව එම සංවිධාන පෙන්වා දෙනවා. බටහිර ලන්ඩනයේ පමණක් පවුල් 500 කට පමණ මෙලෙස ආධාර හිමිවනවා. ", "URL": "https://www.itnnews.lk/2023/10/05/397183/", "Category": "ජාත්‍යන්තර පුවත්", "Parent URL": null}