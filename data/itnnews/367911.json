{"Source": "ITN news", "Timestamp": "ඔක්තෝබර් 8, 2021 17:13", "Headline": "2021 නොබෙල් සාම ත්‍යාගය ජනමාධ්‍යවේදීන් දෙදෙනෙකුට", "News Content": "2021 වර්ෂයේ නොබෙල් සාම ත්‍යාගය ජනමාධ්‍යවේදීන් දෙදෙනෙකුට පිරිනමා තිබෙනවා. අදහස් ප්‍රකාශ කිරීමේ අයිතිය වෙනුවෙන් ධෛර්යමත්ව කැපවීමෙන් කටයුතු කිරීම වෙනුවෙන් ඔවුන්ට මෙවර නොබෙල් සාම ත්‍යාගය ලබාදීමට තීරණය කළ බවයි නොර්විජියානු නොබෙල් කමිටුව දැනුම් දී තිබෙන්නේ. මෙවර නොබෙල් සාම ත්‍යාගය ජනමාධ්‍යවේදීන් දෙදෙනෙකු වන පිලිපීනයේ මාරියා රේසා සහ රුසියාවේ දිමිත්‍රි මුරටොෆ් ට හිමිවුණා. අදහස් ප්‍රකාශ කිරීමේ අයිතිය වෙනුවෙන් කළ ධෛර්යමත් කැපවීම වෙනුවෙන් ඔවුන්ට මෙවර නොබෙල් සාම ත්‍යාගය පිරිනැමීමට තීරණය කළ බවයි නොබෙල් කමිටුව දැනුම් දී තිබෙන්නේ. 329 දෙනෙකු අතුරින් මෙම ජනමාධ්‍යවේදීන් දෙදෙනා තෝරා පත් කර ගැනීම විශේෂත්වයක්. රුසියානු රජය දැඩි ලෙස විවේචනයට ලක්කරමින් තම ජනමාධ්‍යකරණය හැසිරවූ දිමිත්‍රි මුරටොෆ් හට රුසියානු රජයේ ගෞරවාන්විත හරසර පිරිනමන බව ක්‍රෙම්ලින් හි ප්‍රකාශක දිමිත්‍රි පෙස්කොෆ් ප්‍රකාශ කර සිටියා. අදහස් ප්‍රකාශ කිරීමේ අයිතිය අභියෝගාත්මක අවධියකට අවතීර්ණ වී ඇති පසුබිමක සිය ජීවිතය පවා පරදුවට තබමින් කළ කැපවීම් අගය කරමින් ලැබුණු සාම ත්‍යාගය තමන් වික්ෂිප්තභාවයට පත්කළ බවයි පිලිපීන ජාතික මාරියා රේසා ප්‍රකාශ කළේ. ජර්මානු ජාතික මාධ්‍යවේදී කාල් වොන් 1935 වසරේදී ජනමාධ්‍යකරණය වෙනුවෙන් නොබෙල් සාම ත්‍යාගය ලැබීමෙන් අනතුරුව මාධ්‍ය ක්ෂේත්‍රය සදහා නොබෙල් සාම ත්‍යාගය හිමිවූ අවස්ථාව මෙය ලෙස සැළකෙනවා. 1895 වසරේදී නොබෙල් ත්‍යාග පිරිනැමීම ලොවට හදුන්වා දුන් ස්වීඩන් ජාතික ඇල්ෆ්‍රඩ් නොබෙල්ගේ ගුණානුස්මරණය යෙදෙන දෙසැම්බර් 10 වන දින මෙම ත්‍යාගලාභීන්ට නොබෙල් ත්‍යාග පිරිනැමීමට නියමිතයි. ජනමාධ්‍යවේදය ගෞරවයට ලක්කරමින් ලබාදුන් සාම ත්‍යාගය ගෝලීය ජනමාධ්‍යකරණයේ විශිෂ්ට කඩඉමක් බව එක්සත් ජාතීන්ගේ මහ ලේකම් ඇන්ටෝනියෝ ගුටරේස් පෙන්වා දෙනවා.           ", "URL": "https://www.itnnews.lk/2023/10/05/367911/", "Category": "ජාත්‍යන්තර පුවත්", "Parent URL": null}