{"Source": "ITN news", "Timestamp": "ஜூன் 1, 2022 12:54", "Headline": "யுக்ரேனில் நாளாந்தம் 60 தொடக்கம் 100 இராணுவவீரர்கள் உயிரிழப்பதாக அந்நாட்டு ஜனாதிபதி தெரிவிப்பு..", "News Content": "அமெரிக்கா யுக்ரேனுக்கு நீண்டதூர ரொக்கெட்டுக்களை அனுப்ப நடவடிக்கை எடுத்துள்ளதாக ஜோ பைடன் நிர்வாகத்தின் சிரேஷ்ட அதிகாரி ஒருவர் தெரிவித்துள்ளார். எம் 142 ஆர்ட்லரி ரொக்கெட் கட்டமைப்பு யுக்ரேனின் க்யூவ் நகருக்கு அனுப்பி வைக்கப்படவுள்ளதாகவும், அவை ரஷ்ய இலக்குகளை தாக்குவதற்கு பயன்படுத்தப்பட மாட்டாதெனவும் அவர் குறிப்பிட்டுள்ளார். இந்நிலையில் யுக்ரேன் மீதான ரஷ்ய படையெடுப்பினால் 9 ஆயிரத்து 29 பொதுமக்கள் கொல்லப்பட்டுள்ளதாக ஐக்கி;ய நாடுகள் மனித உரிமைகள் அமைப்பு உறுதிப்படுத்தியுள்ளது. பெப்ரவரி மாதம் 24ம் திகதி முதல் மே மாதம் 30ம் திகதி வரையான காலப்பகுதியில் குறித்த உயிரிழப்புக்கள் பதிவாகியுள்ளதாக ஐக்கிய நாடுகளின் மனித உரிமை பிரிவு உறுதிப்படுத்தியுள்ளது. 4 ஆயிரத்து 914 பேர் காயமடைந்துள்ளதாகவும் தெரியவந்துள்ளது. மரியுபோல், பொபாசானா, இசியம் ஆகிய பகுதிகளில் பாரியளவான பாதிப்புக்கள் ஏற்பட்டுள்ளதாகவும் அங்கு ஏற்பட்ட உயிரிழப்புக்கள் கூடுதலாக பதிவாகியுள்ளதாகவும் ஐ.நா தெரிவித்துள்ளது. இந்நிலையில் யுக்ரேனில் நாளாந்தம் 60 முதல் 100 படைவீரர்கள் உயிரிழப்பதாக அந்நாட்டு ஜனாதிபதி வொளாடிமீர் செலன்ஸ்கி தெரிவித்துள்ளார். அத்தோடு சுமார் 500 யுக்ரேனிய படைவீரர்கள் வரை காயமடைவதாக நியூஸ் மெக்ஸ் ஊடகத்திற்கு வழங்கிய செவ்வியில் அவர் குறிப்பிட்டுள்ளார். இந்நிலையில் யுக்ரேன் தமது வாழ்விடங்களை பாதுகாப்பதற்காக நீண்டதூரம் தாக்கக்கூடிய ஆயுதங்களை கோரியுள்ளதாகவும், அவை ரஷ்யா மீது தாக்குதல் நடத்துவதற்காக அல்லவெனவும் செலன்ஸ்கி சுட்டிக்காட்டியுள்ளார். ரஷ்ய எல்லையை தாண்டிய தாக்குதல்களை மேற்கொள்ள திட்டமிடவில்லையெனவும் அவர் தெரிவித்துள்ளதாக சர்வதேச ஊடகங்கள் செய்தி வெளியிட்டுள்ளன. ", "URL": "https://www.itnnews.lk/2023/10/05/414548/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}