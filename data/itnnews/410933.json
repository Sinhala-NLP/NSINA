{"Source": "ITN news", "Timestamp": "මැයි 12, 2022 12:43", "Headline": "ලීනස් ජයතිලක මහතා අභාවප්‍රාප්ත වෙයි", "News Content": "මෙරට ජ්‍යෙෂ්ඨතම වෘත්තීය සමිති නායකයෙකු සහ වාමාංශික දේශපාලන ක්‍රියාකාරිකයෙකු වූ ලීනස් ජයතිලක මහතා අභාවප්‍රාප්ත වුණා. කලක් රෝගාතුරව සිටි ලීනස් ජයතිලක මහතා අභාවප්‍රාප්ත වන විට 79 වන වියෙහි පසු වුණා. නව සම සමාජ පක්ෂයේ වෘත්තීය සමිති අංශයභාර ලේකම් ලෙස දිගු කලක් කටයුතු කළ ලීනස් ජයතිලක මහතා මෙරට වෘත්තීය සමිති ක්ෂේත්‍රයේ කැපී පෙනෙනම කාර්යභාරයක් ඉටු කළා. 1983 කළු ජූලිය පදනම් කරගෙන නව සම සමාජ පක්ෂය, ජනතා විමුක්ති පෙරමුණ සහ ශ්‍රී ලංකාවේ කොමියුනිස්ට් පක්ෂය තහනම් කළ අවස්ථාවේ සැගව සිටිමින් ඔහු ජනතා ව්‍යාපාර සංවිධාන කළා. ඒ අනුව සම සමාජ පක්ෂයේ තහනම ඉවත් කරවා ගැනීමට ඔහු කැපී පෙනෙන කාර්යභාරයක් ඉටු කළා. ලීනස් ජයතිලකයන්ගේ දේහය ලංකා වෙළෙද කාර්මික හා පොදු කම්කරු සංගමයේ බාලා තම්පෝ ශාලාවේ තැන්පත් කර තිබෙනවා. අවසන් කටයුතු හෙට පස්වරු හතරට උස්වැටකෙයියාව පොදු සුසාන භූමියේදී සිදු කිරීමට නියමිතයි.         ", "URL": "https://www.itnnews.lk/2023/10/05/410933/", "Category": "දේශීය පුවත්", "Parent URL": null}