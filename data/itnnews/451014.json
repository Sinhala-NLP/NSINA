{"Source": "ITN news", "Timestamp": "දෙසැම්බර් 18, 2022 18:40", "Headline": "වයිස් අද්මිරාල් ප්‍රියන්ත පෙරේරා 25 වන නාවික හමුදාපති ධූරයට", "News Content": "වයිස් අද්මිරාල් ප්‍රියන්ත පෙරේරා මහතා ශ්‍රී ලංකා නාවික හමුදාවේ 25 වන නාවික හමුදාපති ලෙස පත්කෙරුණා. රියර් අද්මිරාල් ප්‍රියන්ත පෙරේරා මහතා වයිස් අද්මිරාල් නිලයට පත් කිරීමෙන් පසු ජනාධිපති රනිල් වික්‍රමසිංහ මහතා විසින් ඒ මහතා නාවික හමුදාපති ධුරයට පත්කෙරුණා. ඒ අනුව හිටපු නාවික හමුදාපති අද්මිරාල් නිශාන්ත උළුගේතැන්න මහතා විසින් නව නාවික හමුදාපති වෙත සම්ප්‍රදායානුකූලව නාවික හමුදාපතිගේ අසිපති පිරිනැමීම සහ රාජකාරිය භාරදීම නාවික හමුදා මූලස්ථානයේ දී සිදුකෙරුණා. නව නාවික හමුදාපති ලෙස නාවික හමුදා සම්ප්‍රදායන්ට අනුව විශේෂ සම්මාන ආචාර මුරයක් පිරිනැමීම ද සිදුකෙරුණා. වයිස් අද්මිරාල් ප්‍රියන්ත පෙරේරා මහතා කොළඹ රාජකීය විද්‍යාලයේ ආදි ශිෂ්‍යයෙකු වන අතර 1987 වසරේ ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ 5 වන බඳවා ගැනීමට අයත් ශිෂ්‍ය භට නිලධාරියෙකු ලෙස ශ්‍රී ලංකා නාවික හමුදාවේ විධායක අංශයට එක්වුණා. 1989 වසරේ උප ලුතිනන්වරයෙකු ලෙස අධිකාරියට පත් ඒ මහතා නාවික හමුදාවේ උසස් නිලතල රැසක් දැරීමෙන් අනතුරුව නාවික හමුදාපති ලෙස පත්වීමට පෙර නාවික හමුදා මාණ්ඩලික ප්‍රදානී වශයෙන් කටයුතු කළා.     ", "URL": "https://www.itnnews.lk/2023/10/05/451014/", "Category": "දේශීය පුවත්", "Parent URL": null}