{"Source": "ITN news", "Timestamp": "මාර්තු 28, 2023 13:23", "Headline": "සනත් නිශාන්තට එරෙහිව පෙත්සම් විභාගයට දින නියම වෙයි", "News Content": "අධිකරණයට අපහාස කළ බවට චෝදනා කරමින් රාජ්‍ය අමාත්‍ය සනත් නිශාන්ත මහතාට එරෙහිව ගොනුකර ඇති පෙත්සම් තුනක් ජුනි 27 වනදා විභාගයට ගැනීමට අභියාචනාධිකරණය දින නියම කළා. අභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ ඒ මරික්කාර් යන මහත්වරුන්ගෙන් සමන්විත විනිසුරු මඩුල්ල ඉදිරියේ පැමිණිල්ල කැඳවනු ලැබුවා. එම අවස්ථාවේ දී වගඋත්තරකාර සනත් නිශාන්ත මහතා ද අධිකරණයේ පෙනී සිටියා. එහිදී නියෝජ්‍ය සොලිසිටර් ජනරාල් ලක්මිනී ගිරිහාගම මෙනවිය අධිකරණයට දන්වා සිටියේ රාජ්‍ය අමාත්‍යවරයාගේ ප්‍රාකශය අන්තර්ගත බව කියන වීඩියෝ පටයට අදාළ රජයේ රස පරීක්ෂක වාර්තාව අධිකරණයට ලැබී ඇති බවයි. ශ්‍රී ලංකා පොදුජන පෙරමුණු කාර්යාලයේ පැවති මාධය හමුවකදී අරගලකරුවන්ට ඇප ලබාදීමට මහේස්ත්‍රාත්වරුන් කටයුතු කිරීම සම්බන්ධයෙන් සනත් නිශාන්ත මහතා සිදුකළ ප්‍රකාශයකින් අධිකරණයට අපහාසයක් සිදුවී ඇතැයි චෝදනා කරමින් මෙම පෙත්සම් ඉදිරිපත් කර තිබෙනවා. ", "URL": "https://www.itnnews.lk/2023/10/05/471466/", "Category": "දේශීය පුවත්", "Parent URL": null}