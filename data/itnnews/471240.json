{"Source": "ITN news", "Timestamp": "මාර්තු 27, 2023 15:46", "Headline": "කච්චතිව් දූපතේ කිසිඳු අලුත් සිද්ධස්ථානයක් ඉඳි නොකිරීමට නාවික හමුදාවෙන් දැඩි තීරණයක්", "News Content": "කච්චතිව් දූපත ගොඩබිමේ සිට නාවික සැතපුම් 50 කට ආසන්න දුරකින් පිහිටි මිනිස් වාසයකින් තොර දූපතකි. එම ප්‍රදේශය අවට ආරක්ෂාව සම්බන්ධයෙන් කටයුතු කිරීමට නාවික අනුඛණ්ඩයක් ස්ථාපිත කර ඇත. තවද, එම ආරක්ෂක රාජකාරීන් වලට අමතරව ශ්‍රී ලංකා නාවික හමුදා බෞද්ධ සංගමයේ පූර්ණ දායකත්වයෙන් ඉදි කර ඇති ශාන්ත අන්තෝනි මුනිඳුන්ගේ දේවස්ථානය රැකබලා ගැනීමද ඔවුන් විසින් සිදුකරනු ලබයි. ශාන්ත අන්තෝනි මුනිදුන්ගේ දේවස්ථානයේ වාර්ෂික මංගල්‍යය හැරුණු කොට වසරේ අනෙකුත් සෑම දිනකදීම මෙම දේවස්ථානය දෛනිකව පිරිසිදු කර, පහන් දල්වා ඉතා භක්තියෙන් අනුඛණ්ඩයේ සිටින නාවිකයින් විසින් රැකබලා ගනු ලබයි. මෙම අනුඛණ්ඩයේ රාජකාරි සිදුකරනු ලබන බහුතරයක් නාවිකයින් බෞද්ධාගමිකයන් වන බැවින්, ඔවුන්ගේ වන්දනාමාන කටයුතු සඳහා අනුඛණ්ඩයේ භට නිවස අසල කුඩා බුදු පිළිමයක් තැන්පත් කර ඔවුන් විසින් වන්දනාමාන කටයුතු සිදුකරනු ලබයි. එමෙන්ම, මෙම දේවස්ථානයට අමතරව වෙනත් කිසිදු ස්ථීර ඉදිකිරීමක් මෙම දූපතේ සිදුකළ නොහැකි අතර, නාවික භටයින් නවාතැන් ගෙන ඇත්තේද තාවකාලිකව ඉදිකර ඇති භට නිවාසවලය. තවද, ශාන්ත අන්තෝනි මුනිදුන්ගේ දේවස්ථානය හැරුණු කොට වෙනත් කිසිදු ආගමික සිද්ධස්ථානයක් මෙම කච්චතිව් දූපතේ නොමැති අතර, ඉදිරියේදීද කිසිදු සිද්ධස්ථානයක් ඉදි කිරීමට නාවික හමුදාව කටයුතු නොකරන බවටත් තරයේ අවධාරණය කරනු ලබයි.   ", "URL": "https://www.itnnews.lk/2023/10/05/471240/", "Category": "Breaking News,දේශීය පුවත්", "Parent URL": null}