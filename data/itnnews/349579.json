{"Source": "ITN news", "Timestamp": "ජූලි 16, 2021 12:01", "Headline": "ටවර් හෝල් පදනමේ රංගශාලා නාට්‍යකරුවන්ට සහනදායී මුදලකට", "News Content": "ටවර්හෝල් රගහල පදනමේ රංග කලා කටයුතු අගෝස්තු 31 වනදා සිට නාට්‍යකරුවන්ට සහනදායී මුදලකට ලබාදීමට අග්‍රාමාත්‍ය මහින්ද රාජපක්ෂ මහතා තීරණය කර තිබෙනවා. ටවර්හෝල් රගහල පදනමේ 297 වෙනි භාරකාර මණ්ඩල රැස්වීම අරලියගහ මන්දිරයේදී පැවැත්වුණු අවස්ථාවෙ එම පදනමේ සභාපතිවරයා ලෙසයි අග්‍රාමාත්‍යවරයා මෙම තීරණය ගනු ලැබුවේ. කොවිඩ් හමුවේ අඩපණව තිබූ රංග කලා කටයුතු ප්‍රවර්ධනය සදහා දිරි ගැන්වීම රජයේ අරමුණයි. ඒ අනුවයි ටවර්හෝල් රගහල පදනමේ රංග ශාලා අගෝස්තු 31 වනදා සිට යළි ලබාදීමට අග්‍රාමාත්‍යවරයා තීරණය කළේ. ඒ අනුව ටවර්,  එල්ෆින්ස්ටන් සහ රුක්මනී දේවි යන රගහල් නාට්‍යකරුවන් සදහා සහන මිලට ලබාගත හැකිවනු ඇති. මරදාන එල්ෆින්ස්ටන් රගහලට යාබද සරසවිපාය ගොඩනැගිල්ල සංස්කෘතික කටයුතු ප්‍රවර්ධනය සදහා ප්‍රමුඛතාව ලැබෙන පරිදි සංවර්ධනය කරන ලෙස ද අග්‍රාමාත්‍යවරයා උපදෙස් දුන්නා. ඒ මහල් 8 කින් යුත් බහුකාර්ය ගොඩනැගිල්ලක් ලෙසයි. ප්‍රේක්ෂා රක්ෂණාවරණය ලබන වසරේ සිට නාට්‍ය ක්ෂේත්‍රයේ කලාකරුවන් වැඩි පිරිසකට ලබාදීමට පියවර ගැනීමේ අවශ්‍යතාව ද අග්‍රාමාත්‍යවරයා පෙන්වා දුන්නා. බුලත්සිංහල,  ඈගල් ඔය බහුකාර්ය ගොඩනැගිල්ල කිසිදු ප්‍රයෝජනයකට නොගෙන අතහැර දමා ඇති බව මෙහිදී හෙළිවුණා. 2016 වසරේ රුපියල් මිලියන 150 ක් වැයකොට ඉදිකළ මෙම ගොඩනැගිල්ල ටවර් හෝල් රගහල පදනමේ කටයුතු සදහා පවරා ගන්නා ලෙස අග්‍රාමාත්‍යවරයා උපදෙස් දුන්නා. සමස්ත ලංකා පාසල් නාට්‍ය තරග සිංහල හා දෙමළ මාධ්‍යයන්ගෙන් අඛණ්ඩව පවත්වාගෙන යාමට ද මෙහිදී තීරණය කෙරුණා. රාජ්‍ය අමාත්‍ය විදුර වික්‍රමනායක මහතා ඇතුළු පිරිසක් මෙම සාකච්ඡාවට එක්ව සිටියා.       ", "URL": "https://www.itnnews.lk/2023/10/05/349579/", "Category": "දේශීය පුවත්", "Parent URL": null}