{"Source": "ITN news", "Timestamp": "නොවැම්බර් 11, 2022 11:28", "Headline": "වරාය හා ගුවන්තොටුපොළ තුළ පහසුකම් වැඩිකිරීමට නිමල් සිරිපාලගෙන් උපදෙස් ", "News Content": "මෙරටට පැමිණෙන සංචාරකයින්ට වරාය හා ගුවන්තොටුපොළ තුළ පහසුකම් වැඩිකිරීමට කටයුතු කරන ලෙස අමාත්‍ය නිමල් සිරිපාල  ද සිල්වා මහතා අදාළ අංශවලට උපදෙස්  ලබා දී තිබෙනවා. සංචාරක කර්මාන්තයේ නියැලෙන හෝටල් හිමිකරුවන් හා ඒජන්තවරුන් ලබා දී ඇති තොරතුරුවලට අනුව ඉදිරි මාස කිහිපය තුළ මෙරටට සංචාරකයින් වැඩි සංඛ්‍යාවක් පැමිණීමට නියමිතයි. එම කරුණු සැලකිල්ලට ගනිමින් වරාය හා ගුවන්තොටුපොලතුළ පහසුකම් පුළුල් කිරීමට කටයුතු කරන ලෙසයි අමාත්‍ය නිමල් සිරිපාල ද සිල්වා මහතා නිලධාරීන්ට දැනුම් දී ඇත්තේ. ඒ සදහා සැලසුම් සහගත වැඩපිලිවෙලක් ක්‍රියාත්මක කිරීම සම්බන්ධයෙන් වරාය, ගුවන්තොටුපොල මෙන්ම රේගු හා ආගමන විගමන දෙපාර්තමේන්තු නිලධාරීන් සමග සාකච්ඡාවක් අමාත්‍ය නිමල් සිරිපාල  ද සිල්වා මහතාගේ ප්‍රධානත්වයෙන් පැවැත්වුණා. වසර දෙකහමාරකට පසු නෞකා මගින් මෙරටට විදේශීය සංචාරකයින්ගේ සංඛ්‍යාව ඉහළ යන අතර ඉදිරි මාස දෙක තුළ සංචාරකයින් රැගත් නෞකා අටක් මෙරටට ළගා වීමට නියමිතයි. ලබන වසරේ අප්‍රේල් දක්වා මගී නෞකා දහයක් කොළඹ හා ත්‍රිකුණාමල වරාය වෙත පැමිණීමට නියමිත බවයි වරාය හා ගුවන්සේවා අමාත්‍යාංශය පවසන්නේ. වැඩිවන සංචාරකයින්ගේ රේගු හා ආගමන විගමන සේවා සැපයීම සදහා වරාය හා ගුවන්තොටුපොල තුළ වැඩි කවුළු ප්‍රමාණයක් ස්ථාපිත කිරීමටත්,  තීරුබදු රහිත වෙළෙදසැල්වල සේවා වැඩි කිරීමටත් සනීපාරක්ෂක පහසුකම් පුළුල් කිරීමටත් තිරණය වී තිබෙනවා.     ", "URL": "https://www.itnnews.lk/2023/10/05/445157/", "Category": "දේශීය පුවත්", "Parent URL": null}