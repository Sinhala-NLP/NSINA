{"Source": "ITN news", "Timestamp": "අගෝස්තු 11, 2021 19:13", "Headline": "අප්‍රකට සරල ජීවිතයක් ගත කරන මා දේශපාලනයට එන්නේම නෑ –  විමුක්ති කියයි", "News Content": "ගෞරවනීය සරල සහ අප්‍රකට ජීවිතයක් ගත කරන තමා ශ්‍රී ලංකාවේ දේශපාලනයට පැමිණීමට කිසිදු අදහසක් නැති බව හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මියගේ පුත් වෛද්‍ය විමුක්ති කුමාරතුංග මහතා අවධාරණය කරනවා. පසුගිය දිනවල පළවූ මාධ්‍ය වාර්තා සම්බන්ධයෙන් නිවේදනයක් නිකුත් කරමිනුයි ඒ මහතා මේ බව ප්‍රකාශ කරන්නේ. ප්‍රබල දේශපාලන පවුලක පුතෙකු ශ්‍රී ලංකා දේශපාලන කරලියට පිවිසීම සදහා අවශ්‍ය පසුබිම සකස් කරමින් පවතින බවට පසුගිය දිනවල මාධ්‍ය වාර්තා පළ වුණා. එම වාර්තාවලට තමාගේ කිසිදු සම්බන්ධයක් නොමැති බවට තරයේ ප්‍රකාශ කරන බවයි විමුක්ති කුමාරතුංග මහතා ප්‍රකාශ කරන්නේ. පසුගිය වසර 21 පුරාත් / පශු වෛද්‍යවරයෙකු ලෙස තම වෘත්තියටත්  කැපවී තමන් එක්සත් රාජධානියේ සේවය කරන බවයි ඔහු එම නිවේදනයේ සදහන් කර තිබෙන්නේ. මාතෘ භූමියට ආදරේ කරන තමා අවශ්‍ය අවස්ථාවකදී පෞද්ගලික හැකියාවන් තුළින් අන් අය දැනුවත් කිරීමට  බලාපොරොත්තු වන බවද කුමාරතුංග මහතා වැඩිදුරටත් පවසනවා. එහෙත් ශ්‍රී ලංකාවේ දේශපාලනයේ නිරත වීමට කිසිම අදහසක් නොමැති බව ඉතා පැහැදිලිව ප්‍රකාශ කරන බවයි ඔහු අවධාරණය කරන්නේ. ඒ හේතුවෙන් අනාගතයේ දී තමා ශ්‍රී ලංකාවේ දේශපාලනඥයෙකු ලෙස කටයුතු කිරීමට බලාපොරොත්තු වන බවට පල වන වාර්තා සම්පූර්ණයෙන් බැහැර කරන ලෙස කුමාරතුංග මහතා සියලු ජනතාවගෙන් ඉල්ලා සිටිනවා. ගෞරවනීය සරල සහ අප්‍රකට ජීවිතයක් ගත කිරීමට දැඩි උත්සාහයක් ගන්නා තමාගේ පෞද්ගලිකත්වයට ගරු කරන මෙන් ද විමුක්ති කුමාරතුංග මහතා ශ්‍රී ලංකා මාධ්‍ය වලින් ද  ඉල්ලා සිටිනවා.   ", "URL": "https://www.itnnews.lk/2023/10/05/355857/", "Category": "Breaking News,දේශීය පුවත්", "Parent URL": null}