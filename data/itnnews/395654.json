{"Source": "ITN news", "Timestamp": "பிப்ரவரி 17, 2022 13:46", "Headline": "பொது பயன்பாட்டு ஆணைக்குழு வேண்டாமென கூறினாலும் மின்சாரத்தை துண்டிக்க வேண்டி ஏற்படும்.. மின் பொறியியலாளர்கள் எச்சரிக்கை", "News Content": "எதிர்வரும் நாட்களில் மின்சாரம் துண்டிக்கப்பட தேவையில்லையென பொது பயன்பாட்டு ஆணைக்குழு தெரிவிக்கின்றது. இதற்கு தேவையான ஆலோசனைகள் மின்சார சபைக்கு வழங்கப்பட்டுள்ளதாக அதன் தலைவர் ஜனக ரத்நாயக்க தெரிவிக்கின்றார். எனினும் மின் பொறியியலாளர்களின் சங்கம் இன்று ஊடக சந்திப்பொன்றை நடாத்தி, பொது பயன்பாட்டு ஆணைக்குழு வழங்கியுள்ள ஆலோசனைகள் பிரயோகரீதியற்றவையென தெரிவித்துள்ளது. அத்துடன் மின்பாவனையாளர்கள் சங்கம் இன்று முற்பகல் நடாத்திய ஊடக சந்திப்பில் நாட்டில் நிலவுகின்ற சகல விதமான மின் நெருக்கடிகளுக்கும் மின் பொறியியலாளர்கள் மாபியா பொறுப்பு கூற வேண்டுமென தெரிவித்துள்ளது. கடந்த காலங்களில் பல்வேறு காரணங்களை தெரிவித்து பல சந்தர்ப்பங்களில் மின்சாரத்தை துண்டிக்க மின்சார சபை நடவடிக்கை எடுத்தது. அத்துடன் பதில் பொது முகாமையாளர் ஒருவர் நியமிக்கப்பட்டமைக்கு எதிராக தொழிற்சங்க நடவடிக்கையில் பிரவேசித்த மின் பொறியியலாளர்கள் மின்சாரத்தை துண்டித்தனர். இவ்வாறான சகல நடவடிக்கைகளின் ஊடாகவும் மின் பாவனையாளர்களே பெரிதும் பாதிக்கப்பட்டனர். எரிபொருள் தொடர்பாக மின்சார சபைக்கு காணப்படுகின்ற பிரச்சினைகளை தீர்ப்பதற்கு நிதியமைச்சரும் தேவையான உதவியை வழங்கியிருந்தார். மின்சக்தி அமைச்சும் சகல சந்தர்ப்பங்களிலும் எரிபொருளை வழங்கி தொடர்ச்சியான மின் விநியோகத்தை உறுதி செய்ய சகல பங்களிப்புக்களையும் வழங்கியது. இவ்வாறானதொரு பின்னணியில் மின்சார சபை ஒரு சில பகுதிகளில் இடைக்கிடையே மின்சாரத்தை துண்டித்தது. எதிர்வரும் இரண்டரை மாதங்களுக்குள் மின்சாரம் துண்டிக்கப்படத் தேவையில்லையென பொது பயன்பாட்டு ஆணைக்குழு தெரிவித்த போதிலும் அது பிரயோகரீதியற்றது என மின் பொறியியலாளர்கள் தெரிவிக்கின்றனர். ", "URL": "https://www.itnnews.lk/2023/10/05/395654/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}