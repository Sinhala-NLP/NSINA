{"Source": "ITN news", "Timestamp": "மே 5, 2022 14:16", "Headline": "தொடர்ச்சியாக ஆர்ப்பாட்டங்கள் முன்னெடுப்பு..", "News Content": "கொழும்பு காலி முகத்திடல் பகுதியில் முன்னெடுக்கப்படும் எதிர்ப்பு ஆர்ப்பாட்டங்கள் 27வது நாளாக இன்று தொடர்கின்றது. தொடர்ந்தும் ஆர்ப்பாட்டக்காரர்கள் தங்கியிருந்து தமது எதிர்ப்பை வெளிப்படுத்தி வருகின்றனர். ஜனாதிபதி செயலக நுழைவாயில் பகுதியில் மூடப்பட்டு குறித்த பகுதியில் மேடை அமைக்கப்பட்டு ஆர்ப்பாட்டம் முன்னெடுக்கப்படுகின்றது. அதனை அண்மித்த பகுதியில் கூடாரங்களும் அமைக்கப்பட்டுள்ளன. ஆர்ப்பாட்டக்காரர்கள் குறித்த பகுதியில் ஒன்றிணைந்து தமது எதிர்ப்பை வெளிப்படுத்தி வருகின்றனர். இந்நிலையில் அலரி மாளிகைக்கு முன்பாக இன்று 11வது நாளாக ஆர்ப்பாட்டம் முன்னெடுக்கப்படுகின்றது. காலி வீதியின் மறுபுறத்தில் நடை மருங்கில் இருந்து தொடர்ந்தும் ஆர்ப்பாட்டத்தை அவர்கள் முன்னெடுத்துள்ளனர். குறித்த பகுதியில் கூடாரங்களும் அமைக்கப்பட்டுள்ளது. இந்நிலையில் பாராளுமன்ற அமர்வுகள் இடம்பெறுகின்றமையினால் இன்றும், நாளையும் பாராளுமன்ற வீதி மூடப்பட்டிருக்குமென பொலிஸ் திணைக்களத்தின் தலைமையகம் அறிவித்துள்ளது. பொல்துவ சந்தியிலிருந்து ஜயந்திபுர சந்தி வரையான பகுதியும், ஜயந்திபுர சந்தியிருந்து நியங்ஹேங் சந்தி வரையான வீதி மூடப்பட்டிருக்குமென அறிவிக்கப்பட்டுள்ளது. பாராளுமன்ற வீதியை பயன்படுத்துவதை தவிர்த்துக்கொண்டு மாற்றுவீதிகளை பயன்படுத்துமாறு சாரதிகள் அறிவுறுத்தப்பட்டுள்ளனர்.\nஇந்நிலையில் மாற்று வீதிகளை பயன்படுத்த முடியாத குறித்த பகுதியில் உள்ளவர்கள் மாத்திரம் தமது இருப்பை பயன்படுத்தி குறித்த பகுதிக்கு பயணிக்க முடியுமென பொலிஸார் தெரிவித்துள்ளனர். ", "URL": "https://www.itnnews.lk/2023/10/05/409908/", "Category": "Breaking News,தேசிய செய்திகள்", "Parent URL": null}