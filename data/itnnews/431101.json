{"Source": "ITN news", "Timestamp": "අගෝස්තු 25, 2022 12:59", "Headline": "ආසියා කුසලාන විකාශයේ නිල අයිතිය ITN මාධ්‍ය ජාලයට", "News Content": "ආසියානු කුසලාන ක්‍රිකට් තරගාවලිය අනිද්දා ආරම්භ වනවා. ඒ සඳහා සියලු කටයුතු සූදානම් කෙරෙමින් පවතින බවයි ඩුබායි හි වාර්තා සඳහන් කරන්නේ. මෙම තරගාවලියේ ශ්‍රී ලංකාවේ නිල රූපවාහිනී විකාශන අයිතිය ITN මාධ්‍ය ජාලයට හිමිව  තිබෙනවා. ඒ අනුව වසන්තම් නාලිකාව ඔස්සේ තරගාවලියේ සෑම අවස්ථාවක්ම සජීව ලෙස විකාශය කිරීමටයි ස්වාධීන රූපවාහිනී මාධ්‍ය ජාලය කටයුතු යොදා ඇත්තේ. මෙවර ආසියා කුසලාන ක්‍රිකට් තරගාවලියට ශ්‍රී ලංකාව, ඉන්දියාව, පාකිස්ථානය, බංග්ලාදේශය හා ඇෆ්ගනිස්ථානය තරගවදිනවා. තරගාවලියේ පළමු තරගය පැවැත්වෙන්නේ ශ්‍රීලංකාව හා ඇෆ්ගනිස්ථානය අතරයි.  අනිද්දා පස්වරු 06.30 ට මෙම තරගය ආරම්භ කෙරෙනවා. ලොව පුරා ක්‍රිකට් ලෝලීන්ගේ දැඩි අවධානයට යොමුව ඇති ඉන්දියාව හා පාකිස්ථාන අතර තරගය පැවැත්වෙන්නේ අනිද්දා දිනයේයි.මෙවර තරගාවලියට ශ්‍රී ලංකාව වෙනුවෙන් දසුන් ශානකගේ නායකත්වයෙන් යුත් ප්‍රභල කණ්ඩායමක් මෙවර තරගාවලියට එක් වනවා. කුසල් මෙන්ඩිස් , ධනුෂ්ක ගුණතිලක ,භානුක රාජපක්ෂ, චරිත් අසලංක, දිනේෂ් චන්දිමාල් හා පැතුම් නිශ්ශංක ප්‍රභල පිතිකරුවන්ගේ සංචිතයට ඇතුළත්.  වනිදු හසරංග , මහේෂ් තීක්ෂණ , ප්‍රවීන් ජයවික්‍රම ,ජෙෆ්රි වැන්ඩසේ පන්දු  යවන්නන් ලෙස සංචිතය තුළ ක්‍රියා කරනවා. කෙසේ වුවද පුහුණුවීම් අතරතුර දුෂ්මන්ත චමීර ආබාධයකට ලක්වීම හේතුවෙන් ඔහුට තරගාවලියෙන් ඉවත්වීමට සිදු වුණා. එමෙන්ම කොරෝනා ආසාදනයවීම  හේතුවෙන් ඉන්දීය කණ්ඩායමේ පුහුණුකරුවන රාහුල් ඩ්‍රාවිඩ් ද මෙවර ඉන්දීය කණ්ඩායම සමඟ එක්වන්නේ නැහැ. මෙම ආසියා කුසලාන ක්‍රිකට් තරගාවලියේ සියලු තරග සජීව ලෙස විකාශය කිරීමට ස්වාධීන රූපවාහිනී මාධ්‍ය ජාලය මේ වන විටත් කටයුතු සම්පාදනය කර තිබෙනවා. ඒ අනුව වසන්තම් නාලිකාව ඔස්සේ සියලු තරග විකාශය කිරීමට නියමිතයි. කොළඹින් වී.එච්.එෆ්.10 සහ යූ.එච්.එෆ් 22 ඔස්සේ මෙන්ම පිදුරුතලාගලින්  යූ.එච්.එෆ් 47 හා ගොන්ගලින්  යූ.එච්.එෆ් 28 ඔස්සේ මෙම විකාශන කටයුතු සිදු කෙරෙනවා. එමෙන්ම මිනුවන්ගලින් යූ.එච්.එෆ් 56 , මඩොල්සිමෙන් යූ.එච්.එෆ් 24 , කොකාවිල්වලින් වී.එච්.එෆ්.10 හා යාපනයෙන් යූ.එච්.එෆ් 28 ඔස්සේ සියලු තරග විකාශය කිරීමට සූදානමින් සිටිනවා. මේ වන විටත් වසන්තම් ටී.වී. විකාශන කටයුතු පුළුල් කර තිබෙනවා. කඩිනමින්ම එම විකාශන කටයුතු තවදුරටත් පුළුල් කිරීමේ කටයුතු මේ වන විටත් ආරම්භ කර තිබෙනවා. ඒ අනුව සියලු දෙනාට ආසියා කුසලානය ඉතා පහසුවෙන් හා සුපැහැදිලි ලෙස නැරඹීම සඳහා ස්වාධින රූපවාහිනී මාධ්‍ය ජාලය කටයුතු සම්පාදනය කර තිබෙනවා.   ", "URL": "https://www.itnnews.lk/2023/10/05/431101/", "Category": "Breaking News,ක්‍රිකට්,ක්‍රීඩා", "Parent URL": null}