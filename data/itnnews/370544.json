{"Source": "ITN news", "Timestamp": "ඔක්තෝබර් 20, 2021 12:56", "Headline": "මෙරට එන්නත් දෙකම ලබා ගෙන ඇති සංඛ්‍යාව එක්කෝටි විසි අට ලක්ෂය ඉක්මවයි", "News Content": "මෙරට එන්නත් දෙකම ලබා ගෙන ඇති සංඛ්‍යාව එක්කෝටි විසි අට ලක්ෂය ඉක්මවා තිබෙනවා. කිසියම් හෝ එන්නතක එක් මාත්‍රාවක් හෝ  ලබාගෙන ඇති මෙරට සංඛ්‍යාව එක්කෝටි හතලිස් හත් ලක්ෂ අසූ පන්දහස් එකසිය අසූ නවයක්. එන්නත් මාත්‍රා දෙකම ලබා ගෙන ඇති සංඛ්‍යාව එක්කෝටි විසි අට ලක්ෂ දහ අට දහස් තුන්සිය හැත්තෑ නවයක් පමණ වනවා. ඊයේ දිනයේ පමණක් එන්නත් මාත්‍රා 18,790 ක්  ලබා දී තිබෙනවා. පසුගිය දිනවල කොළඹ දිස්ත්‍රික්කයේ පමණක් වයස අවුරුදු 18- 19 වයස් කාණ්ඩයේ පාසල් දරුවන්  15,000 ක් පමණ එන්නත ලබා ගෙන ඇති බව කොළඹ දිස්ත්‍රික් සෞඛ්‍ය සේවා අධ්‍යක්ෂ විශේෂඥ වෛද්‍ය දිලිප් ලියනගේ මහතා පවසනවා.  පාදුක්ක සෞඛ්‍ය වෛද්‍ය කාර්යාලයේදී ඒ මහතා තවදුරටත් කියා සිටියේ මෙම කිසිදු දරුවකුට සංකූලතාවක් ඇති නොවූ බවයි. කොළඹ දිස්ත්‍රික්කයේ වයස අවුරුදු 18 – 19 කාණ්ඩයේ පසුවන පාසල් සිසුන් ඇතුළු පිරිසකට අදාළ සෞඛ්‍ය වෛද්‍ය නිලධාරී කාර්යාලවලදී ද එන්නත් ලබාදීම ලබන සෙනසුරාදා සිට සිදු කෙරෙනවා. මේ අතර සංජානනීය  ආබාධ සහිත දරුවන් සදහා මෙන්ම කොළඹ දිස්ත්‍රික්කයේ 18 – 19 වයස් කාණ්ඩවල සාමාන්‍ය දරුවන් ඉලක්ක කරමින් ක්‍රියාත්මක වූ එන්නත්කරණ වැඩසටහන සාර්ථක වූ බව ළමා රෝග විෂේඥ වෛද්‍යවරුන් පවසනවා. ", "URL": "https://www.itnnews.lk/2023/10/05/370544/", "Category": "දේශීය පුවත්", "Parent URL": null}