{"Source": "ITN news", "Timestamp": "ජූනි 27, 2022 17:07", "Headline": "ටෝකියෝ නගරයේ විදුලි ඉල්ලුම ඉහළ", "News Content": "ජපානයේ ටෝකියෝ හා තදාසන්න නගරවල වැසියන්ට විදුලිබලය අරපිරිමැස්මෙන් භාවිත කරන ලෙස ජපාන රජය දැනුම් දෙනවා. ජපානය මේ දිනවල මුහුණ දී සිටින උෂ්ණ තරංග හේතුවෙන් විදුලිබලය අඛණ්ඩව ලබාදීමට බාධා පැමිණිය හැකි බවයි රජය නිවේදනය කරන්නේ. අනවශ්‍ය විදුලි පහන් නිවාදමා බලශක්තිය ඉතිරිකර ගැනීමට කටයුතු කරන ලෙස රජය ඉල්ලා සිටිනවා. කෙසේ වුවද අධික උෂ්ණත්වය හේතුවෙන් ඇතිවිය හැකි රෝගී තත්ත්වයක් වළක්වා ගැනීමට වායුසමීකරණ භාවිත කරන ලෙසයි ඔවුන් ඉල්ලා සිටින්නේ. ටෝකියෝ අගනුවර උෂ්ණත්වය සෙල්සියස් අංශක 35 ඉක්මවා ගොස් ඇති අතර ඉසෙසාකි නගරයේ උෂ්ණත්වය සෙල්සියස් අංශ 40 දශම 2 ක් ලෙස සටහන් වනවා. අධික උෂ්ණත්වයත් සමග බලශක්තිය සදහා වන ඉල්ලුම ඉහළ යාම හේතුවෙන් දැනට ටෝකියෝ නගරයේ සිදුකෙරෙන විදුලි උත්පාදනය සියයට 3.4 ක අඩුවක් පවතින බවද සදහන්. එමෙන්ම විදුලි ජනනය ඉහළ දැමීම සදහා අවශ්‍ය සියලු ක්‍රියාමාර්ග මේ වනවිටත් ගෙන ඇති බවයි පෙන්වා දෙන්නේ.       ", "URL": "https://www.itnnews.lk/2023/10/05/419564/", "Category": "ජාත්‍යන්තර පුවත්", "Parent URL": null}