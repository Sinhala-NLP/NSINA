{"Source": "ITN news", "Timestamp": "මාර්තු 30, 2021 17:09", "Headline": "රියදුරුට පහර දුන් පොලිස් කොස්තාපල් රිමාන්ඩ් – මොලේ පරික්ෂා කරන්නත් නියෝගයක්", "News Content": "පන්නිපිටියේදී පොලිස් කොස්තාපල්වරයෙකු රියදුරෙකුට පහරදීමේ සිද්ධියට එම පොලිස් කොස්තාපල්වරයා ලබන පස් වනදා දක්වා රක්ෂිත බන්ධනාගාරගත කිරීමට අධිකරණය නියෝග කළා. සිද්ධියට අදාළ ලොරි රථ රියදුරු ඇප මත මුදා හැරුණා. ඒ වගේම ඔහුගේ රියදුරු බලපත්‍රයත් අත්හිටුවීමටයි අධිකරණය කටයුතු කළේ. පොලිස් කොස්තාපල්වරයෙකු ලොරි රථ රියදුරෙකුට පහර දීමේ සිද්ධිය වාර්තා වුණේ ඊයේ උදෑසන පන්නිපිටිය ප්‍ර දේශයේදීයි. මෙම රියදුරා පදවාගෙන ආ ලොරිය මහරගම පොලිසියේ රථ වාහන අංශයේ ස්ථානාධිපතිවරයාගේ ඇගේ වැදීමෙන් අනතුරක් සිදුවුණා. සිද්ධියෙන් බරපතල තුවාල ලැබූ ස්ථානාධිපතිවරයා කළුබෝවිල රෝහලට ඇතුලත් කෙරුණා. එම අනතුර සිදුවූ අවස්ථාවේයි අදාළ පොලිස් කොස්තාපල්වරයා ලොරි රථ රියදුරුට පහරදීම සිදුකළේ. මහරගම පොලිසියේ රථ වාහන අංශයට අනුයුක්ත ඉස්මයිල් රිෆයිඩීන් නැමති මෙම කොස්තාපල්වරයාගේ වැඩ තහනම් කෙරුණු අතර ඊයේ රාත්‍රියේ ඔහු අත්අඩංගුවට ගැණුනා. සැකකරු අද දින නුගේගොඩ ප්‍රධාන මහේස්ත්‍රාත් වෙත ඉදිරිපත් කිරීමෙන් අනතුරුවයි ඔහු ලබන පස් වනදා දක්වා රක්ෂිත බන්ධනාගාරගත කෙරුණේ. එදින නැවත නඩුව කැදවීමටත් අදාළ කොස්තාපල්වරයාගේ මානසික වෛද්‍ය වාර්තාවක් ඉදිරිපත් කිරීමටත් අධිකරණය නියෝග කළා. පනස් හැවිරිදි මෙම පොලිස් කොස්තාපල්වරයා වසර විසි නවයක සේවා කාලයක් සම්පූර්ණ කළ අයෙක්. තලෙයිමගල් ප්‍රවීන් නැමති ලොරි රථ රියදුරු හපුතලේ ප්‍ර දේශයේ පදිංචිකරුවෙක්.  ඔහු මුදා හැරුණේ රුපියල් ලක්ෂයක ශරීර ඇප මතයි. ", "URL": "https://www.itnnews.lk/2023/10/05/328748/", "Category": "දේශීය පුවත්", "Parent URL": null}