{"Source": "ITN news", "Timestamp": "ඔක්තෝබර් 29, 2022 18:36", "Headline": "ගොවි ජන සේවා මධ්‍යස්ථාන 360ක් සඳහා යූරියා පොහොර සැපයුම අඛණ්ඩව", "News Content": "මහ කන්නයේ ගොවීන්ට අවශ්‍ය යූරියා පොහොර ආනයනය කිරීමෙන් පසු ගොඩබෑමේ කටයුතු ඊයේ ආරම්භ කෙරුණා. එම පොහොර රජයේ පොහොර ගබඩා වෙත තවදුරටත් ලැබෙමින් පවතිනවා. වත්තල හුණුපිටිය කොමර්ෂල් පොහොර සමාගමේ සහ ලංකා පොහොර සංස්ථා ගබඩා තුළ මෙම පොහොර ගබඩා කිරීම සිදු වනවා. එමෙන්ම අදාළ පොහොර රට පුරා බෙදා හැරීමද එම මධ්‍යස්ථාන හරහා සිදු කෙරෙනවා. ගොවි ජන සේවා මධ්‍යස්ථාන 360 ක් සදහා යූරියා පොහොර සැපයුම අඛණ්ඩව සිදුවනවා. මහ කන්නයේ වී හා බඩඉරිගු වගාව ඉලක්ක කරගනිමින් යූරියා මෙට්‍රික්ටොන් දහතුන්දහසක් පළමු අදියර ලෙස ආනයනය කෙරුණා. මේ අතුරින් මෙට්‍ට්‍රික්ටොන් හත්දහස් පන්සියයක් දැනටමත් වී වගාව ආරම්භ කර ඇති අම්පාර, මඩකලපුව හා ත්‍රිකුණාමලය යන දිස්ත්‍රික්වල ගොවීන් වෙත යැවීමට තීරණය කර තිබෙනවා. වී වගාවේ පොහොර යෙදුම් තුනටම අවශ්‍ය මුළු යූරියා පොහොර ප්‍රමාණයම එම ප්‍රදේශවල ගොවීන්ට එකවර ලබාදෙන ලෙසට කෘෂිකර්ම අමාත්‍යවරයා රජයේ පොහොර සමාගම්වලට උපදෙස් දී තිබෙනවා. ජනාධිපති රනිල් වික්‍රමසිංහ මහතාගේ මැදිහත්වීමෙන් යූරියා පොහොර මෙසේ කඩිනමින් ලබාගැනීම සදහා රජය අවශ්‍ය කටයුතු සම්පාදනය කළා.   ", "URL": "https://www.itnnews.lk/2023/10/05/443140/", "Category": "දේශීය පුවත්", "Parent URL": null}