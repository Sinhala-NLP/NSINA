{"Source": "ITN news", "Timestamp": "පෙබරවාරි 7, 2023 20:16", "Headline": "නිදහස් උත්සවයට වියදම් වුණේ රු. ලක්ෂ 111 යි – ජනාධිපති කාර්යාලය", "News Content": "75 වන නිදහස් දින සැමරුම් නිල රාජ්‍ය උත්සවය සඳහා අධ්‍යාපන අමාත්‍යාංශය වැය ශිර්ෂයෙන් මුදල් ලබාගත් බවට පළවන පුවත් සම්පුර්ණයෙන් අසත්‍ය බව ජනාධිපති කාර්යාලය නිවේදනයක් නිකුත් කරමින් අවධාරණය කරනවා. මෙවර නිදහස් උත්සවය සඳහා වැය කර ඇති මුදල  11,130,011 ශත 29ක් වන අතර එය මීට පෙර පැවැත්වු නිදහස් උත්සව සඳහා වැය කළ මුදලට වඩා ඉතාම අඩු මුදලක් බවත් එම නිවේදනයේ සඳහන්. නිදහස් සැමරුම් රාජ්‍ය උත්සවයක් පැවැත්වීම වර්ජනය කිරීමට ජනතාවට බල කළ පටු දේශපාලන ක්‍රියාවලියේ තවත් දිගුවක් ලෙස මෙම සාවද්‍ය තොරතුරු ප්‍රචාරය පෙන්වා දිය හැකි බවයි එම නිවේදනයේ සඳහන් වන්නේ. අසත්‍ය තොරුතුරු තුළින් ජනතාව නොමග යවා රජය කෙරෙහි වෛරයක් ඇති කිරිම සහ දේශපාලන අරමුණු ඉටු කර ගැනීම මෙහි බලාපොරොත්තුව විය හැකි බවයි ජනාධිපති කාර්යාලය පෙන්වා දෙන්නේ. සම්භාවනීය අමුත්තන් 3200ක් සහ ත්‍රිවිධ හමුදාව සහ පොලිසිය 6670ක් ඇතුලු අති විශාල පිරිසක් සහභාගී වු උත්සවයක සෞඛ්‍යාරක්ෂිත බව තහවුරු කිරිමේ පියවරක් ලෙස ජංගම වැසිකිළි පහසුකම් සැපයීම වෙනුවෙන් වැය බරක් දැරීම අනවශ්‍ය වියදමක් නොවන බව ජනාධිපති කාර්යාලය නිකුත් කල නිවේදනයේ සඳහන්. මෙම උත්සවය සදහා අධ්‍යාපනය වෙනුවෙන් වෙන් කළ මුදලේ රුපියල් මිලියන 5.8ක් වැය කර ඇති බවට පළ වන පුවත් ද එම කාර්යාලය මුලුමනින්ම ප්‍රතික්ෂේප කරනවා. උත්සවය සඳහා වන මූලික වියදමක් අධ්‍යාපන අමාත්‍යාංශය විසින් ඇස්තමේන්තු ගත කර තිබුණ ද එම කිසිදු මුදලක් වැය කර නැති බව නිවේදනයේ දැක්වෙනවා. අර්බුද වලින් මිදී ශ්‍රී ලංකා අභිමානය යළි අත්පත් කර ගන්නට ඇති සුදානම පිළිබඳ පණිවුඩය ලෝකය හමුවේ තැබීමට නිදහස් උත්සවය අවස්ථාවක් වු බවයි ජනාධිපති කාර්යාලය නිකුත් කල නිවේදනයේ වැඩිදුරටත් සඳහන් වන්නේ.     ", "URL": "https://www.itnnews.lk/2023/10/05/459855/", "Category": "Breaking News,දේශීය පුවත්", "Parent URL": null}