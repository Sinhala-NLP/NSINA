{"Source": "ITN news", "Timestamp": "මාර්තු 25, 2023 05:01", "Headline": "ශ්‍රී ලංකා නවසීලන්ත එක්දින ක්‍රිකට් තරඟාවලියේ පළමු දිනය අදයි", "News Content": "සංචාරක ශ්‍රී ලංකා කණ්ඩායම හා නවසීලන්තය අතර තරඟ 3 කින් සමන්විත එක්දින ක්‍රිකට් තරඟාවලිය අද ආරම්භ වනවා. මෙම තරඟාවලිය ශ්‍රී ලංකා කණ්ඩායමට ලෝක කුසලානයට ඉදිරිපත් වීම සඳහා තීරණාත්මක ලෙස බලපාන බවයි ක්‍රිකට් විචාරකයන් පෙන්වා දෙන්නේ. මෙම තරඟ 3 ම ජයගතහොත් ශ්‍රී ලංකාවට ලෝක කුසලාන එක්දින ක්‍රිකට් තරඟාවලියට එක්වීමට සෘජුවම සුදුසුකම් ලබනවා. ප්‍රසාද ලකුණු සටහනේ ශ්‍රී ලංකාවට දසවන ස්ථානයේ පසුවන අතර දකුණු අප්‍රිකාව රැඳී සිටින්නේ නව වන ස්ථානයේයි. එමෙන්ම ලෝක කුසලානයට සුදුසුකම් ලබාගැනීම සඳහා දකුණු අප්‍රිකාවට ඔවුන් සහභාගී වන නෙදර්ලන්ත තරගාවලියද තීරණාත්මක බව ක්‍රිකට් විචාරකයන් සඳහන් කරනවා. මේ අතර අද තරඟයට ඇන්ජලෝ මැතිව්ස් සහ නුවනිදු ප්‍රනාන්දු එක්වීමට නියමිත බවයි නවසීලන්තයෙන් ලැබෙන වාර්තා පෙන්වා දෙන්නේ. එසේ වුවහොත් මැතිව්ස්ට වසර දෙකකට පසු එක්දින ක්‍රිකට් තරඟයකදී ශ්‍රී ලංකාව වෙනුවෙන් තරඟ කිරීමේ අවස්ථාවයි උදාවන්නේ. ", "URL": "https://www.itnnews.lk/2023/10/05/470729/", "Category": "ක්‍රිකට්,ක්‍රීඩා", "Parent URL": null}