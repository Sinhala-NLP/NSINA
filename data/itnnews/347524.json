{"Source": "ITN news", "Timestamp": "ජූලි 7, 2021 10:19", "Headline": "ඊයේ දිනය තුළ කොවිඩ් ආසාදිතයින් 934ක් – වැඩිම පිරිස කොළඹ දිස්ත්‍රික්කයෙන්", "News Content": "කොරෝනාවට ගොදුරු වුණු 934 දෙනෙක් ඊයේ (06) දවසෙත් අපේ රටෙන් හමුවුණා. පසුගිය දින දෙකේ ආසාදිතයින් අඩු වශයෙන් වාර්තා වුණත් අවදානම ඒ විදිහටම පවතිනවා කියලයි සෞඛ්‍ය අංශ අවධාරණය කරන්නේ. ඊයේ දිනයේ මෙරටින් හදුනාගත් කොරෝනා ආසාදිතයින් 934 දෙනා අතුරින් 15 දෙනෙකු විදේශගතව සිට පැමිණි පුද්ගලයින් වනවා. සෙසු ආසාදිතයින් අතරින් වැඩිම පිරිස වාර්තා වී ඇත්තේ කොළඹ දිස්ත්‍රික්කයෙන්. එම සංඛ්‍යාව 201 ක්. ගම්පහින් ආසාදිතයින් 160 ක්. කළුතරින් ආසාදිතයින් 102 ක්. කෑගල්ලෙන් ආසාදිතයින් 64 ක් හා කුරුණෑගලින් ආසාදිතයින් 39 ක් ඊයේ හදුනාගත් පිරිසට ඇතුළත්. ඒ අනුව මේ දක්වා මෙරටින් වාර්තා වී ඇති සමස්ත කොරෝනා ආසාදිතයින් සංඛ්‍යාව දෙලක්ෂ හැට හත් දහස් හාරසිය තිස් තුනක් වනවා. ඒ අතුරින් 27506 දෙනෙක් තවදුරටත් රෝහල්ගතව ප්‍රතිකාර ලබනවා. ඊයේ දිනයේ සුවය ලබා පිටව ගිය 1717 දෙනාත් සමගින් මේ දක්වා මෙරට සුවය ලැබූ සමස්ත කොරෝනා ආසාදිතයින් සංඛ්‍යාව දෙලක්ෂ තිස් හය දහස් හයසිය පනස් නවයක් වනවා. කොරෝනා මරණ 3268 ක් සිදුව ඇති බවයි සෞඛ්‍ය අංශ පෙන්වා දෙන්නේ. වයිරසයේ ව්‍යාප්තිය ප්‍රබල බැවින් ජනතාව දැඩි අවධානයෙන් හා සෞඛ්‍ය මාර්ගෝපදේශ පිළිපදිමින් කටයුතු කිරීම අත්‍යවශ්‍ය වන බව සෞඛ්‍ය බලධාරීන් අවධාරණය කරනවා.    ", "URL": "https://www.itnnews.lk/2023/10/05/347524/", "Category": "Breaking News,දේශීය පුවත්", "Parent URL": null}