{"Source": "ITN news", "Timestamp": "මැයි 8, 2021 15:27", "Headline": "පවුලේ ආරවුල් මධ්‍යයේ මිසිසුලු කුමරු මිලියන 11ක ජනතාවකගේ සුලූ රජු වෙයි", "News Content": "දකුණු අප්‍රිකාවේ දිවංගත සුලූ රජුගේ වැඩිමහල් පුත් ගුඩ්විල් ස්වේලිතිනි සිංහාසනයට ලෙස තෝරාගෙන ඇත්තේ පවුල් ආරවුලක් මධ්‍යයේ යි. 46 හැවිරිදි මිසිසුලු කුමරු නම් කරනු ලැබුවේ පසුගිය සතියේ අනපේක්ෂිත ලෙස මියගිය ඔහුගේ මව වන සුලූ රැජින මැන්ට්ෆොම්බි ඩලමිනි-සුලූගේ අභිමතය පරිදි යි. කැමැත්ත ප්‍රකාශයට පත්කරන විට පවුලේ සමහර සාමාජිකයන් අප්‍රසාදය පළ කර තිබෙනවා. මිසිසුලු කුමරුට සන්නද්ධ ආරක්ෂා සහිතව රැස්වීමෙන් ඉවතට ගෙන යාමට සිදු වුණා‍. කැමැත්ත ප්‍රකාශයට පත්කරීම සිකුරාදා සවස ක්වාකැන්ග්ලමන්කෙන්ගේ රාජකීය මාළිගාවේදී සිදු වූ අතර එය රූපවාහිනියෙන් විකාශය කෙරුණා. දකුණු අප්‍රිකාවේ සන්ඩේ ටයිම්ස් වාර්තා කරන්නේ නව නායකයාගේ සහෝදරයා වන තෝකෝසානි කුමරු මිසිසුලු කුමරු උරුමක්කාරයා ලෙස පිළිගැනීම පිළිබඳව ප්‍රශ්න කිරීමට නැගී සිටි බවයි. ඔහු වෙනත් ඥාතීන් බැන වැදුණු බව වාර්තා වනවා. වයස අවුරුදු 72 දී දියවැඩියාව ආශ්‍රිත සංකූලතා හේතුවෙන් මියගිය ස්වේලිතිනි රජුට භාර්යාවන් හය දෙනෙකු සහ දරුවන් 26 ක් පමණ සිටිනවා. නමුත් ඔහු තම අනුප්‍රාප්තිකයා ලෙස ඩලමිනි-සුලූ රැජින තෝරා ගත්තේ රාජකීය ලේ ඇති එකම බිරිඳ නිසායි. සිංහාසනයට පත් නව රජුගේ මව වන 65 හැවිරිදි රැජිනගේ මරණය සම්බන්ධයෙන් බල අරගලයක් ආරම්භ කර තිබෙනවා. ඇය වස පානය කර ඇති බවට පැතිර යන කටකතා රාජකීය පවුල විසින් ප්‍රතික්ෂේප කර තිබෙනවා. රැජිනගේ මරණයට හේතුව මෙතෙක් ප්‍රකාශයට පත් කර නැහැ. මිසිසුලු කුමරු මිලියන 11 ක පමණ ජනතාවක් සිටින සුලූ ජාතියට නායකත්වය දෙනු ඇතැයි අපේක්ෂා කෙරෙනවා. ", "URL": "https://www.itnnews.lk/2023/10/05/335899/", "Category": "Breaking News", "Parent URL": null}