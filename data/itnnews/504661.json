{"Source": "ITN news", "Timestamp": "අගෝස්තු 2, 2023 09:55", "Headline": "යුරෝපා රටවල් තම පුරවැසියන් නයිජර් රාජ්‍යයෙන් ඉවත් කර ගැනීම අරඹයි", "News Content": "නයිජර් රාජ්‍යයෙන් ප්‍රංශය ඇතුලු යුරෝපා රටවල් තම පුරවැසයන් ඉවත් කර ගැනීම ආරම්භ කර තිබෙනවා. පසුගිය සතියේදී කුමන්ත්‍රණයක් මගින්  එරට පාලන බලය අත්පත් කර ගැනීමට හමුදාව කටයුතු කළා. ජනාධිපතිවරයා හමුදා භාරයේ පසුවන අතර රට යළි ප්‍රජාතන්ත්‍රවාදී ප්‍රවාහයට එක් කරන ලෙසයි ජාත්‍යන්තර ප්‍රජාවගෙන් බලපෑම් එල්ල වන්නේ. කෙසේ වුවද ඊයේ දිනයේදී හමුදාවට පක්ෂපාත ජනතාව ප්‍රංශ තානාපති කාර්යාලය ඉදිරිපිටට රැස් වී උද්ඝෝෂණයක් පැවැත්වීමත් සමඟ තම පුරවැසියන් එරටින් ඉවත් කර ගැනීම ප්‍රංශය ආරම්භ කළා. එමෙන්ම අනෙකුත් යුරෝපීය රටවල් ද තම පුරවැසියන් එරටින් ඉවත් කර ගැනීමට මේ වන විට කටයුතු කරමින් සිටිනවා. අසල්වැසි රාජ්‍යයන් වන බුර්කිනා පාසෝ හා මාලි යන රාජ්‍යයන් ද අධිරාජ්‍යවාදී සමයේදී ප්‍රංශයට යටත්ව පැවති අතර පසුගිය කාලයේදී හමුදා කුමන්ත්‍රණ මගින් බලය අත්පත් කරගත්තා. එම රාජ්‍යයන් මේ වන විට රුසියාවට පක්ෂපාතව කටයුතු කරන අතර නයිජර් රාජ්‍යය ද රුසියාවේ සහාය ලබා ගනු ඇති බවටයි  මත පළ වන්නේ.   ", "URL": "https://www.itnnews.lk/2023/10/05/504661/", "Category": "Breaking News,ජාත්‍යන්තර පුවත්", "Parent URL": null}