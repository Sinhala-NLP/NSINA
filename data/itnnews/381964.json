{"Source": "ITN news", "Timestamp": "දෙසැම්බර් 10, 2021 12:04", "Headline": "ප්‍රවීණ චිත්‍රපට අධ්‍යක්ෂ සුනිල් සෝම පීරිස් අභාවප්‍රාප්ත වෙයි", "News Content": "චිත්‍රපට 54 කට අධික සංඛ්‍යාවක් අධ්‍යක්ෂණය කළ ප්‍රවීණ චිත්‍රපට අධ්‍යක්ෂ සුනිල් සෝම පීරිස් මහතා අභාවප්‍රාප්ත වී තිබෙනවා. ඔහු සමග අවසන් රූපවාහිනි සම්මුඛ සාකච්ඡාව සිදු කළේ ස්වාධීන රූපවාහිනි ප්‍රවෘත්ති අංශයේ අපියි. පසුගිය ජනවාරි 10 වනදා එම පිළිසදර අමතක නැති මතක තුළින් ප්‍රේක්ෂක ඔබ වෙත ගෙන ඒමට කටයුතු කළා ඔබට මතක ඇති. ප්‍රවීණ චිත්‍රපට අධ්‍යක්ෂ සුනිල් සෝම පීරිස් මහතා අද පෙරවරුවේ අභාවප්‍රාප්ත වන විට 73 වන වියේ පසුවුණා. මහරගම බුවනකබාහු විද්‍යාලයෙන් අධ්‍යාපනය හැදෑරූ ඒ මහතා කලාවට ඇති ආදරය නිසාම නූර්ති,  නාඩගම් හා සාම්ප්‍රදායික නාට්‍ය ශිල්පය පිළිබදව හදාරා තිබෙනවා. කෙසේ වෙතත් තම අරමුණ වූයේ කෙසේ හෝ චිත්‍රපටයක් අධ්‍යක්ෂණය කිරීම බවයි අමතක නැති මතක වැඩසටහන ඔස්සේ එදා ඔහු අපට ප්‍රකාශ කළේ. එම සිහිනය සැබෑ වන්නේ ප්‍රවීණ චිත්‍රපට අධ්‍යක්‍ෂ යසපාලිත නානායක්කාරයන් ඔහුට හමුවීමත් සමගයි.  ඔහු යටතේ චිත්‍රපට 13 ක සහාය අධ්‍යක්‍ෂවරයා ලෙස කටයුතු කිරීමට සුනිල් සෝම පීරිස් කලාකරුවාණන්ට හැකිවුණා. ජය අපටයි,  මමයි රජා,  රජවැඩ කාරයෝ,  ඔබටයි ප්‍රියේ ආදරේ,  වැඩ බැරි ටාසන් ඇතුලු චිත්‍රපට 54 කට අධික සංඛ්‍යාවක් ඔහු අධ්‍යක්‍ෂණය කර තිබෙනවා. රෝගාතුරව සිටියදී පවා ඔහු සිත රැදී තිබුණේ කෙසේ හෝ තවත් චිත්‍රපටයක් නිර්මාණය කිරීමේ අපේක්ෂාවයි. අභාවප්‍රාප්ත ප්‍රවීණ චිත්‍රපට අධ්‍යක්ෂ සුනිල් සෝම පීරිස් කලාකරුවානන්ගේ දේහය පිළිබද අවසන් කටයුතු ලබන ඉරිදා පස්වරුවේ මහරගම ගොඩිගමුව පොදු සුසාන භූමියේදී සිදුකිරීමට නියමිතයි. මෙරට සිනමා ක්ෂේත්‍රයට අනුපමේය මෙහෙවරක් ඉටුකළ සුනිල් සෝම පීරිස් නම් විශිෂ්ට නිර්මාණ ශිල්පියාණෙනි ඔබට සුබ ගමන්.   ", "URL": "https://www.itnnews.lk/2023/10/05/381964/", "Category": "දේශීය පුවත්", "Parent URL": null}