{"Source": "ITN news", "Timestamp": "පෙබරවාරි 4, 2022 17:48", "Headline": "යොවුන් ලෝක කුසලාන ක්‍රිකට් තරගාවලියේ අවසන් මහා තරගය හෙට", "News Content": "වයස අවුරුදු 19න් පහළ ලෝක කුසලාන ක්‍රිකට් තරගාවලියේ අවසන් මහා තරගය හෙට පැවැත්වෙනවා. ඉන්දීය යොවුන් කණ්ඩායම හා එංගලන්ත යොවුන් කණ්ඩායම අතර පැවැත්වෙන මෙම තරගයේ වැඩි වාසි ඉන්දීය කණ්ඩායම හිමිකර ගනු ඇති බවට විචාරකයන් විශ්වාසය පළකරනවා. මේ අතර පාකිස්ථානය හා ශ්‍රී ලංකා කණ්ඩායම්  අතර ඊයේ පැවති තරගාවලියේ පස්වන ස්ථානය සදහා වූ තරගය ජය ගැනීමට පාකිස්ථාන කණ්ඩායම සමත්වුණා. ප්‍රථමයෙන් පන්දුවට පහරදුන් පාකිස්ථාන යොවුන් ක්‍රිඩකයන් නියමිත පන්දුවාර  50 අවසානයේ කඩුළු 3ක් පමණක් දැවී ලකුණු 365ක් රැස් කළා. හසිබුල්ලා ඛාන් හා කසීම් අක්‍රම් පාකිස්ථානය වෙනුවෙන් ශතක ලබා ගත්තා. පිළිතුරු ඉනිම ක්‍රිඩා කළ ශ්‍රී ලංකා යොවුන් පිළ සියලු දෙනා දැවී රැස්කළේ ලකුණු 127 ක් පමණයි. ඒ අනුව ලකුණු 238කින් තරගය ජය ගනිමින් පාකිස්ථානය තරගාවලියේ පස්වන ස්ථානය දිනා ගැනීමට සමත්වුණා. කෙසේවුවත් මෙම තරගාවලියේදී ශ්‍රී ලංකා කණ්ඩායමේ නායක දුනිත් වෙල්ලාලගේ දැක්වූ දක්ෂතා ක්‍රිකට් විචාරකයන්ගේ ඇගයීමට ලක්වුණා. දුනිත් තරගාවලිය තුළ ලකුණු 264ක් රැස් කර ගත් අතර පන්දු යැවීමේදී කඩුළු 17ක් දවා ගැනීමට ද සමත් වුණා.       ", "URL": "https://www.itnnews.lk/2023/10/05/393245/", "Category": "ක්‍රීඩා,දේශීය පුවත්", "Parent URL": null}