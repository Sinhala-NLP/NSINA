{"Source": "ITN news", "Timestamp": "සැප්තැම්බර් 8, 2021 12:22", "Headline": "එන්නත්කරණ ඉලක්ක සපුරා ගත් පසු පනවා ඇති සංචරණ සීමා ඉවත් කරන බව ඇමති ප්‍රසන්න කියයි", "News Content": "එන්නත්කරණ ඉලක්ක සපුරා ගත් පසු දැනට පනවා ඇති සංචරණ සීමා ඉවත් කරන බව ඇමති ප්‍රසන්න රණතුංග මහතා පවසනවා.අමාත්‍යවරයා රුසියා මාධ්‍යවේදීන් හමුවේ මේ බව කියා සිටියා. අප රට තුළ සංචාරක කර්මාන්තය ප්‍රවර්ධනය කිරීම සඳහා විශේෂ වැඩපිළිවෙළක් මේ දිනවල රුසියාවේ ක්‍රියාත්මක කෙරෙනවා. මේ වැඩපිළිවෙළේ පළමු පියවර ලෙසයි ඇමතිවරයා රුසියා මාධ්‍යවේදීන් මුණ ගැසුනේ. සංචාරක සංවර්ධන අධිකාරිය සංචාරක ප්‍රවර්ධන වැඩසටහන ක්‍රියාත්මක කරනවා. ඒ අනුව රුසියාවේ පැවති මාධ්‍ය හමුවට අමතරව අමාත්‍යවරයා සංචාරක නියෝජිතයන්  හමුවීමටද සැලසුම් කර තිබෙනවා. එමෙන්ම මෙරට සංචාරක ස්ථානවල ඡායාරූප ප්‍රදර්ශනයක් ඇතුළු වැඩසටහන් කිහිපයක් රුසියාවේදී ක්‍රියාත්මක කෙරෙනවා. වයස අවුරුදු 30 ට වැඩි ශ්‍රී ලාංකිකයන්ගෙන් 90%කට පමණ කොරෝනා පළමු එන්නත් මාත්‍රාව ලබා දී ඇති අතර එහි දෙවන එන්නත් මාත්‍රාව 60%කට පමණ ලබා දී ඇති බවයි ප්‍රසන්න රණතුංග මහතා මාධ්‍යවේදීන් හමුවේ ප්‍රකාශ කළේ. මෙරට ජනතාවගේ මෙන්ම සංචාරකයන්ගේ සෞඛ්‍යාරක්ෂාව සඳහා රජය පියවර රැසක් ගෙන ඇති බව ද මෙහිදී ප්‍රකාශ කෙරුණා. මේ අතර අමාත්‍යවරයා රුසියා සංචාරක නියෝජිතයන් හා මෙරට සංචාරක නියෝජිතයන් අතර හමුවකටද එක් වුණා.   ", "URL": "https://www.itnnews.lk/2023/10/05/361039/", "Category": "දේශීය පුවත්", "Parent URL": null}