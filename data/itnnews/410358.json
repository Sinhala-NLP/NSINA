{"Source": "ITN news", "Timestamp": "මැයි 8, 2022 19:29", "Headline": "නීතිඥ සංගමයෙන් යෝජනාවලියක්", "News Content": "සර්ව පාක්ෂික ආණ්ඩුවකට සහය පළකිරීම පිළිබද තීරණය කරන්නේ ජනාධිපතිතුමා සහ නීතීඥ සංගමය සිදුකරන සාකච්ඡාවලින් පසු ජනාධිපතිතුමා දක්වන ප්‍රතිචාරය අනුව බව විපක්ෂ නායක සජිත් ප්‍රේමදාස මහතා පවසනවා. නීතීඥ සංගමයේ සහ සමගි ජනබලවේගයේ නියෝජිතයින් අතර පැවැති සාකච්ඡාවකින් අනතුරුව මාධ්‍ය වෙත අදහස් දක්වමිනුයි විපක්ෂ නායකවරයා මේ බව ප්‍රකාශ කළේ. පාර්ලිමේන්තුවේ ස්වාධීන වූ පක්ෂ එකොළහේ නියෝජිතයින් ද අද පෙරවරුවේ නීතීඥ සංගමයේ නිලධාරීන් හමුවුණා. මේ අතර වත්මන් අර්බුදය විසදීමට ශ්‍රී ලංකා නිතීඥ සංගමයේ යෝජනා පදනම් කරගත් ජාතික වැඩපිළිවෙලකට සහය ලබාදීමට සූදානම් බව සමගි ජනබලවේගය ඊයේ ප්‍රකාශ කළා. එම යෝජනාවලිය පිළිබද සාකච්ඡා කිරීම සදහායි සමගි ජනබලවේගය අද පෙරවරුවේ ශ්‍රී ලංකා නීතීඥ සංගමයේ නියෝජිතයින් හමුවුණේ. ජනාධිපතිතුමා සහ නීතීඥ සංගමය අතර අද පෙරවරුවේ සාකච්ඡාවක් පැවැති බව ද වාර්තා වනවා. ", "URL": "https://www.itnnews.lk/2023/10/05/410358/", "Category": "දේශීය පුවත්", "Parent URL": null}