{"Source": "ITN news", "Timestamp": "ஜூன் 1, 2021 12:43", "Headline": "முன்பள்ளி ஆசிரியர்களுக்கு இன்று முதல் இரண்டாயிரத்து 500 ரூபா கொடுப்பனவு..", "News Content": "இன்று முதல் அமுலுக்கு வரும் வகையில் முன்பள்ளி ஆசிரியர்களுக்கு இரண்டாயிரத்து 500 ரூபா மாதாந்த கொடுப்பனவை வழங்க அமைச்சரவை அங்கீகாரம் வழங்கியது. ஏற்றுமதி இறக்குமதி சட்டமூலத்தின் கீழ் வெளியிடப்படும் சட்டவிதிக்கோவைகளை பாராளுமன்றத்தின் அங்கீகாரத்திற்காக முன்வைக்கவும்; அமைச்சரவையின் அங்கீகாரம் கிடைத்ததாக அமைச்சர் கெஹலிய ரம்புக்வெல்ல அமைச்சரவை தீர்மானங்களை அறிவிக்கும் ஊடக சந்திப்பில் தெரிவித்தார். “ஜனாதிபதியும் அரசாங்கமும் பல தீர்மானங்களை எடுத்துள்ளது. நாட்டின் நலன்கருதியே இவை எடுக்கப்பட்டுள்ளன. காபன் உரப்பயன்பாட்டை முன்னெடுக்கும் நடவடிக்கையின் முதற்கட்டமாக ஏற்றுமதி இறக்குமதி சட்டமூலத்தை மறுசீரமைக்க திட்டமிடப்பட்டுள்ளது. ஒரு சில சிக்கல்கள் இதன்போது ஏற்படலாம். அதேபோன்று பெரும்போகத்திற்கு தேவையான காபன் உரத்தை இறக்குமதி செய்யவும் எதிர்பார்க்கப்பட்டுள்ளது.” அமைச்சர் உதய கம்மன்பிலவும் இங்கு கருத்து தெரிவித்தார். “முன்பள்ளி ஆசிரியர்களுக்கு தற்போது மாதாந்தம் 250 ரூபா கொடுப்பனவே வழங்கப்படுகிறது. அவர்களுக்கு உரிய பயிற்சியை வழங்குவதற்கும் தகைமை பெற்றுள்ள முன்பள்ளி ஆசிரியர்களுக்கு இன்று ஆரம்பமாகின்ற புதிய மாதம் முதல் மாதாந்தம் 2 ஆயிரம் ரூபா கொடுப்பனவையும் வழங்க தீர்மானிக்கப்பட்டுள்ளது. இதற்கமைய முதற்கட்டமாக 25 ஆயிரம் முன்பள்ளி ஆசிரியர்களுக்கென இக்கொடுப்பனவை வழங்க கல்வி அமைச்சரினால் முன்வைக்கப்பட்ட யோசனைக்கு அமைச்சரவை அங்கீகாரம் வழங்கியது.” ", "URL": "https://www.itnnews.lk/2023/10/05/340078/", "Category": "Breaking News,அண்மைய செய்திகள்", "Parent URL": null}