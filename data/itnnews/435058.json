{"Source": "ITN news", "Timestamp": "සැප්තැම්බර් 15, 2022 10:12", "Headline": "කේරල ගංජා සමඟ අත්අඩංගුවට ගැනුණ සැකකරුවන් 10 දෙනා පොලිස් මත්ද්‍රව්‍ය නාශක කාර්යාංශයට භාර දෙයි", "News Content": "රුපියල් ලක්ෂ 1300 කට අධික වටිනාකමින් යුත් කේරල ගංජා සමග නාවික හමුදා අත්අඩංගුවට ගැනුණ සැකකරුවන් දස දෙනා පොලිස් මත්ද්‍රව්‍ය නාශක කාර්යාංශයට භාරදී තිබෙනවා. නාවික හමුදාව සිදු කළ විශේෂ මෙහෙයුමකදී ඉන්දීය ධීවරයින් 5 දෙනෙකු සමග කේරල ගංජා කිලෝග්‍රෑම් 434 ක් සහිත යාත්‍රාවක් අත්අඩංගුවට ගනු ලැබුවේ පුත්තලම කුදිරමලේ තුඩුවට ඔබ්බෙන් වූ මුහුදු තීරයේදීයී. මෙම ජාවාරමට සම්බන්ධ ශ්‍රී ලාංකික ධීවරයින්  5 දෙනෙකු ද අත්අඩංගුවට ගනු ලැබුවා. ඇසුරුම් 9 ක සූක්ෂම ලෙස අසුරා මෙම කේරල ගංජා තොගය මෙරටට රැගෙන එමින් තිබූ බවයි නාවික හමුදාව සදහන් කළේ. නාවික හමුදාවේ සුරක්ෂා නෞකාව මෙම මෙහෙයුමට එක් වූ අතර වෙරළාරක්ෂක දෙපාර්තමේන්තු නිලධාරීන්ගේ සහාය ද  ඊට ලැබී තිබුණා. ඉදිරි විමර්ශන සදහා සැකකරුවන් කල්පිටිය පොලිසිය හරහා පොලිස් මත්ද්‍රව්‍ය නාශක කාර්යාංශයට භාරදීමටයි කටයුතු කෙරුණේ.       ", "URL": "https://www.itnnews.lk/2023/10/05/435058/", "Category": "දේශීය පුවත්", "Parent URL": null}