{"Source": "ITN news", "Timestamp": "අගෝස්තු 18, 2021 13:30", "Headline": "නවසීලන්තයෙන් වාර්තා වූ ආසාදිතයාට වැළඳී ඇත්තේ ඩෙල්ටා බව තහවුරු වෙයි", "News Content": "මාස 6කට පසුව නවසීලන්තයෙන් වාර්තා වූ කොරෝනා ආසාදිතයාට වැළඳි ඇත්තේ  ඩෙල්ටා ප්‍රහේදය බව තහවුරු වී තිබෙනවා. නවසීලන්තයේ විශාලතම නගරය වන ඔක්ලන්ඩ් නගරයෙන් මෙම කොරෝනා අසාදිතයා හඳුනාගත්තේ ඊයේ දිනයේදීයි. එම පුද්ගලයා 58 හැවිරිදි අයෙක් වන අතර ඔහු ප්‍රතිකාර ලබන රෝහලේ හෙදියකට ද කොරෝනා වයිරසය ආසාදනය වීමත් සමඟ එම රෝහලේ තවත් පිරිසකට වයිරසය ආසාදනය වී ඇති බවට තහවුරු වී තිබෙනවා. ඒ අනුව නවසීලන්තයෙන් ඊයේ දිනයේ පමණක් නව ආසාදිතයින් 10 දෙනෙකු වාර්තා වී තිබෙනවා. ඔවුන් සියළුදෙනාට කොරෝනා වයිරසයේ ඩෙල්ටා ප්‍රභේදය වැළඳී ඇති බවයි විදෙස් මාධ්‍ය වාර්තා කරන්නේ.   අසල්වැසි රට වන ඔස්ට්‍රෙලියාවෙන් මෙම වයිරසය තම රටට පැමිණ ඇති බවටයි නවසීලන්ත සෞඛ්‍ය අංශ සොයාගෙන ඇත්තේ. කෙසේවෙතත් නවසීලන්ත අග්‍රාමාත්‍ය ජසින්ඩා ආර්ඩන් හදිසි මාධ්‍ය හමුවක් කැඳවමින් දින 3 ක කාලයක් සඳහා නවසීලන්තය වසා දැමීමටයි පියවර ගත් බව ඊයේ ප්‍රකාශ කළා.       ", "URL": "https://www.itnnews.lk/2023/10/05/356876/", "Category": "ජාත්‍යන්තර පුවත්", "Parent URL": null}