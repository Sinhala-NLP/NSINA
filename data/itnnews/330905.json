{"Source": "ITN news", "Timestamp": "අප්‍රේල් 9, 2021 17:08", "Headline": "එඩින්බරෝහි ආදිපාදවරයා වන පිලිප් කුමරු අභාවප්‍රප්ත වෙයි", "News Content": "දෙවන එලිසබෙත් රැජිනගේ ස්වාමිපුරුෂයා වන එඩින්බරෝ හි ආදිපාද පිලිප් කුමරු මියගොස් ඇති බව බකිංහැම් මාලිගය නිවේදනය කරයි. මියයන විට ඔහු 99 වන වියේ පසු වුණා. එඩින්බරෝහි ආදිපාදවරයා ලෙස සැලකෙන පිලිප් කුමරු අද උදෑසන බ්‍රිතාන්‍ය රජපවුලට අයත් වින්සර් මාලිගය තුලදී සැනසිලිදායක මරණයක් හිමිකර ගත් බවයි නිවේදනයක් නිකුත් කරමින් බකින්හැම් මාලිගාව දැනුම් දී තිබෙන්නේ. පිලිප් කුමරු 1947 වසරේ දී දෙවන එළිසබෙත් රැජිණ සමග විවාහ වුණා. ඒ ඇය බ්‍රිතාන්‍යයේ කිරුළ හිමිකරගෙන වසර 5කට පසුවයි. ඔවුන් දෙදෙනා වසර 73ක අතිශය සාර්ථක විවාහ ජීවිතයක් ගත කළා. ඔවුන් හට දරුවන් සිව් දෙනෙක් සහ මුණුබුරු මිනිබිරියන් 8 දෙනෙක් මෙන්ම මී මුණුබුරු මිනිබිරියන් 10 දෙනෙකුගේ දරු සුරතල් බැලීමට හැකියාව ලැබුණා. රාජකීය සම්භවයක් හිමි පිලිප් කුමරු 1921 ජුනි මස 10 වනදින ග්‍රීසියේ කොෆු දිවයිනේ උපත ලැබුවා. බ්‍රිතාන්‍ය රජ කිරුළ දීර්ඝ කළක් දැරූ රැජිණගේ ස්වාමිපුරුෂයා ලෙස පිලිප් කුමරු රාජකීය හමු විසිදෙදහසකට ආසන්න සංඛ්‍යාවක් සම්පූර්ණ කර තිබෙනවා. ඔහුගේ රාජකීය සංචාර සංඛ්‍යාව 637 ක්. ඔහු සිදුකර ඇති දේශන සංඛ්‍යාව පන්දහසකට අධික බවයි විදෙස් මාධ්‍ය වාර්තා කරන්නේ. බ්‍රිතාන්‍යයේ වඩාත් ජනාදරයට පත් රාජකීයයා ලෙස ඔහු විවිධ සංවිධාන 800 කට ආසන්න සංඛ්‍යාවක නිල සහ ගෞරව තනතුරු හොබවා තිබෙනවා. ", "URL": "https://www.itnnews.lk/2023/10/05/330905/", "Category": "Breaking News,ජාත්‍යන්තර පුවත්", "Parent URL": null}