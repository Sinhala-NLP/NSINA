{"Source": "ITN news", "Timestamp": "මැයි 31, 2022 11:25", "Headline": "බ්‍රිතාන්‍ය අගමැතිගෙන් අපේ අගමැතිට පොරොන්දුවක්", "News Content": "ශ්‍රී ලාංකික ජනතාවගේ වර්ථමාන ආර්ථික දුෂ්කරතා මගහරවාගැනීම සදහා අඛණ්ඩව සහයෝගය ලබා දෙන බවට බ්‍රිතාන්‍ය පවසනවා. අග්‍රාමාත්‍ය රනිල් වික්‍රමසිංහ මහතා සමග පැවති දුරකතන සංවාදයකදී, බ්‍රිතාන්‍ය අග්‍රාමාත්‍ය බොරිස් ජොන්සන් මහතා මෙම පොරොන්දුව ලබා දී තිබෙනවා. මෙම දුරකතන සංවාදය පළිබද ට්විටර් සටහනක් තබමින් අග්‍රාමාත්‍ය රනිල් වික්‍රමසිංහ මහතා සදහන් කරන්නේ  ශ්‍රී ලංකාව වර්ථමානයේ මුහුණ දී සිටින ආර්ථික අර්බුදය පිළිබද තමන් බ්‍රිතාන්‍ය අග්‍රාමාත්‍යවරයාට දීර්ඝ ලෙස කරුණු පැහැදිලි කළ බවයි. දේශගුණික විපර්යාසවලට මුහුණ දීම සහ අපනයන ඉලක්ක කර ගත් විවෘත ආර්ථිකයක් බවට පත්වීම සදහා ශ්‍රී ලංකාවට සහාය වීමට බ්‍රිතාන්‍ය අග්‍රාමාත්‍යවරයා පොරොන්දු වූ බවද එහි සදහන්. අපනයනය මූලික කරගත් ආර්ථිකයක් ගොඩනැගීම සදහා ශ්‍රී ලංකාවට සහාය දීමට ද එහිදී එකග වී තිබෙනවා. මෙම දුරකතන සංවාදය සම්බන්ධයෙන් බ්‍රිතාන්‍ය රජය ද නිවේදනයක් නිකුත් කළා. බලශක්ති ඇතුළු ක්ෂේත්‍ර ගණනාවක් පිළිබද ශ්‍රී ලංකාව සහ බ්‍රිතාන්‍ය සහයෝගයෙන් කටයුතු කිරීමේ හැකියාව පිලිබද සාකච්ඡාවේදී අවධානය යොමු වූ බව නිවේදනයේ දැක්වෙනවා. එමෙන්ම රනිල් වික්‍රමසිංහ මහතා යළි අග්‍රාමාත්‍යධුරයට පත්වීම සම්බන්ධයෙන් ද බ්‍රිතාන්‍ය අග්‍රාමාත්‍යවරයා සුබ පැතුම් එක්කළ බව එම නිවේදනයේ සදහන්.     ", "URL": "https://www.itnnews.lk/2023/10/05/414278/", "Category": "දේශීය පුවත්", "Parent URL": null}