{"Source": "ITN news", "Timestamp": "ජූනි 18, 2021 11:38", "Headline": "ශ්‍රී ලාංකික ධීවරයින්ට පහරදුන් බවට වන වාර්තා ඉන්දීය මහකොමසාරිස් කාර්යාලය ප්‍රතික්ෂේප කරයි", "News Content": "ඉන්දීය නාවික හමුදාව විසින් ශ්‍රී ලාංකික ධීවරයන් පිරිසකට පහර දුන් බවට පළ වන මාධ්‍ය වාර්තා සම්පූර්ණයෙන් සාවද්‍ය බව ඉන්දීය මහ කොමසාරිස් කාර්යාලය නිවේදනය කරනවා. එවැනි කිසිදු සිදුවීමක් සිදු වූ බවට වන වාර්තා ප්‍රතික්ෂේප කරන බවයි ඉන්දීය මහ කොමසාරිස් කාර්යාල නිවේදනය කළේ. ඉන්දීය නාවික හමුදාව තම වගකීම් නිර්දෝශි අයුරින් ඉටු කරන විනයගරුක සහ වෘත්තීමය හමුදාවක් බවද එහි සදහන්. ඉන්දියාව සහ ශ්‍රී ලංකාව අතර පවතින සියලූම ධීවර ගැටලු, ස්ථාපනය කර ඇති ද්විපාර්ශවීය යාන්ත්‍රණ සහ අවබෝධතා හරහා මානුෂීය ආකාරයකින් විසඳා ගැනීමට ඉන්දියාව දැඩිව කැප වී සිටින බවයි වැඩිදුරටත් සදහන් වන්නේ. මත්ද්‍රව්‍ය ඉල්ලා ඉන්දීය නාවික හමුදා නිලධාරීන් විසින් තමන්ට පැය කිහිපයක් තිස්සේ දරුණු ලෙස පහරදුන් බව ජාත්‍යන්තර මුහුදේ මසුන් ඇල්ලීමට ගිය මෙරට ධීවරයින් පිරිසක් පවසනවා. එම ධීවරයින් රැගත් යාත්‍රා දෙක ඊයේ (17) පස්වරුවේ දික්ඕවිට වරායට සේන්දු වී තිබුණා. පහරදීම් වලින් දරුණු ලෙස තුවාල ලැබූ තිදෙනකු මීගමුව මහ රෝහලට රැගෙන ගොස් තිබෙනවා. මැයි මස 07 වැනිදා මුහුදු ගිය එම යාත්‍රා දෙකේ ගමන් ගත් ධීවරයින් සංඛ්‍යාව 13ක්. පසුගිය 4 වැනිදා යාත්‍රා දෙකට ගොඩ වූ ඉන්දීය නාවික සෙබළුන් පිරිසක් තමන්ට පහරදුන් බවත් පසුව යාත්‍රාවේ තිබූ කැමරා උපකරණ පවා කඩා දැමූ බව ධීවරයින් පවසනවා. ", "URL": "https://www.itnnews.lk/2023/10/05/343461/", "Category": "Breaking News,දේශීය පුවත්", "Parent URL": null}