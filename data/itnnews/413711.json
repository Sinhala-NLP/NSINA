{"Source": "ITN news", "Timestamp": "මැයි 27, 2022 18:00", "Headline": "ටෙක්සාස් ඝාතනයේ තොරතුරු ඇමෙරිකන් පොලිසිය වෙනස්කරලාද?", "News Content": "ඇමරිකා එක්සත් ජනපදයේ ටෙක්සාස් ප්‍රාන්තයේ ප්‍රාථමික පාසලක සිදුවූ සමූහ ඝාතනය සම්බන්ධයෙන් තොරතුරු පොලීසිය අතින් වෙනස්ව තිබීම සම්බන්ධයෙන් දෙමාපියන්ගේ දැඩි විරෝධය එල්ලවී තිබෙනවා. ඇමරිකා එක්සත් ජනපදයේ ටෙක්සාස් ප්‍රාන්තයේ ප්‍රාථමික පාසලක සිදුවු සමූහ වෙඩි තැබීමෙන් කුඩා දරුවන් 19 දෙනෙකු සහ ගුරුවරුන් දෙදෙනෙකු ජීවිතක්ෂයට පත්වුණා. සිද්ධිය සම්බන්ධයෙන් ඇමරිකා එක්සත් ජනපදය තුළ විශාල කැළඹීමක් ඇතිවු අතර පොලිසිය සිද්ධියේදී හැසිරුණු ආකාරය පිළිබදව ද විවේචන එල්ලවී තිබෙනවා. තුවක්කුකරු පාසලට ඇතුලුවන අවස්ථාවේදී කිසිවෙකුගේත් බාධා කිරීමකට ලක්වී නොතිබීම බොහෝ දෙනෙකුගේ අවධානයට ලක්වුණා. ප්‍රහාරය එල්ල කිරීමෙන් විනාඩි 90 කට පමණ පසුවයි ඝාතකයා මරණයට පත්වන්නේ. ප්‍රහාරකයා 19 වන වියෙහි පසුවූ පුද්ගලයෙකු බවයි විදෙස් මාධ්‍ය සදහන් කළේ. මීට සතියකට පමණ ඉහතදී ප්‍රහාරයට සම්බන්ධ රයිෆලය  මිලදී ගෙන තිබෙනවා. ප්‍රහාරකයා මානසික රෝගයකින් පෙළී නොමැති බව පරීක්ෂණවලදී හෙළිවී ඇති බවයි විදෙස් මාධ්‍ය සදහන් කළේ. ඇමරිකා එක්සත් ජනපදයේ ගිනිඅවි නීතිය සම්බන්ධයෙන් දැඩි විවේචනයක් පවතින අතර බොහෝ දෙනෙකු සදහන් කරන්නේ සාමාන්‍ය ජනතාවට ගිනිඅවි අළෙවිය තහනම් කළයුතු බවයි.           ", "URL": "https://www.itnnews.lk/2023/10/05/413711/", "Category": "ජාත්‍යන්තර පුවත්", "Parent URL": null}