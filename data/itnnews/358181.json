{"Source": "ITN news", "Timestamp": "අගෝස්තු 24, 2021 19:01", "Headline": "30ට වැඩි සැමට ලබන මස මුල් සතිය වන විට එන්නත්කර අවසන් කරන්න වැඩ ඇරඹෙයි", "News Content": "වයස අවුරුදු 30ට වැඩි සියලු දෙනාට ලබන මස මුල් සතිය වන විට එන්නත් ලබා දීමේ රජයේ ඉලක්කය සපුරා ගැනීමේ අරමුණෙන් එන්නත්කරණ වැඩසටහන රටපුරා අද දිනයේත් සාර්ථකව ක්‍රියාත්මකයි. සමස්ත ජනගහනයෙන් සියයට 55 කට එන්නතේ එක් මාත්‍රාවක් හෝ මේ වනවිට ලබා දී තිබෙනවා. වයස අවුරුදු 60 වැඩි එන්නත් මෙතෙක් ලබා නොගත් පිරිස හදුනාගැනීම සදහා ප්‍රාදේශීය ලේකම් කාර්යාල මට්ටමින් සංගණනයක් ද ආරම්භ කර තිබෙනවා. මේ අතර චීනයේ නිෂ්පාදිත සයිනොෆාම් එන්නත් මාත්‍රා ලක්ෂ 10 ක් අද අලුයම මෙරටට රැගෙන එනු ලැබුවා. ඒ ශ්‍රි ලංකන් ගුවන් සේවයට අයත් භාණ්ඩ ප්‍රවාහන යානයකිනුයි. කොවිඩ් නයින්ටීන් ප්‍රතිශක්තීකරණ වැඩසටහන යටතේ ඇස්ට්‍රා සෙනෙකා කොවිෂීල්ඩ්,  සයිනොෆාම්, ස්පුට්නික්, ෆයිසර් සහ මොඩර්නා එන්නත් ලබාදීම රටපුරා සාර්ථකව ක්‍රියාත්මක කරනවා. මෙම කුමන හෝ එන්නතක පළමු මාත්‍රාව එක්කෝටි විසිඑක් ලක්ෂ විසිහය දහස් හාරසිය අනූ දෙදෙනෙකුට ලබා දී තිබෙනවා. දෙවන මාත්‍රාව ලබාදී ඇති සංඛ්‍යාව පනස් අට ලක්ෂ හත්දහස් හාරසිය අනූහයක්. මේ අතර සෞඛ්‍ය අංශවල සහ යුද හමුදාවේ මැදිහත් වීමෙන් එන්නත්කරණ වැඩසටහන රටපුරා සිදු කෙරෙනවා.  දියත උයන පරිශ්‍රයේ දී සදුදා, අගහරුවාදා සහ බදාදා යන දිනයන්වලදී එන්නත්කරණ වැඩසටහන සිදු කෙරෙන බව යුද හමුදාව පවසනවා. මේ අතර වේරහැර ශ්‍රී ලංකා යුද හමුදා පළමුවන වෛද්‍ය බලකා මූලස්ථානයේදීද එන්නත්කරණය අද දිනයේත් සිදු කෙරුණා. වයස අවුරුදු 60 වැඩි පිරිස් වෙත එන්නත්කරණ වැඩසටහනේ විශේෂ අවධානය යොමු කර තිබෙනවා. ඒ අනුව එන්නත්කරණ මධ්‍යස්ථාන වෙත පැමිණීමට නොහැකි පිරිස් වෙත නිවෙස් වෙතම ගොස් එන්නත ලබාදීමේ ජංගම සේවාවද  සෞඛ්‍ය අංශ සහ යුද හමුදාවේ මැදිහත්වීමෙන් ක්‍රියාත්මක කෙරෙනවා. ඒ අනුව මහරගම ප්‍රදේශයේ වයස අවුරුදු 60 වැඩි පිරිස් සදහා නිවෙස් වෙතම ගොස් එන්නත ලබාදීමට යුද හමුදාව අද දිනයේත් කටයුතු කළා.  මහරගම පොලිසියේ සහාය ඇතිවයි එම කටයුතු සිදු කෙරුණේ. ජංගම එන්නත්කරණ වැඩසටහන වාද්දුව සෞඛ්‍ය වෛද්‍ය නිලධාරී බල ප්‍රදේශයේ ද පැවැත්වුණා. නිවෙස් වෙතම ගොස් වයස අවුරුදු 60ට වැඩි පිරිස් සදහා සයිනොෆාම් සහ කොවිෂීල්ඩ් එන්නත් ලබාදීම සිදුකරන බවයි වාද්දුව සෞඛ්‍ය වෛද්‍ය නිලධාරී කාර්යාලය සදහන් කළේ. වැඩිහිටි ජනතාව සදහා නිවෙස්වලට ගොස් එන්නත ලබාදීමේ කටයුතු වව්නියාවේදීද ක්‍රියාත්මක කෙරුණා. වව්නියාව නගර සීමාව තේක්ක වත්ත, මුන්ඩි මුරුප්පු, වයිරපුල්ලියන්කුලම, රම්මකුලම ආදී ප්‍රදේශවල ජනතාවට එන්නත් ලබාදීමට යුද හමුදාව කටයුතු කළේ. කොළඹ ප්‍රාදේශීය සෞඛ්‍ය සේවා කාර්යාලයේ  මෙහෙයවීමෙන් හංවැල්ල සෞඛ්‍ය වෛද්‍ය නිලධාරී කාර්යාල බලප්‍ර දේශය තුළ ජංගම එන්නත්කරණ වැඩසටහන සිදු කෙරුණා. ශ්‍රී ලංකා රතු කුරුස සමාජයේ සහාය ද මේ සදහා ලැබී තිබුණා.   ", "URL": "https://www.itnnews.lk/2023/10/05/358181/", "Category": "දේශීය පුවත්", "Parent URL": null}