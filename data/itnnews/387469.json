{"Source": "ITN news", "Timestamp": "ජනවාරි 8, 2022 12:45", "Headline": "ජනපති ඓතිහාසික ජය ශ්‍රී මහා බෝධීන් වහන්සේ වැඳ ආශිර්වාද ලබා ගනී", "News Content": "ජනාධිපති ගෝඨාභය රාජපක්ෂ මැතිතුමා ජයශ්‍රී මහා බෝධීන් වහන්සේ හා රුවන්වැලි සෑය වැදපුදා ගනිමින් ආගමික වතාවත්වල නිරතවුණා. ජනාධිපති ගෝඨාභය රාජපක්ෂ මැතිතුමා ජය ශ්‍රී මහා බෝධීන් වහන්සේ වැදපුදා ගනිමින් ආශිර්වාද ලබා ගැනීමට අද පෙරවරුවේ ක්‍රියාකළා. පුදබිමට පැමිණි ජනාධිපතිතුමා අටමස්ථානාධිපති ආචාර්ය පූජ්‍ය පල්ලේගම සිරිනිවාස ස්වාමීන් වහන්සේ බැහැදැක උන්වහන්සේගේ සුවදුක් විමසා සිටියා. ජයශ්‍රී මහා බෝධීන් වහන්සේ වන්දනාමාන කිරීමට පැමිණෙන සැදැහැවතුන් වෙනුවෙන් ඉදි කෙරෙන රථගාලේ ඉදිකිරීම්වල වත්මන් තත්ත්වය පිළිබදව ජනාධිපතිතුමා අටමස්ථානාධිපති ස්වාමීන්වහන්සේ සමග සාකච්ඡා කළා. ජයශ්‍රී මහා බෝධීන් වහන්සේ අභියසදී මහා සංඝරත්නය සෙත් පිරිත් සඡ්ඣායනා කරමින් ජනාධිපතිතුමාට ආශිර්වාද පළකලා. මෙවර පහ ශ්‍රේණිය ශිෂ්‍යත්ව විභාගයට සහ අනෙකුත් විභාගවලට පෙනීසිටින දරුවන් විශාල පිරිසක් ජයශ්‍රී මහා බෝධීන් වහන්සේ වන්දනාමාන කිරීමට පැමිණ සිටියා. ජනාධිපතිතුමා එම දරුවන්ගේ විභාග කටයුතුවලට ආශිර්වාදය පළකලා. පැමිණ සිටි සැදැහැවතුන් සමග ද අදහස් හුවමාරු කරගත් ජනාධිපතිතුමා සුහද කතාබහක නිරතවුණා. මේ අතර ජනාධිපතිතුමා රුවන්වැලි මහා සෑය අභියසදී ඊයේ පස්වරුවේ ආගමික වතාවත්වල නිරතවුණා. රුවන්වැලි චෛත්‍යාරාමාධිකාරී පූජ්‍ය පල්ලේගම හේමරතන ස්වාමීන් වහන්සේ බැහැදුටු ජනාධිපතිතුමා උන්වහන්සේගෙන් ආශිර්වාද ලබාගත්තා. හේමරතන ස්වාමීන් වහන්සේ රචනා කළ ගීත ඇතුළත් ග්‍රන්ථයක් ද ජනාධිපතිතුමා වෙත පිරිනැමුණා. අනතුරුව රුවන්වැලි සෑය අභියස දී ආගමික වතාවත්වල නිරත වූ ජනාධිපතිතුමා වාර්මාර්ග අමාත්‍යාංශය නව වසරට සෙත් පතා සංවිධාන කළ ආශිර්වාද පූජාවට ද එක්වුණා. රුවන් සෑ මළුවට පැමිණ සිටි සැදැහැවතුන් සමග ද ජනාධිපතිතුමා කතාබහක නිරත වුණා. මැති ඇමතිවරුන් ඇතුලු පිරිසක් මෙම අවස්ථාවට සහභාගි වී සිටියා.     ", "URL": "https://www.itnnews.lk/2023/10/05/387469/", "Category": "Breaking News,දේශීය පුවත්", "Parent URL": null}