{"Source": "ITN news", "Timestamp": "අගෝස්තු 7, 2021 12:42", "Headline": "ඇස්ට්‍රා සෙනෙකා දෙවන මාත්‍රාව කොළඹ ස්ථාන තුනකදී ලබාදීම අදින් අවසන්", "News Content": "ඇස්ට්‍රා සෙනෙකා එන්නතෙහි දෙවන මාත්‍රාව කොළඹ ස්ථාන තුනකදී ලබාදීම අදින් අවසන් වනවා. ඒ කොළඹ බණ්ඩාරනායක සම්මන්ත්‍රණ ශාලාව,  සුගතදාස ගෘහස්ථ ක්‍රීඩාංගනය හා පී ඩී සිරිසේන ක්‍රීඩාංගනය යන ස්ථානවලයි. වයස අවුරුදු 30 ට වැඩි පුද්ගලයන් සදහා සයිනොෆාම් එන්නත ලබා දීම විහාර මහා දේවී උද්‍යානයේදී යළි ආරම්භ කර තිබෙනවා. ඇස්ට්‍රා සෙනෙකා එන්නතේ දෙවන මාත්‍රාවලබාදීම ද පැය 24 පුරා එහිදී ක්‍රියාත්මක වනවා. සයිනොෆාම් එන්නතේ පළමු සහ දෙවන මාත්‍රාව ලබා ගැනීම සදහා විශාල වශයෙන් ජනතාව එන්නත්කරණ මධ්‍යස්ථාන කරා පැමිණෙමින් සිටින බවයි අප වාර්තාකරුවන් සදහන් කළේ. ඔවුන්ගේ මානසික සුවය පතා යුද හමුදා සංගීත කණ්ඩායම විශේෂ සන්දර්ශනයක්ද  පැවැත්වීමට කටයුතු කර තිබුණා. යාපනය දිස්ත්‍රික්කයේ ද ප්‍රදේශ රැසක කොරෝනා මර්දන එන්නත් ලබාදීම අද දිනයේ සිදු කෙරුණා. ඒ අනුව කෝපායි නන්ලූර්,  උඩුවිල්,  තෙලිප්පලෙයි, චන්කනේයි, චාවකච්චේරි,  මරුතන්කර්නි ඇතුළු සෞඛ්‍ය වෛද්‍ය නිලධාරී බලප්‍ර දේශ රැසක එන්නත් ලබාදීම් සිදුවූ බවයි කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සදහන් කළේ. යුද හමුදාව එම එන්නත්කරණ වැඩපිළිවෙලට දායක වී සිටිනවා. ඇස්ට්‍රා සෙනෙකා එන්නතේ දෙවන මාත්‍රාව ද මන්නාරම දිස්ත්‍රික්කයේ ස්ථාන හතරකදී ලබාදීමට යුද හමුදාව පියවර ගෙන තිබෙනවා. සයිනොෆාම් එන්නතේ දෙවන මාත්‍රාව ගාල්ල විද්‍යාලෝක විද්‍යාලය, මාතර වෙල්ලමඩම මහින්ද රාජපක්ෂ විද්‍යාලය,  කොළඹ සුගතදාස ක්‍රිඩාංගනය, කුරුණෑගල ආයෝජන මණ්ඩල පරිශ්‍රය ඇතුළු ස්ථාන කිහිපයකදී ද ලබා දීමට යුද හමුදාව පියවර ගත්තා. ගම්පහ සෞඛ්‍ය වෛද්‍ය කාර්යාලය මගින් ගම්පහ පහළගම විද්‍යාරවීන්ද්‍ර පිරිවෙන් විහාරයේදී ද එන්නත් ලබාදීම සිදුකළා. සයිනොෆාම් එන්නතේ පළමු මාත්‍රාව අසූහය ලක්ෂ හැටඑක්දහස් හාරසිය පස්දෙනෙකු සදහා ලබාදී ඇති අතර දෙවන මාත්‍රාව දහඅට ලක්ෂ තිස්තුන්දහස් දෙසිය අසූඑක්දෙනෙකුට ලබාදී තිබෙනවා. කොවිෂීල්ඩ් එන්නතේ පළමු මාත්‍රාව ද 1,074,219 දෙනෙකුට ලබාදී ඇති අතර දෙවන මාත්‍රාව 851,153 දෙනෙකුට ලබාදී තිබෙනවා. ස්පුට්නික් වී එන්නතේ පළමු මාත්‍රාව 159,081 දෙනෙකුට ලබාදී ඇති අතර දෙවන මාත්‍රාව 14,516 කට ලබාදී තිබෙනවා. ෆයිසර් එන්නතේ පළමු මාත්‍රාව 247,801 කට ලබාදී ඇති අතර දෙවන මාත්‍රාව 400 දෙනෙකුට ලබාදී තිබෙනවා. මොඩර්නා එන්නතේ පළමු මාත්‍රාව 728,826 දෙනෙකුට ලබාදී ඇති බවයි සෞඛ්‍ය අංශ සදහන් කළේ.  ගම්පහ යක්කල කෙසෙල්වතුගොඩ ප්‍ර දේශයේ දී ඇන්ටිජන් හා පීසීආර් පරික්ෂණ සිදු කිරීමට සෞඛ්‍ය අංශ කටයුතු කළා. එහිදී කොවිඩ් ආසාදිතයන් 82 නෙකු තහවුරු කර ගත් බවයි ගම්පහ සෞඛ්‍ය වෛද්‍ය කොට්ඨාසය පැවසුවේ. නිරෝධායන උපදෙස් නොපිලිපදිදමින් ව්‍යාපාර කටයුතු සිදුකළ මස්කෙළිය නගරයේ ව්‍යාපාරික ස්ථාන කිහිපයක් තාවකාලිකව වසා දැමීමට මහජන සෞඛ්‍ය පරික්ෂකවරුන් පියවර ගත්තා. මස්කෙළිය නගරයේ ජනතාව ගැවසෙන ස්ථාන හා විෂබීජහරණය කිරීමට ද කටයුතු කෙරුණා. මෙරටින් වාර්තා වූ මුළු කොරෝනා රෝගීන්ගේ සංඛ්‍යාව 324,222 නෙකු දක්වා ඉහළ ගොස් ඇති අතර ඊයේ දිනය තුළදී අලුතින් රෝගීන් 2,794 දෙනෙකු හදුනාගෙන තිබුණා. කොරෝනා ආසාදනය වීමෙන් මියගිය පුද්ගලයින්ගේ සංඛ්‍යාව ද 4,919 දක්වා ඉහළ ගිය අතර කොරෝනා මරණ 98 ක් අලුතින් තහවුරු කෙරුණා.   ", "URL": "https://www.itnnews.lk/2023/10/05/355187/", "Category": "දේශීය පුවත්", "Parent URL": null}