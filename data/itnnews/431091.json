{"Source": "ITN news", "Timestamp": "අගෝස්තු 25, 2022 12:20", "Headline": "පාලනයක් නැතිව පාවෙන බිත්තරේ", "News Content": "බිත්තර සඳහා පාලන මිලක් නියම කිරීමත් සමඟ ඒ සම්බන්ධයෙන් විවිධ මත පළ වුණා. ඇතැම් ව්‍යාපාරිකයින් පවසන්නේ පාලන මිලට මෙන්ම ඊට අඩුවෙන් පවා තමන් බිත්තර අලෙවි කරන බවයි. කෙසේ වුවත් සුළු හා මධ්‍ය පරිමාණ බිත්තර ගොවීන්ගේ එකමුතුව මාධ්‍ය හමුවක් පවත්වමින් කියා සිටියේ රජයේ පාලන මිලට බිත්තර ලබාදිය නොහැකි බවයි. සුදු බිත්තරයක් රුපියල් 43 ක් ලෙසත්, රතු සහ දුඹුරු බිත්තරයක් රුපියල් 45 ක් ලෙසත් උපරිම සිල්ලර මිල සදහන් කරමින් පසුගියදා පාරිභෝගික අධිකාරිය ගැසට් නිවේදනයක් නිකුත් කළා.ගැසට් නිවේදනයේ සදහන් මිලට බිත්තර ලබාදිය නොහැකි බව බිත්තර නිෂ්පාදකයින් අවස්ථා කිහිපයකදීම ප්‍රකාශ කර තිබුණා. එවන් පසුබිමක පාලන මිල ඉක්මවා බිත්තර අලෙවි කරන වෙළෙදුන් නීතියේ රැහැනට කොටු කර ගැනීමේ මෙහෙයුම් පාරිභෝගික අධිකාරිය ආරම්භ කළා. අත්තනගල්ල හා දොම්පේ ප්‍රදේශවල එසේ පාලන මිල ඉක්මවා බිත්තර අලෙවි කළ ස්ථාන හතරක් වැටලීමට පාරිභෝගික අධිකාරියේ ගම්පහ දිස්ත්‍රික් කාර්යාල නිලධාරින් සමත් වුණා. එම ව්‍යාපාරිකයින්ට එරෙහිව අධිකරණ ක්‍රියාමාර්ග ගැනීමටයි කටයුතු කෙරුණේ. මේ අතර බිත්තර පාලන මිලට මෙන්ම ඊටත් අඩුවෙන් පවා අලෙවි කිරීමටද තමන් කටයුතු කරමින් සිටින බව කොළඹ ප්‍රදේශයේ බිත්තර අලෙවිකරුවන් පවසනවා. මේ අතර සුළු හා මධ්‍ය පරිමාණ බිත්තර ගොවීන්ගේ එකමුතුව මාධ්‍ය හමුවක් පවත්වමින් කියා සිටියේ බිත්තර මිල සම්බන්ධයෙන් නිසි විසඳුමක් නොලැබුණහොත් ඉදිරි සති දෙක තුළ ගොවිපොළ වසා දැමීමට තමන්ට සිදුවන බවයි.   ", "URL": "https://www.itnnews.lk/2023/10/05/431091/", "Category": "Breaking News,දේශීය පුවත්", "Parent URL": null}