{"Source": "ITN news", "Timestamp": "අගෝස්තු 26, 2022 18:22", "Headline": "අමාත්‍ය මණ්ඩල තීරණයක් බලරහිත කරන්නැයි ඉල්ලා පොදුජන ප්‍රගතිශීලී සේවක සංගමයෙන් පෙත්සමක්", "News Content": "ඉන්ධන ආනයනය, මිල දී ගැනීම,  බෙදා හැරීම සහ විකිණීම තෝරාගත් විදේශීය සමාගම් වෙත පැවරීමට අමාත්‍ය මණ්ඩලය ගත් තීරණය බලරහිත කිරීමේ නියෝගයක් ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා. ශ්‍රී ලංකා පොදුජන ප්‍රගතිශීලී සේවක සංගමය ඇතුළු පිරිසක් විසිනුයි මෙම පෙත්සම ඉදිරිපත් කළේ . පෙත්සම්කරුවන් කියා සිටින්නේ ඉන්ධන නිෂ්පාදනය කරන රටවල් වල තෝරාගත් සමාගම් වලට ඍජුව ඉන්ධන මිල දී ගැනීම, මෙරටට ආනයනය කිරීම, මෙරට තුළ බෙදා හැරීම සහ විකිණීමේ කටයුතු සිදු කිරීමට අමාත්‍ය මණ්ඩලය තීරණය කර ඇති බවයි. මේ හරහා ඛනිජ තෙල් සංස්ථාව සතු පිරවුම් හල් අතරින් වැඩි සංඛ්‍යාවක් පුද්ගලිකරණය කිරීමේ සූදානමක් පවතින බවද පෙත්සමෙහි සඳහන් වෙනවා. අතිශය ලාභ ලබන පිරවුම් හල් රැසක් ඊට ඇතුලත් බවයි පෙත්සමෙන් පෙන්වා දි ඇත්තේ. මේ හරහා ඛනිජ තෙල් සංස්ථාවට මෙන්ම සමස්ත මහ ජනතාවටත් දැඩි අගතියක් මෙන්ම පාඩුවක් සිදුවන බව පෙත්සම්කරුවන් පෙන්වා දෙනවා.  මේ තුළින් මූලික මිනිස් අයිතිවාසිකම් උල්ලංඝනය වන බව පවසමින් අදාළ අමාත්‍ය මණ්ඩල තීරණය ක්‍රියාත්මක කිරීම වැලක්වීමේ නියෝගයක් නිකුත්කරන ලෙස ඔවුන් ඉල්ලා තිබෙනවා. ", "URL": "https://www.itnnews.lk/2023/10/05/431265/", "Category": "දේශීය පුවත්", "Parent URL": null}