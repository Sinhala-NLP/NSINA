{"Source": "ITN news", "Timestamp": "සැප්තැම්බර් 7, 2022 18:54", "Headline": "ජනපතිගේ නිවසට ගිනි තැබීමේ සිද්ධියේ සැකකරුවන් 6 දෙනෙකු තවදුරටත් රිමාන්ඩ්", "News Content": "ජනාධිපති රනිල් වික්‍රමසිංහ මහතාගේ පෞද්ගලික නිවසට ගිනි තැබීමේ සිද්ධියට සම්බන්ධ සැකකරුවන් 6 දෙනෙකු තවදුරටත් රක්ෂිත බන්ධනාගාර ගත කෙරුණා. ජනපතිගේ පෞද්ගලික නිවසට ගිනි තැබීමේ සිද්ධියට සම්බන්ධ සැකකරුවන් 6 දෙනෙකු ලබන 21 වනදා දක්වා රක්ෂිත බන්ධනාගාර ගත කිරීමටයි කොටුව මහේස්ත්‍රාත්වරයා නියෝග කළේ. මෙහි පළමු දෙවන සහ තුන්වන සැකකරුවන් ඇප මත මුදා හැරුණා.ඒ රුපියල් ලක්ෂ 5 ක ශරීර ඇප දෙක බැගිනුයි. එක් ඇපකරුවෙකු ළඟම ඥාතියකු විය යුතු බවටත් ඇපකරුවන් පදිංචි සහතික ඉදිරිපත් කළයුතු බවටත් නියෝග කෙරුණා. මෙම නිවසෙන් විදේශ මත්පැන් බෝතල් පිටතට ගෙන ආ බවට රක්ෂිත බන්ධනාගාර ගත කර සිටි සැකකරු හදුනාගැනීමේ පෙරට්ටුවකට ඉදිරිපත් කෙරුණ් අතර සාක්ෂිකරු විසින් ඔහු හදුනාගනු ලැබුවා. පසුගිය ජුලි 9 වනදා අරලියගහ මන්දිරයට අයුතු ලෙස ඇතුළු වී දේපළවලට හානි සිදු කිරීම සම්බන්ධයෙන් තවත් සැකකරුවන් තුන්දෙනෙකු අත්අඩංගුවට ගෙන තිබෙනවා. අරලියගහ මන්දිර පරිශ්‍රයට ඇතුළු වී කලහකාරී ලෙස හැසිරෙමින් එහි දේපළවලට හානි සිදු කිරීමේ චෝදනාව මත මෙම සැකකරුවන් අත්අඩංගුවට ගෙන ඇත්තේ කොළඹ දකුණ කොට්ඨාස අපරාධ විමර්ශන කාර්යාංශයයි. සැකකරුවන් පාදුක්ක හා වටරැක ප්‍රදේශවල පදිංචිකරුවන්. ", "URL": "https://www.itnnews.lk/2023/10/05/433585/", "Category": "Breaking News,දේශීය පුවත්", "Parent URL": null}