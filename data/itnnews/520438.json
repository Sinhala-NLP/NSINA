{"Source": "ITN news", "Timestamp": "ඔක්තෝබර් 4, 2023 10:03", "Headline": "හිඟයකින් තොරව පොහොර සැපයීමට පියවර ගන්නැයි කෘෂි ඇමතිගෙන් නිලධාරීන්ට උපදෙස්", "News Content": "මහ කන්නයේ වී සහ අනෙකුත් බෝග සඳහා අවශ්‍ය රසායනික පොහොර හිඟයකින් තොරව සැපයීමට පියවර ගන්නැයි කෘෂිකර්ම අමාත්‍ය මහින්ද අමරවීර මහතා ඊයේ (03) නිලධාරින්ට උපදෙස් දුන්නා. රජයට අයත් පොහොර සමාගම් දෙකෙහි හා පුද්ගලික අංශය සතුව පවතින පොහොර තොග පිළිබඳව සමාලෝචන රැස්වීමක් ඊයේ පස්වරුවේ කෘෂිකර්ම අමාත්‍යාංශයේ දී පැවැත්වුණා. එම සාකච්ඡාවට අමාත්‍යාංශයේ ලේකම් ගුණදාස සමරසිංහ මහතා, ලංකා පොහොර හා කොමර්ශල් පොහොර සමාගම් දෙකේ සභාපති ආචාර්ය ජගත් පෙරේරා, ගොවිජන කොමසාරිස් ජනරාල් එච්. එම්. ඒ. එල්. අබේරත්න මහතා ඇතුළු පිරිසක් සහභාගි වුණා. මෙහිදී දැනට රට තුළ පවතින යුරියා, මඬ පොහොර හා බන්ඩි පොහොර ප්‍රමාණයන් පිළිබඳව කරුණු විමසනු ලැබුවා. ඒ අනුව දැනට පුද්ගලික අංශය සතුව යුරියා පොහොර මෙට්‍රික් ටොන් 75,000ක් සහ රජයේ සමාගම් සතුව මෙට්‍රික් ටොන් 21,000ක් පවතී. එමෙන්ම බන්ඩි පොහොර හෙවත් MOP මෙට්‍රික් ටොන් 29,000ක් රජයට අයත් පො‌හොර සමාගම් සතුව තිබෙනවා. මඬපොහොර හෙවත් TSP පොහොර මෙට්‍රික් ටොන් 15,000ක තොගයක් පුද්ගලික අංශය සතුව පවතින බව ද හෙළි වුණා. එමෙන්ම මඬපොහොර සම්පූර්ණ අවශ්‍ය ප්‍රමාණය පුද්ගලික අංශය මගින් සැපයීමට තීරණය කර තිබෙනවා. මෙවර මහ කන්නයේ වී හා අනෙකුත් බෝග සඳහා අවශ්‍ය රසායනික පොහොර මෙන්ම කාබනික පොහොර ද හිඟයකින් තොරව සම්පාදනය කිරීමට පියවර ගන්නැයි කෘෂිකර්ම අමාත්‍ය මහින්ද අමරවීර මහතා නිලධාරින්ට උපදෙස් දුන්නා. රජයේ පොහොර සමාගම් සපයන මිලටම පොහොර ගොවීන් වෙත ලබා දීම සඳහා පුද්ගලික අංශය විසින් කටයුතු කරන බවට දැනුම් දී තිබෙන නිසා පොහොර මිල ඉහළ යාමට ඉඩ නොතැබිය යුතු බවත්, ඒ සඳහා අවශ්‍ය විකල්ප පියවර සම්බන්ධව අවධානය යොමු කරන ලෙසත් අමාත්‍යවරයා නිලධාරින්ට දැනුම් දුන්නා.     ", "URL": "https://www.itnnews.lk/2023/10/05/520438/", "Category": "Breaking News,දේශීය පුවත්", "Parent URL": null}