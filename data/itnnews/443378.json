{"Source": "ITN news", "Timestamp": "ඔක්තෝබර් 31, 2022 12:58", "Headline": "මන්ත්‍රීවරුන්ගේ ද්විත්ව පුරවැසිභාවය සම්බන්ධයෙන් කිසිඳු විමර්ශනයක් නැහැ – ආගමන විගමන දෙපාර්තමේන්තුව", "News Content": "පාර්ලිමේන්තු මන්ත්‍රිවරුන්ගේ ද්විත්ව පුරවැසි භාවය සම්බන්ධයෙන් ආගමන විගමන දෙපාර්තමේන්තුව කිසිඳු විමර්ශනයක් සිදු නොකරන බව ආගමන විගමන දෙපාර්තමේන්තුවේ පාලක ජෙනරාල් හර්ෂ ඉලුක්පිටිය මහතා පවසනවා. පාර්ලිමේන්තු මන්ත්‍රිවරුන්ගේ ද්විත්ව පුරවැසිභාවය සම්බන්ධයෙන් විමර්ශනයක් ආගමන විගමන දෙපාර්තමේන්තුව මගින් සිදුකරන බවට සමාජ මාධ්‍යවල පළවී තිබුණා. මේ සම්බන්ධයෙන් ස්වාධීන රූපාවහිනී ප්‍රවෘත්ති අංශය ආගමන විගමන දෙපාර්තමේන්තුවේ පාලක ජෙනරාල්වරයාගෙන් විමසීමක් කළා. මේ අතර රාජ්‍ය අමාත්‍ය ඩයනා ගමගේ මහත්මියට ද්විත්ව පුරවැසි භාවය සම්බන්ධයෙන් විවිධ චෝදනා එල්ලවී තිබෙනවා. ඒ සම්බන්ධයෙන් අධිකරණ ක්‍රියාමාර්ග ගනිමින් සිටින බවයි රාජ්‍ය අමාත්‍යවරිය  ප්‍රකාශ කළේ. පසුගියදා මේ සම්බන්ධයෙන් නිවේදනයක් නිකුත් කරමින් රාජ්‍ය අමාත්‍යතුමිය කියා සිටියේ මෙවැනි අසත්‍ය චෝදනා සම්බන්ධයෙන් කණගාටුව පළකරන බවයි. කෙසේ වෙතත් පසුගියදා පැවති කැබිනට් තිරණ දැනුම් දෙන මාධ්‍ය හමුවේදී අමාත්‍ය ආචාර්ය බන්දුල ගුණවර්ධන මහතා කියා සිටියේ ද්විත්ව පුරවැසි භාවය සම්බන්ධයෙන් ක්‍රියාමාර්ග ගැනීම අධිකරණය හරහා පමණක් සිදුකළ හැකි බවයි. රජයකට ඒ පිළිබද තොරතුරු විමසීමක් කළ නොහැකි බවද ඒ මහතා පැවසුවා.   ", "URL": "https://www.itnnews.lk/2023/10/05/443378/", "Category": "Breaking News,දේශීය පුවත්", "Parent URL": null}