{"Source": "ITN news", "Timestamp": "ඔක්තෝබර් 5, 2022 09:52", "Headline": "මත්ද්‍රව්‍ය සමඟ කාන්තාවක ඇතුළු තුන්දෙනෙකු අත්අඩංගුවට", "News Content": "මත්ද්‍රව්‍ය සමඟ කාන්තාවක ඇතුළු තුන්දෙනෙකු අත්අඩංගුවට ගැනීමට පොලිස් විශේෂ කාර්ය බළකාය සමත් වුණා. පොලිස් විශේෂ කාර්ය බළකායේ රත්ගම කදවුරේ නිලධාරීන්ට ලැබුණු තොරතුරකට අනුව හික්කඩුව ප්‍රදේශයේ ප්‍රධාන පාසල් භූමියක වැටලීමක් සිදු කළා. එහිදී පාසල් සිසුන් ඉලක්ක කරගනිමින් මත්ද්‍රව්‍ය අලෙවි කිරීමේ යෙදී සිටි කාන්තාවක සහ තවත් පුද්ගලයෙකු අත්අඩංගුවට ගැනුණා. ඔවුන් සන්තකයේ තිබී හෙරොයින් ග්‍රෑම් අටයි මිලිග්‍රෑම් 229 ක් සොයා ගත් බවයි පොලිස් විශේෂ කාර්ය බළකාය සදහන් කළේ. මේ අතර ගෝනහේන කදවුරේ නිලධාරීන්ට ලැබුණු තොරතුරකට අනුව රාගම ලේක්සයිඩ්වත්ත ප්‍රදේශයේ කළ වැටලීමකදී ද මත්ද්‍රව්‍ය සමග තවත් සැකකරුවෙකු අත්අඩංගුවට ගනු ලැබුවා. අයිස් මත්ද්‍රව්‍ය ග්‍රෑම් 4 ක්, කඩුවක් සහ කිනිස්සක් සැකකරු සන්තකයේ තිබූ බවයි පොලිස් විශේෂ කාර්ය බළකාය සදහන් කළේ. බටුවත්ත පදිංචි 34 හැවිරිදි මෙම සැකකරු වැඩිදුර පරීක්ෂණ සදහා රාගම පොලිස් ස්ථානය වෙත භාර දී තිබෙනවා. ", "URL": "https://www.itnnews.lk/2023/10/05/438887/", "Category": "Breaking News,දේශීය පුවත්", "Parent URL": null}