{"Source": "ITN news", "Timestamp": "ජූලි 10, 2021 12:13", "Headline": "දොරින් දොරට කප්රුක වැඩසටහන ජනපති අතින් ඇරඹේ", "News Content": "දොරින් දොරට කප්රුක වැඩටහන ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් හලාවත,  බුජ්ජම්පොල දී ආරම්භ වුණා. ජනාධිපති ගෝඨාභය රාජපක්ෂ මැතිතුමාගේ සෞභාග්‍යයේ දැක්ම ප්‍රතිපත්ති ප්‍රකාශය යථාර්ථයක් බවට පත්කරමින් ක්‍රියාත්මක කරනු ලබන ව්‍යාපෘතීන්ගේ තවත් එක් අදියරක් අද ආරම්භ වුණා. දොරින් දොරට කප්රුක ජාතික වැඩසටහන මෙසේ ක්‍රියාවට නැංවුණේ පුත්තලම දිස්ත්‍රික්කයේ හලාවත බුජ්ජම්පොල,  වැලිකැටියවත්ත වතු යායේ දීයි. ඒ ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන්. දීර්ඝ කාලයක් තිස්සේ රසායනික පොහොර භාවිතය හේතුවෙන් අඩු ඵලදාවක් සහිත නිසරු බිමක් බවට පත්වූ මෙම භූමියේ යළිත් වතාවක් ස්වභාවික ජීව ගුණය ඇතිකරමින් සාර්ථක අස්වැන්නක් ලබා ගැනීමේ අපේක්ෂාවෙන් මෙම වැඩසටහන ක්‍රියාත්මක කෙරුණා. කාබනික පොහොර භාවිතය ප්‍රචලිත කරමින් පොල් පැල ලක්ෂ 40 ක් දිවයින පුරා රෝපණය කිරීමේ කාර්යයට මුල් පියවර තබමින් වැලිකැටිය වත්ත වතුයායේ පොල් පැල රෝපනය ජනාධිපති ගෝඨාභය රාජපක්ෂ මැතිතුමාගේ සුරතින් සිදුවූයේ මහා සංඝරත්නයේ පිරිත් සජ්ඣායනා මධ්‍යයේ. මෙම වැඩසටහනට සමගාමීව දිස්ත්‍රික්ක කිහිපයක වගාබිම්වල පොල්පැල සිටුවීමේ කාර්යය ද අද ආරම්භ වුණා. පොල් වගාව සදහා කාබනික පොහොර යෙදීමේ ක්ෂේත්‍ර ආදර්ශනය නිරීක්ෂණය කිරීමට ද ජනාධිපතිතුමා එක්වුණා. මේ වනවිට මෙරට නිෂ්පාදනය කරන වාර්ෂික පොල් ගෙඩි සංඛ්‍යාව මිලියන 2,792 ක් වන අතර එය වසර 5 ක් තුළ එනම් 2025 වසර වනවිට පොල්ගෙඩි මිලියන 3,600 ක් දක්වා වර්ධනය කිරීම රජයේ ඉලක්කයයි.     ", "URL": "https://www.itnnews.lk/2023/10/05/348225/", "Category": "Breaking News,දේශීය පුවත්", "Parent URL": null}