{"Source": "ITN news", "Timestamp": "ජූනි 6, 2021 13:03", "Headline": "කොරෝනා හේතුවෙන් ජීවනෝපාය අහිමි වූ ජනතාවට වියළි ආහාර", "News Content": "කොරෝනා වසංගතය හේතුවෙන් ජීවනෝපාය අහිමිවී අපහසුතාවට පත්ව සිටින ජනතාවට වියළි ආහාර ඇතුළු ද්‍රව්‍ය ලබාදීමට ද පියවර ගැනෙනවා. ප්‍රාදේශීය ලේකම් කොට්ඨාස මට්ටමෙන් එම කටයුතු දිවයින පුරා අඛණ්ඩව සිදුකෙරෙනවා. මේ අතර කොරෝනා රෝගීන් සදහා ප්‍රතිකාර කිරීමට අවශ්‍ය උපකරණ රෝහල් වෙත පරිත්‍යාග කිරීමට විවිධ පාර්ශ්ව තවදුරටත් කටයුතු කරනවා. මහනුවර දිස්ත්‍රික්කයේ නිරෝධායනයට ලක්ව සිටින සහ අඩු ආදායම් ලාභී පවුල් දහසක් සදහා ආහාර ද්‍රව්‍ය ලබාදීම සිදුකෙරුණා. අස්ගිරි මහා විහාර නියෝජ්‍ය ලේඛකාධිකාරී පූජ්‍ය නාරම්පනාවේ ආනන්ද ස්වාමීන් වහන්සේගේ අදහසකට අනුව එම වැඩසටහන ක්‍රියාත්මක කළා. අදාළ ද්‍රව්‍ය මහනුවර දිසාපති චන්දන තෙන්නකෝන් මහතා වෙත භාරදීම සිදුකෙරුණා. වව්නියාව කට්ටිකුලම් ප්‍රදේශයේ පවුල් 300 ක් වෙත වියළි ආහාර ලබාදීම දිස්ත්‍රික් ලේකම් සමන් බන්දුලසේන මහතාගේ ප්‍රධානත්වයෙන් සිදුකෙරුණා. වව්නියාව නොච්චිකුලම ජනතාව වෙත වියළි ආහාර ද්‍රව්‍ය නිවෙස් වෙත ගොස් ලබාදීමට කටයුතු කෙරුණා. පවුල් 85 ක් පමණ මෙම ගම්මානයේ ජීවත් වන අතර සාස්තර කීම එම ජනතාවගේ ප්‍රධාන ජීවනෝපාය වනවා. මේ අතර රෝහල් සදහා අවශ්‍ය උපකරණ ලබාදීමට ශ්‍රී ලංකා ගැළවීමේ හමුදාව ප්‍රජාසත්කාර වැඩසටහනක් ක්‍රියාත්මක කරනවා. ඒ අනුව රත්නපුර ශික්ෂණ රෝහල සදහා ශ්වසන ආධාරක යන්ත්‍රයක් පරිත්‍යාග කිරීමට කටයුතු කෙරුණා. එහි වටිනාකම රුපියල් ලක්ෂ 13 ක්. රත්නපුර රෝහල් අධ්‍යක්ෂ අනූජ රොද්‍රිගූ මහතා මෙම යන්ත්‍රය භාරගත්තා. ලංකා විදුලිබල මණ්ඩලය සහ විදුලි පුද්ගලික සමාගම එක්ව නිෂ්පාදනය කළ ඇදන් 150 ක් සහ ඊට අවශ්‍ය මෙට්ට, මදුරුදැල් ඇතුළු උපකරණ පරිත්‍යාග කිරීම සිදුකෙරුණා. අමාත්‍ය රමේෂ් පතිරණ මහතා වෙත මෙම උපකරණ ලබාදුන් අතර ප්‍රදේශයේ රෝහල් වෙත ඒවා ලබාදීමට නියමිතයි.   ", "URL": "https://www.itnnews.lk/2023/10/05/340956/", "Category": "දේශීය පුවත්", "Parent URL": null}