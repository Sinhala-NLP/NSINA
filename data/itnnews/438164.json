{"Source": "ITN news", "Timestamp": "ඔක්තෝබර් 1, 2022 12:16", "Headline": "ශ්‍රී ලංකා ලෙජන්ස්ලා කොදෙවේ ලෙජන්ස්ලා පරදා අවසන් සටනට", "News Content": "රෝඩ් සේෆ්ටි ලෝක විස්සයි විස්ස ලෙජන්ඩ්ස් ක්‍රිකට් තරගාවලියේ අවසන් මහා තරයට සුදුසුකම් ලබා ගැනිමට ශ්‍රී ලංකා ලෙජන්ස් කණ්ඩායම සමත් වුණා. ඒ අවසන් පූර්ව තරගයේදී බටහිර ඉන්දීය කොදෙව් ලෙජන්ඩ්ස් කණ්ඩායම ලකුණු 14 කින් පරාජයට පත් කරමින්. ඉන්දියාවේ රායිපූර්හි පැවති තරගයේ කාසියේ වාසිය දිනා ගත් බටහිර ඉන්දිය කොදෙව් ලෙජන්ඩ්ස් පිලේ නායක බ්‍රයන් ලාරා ශ්‍රී ලංකා කණ්ඩායමට ප්‍රථමයෙන් පන්දුවට පහරදීමේ අවස්ථාව ලබා දුන්නා. ඒ අනුව ශ්‍රී ලංකා ලෙජන්ඩ්ස් පිතිකරුවන් නියමිත පන්දුවාර 20 අවසානයේ කඩුලු 9 ක් දැවී ලකුණු 172 ක් ලබා ගත්තා. සනත් ජයසූරිය ලකුණු 26 ක් ලබා ගත් අතර ඉෂාන් ජයරත්න ලකුණු 31 ක් රැස් කලා. පිළිතුරු ඉනිම ක්‍රීඩා කළ කොදෙව් ලෙජන්ඩ්ස් ක්‍රීඩකයන්ට නියමිත පන්දුවාර 20 අවසානයේ කඩුලු 7 ක් දැවී රැස් කර ගත හැකි වූයේ ලකුනු 158 ක් පමණයි. නරොසින් ඩියොනාරින් ලකුණු 63 යි. පන්දුයැවීමේදී සනත් ජයසූරිය ලකුණු 26 කට කඩුලු 2 ක් ලබා ගත් අතර නුවන් කුලසේකරද ලකුණු 26 කට කඩුලු  2ක් බිද හෙලුවා. තරගයේ වීරයා සම්මානය හිමි කර ගත්තේ නුවන් කුලසේකරයි. තරගාවලියේ අවසන් මහා තරගය අද පැවැත්වෙනවා. ශ්‍රී ලංකා ලෙජන්ඩ්ස් කණ්ඩායම සමග අවසන් මහා තරගයට පිවිසෙන්නේ ඉන්දියානු ලෙජන්ඩ්ස් කණ්ඩායමයි.         ", "URL": "https://www.itnnews.lk/2023/10/05/438164/", "Category": "ක්‍රිකට්,ක්‍රීඩා", "Parent URL": null}