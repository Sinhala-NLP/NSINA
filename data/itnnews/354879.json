{"Source": "ITN news", "Timestamp": "අගෝස්තු 6, 2021 12:31", "Headline": "සයිනොෆාම් එන්නත් මාත්‍රා ලක්ෂ 20ක් දිවයිනට", "News Content": "සයිනොෆාම් එන්නත් මාත්‍රා ලක්ෂ 20 ක් අද (06) උදෑසන මෙරටට රැගෙන ඒම සිදුවුණා. ශ්‍රී ලංකන් ගුවන් යානා දෙකකින් රැගෙන ආ මෙම එන්නත් තොගය කොළඹ මධ්‍යම ඖෂධ ගබඩා සංකීර්ණය වෙත රැගෙන ඒමටයි කටයුතු කෙරුණේ. මේ අතර එන්නත්කරණ වැඩපිළිවෙල ද තවදුරටත් ක්‍රියාත්මකයි. කොළඹ දිස්ත්‍රික්කයේ මෙතෙක් කිසිදු එන්නතක් ලබාගෙන නොමැති අවුරුදු 60 ට වැඩි පුද්ගලයින් සදහා සයිනොෆාම් එන්නත ලබාදීම විහාර මහා දේවී උද්‍යානයේදී අද දිනයේදීද සිදුවනවා. යුද හමුදාවේ මෙහෙයවීමෙනුයි එම කටයුතු සිදුවන්නේ. ඇස්ට්‍රා සෙනෙකා එන්නතේ දෙවන මාත්‍රාව ලබානොගත් පුද්ගලයින්ට බම්බලපිටිය පොලිස් ක්ෂේත්‍ර බලකා මූලස්ථානයේ දී එන්නත් ලබාදීම සිදුවනවා. මේ දක්වා ඇස්ට්‍රා සෙනෙකා එන්නතේ පළමු මාත්‍රාව පුද්ගලයින් දස ලක්ෂ තිස්පන්දහස් පන්සිය පනස් හතර දෙනෙකුට සහ දෙවන මාත්‍රාව පුද්ගලයින් අටලක්ෂ තිස්තුන්දහස් හයසිය හය දෙනෙකුට ලබා දී ඇති අතර සයිනොෆාම් එන්නතේ පළමු මාත්‍රාව ලබා දී ඇති සංඛ්‍යාව අසූහය ලක්ෂ පහළොස් දහස් දෙසිය අනූ දෙකක් වනවා. එහි දෙවන මාත්‍රාව ලබාදී ඇති සංඛ්‍යාව දහඅට ලක්ෂ තිස්දහස් හයසිය අසූවක්. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ එක්දෙනෙකුට සහ දෙවන මාත්‍රාව දාහතර දහස් පන්සිය දාසය දෙනෙකුට ලබා දීමටයි පියවර ගෙන ඇත්තේ. ෆයිසර් එන්නතේ පළමු මාත්‍රාව දෙලක්ෂ හතලිස් තුන්දහස් නවසිය හැත්තෑ එක් දෙනෙකුට හා දෙවන මාත්‍රාව දෙසිය හැත්තෑ හතර දෙනෙකුට ලබා දී ඇති අතර මොඩර්නා එන්නතේ පළමු මාත්‍රාව ලබා දී ඇති සංඛ්‍යාව හත් ලක්ෂ විසිතුන් දහස් තුන්සිය හැට එකක්. බණ්ඩාරනායක සම්මන්ත්‍රණ ශාලා පරිශ්‍රයේදී ද ගුවන් හමුදාවේ මූලිකත්වයෙන් ඇස්ට්‍රා සෙනෙකා එන්නතේ දෙවන මාත්‍රාව ලබාදීම අද දිනයේ සිදුවනවා.  ", "URL": "https://www.itnnews.lk/2023/10/05/354879/", "Category": "දේශීය පුවත්", "Parent URL": null}