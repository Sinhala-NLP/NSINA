{"Source": "ITN news", "Timestamp": "පෙබරවාරි 11, 2022 13:07", "Headline": "විගමනික ශ්‍රමිකයින්ට සුභසාධන අරමුදලෙන් ප්‍රතිලාභ", "News Content": "රක්ෂණ ආවරණයෙන් වන්දි හිමි නොවූ විදේශ රැකියාවල නියුතුවූවන් 84 දෙනෙකු වෙනුවෙන් ප්‍රතිලාභ ලබා දීම විදේශ සේවා නියුක්ති කාර්යංශ ශ්‍රවණාගාරයේදී පසුගියදා සිදු කෙරුණා. සුබසාධන අරමුදලෙනුයි මෙම ප්‍රතිලාභ ප්‍රදානය කෙරුනේ. විදේශ රැකියා ප්‍රවර්ධන හා වෙළෙදපල විවිධාංගීකරණ රාජ්‍ය අමාත්‍ය ප්‍රියංකර ජයරත්නෙගේ ප්‍රධානත්වයෙන් රුපියල් මිලියන 10ක ප්‍රතිලාභ ප්‍රදානය කිරීම විදේශ සේවා නියුක්ති කාර්යාංශ ශ්‍රවණාගාරයේදී සිදු කෙරුණා. ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි වී විදේශ රැකියා සදහා යොමුවන සියලු දෙනාට නොමිලේ රක්ෂණ ආවරණයක් හිමි වනවා. කාර්යාංශයේ ලියාපදිංචිවී වසර 2 ක් හෝ තුනක් වෙනුවෙන් අදාළ රක්ෂණ, හිමිකම්,  වන්දි හිමිවන බවයි විදේශ සේවා නියුක්ති කාර්යාංශය පවසන්නේ. එම රක්ෂණ ආවරණය යටතේ ආවරණය නොවන අවස්ථාවලදී සාධාරණ හේතූන් මත මානුෂීය පදනම සලකාබලා සේවක සුබ සාධක අරමුදලේ කමිටු තීරණය මත සහන ප්‍රතිලාභ ලබා දෙනවා. 2019 වසරේදී 66 දෙනෙකු සදහා රුපියල් මිලියන 13.7ක් ද 2020 වසරේ ප්‍රතිලාභීන් 59 දෙනෙකු සදහා රුපියල් මිලියන 11.22 ක්ද 2021 වසරේ ප්‍රතිලාභීන් 131 දෙනෙක් සදහා මිලියන 29.92ක ප්‍රතිලාභද ලබාදී තිබෙනවා.   ", "URL": "https://www.itnnews.lk/2023/10/05/394471/", "Category": "දේශීය පුවත්", "Parent URL": null}