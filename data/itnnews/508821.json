{"Source": "ITN news", "Timestamp": "අගෝස්තු 17, 2023 09:19", "Headline": "මහා පරිමාණ රෙදිපිළි සොරකමක තොරතුරු හෙළිවෙයි", "News Content": "රෙදි වෙළඳසැල්  කඩා රෙදිපිළි සොරා ගෙන ගොස් විදේශයෙන් ආනයනය කරන ඒවා බව ප්‍රකාශය කරමින් අඩු මිලට අලෙවි කරන මහා පරිමාණ ජාවාරමක් අල්ලා ගැනීමට පල්ලේවෙල පොලිසියට හැකිවුණා. පල්ලේවෙල නගරයේ රෙදිපිළි අලෙවිසැලක් කඩා රුපියල් ලක්ෂ 32ක් පමණ වටිනා රෙදිපිළි සොරාගෙන යාම පිළිබඳ පරීක්ෂණ පැවැත්වු පොලිසියට එම කණ්ඩායම් කොටුකර ගැනීමට හැකිවුණා. සොරකම් කරන ලද නිමි ඇඳුම් රෙදි රැගෙන යාම සඳහා ලොරි රථයක් භාවිත කර තිබෙනවා. මේ වන විටත් මෙම කල්ලිය විසින් බඩල්ගම , කුලියාපිටිය ,වරකාපොළ යන ප්‍රදේශවල රෙදිපිළි අලෙවිසැල් වලින් රුපියල් කෝටියකට අධික රෙදිපිළි සොරා ගෙන ගොස් ඇති බවටයි කරුණු හෙළි වී තිබෙන්නේ. මේ වන විටත් පූගොඩ පොලිසිය විසින් අත්අඩංගුවට ගනු ලැබු සැකකරුවන් දෙදෙනෙකු රක්ෂිත බන්ධනාගාර ගතකර තිබෙනවා. පල්ලේවෙල පොලිසිය මගින් අත්අඩංගුවට ගත් සැකකරුවන් දෙදෙනා අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.           ", "URL": "https://www.itnnews.lk/2023/10/05/508821/", "Category": "Breaking News,දේශීය පුවත්", "Parent URL": null}