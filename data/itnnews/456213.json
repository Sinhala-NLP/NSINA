{"Source": "ITN news", "Timestamp": "ජනවාරි 17, 2023 18:14", "Headline": "ශ්‍රී ලංකාවේ ණය ප්‍රතිව්‍යුහගත කිරීමට සහය දෙන බව ඉන්දියාව නිල වශයෙන් දැනුම් දෙයි", "News Content": "ශ්‍රී ලංකාවේ ණය ප්‍රතිව්‍යුහගත කිරීමේ වැඩසටහනට සහයෝගය ලබා දෙන බව ඉන්දියාව නිල වශයෙන් දැනුම් දී තිබෙනවා. බ්ලූම් බර්ග් ජාත්‍යන්තර පුවත් වෙබ් අඩවිය සදහන් කළේ ජාත්‍යන්තර මූල්‍ය අරමුදලේ ඇමෙරිකා ඩොලර් බිලියන දෙකයි දශම නවයක මුදල නිදහස් කර ගැනීමට තිබූ ප්‍රධානතම ගැටලුවක් ඉන් විසදෙන බවයි. ඉන්දියාව ශ්‍රී ලංකාවේ ප්‍රධානතම ද්වී පාර්ශ්වික ණය හිමිකරුවෙකු වනවා. බ්ලුම් බර්ග් වෙබ් අඩවිය සදහන් කරන්නේ ණය ප්‍රතිව්‍යූහගත කිරීමට අදාළ සහතිකය ඊයේ පස්වරුවේ ඉන්දියාව නිකුත් කර ඇති බවයි. මෙය ඉතා ධනාත්මක වර්ධනයක් ලෙස ද බ්ලූම්බර්ග් වෙබ් අඩවිය හදුන්වා තිබෙනවා. මුදල් රාජ්‍ය අමාත්‍ය ශෙහාන් සේමසිංහ මහතා සදහන් කර ඇත්තේ ජාත්‍යන්තර මූල්‍ය අරමුදලේ අධ්‍යක්ෂ මණ්ඩල අනුමැතිය ඉතාම නුදුරු අවස්ථාවකදී හිමිවනු ඇති බවයි. ජාත්‍යන්තර මූල්‍ය අරමුදල සමග ගනුදෙනුව වඩාත් සාර්ථක වීමට නම් චීනය,  ජපානය සහ පැරිස් සමූහයේ මෙවැනිම එකගවීම් අවශ්‍යවනවා. වාණිජ ණය හිමියන් ද ශ්‍රී ලංකාවේ ණය ප්‍රතිව්‍යූහගත කිරීම සම්බන්ධයෙන් ධනාත්මක අඩියක සිටින අතර මේ වසරේ දෙවන භාගයේදී ඔවුන් අපේක්ෂාකරන මට්ටමට ළගා වීමට සූදානමින් සිටිනවා.     ", "URL": "https://www.itnnews.lk/2023/10/05/456213/", "Category": "Breaking News,දේශීය පුවත්", "Parent URL": null}