{"Source": "ITN news", "Timestamp": "ஜூலை 18, 2021 14:54", "Headline": "சேதன பசளை உற்பத்தி வேலைத்திட்டம் நாடு முழுவதும் முன்னெடுப்பு", "News Content": "சேதன பசளை உற்பத்தி வேலைத்திட்டம் நாடு முழுவதும் முன்னெடுக்கப்படுகிறது. இரசாயன உரப்பாவனை இன்றி பயிர்ச்செய்கை நடவடிக்கைகளை மேற்கொள்ள அரசாங்கம் தேவையான சகல நடவடிக்கைகளையும் முன்னெடுத்து வருகிறது. மாதமொன்றுக்கு 30 மெற்றிக் தொன் சேதன பசளையை தயாரிக்கும் வேலைத்திட்டமொன்றை இராணுவம் கிளிநொச்சியில் ஆரம்பித்துள்ளது. இந்த பசளை கிளிநொச்சி இராணுவத்தின் பயிர்ச்செய்கை நடவடிக்கைக்காக பயன்படுத்தப்பட்டு எஞ்சியவை அப்பகுதி விவசாயிகளுக்கு பகிர்ந்தளிக்கப்படவுள்ளன. இராணுவத்தின் 663ஆவது படைப்பிரிவு இவ்வேலைத்திட்டத்தை முன்னெடுக்கிறது. இவ்வேலைத்திட்ட ஆரம்ப நிகழ்வு கிளிநொச்சி பாதுகாப்பு படை கட்டளை அதிகாரி மேஜர் ஜெனரல் ஹரேந்திர ரணசிங்க கலந்துகொண்டார். கழிவுப்பொருட்களில் இருந்து சேதனப்பசளை தயாரிக்கும் மத்திய நிலையமொன்று மாத்தளை, நாகொல்ல பகுதியில் ஆரம்பிக்கப்பட்டுள்ளது. மாதமொன்றுக்கு 5 தொன் சேதனப்பசளை இங்கு தயாரிக்கப்படவுள்ளது. மாத்தளை நகருக்குள் சேர்க்கப்படும் கழிவுப்பொருட்களை பயன்படுத்தி இவ்வேலைத்திட்டம் முன்னெடுக்கப்படவுள்ளது. ஹொரண கனன்வில கமநல சேவை மத்திய நிலையம் சேதனப்பசளை தயாரிப்புக்கு தேவையான ஒத்துழைப்புகளை வழங்கி வருகிறது. அதன்கீழ் சேதனப்பசளை தயாரிப்பு முயற்சியாளர்களை பயிற்றுவிக்கும் வேலைத்திட்டம் ஹொரண குருகொட பகுதியில் இடம்பெற்றது. ", "URL": "https://www.itnnews.lk/2023/10/05/350139/", "Category": "Breaking News,தேசிய செய்திகள்", "Parent URL": null}