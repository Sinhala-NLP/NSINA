{"Source": "ITN news", "Timestamp": "මැයි 22, 2023 10:09", "Headline": "ශ්‍රී ලංකා ජනරජ දිනය අදයි", "News Content": "බ්‍රිතාන්‍ය අධිරාජ්‍යයට පැවති සියලු බැදීම් බිද දමමින් ශ්‍රී ලංකාව ස්වෛරී රාජ්‍යයක් බවට පත්වී අදට වසර 51 ක් සපිරෙනවා. ශ්‍රී ලංකාව ස්වෛරී ස්වාධීන ජනරජයක් බවට පත්කළ නව ජනරජ ව්‍යවස්ථාව ගෙන ආවේ 1972 වසරේ අද වැනි දිනක යි. 1972 වසරට පෙර මෙරට පාලනය වුණේ 1948 දී බ්‍රිතාන්‍ය යටත් විජිත පාලනයෙන් පැට වූ ව්‍යවස්ථාවක් මතයි. එනම් 1948 පෙබරවාරි 4 වනදා බ්‍රිතාන්‍ය අධිරාජ්‍යවාදයෙන් කොන්දේසි සහිත නිදහසක් හිමි වුවද ව්‍යවස්ථාවෙන් ශ්‍රි ලංකාව බ්‍රිතාන්‍ය කිරීටය හා බැදි සිටියා. මේ අනුව 1972 දක්වා ස්වාධීන රටක් ලෙස ශ්‍රී ලංකාවට පිළිගැනීමක් හිමි නොවූ අතර ශ්‍රි ලංකා  රාජ්‍යයේ ප්‍රධානියා වූයේද  බ්‍රිතාන්‍ය මහ රැජිණයි. අධිකරණ තීන්දුවල අවසාන තීරකයා වුණේද බ්‍රිතාන්‍ය ප්‍රිච් කවුන්සිලය හා සාමි මණ්ඩලයයි. එම බ්‍රිතාන්‍ය කිරීටය සමග පැවති සියලු සබදතා බිද දමමින් සිංහල දෙමළ මුස්ලිම් ආදී සියලු ජන කොටස්වල එකමුතුවෙන් නව ව්‍යවස්ථාවක් ගෙන ඒමට සිරිමාවෝ බණ්ඩාරනායක මැතිණියගේ නායකත්වයෙන් හැකිවුණා. එසේ සකස් වූ නව ආණ්ඩුක්‍රම ව්‍යවස්ථාව මගින් එතෙක් පැවති සිලෝන් හෙවත් ලංකා නම් වූ රාජධානිය අහෝසි කොට ශ්‍රි ලංකා සමාජවාදී ජනරජය පිහිටුවීම සිදු වුණා. 1972 දී ශ්‍රී ලංකාව ජනරජයක් බවට පත්වීමත් සමග එතැන් පටන් මැයි 22 වනදා ජනරජ දිනය ලෙස නම් කෙරුණා. ශ්‍රී ලංකාව ඒකීය රාජ්‍යයක් ලෙස නම් කිරීම ද මෙහිදී සිදුවුණා. නව ජනරජ ලාංඡනය ප්‍රකාශයට පත්වුණේද ඒ සමගයි. පසුව 1978 දී ගෙන ආ ව්‍යවස්ථාවෙන් ශ්‍රී ලංකා ප්‍රජාතාන්ත්‍රික සමාජවාදී ජනරජය පිහිටුවීම සිදු වුණා.     ", "URL": "https://www.itnnews.lk/2023/10/05/485075/", "Category": "දේශීය පුවත්", "Parent URL": null}