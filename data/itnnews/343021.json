{"Source": "ITN news", "Timestamp": "ජූනි 16, 2021 11:35", "Headline": "එජාප ජාතික ලැයිස්තු මන්ත්‍රී ධුරයට රනිල්ගේ නම මැතිවරණ කොමිසමට", "News Content": "පසුගිය මහ මැතිවරණයෙන් එක්සත් ජාතික පක්‍ෂයට හිමි වූ ජාතික ලැයිස්තු මන්ත්‍රී ධුරය සදහා එහි නායක රනිල් වික්‍රමසිංහ මහතාගේ නම මැතිවරණ කොමිෂන් සභාව වෙත භාර දීම අද (16) සිදුකෙරුණා. පසුගිය වසරේ පැවති මහ මැතිවරණයෙන් එක්සත් ජාතික පක්‍ෂයට අන්ත පරාජයක් හිමිවුණා. 1977 වසරේ සිටම පාර්ලිමේන්තුව නියෝජනය කළ රනිල් වික්‍රමසිංහ මහතාගේ පරාජය ද එහිදී විශේෂයෙන් කැපී පෙනුණා. එක්සත් ජාතික පක්‍ෂයට එම මැතිවරණයේදී කිසිදු දිස්ත්‍රික්කයකින් මන්ත්‍රී ආසනයක් හිමි නොවූ අතර එක් ජාතික ලැයිස්තු මන්ත්‍රී ධුරයක් පමණක් හිමිවුණා. මාස 9 කට අධික කාලයක් පුරප්පාඩුව පැවති එම මන්ත්‍රී ධුරය සදහා පසුගිය මස 31 වනදා පැවති කෘත්‍යාධිකාරී මණ්ඩල රැස්වීමේදී රනිල් වික්‍රමසිංහ මහතා පත් කිරීමට තීරණය කෙරුණා. ඒ අනුව රනිල් වික්‍රමසිංහ මහතාගේ නම මැතිවරණ කොමිසම වෙත අද භාර දීමට එක්සත් ජාතික පක්‍ෂයේ මහ ලේකම් හිටපු පාර්ලිමේන්තු මන්ත්‍රී පාලිත රංගේ බණ්ඩාර මහතා කටයුතු කළා.               ", "URL": "https://www.itnnews.lk/2023/10/05/343021/", "Category": "දේශීය පුවත්", "Parent URL": null}