{"Source": "ITN news", "Timestamp": "டிசம்பர் 8, 2021 19:16", "Headline": "பிரியந்தவை கொலை செய்த கொலையாளிகளுக்கு உயர்தண்டனை வழங்க பாகிஸ்தான் அமைச்சரவை தீர்மானம்..", "News Content": "பிரியந்த குமாரவின் படுகொலையுடன் தொடர்புடைய குற்றவாளிகளுக்கு எதிராக சட்டத்தை கடுமையாக நிலைநிறுத்த பாகிஸ்தான் பிரதமர் இம்ரான்கான் தலைமையில் இடம்பெற்ற அமைச்சரவை கூட்டத்தில் இணக்கம் காணப்பட்டது. சம்பவத்தை இலகுவாக கருதும் வகையில் கருத்து வெளியிட்ட பாகிஸ்தான் பாதுகாப்பு அமைச்சருக்கு உலகின் பல பாகங்களிலிருந்து எதிர்ப்புகள் வெளியாகும் நிலையில் அவர் தனது கூற்று தொடர்பாக தெளிவுபடுத்தியுள்ளார். இதேநேரம் சம்பவம் தொடர்பில் மேலும் 8 பேர் கைதுசெய்யப்பட்டதாக பஞ்சாப் பொலிசார் தெரிவிக்கின்றனர். \nபிரியந்த குமாரவின் படுகொலை தொடர்பாக இன்று கைதுசெய்யப்பட்ட 8 சந்தேகநபர்களும் அந்நாட்டு பயங்கரவாத ஒழிப்பு நீதிமன்றத்தில் ஆஜர்படுத்தப்பட்டனர். அவர்களை 15 நாட்களுக்கு தடுத்து வைத்து விசாரிப்பதற்கு பொலிசாருக்கு நீதிமன்றத்தினால் அனுமதி வழங்கப்பட்டது. சம்பவம் தொடர்பாக 139 சந்தேக நபர்கள் கைதுசெய்யப்பட்டுள்ளனர். இவர்களுள் 34 பேர் பிரதான சந்தேக நபர்களாவர். சி.சி.டி.வி. காட்சிகள் மற்றும் தொலைபேசி உரையாடல்கள் பஞ்சாப் பொலிசார் 4 சந்தேக நபர்களை அடையாளம் கண்டுள்ளனர். இவர்களுள் கூடுதலானோர் குறித்த தொழிற்சாலை அமைந்துள்ள சியல்கோட் கிராம வாசிகள் என பொலிசார் தெரிவிக்கின்றனர். அவர்களும் கைதுசெய்யப்படவுள்ளனர். சபுர் பட் எனப்படும் சந்தேக நபர் தொழிற்சாலை ஊழியர்களை படுகொலைக்காக தூண்டியுள்ளதாக பொலிசார் தெரிவிக்கின்றனர். படுகொலை இடம்பெறுவதற்கு முன்னர் அவர் பிரியந்த குமாரவுடன் இருக்கும் வீடியோ காட்சிகளும் பொலிசாருக்கு கிடைத்துள்ளது. இதேநேரம் இச்சம்பவத்தை நியாயப்படுத்தும் வகையில் கருத்து வெளியிட்ட பாகிஸ்தான் பாதுகாப்பு அமைச்சர் பேர்வேஸ் கத்தக் தனது கருத்து தொடர்பாக தெளிவுபடுத்தியுள்ளார். பாகிஸ்தான் அரசாங்கமோ, ரி.எல்.பி கட்சியோ இச்சம்வத்துடன் எந்தவித தொடர்பும் இல்லையென குறிப்பிடுவதற்கே தான் அவ்வாறு கூறியதாகவும் அவர் தெரிவித்துள்ளார். ", "URL": "https://www.itnnews.lk/2023/10/05/381586/", "Category": "Breaking News,அண்மைய செய்திகள்,தேசிய செய்திகள்", "Parent URL": null}