{"Source": "ITN news", "Timestamp": "அக்டோபர் 6, 2021 11:16", "Headline": "பண்டோரா அறிக்கையில் பெயரிடப்பட்டுள்ள இலங்கையர்கள் தொடர்பில் ஜனாதிபதி விடுத்துள்ள உத்தரவு", "News Content": "பாரிய சர்ச்சைகளை தோற்றுவித்துள்ள பெண்டோரா ஆவணங்கள் தொடர்பில் நிதி கொடுக்கல் வாங்கல்களில் பெயரிடப்பட்டுள்ள இலங்கையர்கள் தொடர்பில் உடனடி விசாரணைகளை முன்னெடுக்குமாறு ஜனாதிபதி கோட்டாப்ய ராஜபக்ஷ இலஞ்ச ஒழிப்பு ஆணைக்குழுவுக்கு உத்தரவிட்டுள்ளார். உலகம் முழுவதுமுள்ள அரச தலைவர்கள், அரசியல்வாதிகள் 35 பேர் மற்றும் 100 நாடுகளின் 300 அரச அதிகாரிகள் தொடர்பான சொத்து விபரங்களின் இரகசிய நிதி தகவல்கள் பெண்டோரா ஆவணங்கள் எனும் பெயரில் வெளிப்படுத்தப்பட்டுள்ளன. குறித்த தகவல்களை வெளிப்படுத்துவதற்கு சுமார் 12 மில்லியன் வரையான ஆவணங்கள் பயன்படுத்தப்பட்டுள்ளதாக பெண்டோரா இணையத்தளத்தில் சுட்டிக்காட்டப்பட்டுள்ளது. முன்னாள் ஜனாதிபதிகள் சிலர், தற்போது அதிகாரத்திலுள்ள அரச தலைவர், இந்திய அணியின் முன்னாள் கிரிக்கெட் வீரர் சச்சின் டெண்டுல்கார், ஜோர்தான் மன்னர் அப்துல்லா உள்ளிட்டோரின் சொத்து விபரங்கள் அவற்றில் உள்ளடங்குகின்றன. இந்நிலையில் குறித்த பெண்டோரா ஆவணங்களில் இலங்கையர்கள் சிலரது பெயர்களும் உள்ளடக்கப்பட்டுள்ளது. அதனடிப்படையில் குறித்த இலங்கையர்கள் தொடர்பில் உடனடி விசாரணைகளை முன்னெடுக்குமாறும், குறித்த கொடுக்கல், வாங்கல் தொடர்பில் ஒரு மாதத்திற்குள் தனக்கு அறிக்கை சமர்ப்பிக்குமாறும் ஜனாதிபதி உத்தரவிட்டுள்ளதாக, ஜனாதிபதியின் ஊடகப்பேச்சாளர் கிங்ஸ்லி ரத்னாயக்க தெரிவித்துள்ளார். இலஞ்ச மற்றும் ஊழல் ஒழிப்பு ஆணைக்குழுவின் தலைவருக்கு இன்று காலை ஜனாதிபதி அதுதொடர்பான உத்தரவை வழங்கியுள்ளதாகவும் சுட்டிக்காட்டப்பட்டுள்ளது. \n ", "URL": "https://www.itnnews.lk/2023/10/05/367258/", "Category": "Breaking News,தேசிய செய்திகள்,முதன்மை செய்தி", "Parent URL": null}