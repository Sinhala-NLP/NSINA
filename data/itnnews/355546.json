{"Source": "ITN news", "Timestamp": "අගෝස්තු 9, 2021 13:05", "Headline": "ඇසල පෙරහර මංගල්‍යයේ කප් සිටුවීම අළුයම සිදු කෙරුණා", "News Content": "මහනුවර ඇසල පෙරහර මංගල්‍ය යේ සතර මහා දේවාලයන්හි සුබ නැකතට කප් සිටුවීම අද අළුයම සිදු කෙරුණා. ඒ ශ්‍රී දළදා මාළිගාවේ දිය වඩන නිලමේ ප්‍රදීප් නිලංග දෑල මහතා සහ සිව් මහා දේවාලයන්හි බස්නායක නිළමේවරුන්ගේ ප්‍රධානත්වයෙන්. නාථ , විශ්ණු, කතරගම හා පත්තිණි යන සතර මහා දේවාලයන්හි කප් සිටුවීම අද අළුයම එකයි නවයට සුබ නැකතට අනුව සිදු කෙරුණා. පුරාණ ආගමික චාරිත්‍රානුකූලවයි කප් සිටුවීම සිදු කෙරුණේ. මහනුවර ඇසල පෙරහර මංගල්‍ය යේ දේවාල අභ්‍යන්තර පෙරහර පහක් සාම්ප්‍රදායානුකූලව සිදු කෙරෙනවා. එම පෙරහර ලබන දොලොස්වනදා තෙක් පැවැත්වීමට නියමිතයි. ප්‍රථම කුඹල් පෙරහර  ලබන දහ තුන් වනදා වීදි සංචාරය කරනවා. පුරා දින පහක් කුඹල් පෙරහර පැවැත්වීමෙන් පසු රන්දෝලි පෙරහර ලබන 18 වනදා වීදි සංචාරය කිරීමට නියමිතයි. අවසන් රන්දෝලි මහා පෙරහර නිකිණි පුන් පොහෝ දිනය යෙදෙන ලබන විසි දෙවනදා පැවැත්වෙනවා. පසු දින දහවල් පෙරහර වීදි සංචාරය කිරීමෙන් පසු මෙවර ඇසල පෙරහර මංගල්‍යය නිමා වීමට නියමිතයි.     ", "URL": "https://www.itnnews.lk/2023/10/05/355546/", "Category": "දේශීය පුවත්", "Parent URL": null}