{"Source": "ITN news", "Timestamp": "ඔක්තෝබර් 18, 2022 12:26", "Headline": "ඛණිජ තෙල් සේවකයන් ලෙඩ වෙයි", "News Content": "ඛණිජ තෙල් නිෂ්පාදන විශේෂ විධිවිධාන පනත් කෙටුම්පත අද පාර්ලිමේන්තුවට ඉදිරිපත් කිරීමට නියමිතයි. ශ්‍රී ලංකාවට නව ගෝලීය ඛණිජතෙල් සිල්ලර සැපයුම්කරුවන්ට පහසුකම් සැපයීම පිළිබදව ද මෙම විවාදයේ දී අවධානය යොමු කෙරෙනවා. එමෙන්ම ආයෝජන දිරි ගැන්වීම් නියාමනය සදහා බලශක්ති සැපයුම් කමිටුවක් පිහිටු වීම කෙරෙහි ද අවධානය යොමු වනවා. මේ අතර මීට විරෝධය පළකරමින් ඛණිජතෙල් සංස්ථාවේ සේවකයන් ලෙඩ නිවාඩු දැමීමේ වෘත්තිය ක්‍රියාමාර්ගයකට එළඹ සිටිනවා. ඛණිජ තෙල් සේවකයින් දියත උයන ඉදිරිපිටදී විරෝධතාවක නිරත වුණා. මේ හේතුවෙන් අද උදෑසන තෙල් බෙදාහැරීමේ කටයුතුවල යම් ප්‍රමාදයක් පැවතුන ද මේ වනවිට කොලොන්නාව තොග ගබඩා පර්යන්තයෙන් බෙදාහැරීම් කටයුතු සදහා බවුසර් බොහොමයක් පිටත්ව යන ආකාරය දැකගත හැකිවුණා. මෙම වෘත්තිය ක්‍රියාමාර්ගය හේතුවෙන් ඇතැම් ඉන්ධන පිරවුම්හල් අසල දිගු පෝලිම් දක්නට ලැබුණා. ඊට ප්‍රතිචාර දක්වමින් විදුලි බල හා බලශක්ති අමාත්‍ය කංචන විජේසේකර මහතා ට්විටර් පණිවිඩයක් නිකුත් කරමින් කියා සිටියේ මීට මාස 06කට පෙර ඛණිජතෙල් සේවා අත්‍යවශ්‍ය සේවාවක් බවට පත්කර ඇති බැවින් එම රෙගුලාසි කඩකරන්නන්ට එරෙහිව නීතිමය පියවර ගන්නා බවයි.     ", "URL": "https://www.itnnews.lk/2023/10/05/441204/", "Category": "Breaking News,දේශීය පුවත්", "Parent URL": null}