{"Source": "ITN news", "Timestamp": "ஆகஸ்ட் 3, 2022 13:21", "Headline": "சர்வகட்சி அரசாங்கத்தில் இணைவது தொடர்பில் தமிழ்த்தேசிய கூட்டமைப்பின் தீர்மானம் எதிர்வரும் 13ம் திகதி..", "News Content": "சர்வகட்சி அரசாங்கம் தொடர்பில் மகா சங்கத்தினர் மற்றும் சிவில் அமைப்புக்ள், இளைஞர் குழுக்கள் உள்ளிட்ட முழு நாட்டினதும் நம்பிக்கையும், எதிர்ப்பார்ப்பும் காணப்படுவதாக ஜனாதிபதி ரணில் விக்ரமசிங்க தெரிவித்துள்ளார். சர்வகட்சி அரசாங்கத்தை ஸ்தாபிப்பது தொடர்பில் அரசியல் கட்சிகளுடன் இடம்பெற்ற பேச்சுவார்த்தையின்போதே ஜனாதிபதி இவ்வாறு தெரிவித்துள்ளார். நேற்றைய தினம் பல்வேறு முக்கிய பேச்சுவார்த்தைகள் இடம்பெற்றதாக ஜனாதிபதி ஊடகப்பிரிவு அறிவித்துள்ளது. ஸ்ரீ லங்கா பொதுஜன பெரமுன கட்சி உள்ளிட்ட ஆளும் கட்சியின் தலைவர்கள், உறுப்பினர்கள் முதற்சுற்று பேச்சுவார்த்தையில் கலந்துகொண்டதாகவும், இரண்டாம் பேச்சுவார்த்தையில் இலங்கை தொழிலாளர் காங்கிரஸ் உள்ளிட்ட தரப்பினர் பங்கேற்றதாகவும், மூன்றாவது பேச்சுவார்த்தை தேசிய காங்கிரஸுடன் இடம்பெற்றதாக ஜனாதிபதி ஊடகப்பிரிவு தெரிவித்துள்ளது. இந்நிலையில் சர்வகட்சி அரசாங்கத்திற்கு எவ்வாறு ஒத்துழைப்பு வழங்குவது என்பது குறித்து தீர்மானிப்பது தொடர்பில் தமிழ்த்தேசிய கூட்டமைப்பு எதிர்வரும் 13ம் திகதி ஒன்றுகூடவுள்ளதாக கூட்டமைப்பின் தலைவர், பாராளுமன்ற உறுப்பினர் இரா.சம்பந்தன் தெரிவித்துள்ளார். சர்வகட்சி அரசாங்கத்தினூடாக தமிழ் மக்களின் பெரும்பாலான பிரச்சினைகளுக்கு தீர்வை பெற்றுக்கொள்ள முடியுமென தான் நம்பிக்கை கொண்டுள்ளதாக அவர் குறிப்பிட்டுள்ளார். சர்வகட்சி அரசாங்கத்திற்கு ஒத்துழைப்பு வழங்க தயாராக இருந்தபோதும், எவ்வாறான ஒத்துழைப்பை வழங்குவது என்பது உள்ளிட்ட தீர்மானம் எதிர்வரும் 13ம் திகதி கூட்டமைப்பின் பங்காளி கட்சி தலைவர்களுடன் இடம்பெறும் பேச்சுவார்த்தையின் பின்னரே அறிக்கப்படுமென அவர் தெரிவித்தார். ", "URL": "https://www.itnnews.lk/2023/10/05/426692/", "Category": "Breaking News,அண்மைய செய்திகள்,தேசிய செய்திகள்", "Parent URL": null}