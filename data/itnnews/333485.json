{"Source": "ITN news", "Timestamp": "අප්‍රේල් 24, 2021 17:47", "Headline": "දිමුත් සිය පළමු ටෙස්ට් ද්ව්ත්ව ශතකය වාර්තා කරයි", "News Content": "දිමුත් කරුණාරත්නගේ ද්විත්ව ශතකයත් සමගින් කලකට පසු ශ්‍රී ලංකා ක්‍රිකට් කණ්ඩායම ටෙස්ට් ඉනිමකදී ලකුණු 500 සීමාව ඉක්මවා ගියා. ඊයේ දිනය නිමාවන විට පළමු ඉනිම සදහා කඩුලු 3 ක් දැවී ලකුණු 229 ක් රැස් කරගෙන තිබූ ශ්‍රී ලංකා පළමු ඉනිම අද දිනය නිමාවන විට ලකුණු 512 ක් දක්වා රැගෙන යාමට නායක දිමුත් කරුණාරත්න හා ධනංජය ද සිල්වා සමත් වුණා. ශ්‍රී ලංකා පිලේ කිසිදු කඩුල්ලක් අද දිනය තුළදී දවා ගැනීමට බංග්ලාදේශ පන්දු යවන්නන්ට හැකිවූයේ නැහැ. තම ටෙස්ට් ක්‍රිකට් දිවියේ පළමු ද්විත්ව ශතකය රැස් කළ දිමුත් කරුණාරත්න නොදැවී ලකුණු 234 ක් ලබා ගත්තේ හතරේ පහර 25 ක් සමගිනුයි. පල්ලේකැළේ ක්‍රීඩාංගනයේදී වාර්තා වූ පළමු ද්විත්ව ශතකය ද මෙය වනවා. ඔහුට අනගි සහායක් ලබා දෙන ධනංජය ද සිල්වා ලකුණු 154 යි. දිමුත් හා ධනංජය අතර සිව්වන කඩුල්ල වෙනුවෙන් ලකුණු 322 ක නොබිදුණු සබදතාවක් මේ වන විට ගොඩනගාගෙන තිබෙනවා. බංග්ලාදේශය පළමු ඉනිම සදහා කඩුලු 7 ක් දැවී ලකුණු 541 ක් ලබා සිටියදී ඉනිම අත්හිටවූවා. ඒ අනුව ශ්‍රී ලංකා කණ්ඩායම බංග්ලාදේශ පළමු ඉනිමට වඩා තවත් ලකුණු 29 ක් පසුපසින් සිටිනවා.     ", "URL": "https://www.itnnews.lk/2023/10/05/333485/", "Category": "ක්‍රීඩා", "Parent URL": null}