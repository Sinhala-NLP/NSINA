{"Source": "ITN news", "Timestamp": "මැයි 18, 2023 11:37", "Headline": "ධනුෂ්කට දැමූ චෝදනා හතරෙන් තුනක්ම ඉල්ලා අස්කර ගනී", "News Content": "ඕස්ට්‍රේලියාවේදී කාන්තාවකට ලිංගික අතවර සිදු කිරීම සම්බන්ධයෙන් චෝදනා එල්ල වී සිටින ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලකට එල්ල වී ඇති චෝදනා තුනක් ඉල්ලා අස්කරගෙන තිබෙනවා. ඒ එරට නීතිපතිවරයා විසින්. 32 හැවිරිදි ධනුෂ්ක ගුණතිලක පසුගිය වසරේ නොවැම්බර් 05 වනදා රාත්‍රියේදී සිඩ්නි නුවර සීබීඩී හෝටලයේදී අත්අඩංගුවට ගෙන තිබුණේ නොවැම්බර් 2 වනදා ඕස්ට්‍රේලියා ජාතික කාන්තාවකට ලිංගික අතවර සිදු කළ බවට වන පැමිණිල්ලකට අදාළවයි. අවසරයකින් තොරව ලිංගිකව එක්වීම ඇතුළු චෝදනා 04 ක් ඔහුට එල්ල වී තිබුණා. ටින්ඩර් නැමැති ජංගම දුරකතන යෙදුමක් හරහා අදාළ කාන්තාව ඔහුට මුණගැසී තිබෙනවා. කෙසේ වෙතත් ඇය එල්ල කරන චෝදනා තුනක් ඔප්පු කළ නොහැකිවීම හේතුවෙන් එරට නීතිපතිවරයා එම චෝදනා ඉල්ලා අස්කරගෙන ඇති බවයි ඕස්ට්‍රේලියා මාධ්‍ය වාර්තා කරන්නේ. ඩවුනින් අධිකරණයේ විභාග වන නඩුවේදී ධනුෂ්ක ගුණතිලකට මීට පෙර ඇප ලබාදීමට කටයුතු කර තිබුණා. ඒ කොන්දේසි කිහිපයකට යටත්වයි. එනම් ජංගම දුරකතනය භාවිත කිරීමට අවස්ථාව ලබාදී ඇති අතර ටින්ඩර් ඇතුළු ඩේටින් ඇප්ස් භාවිත කිරීම තහනම් වීම , ෆේස්බුක්, ඉන්ස්ටර්ග්‍රෑම් හා වට්ස්ඇප් භාවිත කළ හැකි වුවද ඒවා ලිංගික කටයුතු වෙනුවෙන් යොදා නොගැනිමට වගබලා ගැනීම මෙන්ම දිනපතා පොලීසියට වාර්තා කිරීම හා ඔහුගේ විදෙස් ගමන් බලපත්‍රය පොලිසිය භාරයේ රදවාගැනීම යන කොන්දේසි ඔහුට පනවා තිබෙනවා. එමෙන්ම ඩොලර් ලක්ෂ 2 ක ඇපකරයකට යටත්වයි ඔහුව නිදහස් කර ඇත්තේ. මේ අතර අනෙක් චෝදනාව පිළිබඳ නඩු විභාගය ජුලි මස 13 වනදා යළි කැදවීමට නියෝග කර තිබෙනවා.   ", "URL": "https://www.itnnews.lk/2023/10/05/484322/", "Category": "Breaking News,ක්‍රිකට්,ක්‍රීඩා,දේශීය පුවත්", "Parent URL": null}