{"Source": "ITN news", "Timestamp": "දෙසැම්බර් 27, 2021 12:36", "Headline": "කෝටි 28ක් ලෙඩ කළ කොරෝනා වෛරසයට වසර 2යි", "News Content": "අපේ ජීවිත ඉතාමත් සීමිත වපසරියකට සීමා කරපු කොරෝනා වසංගතයේ ව්‍යාප්තියට මේ වෙනකොට වසර දෙකක් සම්පූර්ණ වෙලා. චීනයේ වූහාන් නගරයෙන් ආරම්භ වුණු කොරෝනාව අද වෙනකොට රටවල් 222 ක කෝටි විසි අටක් ආසාදිතයින් බවට පත් කරලා. පසුගිය වසර දෙකක කාලය තුළදී නව ප්‍ර භේදයන් නිර්මාණය කර ගනිමින් වයිරසය ශීඝ්‍ර යෙන් ලොව පුරා පැතිරිලා ගියා. අලුතින්ම හදුනාගත්ත ඔමික්‍රෝන් ප්‍ර භේදයේ ව්‍යාප්තිය හින්දා පසුගිය දින තුන ඇතුළතදී පමණක් ලොව පුරා රටවල් අවලංගු කර ඇති ගුවන් ගමන් වාර සංඛ්‍යාව 7500 කට අධිකයි. ගුවන් ගමන් අවලංගු කිරීමත් සමග වැඩිම බලපෑමකට ලක්වී ඇත්තේ ඇමරිකාවේ හා චීනයේ ගුවන් සේවාවන්. එමෙන්ම දහස් ගණනක ගුවන් ගමන් පැය ගණනක ප්‍රමාදයකින් පසු ආරම්භ කිරීමට ද එම සමාගම් පියවර ගෙන තිබෙනවා. ඔමික්‍රෝන් ප්‍රභේදය ශීඝ්‍ර යෙන් ව්‍යාප්ත වීමත් සමග ගුවන් කාර්ය මණ්ඩල ආසාදිතයින් බවට පත්වීම හා ඔවුන්ගේ ආශ්‍රිතයින් නිරෝධායනයට යොමු කිරීම හේතුවෙනුයි මෙලෙස ගුවන් ගමන් අවලංගු කිරීමට සිදුව ඇත්තේ. ගුවන් ගමන් සදහා වසරේ වැඩිම ඉල්ලුමක් පවතින කාල වකවානුව තුළදී මෙලෙස ගුවන් ගමන් අවලංගු කිරීමට සිදුවීම ගුවන් සමාගම් තවදුරටත් ආර්ථික අර්බුදයකට ඇද දැමීමට හේතු වී තිබෙනවා. වයිරසය ව්‍යාප්තියෙන් වසර දෙකකට පසු අහිමි වී ඇති ජීවිත සංඛ්‍යාව පනස් හතර ලක්ෂ දහසය දහස් තුන්සිය හැත්තැවක්. ඊයේ දිනයේ දී පමණක් ලොව පුරා රටවලින් හමුවී ඇති ආසාදිතයින් සංඛ්‍යාව තුන් ලක්ෂ අසූ දහස ඉක්මවා තිබෙනවා. එමෙන්ම සිදුව ඇති මරණ සංඛ්‍යාව 2985 ක්. තවද වැඩිම වයිරස ආසාදිතයින් සංඛ්‍යාවක් හමුවී ඇත්තේ ඇමරිකාවෙන්. එම සංඛ්‍යාව ලක්ෂයකට ආසන්නයි. එමෙන්ම ගතවූ පැය 24 ට වැඩිම කොරෝනා මරණ සිදුව ඇත්තේ රුසියාවේ. ඊයේ දිනයේ දී එරට සිදුව ඇති කොරෝනා මරණ සංඛ්‍යාව 968 ක්.   ", "URL": "https://www.itnnews.lk/2023/10/05/385094/", "Category": "ජාත්‍යන්තර පුවත්", "Parent URL": null}