{"Source": "ITN news", "Timestamp": "පෙබරවාරි 12, 2023 12:00", "Headline": "මැතිවරණයට අදාළ බාධා කිරීම් සම්බන්ධ සිද්ධීන් 20ක්", "News Content": "පළාත් පාලන මැතිවරණයට අදාළ බාධා කිරීම් සම්බන්ධ සිද්ධීන් 20ට ආසන්න සංඛ්‍යාවක් මේ වනවිට මැතිවරණ කොමිසමට ලැබී ඇති බව එහි සභාපති නිමල් ජී පුංචිහේවා මහතා පවසනවා. දිස්ත්‍රික් සහකාර මැතිවරණ කොමසාරිස්වරුන් සහ නියෝජ්‍ය කොමසාරිස්වරුන් සමඟ මැතිවරණ කොමිසමේ නියෝජිතයින් අතර ඊයේ පැවති සාකච්චාවකදීයි මෙම කරුණු හෙළිකළේ. පළාත් පාලන ඡන්ද විමසීමට පවතින බාධා සම්බන්ධයෙන් විශේෂ අවධානයක් යොමුකර ඇති බව මැතිවරණ කොමිසමේ සභාපති  නිමල් ජී පුංචිහේවා මහතා අවධාරණය කළා. මේ අතර දේශපාලන පක්ෂ ලේකම්වරු සහ මැතිවරණ කොමිසමේ නිලධාරීන් අතර සාකච්ඡාවක් එළඹෙන අගහරුවාදා පැවැත්වීමට නියමිතයි. නාමයෝජනා භාරදීමෙන් අනතුරුව දේශපාලන පක්ෂ නියෝජිතයින් මැතිවරණ නිළධාරීන් හමුවන දෙවන අවස්ථාව මෙයයි. කෙසේ වෙතත් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සදහන් කරන්නේ මැතිවරණ ක්‍රියාවලිය සාමාන්‍ය මට්ටමක සිදුකෙරුණ ද මැතිවරණ නීතිරීත් කඩකිරීම් සම්බන්ධ පැමිණිලි 80ක් පමණ ලැබී ඇති බවයි. මේ අතර පළාත් පාලන ආයතන ඡන්ද විමසීම සඳහා මහා භාණ්ඩාගාරය රුපියල් මිලියන සියයක් ලබාදී ඇති බව මැතිවරණ කොමසාරිස් ජනරාල් සමන් ශ්‍රී රත්නායක මහතා පවසනවා. පළාත් පාලන ආයතන ඡන්ද විමසීමට අදාළ තැපැල් ඡන්ද සලකුණු කිරීම ලබන 22 , 23 සහ 24 යන දිනවලදී නියමිත පරිදි පැවැත්වෙන බවයි ඒ මහතා පවසන්නේ. තැපැල් ඡන්ද අයැදුම්පත් 36,000ක් ප්‍රතික්ෂේප වී ඇති බවද ඒ මහතා හෙළිකළා.   ", "URL": "https://www.itnnews.lk/2023/10/05/460419/", "Category": "දේශීය පුවත්", "Parent URL": null}