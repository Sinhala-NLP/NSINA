{"Source": "ITN news", "Timestamp": "පෙබරවාරි 17, 2023 19:04", "Headline": "ෂාෆ්ටර්ගේ ඝාතකයා හොයන්න අධිකරණ වෛද්‍ය නිලධාරීන් 05 දෙනෙකුගෙන් යුත් කමිටුවක්", "News Content": "ජනශක්ති සමූහ ව්‍යාපාරයේ අධ්‍යක්ෂවරයෙකු වන දිනේෂ් ෂාෆ්ටර් මහතාගේ මරණයට හේතුව නිගමනය කිරීම සදහා විශේෂඥ අධිකරණ වෛද්‍ය නිලධාරීන්ගෙන් සමන්විත පංච පුද්ගල කමිටුවක් පත් කිරීමට කොළඹ මහේස්ත්‍රාත් අධිකරණය තින්දු කළා. පශ්චාත් මරණ පරීක්ෂණ වාර්තාවේ මුල් පිටපත හා අවසන් සවිස්තර වාර්තාව අතර පරස්පරතා නිරික්ෂණය වන බවද අධිකරණය දැනුම් දුන්නා. දිනේෂ් ෂාෆ්ටර් මහතා පසුගියදා බොරැල්ල කනත්තේදී අභිරහස් ලෙස ඝාතනය කෙරුණා. ඔහු සිද්ධිය වූ දිනයේ කොළඹ කුරුදුවත්ත මල්පාරේ පිහිටි සිය නිවසෙන් පිටත්ව ගොස් ඇත්තේ මිතුරෙකු හමු වීම සදහා යන බව ප්‍රකාශ කරමින්. පැය කිහිපයක් යනතුරුත් ඔහු නිවසට නොපැමිණීම හේතුවෙන් බිරිද ෂාෆ්ටර් මහතාගේ දුරකතනයට ඇමතුමක් ලබාගෙන තිබෙනවා. එහෙත් ඔහු එයට ප්‍රතිචාර දක්වා නැහැ. දුරකතනය තිබෙන ස්ථානය පිළිබද සංඥා පරීක්ෂා කළ ෂාෆ්ටර් මහතාගේ බිරිද එය බොරැල්ල සුසාන භූමියේ තිබෙන බව සටහන් වීමත් සමග ජනශක්ති සමාගමේ විධායක නිලධාරියෙකුට දන්වා ඇත්තේ සිය සැමියා බොරැල්ල කනත්තේ සිටින බැවින් ඒ පිළිබද සොයා බලන ලෙසටයි. පසුව එම නිලධාරියාට අදාළ ස්ථානයට පැමිණි පසු දැකගත හැකි වූයේ ෂාෆ්ටර් මහතා ඔහුගේ වාහනයේ රියදුරු අසුන මත දෑත් ගැට ගසා ගෙළ සිරකර සිටින ආකාරයයි. වහා ක්‍රියාත්මක වූ විධායක නිලධාරියා ෂාෆ්ටර් මහතා කඩිනමින්ම කොළඹ ජාතික රෝහලට ඇතුළත් කර තිබෙනවා. හදිසි අනතුරු අංශයේ දැඩි සත්කාර ඒකකයේ ප්‍රතිකාර ලබමින් සිටියදී ෂාෆ්ටර් මහතා මිය ගියා. මෙම මරණය සම්බන්ධයෙන් අංශ කිහිපයක් ඔස්සේ විමර්ශන ක්‍රියාත්මක වනවා. සිද්ධියට අදාළ නඩු විභාගය කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය හමුවේ අද කැදවා තිබුණා. එහිදී මහේස්ත්‍රාත්වරිය ප්‍රකාශ කළේ පශ්චාත් මරණ පරීක්ෂණ වාර්තාවේ මුල් පිටපත හා අවසන් සවිස්තර වාර්තාව අතර පරස්පරතා නිරීක්ෂණය වන බැවින් මරණයට හේතුව නිගමනය කිරිම අපහසු බවයි. ඒ අනුව මරණයට හේතුව නිගමනය කිරිම සදහා වෝහාරික විශේෂඥ අධිකරණ වෛද්‍ය නිලධාරීන්ගෙන් සමන්විත පංච පුද්ගල කමිටුවක් පත් කිරීමට තීරණය කළා. මහේස්ත්‍රාත්වරිය මෙහිදී නියෝග දෙකක් ලබා දුන්නා. සෞඛ්‍ය සේවා අධ්‍යක්ෂවරයා වෙත නියෝගයක් නිකුත් කරමින් සදහන් කළේ ජ්‍යෙෂ්ඨත්වය අනුව මෙරට ඉදිරියෙන් සිටින අධිකරණ වෛද්‍ය නිලධාරීන්ගේ නාමලේඛනයක් ඉදිරිපත් කරන ලෙසයි. විශ්වවිද්‍යාල ප්‍රතිපාදන කොමිසම වෙත අනෙක් නියෝගය නිකුත් කළ මහේස්ත්‍රාත්වරිය වෝහාරික වෛද්‍ය විද්‍යාව පිළිබද විශේෂඥතාවක් දක්වන ජ්‍යෙෂ්ඨ කථිකාචාර්යවරුන්ගේ නාමලේඛනයක් ඉදිරිපත් කරන ලෙසටයි. මෙම නාමලේඛන දෙක ලැබීමෙන් පසු අදළ පංච පුද්ගල කමිටුව නම් කරන බවද ඇය සදහන් කළා. අද දින මරණ පරීක්ෂණය කැද වූ අවස්ථාවේදි අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර මහතා අධිකරණය හමුවේ ඉල්ලීමක් කරමින් සිද්ධියට අදාළව කරුණු දැක්වීමට අවසර ලබා දෙන ලෙසට ඉල්ලීමක් කළා. එහිදී මහේස්ත්‍රාත්වරිය ප්‍රකාශ කළේ සිද්ධියට අදාළ සාක්ෂි සටහන්කර ගැනීම තමන් දැනටමත් අවසන් කර ඇති බවත් මරණයට හේතුව පිළිබද නියෝග නිකුත් කිරීමට පමණක් ඉතිරිව ඇති බවයි. වැඩිදුර නඩු විභාගය ලබන 20 වනදාට කල් තැබුනා.       ", "URL": "https://www.itnnews.lk/2023/10/05/461367/", "Category": "දේශීය පුවත්", "Parent URL": null}