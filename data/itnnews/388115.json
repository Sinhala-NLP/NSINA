{"Source": "ITN news", "Timestamp": "ජනවාරි 11, 2022 09:53", "Headline": "ශ්‍රීලංකන් ගුවන් සේවය පසුගිය දෙසැම්බර් මාසයේදී ශුද්ධ ලාභයක් ලබයි", "News Content": "ශ්‍රීලංකන් ගුවන් සේවය පසුගිය දෙසැම්බර් මාසයේදී ශුද්ධ ලාභයක් වාර්තා කර තිබෙනවා. කොවිඩ් වසංගතයෙන් පසු ලාභ ඉපැයූ පළමු අවස්ථාවද මෙයයි. ශ්‍රීලංකන් ගුවන් සේවය පසුගිය දෙසැම්බර් මාසයේදී ඇමෙරිකා ඩොලර් මිලියන 9.25ක සමාගම් ලාභයක් සහ ඩොලර් මිලියන 10.66ක සමූහ ලාභයක් වාර්තා කර තිබෙනවා. එය 2020 මුල්භාගයේ කොවිඩ් ආරම්භයේ සිට ලාභ හිමිවූ පළමු මාසය වීම විශේෂත්වයක්. එය ඊට පෙර වසරේ අදාළ කාලය හා සසදන විට සියයට  200ක ආදායම ඉහළ යාමක්ද වනවා. වසංගතයට පෙර මට්ටම හා සසදන විටද මෙය සියයට 80 ඉක්මවා ආදායම් වාර්තා කිරීමක් බවයි ශ්‍රී ලංකන් ගුවන්සේවය පවසන්නේ. පසුගිය මාසයේදී ගුවන් ප්‍රවාහන කටයුතුවලින් ඇමෙරිකා ඩොලර් මිලියන 11.43ක ලාභයක් වාර්තා කර තිබෙනවා. එය වසර 20කට වැඩි ගුවන් ප්‍රවාහන ඉතිහාසයේ ලැබූ ඉහළම ලාභයයි. කාර්ය මණ්ඩලයේ සියලු දෙනාගේ කැපවීම මෙම ජයග්‍රහණයට හේතුවී ඇති බවයි ශ්‍රී ලංකන් ගුවන් සමාගමේ සභාපති අශෝක් පතිරගේ මහතා සදහන් කරන්නේ. ශ්‍රීලංකන් ගුවන් සේවය මසක් තුළ ගුවන් ගමන් 800කට ආසන්න සංඛ්‍යාවක් ක්‍රියාත්මක කර තිබෙනවා. ප්‍රවාහනය කර ඇති මගීන් සංඛ්‍යාව දෙලක්ෂ විසි අටදහස් දෙසිය තුනක්. එය ඊට පෙර වසරේ දෙසැම්බර් මාසයට වඩා දහතුන් ගුණයකට වැඩි ඉහළ යාමක්. ගුවන් භාණ්ඩ අංශය ද සියයට 147ක වැඩි ප්‍රතිශතයකින් භාන්ඩ ප්‍රවාහනය කර තිබෙනවා.       ", "URL": "https://www.itnnews.lk/2023/10/05/388115/", "Category": "Breaking News,දේශීය පුවත්", "Parent URL": null}