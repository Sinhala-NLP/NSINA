{"Source": "ITN news", "Timestamp": "අගෝස්තු 4, 2023 17:43", "Headline": "වසර 37කට පසු තලෙයිමන්නාරම ජැටිය ප්‍රතිසංස්කරණය කිරීමට සැලසුම් කෙරේ", "News Content": "වසර 37කට පසු තලෙයි මන්නාරම ජැටිය ප්‍රතිසංස්කරණය කිරීමට වරාය නාවික හා ගුවන්සේවා අමාත්‍යාංශය සැලසුම් කර තිබෙනවා. ඒ සදහා ඇස්තමේන්තු කර ඇති මුදල රුපියල් මිලියන 1800ක්. ජැටියේ ප්‍රතිසංස්කරණවලට සමගාමිව පළමු අදියර යටතේ වරායේ යටිතල පහසුකම් වැඩිදියුණු කෙරෙනවා. ජැටියට මාඉම්වන රජය සතු ඉඩම්වලින් අක්කර 10ක පමණ භූමි ප්‍රමාණයක් අත්පත්කරගැනීමට ද තීරණය කර තිබෙනවා. සංවර්ධන වැඩපිළිවෙල යටතේ නවීන මගී පර්යන්තයක්, ගබඩා සංකීර්ණයක් ඇතුළු පහසුකම් රැසක් පිහිටුවීමට නියමිතයි. සංවර්ධන කටයුතු පිළිබද සොයා බැලීමට අමාත්‍ය නිමල් සිරිපාල ද සිල්වා මහතා එහි නිරීක්ෂණ චාරිකාවකට එක්වුණා. අතීතයේදී තලෙයි මන්නාරම සිට ඉන්දියාවේ ධනුෂ්කොඩිය දක්වා මගී යාත්‍රා සේවාවක් ක්‍රියාත්මක වූ අතර තමිල්නාඩු ප්‍රාන්තයට බලපෑ දැඩි සුළං තත්ත්වයකින් ධනුෂ් කොඩිය වරාය විනාශයට පත්වුණා. ඒ හේතුවෙන් රාමේෂ්වරන් වරාය පූර්ණ සංවර්ධනයට ලක්කර ඇති අතර ඉදිරියේදී තලෙයිමන්නාරම සිට රාමේෂ්වරන් දක්වා මගී යාත්‍රා සේවාවක් සදහා අනුමැතිය ඉන්දියානු රජය විසින් ලබාදී තිබෙනවා.       ", "URL": "https://www.itnnews.lk/2023/10/05/505486/", "Category": "දේශීය පුවත්", "Parent URL": null}