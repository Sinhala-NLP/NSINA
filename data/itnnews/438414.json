{"Source": "ITN news", "Timestamp": "அக்டோபர் 2, 2022 18:39", "Headline": "விடாய்க்கால அணையாடை ( Sanitary Napkins) பொருட்களுக்கான வரிவிலக்கு", "News Content": "பெண்கள் மற்றும் பள்ளிச் சிறுமிகள் மத்தியில் சுகாதாரத்தை உறுதிசெய்தல் மற்றும் சுகாதாரப் பொருட்களை மலிவு விலையில் கொள்வனவு செய்தல் என்பவற்றை கருத்திற்கொண்டு , உள்நாட்டில் உற்பத்தி செய்யப்படும் விடாய்க்கால அணையாடைகளுக்கு (sanitary napkins) இறக்குமதி செய்யப்படும் 05 முக்கிய பொருட்களுக்கு விதிக்கப்பட்ட அனைத்து வரிகளையும் நீக்க அரசாங்கம் நடவடிக்கை எடுத்துள்ளது. இறக்குமதி செய்யப்படும் விடாய்க்கால அணையாடைகளுக்கு (sanitary napkins) வரிச்சலுகையை வழங்கவும் முடிவு செய்யப்பட்டுள்ளது. அரசாங்கத்தின் மேற்படி தீர்மானத்திற்கமைய உள்நாட்டில் உற்பத்தி செய்யப்படும் 10 சுகாதார விடாய்க்கால அணையாடைகள் அடங்கிய ஒரு பக்கற்றின் விலை 50 ரூபா தொடக்கம் 60 ரூபாவால் குறைவடையும். அதற்கமைய அதன் அதிகபட்ச சில்லறை விலை 260 ரூபா தொடக்கம் 270 ரூபாவாக காணப்படும் . அதேபோன்று,  இறக்குமதி செய்யப்படும் முடிவுப்பொருட்களின் நுகர்வோர் சில்லறை விலைகளும் 18% அல்லது 19% இனால் குறைவடையும். குறிப்பாக  ஜனாதிபதி ரணில் விக்ரமசிங்க அவர்களின் பணிப்புரைக்கு அமைவாக வரிச்சலுகை வழங்குவதற்கு தேவையான நடவடிக்கைகளை அரச அதிகாரிகள் மேற்கொண்டு வருகின்றனர். உற்பத்தியாளர்கள் இந்த மூலப்பொருட்களை இறக்குமதி செய்யும் சந்தர்ப்பத்தில் உரிய வரிச் சலுகைகளை பெற்றுக்கொள்வதற்கு தொழில் அமைச்சின் செயலாளரின் பரிந்துரைகளை பெற்றுக்கொள்ள வேண்டும் என்பதனால், அதற்கான செயன்முறைகளை தயாரிக்கும் பணிகள் தற்போது ஆரம்பிக்கப்பட்டுள்ளன.   ", "URL": "https://www.itnnews.lk/2023/10/05/438414/", "Category": "அண்மைய செய்திகள்,தேசிய செய்திகள்", "Parent URL": null}