{"Source": "ITN news", "Timestamp": "අප්‍රේල් 8, 2022 17:06", "Headline": "බෙයිජිං ශීත ඍතු ඔලිම්පික් හා පැරාලිම්පික් ක්‍රීඩා උළෙලවල කැපීපෙනෙන දායකත්වයන්ට ඇගැයුම් සම්මාන", "News Content": "2022 බෙයිජිං ශීත ඍතු ඔලිම්පික් ක්‍රීඩා උළෙල හා පැරාලිම්පික් ක්‍රීඩා උළෙල සඳහා කැපීපෙනෙන දායකත්වයක් ලබා දුන් පුද්ගලයන් හා ආයතන සඳහා සම්මාන ප්‍රදානය කෙරේ. සම්මාන ප්‍රදානෝත්සවය අද(8) උදේවරුවේ බෙයිජිංහි මහජන මහ ශාලාවේ දී උත්කර්ෂවත් ලෙස පවත්වනු ලැබුවේ, චීන ජනාධිපති ෂී ජින්පිං මහතා ඇතුළු චීන කොමියුනිස්ට් පක්ෂයේ හා රජයේ නායකයන්ගේ සහභාගිත්වයෙනි. ඔවුහු, මනා කැපවීමකින් ක්‍රියා කළ ක්‍රීඩකයන්, නිලධාරීන්, සේවකයින් මෙන් විවිධ ආයතන වෙත සම්මාන පිරිනැමූහ. එම අවස්ථාවේදී චීන ජනාධිපති ෂී ජින්පිං මහතා දේශනයක් සිදු කළේය. ගෙවී ගිය වසර හත තුළ බෙයිජිං නගරය හා චාංජ්‍යාකෝ නගරය එක්ව මුළු ශක්තියෙන්ම මෙවර ශීත ඍතු ඔලිම්පික් හා පැරාලිම්පික් ක්‍රීඩා උළෙල සාර්ථක කර ගැනීමට කැපවූ බව හෙතෙම එහිදී පැවසීය. ජාත්‍යන්තර ඔලිම්පික් කමිටුව හා ජාත්‍යන්තර පැරාලිම්පික් කමිටුව සමග සමීපව කටයුතු කර ඇති එම නගර දෙකට, වසංගතය ඇතුළු අභියෝගයන් ජය ගෙන ලොවට සරල, සුරක්ෂිත හා චමත්කාර ඔලිම්පික් ක්‍රීඩා උළෙලක් ගෙනදීමට හැකි විය. චීන කොමියුනිස්ට් පක්ෂයේ මධ්‍යම කාරක සභාව, රාජ්‍ය මණ්ඩලය හා මධ්‍යම යුද කොමිසම නියෝජනය කරමින්, අද සම්මාන ලාභීන් ඇතුළු බෙයිජිං ශීත ඍතු ඔලිම්පික් හා පැරාලිම්පික් ක්‍රීඩා උළෙලට දායකවූවන් හා ආයතන වෙත උණුසුම් සුබ පැතුම් පිරිනමන බව ෂී ජින්පිං මහතා කියා සිටියි. බෙයිජිං ශීත ඍතු ඔලිම්පික් ක්‍රීඩා උළෙල හා පැරාලිම්පික් ක්‍රීඩා උළෙලට අනුබල දැක්වූ හොංකොං, මැකව් හා තායිවාන ස්වදේශිකයින් මෙන් එතෙර චීන ජාතිකයින්ට ස්තුතිය පුද කරන බව ද චීන ජනාධිපතිවරයා කීය. ජාත්‍යන්තර ඔලිම්පික් කමිටුව හා ජාත්‍යන්තර පැරාලිම්පික් කමිටුව ඇතුළු ඔලිම්පික් හා පැරාලිම්පික් මහ පවුලේ සාමාජිකයින් සහ ලොව පුරා මිත්‍රයින් වෙත හෘදයංගම ප්‍රණාමය පුද කරන බව ද හෙතෙම ප්‍රකාශ කර ඇත. ඔලිම්පික් ව්‍යායාමය හා ලෝක වාසීන්ගේ මහ සමගිය වෙනුවෙන් දායකවීමට චීනයට අභිලාෂය හා උනන්දුව මෙන්ම, ඒ සඳහා හැකියාව ද ඇති බව ප්‍රායෝගිකව ඔප්පු වී තිබෙන බව ඔහු පැවසීය. ", "URL": "https://www.itnnews.lk/2023/10/05/406184/", "Category": "ජාත්‍යන්තර පුවත්", "Parent URL": null}