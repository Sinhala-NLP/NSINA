{"Source": "ITN news", "Timestamp": "பிப்ரவரி 2, 2022 13:12", "Headline": "கைது செய்யப்பட்ட இந்திய மீனவர்களின் விடுதலை குறித்து தமிழக முதல்வர் கடிதம்..", "News Content": "இலங்கை கடல் எல்லைக்குள் கைது செய்யப்பட்ட 21 இந்திய மீனவர்களை விடுதலை செய்யுமாறு தமிழ் நாட்டு முதலமைச்சர் மு.க.ஸ்டாலின் கோரிக்கை விடுத்துள்ளார். அதுதொடர்பில் இந்திய வெளிவிவகார அமைச்சர் எஸ்.ஜெயசங்கருக்கு அவர் கடிதமொன்றையும் அனுப்பியுள்ளார். கடந்த 31ம் திகதி 2 ட்ரோலர் படகுகளில் வருகை தந்த 21 இந்திய மீனவர்கள் யாழ்.கோவிலன் மற்றும் பருத்தித்துறை கலங்கரை விளக்கத்திற்கு அப்பால் உள்ள இலங்கை கடற்பரப்பில் கைது செய்யப்பட்டனர். நீதிமன்றத்தில் ஆஜர்ப்படுத்தப்பட்ட அவர்கள் எதிர்வரும் 7ம் திகதி வரை விளக்கமறியலில் வைக்கப்படவுள்ளனர். குறித்த சுற்றிவளைப்பின்போது கடற்படையினரிடமிருந்து தப்பிச்செல்லும் நோக்கில் ட்ரோலர் படகு செயற்படுத்தப்பட்ட போது கடற்படையின் வேகப்படகுக்கு சேதம் ஏற்பட்டுள்ளதாகவும் கடற்படையினர் தெரிவித்துள்ளனர். ", "URL": "https://www.itnnews.lk/2023/10/05/392776/", "Category": "Breaking News,அண்மைய செய்திகள்,சர்வதேச செய்திகள்", "Parent URL": null}