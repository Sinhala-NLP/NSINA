{"Source": "ITN news", "Timestamp": "ජූනි 3, 2022 10:20", "Headline": "කේරල ගංජා හා අයිස් මත්ද්‍රව්‍ය සමඟ සැකකරුවෙකු අත්අඩංගුවට", "News Content": "කේරල ගංජා හා අයිස් මත්ද්‍රව්‍ය සමඟ සැකකරුවෙකු බොරැල්ල කාසල් පාරේදී අත්අඩංගුවට ගැනීමට පොලිස් විශේෂ කාර්ය බලකාය සමත්වුණා. අයිස් මත්ද්‍රව්‍ය ග්‍රෑම් 54 යි මිලිග්‍රෑම් 51 ක් හා කේරල ගංජා ග්‍රෑම් 796 ක් මෙසේ අත්අඩංගවට ගෙන තිබෙනවා. මත්ද්‍රව්‍ය ජාවාරමෙන් උපයාගත් බවට සැක කෙරෙන රුපියල් 366,000 ක මුදලක් ද පොලිස් විශේෂ කාර්ය බලකාය අත්අඩංගුවට ගත්තා. මේ අතර හෙරොයින් කිලෝග්‍රෑම් තුනයි ග්‍රෑම් පන්නසියයක් ළඟ තබාගෙන සිටි ජාවාරම්කරුවෙකු පොලීසිය අත්අඩංගුවට ගත්තා. ග්‍රෑන්ඩ්පාස් පොලිස් මත්ද්‍රව්‍ය කාර්යාංශයේ නිලධාරීන්ට ලැබුණු තොරතුරකට අනුව කළ වැටලීමක දී හෙරොයින් මත්කුඩු සමඟ මෙම සැකකරු අත්අඩංගුවට ගෙන තිබෙනවා. වයස අවුරුදු 27 ක් වන මෙම සැකකරු කොළඹ 15 ප්‍රදේශයේ පදිංචිකරුවෙක්. ඔහු අද දින අධිකරණයට ඉදිරිපත් කිරීමට නියමිතයි.         ", "URL": "https://www.itnnews.lk/2023/10/05/414872/", "Category": "දේශීය පුවත්", "Parent URL": null}