{"Source": "ITN news", "Timestamp": "මාර්තු 15, 2023 16:06", "Headline": "කෘෂිකාර්මික හා ගොවිජන රක්ෂණ මණ්ඩලයේ පුහුණු මධ්‍යස්ථානය සහ ලේඛනාගාරය විවෘත කෙරේ", "News Content": "කෘෂිකාර්මික හා ගොවිජන රක්ෂණ මණ්ඩලයේ පුහුණු මධ්‍යස්ථානය සහ ලේඛනාගාරය විවෘත කිරීමේ අවස්ථාව ඊයේ (14) කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් වේරහැර දී පැවැත්වුණා. මේ සඳහා සහභාගී වූ අමාත්‍යතුමා කෘෂිකාර්මික හා ගොවිජන රක්ෂණ මණ්ඩලයේ ප්‍රගතිය සහ ඉදිරියේ දී ක්‍රියාත්මක කිරීමට අපේක්ෂිත වැඩකටයුතු පිළිබඳව ද විමසීමක් සිදු කළා. මෙම පුහුණු මධ්‍යස්ථානය නේවාසික පහසුකම්වලින් ද සමන්විත අතර පුහුණු සැසි සඳහා නවීන තාක්ෂණික පහසුකම් ද එහි ස්ථාපිත කර තිබෙනවා. කෘෂිකර්ම අමාත්‍යාංශය සහ ඊට අනුබද්ධ ආයතනවල පුහුණු වැඩසටහන් මෙන්ම වෙනත් ආයතනවල පුහුණු වැඩසටහන් සහ සම්මන්ත්‍රණ ආදිය පැවැත්වීමට ද මෙහි පහසුකම් සලසා තිබෙනවා. එමෙන්ම කෘෂිකාර්මික හා ගොවිජන රක්ෂණ මණ්ඩලයේ ලේඛන සුරක්ෂිතව පවත්වාගෙන යාමට මෙතෙක් අඩුපාඩුවක්ව පැවති, ලේඛනාගාරයක් ද මෙම පරිශ්‍රයේ ස්ථාපිත කිරීම මෙහි විශේෂත්වයකි. මෙම අවස්ථාවට එක්වෙමින් අමාත්‍යවරයා මෙසේ අදහස් පළ කළා. “කෘෂි රක්ෂණ මණ්ඩලය මෙතෙක් අඩුපාඩුවක්ව පැවති පුහුණු මධ්‍යස්ථානයක් සහ ලේඛනාගාරයක් විවෘත කිරීම සම්බන්ධයෙන් අප වඩාත් සතුටට පත් විය යුතුයි. මෙම ආයතනයට පමණක් නොව අනෙකුත් ආයතනවලට පුහුණු සැසි පැවැත්වීම සඳහා මෙම පුහුණු මධ්‍යස්ථානය ප්‍රයෝජනයට ගත හැකියි. විශේෂයෙන් කෘෂිකර්ම අමාත්‍යාංශය යටතේ ක්‍රියාත්මන වන විදේශ ව්‍යාපෘතිවල වැඩසටහන්, විශාල පිරිවැයක් දරමින් හෝටල්වල පැවැත්වෙන නිසා එවැනි අවස්ථාවල, බාහිර ආයතනවලට වැය කරන මුදල අපට ඉතිරි කර ගත හැකියි. වර්තමානයේ දී රක්ෂණයේ වැදගත්කම අප හැමෝම හොඳින් දන්නා නමුත් ඒ පිළිබඳ නිසි දැනුම්වත් වීමක් තවමත් සිදු වී නැහැ. වෙනත් දියුණු රටවල නම් සෞඛ්‍ය පහසුකම් ආදී සියල්ල සඳහා රක්ෂණාවරණයක් ලබා ගැනීම අනිවාර්යයි. නමුත් අපේ රටේ හැමදේම අපි නොමිලයේ ලබා දෙනවා. “බය නැතුව වගා කරන්න” කියලයි අපි මේ වැඩසටහන හෙක්ටයාරයකට රුපියල් ලක්ෂයක් බැගින් ලබාදෙන මෙම රක්ෂණ ක්‍රමය බෝග 06ක් වෙනුවෙන් ආරම්භ කළේ. එහි අරමුණ වූයේ වැඩි පිරිසක් වගා බිමට යොමු කිරීමයි. මෙම බෝග 06‍ට අමතරව රතුළූණු වැනි බෝග මෙම වැඩපිළිවෙලට එකතු කර වැඩපිළිවෙල යාවත්කාගලීන කළ යුතුයි. මෙම වගි රක්ෂණ වැඩපිළිවෙල ක්‍රියාත්මක වීමේ දී විවිධ දූෂණ වංචා සිදු විය හැකියි. ගොවීන්ගෙන් මෙන්ම ඇතැම් රාජ්‍ය නිලධාරීන්ගෙන් ද සිදුවන වංචා හේතුවෙන් රජය වැය කරන මුදල අපතේ යා හැකියි. කෘෂිකර්ම අමාත්‍යාංශය ප්‍රමුඛ අප රජයේ ප්‍රධාන අරමුණ වන්නේ ගොවීන්ගෙන් අය කරන මුදල වැඩි කර හෝ ලැබෙන ප්‍රතිලාභ වැඩි කිරීමයි. 2018/2019 තුළ වසර 40කින් පසු වී අස්වැන්න වැඩිම අස්වැන්න ලෙස වාර්තා වුණා. මීට හේතුව ගොවීන් වැඩිපුර වගා කිරීමට පෙළඹීමයි. මෙම අමාත්‍යාංශය භාරගන්නා විට ගොවීන් ගොවිබිම් අතහැර පාරේ අරගල කරන තත්ත්වයක් උද්ගත වී පැවතිණ. ගොවීන් උද්ඝෝෂණවලට සහභාගී වන පිරිසක් නොවේ. නමුත් විවිධ පෞද්ගලික සමාගම් හෝ පක්ෂ වෙනුවෙන් ගොවි නායකයින් බිහි වීමත් සමඟ මෙම ප්‍රශ්නය මාධ්‍ය මඟින් විශාල ප්‍රචාරයක් ලබා දෙන ප්‍රශ්නයක් බවට පත් විය.” මෙම අවස්ථාවට කෘෂිකර්ම අමාත්‍යාංශයේ ලේකම් ගුණදාස සමරසිංහ මහතා, කෘෂිකාර්මික හා ගොවිජන රක්ෂණ මණ්ඩලයේ අධ්‍යක්ෂ ජනරාල් පණ්ඩුක වීරසිංහ මහතා, සභාපති ඩබ්.එම්.එම් වීරසේකර මහතා ඇතුළු නිලධාරීන් පිරිසක් සහභාගී වූහ.     ", "URL": "https://www.itnnews.lk/2023/10/05/468421/", "Category": "දේශීය පුවත්", "Parent URL": null}