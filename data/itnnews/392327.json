{"Source": "ITN news", "Timestamp": "ஜனவரி 31, 2022 12:42", "Headline": "நடமாடும் பூஸ்டர் தடுப்பூசி வேலைத்திட்டம் ஆரம்பம்..", "News Content": "இன்றைய தினம் வரை நடைமுறைப்படுத்தப்பட்டிருந்த சுகாதார வழிகாட்டல் சுற்றுநிரூபத்தை பெப்ரவரி மாதம் 28ம் திகதி வரை நீடிக்க சுகாதார சேவைகள் பணிப்பாளர் நாயகம் நடவடிக்கை எடுத்துள்ளார். இதனிடையே நாட்டில் அதிகளவான கொவிட் தொற்றாளர்கள் அடையாளம் காணப்பட்ட போதும், சுகாதார வழிகாட்டல்களை பின்பற்றுவதன் ஊடாகவும், பூஸ்டர் தடுப்பூசியை பெற்றுக்கொள்வதன் ஊடாக நோய் தொற்றை தடுத்துக்கொள்ள முடியுமென சுகதார பிரிவினர் தெரிவித்துள்ளனர். கொவிட் தடுப்புக்கான 3 தடுப்பூசிகளையும் பெற்றுக்கொண்ட ஒருவர் தொற்றாளருடன் நெருங்கி பழகியிருந்தாலும் கூட அவருக்கு கொவிட் தொற்று ஏற்படுவதற்கான ஆபத்து மிகவும் குறைவு என சுகாதார அதிகாரிகள் தெரிவித்துள்ளனர். இதனால் 3 தடுப்பூசிகளையும் பெற்றுக்கொண்டவர்கள் தமது அன்றாட நடவடிக்கைகளை எவ்வித இடையூறுகளுமின்றி மேற்கொள்ள முடியுமென குடும்ப வைத்திய நிபுணர் மல்காந்தி கல்ஹேண தெரிவித்துள்ளார். இதனிடையே இன்று முதல் நடமாடும் தடுப்பூசி நிலையங்களின் ஊடாக பூஸ்டர் தடுப்பூசி செலுத்தப்படுவதாக இராணுவ தளபதி ஷவேந்தர சில்வா தெரிவித்தார். கொவிட் தொற்றுக்குள்ளான சிறுவர்கள் நாளாந்தம் சுமார் 20 பேர் அளவில் ரிட்ச்வே சிறுவர் வைத்தியசாலையில் அனுமதிக்கப்படுகின்றனர். அவர்களில் எவருக்கும் தீவிர நோய் நிலை ஏற்படவில்லை என வைத்தியசாலையின் பணிப்பாளர் வைத்தியர் ஜீ.விஜயசூரிய தெரிவித்தார். தொற்றுக்குள்ளான சிறுவர்களை வீடுகளில் சிகிச்சைக்குட்படுத்துவது தொடர்பில் கவனம் செலுத்தப்பட்டுள்ளதாகவும் அவர் குறிப்பிட்டார். ", "URL": "https://www.itnnews.lk/2023/10/05/392327/", "Category": "Breaking News,தேசிய செய்திகள்", "Parent URL": null}