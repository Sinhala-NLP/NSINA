{"Source": "ITN news", "Timestamp": "ඔක්තෝබර් 24, 2021 12:12", "Headline": "සියලු පාසල්වල ප්‍රාථමික අංශ හෙට සිට යළි විවෘතයි", "News Content": "සියලු පාසල්වල ප්‍රාථමික අංශ හෙට සිට යළි විවෘත කෙරෙනවා. කොවිඩ් වසංගතය හේතුවෙන් මාස හයකට වැඩි කාලයක් පාසල් වසා තැබුණා. දරුවෙකුගෙන් තවත් දරුවෙකුට කොවිඩ් රෝගය බෝවීමේ ඉඩකඩ ඉතා අඩු බැවින් දරුවන් පාසලට එවීම සම්බන්ධව අනවශ්‍ය බියක් ඇතිකරගත යුතු නැති බවයි රිජ්වේ ආර්යා ළමා රෝහලේ ශ්වසන රෝග පිළිබඳ විශේෂඥ වෛද්‍ය චන්න ද සිල්වා මහතා ප්‍රකාශ කරන්නේ. කොවිඩ් වසංගතය හමුවේ සෞඛ්‍ය මාර්ගෝපදේශවලට අනුව අදියර 4 ක් යටතේ පාසල් විවෘත කිරීමට අධ්‍යාපන අමාත්‍යංශය තීරණය කරනු ලැබුවා. ඒ අනුව පළමු අදියර යටතේ සිසුන් 200 ට අඩු පාසල්වල ප්‍රාථමික අංශ පසුගිය 21 වනදා ආරම්භ කෙරුණා. දෙවන අදියර යටතේ දිවයින පුරා පිහිටි රජයේ සහ රජයේ අනුමත පෞද්ගලික පාසල්වල පළමු ශ්‍රේණියේ සිට 5 ශ්‍රේණිය දක්වා වන ප්‍රාථමික අංශ හෙට දිනයේ ආරම්භ වනවා. පාසලට පැමිණෙන දරුවන්ගේ සෞඛ්‍යාරක්ෂාව වෙනුවෙන් පාසල් පිරිසිදු කිරීමේ කටයුතු මේ දිනවල සිදුකෙරෙනවා. දෙමව්පියන් ගුරුවරුන් ඉතා උනන්දුවෙන් මේ සඳහා එක්ව සිටින ආකාරය දක්නට ලැබුණු බවයි අප වාර්තාකරුවන් ප්‍රකාශ කළේ. මේ අතර දරුවන් කිසියම් අසනීප තත්ත්වයකින් පසුවන්නේ නම් පාසලට එවීමෙන් වැළකී සිටින ලෙස සෞඛ්‍ය අංශ දෙමව්පියන්ගෙන් ඉල්ලා සිටිනවා. නිසි සෞඛ්‍ය ක්‍රමවේද අනුගමනය කරමින් පාසලේදී කටයුතු කළයුතු ආකාරය පිළිබඳව දරුවන් දැනුවත් කිරීම දෙමව්පියන්ගේ වගකීමක් බවයි සෞඛ්‍ය අංශ පෙන්වා දෙන්නේ. ", "URL": "https://www.itnnews.lk/2023/10/05/371387/", "Category": "Breaking News,දේශීය පුවත්", "Parent URL": null}