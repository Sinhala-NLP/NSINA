{"Source": "ITN news", "Timestamp": "අගෝස්තු 7, 2022 09:47", "Headline": "පළමු රන්දෝලි පෙරහර අද", "News Content": "සෙංකඩගල ඇසල පෙරහැර මංගල්‍යයේ පළමු රන්දෝලි පෙරහැර අද රාත්‍රියේ වීථි සංචාරය කෙරෙනවා. ඇසළ පෙරහැර මංගල්‍යයේ අවසන් කුඹල් පෙරහැර ඊයේ රාත්‍රියේ වීථි සංචාරය කෙරුණා. සධාතුක පෙරහැර කරඩුව වැඩම කරවනු ලැබුවේ ඉන්දි රාජා හස්ථියා විසිනුයි. මියන් රාජා හා බුරුම රාජා හස්ථීන් දෑලේ ගමන් කළා. දළදා වීථිය,  ඩී එස් සේනානායක වීථිය,  පන්සල පාර,  රජ වීථිය ඔස්සේ ගමන් ගත් පෙරහැර ශ්‍රී දළදා මාලිගය වෙත ගෙවැදීම සිදුවුණා. දියවඩන නිලමේවරයා නියෝජනය කරමින් පත්තිනි දේවාලයේ බස්නායක නිලමේ හේමන්ත බණ්ඩාර හේරත් මහතා පෙරහැරෙහි ගමන් කළා. පෙරහැර මංගල්‍යයේ පළමු රන්දෝලි පෙරහැර අද පස්වරු 7 පසුවී මිනිත්තු 44  ට යෙදෙන සුබ මොහොතින් දකුණු දිශාව බලා ගමන් ආරම්භ කිරීමට නියමිතයි. ශ්‍රී දළදා මාලිගයේ පෙරහැර නාථ,  විශ්ණු,  කතරගම සහ පත්තිනි යන සිවු මහා දේවාල සමගින් වීථි සංචාරය කෙරෙනවා. මේ අතර ඇසල පෙරහැරට සහභාගී වන අලි ඇතුන් සදහා විශේෂ වෛද්‍ය සායනයක් මහනුවර ශ්‍රී දළදා මාලිගයේ සහ සිව්මහා දේවාල පරිශ්‍රයේ දී පැවැත්වුණා. පේරාදෙනිය විශ්වවිදයාලයේ පශු වෛද්‍ය පීඨයේ වෛද්‍යවරුන් සහ ශිෂ්‍ය ශිෂ්‍යාවන්ගෙන් සමන්විත වෛද්‍ය කණ්ඩායමක් වෛද්‍ය සායනය පැවැත්වූවා.     ", "URL": "https://www.itnnews.lk/2023/10/05/427397/", "Category": "දේශීය පුවත්", "Parent URL": null}