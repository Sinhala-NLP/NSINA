{"Source": "ITN news", "Timestamp": "අප්‍රේල් 27, 2021 10:26", "Headline": "අමාත්‍යංශ 5ක ලේකම්වරුන්ට සහ තානාපතිවරුන් දෙදෙනෙකුට පාර්ලිමේන්තුවේ උසස් නිලතල පිළිබඳ කාරක සභාවේ අනුමැතිය", "News Content": "රජයේ අමාත්‍යංශ පහක ලේකම්වරුන්ට සහ තානාපතිවරුන් දෙදෙනෙකුට පාර්ලිමේන්තුවේ උසස් නිලතල පිළිබද කාරක සභාවේ අනුමැතිය හිමිව තිබෙනවා. වාරිමාර්ග අමාත්‍යංශයේ ලේකම් අනුර දිසානායක නාගරික සංවර්ධන හා නිවාස  අමාත්‍යංශයේ ලේකම් සිරි නිමල්‌ පෙරේරා යන මහත්වරුන්ටද පාර්ලිමේන්තුවේ උසස් නිලතල පිළිබද කාරක සභාවේ අනුමැතිය හිමි වුණා. මහජන ආරක්ෂාව පිළිබද අමාත්‍යංශයේ ලේකම් විශ්‍රාමික මේජර් ජෙනරාල් ජගත් අල්විස් මහතා ද ඒ අතර වනවා. වෙළද අමාත්‍යංශයේ ලේකම් බද්‍රානි ජයවර්ධන මහත්මියට සහ ඉඩම් අමාත්‍යංශයේ ලේකම් ආර් ඒ කේ කේ රණවක මහතාටද කාරක සභා අනුමැතිය හිමි වුණා. මේ අතර සෞදි අරාබියේ නව තානාපතිවරයා ලෙස පී එම් අම්සා මහතා පත් කිරීමට විදේශ අමාත්‍යංශය ගෙන ඇති තීරණයට ද පාර්ලිමේන්තුවේ උසස් නිල තල පිළිබද කාරක සභාවේ අනුමැතිය හිමිවුණා. ඉතාලියේ නව ශ්‍රී ලංකා තානාපතිවරයා ලෙස එයාර් මාර්ෂල් සුමංගල ඩයස් මහතා පත් කිරීමට ද අනුමැතිය හිමිව තිබෙනවා.       ", "URL": "https://www.itnnews.lk/2023/10/05/333969/", "Category": "දේශීය පුවත්", "Parent URL": null}