{"Source": "ITN news", "Timestamp": "පෙබරවාරි 14, 2022 20:04", "Headline": "සෞඛ්‍ය වෘත්තීය සමිති 8 වැනි දිනටත් වර්ජනයේ", "News Content": "සෞඛ්‍ය වර්ජනය තව දින දෙකකින් අවසන් කිරීමට අදහස් කරන බව සෞඛ්‍ය වෘත්තීය සමිති පවසනවා. මීට ස්වල්ප වේලාවකට පෙර පැවති ප්‍රවෘත්තී සාකච්ඡාවකදීයි මේ බව හෙළිකෙරුණේ. මේ අතර සෞඛ්‍ය වෘත්තීය සමිති සංවිධාන කළ වර්ජනය හේතුවෙන් අද දිනයේත් රෝගීන් මෙන්ම මහජනතාව දැඩි අපහසුතාවකට පත්වුණා. පාගමනක් නිසා කොටුව ගාලු පාර අවට දැඩි රථවාහන තදබදයකුත් ඇතිවුණා. සෞඛ්‍ය වැඩ වර්ජනයට එරෙහිව කොළඹ දිසා අධිකරණය වාරණ නියෝගයක් නිකුත් කිරීමත් සමග රජයේ හෙද නිලධාරීන්ගේ සංගමය වර්ජනය අත්හිටුවීමට තීරණය කළා. එහෙත් වෘත්තීය සමිති 17 ක් තවදුරටත් වර්ජනයේ නිරත වනවා. ඔවුන් කොටුව දුම්රිය ස්ථානය ඉදිරිපිටට රැස්ව පාගමනින් ජනාධිපති ලේකම් කාර්යාලය දක්වා පැමිණීමත් සමග අවට මාර්ග රැසක දැඩි රථවාහන තදබදයක් හට ගත්තා. වෘත්තීය සමිති නියෝජිතයන් කිහිප දෙනෙකු සාකච්ඡාවක් සදහා ජනාධිපති ලේකම් කාර්යාලය තුළට කැදවා තිබුණා. ඒ සෞඛ්‍ය ලේකම්වරයා සමග සාකච්ඡාවකටයි. කෙසේ වෙතත් උද්ඝෝෂණ පාගමනේ පැමිණි පිරිස් ජනාධිපති ලේකම් කාර්යාලය ඉදිරිපිට රැදී සිටීම හේතුවෙනුයි අවට මාර්ග රැසක තදබදය ඇති වුණේ. වර්ජනය සම්බන්ධයෙන් සෞඛ්‍ය වෘත්තීයවේදීන්ගේ සංගමයේ කැදවුම්කරු රවී කුමුදේශ්  අදහස් පළ කළා. ", "URL": "https://www.itnnews.lk/2023/10/05/395041/", "Category": "දේශීය පුවත්", "Parent URL": null}