{"Source": "ITN news", "Timestamp": "අගෝස්තු 30, 2023 15:25", "Headline": "ඉදිරි ජනාධිපතිවරණයේදී වතුකරයේ ජනතාවගේ සහයෝගය ජනපතිට ලබා දෙන බව පා.ම වඩිවේල් සුරේෂ් මහතා පවසයි", "News Content": "වතුකරයේ ජනතාවගේ ඉඩම් ගැටළුව විසඳා දීමට ජනාධිපතිවරයා කටයුතු කරන්නේ නම් ඉදිරියේදී පැවැත්වෙන ජනාධිපතිවරණයේදී වතුකරයේ ජනතාවගේ පුර්ණ සහයෝගය ජනාධිපති රනිල් වික්‍රමසිංහ මහතාට ලබාදෙන බව පා.ම වඩිවේල් සුරේෂ් මහතා පවසනවා. වඩිවේල් සුරේෂ් මන්ත්‍රිවරයා ඒ බව කියා සිටියේ වතුකරයේ ජනතාව මෙරටට පැමිණ වසර 200 ක් සපිරීම නිමිත්තෙන් නාවලපිටිය නගරයේ පිහිටි පෞද්ගලික උත්සව ශාලාවක මලයගම් 200 නමින් එලි දැක්වු පොතක උත්සවයේ ආරාධිතයෙකු වශයෙන් සහභාගී විමෙන් අනතුරුවයි. වතුකරයේ ජනතාව මෙරටට පැමිණ වසර 200 ක් ගත වුවද එම ජනතාවගේ ආර්ථික තත්ත්වය ඉහල දැමිමට හෝ ඔවුන්ගේ යටිතල පහසුකම් නංවාලීමට මේ රටේ කිසිදු පාලකයෙකු කටයුතු නොකල බව වඩිවේල් සුරේෂ් මන්ත්‍රිවරයා එහිදී ප්‍රකාශ කළා. සෞඛ්‍ය අමාත්‍ය කෙහෙලිය රඹුක්වැල්ල මහතාට එරෙහිව පාර්ලිමේන්තුවට ගෙන ඒමට නියමිත විශ්වාසභංග යෝජනාවට තම ජන්දය භාවිතා කරනු ලබන්නේ තම ජනතාවගෙන් අදහස් විමසා ඔහුන්ගේ තිරණය අනුව බවයි වඩිවේල් සුරේෂ් මන්ත්‍රිවරයා වැඩිදුරටත් කියා සිටියේ. මේ අතර එම උත්සවයට ආරාධිතයෙකු වශයෙන් සහභාගි වු පා.ම දමිල ප්‍රගතිශීලී සන්ධානයේ නියෝජ්‍ය නායක වී.රාධාක්‍රිෂ්ණන් මහතා කියා සිටියේ මේ රටේ සෞඛ්‍ය ක්ෂේත්‍රය සම්පුර්ණයෙන්ම කඩා වැටී ඇති බවත්, ඒ අනුව සෞඛ්‍ය අමාත්‍ය කෙහෙලිය රඹුක්වැල්ල මහතාට එරෙහිව පාර්ලිමේන්තුවට ගෙන ඒමට නියමිත විශ්වාසභංග යෝජනාවේදී කෙහෙලිය රඹුක්වැල්ල මහතාට එරෙහිව දමිල ප්‍රගතිශීලී සන්ධානයේ ජන්දය ලබාදෙන බවයි. එම විශ්වාසභංග යෝජනාවට විරුද්ධව ජන්දය භාවිතා කරන පාර්ලිමේන්තු මන්ත්‍රිවරුන් මේ රටේ සෞඛ්‍ය ක්ෂෙත්‍රය කඩා වැටීමට පුර්ණ සහය දැක්වු පිරිසක් ලෙස මේ රටේ ජනතාව තිරණය කරන බවයි වී රාධාක්‍රිෂ්ණන් මන්ත්‍රිවරයා වැඩිදුරටත් කියා සිටියේ.   ", "URL": "https://www.itnnews.lk/2023/10/05/512171/", "Category": "දේශීය පුවත්", "Parent URL": null}