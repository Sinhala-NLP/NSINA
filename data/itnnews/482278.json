{"Source": "ITN news", "Timestamp": "මැයි 11, 2023 12:16", "Headline": "ජාත්‍යන්තර දක්ෂතා දැක්වූ ක්‍රීඩිකාවන් තුන් දෙනෙකු දිවයිනට", "News Content": "ජාත්‍යන්තර දක්ෂතා දැක්වූ ක්‍රීඩිකාවන් තුන් දෙනෙකු පසුගියදා දිවයිනට පැමිණියා. ජපානයේ පැවති මලල ක්‍රීඩා උළෙලේදී මීටර් 100 ඉසව්වෙන් රන් පදක්කමක් දිනා ගැනීමට ශ්‍රී ලංකා නාවික හමුදා ක්‍රීඩිකා ගයන්තිකා අබේරත්න සමත්වුණා. 39 වන ශිසෝකා සහ 10 වන කිනාමි මචිතකා අනුස්මරණ මලල ක්‍රීඩා තරගයටයි ඇය සහභාගී වූයේ. මේ අතර ඉන්දියාවේ බැංගලෝරයේහි පැවති ඉන්දීය විවෘත ජාත්‍යන්තර පැරා කණීෂ්ඨ මලල ක්‍රීඩා ශූරතාවලිය නියෝජනය කළ ජනනි ධනංජනා මීටර් 100 ඉසව්වට රන් පදක්කමත් දුර පැනීමේ ඉසව්වට රිදී පදක්කමත් මීටර් 200 ඉසව්වට ලෝකඩ පදක්කමත් දිනාගත්තා. එම තරගාවලිය නියෝජනය කළ කුමුදිකා දයානි මීටර් 100 සහ මීටර් 200 ඉසව්වලින් දෙවන ස්ථානයත් දුරපැනීමේ ඉසව්වෙන් තුන්වන ස්ථානයත් දිනාගත්තා. මෙම ක්‍රීඩිකාවන් පසුගියදා කටුනායක ගුවන්තොටුපලින් දිවයිනට පැමිණියා. ", "URL": "https://www.itnnews.lk/2023/10/05/482278/", "Category": "ක්‍රීඩා", "Parent URL": null}