{"Source": "ITN news", "Timestamp": "අගෝස්තු 16, 2021 18:14", "Headline": "ජංගම එන්නත්කරණ වැඩසටහන අද දවසේත් සාර්ථකව", "News Content": "කොරෝනා මර්දන කුමන හෝ එන්නතක පළමු මාත්‍රාව ලබාගත්ත පිරිස එක් කෝටි දහ අට ලක්ෂය ඉක්මවා ගියා.  ජංගම එන්නත්කරණ වැඩසටහන වගේම විවිධ ප්‍රදේශවල එන්නත් ලබාදීම අද දවසේත් සාර්ථකව සිද්ධ වුණා. තවමත් එන්නත ලබා නොගත් 60ට වැඩි පුද්ගලයින්ට එන්නත ලබා ගන්නා ලෙස  චන්න ජයසුමන ඇමතිතුමා ඉල්ලීමක් කරනවා. කොරෝනාවට එරෙහි එන්නත්කරණ වැඩසටහන අදත් දිවයිනේ ප්‍රදේශ කිහිපයකම ක්‍රියාත්මක කෙරෙනවා. විහාර මහාදේවි උද්‍යානයේ හා දියත උයනේ දී යුද හමුදාවේ මූලිකත්වයෙන් එන්නත් ලබාදීම සිදු වනවා. ජනතාව මහත් උනන්දුවකින් යුතුව එන්නත ලබා ගැනීම සදහා අද පෙරවරුවේ සිට පැමිණ සිටියා. මෙතෙක් කිසිදු එන්නත් මාත්‍රාවක් ලබා නොගත් පුද්ගලයන් වෙනුවෙන් පොලිසියේ මැදිහත්වීමෙන් එන්නත්කරණ වැඩසටහනක් අදත් ක්‍රියාත්මක කෙරුණා. ඒ මාලිගාවත්ත පී ඩී සිරිසේන ක්‍රීඩාංගනයේ දීයි. හැටන් ප්‍ර දේශයේ රාජ්‍ය හා පෞද්ගලික අංශයේ සේවකයින් 1296 දෙනෙකුට සයිනොෆාම් එන්නතේ දෙවන මාත්‍රාව ලබාදීම හැටන් ඩී කේ ඩබ්ලිව් සංස්කෘතික මධ්‍යස්ථානයේ දී සිදු කෙරුණා සයිනොෆාම් එන්නතේ පළමු හා දෙවන මාත්‍රා ලබාදීම යක්කල නගරයේ දී සිදු කෙරුණා. හාරදහසක පමණ පිරිසකට මෙසේ එන්නත ලබාදී තිබෙනවා. පන්නිපිටිය පිංහේන ශ්‍රී විජේතිලකාරාමයේ දී ද එන්නත්කරණ වැඩසටහනක් අද පෙරවරුවේ ආරම්භ කෙරුණා. ඒ පිලියන්දල සෞඛ්‍ය වෛද්‍ය නිලධාරි කාර්යාලයේ මූලිකත්වයෙන්. මේ අතර ඊයේ දිනය වන විට කොවිෂීල්ඩ් එන්නතේ පළමු මාත්‍රාව ලබාගෙන සිටි පුද්ගලයින් ගණන දොළොස් ලක්ෂ අනූපන්දහස් අටසිය තිස් පහක්. අටලක්ෂ හැත්තෑ එක්දහස් අටසිය හතලිස් එක් දෙනෙකු එහි දෙවන මාත්‍රාව ලබාගෙන තිබෙනවා. සයිනොෆාම් එන්නතේ පළමු මාත්‍රාව පුද්ගලයින් අනු හතර ලක්ෂ හත්දහස් දෙසීය හතර දෙනෙකු හා දෙවන මාත්‍රාව තිස් හය ලක්ෂ අනූ අට දහස් තුන්සිය තුන් දෙනෙකුට ලබා දීමටයි පියවර ගෙන ඇත්තේ. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ එක් දෙනෙකුට හා දෙවන මාත්‍රාව 14517 දෙනෙකුට ලබා දී ඇති අතර ෆයිසර් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව දෙලක්ෂ පනස් දෙදහස් දෙසිය අනූවයි. එහි දෙවන මාත්‍රාව 31605 කුට ලබා දී ඇති අතර මොඩර්නා එන්නතේ පළමු මාත්‍රාව මේ දක්වා පුද්ගලයින් හත් ලක්ෂ හැට පන්දහස් හාරසිය හතලිස් එක් දෙනෙකුට ලබා දී ඇති බවයි වසංගත රෝග විද්‍යා අංශය සදහන් කළේ. මේ අනුව කොරෝනාවට එරෙහි කුමන හෝ එන්නතක පළමු මාත්‍රාව ලබාගත් පිරිස එක් කෝටි දහ අට ලක්ෂ හැත්තැ නව දහස් අටසිය පනස් එකක් වනවා. දෙවන මාත්‍රාව ලබාගත් පිරිස හතලිස් හය ලක්ෂ දාසය දහස් දෙසීය හැට හයක් ලෙසටයි දැක්වෙන්නේ.   ", "URL": "https://www.itnnews.lk/2023/10/05/356541/", "Category": "දේශීය පුවත්", "Parent URL": null}