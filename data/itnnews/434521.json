{"Source": "ITN news", "Timestamp": "සැප්තැම්බර් 12, 2022 20:37", "Headline": "තුන්වන චාල්ස් නායකයා විදිහට පිළිගන්නවාද නැද්ද ජනමතයකට යන්න ඇන්ටිගුවා සූදානමින්", "News Content": "බ්‍රිතාන්‍යයේ තුන්වන චාල්ස් රජු තම රාජ්‍ය නායකයා ලෙස පිළිගන්නේ ද එසේත් නැත්නම් ස්වාධීන රාජ්‍යයන් බවට පත්වන්නේද යන්න පිළිබද ජනමත විචාරණයක් පවත්වන බව ඇන්ටිගුවා හා බාබියුඩා අග්‍රාමාත්‍යවරයා සදහන් කරනවා. බ්‍රිතාන්‍යයේ දෙවන එළිසබෙත් මහ රැජිණ අභාවප්‍රාප්ත වීමත් සමග අධිරාජ්‍ය සංකල්පය පිළිබද මේ වනවිට ලොව බොහෝ රටවල අවධානය යොමුව තිබෙනවා. බ්‍රිතාන්‍ය සමග එක්ව හෝ වෙන්ව ගමන් කිරීමට ජනතාවගේ කැමැත්ත විමසා පැවැත්වෙන ජනමත විචාරණය ඉදිරි වසර තුනක කාලය තුළ පැවැත්වීමට ඔවුන් තීරණය කර තිබෙනවා. කෙසේ වුවද මෙම තීරණය බ්‍රිතාන්‍යයට පිටුපෑමක් නොවන බවයි ඇන්ටිගුවා හා බාබියුඩා රාජ්‍යයේ අග්‍රාමාත්‍යවරයා පෙන්වා දෙන්නේ. එමෙන්ම රැජිණගේ අභාවප්‍රාප්ත වීමත් සමග රාජාණ්ඩු සංකල්පය පිළිබද ඕස්ට්‍රේලියාවේ ද විවාදයක් ආරම්භ වී තිබෙනවා. නමුත් බ්‍රිතාන්‍යයෙන් වෙන්ව ස්වාධීන රාජ්‍යයක් ලෙස කටයුතු කිරීමට ඕස්ට්‍රේලියාව මෙතෙක් තීරණයක් ගෙන නැහැ. එක්සත් රාජධානියට අමතරව ඇන්ටිගුවා හා බාබියුඩා,  ඕස්ට්‍රේලියාව,  බහමාස්,  බෙලීස්,  කැනඩාව,  ග්‍රෙනාඩා,  ජැමෙයිකාව,  නවසීලන්තය,  පැපුවා නිව්ගිනියා,  ශාන්ත කීට්ස් හා නෙවිස්,  ශාන්ත ලුසියා,  ශාන්ත වින්සන්ට්,  ග්‍රෙනඩින්ස්,  සොලමන් දූපත් හා ටුවාලු යන රාජ්‍යයන් හි රාජ්‍ය නායකයා ලෙස තුන්වන චාල්ස් රජු කටයුතු කරනවා.   ", "URL": "https://www.itnnews.lk/2023/10/05/434521/", "Category": "ජාත්‍යන්තර පුවත්", "Parent URL": null}