{"Source": "ITN news", "Timestamp": "සැප්තැම්බර් 10, 2021 17:58", "Headline": "ඇෆ්ගන් කාන්තාවන් ඉදිරියේ මාධ්‍යවේදීන්ට තලෙයිබාන් සංග්‍රහයක්", "News Content": "ඇෆ්ගනිස්ථාන නව අන්තර්වාර රජයට එරෙහිව එරට කාන්තාවන් දියත් කරපු උද්ඝෝෂණ ආවරණය කිරීමට ගිය මාධ්‍යවේදීන්ට තලෙයිබාන් සාමාජිකයන් අමානුෂික ලෙස ප්‍රහාර එල්ල කර තිබෙනවා. මේ අතරේ කාන්තාවන්ගේ කාර්යය වන්නේ දරුවන් බිහිකිරීම මිස ඇමති පදවි දැරීම නොවෙයි කියලයි තලෙයිබාන්වරු වැඩිදුරටත් කියා සිටින්නේ. ඇෆ්ගනිස්ථානයේ කාබුල් නුවර ඇතුළු ප්‍රදේශ ගණනාවක කාන්තාවන් විථී බැස එරට නව අන්තර්වාර රජයට එරෙහිව ආරම්භ කළ උද්ඝෝෂණ ආවරණය කිරීමට ගිය මාධ්‍යවේදීන්ට අමානුෂික ලෙස ප්‍රහාර එල්ල කිරීමට තලෙයිබාන් සංවිධානය කටයුතු කර තිබෙනවා. ඔවුන් දින දෙකක් පමණ රදවා තබා ගනිමින් දරුණු ලෙස වධ හිංසන පැමිණවූ ආකාරය දැක්වෙන ඡායාරූප මේ වන විට සමාජ මාධ්‍ය ඔස්සේ සංසරණය වනවා. කාන්තාවන් ඇෆ්ගන් සමාජයෙන් අඩක් නියෝජනය කරන බව පිළිගැනීම ප්‍රතික්ෂේප කළ තලෙයිබාන් සංවිධානය චෝදනා කරන්නේ පසුගිය 20 වසර තුළ එරට කාන්තාවන් අමෙරිකානු හමුදා සාමාජිකයන් සමග අනාචාරයේ හැසිරුණු බවයි. තලෙයිබානුවන් බලයට පත්වීමත් සමග ඔවුන් ප්‍රකාශයට පත්කළ කාන්තා සහ මාධ්‍ය නිදහස මේ වන විට මුළුමනින්ම අහිමි වී ගොස් ඇති බවයි විදෙස් විශ්ලේෂකයින් පෙන්වා දෙන්නේ.     ", "URL": "https://www.itnnews.lk/2023/10/05/361600/", "Category": "ජාත්‍යන්තර පුවත්", "Parent URL": null}