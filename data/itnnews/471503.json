{"Source": "ITN news", "Timestamp": "මාර්තු 28, 2023 16:40", "Headline": "ඉන්දීය ශ්‍රී ලංකා විශ්වවිද්‍යාලවලට සිංහල හා හින්දි භාෂා දෙපාර්තමේන්තුවක්", "News Content": "ඉන්දීය ශ්‍රී ලංකා විශ්වවිද්‍යාලවල සිංහල හා හින්දි භාෂා දෙපාර්තමේන්තු පිහිටුවීමට ඉන්දීය සංස්කෘතික සබඳතා කවුන්සිලය යෝජනා කර තිබෙනවා. ඉන්දීය සංස්කෘතික සබඳතා කවුන්සිලයේ සභාපති ආචාර්ය විනේ සහස්‍රබුද්ධ හා අග්‍රාමාත්‍ය දිනේෂ් ගුණවර්ධන යන මහත්වරුන් අතර හමුවක් අරලියගහ මන්දිරයේ දී පැවැත්වුණා. දෙරටේ විශ්වවිද්‍යාල වල සිංහල හා හින්දි භාෂා දෙපාර්තමේන්තු පිහිටුවීමට යෝජනා කරන බවයි  සහස්‍රබුද්ධ මහතා මෙහිදී සදහන් කළේ. එමෙන්ම බෞද්ධ අධ්‍යනය සඳහා ඉන්දීය සංස්කෘතික සබදතා කවුන්සිලය ලබාදෙන ශිෂ්‍යත්ව සංඛ්‍යාව වැඩි කිරීමට ද ඔහු මෙහිදී යෝජනා කළා. ඉන්දීය සංස්කෘතික සබඳතා කවුන්සිලය ඉටුකරන කාර්ය භාරයට ස්තූතිය පළ කළ අග්‍රාමාත්‍ය දිනේෂ් ගුණවර්ධන මහතා හස්ත කර්මාන්ත ශිල්පීන් සඳහා හුවමාරු වැඩසටහන් සම්පාදනය කරන ලෙස ද ඉල්ලීමක් කළා. ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ මහතා ඇතුළු පිරිසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/471503/", "Category": "Breaking News,දේශීය පුවත්", "Parent URL": null}