{"Source": "ITN news", "Timestamp": "නොවැම්බර් 12, 2022 11:19", "Headline": "යූරියා පොහොර තොගයක් රැගත් තවත් නෞකාවක් අනිද්දා කොළඹ වරායට", "News Content": "ලෝක බැංකු ණය යටතේ මෙට්‍රික්ටොන් විසිදෙදහසක යූරියා පොහොර තොගයක් රැගත් තවත් නෞකාවක් අනිද්දා කොළඹ වරායට පැමිණීමට නියමිතයි. මෙවර මහ කන්නයේ වී සහ බඩ ඉරිගු වගාවන් සදහා යූරියා පොහොර මිලදී ගැනීමට ලෝක බැංකුව ඇමෙරිකා ඩොලර් මිලියන එකසිය පහක ණය මුදලක් අනුමත කර තිබෙනවා. එම ව්‍යාපෘතිය යටතේ මෙරටට දෙවන යූරියා පොහොර තොගය අනිද්දා දිවයිනට රැගෙන ඒමට නියමිතයි. ලෝක බැංකු ණය මුදල් යටතේ මෙරටට මේ වනවිට ලැබී ඇති සම්පූර්ණ යූරියා පොහොර තොගය මෙට්‍රික් ටොන් තිස්පන්දහස දක්වා ඒ අනුව ඉහළ යනවා. යූරියා මෙට්‍රික් ටොන් දහතුන් දහසක් මීට පෙර මෙරටට ලැබී තිබෙනවා. මෙවර මහ කන්නය සදහා යූරියා පොහොර මෙට්‍රික් ටොන් එක්ලක්ෂ විසිදහසක් අවශ්‍ය කෙරෙනවා. ගොවිජන සේවා මධ්‍යස්ථාන 566 ක් හරහා මෙම පොහොර ගොවීන් අතර බෙදා දීම සිදු වනවා. අනිද්දා ලැබෙන පොහොර තොගය මෙන්ම ලබන මස පළමු සතිය තුළ ලැබීමට නියමිත බණ්ඩි පොහොර හෙවත් මියුරේට් ඔෆ් පොටෑෂ් පොහොර එකවර බෙදා හරින ලෙසට අමාත්‍ය මහින්ද අමරවීර මහතා රජයේ පොහොර සමාගම් දෙකට උපදෙස් දී තිබෙනවා.         ", "URL": "https://www.itnnews.lk/2023/10/05/445298/", "Category": "දේශීය පුවත්", "Parent URL": null}