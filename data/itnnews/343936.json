{"Source": "ITN news", "Timestamp": "ජූනි 20, 2021 17:40", "Headline": "පාර්ලිමේන්තු කටයුතු පිළිබඳ කාරක සභාව ඇතුලු තවත් කාරක සභා කිහිපයක් හෙට රැස්වෙයි", "News Content": "පාර්ලිමේන්තු කටයුතු පිළිබඳ කාරක සභාව ඇතුලු තවත් කාරක සභා කිහිපයක් හෙට දිනයේදී රැස්වීමට නියමිතයි. ඉදිරි සතියේ පාර්ලිමේන්තුවේ කටයුතු පිළිබඳ තීරණය කිරීම සඳහා පාර්ලිමේන්තු කටයුතු පිළිබඳ කාරක සභාව පාර්ලිමේන්තු සංකීරණයේදී හෙට පෙරවරු 9.30ට රැස් වන්නේ එහි සභාපති කතානායක මහින්ද යාපා අබේවර්ධන මහතාගේ ප්‍රධානත්වයෙන්. මේ අතර ඉදිරි සතියේ පාර්ලිමේන්තු රැස්වීම් ලබන 22 වනදා පෙරවරු 10 ට ආරම්භ වීමට නියමිතයි. මීට අමතරව රජයේ මුදල් කාරක සභාව හෙට පෙරවරු 11.30 ට රැස්වීමට නියමිත බව පාර්ලිමේන්තු මහ ලේකම් ධම්මික දසනායක මහතා පවසනවා. එම කමිටුවේ සභාපති පාර්ලිමේන්තු මන්ත්‍රී අනුර ප්‍රියදර්ශන යාපා මහතාගේ ප්‍රධානත්වයෙනුයි එය රැස් වන්නේ. මේ අතර මැතිවරණ හා ඡන්ද විමසීම් ව්‍යුහය මෙන්ම මැතිවරණ නීති රීතිවලට යෝජිත ප්‍රතිසංස්කරණ සදහා වන පාර්ලිමේන්තු විශේෂ කාරක සභාව හෙට පස්වරු 2.30 ට පාර්ලිමේන්තු සංකීර්ණයේදී රැස් වන්නේ එහි සභාපති සභා නායක අමාත්‍ය දිනේෂ් ගුණවර්ධන මහතාගේ ප්‍රධානත්වයෙන්. මැතිවරණ හා ඡන්ද විමසුම් ව්‍යුහය මෙන්ම මැතිවරණ නීති රීතිවලට යෝජිත ප්‍රතිසංස්කරණවලට අදාළව මහජන යෝජනා ලබාදීමට ජූනි මස19 වනදා දක්වා කාලය ලබාදී තිබුණා.   ", "URL": "https://www.itnnews.lk/2023/10/05/343936/", "Category": "දේශීය පුවත්", "Parent URL": null}