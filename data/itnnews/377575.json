{"Source": "ITN news", "Timestamp": "නොවැම්බර් 21, 2021 13:38", "Headline": "එළවලු රැසක මිල ඉහළට", "News Content": "උඩරට සහ පහතරට එළවලු රැසක මිල තවත් ඉහළ ගොස් ඇති බව වෙළෙදුන් පවසනවා. කෙසේවෙතත් ගොවි ජනතාව පවසන්නේ රසායනික පොහොර හිඟය නිසා මෙවැනි තත්ත්වයක් ඇති වූ බව පැවසීමට නොහැකි බවයි. උඩරට සහ පහතරට සෑම එළවලු වර්ගයකම පාහේ කිලෝග්‍රෑමයක මිල රුපියල් 400 කට ආසන්න මට්ටමකට ඉහළ ගොස් ඇති බවයි අප වාර්තාකරුවන් පැවසුවේ. මඤ්ඤොක්කා, වට්ටක්කා, කෙසෙල්මුව වැනි එළවලු පමණක් රුපියල් 200 කට අඩු මිලකට අලෙවි වන බව වෙළෙදුන් සඳහන් කළා. දඹුල්ල ආර්ථික මධ්‍යස්ථානයේ ද එළවලු මිල ගණන් ඉහළ මට්ටමක පැවතියා. දඹුල්ල ආර්ථික මධ්‍යස්ථානයේ කැරට් තොග මිල කිලෝවක් රුපියල් 300 ඉක්මවා තිබූ අතර අද උදැසන වන විට බෝංචි කිලෝවක ද රුපියල්350 ඉක්මවා තිබුණා. දහවල් කාලය වනවිට බෝංචි කිලෝවක මිල රුපියල් 250 දක්වා පහත වැටුණු බවයි ගොවීන් පැවසුවේ. කෙසේ වෙතත් ගොවීන් සඳහන් කරන්නේ එළවලු හිඟයට හේතුව රසායනික පොහොර නොමැතිකම නොවන බවයි. තඹුත්තේගම ආර්ථික මධ්‍යස්ථානයේ ද පහතරට එළවලු මිල ඉහළ ගොස් තිබුණා. එළවලු තොග ආර්ථික මධ්‍යස්ථානය වෙත ලැබීම අඩු වී ඇති බැවින් මිල ගණන් ඉහළ ගොස් ඇති බවයි ආර්ථික මධ්‍යස්ථානයේ සභාපතිවරයා සඳහන් කළේ. ", "URL": "https://www.itnnews.lk/2023/10/05/377575/", "Category": "දේශීය පුවත්", "Parent URL": null}