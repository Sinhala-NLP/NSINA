{"Source": "ITN news", "Timestamp": "පෙබරවාරි 20, 2023 13:33", "Headline": "වසර 34කට පසුව වීථි සංචාරය කළ ජනරජ පෙරහැර", "News Content": "මහනුවර ඓතිහාසික ශ්‍රී දළදා මාලිගයේ ජනරජ පෙරහැර වසර 34කට පසුව වීථි සංචාරය කළා. එහි සමාරම්භක අවස්ථාව සනිටුහන් කෙරුණේ ජනාධිපති රනිල් වික්‍රමසිංහ මහතාගේ සහ අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙනුයි. මෙම පෙරහැර සංවිධානකර තිබුණේ 75 වන නිදහස් දින සැමරුමට සමගාමීවයි. ජනරජ පෙරහැර ආරම්භ වූයේ මහනුවර මගුල් මඩුව අසලිනුයි. අලි ඇතුන් සහ දළදා මාලිගයේ මෙන්ම සතර මහා දේවාලවල නර්ථන කණ්ඩායම් ඇතුළු සියලු පෙරහැර සංස්කෘතිකාංගවලින් ජනරජ පෙරහැර විචිත්‍රවත් වුණා. දළදා වීථිය / යටිනුවර වීථිය කන්දෙ වීථිය ඔස්සේ පැමිණ රජ වීථියට පිවිස නැවත මාලිගාවට ගෙවැදීමෙන් පෙරහැරේ කටයුතු අවසන් කෙරුණා. සංචාරක ක්ෂේත්‍රයේ ප්‍රවර්ධනය ද අරමුණු කර ගනිමින් සංවිධාන කෙරුණු මෙම පෙරහැර නැරඹීමට අති විශාල ජනකායක් වීථි දෙපස රැස්ව සිටියා. රටේ ඉතාමත් සුවිශේෂී වැදගත් අවස්ථාවලදී පමණක් රජයේ ඉල්ලීම පරිදි දළදා මාලිගා මගින් මෙවැනි විශේෂ පෙරහැර සංවිධාන කෙරෙනවා. මැතිඇමතිවරුන් ඇතුළු ආරාධිතයින් රැසක් ද මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/461913/", "Category": "දේශීය පුවත්", "Parent URL": null}