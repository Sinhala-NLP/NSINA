{"Source": "ITN news", "Timestamp": "නොවැම්බර් 19, 2022 10:01", "Headline": "විනෝදයට යතුරු පැදි ධාවනය කරමින් සිටි තරුණයන් දෙදෙනෙකු ජීවිතක්ෂයට", "News Content": "මොරොන්තුඩුව ගෝනදූව ප්‍රදේශයේදී විනෝදයට යතුරු පැදි ධාවනය කරමින් සිටි තරුණයන් දෙදෙනෙකුගේ එම යතුරුපැදි එකිනෙක ගැටීමෙන් ඔවුන් දෙදෙනා එම ස්ථානයේදීම මියගියා. මියගිය තරුණයන් දෙදෙනා තවත් තරුණයන් පිරිසක් සමග කළුතර බණ්ඩාරගම මාර්ගයේ විනෝදයට යතුරුපැදි ධාවනය කර තිබෙනවා. අධික වේගයෙන් ධාවනය කළ යතුරුපැදි දෙකක් මුහුණට මුහුණ ගැටී ඇති බවයි පොලිස් පරික්ෂණවලදී හෙළිවුණේ. එම යතුරුපැදි දෙක ධාවනය කළ තරුණයන් දෙදෙනා මෙසේ ජීවිතක්ෂයට පත්වුණා. සිද්ධියෙන් මියගොස් ඇත්තේ වාද්දුව පොතුපිටිය හා වාද්දුව අරියගම යන ප්‍ර දේශවල පදිංචි දෙදෙනෙකුයි. ඔවුන් 18 වන වියේ පසුවුණා.ඔවුන් සමග සිටි සෙසු තරුණයන් අනතුර සිදුවීමත් සමග පළාගොස් ඇති බවයි පොලිසිය පවසන්නේ. බරපතල තුවාල ලබා මාර්ගයේ වැටී සිටි තරුණයන් දෙදෙනා මොරොන්තුඩුව පොලිසියේ නිලධාරීන් පැමිණ රෝහල්ගත කර තිබෙනවා.         ", "URL": "https://www.itnnews.lk/2023/10/05/446505/", "Category": "Breaking News,දේශීය පුවත්", "Parent URL": null}