{"Source": "ITN news", "Timestamp": "ජූලි 7, 2021 09:05", "Headline": "සුපිරි බොලිවුඩ් නළු දිලිප් කුමාර් අභාවප්‍රාප්ත වෙයි", "News Content": "සුපිරි බොලිවුඩ් නළු දිලිප් කුමාර් අභාවප්‍රාප්ත වුණා. මීට සුළු වේලාවකට පෙර ඉන්දියාවේ මුම්බායි නගරයේ රෝහලකදීයි ඔහු ජීවිතයෙන් සමුගෙන ඇත්තේ. අභාවප්‍රාප්ත වන විට දිලිප් කුමාර්ගේ වයස අවුරුදු 98 ක්. පසුගිය ජුනි 6 වන දින පළමු වරට ශ්වසන ආබාධයක් හේතුවෙන් ඔහු රෝහල්ගත කෙරුණු අතර දින කිහිපයකට පසු සුවය ලබා රෝහලෙන් පිටව ගියද ඔහු යලි පසුගිය බදාදා රෝහල්ගත කෙරුණා. වකුගඩු රෝගයක් හේතුවෙන් පසුගිය වසර කිහිපය පුරාම විටින් විට දිලිප් කුමාර් රෝහල්ගතව සිටි බවයි වාර්තා වන්නේ. එක්දහස් නවසිය හතළිස් හතර වසරේ තම පළමු චිත්‍රපටයට රංගනයෙන් දායක වූ ඔහු අභාවප්‍රාප්ත වන විට දායකත්වය සපයා තිබූ චිත්‍රපට සංඛ්‍යාව හැත්තෑවකට ආසන්නයි. බොලිවුඩ් සිනමා කර්මාන්තයේ දැවැන්තම චරිතයක් ලෙස සැළකෙන දිලිප් කුමාර් තම රංගන ප්‍රතිභාවෙන් ප්‍රේක්ෂකයන් අමන්දානන්දයට පත් කළ චරිතයක් ලෙස සැළකෙනවා. අවසන් වරට ඔහු රංගනයෙන් චිත්‍රපටයකට දායක වී ඇත්තේ 1998 වසරේදීයි.   ", "URL": "https://www.itnnews.lk/2023/10/05/347523/", "Category": "Breaking News,ජාත්‍යන්තර පුවත්", "Parent URL": null}