{"Source": "ITN news", "Timestamp": "ජූලි 8, 2022 22:16", "Headline": "ජපාන හිටපු අගමැති ඝාතනය කොට ඇත්තේ නිවසේදී සාදා ගන්නා ලද ගිනි අවියකින් බව හෙළිවෙයි", "News Content": "ජපානයේ හිටපු අග්‍රාමාත්‍ය ෂින්සෝ අබේ ඝාතනය සඳහා භාවිත කරන ලද්දේ නිවසේදී සාදා ගන්නා ලද ගිනි අවියක් බව පරික්ෂණවලදී හෙළිව තිබෙනවා. ප්‍රහාරය එල්ලකළ සැකකරුගේ නිවස පරික්ෂා කිරීමේ දී ඔහු විසින් සකස් කරන ලද තවත් ගිනි අවි කිහිපයක්ම සොයා ගැනීමට විමර්ශකයන්ට හැකිවී තිබෙනවා.පොලිසිය සිදුකළ ප්‍රශ්න කිරීම්වලදී ඝාතකයා සඳහන් කර ඇත්තේ ෂින්සෝ අබේ එක්තරා සංවිධානයක සාමාජිකයෙකු වශයෙන් කටයුතු කිරීම නිසා තමන් මෙම ඝාතනය සිදුකළ  බවයි. මෙම සංවිධානය කුමක්දැයි යන්න මෙතෙක් මාධ්‍යයට වාර්තා කර නැහැ. ඝාතකයා මේ වන විට විරැකියාවෙන් පසුවන පුද්ගලයෙකු වන අතර මීට ටික කළකට ඉහතදී ඔහු සිදුකරමින් සිටි රැකියාව වෙහෙසකර බව ප්‍රකාශ කරමින් ඉල්ලා අස්වී තිබෙනවා. කෙසේ වෙතත් මෙම පුද්ගලයා දේශපාලනික වශයෙන් ක්‍රියාකාරී පුද්ගලයෙකු නොවන බවයි පරික්ෂණවලදී පෙනී ගොස් ඇත්තේ. ජපාන අග්‍රාමාත්‍යවරයාගේ වියෝව සම්බන්ධයෙන් ශෝකය පළකල ලොව ප්‍රකට පුද්ගලයන් අතරට බ්‍රිතාන්‍ය මහරැජිණ ද එක්වුණා. මෙම පුවත වාර්තාවීමෙන් පසු සිය රජ පවුල විශාල කම්පනයකට ලක්වූ බවයි මහරැජිණ සඳහන් කර ඇත්තේ. ඇමෙරිකා ජනාධිපති ජෝ බයිඩන් සඳහන් කළේ රටවල් අතර මිත්‍රත්වය ගොඩ නැගීමේදී ෂින්සෝ අබේ ඉටුකළ කාර්යය අති විශාල බවයි. ඉන්දු පැසිෆික් කලාපයේ නිදහස් හා විවෘත දේශපාලන පද්ධතියක් ඇති කිරීමට අබේගෙන් ඉටුවූ සේවාවද ඔහු සිහිපත් කළා. හිටපු ඇමෙරිකා ජනාධිපති බැරක් ඔබාමා ද සිය ශෝකය පළකර තිබෙනවා. ෂින්සෝ අබේ ඝාතනයට ලක්වූ ස්ථානයේ තිබී උණ්ඩ කිසිවක් හමුනොවූ බව පොලිසිය සඳහන් කළා. සැකකරුට මෙම ස්ථානයට ළඟා වීමට හැකි පරිදී ආරක්ෂාව ලිහිල් වූයේ කෙසේද යන්න මේ වන විට පරික්ෂණ ආරම්භ වී තිබෙනවා. ", "URL": "https://www.itnnews.lk/2023/10/05/422113/", "Category": "ජාත්‍යන්තර පුවත්", "Parent URL": null}