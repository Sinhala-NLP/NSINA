{"Source": "ITN news", "Timestamp": "ජනවාරි 30, 2022 13:15", "Headline": "ශ්‍රී පාදය කරුණා නොකරන ලෙස ප්‍රකාශයක් සිදු කළේ නැහැ – ශ්‍රී පාදස්ථානාධිපති", "News Content": "ශ්‍රී පාදස්ථානය කරුණා නොකරන ලෙසට තමන් කිසිදු ප්‍රකාශයක් මාධ්‍යයට සිදු නොකළ බව ශ්‍රී පාදස්ථානාධිපති පූජ්‍ය බෙංගමුවේ ධම්මදින්න ස්වාමීන් වහන්සේ පවසනවා. මාධ්‍ය වෙත විශේෂ ප්‍රකාශයක් සිදුකරමින් ශ්‍රී පාදස්ථානාධිපති ස්වාමීන් වහන්සේ සදහන් කළේ සෞඛ්‍ය අංශ නිකුත් කළ මාර්ගෝපදේශ අනුගමනය කරමින් ශ්‍රී පාදස්ථානය කරුණා කළ යුතු බවයි. ශ්‍රී පාද වන්දනා වාරය ආරම්භ කර මාස 2 ක් වැනි කෙටි කාලයක් තුළ දෙස් විදෙස් වන්දනාකරුවන් රැසක් වන්දනාවේ නිරත වූ බව ද උන්වහන්සේ පෙන්වා දෙනවා. ශ්‍රී පාදස්ථානය කරුණා නොකරන ලෙසට තමන් ප්‍රකාශ කළ බව ඇතැම් වෙබ් අඩවි සහ සමාජ මාධ්‍ය වැරදි ප්‍රකාශයක් ගෙන ගිය බවද පූජ්‍ය බෙංගමුවේ ධම්මදින්න ස්වාමීන් වහන්සේ සදහන් කළා. දිවයිනේ සෙසු ආගමික ස්ථානවලට බැතිමතුන් පැමිණෙන අයුරින්ම ශ්‍රී පාදස්ථානය ද ඔවුන්ට විවෘත බවයි උන්වහන්සේ කියා සිටියේ.     ", "URL": "https://www.itnnews.lk/2023/10/05/392197/", "Category": "දේශීය පුවත්", "Parent URL": null}