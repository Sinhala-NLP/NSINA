{"Source": "ITN news", "Timestamp": "සැප්තැම්බර් 18, 2022 21:20", "Headline": "ජනපති එලිසබෙත් රැජිනගේ දේහයට අවසන් ගෞරව දක්වයි", "News Content": "අභාවප්‍රාප්ත බ්‍රිතාන්‍ය දෙවන එළිසබෙත් මහ රැජිණගේ දේහයට ජනාධිපති රනිල් වික්‍රමසිංහ මහතා අවසන් ගෞරව දැක්වූවා. ඒ බ්‍රිතාන්‍යයේ වෙස්ට්මිනිස්ටර් මාළිගයේදී. දෙවන එළිසබෙත් මහ රැජිණගේ අවමංගල්‍ය උත්සවය රාජකීය සම්ප්‍රදායන්ට අනුව වෙස්ට්මිනිස්ටර් ඇබේහිදී හෙට දිනයේ පැවැත්වීමට නියමිතයි. මේ වනවිටත් ඊට සහභාගිවීම සදහා රාජ්‍ය නායකයින් රැසක් මෙන්ම අති විශාල පිරිසක් පැමිණ සිටිනවා. බ්‍රිතාන්‍ය දෙවන එළිසබෙත් මහ රැජිණගේ රාජකීය අවමංගල්‍ය උත්සවය සදහා සහභාගිවීමට දිවයිනෙන් පිටත්ව ගිය ජනාධිපති රනිල් වික්‍රමසිංහ මහතා අද උදෑසන ලන්ඩන් නුවරට ළගාවුණා. ඉන් අනතුරුව දෙවන එළිසබෙත් මහ රැජිණගේ දේහයට අවසන් ගෞරව දැක්වීම සදහා ජනාධිපති රනිල් වික්‍රමසිංහ මහතා බ්‍රිතාන්‍යයේ වෙස්ට්මිනිස්ටර් මාලිගයට පැමිණියා. එම අවස්ථාවට මහාචාර්ය මෛත්‍රී වික්‍රමසිංහ මහත්මිය ද එක්ව සිටියා.     ", "URL": "https://www.itnnews.lk/2023/10/05/435734/", "Category": "Breaking News,දේශීය පුවත්", "Parent URL": null}