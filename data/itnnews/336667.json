{"Source": "ITN news", "Timestamp": "මැයි 13, 2021 10:02", "Headline": "පාතාලයේ කෙරුම් කෙරූ කොස්ගොඩ තාරකත් වෙඩි වැදී මරුට", "News Content": "සංවිධානාත්මක අපරාධ කල්ලි සාමාජිකයෙක් වන කොස්ගොඩ තාරක නමැත්තා පොලිස් වෙඩි පහරින් මරු මුවට පත්වුණා. ධර්මකීර්ති තාරක පෙරේරා විජේසේකර හෙවත් කොස්ගොඩ තාරක නමැත්තා මීරිගම රේන්දපොළ ප්‍රදේශයේ විශේෂ මෙහෙයුමක් අතරතුර මෙසේ පොලිස් වෙඩි පහරින් ජීවිතක්ෂයට පත්වුණා. බස්නාහිර පළාත් උතුර අපරාධ කොට්ඨාසයේ නිලධාරීන්ගේ අත්අඩංගුවේ පසුවූ ඔහු මීරිගම රේන්දපොළ ප්‍රදේශයේ සගවා තිබූ ස්නයිපර් වර්ගයේ ගිනි අවියක් පෙන්වීමට පැමිණි අවස්ථාවේ ප්‍රධාන පොලිස් පරීක්ෂකවරයෙකු සතුව තිබූ ගිනි අවිය උදුරා ගැනීමට පොර බැදීමේදී එය ක්‍රියාත්මක වීමෙන් මෙසේ වෙඩි වැදී තිබෙනවා. තුවාල ලැබූ කොස්ගොඩ තාරක වතුපිටිවල රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා මීරිගම රෝහල වෙත මාරු කර හැරුණා. එහිදි ඔහු මිය ගිය බවයි පොලිසිය සදහන් කළේ. කොස්ගොඩ තාරක නමැත්ත‌ා මාතර, මොරටුව,  කොට්ටාව ආදී ප්‍රදේශවල සිදුවූ මිනිස් ඝාතන 7 ක් මෙන්ම කොල්ලකෑම් 21 කට සම්බන්ධ සැකකරුවෙකු වනවා.     ", "URL": "https://www.itnnews.lk/2023/10/05/336667/", "Category": "දේශීය පුවත්", "Parent URL": null}