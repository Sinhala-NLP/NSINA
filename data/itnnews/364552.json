{"Source": "ITN news", "Timestamp": "සැප්තැම්බර් 23, 2021 15:29", "Headline": "කොරෝනා තිබුණත් ග්‍රාමීය සංවර්ධන කටයුතු සැළසුම් කළ ආකාරයටම", "News Content": "කොරෝනා මර්දනය අතරතුර ග්‍රාමීය ප්‍රදේශවල සංවර්ධන කටයුතු ද සැළසුම් කළ ආකාරයටම සිදුවනවා. ග්‍රාමීය මාර්ග කිලෝමීටර් ලක්ෂයක් කාපට් අතුරා සංවර්ධනය කිරීමේ ජාතික වැඩපිළිවෙළ යටතේ යටියන්තොට සීපොට් සිට කැන්දලන්ද ඔය දක්වා මාර්ගය සංවර්ධනය කිරීම අද ආරම්භ කෙරුණා. ඒ රාජ්‍ය අමාත්‍ය කණක හේරත් මහතාගේ ප්‍රධානත්වයෙන්. පාර්ලිමේන්තු මන්ත්‍රී රාජිකා වික්‍රමසිංහ මහත්මිය ද මෙම අවස්ථාවට එක්වුණා. ව්‍යාපෘතිය සදහා රුපියල් මිලියන 95 ක් වැය කෙරෙනවා. මාර්ගය කිලෝමීටර් 5 ක් සංවර්ධනය කිරීම අපේක්ෂාවයි. වාරි සෞභාග්‍යා ජාතික වැඩසටහනට සමගාමීව වැලිකන්ද සිංහපුර පැරකුම්යාය වැව රුපියල් මිලියන 6 ක වියදමින් සංවර්ධනය කිරීම ආරම්භ කෙරුණා. ඒ රාජ්‍ය අමාත්‍ය සිරිපාල ගම්ලත් මහතාගේ ප්‍රධානත්වයෙන්. මේ අතර එක ගමකට එක ගෙයක් තේමාව යටතේ මැදිරිගිරියේ ඉදිකළ නිවාස දෙකක් ජනතා අයිතියට පත්කිරීම අමාත්‍ය රොෂාන් රණසිංහ මහතාගේ ප්‍රධානත්වයෙන් සිදුකෙරුණා. සෞභාග්‍යයේ දැක්ම වැඩපිළිවෙළ යටතේ මෙම නිවාස ඉදිකිරීම සිදුවනවා.         ", "URL": "https://www.itnnews.lk/2023/10/05/364552/", "Category": "දේශීය පුවත්", "Parent URL": null}