{"Source": "ITN news", "Timestamp": "ජනවාරි 10, 2023 12:27", "Headline": "තොග මිල රුපියල් 5කින් අඩු කරන්න බිත්තර වෙළද සංගමය සූදානම්", "News Content": "ලබන සෙනසුරාදා සිට බිත්තරයක තොග මිල රුපියල් 5කින් අඩු කිරීමට සමස්ත ලංකා බිත්තර වෙළද සංගමය තීරණය කර තිබෙනවා. ස්වාධීන රූපවාහිනී තුලාව වැඩසටහන තුළින් කළ අනාවරණයෙන් පසු මේ වනවිට සහනදායී මිලට බිත්තර අලෙවි කිරීමේ වැඩසටහනක් රටපුරා ක්‍රියාත්මක වනවා. වෙළදපල තුළ බිත්තර මිල ඉහළ යාම හේතුවෙන් පසුගිය දිනවල පාරිභෝගිකයින් දැඩි අපහසුතාවට පත්වුණා. මේ හේතුවෙන් බිත්තරයක් රුපියල් 65 ත් 70 ත් අතර මිලකට අලෙවි වන ආකාරය දක්නට ලැබුණා. දිගින් දිගටම සිදුවන මිල ඉහළයාම හේතුවෙන් බිත්තර ආනයනය කිරීමට රජය පියවර ගනු ලැබුවා. ඊයේ දිනයේ දී බිත්තර ආනයනයට අදාළව ටෙන්ඩර් කැදවීම සිදුකළ අතර එම තොරතුරු මේ වනවිට වෙළද අමාත්‍යංශයේ තාක්ෂණික කමිටුවේ නිරීක්ෂණයට ලක්වෙමින් තිබෙනවා. මෙම සතිය තුළ පළමු ආනයනික බිත්තර තොගය මෙරටට ගෙන්වීමට හැකිවනු ඇති බවයි වාණිජ හා වෙළද අමාත්‍යංශයේ නිලධාරියෙකු ස්වාධීන රූපවාහිනියට පැවසුවේ. කෙසේ නමුත් බිත්තර ආනයනය කිරීමට එරෙහිව අධිකරණ ක්‍රියාමාර්ග සදහා යොමුවන බවයි ජාතික ගොවිජන එකමුතුව පවසන්නේ. බිත්තර ආනයනය කිරීමට ටෙන්ඩර් කැඳවීමත් සමඟ ඉහළ අගයක පැවති බිත්තර මිල මේ වනවිට තරමක් පහත බැස තිබෙනවා. ලබන සෙනසුරාදා සිට බිත්තරයක තොග මිල රුපියල් 5කින් අඩු කිරීමට සමස්ත ලංකා බිත්තර වෙළද සංගමය තීරණය කර තිබෙනවා. සමස්ත ලංකා බිත්තර නිෂ්පාදකයින්ගේ සංගමයේ ජංගම බිත්තර බෙදාහැරීමේ සේවාව මධ්‍යම, ඌව , උතුරුමැද පළාත්වල සාර්ථකය ක්‍රියාත්මක වූ අතර අද දිනයේ දී අනුරාධපුරය / මැදවච්චිය / වව්නියාව / එප්පාවල යන ප්‍රදේශවල බිත්තර බෙදාහැරීමේ ජංගම සේවාව ක්‍රියාත්මක වන බවයි සමස්ත ලංකා බිත්තර නිෂ්පාදක සංගමයේ සභාපති සරත් රත්නායක මහතා පැවසුවේ. ", "URL": "https://www.itnnews.lk/2023/10/05/454723/", "Category": "Breaking News,දේශීය පුවත්", "Parent URL": null}