{"Source": "ITN news", "Timestamp": "පෙබරවාරි 24, 2022 11:22", "Headline": "පහරදීම් ඇරඹේ – ඉදිරි පැය කිහිපය යුක්රේනයට තීරණාත්මකයි", "News Content": "රුසියාව යුක්රේනයේ ඩොන්බාස් කලාපයේ විශේෂ හමුදා මෙහෙයුමක් ක්‍රියාත්මක කර ඇති අතර මිසයිල ප්‍රහාර එල්ල කිරීම ආරම්භ කර තිබෙනවා. මේ අතර යුක්රේනය එරට තුළ හදිසි තත්ත්වයක් ද ප්‍රකාශයට පත් කළා. රුසියාවේ සිටින යුක්රේන සම්භවයක් සහිත පුරවැසියන්ට වහාම එරටින් ඉවත් වන ලෙසයි දැනුම් දී තිබෙන්නේ. පවතින තත්ත්වය නිශ්චිත වශයෙන් ම විග්‍රහ කිරීමට නොහැකි වුවත් ගතවූ පැය 48 ක කාලය තුළ යුක්රේනයට අයත් සියලුම දේශ සීමා වෙත රුසියානු හමුදා ක්‍රමයෙන් ඇතුල් වී අවසන් බවයි අමෙරිකා විදේශ ලේකම් ඇන්තනී බ්ලින්කන් ප්‍රවෘත්ති සාකච්ඡාවක් පවත්වමින් ප්‍රකාශ කළේ. රුසියාවෙන් යුක්රේනයට ප්‍රහාරයක් එල්ල වුවහොත් ඊට ප්‍රතිචාර දැක්වීම සඳහා සිය හමුදා ස්ථානගතකර ඇති බව අමෙරිකානු විදේශ ලේකම්වරයා වැඩිදුරටත් ප්‍රකාශ කර තිබෙනවා. එමෙන්ම ඕස්ට්‍රේලියානු අග්‍රාමාත්‍ය ස්කොට් මොරිසන් ප්‍රකාශ කරන්නේ ඉදිරි පැය කිහිපය තුළ ස්ථිර වශයෙන්ම රුසියානු ආක්‍රමණයක් සිදුවන බවයි. රුසියාවේ ක්‍රියා කලාපය පිළිබඳ ජගත් මහලේකම් ඇන්ටෝනියෝ ගුටරේස් ද අප්‍රසාදය පළ කර ඇති අතර යුක්රේනය වැනි රටක නිදහස නැති කිරීමට අයුතු ලෙස යුද පසුබිම භාවිත කිරීම සම්බන්ධයෙන් ලෝක නායකයින් රැසක් ද සිය අප්‍රසාදය පළ කර තිබෙනවා. එමෙන්ම ජපානය, ඕස්ට්‍රේලියාව,ජර්මනිය, අමෙරිකාව සහ කැනඩාව ඇතුලු බටහිර සහ ආසියාතික රාජ්‍යයන්ද යුක්රේනය ආක්‍රමණයට එරෙහිව රුසියාවට සම්බාධක පනවා ඇති බව වාර්තා වනවා. ඉදිරි පැය කිහිපය තුළදී රුසියාව යුක්රේනය මුළුමනින්ම ආක්‍රමණය කළහොත් එය දෙවන ලෝක යුද්ධයෙන් පසු ජීවිත දස දහස් ගණනක් විනාශ විය හැකි තුන්වන ලෝක යුද්ධයක ආරම්භයක් වීමේ ඉඩ ප්‍රස්ථාව ඇති බවයි පැවසෙන්නේ. කොවිඩ් වසංගතයෙන් ලොවම පීඩා විදින මෙවන් කාලවකවානුවක ලෝකය යුද වාතාවරණයකට ගෙන යාම මහා ඛේදවාචකයක් විය හැකි බවයි විදෙස් විශ්ලේෂකයන් පෙන්වා දෙන්නේ. ලෝක වෙළෙඳපොළේ බොරතෙල් බැරලයක මිල ඩොලර් 100  සීමාව ද ඉක්මවා ගියා. 2014 වසරට පසු වාර්තා වූ වැඩිම මිල මෙය බවයි විදෙස් මාධ්‍ය වාර්තා කරන්නේ. නැගෙනහිර යුක්රේනයේ හමුදා ක්‍රියාන්විතයක් ආරම්භ කරන බව රුසියා ජනාධිපතිවරයා නිවේදනය කිරීම මෙයට එක් හේතුවක් බවත් පෙන්වා දෙනවා.     ", "URL": "https://www.itnnews.lk/2023/10/05/397428/", "Category": "ජාත්‍යන්තර පුවත්,දේශීය පුවත්", "Parent URL": null}