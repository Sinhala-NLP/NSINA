{"Source": "ITN news", "Timestamp": "ஜூலை 9, 2021 13:41", "Headline": "ஒலிம்பிக்கை ஒத்திவையுங்கள் : ஜப்பான் மக்கள் டோக்கியோவில் ஆர்ப்பாட்டம்", "News Content": "ஒலிம்பிக் போட்டிகளை ஓத்திவைக்குமாறு கோரி டோக்கியோ நகரில் ஆர்ப்பாட்டங்கள் மேற்கொள்ளப்பட்டுள்ளன. ரசிகர்களின் பங்கேற்பின்றி இம்முறை ஒலிம்பிக் விழாவை நடத்துவதற்கு சர்வதேச ஒலிம்பிக் குழு நேற்று தீர்மானித்தது. கொரோனா வைரஸ் பரவல் காரணமாக டோக்கியோ நகரில் அவசர நிலையும் ஜப்பான் அதிகாரிகளினால் பிரகடனப்படுத்தப்பட்டுள்ளது. இவ்விடயங்களை கருத்திற்கொண்டு டோக்கியோ ஒலிம்பிக் விழாவை ஒத்திவைக்குமாறு ஆர்ப்பாட்டக்கார்கள் கோரிக்கை விடுத்துள்ளனர். 4 மாத ஓட்டத்தை தொடர்ந்து ஒலிம்பிக் ஜோதி இன்று டோக்கியோ நகரை வந்தடைந்ததாக வெளிநாட்டு அறிக்கைகள் தெரிவிக்கின்றன. கொரோனா அச்சுறுத்தல் நிலையை கருத்திற்கொண்டு கடந்த வருடமும் ஒலிம்பிக் விழா ஒத்திவைக்கப்பட்டதுடன் இவ்வருடம் எவ்வாறெனினும் அதனை நடத்துவதே தமது நோக்கம் என சர்வதேச ஒலிம்பிக் போட்டி ஏற்பாட்டு குழுவினர் வலியுறுத்தியுள்ளனர். எதிர்வரும் 23ம் திகதி ஆரம்பமாகவுள்ள ஒலிம்பிக் விழா ஆகஸ்ட் 8ம் திகதி வரை நடைபெறவுள்ளன. ", "URL": "https://www.itnnews.lk/2023/10/05/348066/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}