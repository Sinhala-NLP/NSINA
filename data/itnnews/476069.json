{"Source": "ITN news", "Timestamp": "අප්‍රේල් 17, 2023 12:20", "Headline": "කොත්මලාඔයේ මත්ස්‍යයින් හදිසියේ මියයයි – මියගිය මසුන් කෑමට ගන්න එපා", "News Content": "අඹේවෙල සිට තලවකැලේ කොත්මලේ ජලාශය දක්වා ජලය ගලා බසින කොත්මලේඔයේ සිටි මසුන් හදිසියේ මියයන බවත්,එසේ මිය ගොස් ඇති මත්ස්‍යයින් ආහාර සඳහා නොගන්නා ලෙස නුවරඑලිය දිස්ත්‍රික් සෞඛ්‍ය සේවා අධ්‍යක්ෂකවරයා\nඔය දෙපස පදිංචිකරුවන්ගෙන් ඉල්ලා සිටිනවා. තවද කොත්මලාඔයේ මසුන් හදිසියේ මියයාම සම්බන්ධයෙන් විමර්ෂණයක් සිදු කරන ලෙසට ලිඳුල සෞඛ්‍ය වෛද්‍ය නිලධාරී කාර්යාලයේ සෞඛ්‍ය වෛද්‍ය නිලධාරීවරයා සහ මහජන සෞඛ්‍ය පරීක්ෂකවරුන් පිරිසක් එම ප්‍රදේශයට යවා ඇති බවද සඳහන්. අඹේවෙල සිට තලවකැලේ ඉහ කොත්මලේ ජලාශය දක්වා කිලොමිටර් 40 ක් පමණ දුරට ජලය ගලා බසින බවත්, කොත්මලාඔයේ ජලය කළු පැහැයෙන් ගලා බසින නිසා තවදුරටත් ඉහල කොත්මලේ ජලාශය දක්වා මසුන් මියයාමට ඉඩ ඇති බැවින් ඒ පිලිබඳව ඔය දෙපස පදිංචිකරුවන් විමසිල්ලෙන් සිටින ලෙසත් දැනුම් දී තිබෙනවා. පවත්නා තත්ත්වය මත කොත්මලාඔයේ ජලය භාවිතයට නොගන්නා ලෙසයි නුවරඑලිය දිස්ත්‍රික් සෞඛ්‍ය සේවා අධ්‍යක්ෂකවරයා ජනතාවගෙන් ඉල්ලා සිටින්නේ.      ", "URL": "https://www.itnnews.lk/2023/10/05/476069/", "Category": "දේශීය පුවත්", "Parent URL": null}