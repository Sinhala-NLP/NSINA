{"Source": "ITN news", "Timestamp": "ජනවාරි 22, 2022 17:51", "Headline": "ප්‍රශ්නය විසඳන්න දින 14ක් කල් දෙයි – අධ්‍යක්ෂ ජෙනරාල් රාජකාරීවලින් ඉවත්වෙයි", "News Content": "දෙහිවල සත්වෝද්‍යානයේ සිදු වු කඩාකප්පාල්කාරි ක්‍රියාවලට සම්බන්ධ පුද්ගලයින් පිළිබදව විධිමත් විමර්ශනයක් සිදු කොට තමන්ට රාජකාරි කිරිමට හැකි වතාවරණයක් සකසා දෙන ලෙස ඉල්ලමින් ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජෙනරාල් ශර්මිලා රාජපක්ෂ මහත්මිය අමාත්‍යාංශ ලේකම්වරයාගෙන් ලිපියක් මගින් ඉල්ලා සිටිනවා. ඒ අනුව දින 14ක් තුළ අදාළ විමර්ශන සිදු නොකළහොත් තමන් මෙම තනතුරෙන් ඉල්ලා අස්වීමට තිරණය කළ බවයි අධ්‍යක්ෂ ජෙනරාල්වරිය අදාළ ලිපිය තුළින් වැඩිදුරටත් පෙන්වා දි තිබුණේ. දෙහිවල සත්වෝද්‍යානයේ වෘත්තිය සමිති කිහිපයක් පසුගිය 18 වැනි දින සත්‍යාග්‍රහයක් ආරම්භ කලේ රුපියල් 5000 ක අතුරු දීමනාව නොලැබිම, සතුන් රෝගි වීම සහ මියයාම යන කරුණු මුල්කරගනිමිනුයි. ඊට වගකිව යුතු පාර්ශ්වයන් වන අධ්‍යක්ෂ ජෙනරාල්වරිය ඇතුළු පශූ වෛද්‍යවරුන් මේ පිළිබදව සොයා නොබැලීම හේතුවෙන් මෙම තත්ත්වය උද්ගතවු බවට ඔවුන් චෝදනා කළා. කෙසේ වෙතත් ඔවුන් ආරම්භ කළ සත්‍යාග්‍රහය දින 03 ක පමණ කාලයක් පැවති අතර ඒ හේතුවෙන් දෙහිවල සත්වෝද්‍යානයේ සතුන්ට ආහාර ලබාදීම සම්බන්ධයෙන් ද ගැටලු මතුවුණා. අනතුරුව පසුගිය 20 වැනිදා මෙම සත්‍යාග්‍රහය අවසන් කිරීමටයි එම වෘත්තිය සමිති පියවර ගත්තේ. මෙවැනි පසුබිමක් යටතේ  වනජිවි රැකවරණ, අලි වැට සහ අගල් ඉදිකිරිම් රාජ්‍ය අමාත්‍යාංශ ලේකම්වරයා වෙත ලිපියක් යොමු කරමින් සත්වෝද්‍යාන දෙපාර්තමේන්තුවේ අධ්‍යක්ෂ ජෙනරාල්වරිය කරුණු කිහිපයක් පිළිබද අනාවරණය කරනවා. එහිදි ඇය පෙන්වා දෙන්නේ දෙහිවල සත්වෝද්‍යානයේ වෘත්තිය සමිති ක්‍රියාත්මක කළ වෘත්තිය ක්‍රියාමාර්ගය කිසිදු විනයකින් තොරව සිදු කළ බවයි. මේ හේතුවෙන් ආයතනයේ කීර්ති නාමයට දැඩි ලෙස අගෞරවයක් සිදු වු බව ඇය පෙන්වා දෙනවා. එමෙන්ම පසුගිය 19 වන දින උරග සහ පක්ෂි කූඩුවල ඉබ්බන් මාරු කර තිබු අතර වතුර මෝටරය ගිනිගන්නා ආකාරයට වයර් මාරු කිරිමට ද කඩාකප්පල්කාරින් කටයුතු කර තිබෙනවා.  ඒ හේතුවෙන් අදාළ සත්ත්වයින්ට ආහාර හා ජලය ලබාදීමේදී දැඩි ගැටලුකාරී තත්ත්වයක් මතුවූ බව අධ්‍යක්ෂ ජනරාල්වරිය තම ලිපිය මගින් පෙන්වා දෙනවා. එමෙන්ම පවතින තත්ත්වය යටතේ තමන්ට අදාළ වෘත්තිය සමිති සාමාජිකයින් දැඩි බලපෑම් එල්ල කරන බව ද ඇය පවසනවා. මෙවැනි තත්ත්වයක් යටතේ තමන්ට තවදුරටත් සේවය කළ නොහැකි බවත් දින 14 ක් තුළ මේ පිළිබද විධිමත් පරීක්ෂණයක් පවත්වා තමාට සේවය කළ හැකි පරිසරයක් සකසා දෙන ලෙස අධ්‍යක්ෂ ජනරාල්වරිය තම ලිපිය මගින් ඉල්ලා සිටින අතර ඒ වන තෙක් තමන් සේවයෙන් ඉවත්වන බවයි ඇය පෙන්වා දෙන්නේ. දින 14 ක් තුළ අදාළ පරීක්ෂණ සිදු නොවුනහොත් තමන් මෙම තනතුරෙන් ඉල්ලා අස්වන බව ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් ශ්‍යාමිලා රාජපක්ෂ මහත්මිය තම ලිපිය මගින් අමාත්‍යාංශ ලේකම්වරයාට දැනුම් දෙනවා. කෙසේ වෙතත් අධ්‍යක්ෂ ජනරාල්වරිය එල්ල කරන මෙම චෝදනා සම්බන්ධයෙන් අදාළ වෘත්තිය සමිති සාමාජිකයන්ගෙන් අප කළ විමසීමක දී ඔවුන් සදහන් කළේ ඇය එල්ල කරන සියලු චෝදනා ප්‍රතික්ෂේප කරන බවයි.         ", "URL": "https://www.itnnews.lk/2023/10/05/390590/", "Category": "Breaking News,දේශීය පුවත්", "Parent URL": null}