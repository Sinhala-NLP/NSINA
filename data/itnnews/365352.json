{"Source": "ITN news", "Timestamp": "සැප්තැම්බර් 27, 2021 17:09", "Headline": "ඇෆ්ගනිස්තාන පිරිමි පුද්ගලයින්ට අද සිට රැවුල කැපීම තහනම්", "News Content": "දෛනිකව පුවත් මවන තලෙයිබාන් සංවිධානය අද දිනයේත් අලුත් නීතියක් හදුන්වලා දීමට පියවර ගත්තා. ඒ අනුව ඇෆ්ගනිස්තාන පිරිමි පුද්ගලයින්ට අද සිට රැවුල කැපීම තහනම් වනවා. කාබුල් නගරයේ පළමු කාන්තා රියදුරු පුහුණු පාසලත් වසා දැමීමටත් ඔවුන් පියවර ගෙන තිබෙනවා. පිරිමි පුද්ගලයින්ගේ රැවුල කැපීම හෝ කොට කිරීම සිදු නොකළ යුතු බවටයි බාබර් සාප්පු හිමියන්ට තලෙයිබාන් සංවිධානය දැනුම් දී ඇත්තේ. එසේ සිදුවුවහොත් එය ඉස්ලාමීය නීතිය උල්ලංඝනය කිරීමක් ලෙස තලෙයිබාන් සංවිධානය හදුන්වා තිබෙනවා. කොණ්ඩය හෝ රැවුල කපනා ඕනෑම පුද්ගලයෙක් එය ෂරියා නීතියට අනුව සිදු කළ යුතු බවයි තලෙයිබාන් සංවිධානය පවසන්නේ. නව නීතිය උල්ලංඝනය කරන ඕනෑම පුද්ගලයෙකුට දැඩි දඩුවම් පැමිණවීමට පසුබට නොවන බවයි තලෙයිබාන් ආගමික පොලීසිය සදහන් කරන්නේ. යහපාලනයකට පොරොන්දු ලබා දී ඇෆ්ගනිස්තානයේ බලය අල්ලා ගත් තලෙයිබාන් සංවිධානය 1996 – 2001 පාලන කාලය මෙන් දැඩි මතධාරී පාලනයකට යොමු වෙමින් සිටින බව පෙනෙන්නට තිබෙනවා. සොරකම්, වංචා හා පැහැරගැනීම් සිදු කරන පුද්ගලයින් ඝාතනය කර එල්ලා ප්‍රදර්ශනය කිරීම්ද පසුගිය දිනවලදී එරටින් වාර්තා වුණා.   ", "URL": "https://www.itnnews.lk/2023/10/05/365352/", "Category": "ජාත්‍යන්තර පුවත්", "Parent URL": null}