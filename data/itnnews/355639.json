{"Source": "ITN news", "Timestamp": "අගෝස්තු 9, 2021 18:52", "Headline": "පෞද්ගලික බස් වලින් 50 % ක් ධාවනයට යෙදවූ බව ගැමුණු කියයි", "News Content": "පෞද්ගලික බස් රථවලින් සියයට පනහක් පමණ සංඛ්‍යාවක් අද දිනයේදී ධාවනයට යෙද වූ බව පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසනවා. දුම්රිය සේවාවන්හි පවතින තදබදය ඉවත් කිරීම සදහා දුම්රිය මැදිරි සංඛ්‍යාව වැඩිකිරීම හෝ අතිරේක දුම්රිය යෙදවීමට කටයුතු කරන බව දුම්රිය සාමාන්‍යාධිකාරී ධම්මික ජයසුන්දර මහතා පවසනවා. දුම්රිය සේවයේ පවතින තදබදය පිළිබද සොයා බැලිම සදහා නිරික්ෂණයකට එක්වෙමිනුයි ඒ මහතා මේ බව සදහන් කළේ. දුම්රිය ගමනාගමනයේදී ඇති වන හදිසි අවශ්‍යතා දැනුම් දීමට පැය 24 පුරා ක්‍රියාත්මක වන 1971 හදිසි ඇමතුම් අංකයද හදුන්වා දී තිබෙනවා. හැකිතාක් අනවශ්‍ය ගමන්බිමන්වලින් වැළකී පොදු ප්‍රවාහන සේවාව අවම වශෆයන් භාවිත කිරීමට කටයුතු කරන ලෙස ලංකා ගමනාගමන මණ්ඩලයේ සභාපති කිංස්ලි රණවක මහතා ජනතාවගෙන් ඉල්ලීමක් කරනවා. මේ අතර කෝවිඩ් ව්‍යාප්තිය පාලනය කිරීම සදහා සේවකයන් කැදවීම සීමා කර තිබීම හේතුවෙන් බත්තරමුල්ල සෙත්සිරිපාය වෙත සේවකයන්ගේ පැමිණීමේ අඩුවක් දක්නට ලැබුණා. සෞඛ්‍ය මාර්ගෝපදේශවලට අනුව රාජ්‍ය සේවකයන් සිය කාර්යාල වෙත වාර්තා කරන ආකාරය මෙලෙස දැකගැනීමට ලැබුණා. බස්රථ හා දුම්රියවල ගමන් ගන්නා මගීන්ගේ සෞඛ්‍ය ආරක්ෂාව තහවුරු කිරීම සදහා පියවර ගෙන ඇති බවයි බස් කොන්දොස්තරවරුන් සහ රියදුරන් පවසන්නේ. කෙසේ වෙතත් දුම්රිය මගීන් සදහන් කළේ දුම්රිය තුළ සෞඛ්‍ය ආරක්ෂිතව ගමන් කිරීමට හැකි තත්ත්වයක් නොමැති බවයි.   ", "URL": "https://www.itnnews.lk/2023/10/05/355639/", "Category": "දේශීය පුවත්", "Parent URL": null}