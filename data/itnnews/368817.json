{"Source": "ITN news", "Timestamp": "ඔක්තෝබර් 12, 2021 18:33", "Headline": "නාවලපිටියේ පක්ෂ විපක්ෂ ප්‍රාදේශීය දේශපාලනඥයන් කිහිපදෙනෙකු අතර ගුටි බැට හුවමාරුවක්", "News Content": "පක්ෂ විපක්ෂ ප්‍රාදේශීය දේශපාලනඥයන් කිහිපදෙනෙකු අතර ගුටි බැට හුවමාරුවක් පිළිබඳ නාවලපිටියෙන් වාර්තා වනවා. නාවලපිටිය ජයතිලක ක්‍රීඩාංගනයේ ඇවිදින මං තීරුවක් ඉදි කෙරෙමින් පවතින්නේ රුපියල් මිලියන විස්සක වියදමින්. ඊට විරෝධය පළ කරන නාවලපිටිය නගර සභාවේ හිටපු සභාපති සමගි ජන බලවේගයේ නාවලපිටිය සංවිධායක සසංක සම්පත් සංජීව සහ නගර සභාවේ විපක්ෂ මන්ත්‍රීවරුන් දෙදෙනෙකු ඉදිකිරීම් සොයා බැලීමට පැමිණ තිබෙනවා. ඔවුන් ක්‍රීඩාංගනයේ පිවිසුම වෙත පැමිණෙන අවස්ථාවේ එහි ප්‍රධාන දොරටුව නගර සභාව මගින් වසා දමා ඇති ආකාරයයි දැක ගත හැකි වුණේ. එම පිරිස ක්‍රීඩාංගනය අසළ රැදි සිටියදී නාවලපිටිය නගර සභාවේ වත්මන් සභාපති අමල් ප්‍රියංකර මහතා සහ නාගරික මන්ත්‍රීවරුන් පිරිසක් ද එම ස්ථානයට පැමිණ තිබෙනවා. එහිදී දෙපාර්ශවය අතර ඇති වූයේ උණුසුම්කාරී තත්ත්වයක්. සිද්ධිය සම්බන්ධයෙන් දෙපාර්ශවයම නාවලපිටිය පොලිසියට පැමිණිලි කර තිබෙනවා. සමගි ජනබලවේගයේ ආධාරකරුවන් තුන් දෙනෙකු නාවලපිටිය රෝහලට ඇතුළත්ව සිටිනවා. ", "URL": "https://www.itnnews.lk/2023/10/05/368817/", "Category": "Breaking News,දේශීය පුවත්", "Parent URL": null}