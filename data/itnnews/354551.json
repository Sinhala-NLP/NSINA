{"Source": "ITN news", "Timestamp": "අගෝස්තු 4, 2021 19:28", "Headline": "පැය 24 එන්නත් මෙහෙයුම අදත් – මොනම එන්නතක්වත් ගත්තේ නැති 60 පැන්න අයට හෙටත් අවස්ථාවක්", "News Content": "වයස අවුරුදු 60 ඉක්මවා ඇති  එකම එන්නත් මාත්‍රාවක්වත් ලබාගෙන නැති කොළඹ දිස්ත්‍රික්කයේ පුද්ගලයින්ට හෙට දවසේ ස්ථාන පහකදී එන්නත් ලබා දීමට අවශ්‍ය වැඩපිළිවෙළ සූදානම් කර ඇති බව  යුද හමුදාපතිවරයා දැනුම් දෙනවා. ඊයේ දිනය වන විට කුමන හෝ එන්නතක පළමු මාත්‍රාව ලබාගෙන ඇති මෙරට සමස්ත සංඛ්‍යාව එක්කෝටි හාරලක්ෂ අසුඑක්දහස් දෙසිය අසූපහක්. විසිපන් ලක්ෂ අසූ හතර දහස් අනූ එක් දෙනෙකු කුමන හෝ එන්නතක දෙවන මාත්‍රාව ලබාගෙන තිබෙනවා. විහාරමහා දේවි උද්‍යාන පරිශ්‍රයේදී මෙන්ම බත්තරමුල්ල දියත උයන පරිශ්‍රයේදී ඇස්ට්‍රාසෙනෙකා එන්නතේ දෙවන මාත්‍රාව ලබාදීම අද දිනයේත් සිදු කෙරෙනවා. විහාරමහා දේවි උද්‍යානයේදී පැය 24 පුරා මෙම සේවාව ලබාදෙන්නේ පස්වන දිනයටයි. දියත උයන පරිශ්‍රයේදී අද හතරවන දිනයටත් පැය 24 පුරාම එන්නත්කරණ වැඩපිළිවෙළ ක්‍රියාත්මකයි. එන්නත ලබාගැනීමට පැමිණෙන විට පහසු ඇදුමකින් සැරසී එන ලෙස සෞඛ්‍ය අංශ ජනතාවගෙන් ඉල්ලා සිටිනවා. ඊයේ උදෑසන සිට අද පෙරවරු හය දක්වා දියත උයන එන්නත් මධ්‍යස්ථානයෙන් පන්දහස් එකසිය දෙනෙකුට එන්නත් ලබා දී තිබෙනවා. පසුගිය දින දෙක තුළ මෙම පරිශ්‍රයෙන් ලබා දී ඇති එන්නත් සංඛ්‍යාව දහනවදහස් අසූවක්. ඇස්ට්‍රාසෙනෙකා දෙවන එන්නත ලබාදීම කොළඹ බණ්ඩාරනායක සම්මන්ත්‍රණ ශාලා පරිශ්‍රයේදී ද අද දිනයේත් සිදු කෙරෙනවා. ඒ කොළඹ මහනගර සභාවේ සහ ශ්‍රී ලංකා ගුවන් හමුදාවේ මූලිකත්වයෙන්. පිළියන්දල සෞඛ්‍ය වෛද්‍ය නිලධාරි කාර්යාලයේදී ඇස්ට්‍රාසෙනෙකා දෙවන මාත්‍රාව ලබාදීම අද දිනයේත් සිදු කෙරුණා. කිසිදු තදබදයකින් තොරව එන්නත ලබාගැනීම සදහා ජනතාවට අවශ්‍ය පහසුකම් සලසා තිබීම විශේෂත්වක්. වයස අවුරුදු හැට ඉක්මවූ මෙතෙක් කිසිදු එන්නත් මාත්‍රාවක් ලබාගෙන නැති කොළඹ දිස්ත්‍රික්කයේ පදිංචි පුද්ගලයින්ට හෙට උදෑසන 8.30 සිට ස්ථාන පහකදී එන්නත් ලබාදීමට වැඩපිළිවෙළ සකස් කර ඇතැයි යුද හමුදාපති ජනරාල් ශවේන්ද්‍ර සිල්වා මහතා පවසනවා. මේ අනුව කොළඹ ජාතික රෝහල, කළුබෝවිල ශික්ෂණ රෝහල, ජාතික බෝ නොවන රෝග විද්‍යාතනය, අවිස්සාවේල්ල රෝහල හා විහාරමහ දේවි උද්‍යානයේ දී මෙම එන්නත් ලබාදීම සිදු කිරීමටයි කටයුතු යොදා ඇත්තේ. මේ අතර කුමන රෝගී තත්ත්වයක පසු වුවද තම වෛද්‍යවරයාගේ උපදෙස් මත කොරෝනා මර්දන එන්නත් ලබා ගැනීමට කටයුතු කරන ලෙස සෞඛ්‍ය ප්‍රවර්ධන කාර්යාංශයේ අධ්‍යක්ෂ විශේෂඥ වෛද්‍ය රංජිත් බටුවන්තුඩාව මහතා ඉල්ලා සිටිනවා. ඊයේ නිකුත් කළ වාර්තාවලට අනුව වයස අවුරුදු 30 ට වැඩි ජනගහණයෙන් එක් මාත්‍රාවක් හෝ ලබාගෙන ඇති පිරිස 91.17% ක්.  කොළඹ දිස්ත්‍රික්කයේ 83.45% ක් ගම්පහ 94.07% ක් සහ කළුතර 87.46% කට එන්නත් ලබාදී ඇති බවයි සෞඛ්‍ය අංශ සදහන් කරන්නේ. ඊයේ නිකුත් කළ වාර්තාවලට අනුව වයස අවුරුදු 30 ට වැඩි ජනගහණයෙන් එක් මාත්‍රාවක් හෝ ලබාගෙන ඇති පිරිස 75.81% ක්. වැඩිම පිරිසකට එන්නත් ලබාදී ඇත්තේ බස්නාහිර පළාත තුළයි. වයස අවුරුදු 30 ට වැඩි බස්නාහිර පළාතේ පුද්ගලයින්ගෙන් 87.71% ක් එන්නත් එක් මාත්‍රාවක් හෝ ලබාගෙන තිබෙනවා. කොළඹ දිස්ත්‍රික්කයේ 82.77% ක් ගම්පහ 93.71% ක් සහ කළුතර 85.99% කට එන්නත් ලබාදී ඇති බවයි සෞඛ්‍ය අංශ සදහන් කරන්නේ.     ", "URL": "https://www.itnnews.lk/2023/10/05/354551/", "Category": "දේශීය පුවත්", "Parent URL": null}