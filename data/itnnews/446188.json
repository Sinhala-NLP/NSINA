{"Source": "ITN news", "Timestamp": "නොවැම්බර් 17, 2022 09:58", "Headline": "ධනුෂ්කට ඇප", "News Content": "ඕස්ට්‍රේලියාවේ බන්ධනාගාරගතව සිටින ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලක එරට අධිකරණයෙන් ඩොලර් එක්ලක්ෂ පනස් දහසක පෞද්ගලික ඇපයක් මත නිදහස් කර තිබුණා. ධනුෂ්කගේ නීතිඥයන් අධිකරණයට දන්වා ඇත්තේ සැකකරුට සහාය වීමට ශ්‍රී ලංකා රජය සහ ශ්‍රීලංකා ක්‍රිකට් ආයතනය ඉදිරිපත්ව ඇති බවයි.   ධනුෂ්ක ගුණතිලක වෙනුවෙන් දෙවන වරට අද උදෑසන ඉදිරිපත් කෙරුණු ඇප අයදුම්පත සළකා බැලීමෙන් අනතුරුවයි අධිකරණය මෙම නියෝගය ලබා දී ඇත්තේ. ඕස්ට්‍රේලියාවේ සිඩ්නි හි ඩව්නි මධ්‍යම අධිකරණයේදී ඇප අයදුම්පත සළකා බැලුනා. ධනුෂ්ක ගුණතිලක තමාට ලිංගික අතවර කළ බවට සිඩ්නි තරුණියක් පොලීසියට කළ පැමිණිල්ලකට අනුව පසුගියදා ඔහු අත්අඩංගුවට ගැනුණා. අනතුරුව අධිකරණයට ඉදිරිපත් කිරීමෙන් පසු ලබන ජනවාරි 12 වනදා දක්වා රක්ෂිත බන්ධනාගාරගත කෙරුණා. සිඩ්නි දුම්රිය ස්ථානයක CCTV දර්ශන සහ වෙනත් තොරතුරු ලබා ගැනීමට ධනුෂ්ක ගුණතිලකගේ නීතිඥවරුන්ට අධිකරණය අවසර ලබා දුන්නා. කෙසේ වුවද අද ඉදිරිපත් කෙරුණු ඇප අයදුම්පත සළකා බැලීමෙන් අනතුරුවයි ඔහුට ඇප ලබා දී තිබෙන්නේ.                       ", "URL": "https://www.itnnews.lk/2023/10/05/446188/", "Category": "දේශීය පුවත්", "Parent URL": null}