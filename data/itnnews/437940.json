{"Source": "ITN news", "Timestamp": "සැප්තැම්බර් 30, 2022 11:18", "Headline": "රන් භාණ්ඩ සහ මුදල් කොල්ලකා පලා යමින් සිටි 8 දෙනෙකු ස්ථාන දෙකකදී අත්අඩංගුවට", "News Content": "රන්භාණ්ඩ සහ මුදල් කොල්ල කා පලා යමින් සිටි 8 දෙනෙකු ස්ථාන දෙකකදී අත්අඩංගුවට ගෙන තිබෙනවා. කුලී නිවාසයක් ලබාගැනීමේ අමුණින් තලවතුගොඩ ප්‍රදේශයේ නිවසකට ඇතුළු වී එහි හිමිකාරියට පිහියක් පෙන්වා බියගන්වා තුවාල සිදු කර ඇයට නිදි පෙත් පොවා නිවසේ තිබූ රන් භාණ්ඩ කොල්ලකෑමේ සිද්ධියකට සම්බන්ධ සැකකරුවන් තුන් දෙනෙකු සහ සැකකාරියන් දෙදෙනෙකු අත්අඩංගුවට ගැනුනා. ඒ පේරාදෙණිය, පිළිමතලාව හා දොම්පේ යන ප්‍රදේශවලදීයී. එහිදී හෙළි වී ඇත්තේ ඉන් 4 දෙනෙකු එකම පවුලේ සාමාජිකයන් බවයි. ඔවුන් මීට වසරකට පෙර පැමිණිලිකාරියට අයත් කඩ කාමරයක් කුලියට ගෙන ආපනශාලාවක් පවත්වාගෙන ගොස් තිබුණා. මොවුන් කොල්ලකන ලද රන් භාණ්ඩවලින් කොටසක් මරදානේ රන්භාණ්ඩ අලෙවිසැලක විකුනා ඇති අතර අනෙක් කොටස පේරාදෙණියේ  උකස් මධ්‍යස්ථානයකට උකස් කර ඇති බව හෙළි වුණා. මේ අතර මුදල් කොල්ලකෑමක් සිදු කර පලා යමින් සිටි තුන් දෙනෙකු වවුනියාව තාණ්ඩිකුලම ප්‍රදේශයේදී අත්අඩංගුවට ගෙන තිබෙනවා. මුදල් කොල්ල කා මෝටර් රථයකින් පලා යන බවට ලැබුණ තොරතුරකට අනුව අදාළ කොල්ලකරුවන් හඹා ගොස් කළ පරික්ෂාවේදී එහි තිබී කොල්ලකන බවට සැකකරන රුපියල් නව ලක්ෂ විසිපන්දහසක මුදලක් සොයාගෙන තිබෙනවා. මෙම සැකකරුවන් කිලිනොච්චිය ප්‍රදේශයේ පදිංචිකරුවන් බවයි හෙලි වුණේ.   ", "URL": "https://www.itnnews.lk/2023/10/05/437940/", "Category": "දේශීය පුවත්", "Parent URL": null}