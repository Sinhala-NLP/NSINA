{"Source": "ITN news", "Timestamp": "අප්‍රේල් 19, 2021 11:56", "Headline": "කුරුණෑගල තිත්තවැල්ගාල ප්‍රදේශයට පනවා ඇති සංචරණ සීමා තවදුරටත්", "News Content": "කුරුණෑගල තිත්තවැල්ගාල ප්‍රදේශයට පනවා ඇති සංචරණ සීමා තවදුරටත් ක්‍රියාත්මක බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ. කොවිඩ් 19 ආසාදිතයින් 357 දෙනෙකු ඊයේ දිනයේ මෙරටින් හඳුනාගත්තා.හඳුනා ගත් කොරෝනා ආසාදිතයින් 357 දෙනා අතරින් හැත්තෑ දෙනෙකු විදේශගතව සිට මෙරටට පැමිණි පුද්ගලයින්. 287 දෙනෙකු දේශියව හඳුනා ගැනුණු පුද්ගලියන් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ. වැඩිම ආසාදිතයින් පිරිසක් කොළඹ දිස්ත්‍රික්කයෙන් හදුනාගත් අතර එම සංඛ්‍යාව 63ක්. කුරුණෑගල දිස්ත්‍රික්කයෙන් 50 දෙනෙකු, ගම්පහ දිස්ත්‍රික්කයෙන් 41 දෙනෙකු වාර්තා වුණා. ඒ අනුව මෙරටින් වාර්තාවන සමස්ථ කොරෝනා ආසාදිතයින් සංඛ්‍යාව 96,796ක්. 3065 දෙනෙකු රෝහල්වල ප්‍රතිකාර ලබනවා. පූර්ණ සුවය ලැබූ සංඛ්‍යාව 93,113ක්. කොරෝනා වයිරසය ආසාදනය වී සිටි පිටබැද්දර ප්‍ර දේශයේ පදිංචි පුද්ගලයෙකු මිය යාමත් සමඟ මරණ සංඛ්‍යාව 618 දක්වා ඉහළ ගියා. ත්‍රිවිධ හමුදාව මගින් පාලනය වන නිරෝධායන මධ්‍යස්ථාන 104 ක් තුළ පුද්ගලයින් 10,500 දෙනෙකු නිරෝධායනය වෙමින් සිටිනවා. ඊයේ දිනය තුළ සිදුකළ පීසීආර් පරික්ෂණ සංඛ්‍යාව 4286ක්. මේ අතර කොවිඩ් නයින්ටීන් ප්‍රතිශක්තීකරණ වැඩසටහන යටතේ ඇස්ට්‍රා සෙනෙකා එන්නත මේ වනවිට නවලක්ෂ විසිපන්දහස් දෙසිය හතලිස් දෙදෙනෙකුට ලබාදී තිබෙනවා. ", "URL": "https://www.itnnews.lk/2023/10/05/332310/", "Category": "Breaking News,නවතම පුවත්", "Parent URL": null}