{"Source": "ITN news", "Timestamp": "ඔක්තෝබර් 11, 2022 18:46", "Headline": "ශ්‍රී ලංකාව අඩු ආදායම් ලාභී රටක් – කැබිනෙට්ටුවත් පිළිගනියි", "News Content": "ශ්‍රී ලංකාව අඩු ආදායම්ලාභී රටක් ලෙස වර්ගීකරණයට පත් කිරීමේ යෝජනාවට කැබිනට් අනුමැතිය හිමිව තිබෙනවා. කැබිනට් තීරණ දැනුම් දෙන මාධ්‍ය හමුවේදී අමාත්‍ය ආචාර්ය බන්දුල ගුණවර්ධන මහතා කියාසිටියේ ජාත්‍යන්තරයෙන් ණය ලබාගැනීමේ පහසුව සදහා මෙම තීරණයට එළඹි බවයි. කෙසේ වෙතත් කෙටිකාලීනව මෙම තීරණය ගෙන ඇති අතර ශ්‍රී ලංකාව තවදුරටත් මැදි ආදායම් ලබන රටක් ලෙසම පවතින බවයි රජය නිවේදනය කළේ. ණය ශ්‍රේණිගත කිරීම පහත හෙළීම හේතුවෙන් ශ්‍රී ලංකාවට ප්‍රතිසංස්කරණය සහ සංවර්ධනය සදහා වන ජාත්‍යන්තර බැංකුවෙන් ඉහළ ණය ප්‍රතිශත යටතේ වාණිජ ණය ලබාගැනීමට තවදුරටත් හැකියාවක් නොමැති බව රජය පෙන්වා දෙනවා. එම නිසා ජාත්‍යන්තර සංවර්ධන සංගමය ලබාදෙන සහනදායී ණය පහසුකම ලබාගැනීම සදහා තාවකාලිකව ශ්‍රී ලංකාව මැදි ආදායම් ලබන රටක පවතින තත්ත්වයෙන් නොසලකා කටයුතු කිරීමට අවස්ථාව සලසා දෙන ලෙස ලෝක බැංකුව ඉල්ලා තිබුණා. ඊට අදාළ යෝජනාවට කැබිනට් මණ්ඩලය ඊයේ අනුමැතිය ලබාදුන්නා. අවදානමට ලක්ව ඇති රටවලට සහනදායී ආධාර ලබාදෙන ලෝක බැංකුව යටතේ ක්‍රියාත්මක වන ආයතනයක් ලෙස ජාත්‍යන්තර සංවර්ධන සංගමය කටයුතු කරනවා. ඒ අනුව අතරමැදි සහනදායී ණය වැඩසටහන ඉතා කෙටි කාලයකට පමණක් අනුගමනය කිරීමටයි රජය තීරණය කර තිබෙන්නේ. මෙම ක්‍රමවේදය ගැප් ලෙස හදුන්වන අතර ඉන්දුනීසියාව ඇතුළු රටවල් 12 ක් මෙම ක්‍රමවේදය දැනටමත් අනුගමනය කරමින් සහනදායී ණය ලබාගෙන ඇති බවයි රජය නිවේදනය කරන්නේ. ", "URL": "https://www.itnnews.lk/2023/10/05/440054/", "Category": "Breaking News,දේශීය පුවත්", "Parent URL": null}