{"Source": "ITN news", "Timestamp": "අප්‍රේල් 21, 2023 06:12", "Headline": "දියේ ගිලී පාසල් සිසුවෙක් ජීවිතක්ෂයට", "News Content": "බණ්ඩාරගම මහබෙල්ලන තොටුපලේ මිතුරන් පිරිසක් සමඟ විනෝදයට දිය නාමින් සිටි 16 හැවිරිදි සිසුවෙක් ඊයේ පස්වරුවේ දියේ ගිලී මිය ගොස් ඇතැයි අලුබෝමුල්ල පොලිසිය පවසනවා. සිද්ධියෙන් මියගොස් ඇත්තේ අළුබෝමුල්ල මහා විද්‍යාලයේ එකොළොස් වන වසරේ ඉගෙනුම ලබමින් සිටි 16 හැවිරිදි සිසුවෙකි. මියගිය සිසුවා ඔහුගේ පාසලේ ම තවත් මිතුරන් සිව් දෙනකු සමඟ මහබෙල්ලන තොටුපල වෙත පැමිණ දියනාමින් සිටියදී එම අවස්ථාවේදී ඔහුගේ වැඩිමල් සොයුරා තවත් මිතුරකු සමඟ පැමිණ ඇති අතර ඔවුන් තොටුපොළේ ඉදිරියට පිහිනමින් සිටිනවිට මියගිය සිසුවා එකවරම දියේ ගිලී අතුරුදහන් ව තිබෙනවා. දියේ ගිලී අතුරුදන් වූ සිසුවා සම්බන්ධයෙන් අලුබෝමුල්ල පොලීසියට ලද තොරතුරක් අනුව වහා ක්‍රියාත්මක වූ නිලධාරීන් එම ස්ථානයට පැමිණ ප්‍රදේශවාසීන්ගේ සහායෙන් ඔරුවක් ආධාරයෙන් සිසුවා සොයා මෙහෙයුමක් ක්‍රියාත්මක කර ඇති අතර පැයකට පමණ පසු සිසුවා සොයා ගැනීමට හැකිව තිබෙනවා. ගොඩට ගත් සිසුවා වෑන් රථයකින් පානදුර මූලික රෝහල වෙත රැගෙන ගියද එහිදී වෛද්‍යවරුන් දැඩි පරිශ්‍රමයක් දරා සිසුවාගේ ජීවිතය බේරා ගැනීමට උත්සාහ කළත් සිසුවා මිය ගොස් තිබූ බව පොලිස් නිලධාරියකු පැවසුවා. අලුබෝමුල්ල පොලිසිය මේ පිළිබඳ වැඩිදුර පරීක්ෂණ පවත්වනවා. ", "URL": "https://www.itnnews.lk/2023/10/05/476928/", "Category": "දේශීය පුවත්", "Parent URL": null}