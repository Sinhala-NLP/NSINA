{"Source": "ITN news", "Timestamp": "නොවැම්බර් 7, 2021 19:11", "Headline": "ගම් වැසියන්ගෙන් පහර කෑ පොලිස් නිලධාරින් දෙදෙනෙකු රොහල්ගත කෙරේ", "News Content": "හෙරොයින් ජාවාරම්කරුවෙකු අත්අඩංගුවට ගැනීමට යාමේ දී ගම් වැසියන් පිරිසක් කළ පහරදීමකින් පොලිස් නිලධාරින් දෙදෙනෙකු තුවාල ලබා රොහල්ගත කර තිබෙනවා. අනුරාධපුර කොට්ඨාශ විස මත්ද්‍රව්‍ය වැටලීම් ඒකකයේ නිලධාරින් කහටගස්දිගිලිය ප්‍රදේශයේ ඊයේ පස්වරුවේ සිදු කළ මෙහෙයුමකදී මෙම තත්ත්වය ඇති වී තිබෙනවා. හෙරොයින් ග්‍රෑම් 27 ක් සන්තකයේ තබාගෙන සිටි පුද්ගලයෙකු අත්අඩංගුවට ගැනීමට උත්සාහ ගන්නා අවස්ථාවේ දී එම ප්‍රදේශයේ පදිංචිකරුවන් පොලිස් නිලධාරීන්ට පොලුවලින් සහ අතින් පයින් පහර දී තිබෙනවා. පසුව එම ස්ථානයට වෙනත් පොලිස් කණ්ඩායමක් පැමිණ තත්ත්වය පාලනය කළ බවයි අප වාර්තාකරුවන් පැවසුවේ. සිද්ධියෙන් තුවාල ලැබූ උප පොලිස් පරීක්ෂකවරයෙකු සහ කොස්තාපල්වරයෙකු අනුරාධපුර ශික්ෂණ රෝහලේ ප්‍රතිකාර ලබනවා. සිද්ධිය සම්බන්ධයෙන් සැකපිට කාන්තාවන් හතර දෙනෙකු සහ පිරිමි පුද්ගලයන් හය දෙනෙකු අත්අඩංගුවට ගෙන අධිකරණයට ඉදිරිපත් කෙරුණා. ඔවුන් ලබන 10 වනදා තෙක් රක්ෂිත බන්ධනාගාරගත කෙරුණු බවයි අප වාර්තාකරුවන් පැවසුවේ.     ", "URL": "https://www.itnnews.lk/2023/10/05/374580/", "Category": "දේශීය පුවත්", "Parent URL": null}