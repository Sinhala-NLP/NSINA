{"Source": "ITN news", "Timestamp": "ජූනි 15, 2023 11:10", "Headline": "නීතිවිරෝධීව මෙරටට ගෙන්වූ විදේශීය දුම්වැටි තොගයක් විනාශ කෙරේ", "News Content": "නීතිවිරෝධී ලෙස මෙරටට ගෙන්වා තිබූ රුපියල් කෝටි 150 කට වඩා වටිනා විදේශීය දුම්වැටි තොගයක් අද විනාශ කෙරුණා. ඒ ජාත්‍යන්තර මට්ටමින් සිදු කෙරුණු දුම්වැටි ජාවාරමක් වළක්වාලමිනුයි. දුම්වැටි කූරු දෙකෝටි තිස්හය ලක්ෂ තිස්හය දහසක් එනම් මිලියන 204 කට ආසන්න ප්‍රමාණයක් මෙහි තිබූ බවයි ශ්‍රීලංකා රේගුව පවසන්නේ. රෙගු නීතියට පටහැනිව මෙරටට ආනයනය කරන ලද මෙම දුම්වැටි තොගය රේගු පරීක්ෂණයකින් අනතුරුව රාජ සන්තක කර තිබුණා. වංචනිකව මෙලෙස ගෙන්වා තිබූ දුම්වැටි තොගය හේතුවෙන් රජයට අහිමි වීමට තිබු බදු මුදල රුපියල් කෝටි 1300 කට ආසන්න වනවා. ඊට සම්බන්ධ නිලධාරීන් සහ නැව් නියෝජිත ආයතන හා ආනයනකරුවන් ලෙස පෙනී සිටි පුද්ගලයින් රේගු පරීක්ෂණයේදී හදුනාගෙන ඔවුන්ට මේ වන විටත් නීතිමය ක්‍රියාමාර්ග ගෙන තිබෙනවා. බහාලුම් 21 ක අඩංගු මෙම දුම්වැටි තොගය කෙරවළපිටිය ප්‍රදේශයේදී විනාශ කෙරුණේ රාජ්‍ය අමාත්‍ය රංජිත් සියඹලාපිටිය සහ රේගු අධ්‍යක්ෂ ජෙනරාල් සරත් නෝනිස් යන මහත්වරුන්ගේ අධීක්ෂණය සහ රේගු ආදායම් අධීක්ෂණ අංශයේ පරීක්ෂාව යටතේයි.     ", "URL": "https://www.itnnews.lk/2023/10/05/492025/", "Category": "දේශීය පුවත්", "Parent URL": null}