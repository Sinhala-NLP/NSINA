{"Source": "ITN news", "Timestamp": "ජනවාරි 31, 2022 13:16", "Headline": "ජනවාරි 31 දක්වා ක්‍රියාත්මකව තිබූ සෞඛ්‍ය මාර්ගෝපදේශ චක්‍රලේඛය දීර්ඝ කෙරේ", "News Content": "ජනවාරි 31 දක්වා ක්‍රියාත්මකව තිබූ සෞඛ්‍ය මාර්ගෝපදේශ චක්‍රලේඛය පෙබරවාරි 28 දක්වා දීර්ඝ කිරීමට සෞඛ්‍ය සේවා අධ්‍යක්ෂ ජෙනරාල්වරයා කටයුතු කර තිබෙනවා. මේ අතර දිනක වාර්තා වූ කොරෝනා ආසාදිතයින් සංඛ්‍යාව මාස හතරකට පසු ඊයේ දිනයේදී දහසේ සීමාව ඉක්මවා ගියා. කොරෝනා ආසාදිත දරුවන් විසිදෙනෙකු පමණ දිනකදී රිජ්වේ ආර්යා ළමා රෝහලට ඇතුළත් කළද අසාධ්‍ය තත්ත්වයේ පසුවන්නන් ඒ අතර නොමැති බවයි එම රෝහලේ අධ්‍යක්ෂ වෛද්‍ය ජී විජේසූරිය මහතා පවසන්නේ. ආසාදිත දරුවන් නිවෙස්ගත ප්‍රතිකාර සදහා යොමු කිරීමට අවධානය යොමු කර ඇති බවද වෛද්‍යවරයා වැඩිදුරටත් පෙන්වා දෙනවා. වැඩිපුරම ඔමික්‍රෝන් ආසාදිතයින් වාර්තා වුවද සෞඛ්‍ය මාර්ගෝපදේශ පිළිපැදීමෙන් හා බූස්ටර් එන්නත ලබා ගැනීමෙන් රෝගය වැළදීම වළක්වා ගත හැකි බවයි සෞඛ්‍ය අංශ පෙන්වා දෙන්නේ. පසුගිය සෙනසුරාදායින් ආරම්භ වූ බූස්ටර් එන්නත ලබාදීමේ ජංගම එන්නත්කරණ වැඩසටහන අද දවසේදී ද ක්‍රියාත්මක වනවා. ඒ බත්තරමුල්ල දියත උයන ඇතුළු මධ්‍යස්ථාන රැසකදී. බූස්ටර් එන්නත නොපමාව ලබා ගන්නා ලෙසයි සෞඛ්‍ය අංශ ජනතාවගෙන් ඉල්ලා සිටින්නේ. ", "URL": "https://www.itnnews.lk/2023/10/05/392368/", "Category": "දේශීය පුවත්", "Parent URL": null}