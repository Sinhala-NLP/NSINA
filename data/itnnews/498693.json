{"Source": "ITN news", "Timestamp": "ජූලි 10, 2023 12:06", "Headline": "අතින් ක්‍රියාත්මක කරන එකම සෝපානයට කඹයක් ලැබෙයි", "News Content": "මෙරට අතින් ක්‍රියාත්මක කරන එකම සෝපානය පවතින්නේ මහනුවර ජාතික රෝහලේ භික්ෂු වාට්ටුවේයි. මෙම ඉපැරණි සෝපානය ක්‍රියාත්මක කිරීමට භාවිත කරන විශේෂ කඹය දිරාපත්වීම හේතුවෙන් එය වසරක කාලයක සිට අක්‍රීයාව පවතින බවට මාධ්‍ය හෙළිකළා. ඊට ප්‍රතිචාර දක්වමින් ඒ සදහා අවශ්‍ය කඹය ලබාදීමට පූජ්‍ය බත්තරමුල්ලේ සීලරතන ස්වාමීන් වහන්සේ පියවර ගෙන තිබෙනවා. ඉංග්‍රීසි ජාතිකයින් මෙරට පාලනය කරන අවධිය තුළ මන්තාන තේවතු සමාගමට අයත් භූමියක මෙම භික්ෂු වාට්ටු ගොඩනැගිල්ල ස්ථාපිත කර තිබෙනවා. වසර සියයකටත් වඩා පැරණි මෙම සෝපානය විදුලිය භාවිතයකින් තොරව කඹයක ආධාරයෙන් පුද්ගලයෙකු විසින් ක්‍රියාත්මක කිරීම විශේෂත්වයක් වනවා. කඹය දිරායාම හේතුවෙන් සෝපානය ක්‍රියාත්මක කිරීමට නොහැකිව තිබුණා. මේ සම්බන්ධයෙන් මාධ්‍ය පුවත් වාර්තා කිරීමත් සමග මත්වතු මහ නායක අතිපූජ්‍ය තිබ්බටුවාවේ ශ්‍රී සුමංගල ස්වාමීන් වහන්සේ මේ සම්බන්ධයෙන් මැදිහත් වුණා. ඒ අනුවයි කඹය ලබාගැනීම සදහා අවශ්‍ය එක්ලක්ෂ හැත්තෑ එක්දහසක මුදල ලබාදීමට පූජ්‍ය බත්තරමුල්ලේ සීලරතන ස්වාමීන් වහන්සේ පියවර ගනු ලැබුවේ. ඊට අදාළ චෙක්පත මල්වතු මහා විහාරයේ දී මහනුවර ජාතික රෝහලේ නියෝජ්‍ය අධ්‍යක්ෂ විශේෂඥ වෛද්‍ය ඉනෝකා වීරසිංහ මහත්මිය වෙත ලබාදීමට කටයුතු කෙරුණා. ", "URL": "https://www.itnnews.lk/2023/10/05/498693/", "Category": "දේශීය පුවත්", "Parent URL": null}