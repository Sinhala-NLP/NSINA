{"Source": "ITN news", "Timestamp": "ජූනි 1, 2023 08:29", "Headline": "මෘදුකාංග තැටි සොරා ගත් තාක්ෂණ නිලධාරියකු අත්අඩංගුවට", "News Content": "ටෙලිකොම් සමාගමේ මාර්ගස්ථ විදුලි සන්නිවේදන කුටි විවෘත කර රුපියල් කෝටි 13 කට වඩා වටිනා විද්‍යුත් මෘදුකාංග තැටි සොරා ගැනීමේ ජාවාරමක නිරත වූ එම සමාගමේ තාක්ෂණ  නිලධාරියකු  අත්අඩංගුවට ගත් බව බස්නාහිර පළාත් දකුණු දිසාව අපරාධ කොට්ඨාසය පවසනවා. අත්අඩංගුවට ගත්  සැකකරු බියගම  ඉංජිනේරු කාර්යාලය ට අනියුක්තව සේවය කරන්නෙකි. සැකකරු සොරාගත් භාණ්ඩ ප්‍රවාහනයට සහය වු ත්‍රී රෝද රථ  රියැදුරෙක් ද පොලිස් අත්අඩංගුවට ගෙන තිබෙනවා. එම සැකකරුවන්ගේ ප්‍රකාශ මත  ප්‍රදේශය හතක පිහිටා තිබෙන මාර්ගස්ථ විදුලි සන්නිවේදන කුටි නවයකින් සොරා ගෙන තිබූ විද්‍යුත් මෘදුකාංග තැටි මෙන්ම ඒවා කැබලි බවට පත් කර තිබූ විශාල තොගයක්,ආරෝපණ බැටරි දෙකක්  පොලිස් භාරයට ගෙන තිබෙනවා. ඉකුත් පෙබරවාරි මාසයේ ආරම්භයේ සිට මෙම මස 25 වැනි දින දක්වා බස්නාහිර  පළාත තුළ  ස්ථාන හතක පිහිටා තිබෙන මාර්ගස්ථ විදුලි සන්නිවේදන කුටි විවෘත කර ඒ තුළ තිබූ විද්‍යුත් මෘදුකාංග තැටි සොරා ගැනීම සම්බන්ධයෙන් එම සමාගමෙන්  ඒ ඒ ප්‍රදේශ වල පොලිසිවලට පැමිණිලි රැසක් ලැබී තිබිණි. එම පැමිණිලි පිළිබඳ බස්නාහිර  පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා විශේෂ අවධානයක් යොමුකර එමගින් රජයට සිදුවන විශාල අලාභය මෙන්ම ග්‍රහකයන් ලක්ෂ ගණනාවකට සිදුවන අපහසුතාවය සැලකිල්ලට ගෙන විශේෂ විමර්ශනයක් සිදුකර  සැකකරුවන් ඉතා ඉක්මනින් අත්අඩංගුවට ගන්නා ලෙස බස්නාහිර පළාත් දකුණු දිසාව අපරාධ කොට්ඨාසයට ලබාදුන් උපදෙස් මත විමර්ශන ආරම්භ කෙරිණි. ඒ අනුව විමර්ශන ආරම්භ කරමින්  ඉකුත් 23 වෙනි දින මාලබේ හා මහරගම  ප්‍රදේශ ආවරණය වන පරිදි කොට්ටාව ලියනගොඩ හන්දියේ ස්ථාපිත කර තිබෙන මාර්ගස්ථ විදුලි සන්නිවේදන කුටියේ විද්‍යුත් මෘදුකාංග තැටි 15 ක්  සොරා  ගැනීම සම්බන්ධයෙන් සීසීටීවී දර්ශන ඔස්සේ සිදුකළ විමර්ශනයේදී  ප්‍රතිඵලයක් ලෙස කඩුවෙල වැලිවිට ප්‍රදේශයේදී  තීරෝද රථ රියදුරු අත්අඩංගුවට ගෙන   සිදු කළ ප්‍රශ්න කිරීමේදී ප්‍රධාන සැකකරු   අතුරුගිරිය ගල්වරුසාව ප්‍රදේශයේ නිවසක දී අත්අඩංගුවට ගත් බව පොලිස් නිලධාරියකු පැවැසීය. ප්‍රධාන සැකකරුගෙන්  සිදු කළ දීර්ඝ ප්‍රශ්න කිරීමේ දී  ගනේමුල්ල බොරැල්ල මාලබේ නවගමුව අතුරුගිරිය කොට්ටාව හෝමාගම ආදී ප්‍රදේශවල ස්ථාපිත කර තිබෙන මාර්ගස්ථ විදුලි සන්නිවේදන වලින් විද්‍යුත් මෘදුකාංග තැටි සොරා ගත් බවත් ඒවා සියල්ලම  බියගම කොරියන් සමාගමක් වෙත රැගෙන ගොස් කිලෝ එකක් රුපියල් 5000 ක් වැනි මුදලකට  අලෙවි කළ බවත් අනාවරණය වී තිබෙනවා. සැකකරු එම මාර්ගස්ථ විදුලි සන්නිවේදන කුටි විවෘත කිරීම සඳහා  එම සමාගමේ ම ක්‍රියාකාරී යතුරක් භාවිතා කර ඇති අතර එම විද්‍යුත් මෘදුකාංග සොරා ගැනීම හා ඒවා විකිණීම සඳහා සැකකරු  ගමන් කර ඇත්තේ කඩුවෙල වැලිවිට තීරෝද රථ රියදුරුට අයත් රථයෙන් හා යතුරුපැදියකින් බවත්  විමර්ශනවලදී අනාවරණය වී ඇත. සැකකරුවන්ගේ ප්‍රකාශ මත සොරාගත් එම දේපළ විකුණූ බව කීයන බියගම ප්‍රදේශයේ කොරියන් සමාගම වෙත ගොස් ආරක්ෂක නිලධාරීන් භාරයේ ඇති  අදාල පොත්පත් පරික්ෂා කිරීමේදී  ප්‍රධාන සැකකරු සොර බඩු රැගෙන 21 ක් වතාවක් එම සමාගම වෙත ගොස් විකුණා ඇතැයි පොලිසිය පවසනවා. සොරා ගත් දේපළ මිලදී ගත් පුද්ගලයන් මෙන්ම හොරකමට වක්‍ර ආකාරයට සහාය දැක්වූ කීප දෙනෙක්  අනාවරණය වෙමින් පවතින අතර ඔවුන් අත්අඩංගුවට ගැනීම සඳහා තවදුරටත් විමර්ශන  සිදුකරන අතර සැකකාර තාක්ෂණ නිලධාරි වරයා සහ තීරෝද රථ රියදුරු හෝමාගම අධිකරණය වෙත ඉදිරිපත් කිරීමට නියමිතයි. බස්නාහිර පලාත් දකුණු දිසාව අපරාධ කොට්ඨාසය පරීක්ෂණ පවත්වනවා. ", "URL": "https://www.itnnews.lk/2023/10/05/487942/", "Category": "දේශීය පුවත්", "Parent URL": null}