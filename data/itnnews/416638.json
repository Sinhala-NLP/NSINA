{"Source": "ITN news", "Timestamp": "ජූනි 12, 2022 13:19", "Headline": "කැන්ගරුවන් පැරදූ සිංහයින්", "News Content": "අදුරු වළාවකට රීදී රේඛාවක් එක්කරමින් ශ්‍රී ලංකා ක්‍රිකට් ප්‍රේක්ෂකයින්ගේ බලාපොරොත්තු සඵල කරන්නට ශ්‍රී ලංකා විස්සයි විස්ස කණ්ඩායම ඊයේ සමත්වුණා. ඒ ඕස්ට්‍රේලියාව සමග පැවති තුන්වන විස්සයි විස්ස ක්‍රිකට් තරගයේ කඩුළු 4ක තියුණු ජයක් වාර්තා කරමින්. ශ්‍රී ලංකාව ජයග්‍රහණය කරා ගෙනයමින් වේගවත් පිති හරඹයක නිරතවූ ශ්‍රීලංකා ක්‍රිඩක දසුන් චානක තරගයේ වීරයා ලෙසින් ඊයේ සම්මාන දිනාගත්තා. මහනුවර පල්ලෙකැලේ ක්‍රීඩාංගනයේ ඊයේ පැවති විස්සයි විස්ස තරගයේ කාසිය වාසිය දිනූ ඕස්ට්‍රේලියා කන්ඩායම ප්‍රථමයෙන් පන්දුවට පහර දීමට තීරණය කළා. ඒ අනුව පිටියට පිවිසි ආරම්භක පිතිකරුවන් වන ඩේවිඩ් වෝනර් සහ ආරෝන් ෆින්ච් පළමු පන්දුවාර කිහිපයේදී ප්‍රහාරාත්මක පිතිහරඹයක නිරතවුවද තරගයේ පස්වන පන්දුවාරයේදී මහේෂ් තීක්ෂණ යැවූ පන්දුවක් හමුවේ ආරෝන් ෆින්ච් දැවී යාමත් සමග එම ලකුණු ලබා ගැනීමේ වේගය යම් තරමක් දුරට අඩාල වුණා. අනතුරුව පිටියට පිවිසි ග්ලෙන් මැක්ස්වෙල් වනිදු හසරංගගේ පන්දුවක් හමුවේ ලකුනු 16 කට දැවී ගිය අතර ඩේවිඩ් වෝනර් මහේෂ් තීක්ෂණගේ පන්දුවක් හමුවේ ලකුණු 39 කට දැවී ගියේ කඩුල්ල මුවා කිරීමේ වරදට හසුවීමෙන්. කෙසේ වෙතත් සිය පන්දුවාර 20 අවසානයේදී ඕස්ට්‍රේලියාව කඩුළු 5 ක් දැවී ලකුනු 176 ක් රැස්කළා. මහේෂ් තීක්ෂණ පන්දු යැවීමේදී ලකුණු 25 ට කඩුලු 2 ක් බිද හෙලුවා. ලකුනු 177 ක ජයග්‍රාහී ඉලක්කයක් හඹා යාම සදහා පිටියට පිවිසි ශ්‍රී ලාංකා කණ්ඩායමේ පළමු කඩුල්ල ලෙස ලකුණු 15 ක් ලබා සිටි ධනුෂ්ක ගුණතිලක දැවී යන්නනේ මුල් ලකුණු සංඛ්‍යාව ලකුණු 25 තිබියදීයි. අනතුරුව පිටියට පිවිසි චරිත් අසලංක පන්දු 19 ක ලකුනු 26 ක් රැස් කළ අතර ඔහු 8 වන පන්දුවාරයේ යැවූ මාකස් ස්ටොනිස්ගේ පන්දුවක් හමුවේ දැවී ගියා. පැතුම් නිශ්ශංක ලකුනු 27 කට දැවී ගිය අතර භානුක රාජපක්ෂ ලකුනු 17 කට දැවී ගියා. කෙසේ වෙතත් කඩුල්ලේ රැදී සිටි නායක දසුන් චානක සහ චාමික කරුණාරත්න ශ්‍රී ලංකා කණ්ඩායම ජයග්‍රහණය කරා ගෙන ගිය අතර චාමික කරුණා රත්න නොදැවී ලකුණු 14 ක් රැස්කළා. ඔස්ටේ්‍රලියාව කිසිලෙසවත්  නොසිතූ ලෙස ප්‍රහාරාත්මක පිතිහරඹයක නිරතවූ දසුන් චාකන පන්දු 25 කදී වේගවත් ලකුනු 54 ක් රැස් කළේ 6 පහර 4ක් සහ 4 පහර 5ක් ද සමගින්. ඒ අනුව පන්දුවාර 19 යි පන්දු 5 කදී කඩුලු 6 ක් පමණක් දැවී ලකුණු 177 ක් ලබා ගනිමින් තරගයේ ජය හිමිකර ගැනීමට ශ්‍රී ලංකා කණ්ඩායම සමත් වුණා. තරගයේ වීරයා ලෙසින් දසුන් චානක සම්මාන දිනාගත් අතර ආරෝන් ෆින්ච් තරගාවලියේ වීරයා ලෙසින් සම්මාන දිනාගත්තා. දෙරට අතර පළමු එක්දින තරගය ලබන 14වනදා පල්ලෙකැලේ ජාත්‍යන්තර ක්‍රිකට් ක්‍රීඩාංගනයේදී පැවැත්වීමට නියමිතයි.         ", "URL": "https://www.itnnews.lk/2023/10/05/416638/", "Category": "ක්‍රිකට්,ක්‍රීඩා", "Parent URL": null}