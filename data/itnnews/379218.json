{"Source": "ITN news", "Timestamp": "නොවැම්බර් 28, 2021 18:12", "Headline": "2020 රූපවාහිනී රාජ්‍ය සම්මාන උළෙල හෙට", "News Content": "ශ්‍රව්‍ය දෘෂ්‍ය මාධ්‍යකරණයේ අති දක්ෂයින් ඇගයීමට ලක්කෙරෙන රූපවාහිනී රාජ්‍ය සම්මාන උළෙල 2020 හෙට දවසේ දී පැවැත්වීමට නියමිතයි. ස්වාධීන රූපවාහිනී මාධ්‍යවේදීන් ද තරග කාණ්ඩ රැසක් ඔස්සේ සම්මානයන්ට නිර්දේශවී සිටිනවා. රූපවාහිනී මාධ්‍යකරණයේ ප්‍රගමනය උදෙසා පැවැත්වෙන රූපවාහිනී රාජ්‍ය සම්මාන උළෙල සංවිධාන කරන්නේ බුද්ධශාසන, සංස්කෘතික සහ ආගමික කටයුතු අමාත්‍යංශයේ මෙහෙයවීම යටතේ සංස්කෘතික කටයුතු දෙපාර්තමේන්තුවයි. තරග කාණ්ඩ රැසක් යටතේ ඇසිදිසි මාධ්‍යකරණයේ අති දක්ෂයන් මෙහිදී ඇගයීමට ලක්කෙරෙනවා. මෙවර සම්මාන උළෙලේ ප්‍රශස්ථම රූපවාහිනී සම්ප්‍රවේශක සම්මානය වෙනුවෙන් ස්වාධීන රූපවාහිනී සේවයේ ප්‍රවීණ මාධ්‍යවේදී ඉන්ද්‍රසිරි සුරවීර මහතා නිර්දේශවී සිටිනවා. ප්‍රශස්ථම ප්‍රවෘත්ති නිවේදක සිංහල නිර්දේශ නාමයන් අතරට ස්වාධීන රූපවාහිනී ප්‍රවෘත්ති අංශයේ ගයා ලක්රුවනි එක්ව සිටිනවා. ප්‍රශස්ථම ක්‍රීඩා වැඩසටහන වෙනුවෙන් නිර්දේශවී තිබෙන්නේ ගයාන් බුද්ධික ඇල්ලෙගොඩ අධ්‍යක්ෂණය කළ අපිට මොකද වුණේ විශේෂාංගයයි. ප්‍රශස්ථම සංස්කෘතික ශ්‍රව්‍ය දෘෂ්‍ය වැඩසටහන වෙනුවෙන් වන නිර්දේශ නාමයන් අතරට දුෂාන්ත දර්ශන අධ්‍යක්ෂණය කළ නැගිටින්න වෙර දරණ අංගම් විශේෂාංගය එක්ව තිබෙනවා. ප්‍රශස්ථම දෙබස්කැවූ වැඩසටහන අධ්‍යක්ෂණය වෙනුවෙන් ස්වාධීන රූපවාහිනියේ හඩකැවීම් හා ශීර්ෂපාඨ අංශ ප්‍රධානී විධායක නිෂ්පාදක ප්‍රාන් වාකිෂ්ඨ මහතා නිර්දේශවී සිටිනවා. ප්‍රශස්ථම පරිගණක සජීවීකරණය වෙනුවෙන් පිරිනැමෙන සම්මානයට ඩන්ස්ටන් මංජුන නිර්දේශවී සිටිනවා. ප්‍රශස්ථම පූර්ව ප්‍රචාරකපටය වෙනුවෙන් ජනිත හේවාබටගේ නිර්දේශ නාමයන් අතරට එක්ව සිටිනවා. 2020 රූපවාහිනී රාජ්‍ය සම්මාන උළෙල හෙට පස්වරු 3 ට බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වීමට නියමිතයි.   ", "URL": "https://www.itnnews.lk/2023/10/05/379218/", "Category": "දේශීය පුවත්", "Parent URL": null}