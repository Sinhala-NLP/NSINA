{"Source": "ITN news", "Timestamp": "අප්‍රේල් 3, 2023 05:47", "Headline": "ප්‍රවීණ රංගන ශිල්පී අමරසිරි කලංසූරිය මහතාගේ අවසන් කටයුතු අද", "News Content": "අභාවප්‍රාප්ත සම්මානනීය රංගධර අමරසිරි කලංසූරිය මහතාගේ දේහය මේ වනවිට බොරැල්ල ජයරත්න මල්ශාලාවේ තැන්පත්කර තිබෙනවා. දේහයට අවසන් ගෞරව දැක්වීමට කලාකරුවන් ඇතුළු විශාල පිරිසක් පැමිණෙමින් සිටිනවා. හන්තානේ කතාව,  රැයක් දවාලක්,  අහස්ගවුව්,  අක්කර 5,  නිම්වලල්ල,  අපේක්ෂා ඇතුළු සිනමා පට රැසකට රංගන දායකත්වය ලබාදෙමින් සිය රංගන කෞෂල්‍ය ප්‍රතිභාව මනාව පිළිබිඹු කිරීමට අමරසිරි කලංසූරිය රංගධරයන්ට හැකිවුණා. ඒ වෙනුවෙන් සම්මාන රැසකට පාත්‍රාවීමට ඔහුට හැකිවූ අතර සිනමාව මෙන්ම ටෙලිනාට්‍ය සහ වේදිකාව ද එකලෙස ජය ගැනීමට ඔහුට හැකිවූයේ සෑම නිර්මාණයකදීම ප්‍රදර්ශනය කළ සුවිශේෂි වූ රංගන ප්‍රතිභාව හේතුවෙන්. ඩී බී නිහාල්සිංහයන්ගේ දිමුතු මුතු ටෙලි නාට්‍ය තුළින් ටෙලි නාට්‍ය කලාවටද ඒ මහතා නොමැකෙන මතකයක් එක් කළා. ස්වාධීන රූපවාහිනී ප්‍රවෘත්ති අංශය නිෂ්පාදනය කළ අමතක නැති මතක වැඩසටනට එක් වූ කලංසූරිය රංගන ශිල්පියා සිය ජීවිතයේ අත්දැකීම් මෙරට ප්‍රේක්ෂකයන් සමග බෙදා ගත්තා. අභාවප්‍රාප්ත ප්‍රවීන රංගධර අමරසිරි කලංසූරියන්ගේ දේහය පිළිබද අවසන් කටයුතු බොරැල්ල පොදු සුසාන භූමියේ දී අද සිදුකිරීමට නියමිතයි.       ", "URL": "https://www.itnnews.lk/2023/10/05/472675/", "Category": "දේශීය පුවත්", "Parent URL": null}