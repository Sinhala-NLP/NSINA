{"Source": "ITN news", "Timestamp": "ජූනි 2, 2022 11:00", "Headline": "වන සංරක්ෂණ ඉඩම්වල ඇති කොස් ඵලදාව නෙලා ගැනීමට ජනතාවට බලපත්‍රයක්", "News Content": "වන සංරක්ෂණ දෙපාර්තමේන්තුවට අයත් සංරක්ෂිත ඉඩම්වල ඇති කොස් ගස්වල මෙවර ඵලදාව ඉහළ ගොස් ඇතැයි වන සංරක්ෂණ දෙපාර්තමේන්තුවේ නිලධාරිහු පවසනවා. ඔවුන් මෙම කරුණු අවධාරණය කරන ලද්දේ ඊයේ (01) වනසංරක්ෂණ දෙපාර්තමේන්තුවේ දී පැවැති සාකච්ඡාවකට සහභාගි වෙමිනි. කෘෂිකර්ම, වනජීවි හා වන සංරක්ෂණ අමාත්‍ය මහින්ද අමරවීර මහතාගේ ප්‍රධානත්වයෙන්  පැවැති මෙම රැස්වීමට එම දෙපාර්තමේන්තුවේ ඉහළ නිලධාරිහු සහභාගි වී සිටියහ. වන සංරක්ෂණ ඉඩම් හෙක්ටෙයාර් 3000ක් පමණ දිවයින පුරා පිහිටා තිබේ. මෙම ඉඩම් සියල්ලේම කොස් වගා කර ඇති අතර එම ගස්වල හට ගන්නා ‍ඵලදාව කිසිදු ප්‍රයෝජනයකට නොගෙන ගස්යට වැටී කුණු වී යන බව ඔවුන් සඳහන් කළේය. ආහාර අර්බුදයක් පවතින මෙම අවස්ථාවේ පෝෂණ ගුණය බහුල කොස් , දෙල් වැනි ආහාර අපතේ යාම වැළැක්විය යුතු බවත්, වන සංරක්ෂණ ඉඩම්වල ඇති කොස් ඵලදාව නෙලා ගැනීම සඳහා මහජනතාවට අවස්ථාව ලබා දෙන ලෙසත් අමාත්‍යවරයා මෙහිදී සඳහන් කළේය. ‍ බොහෝ දෙනෙක් රක්ෂිත ඉඩම්වලට යාම නීති විරෝධි බැවින් ඒවාට ඇතුල්වීමට බියක් දක්වති. එම නිසා කොස් ඵලදාව නෙලා ගැනීම සඳහා පමණක් මුදල් අය කිරීමකින් තොරව වනරක්ෂිතවලට ඇතුලු වීමට බලපත් ලබා දීමේ වැඩ පිළිවෙළක් අරඹන්නැයි අමාත්‍යවරයා වන සංරක්ෂණ දෙපාර්තමේන්තුවට උපදෙස් දුන්නේය. දැනට ඇති තොරතුරු අනුව ලංකාවේ වාර්ෂික කොස් අස්වැන්න කොස් ගෙඩි කෝටි 28කි. නමුත් ඉන් පරිභෝජනය කෙරෙනුයේ කෝටි 08ක් පමණ ප්‍රමාණයකි. ඉතිරි සියල්ලම අපතේ යන බව හෙළිදරව් වී ඇත. කොස් ආශ්‍රිතව ආහාර විශාල ප්‍රමාණයක් නිපදවා ගැනීමේ හැකියාව ඇතත් ඒ සම්බන්ධව විදිමත් දැනුමක් මහජනතාවට නැත. එම නිසා කොස් ආශ්‍රිත නිෂ්පාදන හා ඒවා විජලනය කර ආහාර කල්තබා ගැනීම මෙන්ම පලතුරක් ලෙස අපනයනය කිරීමට ද ඇති හැකියාව ද නිසා ඒ සම්බන්ධව වැඩ පිළිවෙළක් ද කෘෂිකර්ම අමාත්‍යාංශය හා ඒකාබද්ධව ඇරඹිය යුතු බව ද අමාත්‍යවරයා මෙහිදී අවධාරණය කළේය. ", "URL": "https://www.itnnews.lk/2023/10/05/414747/", "Category": "දේශීය පුවත්", "Parent URL": null}