{"Source": "ITN news", "Timestamp": "ජූලි 6, 2023 11:17", "Headline": "හඳුනා නොගත් මත්ද්‍රව්‍යයක් සමඟ සැකකරුවන් තුන්දෙනෙකු අත්අඩංගුවට", "News Content": "ශ්‍රී ලංකාවෙන් ප්‍රථම වරට හමු වූ මෙතෙක් හඳුනා නොගත් මත්ද්‍රව්‍යයක් සමඟ සැකකරුවන් තුන්දෙනෙකු වලාන දූෂණ මර්දන ඒකකය මගින් අත්අඩංගුවට ගෙන තිබෙනවා. කෝටිපති ව්‍යාපාරිකයන් දෙදෙනෙකුද ඒ අතර වන බවයි වාර්තා වන්නේ. මොරටුව සමන්පුර ප්‍රදේශයේ අධි සුඛෝපභෝගී තෙමහල් නිවසක ජාත්‍යන්තරය හා සම්බන්ධ මත්ද්‍රව්‍ය ජාවාරමක් සිදු කරන බවට වලාන මධ්‍යම දූෂණ මර්දන ප්‍රහාරක බළකායට තොරතුරක් ලැබී තිබුණා. ඒ අනුව වැටලීමක් සිදුකර මත්ද්‍රව්‍ය සමඟ සැකකරුවෙක් අත්අඩංගුවට ගැනුණා. සෙල්ලම් බඩු තුළ සඟවා තිබූ මත්ද්‍රව්‍ය තොගයක් සොයා ගැනුණේ ඒ අනුවයි. සැකකරුගෙන් කළ ප්‍රශ්න කිරීම්වලදී හෙළිව තිබෙන්නේ හඳුනා නොගත් මෙම මත්ද්‍රව්‍යයේ මෙරට බෙදාහැරීම් නියෝජිතයා ලෙස කටයුතු කරනුයේ ඔහු බවයි. මෙම පුද්ගලයාගෙන් ප්‍රශ්න කිරීමේදී තවත් කෝටිපති ව්‍යාපාරිකයින් අත්අඩංගුවට ගැනුණා. ඒ දෙහිවල ප්‍රදේශයේදී. එම පුද්ගලයාගෙන් ලැබුණු තොරතුරකට අනුව දෙහිවලදීම තවත් පුද්ගලයෙකු අත්අඩංගුවට ගෙන ඇත්තේ කුෂ් නමැති මත්ද්‍රව්‍ය ග්‍රෑම් 20 ක් ද සමඟයි. සැකකරුවන් වැඩිදුර විමර්ශන සඳහා දෙහිවල සහ මොරටුව පොලිසි වෙත භාර දී තිබෙනවා. ", "URL": "https://www.itnnews.lk/2023/10/05/497707/", "Category": "Breaking News,දේශීය පුවත්", "Parent URL": null}