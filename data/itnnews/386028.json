{"Source": "ITN news", "Timestamp": "දෙසැම්බර් 31, 2021 19:05", "Headline": "චීන ජනපති 2022 නව වසර වෙනුවෙන් සුබ පැතුම් පණිවුඩයක් නිකුත් කරයි", "News Content": "2022 නව වසර උදා වීම නිමිත්තෙන් චීන ජනාධිපති ෂි ජින් පිං මහතා චීන මාධ්‍ය සමූහය සහ වෙබ් අඩවි ඔස්සේ සුබ පැතුම් පණිවුඩයක්\nනිකුත් කළේය. ගෙවී ගිය 2021, චීන කොමියුනිස්ට් පක්ෂයේ මෙන්ම සමස්ත චීනයටම සන්ධිස්ථානගත වසරක් වූ බව ජනාධිපතිවරයා පෙන්වාදෙයි.\nසමාජවාදී, නවීන රටක් පූර්ණ ලෙස ගොඩනැංවීමේ නව ගමන්මගක චීනය අභිමානවත් ව ගමන් ගනිමින් සිටී. ගොවිබිම, ව්‍යවසාය, ජන ප්‍රජා, පාසල්, රෝහල්, හමුදා, අධ්‍යයන ආයතන ඇතුළු සියලු ක්ෂේත්‍රවල සෑමදෙනාගේම කැපවීමෙන් විශිෂ්ට\nප්‍රතිඵල තම රටට අත් වූ බව ෂී ජින් පිං මහතා කියාසිටී. ගෝලීය වසංගත පාලනය සඳහා චීනය ලබා දුන් දායකත්වය ජාත්‍යන්තර පැසසුමට ලක් වී තිබේ. මේ දක්වා, රටවල් හා ජාත්‍යන්තර සංවිධාන 120කට වැඩි සංඛ්‍යාවක් සඳහා චීනය සැපයූ කොවිඩ් -19 එන්නත් මාත්‍රා සංඛ්‍යාව බිලියන 2කි. රටවල් එකමුතුවීමෙන් පමණක් පොදු ඉරණම සහිත මානව ප්‍රජාවක් ගොඩනැංවීමේ නව පරිච්ඡේදය රචනා කළ හැකි බව චීන\nජනාධිපතිවරයාගේ අදහසයි. ලෝකය වෙනුවෙන් අසිරිමත් සීත ඔලිම්පික් ක්‍රීඩා උළෙලක් තිළිණ කිරීම චීනයේ ඒකායන අරමුණ බව ද ජනාධිපතිවරයා පැවසීය. ලෝකයටත් ජනතාවටත් සෞභාග්‍යය හා යහපත උදා වේවායි ෂී ජින් පිං මහතා ශුභාශිංසනය කරයි. ", "URL": "https://www.itnnews.lk/2023/10/05/386028/", "Category": "ජාත්‍යන්තර පුවත්", "Parent URL": null}