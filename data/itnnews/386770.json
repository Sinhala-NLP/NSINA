{"Source": "ITN news", "Timestamp": "ජනවාරි 4, 2022 18:48", "Headline": "ත්‍රිකුණාමලය තෙල් ටැංකි සංකීර්ණ සංවර්ධන ව්‍යාපෘතිය සඳහා කැබිනට් අනුමැතිය", "News Content": "ත්‍රිකුණාමලය තෙල් ටැංකි සංකීර්ණ සංවර්ධන ව්‍යාපෘතිය සඳහා කැබිනට් අනුමැතිය හිමිවුණා. ඒ අනුව ඊට අදාළ ගිවිසුම්වලට ඉදිරියේදී අත්සන් තබන බවයි අමාත්‍ය උදය ගම්මන්පිල මහතා ප්‍රකාශ කළේ. ඉන්දීය රජය සමග දැනට පවතින ගිවිසුම් පිළිබද සාකච්ඡා කර ඒකාබද්ධ සංවර්ධන ව්‍යාපෘතියක් ක්‍රියාත්මක කිරීමට එකගතාවකට පැමිණ තිබෙනවා. ඒ අනුව ඛණිජ තෙල් සංස්ථාවේ ව්‍යාපාර කටයුතු සදහා තෙල් ටැංකි විසි හතරක් වෙන් කිරීමට නියමිතයි. අයිඕසී සමාගම දැනටමත් භාවිත කරන පහළ තෙල් ටැංකි සංකීර්ණයේ ටැංකි 14 එම සමාගම සදහා වෙන් කෙරෙනවා. ඉතිරි තෙල් ටැංකි 61 ඛණිජ තෙල් නීතිගත සංස්ථාවට සියයට 51ක් සහ අයිඕසී සමාගමට සියයට 49 ක කොටස් අයිතිය හිමිවන පරිදී පෞද්ගලික සමාගමක් මගින් සංවර්ධන ව්‍යාපෘතිය ක්‍රියාත්මක කිරීමට නියමිතයි. මේ අතර ගුරු විදුහල්පති සේවාවන්හි වැටුප් විෂමතාවන් ඉවත් කිරීමට අදාළව රාජ්‍ය පරිපාලන චක්‍ර ලේඛය සංශෝධනයට ද පියවර ගැනෙන බවයි අමාත්‍ය උදය ගම්මන්පිල මහතා ප්‍රකාශ කළේ.     ", "URL": "https://www.itnnews.lk/2023/10/05/386770/", "Category": "දේශීය පුවත්", "Parent URL": null}