{"Source": "ITN news", "Timestamp": "පෙබරවාරි 14, 2022 17:19", "Headline": "බොරැල්ල පල්ලියේ බෝම්බයේ සැකකාර දොස්තර 28 තෙක් රක්ෂිත බන්ධනාගාරයට", "News Content": "බොරැල්ල දේවස්ථානයේ තිබී අත් බෝම්බයක් හමුවීමේ සිද්ධිය සම්බන්ධයෙන් අත්අඩංගුවට ගෙන රැදවුම් භාරයේ සිටි වෛද්‍ය ෂර්ලි හේරත් නමැත්තා ලබන 28 වනදා දක්වා රක්ෂිත බන්ධනාගාර ගත කරන ලෙස අධිකරණය අද නියෝග කළා. නඩු විභාගය අවසන් වන තෙක් සැකකරු රක්ෂිත බන්ධනාගාර ගත කරන්නේ ද නැද්ද යන නියෝගය මීළග නඩු දිනයේ ප්‍රකාශයට පත්කිරීමට නියමිතයි. සැකකරු අධිකරණයට අද ඉදිරිපත් කළ අවස්ථාවේ කොළඹ අපරාධ කොට්ඨාසය වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් මහතා ඉල්ලා සිටියේ ත්‍රස්තවාදය වැළැක්වීමේ පනත යටතේ මොහු නඩු විභාගය අවසන් වන තුරු රක්ෂිත බන්ධනාගාර ගත කරන ලෙසයි. මෙම පුද්ගලයා ලංකා රෝහල මෙන්ම බෙල්ලන්විල රජමහා විහාරස්ථානයේ බෝම්බ සිද්ධියේ ප්‍රධාන සැකකරු බව ද නියෝජ්‍ය සොලිසිටර් ජනරාල්වරයා පෙන්වා දුන්නා. ඔහු නිදහස් කරන ලෙස කළ  ඉල්ලීමට දැඩි විරෝධය පළකළ නියෝජ්‍ය සොලිසිටර් ජනරාල්වරයා කියාසිටියේ සැකකරු සම්බන්ධයෙන් ප්‍රමාණවත් සාක්ෂි මේ වනවිටත්  අධිකරණයට ඉදිරිපත්වී ඇති බවයි. ස්වාමීනී මෙම බෝම්බය තැබීම සදහා සැකකරු ඔහුගේ ගෝලයින්ට රුපියල් හතලිස් දහසක් ගෙවා ඇති බව හෙළිවුණා. ඔහුට බෝම්බය සැපයූ සහ බෝම්බය තැබූ දෙදෙනා අත්අඩංගුවේ සිටිනවා. ඔවුන්ද මෙය සනාථ කරමින් කරුණු ඉදිරිපත් කළා. මෙම වෛද්‍යවරයා පිටුපස සිද්ධියට සම්බන්ධ කුමන්ත්‍රණකාරී සංවිධානාත්මක පිරිසක් සිටිනවා. එය හෙළිකර ගැනීමට තවදුරටත් විමර්ශන සිදුකෙරෙනවා. මේ වනවිට සැකකාර වෛදවරයා පිස්සු චරිතයකට පණ පොවමින් සිටින්නේ.  සැකකාර වෛද්‍යවරයා මහේස්ත්‍රාත්වරියගෙන් ලබාගත් අවසරය මත අධිකරණය හමුවේ ප්‍රකාශයක් කළා. ස්වාමීනී මම සීසීඩී එකේ සිටියදී නෙවිල් සිල්වා මහතා ඇතුළු පොලිස් නිලධාරීන් කණ්ඩායමක් භාරයේ තමයි සිටියේ. එහිදී මට කිසිම කරදරයක් සිදුවුණේ නැහැ. නිදාගන්න මට කොට්ටයක් දුන්නා. කොන්දෙ අමාරුව තියෙනවා කිව්වම මට මෙට්ටයක් දුන්නා. කිසිම බලපෑමක් එල්ල වුණේ නැහැ. මේවා ගැන මගේ පුතා දන්නෙ නැහැ. සමාවෙන්න.  සැකකරු රිමාණ්ඩ් භාරයට පත්කිරීමට තරම් සාක්ෂි ඉදිරිපත්වී ඇති බැවින් ඔහු ලබන 28 වනදා දක්වා රක්ෂිත බන්ධනාගාර ගත කරන ලෙසයි මහේස්ත්‍රාත්වරිය නියෝග කළේ.       ", "URL": "https://www.itnnews.lk/2023/10/05/394997/", "Category": "දේශීය පුවත්", "Parent URL": null}