{"Source": "ITN news", "Timestamp": "ජූලි 27, 2022 21:38", "Headline": "අරගලයේ නිරතව සිටි තරුණයන්ගේ ඉල්ලීම වුයේ වෙනසක්… අපිත් එය පිළිගන්නවා – ජනපති", "News Content": "අරගලයේ නිරතව සිටි තරුණයන්ගේ ඉල්ලීම වුයේ රටේ ක්‍රමය වෙනස් කිරීමයි. එය අපිත් පිළිගන්නවා යැයි ජනාධිපති රනිල් වික්‍රමසිංහ මැතිතුමා ප්‍රකාශ කළා. ජනාධිපතිතුමා මේ බව සඳහන් කළේ අද (27) පස්වරුවේ පිටකෝට්ටේ පිහිටි එක්සත් ජාතික පක්ෂ මූලස්ථානය වන සිරිකොත මන්දිරයේ දී එහි කාර්ය මණ්ඩලය අමතමින්. එක්සත් ජාතික පක්ෂ මහ ලේකම් පාලිත රංගේ බණ්ඩාර, ජාතික සංවිධායක සාගල රත්නායක, පක්ෂයේ ප්‍රධාන විධායක නිලධාරී ශමල් සෙනරත් යන මහත්වරු විසින් පක්ෂ මූලස්ථානය වෙත පැමිණි  ජනාධිපතිතුමාව පිළි ගනු ලැබුවා. සියලුදෙනාට රටේ නීතියට අනුව  සාමකාමී විරෝධතාවල නිරතවීමට ඉඩ ඇති බවත්, අරගලයේ නිරත වූවන්ට ද එම අයිතිය ඇති අතර විවිධ දක්ෂතා ඇති තරුණ තරුණියන් ද  ඊට එක්ව සිටි අයුරු තමා දුටු බව  ජනාධිපතිතුමා සඳහන් කළා. තමා ජනාධිපති ධූරය භාර ගත්තේ රට ඉතා අසීරු තත්ත්වයක පවතින අවස්ථාවේ බව සඳහන් කළ ජනාධිපතිතුමා ආර්ථික අභියෝගය ජය ගනිමින් රට ඉදිරියට ගෙන යාමට මේ වන විට පියවර රැසක් ගෙන ඇති බව ද කියා සිටියා.        ", "URL": "https://www.itnnews.lk/2023/10/05/425434/", "Category": "Breaking News,දේශීය පුවත්", "Parent URL": null}