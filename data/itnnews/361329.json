{"Source": "ITN news", "Timestamp": "සැප්තැම්බර් 9, 2021 10:56", "Headline": "දිවයින පුරා ආර්ථික මධ්‍යස්ථාන අද සහ හෙට විවෘතයි", "News Content": "දිවයින පුරා ආර්ථික මධ්‍යස්ථාන තොග වෙළෙදාම සදහා අදත් හෙටත් විවෘතව පවතිනවා. පසුගිය දිනවලට සාපේක්ෂව එළවළු මිලෙහි අඩුවක් දක්නට ලැබෙන බවයි අපට වාර්තා වන්නේ. මැනිං තොග වෙළෙදපොල අද විවෘත කිරීමත් සමග එළවළු තොග විශාල වශයෙන් ලැබී තිබුණා. එසේම මැනිං තොග වෙළෙදපොලට ඇතුළුවන සහ අවට මාර්ගවල විශාල  රථවාහන තදබදයක් ද ඇතිවුණා. එළවළු තොග විශාල වශයෙන් ලැබීමත් සමග මිල පහතවැටී ඇති බවකුයි දක්නට ලැබුණේ. මේ අතර පෑලියගොඩ මධ්‍යම මත්ස්‍ය වෙළෙද සංකීර්ණයට ද මාළු තොග විශාල ලෙස ලැබී තිබුණා. කුඩා මාළු වර්ගවල මිල පහත වැටී ඇති ආකාරයකුයි දක්නට ලැබුණේ. තොග වෙළෙදාම සදහා නාරහේන්පිට ආර්ථික මධ්‍යස්ථානය ද මේ වනවිට විවෘතකර තිබෙනවා. වෙළෙදුන් පවසන්නේ අවශ්‍ය තරම් එළවළු තොග ආර්ථික මධ්‍යස්ථානයට ලැබී ඇති බවයි. මිලෙහි අඩුවක් දක්නට ලැබෙන බවද ඔවුන් පවසනවා. මේ අතර නාරහේන්පිට ආර්ථික මධ්‍යස්ථානයේ පිහිටුව ඇති සතොස අලෙවිසැල හරහා ද ජනතාවට අත්‍යවශ්‍ය භාණ්ඩ මිලදී ගැනීමේ පහසුකම් සළසා තිබෙනවා. උඩරට එළවළු වර්ග රටපුරා බෙදාහරින ප්‍රධානතම ආර්ථික මධ්‍යස්ථානය වන කැප්පෙටිපොල විශේෂිත ආර්ථික මධ්‍යස්ථානය අද සහ හෙට විවෘතයි. මේ සදහා ද එළවළු තොග විශාල වශයෙන් ලැබෙමින් පවතින බවයි වෙළෙදුන් පවසන්නේ. කෙසේ වෙතත් පසුගිය දිනවල පහත වැටී තිබූ අර්තාපල් මිල රුපියල් 130 දක්වා ඉහළ ගොස් ඇති බවත් උඩරට එළවළු තොග මිල ද සුලු වැඩිවීමක් සිදුව ඇති බවත් වාර්තා වනවා. පිළියන්දල බෝකුන්දර විශේෂිත ආර්ථික මධ්‍යස්ථානය ද විවෘතයි. අද දිනයේ සිට ජනතාවට ඔන්ලයින් ක්‍රමය ඔස්සේ නිවසටම සිට අවශ්‍ය ද්‍රව්‍ය ගෙන්වාගත හැකි බව මෙහි වෙළෙද සංගමයේ සභාපති මංජුල රාජපක්ෂ මහතා පවසනවා. තඹුත්තේගම ආර්ථික මධ්‍යස්ථානය විවෘත කිරීමත් සමග වෙළෙදුන්ගේ සහ ගොවීන්ගේ පැමිණීම සාමාන්‍ය මට්ටමෙන් පැවති අතර තම එළවළු වලට ඉතා හොද මිලක් ලැබුණු බව ගොවීන් පැවසුවා. අද අලුයම දඹුල්ල ආර්ථික මධ්‍යස්ථානය විවෘත කිරීමත් සමග නගරය එළවළු රැගත් ලොරි රථවලින් පිරීගිය බව අප වාර්තාකරුවන් පවසනවා. ඒ සමග දැඩි රථවාහන තදබදයක් ද ඇතිවුණා. එළවළු රැගත් ලොරි රථ ආර්ථික මධ්‍යස්ථානයට ඇතුළුවීම සදහා දිගු පොලිම් දක්නට ලැබුණා. මෙහි එළවළු මිල සාමාන්‍ය මට්ටමෙන් පවතින බවයි වාර්තා වන්නේ. ආර්ථික මධ්‍යස්ථානයට ඇතුළුවීමට දිගු පෝලිම්වල රැදීසිටීමත් සමග ගොවීන් අතර මෙන්ම පොලීසිය සමග ද උණුසුම්කාරී තත්ත්වයන් ද ඇතිවුණා. මේ අතර ආර්ථික මධ්‍යස්ථානවල එළවළු මිල ගණන් ඉතා අඩු මට්ටමක පැවතිය ද පාරිභෝගිකයින්ට අලෙවි කෙරෙන්නේ ඉහළ මිල ගණන් වලට බවද වාර්තා වනවා. මෙය නතර කිරීමට විධිමත් වැඩපිළිවෙළක් සකස් කළ යුතු බවයි කටුගස්තොට මැණික්කුඹුර ආර්ථික මධ්‍යස්ථාන වෙළෙද සංගමයේ සභාපති ඩී එන් සිල්වා මහතා පවසන්නේ. මෙම මධ්‍යස්ථානයට එළවළු කිලෝග්‍රෑම් ලක්ෂ 6 ක් පමණ ලැබී තිබූ නමුත් ඒවා මිලදී ගැනීමට ප්‍රමාණවත් තරම් වෙළෙදුන් නොපැමිණි බව ද ඒ මහතා පවසනවා.   ", "URL": "https://www.itnnews.lk/2023/10/05/361329/", "Category": "දේශීය පුවත්", "Parent URL": null}