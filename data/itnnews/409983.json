{"Source": "ITN news", "Timestamp": "මැයි 6, 2022 12:33", "Headline": "ඊයේ රාත්‍රියේ නිර්මාණය කෙරුණු ”හොරු ගෝ ගම” නව විරෝධතා ගම්මානය", "News Content": "ස්ථාන රැසකම අද දිනයේ ද විරෝධතා පැවැත්වෙනවා. විරෝධතා පාගමනක නිරතවූ අන්තර් විශ්වවිද්‍යාල ශිෂ්‍ය බලමණ්ඩලයේ පිරිසක් තවමත් පාර්ලිමේන්තුවට පිවිසෙන පොල්දූව මංසන්ධියේ විරෝධතාවක නිරත වනවා. පාර්ලිමේන්තුවට ගමන් කරන මාර්ගයේ පොල්දූව මංසන්ධියේ ”හොරු ගෝ ගම” යනුවෙන් ඊයේ නව විරෝධතා ස්ථානයක් නිර්මාණය කෙරුණා. අන්තර් විශ්වවිද්‍යාල ශිෂ්‍ය බලමණ්ඩලය සංවිධාන කළ විරෝධතා පාගමන පාර්ලිමේන්තුව අවට ප්‍රදේශය දක්වා ක්‍රියාත්මක කෙරුණා. එහිදී පොලීසිය හා විරෝධතාකරුවන් අතර  උණුසුම් තත්වයක් ඇති වුණා. පිරිස පාලනය කරගැනීම සදහා පොලීසිය කදුළු ගෑස් ප්‍රහාර එල්ල කළා. අනතුරුව විරෝධතාකරුවන් පිරිසක් පොල්දූව මංසන්ධියේ අට්ටාලයක් ඉදිකරමින් මෙම නව විරෝධතා ගම්මානය නිර්මාණය කර තිබෙනවා. දේශාභිමානී ගීත වාදනය කරමින් සංගීත ප්‍රසංගයක් ද ඊයේ රාත්‍රියේ මෙහි පැවැත්වුණා. ගාලු මුවදොර විරෝධතාව අද 28 වන දිනටත් පැවැත්වෙනවා. කූඩාරම් ඉදිකරගත් විරෝධතාකරුවන් තවදුරටත් එහි රැදීසිටිනවා. ඊයේ රාත්‍රියේ ඇතිවූ වර්ෂාව හා සුළග හේතුවෙන් කූඩාරම් කිහිපයකට හානි සිදුවුණා. ඊයේ පස්වරුවේ විරෝධතාවට එක්වූ ධීවරයින් පිරිසක් රැගෙනවිත් තිබූ බෝට්ටුවක් ද ජනාධිපති ලේකම් කාර්යාලය ඉදිරිපිට දමාගොස් ඇති අයුරු දැකගත හැකියි. අරලියගහ මන්දිරය ඉදිරිපිට විරෝධතාව අද 12 වන දිනටත් පැවැත්වෙනවා. අරලියගහ මන්දිරය ඉදිරිපිට ප්‍රධාන පිවිසුම අසළ දැඩි පොලිස් ආරක්ෂාවක් සලසා ඇති අයුරු දැකගත හැකියි. මෙම ස්ථානයේ උපවාසය පැවැත්වෙන්නේ 9 වන දිනටයි.   ", "URL": "https://www.itnnews.lk/2023/10/05/409983/", "Category": "දේශීය පුවත්", "Parent URL": null}