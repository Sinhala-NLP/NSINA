{"Source": "ITN news", "Timestamp": "සැප්තැම්බර් 9, 2023 06:42", "Headline": "උසස් පෙළ නැවත සමීක්ෂණය වෙනුවෙන් අයැදුම්පත් ඉදිරිපත් කරන්න 16 තෙක් අවස්ථාව", "News Content": "පසුගිය 2022 වර්ෂයට අදාළ අධ්‍යයන පොදු සහතික පත්‍ර උසස් පෙළ විභාගයේ නැවත සමීක්ෂණය සඳහා එළඹෙන 16 දා තෙක් අයැදුම්පත් ඉදිරිපත් කළ හැකි බවත්, ඒ දිනයෙන් පසුව නැවත කාලය දීර්ඝ කිරීමක් සිදු නොකරන අතර, ඒ අනුව නැවත සමීක්ෂණය සඳහා http://onlineexams.gov.lk/eic සබැඳිය ඔස්සේ අයැදුම් කළ හැකි බවත් නියෝජ්‍ය විභාග කොමසාරිස් ලසික සමරකෝන් මහතා පවසනවා. මෙවර අ.පො.ස උසස් පෙළ විභාගයට අයැදුම්කරුවන් 263,933 දෙනකු පෙනී සිට තිබෙන අතර, එයින් 166,938 දෙනකු විශ්වවිද්‍යාල ප්‍රවේශයට සුදුසුකම් ලබා තිබෙන බව සඳහන් කළ ඒ මහතා අදාළ පාසල්වල විභාග ප්‍රතිඵල ලේඛන නැවත සමීක්ෂණ ප්‍රතිඵල නිකුත් කිරීමෙන් පසු විදුහල්පතිවරුන් වෙත නිකුත් කිරීමට පියවර ගන්නා බවද සඳහන් කළා විභාග ප්‍රතිඵල නැවත සමීක්ෂණයේදී එක් විෂයයක් වෙනුවෙන් රු. 250ක මුදලක් ගෙවිය යුතු අතර, අ.පො.ස උසස් පෙළ විභාගය සඳහා අපේක්ෂකයන් 331,709ක් අයදුම් කර තිබෙන නමුත් විභාගයට පෙනීසිට ඇත්තේ අපේක්ෂකයන් 263,933ක් පමණයි. මෙය ප්‍රතිශතයක් ලෙස 80.2%ක් පමණ වන අතර, විභාගයට පෙනී සිටි අය අතුරින් 63.3%ක් විශ්වවිද්‍යාල සඳහා සුදුසුකම් ලබා තිබෙන බවද මේ තත්ත්වය සාපේක්ෂව ගත් විට ඉතා හොඳ තත්ත්වයක් බවද නියෝජ්‍ය විභාග කොමසාරිස්වරයා පෙන්වා දුන්නා. ඊට අමතරව පසුගිය 2022 වර්ෂයට අදාළව මේ වසරේ ජනවාරි සහ පෙබරවාරි මාසයන්හිදී පැවති අධ්‍යයන පොදු සහතික පත්‍ර උසස් පෙළ විභාගයට නැවත පෙනී සිටීමට අපේක්ෂිත අපේක්ෂකයන්ට පමණක් මේ මස 11 වන දින සිට 16 වන දින දක්වා මේ වසරේ පැවැත්වීමට නියමිත උසස් පෙළ විභාගයට පෙනී සිටීමට අයදුම් කිරීමට අවස්ථාව දී ඇති බවද ඒ මහතා දන්වා සිටිනවා. ", "URL": "https://www.itnnews.lk/2023/10/05/514646/", "Category": "නවතම පුවත්", "Parent URL": null}