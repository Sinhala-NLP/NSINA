{"Source": "ITN news", "Timestamp": "ජනවාරි 17, 2022 17:45", "Headline": "ප්‍රවීන ගායන ශිල්පිනී  නීලා වික්‍රමසිංහ අභාවප්‍රාප්ත වෙයි", "News Content": "ප්‍රවීන ගායන ශිල්පිනී  නීලා වික්‍රමසිංහ කලා ශිල්පිනිය අභාවප්‍රාප්ත  වුණා. ඇය මිය යන විට මිලානෝහි කොන්සාල් ජෙනරාල්වරිය ලෙස කටයුතු කළා.  . ප්‍රවීණ ගායන ශිල්පී නීලා වික්‍රමසිංහ කලා ශිල්පිනිය අද උදෑසන හදිසි හෘදයාබාධයකින් අභාවප්‍රාප්ත වන විට 71 වන වියෙහි පසු වුණා. ඇයගේ දේහය අනිද්දා දිවයිනට රැගෙන ඒමට සැළසුම් කොට ඇතැයි විදේශ අමාත්‍යාංශ ප්‍රකාශකයකු ස්වාධීන රූපවාහිනියට පැවසුවා. 1950 මාර්තු 30 වනදා  වත්තලදී උපත ලද ඇය පාසල් කිහිපයකින්ම අධ්‍යාපනය ලබා තිබෙනවා. පාසල් සමයේ සිටම සංගීත විෂයට සුවිශේෂී දක්ෂතාවක් දැක් වූ ඇය පාසල් වේදිකාව තුළද සිය දස්කම් දැක්වූ දක්ෂ ගායිකාවක්. අනතුරුව  ශ්‍රී ලංකා ගුවන් විදුලි සංස්ථාවේ ඒ ශ්‍රේණියේ ගායිකාවක වූ ඇයගේ පළමු ගීතය වන්නේ ඩෝල්ටන් අල්විස් ලියා ලයනල් අල්ගම සංගීතවත් කළ සැදෑ අඹරේ නිශා මල් යට ගීතයයි. පසුව උතුරු ඉන්දීය ශාස්ත්‍රීය සංගීතය හැදෑරු නීලා වික්‍රමසිංහ කලා ශිල්පිනිය 1974 වසරේදී සංගීත විශාරද උපාධිය ලැබුවා. පාසල් රැසක සංගීත ආචාර්යවරිය ලෙස දරු දැරිය රැසකට සංගීත ඥාණය ලබා දුන් ඇය චිත්‍රපට 50 කට අධික සංඛ්‍යාවකට  පසුබිම් ගායනයෙන් දායක වී තිබෙනවා. නීලා වික්‍රමසිංහ ප්‍රවීණ ගායන ශිල්පිනිය ගැයූ ගීත සිය ගණනක්. ඒ සෑම ගීතයක්ම රසික හදවත් ඇද බැද ගැනීම ද විශේෂත්වයක්. බෝධියේ විහාරයේ , පනම් අටෙන් මට වැඩිකර දුන්න, පුංචි සිතේ පුංචි සිනා, හස කැළුම් උදාවේවා ,දවසක් දා රෑ, දරුවෝ ඇති අම්මාලා , සූසැට බරනින් සැරසීලා , වියෝ ගී ගැයේනා හදේ ආදී ගීත ඒ අතර වනවා.   ", "URL": "https://www.itnnews.lk/2023/10/05/389300/", "Category": "Breaking News,දේශීය පුවත්", "Parent URL": null}