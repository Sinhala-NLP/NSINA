{"Source": "ITN news", "Timestamp": "සැප්තැම්බර් 11, 2023 14:34", "Headline": "වනජීවි දෙපාර්තමේන්තුව අත්පත් කරගත් ඉඩම් නැවත ගොවීන්ට ?", "News Content": "වන සංරක්ෂණ හා වනජීවී දෙපාර්තමේන්තුව අත්පත් කරගත් අක්කර විසිපන් දහසක් නැවත ගොවීන්ට ලබාදීමට ගතහැකි පියවර සම්බන්ධයෙන් කඩිනමින් සොයා බලන බව අමාත්‍ය පවිත්‍රා වන්නිආරච්චි මහත්මිය ප්‍රකාශ කළා. මොනරාගල ගොවීන් සමග පැවති සාකච්ඡාවක දීයි අමාත්‍යවරිය මේ බව සඳහන් කළේ. මොණරාගල ප්‍රදේශයේ ගොවීන් හා අමාත්‍ය පවිත්‍රා වන්නිආරච්චි මහත්මිය අතර සාකච්ඡාවක් වනජීවී හා වන සම්පත් සංරක්ෂණ අමාත්‍යංශයේ දී පැවැත්වුණා. මෙහිදී ගොවීන් පෙන්වා දුන්නේ තමන් වගා කරමින් සිටි ඉඩම් වනජීවී දෙපාර්තමේන්තුව යටතට ගැනීමෙන් තමන් ඉතා අසරණ තත්ත්වයට පත්ව සිටින බවයි. පවුල් 4,000කට පමණ මෙමගින් ජීවිකාව අහිමිවී ඇති බවද එහිදි අවධාරණය කෙරුණා. ගොවීන්ගේ ඉල්ලීම් පිළිබද සලකා බැලූ අමාත්‍යවරිය මීට කඩිනමින් විසදුම් ලබාදීමට අවධානය යොමුකරන බවයි මෙහිදී සඳහන් කළේ. ", "URL": "https://www.itnnews.lk/2023/10/05/515210/", "Category": "දේශීය පුවත්", "Parent URL": null}