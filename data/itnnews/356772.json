{"Source": "ITN news", "Timestamp": "අගෝස්තු 18, 2021 09:21", "Headline": "කාන්තාවන්ට අධ්‍යාපනය ලැබීමේ හා රැකියාවල නිරතවීමේ අවස්ථාව ලබාදෙන බව තලෙයිබාන් සංවිධානය කියයි", "News Content": "ඇෆ්ගනිස්තාන කාන්තාවන්ට ඉස්ලාමීය නීති පද්ධතිය යටතේ කටයුතු කිරීමට අවස්ථාව ලැබෙන බව තලෙයිබාන් සංවිධානය පවසනවා. ඇෆ්ගනිස්තානයේ බලය අත්පත් කර ගැනීමෙන් පසු තලෙයිබාන් සංවිධානය ඊයේ පළමු වරට මාධ්‍ය හමුවක් පැවැත්වුවා. එහිදී තමන් ඉදිරියේදී ක්‍රියාත්මක කරන නීති රීති පිළිබඳ දීර්ඝ වශයෙන් කරුණු පැහැදිලි කෙරුණා. මාධ්‍ය හමුවට එක් වූ තලෙයිබාන් නායකයින් කියා සිටියේ සියලුම ඇෆ්ගනිස්තාන ජනතාව ඉස්ලාමීය නීති පද්ධතියට යටත් විය යුතු බවයි. එමෙන්ම කාන්තාවන්ටද ඉස්ලාමීය නීති රීතීන්ට යටත්ව නිදහසේ ජීවත් විය හැකි බවයි ඔවුන් ප්‍රකාශ කළේ. ඒ අනුව අධ්‍යාපනය ලැබීමේ හා රැකියාවල නිරතවීමේ අවස්ථාවද කාන්තාවන්ට ලබාදෙන බව තලෙයිබාන් සංවිධානය කියා සිටිනවා. කෙසේ වුවද මීට පෙර තලෙයිබාන් පාලනයේ පැවති 1996 වසරේ සිට 2001 වසර දක්වා කාලය තුලදී ඇෆ්ගනිස්තානයේ කාන්තාවන්ට මෙවැනි නිදහසක් හිමිවූයේ නැහැ.       ", "URL": "https://www.itnnews.lk/2023/10/05/356772/", "Category": "Breaking News,ජාත්‍යන්තර පුවත්", "Parent URL": null}