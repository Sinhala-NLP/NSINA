{"Source": "ITN news", "Timestamp": "ජනවාරි 11, 2022 10:29", "Headline": "ප්‍රථම වතාවට ඌරෙකුගේ හදවතක් මිනිසෙකුට බද්ධ කරයි", "News Content": "ජානමය වශයෙන් වෙනස් කළ ඌරෙකුගේ හදවතක් මිනිසෙකුට බද්ධ කළ පුවතක් ඇමෙරිකාවෙන් වාර්තා වනවා. එම සැත්කම සාර්ථක බවයි වෛද්‍යවරු සදහන් කරන්නේ. ඌරෙකුගේ හදවතක් මිනිසෙකුට බද්ධ කළ ලොව ප්‍රථම අවස්ථාව මෙයයි. සැත්කම සිදුකර මේ වනවිට දින තුනක් ගතව ඇති අතර ඩේවිඩ් බෙනට් යහපත් සෞඛ්‍ය තත්ත්වයෙන් පසුවනවා. 57 හැවිරිදි ඔහුට මෙම හදවත් සැත්කම සිදුකෙරුණේ මේරිලෑන්ඩ් වෛද්‍ය විශ්වවිද්‍යාලයේ දීයි. ඔහුගේ ජීවිතය බේරා ගැනීමට තිබූ අවසාන විකල්පය හදවත් සැත්කමක් සිදුකිරීමයි. මෙවැනි හදවත් සැත්කමක් සිදුකරන පළමු අවස්ථාව මෙය වුවද තම ජීවිතය බේරා ගැනීමට ඒ සදහා එකගත්වය පළකළ බවයි ඩේවිඩ් බෙනට් පවසන්නේ. හදවත් සැත්කම සදහා පැය 7 කාලයක් ගතව ඇති අතර ඒ සදහා අති නවීන තාක්ෂණික උපාංග හා මෙවලම් යොදාගත් බව වෛද්‍යවරු සදහන් කරනවා. මෙය සාර්ථක බවට තහවුරු වුවහොත් ඉදිරියේදී ඌරන්ගේ ඉන්ද්‍රියන් මිනිස් සැත්කම් සදහා යොදාගැනීමට හැකියාව ලැබෙනවා. ඇමෙරිකාවේ පුද්ගලයින් එක්ලක්ෂ දසදහසක් පමණ අවයව බද්ධ කිරීම් සදහා තම අවස්ථාව ලැබෙන තුරු බලා සිටින අතර සෑම වසරකම සැත්කම් සිදුකිරීමට ප්‍රථමයෙන් පුද්ගලයින් හයදහසක් පමණ ජීවිතක්ෂයට පත්වන බවද සදහන්.     ", "URL": "https://www.itnnews.lk/2023/10/05/388033/", "Category": "ජාත්‍යන්තර පුවත්", "Parent URL": null}