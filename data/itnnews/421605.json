{"Source": "ITN news", "Timestamp": "ஜூலை 6, 2022 13:22", "Headline": "நாட்டையும் மக்களையும் நெருக்கடிக்குள்ளாக்கியவர்களுக்கு எதிரான மனுக்களை விசாரிக்க நீதிமன்றம் திகதி நிர்ணயம்..", "News Content": "தொலைநோக்கற்ற பொருளாதார நடைமுறைகளை பின்பற்றி நாட்டையும், நாட்டு மக்களையும் வங்குரோத்து நிலைக்கு கொண்டுசென்றமை தொடர்பில் பொறுப்புக்கூறவேண்டியவர்களுக்கு எதிராக விசாரணைகளை உடனடியாக முன்னெடுப்பதற்கு உத்தரவிடுமாறு கோரி தாக்கல் செய்யப்பட்ட அடிப்படை உரிமை மீறல் மனுக்களை விசாரணைக்கு எடுத்துக்கொள்ள உச்ச நீதிமன்றம் திகதி அறிவித்துள்ளது. இரண்டு அடிப்படை உரிமை மீறல் மனுக்கள் தாக்கல் செய்யப்பட்டுள்ள நிலையில், அவை பிரதம நீதியரசர் ஜயந்த ஜயசூரிய உள்ளிட்ட மூவரடங்கிய நீதிபதிகள் குழாம் முன்னிலையில் விசாரணைக்கு எடுத்துக்கொள்ளப்பட்டது. மனுவின் பிரதிவதிகளாக இலங்கை மத்திய வங்கியின் முன்னாள் ஆளுநர் அஜித் நிவாட் கப்ரால் சார்பில் நீதிமன்றில் ஆஜரான சட்டத்தரணி தனது கட்சிக்காரர் இன்றைய தினம் மட்டுப்படுத்தப்பட்ட எதிர்ப்புக்களையே தாக்கல் செய்துள்ளதாக குறிப்பிட்டார். ஏனைய பிரதிவாதிகள் சார்பில் ஆஜரான சட்டத்தரணிகளும் மட்டுப்படுத்தப்பட்ட எதிர்ப்புக்களையே சமர்ப்பிப்பதற்கு அனுமதி கோரினர். அதனடிப்படையில் மட்டுப்படுத்தப்பட்ட எதிர்ப்புக்களை எதிர்வரும் 15ம் திகதிக்கு முன்னர் தாக்கல் செய் ய்யுமாறு பிரதிவாதிகளுக்கு உத்தரவு பிறப்பிக்கப்பட்டது. அதற்கு எதிர்ப்புக்கள் இருக்குமாக இருந்தால். எதிர்வரும் 22ம் திகதிக்கு முன்னர் அவற்றை தாக்கல் செய்யுமாறும் நீதிபதிகள் குழாம் அறிவித்தது. மனுக்கள் மீதான விசாரணை ஐவரடங்கிய நீதிபதிகள் குழாம் முன்னிலையில் எதிர்வரும் 27ம் திகதி உச்சநீதிமன்றத்தில் இடம்பெறவுள்ளது. கலாநிதி மஹிம் மெண்டிஸ் உள்ளிட்ட மூன்று பேர் ஒரு மனுவையும், வர்த்தக சபையின் முன்னாள் தலைவரான ச்சந்திரா ஜயரத்ன, நீச்சல் வீரர் ஜுலியன் பொலின், ஜெஹான் கனகேரத்ன மற்றும் ட்ரான்ஸ்பெரன்ஸி இன்டர்நெஷனல் ஸ்ரீ லங்கா உள்ளிட்ட தரப்பினர் மற்றைய மனுவையும் தாக்கல் செய்துள்ளனர். ", "URL": "https://www.itnnews.lk/2023/10/05/421605/", "Category": "Breaking News,தேசிய செய்திகள்", "Parent URL": null}