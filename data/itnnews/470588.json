{"Source": "ITN news", "Timestamp": "මාර්තු 24, 2023 12:14", "Headline": "අලුත් සහල් මංගල්‍යය සඳහා සහල් එක්රැස් කිරීම අද සහ හෙට", "News Content": "2022/23 මහ කන්නයේ දී ලද අස්වැන්නෙන් පළමු කොටස ශ්‍රී මහා බෝධින්වහන්සේ උදෙසා පිරිනැමීමට වාර්ෂිකව පවත්වනු ලබන අලුත් සහල් මංගල්‍යය මෙවරත් අප්‍රේල් මස 01 හා 02 දෙදින තුළ අනුරාධපුර ජය ශ්‍රි මහා බෝ සමිඳුන් අභියස දී පැවැත්වීමට කෘෂිකර්ම අමාත්‍යාංශය හා ගොවි ජන සංවර්ධන දෙපාර්තමේන්තුව විසින් කටයුතු යොදා තිබෙනවා. ඒ අනුව අළුත් සහල් මංගල්‍යය සඳහා ගොවි ජනතාවගෙන් අලුත් සහල් එක්රැස් කිරීමේ වැඩ සටහන් රැසක් දිස්ත්‍රික්ක 24 තුළ අද හා හෙට දෙදින තුළ ස්ථාන 24ක දී සිදු කිරීමට ගොවිජන සංවර්ධන දෙපාර්තමේන්තුව කටයුතු යොදා තිබෙනවා. හම්බන්තොට දිස්ත්‍රික්කයේ සහල් එක්රැස් කිරීම හෙට දින (25) පෙරවරුවේ ලුනම ගොවි ජන සේවා මධ්‍යස්ථානයේ දී කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් සිදු කෙරෙනවා. 2023 අලුත් සහල් මංගල්‍යය අප්‍රේල් මස 02 දින අනුරාධපුර ජය ශ්‍රී මහා බෝධින් අභියස දී ජනාධිපති රනිල් වික්‍රමසිංහ, කෘෂිකර්ම අමාත්‍ය මහින්ද අමරවීර මැතිතුමන්ලා ඇතුළු මැතිඇමැතිවරුන් මෙන්ම ගොවි ජනතාවගේ සහභාගිත්වයෙන්  සහභාගිත්වයෙන් සිදු කෙරෙනවා. ", "URL": "https://www.itnnews.lk/2023/10/05/470588/", "Category": "Breaking News,දේශීය පුවත්", "Parent URL": null}