{"Source": "ITN news", "Timestamp": "ඔක්තෝබර් 22, 2022 18:27", "Headline": "ධීවර හා නාවික ප්‍රජාවට කාලගුණයෙන් අනතුරු ඇඟවීම්", "News Content": "බෙංගාල බොක්ක ආශ්‍රිත මුහුදු ප්‍රදේශයේ නිර්මාණය වී ඇති අඩු පීඩන කලාපය සුළි කුණාටුවක් දක්වා ඉදිරි දින කිහිපයේ දී වර්ධනය විය හැකිබව කාලගුණ විද්‍යා දෙපාර්තමේන්තුව නිවේදනය කරනවා. ධීවර හා නාවික ප්‍රජාව මේ පිළිබඳව අවධානයෙන් සිටිය යුතු වනවා. සුළි කුණාටුව හේතුවෙන් පවතින වැසි තත්ත්වයේ වැඩි වීමක් අපේක්ෂා කරන බවයි එම දෙපාර්තමේන්තුව වැඩිදුරටත් පෙන්වා දෙන්නේ.අද උදෑසන 8.30න් අවසන් වූ පැය 24ක කාලය තුළ වැඩිම වර්ෂාපතනය වාර්තා වී ඇත්තේ දෙනියාය ප්‍රදේශයෙන්.මි.මී 94ක වර්ෂාපතනයක් එම ප්‍රදේශයට ලැබී තිබෙනවා.මේ අතර බස්නාහිර සහ සබරගමුව පළාත්වලත් ගාල්ල සහ මාතර දිස්ත්‍රික්කවලටත් මි.මී 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව නිවේදනය කරනවා.මෙම තත්ත්වය ඉදිරි දින තුන තුළ ද පවතින බවයි එම දෙපාර්තමේන්තුව සඳහන් කරන්නේ. කුලියාපිටිය වැවගම ඒදණ්ඩේවෙල ප්‍රදේශයේ වලකට ඇද වැටීමෙන් පුද්ගලයෙකු ජීවිතක්ෂයට පත්වුණා. වෙල්යායක් මැදින් පිහිටි මාර්ගයක සිය වෑන් රථය ධාවනය කරමින් සිටියදීයි මෙම අනතුරට මුහුන දී ඇත්තේ. අධික ජල පහර හේතුවෙන් වාහනය තවදුරටත් ඉදිරියට රැගෙන යාමට හැකිදැයි පරික්ෂා කිරීමට ඔහු වාහනයෙන් බැස ඇති අතර එහිදී එම වෑන් රථය ඔහු දෙසට පැමිණ තිබෙනවා. එහිදී  වෑන් රථය නැවැත්වීමට යාමේදීයී එම පුද්ගලයා වලකට ඇද වැටී ඇත්තේ. අධික වර්ෂාවත් සමඟ කුඩාගග පිටාර ගැලීම හේතුවෙන් බුලත්සිංහල ප්‍රදේශයේ ජල ගැලීම් තත්ත්වයක් මතුව තිබෙනවා. ඒ හේතුවෙන් බුලත්සිංහල මෝල්කාව ප්‍රධාන මාර්ගයේ ස්ථාන කිහිපයක් ජලයෙන් යටවී පවතිනවා. ඇදහැලෙන අධික වර්ෂාව හමුවේ පානදුර හිරණ ප්‍රධාන මාර්ගයේ පින් කෑල්ල ප්‍රදේශය ජලයෙන් යට වී තිබෙනවා. උතුරු පළාතට ලැබෙමින් පවතින අධික වර්ෂාව හේතුවෙන් වව්නියාව නෙදුන්කේනි, සෙට්ටිකුලම ,පුලියන්කුලම යන ප්‍රදේශවල පහත්බිම් ජලයෙන් යටවී තිබෙනවා. අධික වර්ෂාවත් සමග ජලාශ කිහිපයක වාන් දොරටු තවදුරටත් විවෘත කර තිබෙනවා. රත්නපුර ප්‍රදේශයට ඇද හැලෙන අධික වර්ෂාව හේතුවෙන් එම ප්‍රෙද්ශයේ දිය ඇලිවලින් අධික ජල ධාරාවක් ඇද හැලෙමින් පවතිනවා. බදුලු ඇල්ල,ගැරඩි ඇල්ල සහ දෝතලු ඇල්ල වැනි එම ප්‍රදේශයේ සියලු දියඇලි මේ දිනවල දැකුම් කලු දර්ශනයන් බවට පත්ව තිබෙනවා. ඉහළ කොත්මලේ ජලාශය අසළ නිවසක් මතට පස් කන්දක් කඩා වැටීමෙන් එම නිවස ජලාශය දෙසට නාය යෑමේ අවදානමකුයි පවතින්නේ. තලවකැලේ කූඩලු ඔය ප්‍රධාන මාර්ගයේ ජලාශය ආසන්නයේ මෙම නිවස පිහිටා තිබෙනවා. 2014 වසරේදී ඉහළ කොත්මලේ ජලාශය ඉදිකිරිමේදී අවතැන්වූ පවුල් කිහිපයකට නිවාස ඉදිකර ගැනීම සදහා එම ව්‍යාපෘතිය මගින් ඉඩම් ලබා දුන්නා. ඒ අනුව ඉදිකළ නිවසක් මතටයි මෙම පස් කන්ද කඩා වැටී තිබෙන්නේ. මහවැලි ගගේ අතු ගංගාවක් හරහා එගොඩවීමට ගිය නාවලපිටිය ගලබොඩ ප්‍ර දේශයේදී ජල මාර්ගයට ඇද වැටීමෙන් ජීවිතක්ෂයට පත්වුණා. ඔහු කෑගල්ල කරඩුපන ප්‍ර දේශයේ පදිංචිකරුවෙක්. දීපාවලී උත්සවය නිසා ගලබොඩ ප්‍ර දේශයේ තම ඥාති නිවසකට ගමන් කරමින් සිටියදීයි ඔහු මෙම අනතුරට ලක්ව තිබෙන්නේ. ", "URL": "https://www.itnnews.lk/2023/10/05/441866/", "Category": "දේශීය පුවත්", "Parent URL": null}