{"Source": "ITN news", "Timestamp": "ஜனவரி 6, 2022 11:21", "Headline": "12 வயதிற்கும் 15 வயதிற்கும் இடைப்பட்ட சிறுவர்களுக்கு நாளை முதல் கொவிட் தடுப்பூசி..", "News Content": "12 வயது முதல் 15 வயதுக்குட்பட்ட சிறுவர்களுக்கு கொவிட் தடுப்பூசி வழங்க தீர்மானிக்கப்பட்டுள்ளது. நாளைய தினம் முதல் தடுப்பூசி வழங்கப்படுமென சுகாதார அமைச்சர் கெஹலிய ரம்புக்வெல்ல தெரிவித்துள்ளார். 12 வயதுக்கும் மேற்பட்ட சிறுவர்களுக்கு கொவிட் தடுப்பூசியின் ஒரு டோஸை மாத்திரம் வழங்க சுகாதார துறையினர் பரிந்துரை செய்துள்ளனர். 12 வயதுக்கும் 15 வயதுக்கும் இடைப்பட்ட சிறுவர்களுக்கு முதற் தடவையாக கொவிட் தடுப்பூசி வழங்குவதற்கு நடவடிக்கை எடுக்கப்பட்டுள்ள நிலையில் அது குறித்து உரிய ஆய்வுகள் முன்னெடுக்கப்பட்டுள்ளன. இதுவரை 15 வயதுக்கும் மேற்பட்ட அனைவருக்கும் தடுப்பூசி வழங்கும் நடவடிக்கை நாடளாவிய ரீதியில் முன்னெடுக்கப்பட்டு வருகிறது. இந்நிலையில் இதுவரை பூஸ்டர் டோஸை பெற்றுக்கொள்ளாத பாடசாலை நிர்வாகத்தினருக்கு தடுப்பூசியை வழங்க நடவடிக்கை எடுக்கப்பட்டுள்ளது. பாடசாலைகளில் கடமையாற்றும் கல்விசாரா ஊழியர்கள், பாடசாலை மாணவர்களின் போக்குவரத்து சேவையில் ஈடுபடும் வாகன சாரதிகள் மற்றும் உதவியாளர்களுக்கும் பூஸ்டர் டோஸை வழங்க நடவடிக்கை எடுக்கப்பட்டுள்ளது. இதேவேளை எதிர்வரும் திங்கட்கிழமை முதல் பாடசாலையின் கல்வி நடவடிக்கைகளை வழமைக்கு திருப்ப தீர்மானிக்கப்பட்டுள்ளது. சுகாதார சேவைகள் பணிப்பாளர் நாயகம் இதற்கான அனுமதியை வழங்கியுள்ளார். தற்போது பாடசாலைகளில் மாணவர்கள் குழுக்களாகவே அனுமதிக்கப்படுகின்றனர். இந்நிலையில் எதிர்வரும் திங்கட்கிழமை முதல் கற்றல் கற்பித்தல் செயற்பாடுகளை வழமை போன்று முன்னெடுக்க சுகாதார பிரிவினர் அனுமதி வழங்கியுள்ளனர். ", "URL": "https://www.itnnews.lk/2023/10/05/387044/", "Category": "Breaking News,தேசிய செய்திகள்", "Parent URL": null}