{"Source": "ITN news", "Timestamp": "අගෝස්තු 16, 2023 10:52", "Headline": "තලේබාන් ඇෆ්ගනිස්තානයේ පාලන බලය අත්පත් කරගෙන වසර දෙකයි", "News Content": "තලේබාන් සංවිධානය ඇෆ්ගනිස්තානයේ පාලන බලය අත්පත් කරගෙන ඊයේ දිනයට වසර දෙකක් සපිරුණා. පාලන බලයට වසර දෙකක් සපිරීම හේතුවෙන් ඊයේ එරට ජාතික නිවාඩු දිනයක් ලෙස ප්‍රකාශයට පත්කිරීමටයි තලේබාන් සංවිධානය පියවර ගත්තේ. ඒ හේතුවෙන් කාබුල් අගනුවර ආරක්ෂාව දැඩිකර තිබූ අතර සෝදිසි මෙහෙයුම් ද ක්‍රියාත්මක කෙරුණා. කෙසේ වුවද ඔවුන්ගේ පාලනය මේ වනතෙක් ලොව කිසිදු රටක් නිල වශයෙන් පිළිගෙන නැහැ. 2021 වසරේ අගෝස්තු 15 වන දින අලුයම වනවිට ඇමෙරිකා ඇතුළු බටහිර රටවල හමුදා කණ්ඩ ඇෆ්ගනිස්ථානයෙන් තම සේනාංක සම්පූර්ණයෙන් ඉවත්කර ගත්තා. ඒත් සමඟම තලේබාන් සංවිධානයට එරට පාලන බලය කිසිදු ගැටුමකින් තොරව හිමිවුණා. එතැන් පටන් ඇෆ්ගනිස්තාන කාන්තාවන්ගේ අයිතිවාසිකම් සීමා කිරීමටයි ඔවුන් පියවර ගත්තේ. රැකියාවක නිරතවීමට , අධ්‍යාපනය හැදෑරීමට හා රූපලාවන්‍ය කටයුතු සිදුකිරීමට ඇති අයිතිය ඇතුළු කාන්තාවන්ගේ සියලු අයිතීන් සීමා කිරීම මේ වනවිට සිදුව තිබෙනවා. එමෙන්ම තලේබාන් සංවිධානය ඇෆ්ගනිස්තාන පාලන බලය අත්පත් කර ගැනීමත් සමඟ කිසිදු රටක් එරටට ආධාර ලබාදීම සිදුනොකරන අතර මේ වනවිට එරට ජනයා දැඩි ආර්ථික අර්බුදයකට මුහුණ දී සිටිනවා.       ", "URL": "https://www.itnnews.lk/2023/10/05/508609/", "Category": "Breaking News,ජාත්‍යන්තර පුවත්", "Parent URL": null}