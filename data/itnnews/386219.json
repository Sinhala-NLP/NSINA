{"Source": "ITN news", "Timestamp": "ජනවාරි 2, 2022 11:45", "Headline": "සපුගස්කන්ද තෙල් පිරිපහදුව හෙට සිට යළි වැසේ", "News Content": "සපුගස්කන්ද තෙල් පිරිපහදුව හෙට සිට යළි වසා තැබීමට බලශක්ති අමාත්‍යාංශය තීරණය කර තිබෙනවා. කෙසේ වෙතත් අවශ්‍ය තරම් ඉන්ධන තොග පවතින බැවින් ඉන්ධන හිඟයක් ඇති නොවන බවයි අමාත්‍යාංශය සඳහන් කරන්නේ. රටේ පවතින විදෙස් සංචිත අර්බුදය හේතුවෙන් බොරතෙල් මිලදී ගැනීමේ දී සිදුව ඇති දුෂ්කරතා හේතුවෙන් පිරිපහදුව හෙට සිට වසාදැමීමට කටයුතු කෙරෙනවා. එහෙත් බොරතෙල් තොග සපයා ගැනීමෙන් පසු ලබන 30 වනදා වනවිට එම කටයුතු යළි ආරම්භ කිරීමට නියමිතයි. දිගුකාලීන බොරතෙල් සැපයීමේ කොන්ත්‍රාත්තුව ලබාදී ඇති සිංගප්පූරු සමාගමෙන් බොරතෙල් සැපයීම ලබන 26 වනදා ආරම්භ වනවා. හදිසි බොරතෙල් මිලදී ගැනීම විදේශ විනිමය හිඟය හේතුවෙන් ව්‍යර්ථ වූ බව බලශක්ති අමාත්‍යාංශය පවසනවා. රටේ පෙට්‍රල් අවශ්‍යතාවයෙන් 14 %ක් සහ ඩීසල් අවශ්‍යතාවයෙන් 29 %ක් පමණක් සපුගස්කන්ද තෙල් පිරිපහදුවෙන් සපයනු ලබනවා. ඒ හේතුවෙන් සපුගස්කන්ද තෙල් පිරිපහදුව තාවකාලිකව වසා තැබීමෙන් රට තුළ තෙල් හිඟයක් ඇති නොවන බව බලශක්ති අමාත්‍යාංශය අවධාරණය කරනවා.     ", "URL": "https://www.itnnews.lk/2023/10/05/386219/", "Category": "Breaking News,දේශීය පුවත්", "Parent URL": null}