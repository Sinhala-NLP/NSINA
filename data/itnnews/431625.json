{"Source": "ITN news", "Timestamp": "අගෝස්තු 28, 2022 13:55", "Headline": "අරගලකරුවන් නිදහස් චතුරශ්‍රයේ දී නිහඬ විරෝධතාවක", "News Content": "අරගලකරුවන් නිදහස් චතුරශ්‍රයේ දී නිහඩ විරෝධතාවක නිරත වුණා. නිදහස් මාවතේ සිට නිදහස් චතුරශ්‍රය දක්වා පැමිණි විරෝධතාකරුවන් නිදහස් චතුරශ්‍රයේ දී පහන් දල්වමින් විරෝධතාවක නිරත වුණා. අරගලය මර්දනයට එරෙහිව සහ අරගලකරුවන් අත්අඩංගුවට ගැනීම නතර කරන ලෙසයි විරෝධතාකරුවන් ඉල්ලා සිටියේ. ගාලුමුවදොර අරගලකරුවන් මෙන්ම සිවිල් සංවිධාන ක්‍රියාකාරීන් මෙම විරෝධතාවට එක්ව සිටියා. මේ අතර පසුගිය මැයි 9 වනදා පාර්ලිමේන්තු මන්ත්‍රී මිලාන් ජයතිලක මහතාගේ නිවසට පහරදී දේපලවලට හානි සිදුකිරීම සම්බන්ධයෙන් සැකකරුවෙකු අත්අඩංගුවට ගෙන තිබෙනවා. ඔහු 53 හැවිරිදි කිරිදිවැල ප්‍රදේශයේ පදිංචිකරුවෙක්. එමෙන්ම පාර්ලිමේන්තු මන්ත්‍රී ලසන්ත අලගියවන්න මහතාගේ නිවසට හා දේපල වලට අලාභ හානි කිරීම සම්බන්ධයෙන් ද සැකකරුවෙකු අත්අඩංගුවට ගැණුනා. බස්නාහිර පළාත් උතුර අපරාධ කොට්ඨාසය කළ වැටලීමේ දී අත්අඩංගුවට ගත් සැකකරු 26 හැවිරිදි ඌරාපොල පදිංචි පුද්ගලයෙක්. පාර්ලිමේන්තු මන්ත්‍රී අරුන්දික ප්‍රනාන්දු මහතාගේ නිවසට සහ කාර්යාලයට ගිනීතැබීමේ සිද්ධිය සම්බන්ධයෙන් පුද්ගලයෙකු ද අත්අඩංගුවට ගත් බව පොලීසිය පවසනවා.       ", "URL": "https://www.itnnews.lk/2023/10/05/431625/", "Category": "දේශීය පුවත්", "Parent URL": null}