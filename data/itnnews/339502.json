{"Source": "ITN news", "Timestamp": "මැයි 28, 2021 14:14", "Headline": "එක්ස්ප්‍රස් පර්ල් නෞකාවේ ටැංකි තුළ ඉන්ධන මෙට්ට්‍රික් ටොන් 325 ක් – නෞකාව මුහුදුබත් වීමේ අවදානමක්", "News Content": "කොළඹ වරායට නුදුරු මුහුදු ප්‍රදේශයේදී ගිනි ගැනීමට ලක් වූ එක්ස්ප්‍රස් පර්ල් නෞකාවේ ගින්න සමූපර්ණයෙන් නිවා දමා නැති බව සමුද්‍රීය පරිසර ආරක්‍ෂණ අධිකාරිය පවසනවා. ගිනිදැල් හා දුමාරය පමණක් අවම වී ඇති බවයි එම අධිකාරිය පවසන්නේ. එක්ස්ප්‍රස් පර්ල් නෞකාව පසුගිය 20 වනදා ගිනි ගැනීමට ලක්වුණේ කොළඹ වරායට නාවික සැතපුම් 9යි දශම 5 ක දුරින් නැංගුරම්ලා තිබියදියි. දිගින් මිටර 186 ක් හා පළලින් මීටර 37 ක් වන මෙම නෞකාව අනතුරට පත්වන අවස්ථාවේ නයිට්‍රික් ඇසිඩ් ටොන් 25 ක් තිබූ බව සදහන්. එමෙන්ම වෙනත් රසායන ද්‍රව්‍ය හා ආලේපන අඩංගු බහලුම් 1486 ක් ද නෞකාව තුළ තිබූ බවයි වාර්තා වන්නේ. එම බහලුම් ගින්නෙන් සම්පූර්ණයෙන් විනාශ වී තිබෙනවා. ගින්න නිවා දැමීමට නාවික හමුදාවට හා ගුවන් හමුදාවට සහාය දක්වමින් ඉන්දීය යාත්‍රා ද එක්වුණා. මෙම නෞකාව ගිලා බැසීමේ අවධානමක් පවතින බවද වාර්තා වනවා. නැව මුහුදුබත් වුවහොත් එතුළින් සිදුවන පරිසර හානිය අවම කර ගැනීමට මේ වනවිට විශේෂ අවධානයක් යොමු කර ඇති සමුද්‍රීය පරිසර ආරක්ෂණ අධිකාරිය ප්‍රකාශ කළේ. එමෙන්ම කෙටි කාලීන සහ දිගු කාලීන පරිසර විනාශයක් මෙම අනතුරත් සමග සිදුවිය හැකි බවයි සමුද්‍රීය පරිසර ආරක්ෂණ අධිකාරියේ සභාපති නීතිඥ දර්ශනී ලහදපුර මහත්මිය ප්‍රකාශ කළේ. මෙම නෞකාවේ ඉන්ධන ටැංකි තුළ ඉන්ධන මෙට්ට්‍රික් ටොන් 325 ක් තිබූ බව සදහන්. ඒවා කාන්දුවීමේ අවදානමක් පවතින බවද වාර්තා වනවා. කෙසේ නමුත් මේ වන තෙක් එවැනි තෙල් පැල්ලමක් හෝ ඉන්ධන කාන්දුවක් පිළිබදව තොරතුරු වාර්තා නොවන බවයි සමුද්‍රීය පරිසර ආරක්ෂණ අධිකාරිය සදහන් කළේ. අනතුරත් සමග ආරක්‍ෂක අංශ මැදිහත්විමෙන් වෙරළ පිරිසිදු කිරීමේ කටයුතු සිදු කෙරෙනවා. මීගමුව සිට පුත්තලම දක්වා වෙරළ තීරයට ගොඩ ගැසුණු සුන්බුන් වෙන් කිරීමේ ක්‍රියාවලියක් යුද හමුදාවේ 14 වන සේනාංකය ආරම්භ කළා නෞකාවේ ඇති වූ පිපිරීමත් සමග එහි තිබූ බහලුම් මුහුදට වැටී ඒවා වෙරළ තීරයට ගසාගෙන ඒමත් සමග ඒවා ඇල්ලීමෙන් වළකින ලෙස බලධාරීන් ජනතාව දැනුවත් කළ ද භාණ්ඩ හා ද්‍රව්‍ය එක්රැස් කිරීමට ජනතාව පැමිණ සිටියේ එම කිසිදු උපදෙසක් නොතකමින්. එලෙස පැමිණි පුද්ගලයන් 8 දෙනෙකු ඊයේ දිනයේ දී අත්අඩංගුවට ගැණුනා. ඔවුන් ඇප මත මුදා හැර ඇති අතර අද දිනයේත් එවැනි පුද්ගලයින් සොයා මෙහෙයුම් ක්‍රියාත්මකයි.   ", "URL": "https://www.itnnews.lk/2023/10/05/339502/", "Category": "Breaking News,නවතම පුවත්", "Parent URL": null}