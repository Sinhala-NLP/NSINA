{"Source": "ITN news", "Timestamp": "ஏப்ரல் 12, 2023 10:19", "Headline": "ரயிலில் தவறி வீழ்ந்ததில் கால்களை இழந்த இளைஞன்", "News Content": "நேற்றையதினம் காலியில் இளைஞரொருவர் ரயிலில் தவறி வீழ்ந்ததில், அவரது கால்கள் அதே ரயிலில் சிக்குண்டு வேறாகியுள்ளதாக பொலிஸார் தெரிவிக்கின்றனர். கொழும்பிலிருந்து நேற்று மாலை பெலியத்த நோக்கிச்சென்ற காலி குமாரி ரயிலில் பயணித்த இளைஞரொருவர், காலி ரயில் நிலையத்தில் வைத்துத் தவறி வீழ்ந்துள்ளார். அதன்போது, ரயிலில் சிக்கியதால் அவரது இரு கால்களும் வேறாகியுள்ளதாக காலி பொலிஸார் தெரிவிக்கின்றனர். மிரிஸ்ஸ – உடுபில பிரதேசத்தைச் சேர்ந்த 25 வயதான ஒருவரே இவ்வாறு விபத்துக்குள்ளாகியுள்ளார். காலி ரயில் நிலையத்தை அண்மித்தபோது, மிதிபலகையில் பயணித்த குறித்த இளைஞர், பயணிகளின் நெரிசல் காரணமாக கீழே வீழ்ந்துள்ளதாக ரயில் நிலைய அதிகாரியொருவர் தெரிவித்துள்ளார். ரயில் நிறுத்தப்பட்டதையடுத்து, அங்கிருந்தவர்கள், அவரை ரரயில் நிலைய மேடைக்கு கொண்டு சென்றுள்ளனர். எனினும், அதன்போது அவரது இரு கால்களும் முழுமையாக உடலிலிருந்து வேறாகியிருந்ததாக தெரியவந்துள்ளது. அதன்பின்னர் அவர் காலி – கராப்பிட்டிய போதனா வைத்தியசாலைக்கு சிகிச்சைகளுக்காக கொண்டுசெல்லப்பட்டதாக காலி பொலிஸார் தெரிவிக்கின்றனர். ", "URL": "https://www.itnnews.lk/2023/10/05/475039/", "Category": "Breaking News,தேசிய செய்திகள்", "Parent URL": null}