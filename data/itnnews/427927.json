{"Source": "ITN news", "Timestamp": "ஆகஸ்ட் 9, 2022 15:14", "Headline": "ஜனாதிபதி மாளிகை மற்றும் அலரி மாளிகையில் சொத்துக்களுக்கு சேதம் ஏற்படுத்திய சந்தேக நபர்கள் இருவர் கைது..", "News Content": "ஜனாதிபதி மாளிகைக்குள் அத்துமீறி நுழைந்து பொலிஸ் கடமைகளுக்கு இடையூறு ஏற்படுத்திய மற்றும் அலரி மாளிகை வளாகத்தில் நுழைந்து சொத்துக்களுக்கு சேதம் ஏற்படுத்திய சம்பவத்துடன் தொடர்புடைய சந்தேக நபர்கள் இருவர் கைதுசெய்யப்பட்டுள்ளனர். கடந்த மே மாதம் 28ம் திகதி கோட்டை பொலிஸ் பிரிவிற்குட்பட்ட வங்கி மாவத்தை பகுதியில் ஆர்ப்பாட்டத்தில் ஈடுபட்டு, அரச சொத்துக்களுக்கு சேதம் ஏற்படுத்தி, பொலிஸாரின் கடமைகளுக்கு இடையூறு விளைவித்ததாக சந்தேக நபர் ஒருவர் மீது குற்றம் சுமாத்தப்பட்டுள்ளது. மேலும் கடந்த ஜூலை மாதம் 9ம் திகதி ஜனாதிபதி மாளிகைக்குள் அத்துமீறி நுழைந்ததாகவும் அவர் மீது குற்றச்சாட்டு முன்வைக்கப்பட்டுள்ளது. இந்நிலையில் அலரி மாளிகைக்குள் கடந்த ஜூலை மாதம் 9ம் திகதி நுழைந்து சொத்துக்களுக்கு பாரிய சேதம் ஏற்படுத்திய சம்பவம் தொடர்பில் மேற்கொள்ளப்பட்ட விசாரணைகளின் போது மற்றுமொரு சந்தேக நபர் கைதுசெய்யப்பட்டுள்ளார். பம்பலப்பிட்டி பகுதியில் கைதுசெய்யப்பட்ட சந்தேக நபர் கொள்ளுப்பிட்டியை சேர்ந்த 53 வயதுடையவரென பொலிஸார் தெரிவித்துள்ளனர். ", "URL": "https://www.itnnews.lk/2023/10/05/427927/", "Category": "அண்மைய செய்திகள்,தேசிய செய்திகள்", "Parent URL": null}