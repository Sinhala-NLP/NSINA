{"Source": "ITN news", "Timestamp": "අගෝස්තු 29, 2023 15:05", "Headline": "ජී 20 සමුළුවට රුසියානු ජනාධිපතිවරයා නැහැ", "News Content": "ලබන මාසයේ ඉන්දියාවේ දී පැවැත්වීමට නියමිත ජී 20 සමුළුවට රුසියානු ජනාධිපතිවරයා සහභාගී නොවන බව විදෙස් මාධ්‍ය සඳහන් කරනවා. රුසියානු ජනාධිපති ව්ලැඩ්මීර් පුටින් හා ඉන්දීය අග්‍රාමාත්‍ය නරේන්ද්‍ර මෝදී අතර ඊයේ දිනයේ දී දුරකතන සංවාදයක් පැවැත්වුණු බවයි වාර්තා වන්නේ. එහිදී දෙපාර්ශවය අතර ද්විපාර්ශික සබදතා වැඩිදියුණු කිරීම සම්බන්ධයෙන් සාකච්ඡා කර තිබෙනවා. එමෙන්ම ඉන්දියාව / රුසියාව / චීනය / බ්‍රසීලය හා දකුණු අප්‍රිකාවේ සාමාජිකත්වයෙන් යුතු බ්‍රික්ස් සංවිධානයේ ඉදිරි කටයුතු සම්බන්ධයෙන් ද අවධානය යොමුව ඇති බවයි වාර්තා වන්නේ. ලබන මාසයේ දී ඉන්දියාවේ නවදිල්ලි අගනුවර දී ජී 20 සමුළුව පැවැත්වීමට නියමිත අතර රුසියානු ජනාධිපති ව්ලැඩ්මීර් පුටින් වීඩීයෝ තාක්ෂණය ඔස්සේ සමුළුව ඇමතීමට නියමිතයි. ජාත්‍යන්තර අපරාධ අධිකරණය නිකුත් කර ඇති වරෙන්තු හේතුවෙන් දකුණු අප්‍රිකාවේ පැවති බ්‍රික්ස් සමුළුවට ද රුසියානු ජනාධිපතිවරයා සහභාගී වුයේ නැහැ. ", "URL": "https://www.itnnews.lk/2023/10/05/511882/", "Category": "ජාත්‍යන්තර පුවත්", "Parent URL": null}