{"Source": "ITN news", "Timestamp": "ජූලි 29, 2022 12:34", "Headline": "QR කේත ක්‍රමය සාර්ථක බව තෙල් ඇමති ට්විටර් පණිවුඩයකින් කියයි", "News Content": "ඉන්ධන ලබාගැනීම සදහා රථවාහන ලියාපදිංචි කිරීමේ කිව් ආර් කේත ක්‍රමය සාර්ථක වී ඇති බව අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් පවනනවා. ඊයේ රාත්‍රී 08.30 වන විට රථවාහන හතලිස් හතර ලක්ෂ හැත්තෑ නව දහස් තුන්සිය හැත්තෑ හයක් ලියාපදිංචි වී තිබෙනවා. දිවයින පුරා ඉන්ධන පිරවුම්හල් 826 ක් මේ වන විට ඒ සදහා සම්බන්ධ වී ඇති බවයි අමාත්‍යවරයා පවසන්නේ. ඊයේ දිනයේදී පිරවුම්හල් 536 ක් මගින් රථවාහන එක් ලක්ෂ අසූ හත් දහස් පහක් ඉන්ධන ලබාගෙන තිබෙනවා. පසුගිය 21 වනදා සිට ඉන්ධන අවසරපත මගින් ඉන්ධන ලබාගත් වාහන සංඛ්‍යාව පන්ලක්ෂ තිස් හය දහස් පනස් පහක්. ඊයේ දිනයේ පමණක් රථවාහන එක්ලක්ෂ හැට තුන් දහස් පන්සිය හතලිස් හතරක් ලියා පදිංචි වී තිබෙනවා. ඉන්ධන ලබාදීමේ රජයේ වැඩපිළිවෙල සාර්ථක වී ඇති  බවයි බොහෝ අංශ සදහන් කරන්නේ. පොලොන්නරුව දිස්ත්‍රික්කයේ සෑම සිපෙට්කෝ ඉන්ධන පිරවුම්හලකටම ඉන්ධන ලැබී තිබූ බව අප වාර්තාකරු පවසනවා. කිව්.ආර් කේත ක්‍රමයට අනුව ඉන්ධන ලබාදීම ක්‍රමවත් බැවින් පෝලිම්වල සිටි සෑම අයෙකුටම ඉන්ධන ලබාගැනීමට හැකි වූ බවයි අප වාර්තාකරු තවදුරටත් සදහන් කළේ. මෙම ක්‍රමය අඛණ්ඩව ක්‍රියාත්මක කරන ලෙසයි මෙසේ ඉන්ධන ලබාගත් අයද පැවසුවේ. කිව් ආර් කේතයට අනුව කිලිනොච්චිය මුරුක්කණ්ඩි සිපෙට්කෝ පිරවුම්හලෙන් ඉන්ධන ලබාදීම ද සාර්ථකව සිදු වනවා. මෙම ක්‍රමය යටතේ ඉන්ධන ලබාගැනීම ඉතා පහසු බවයි එහි ජනතාව ද පැවසුවේ.   ", "URL": "https://www.itnnews.lk/2023/10/05/425628/", "Category": "දේශීය පුවත්", "Parent URL": null}