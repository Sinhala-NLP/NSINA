{"Source": "ITN news", "Timestamp": "අගෝස්තු 23, 2023 16:18", "Headline": "ක්‍රම සහ විධි පිළිබඳ කාරක සභා නියෝගයෙන් පසු ව්‍යාජ ස්ටිකර් ඇලවූ මත්පැන් බෝතල් 6,000 ක් සුරාබදු දෙපාර්තමේන්තුව භාරයට", "News Content": "ක්‍රම සහ විධි පිළිබඳ කාරක සභා නියෝගයෙන් පසු ව්‍යාජ ස්ටිකර් ඇලවූ මත්පැන් බෝතල් 6,000 ට ආසන්න ප්‍රමාණයක්\nරට පුරා සිදුකරන ලද වැටලීම්වලින් සුරාබදු දෙපාර්තමේන්තුව භාරයට ගෙන තිබෙනවා. පාර්ලිමේන්තු මන්ත්‍රී පාඨලී චම්පික රණවක මහතාගේ සභාපතිත්වයෙන් ඊයේ  පැවති ක්‍රම සහ විධි පිළිබඳ කාරක සභාවේදී මේ පිළිබඳ හෙළි වුණා. එසේ සිය භාරයට ගත් මත්පැන් නිෂ්පාදනය කළ ආයතන ලැයිස්තුව, එම මත්පැන් අලෙවි කළ වෙළෙඳසැල් පිළිබඳව හා වැරදිකරුවන්ට එරෙහිව සුරාබදු දෙපාර්තමේන්තුව විසින් ගනු ලබන නීත්‍යානුකූල ක්‍රියාමාර්ග ඇතුළත් වාර්තාවක් 2023.08.31 දිනට පෙර කාරක සභාව වෙත ලබාදෙන ලෙසයි කාරක සභාවේ සභාපතිවරයා විසින් සුරාබදු දෙපාර්ත‍මේන්තුවට උපදෙස් ලබාදී ඇත්තේ. ව්‍යාජ ස්ටිකර් සහිත මත්පැන් නිෂ්පාදනය කරනු ලබන ආයතනවල බලපත්‍ර සුරාබදු ආඥා පනතේ ප්‍රතිපාදන අනුව අවලංගු කිරීමෙන් මෙවැනි වංචනික ක්‍රියා නැවැත්විය හැකි බව කාරක සභාවේ සභාපතිවරයා පෙන්වා දුන්නා. ", "URL": "https://www.itnnews.lk/2023/10/05/510360/", "Category": "දේශීය පුවත්", "Parent URL": null}