{"Source": "ITN news", "Timestamp": "ජූනි 14, 2021 11:47", "Headline": "කේරල ගංජා තොගයක් සමඟ සැකකරුවන් තුන්දෙනෙකු නාවික හමුදා භාරයට", "News Content": "උතුරු මුහුදේ සිදු කළ විශේෂ මෙහෙයුමකින් රුපියල් කෝටි 7 කට ආසන්න වටිනාකමකින් යුත් කේරල ගංජා තොගයක් සමඟ සැකකරුවන් තුන් දෙනෙකු නාවික හමුදා භාරයට ගෙන තිබෙනවා. පේදුරුතුඩුවට උතුරින් මුහුදු ප්‍රදේශයේ මෙම විශේෂ මෙහෙයුම සිදු කර තිබෙනවා. කේරල ගංජා කිලෝග්‍රෑම් 237 යි ග්‍රෑම් 500 ක පමණ ප්‍රමාණයක් සමඟ ඩිංගි යාත්‍රාවක් හා සැකකරුවන් තිදෙනෙකු නාවික හමුදා භාරයට ගැනුණා. ඩිංගි යාත්‍රාවේ  ප්‍රවාහනය කළ ගංජා ගෝනි දෙකක් පළමුව සොයාගෙන ඇති අතර සැකකරුවන්ගෙන් ලද තොරතුරු මත සිදු කළ වැඩිදුර පරීක්ෂාවේදී මුහුදට දමා තිබූ තවත් කේරල ගංජා ගෝනි 06 ක් සොයා ගැනුණා. ජාත්‍යන්තර මුහුදු සීමාවේදී මෙම කේරල ගංජා තොගය ජාවාරම්කරුවන් විසින් ඩිංගි යාත්‍රාවට  ලබාගෙන ගොඩබිමට ගෙන ඒමට උත්සාහ දරා තිබෙනවා. සැකකරුවන් වයස අවුරුදු 28 ත් 29 ත් අතර පේදුරුතුඩුව සහ අච්චුවේලි ප්‍රදේශවල පදිංචිකරුවන්.                                                   ", "URL": "https://www.itnnews.lk/2023/10/05/342588/", "Category": "Breaking News,දේශීය පුවත්", "Parent URL": null}