{"Source": "ITN news", "Timestamp": "ජූනි 24, 2022 12:17", "Headline": "කුමාර වෙල්ගම අල්ලස් නඩුවෙන් නිදහස්", "News Content": "කුමාර වෙල්ගම මහතා ප්‍රවාහන අමාත්‍යවරයා ලෙස කටයුතු කළ අවධියේදී ලංකා ගමනාගමන මණ්ඩලය තුළ නොමැති තනතුරක් නිර්මාණය කර රජයට පාඩු සිදුකළ බවට ගොනු කර ඇති නඩුවෙන් ඒ මහතා නිදහස් කරන ලෙස කොළඹ මහේස්ත්‍රාත් අධිකරණය නියම කළා. අල්ලස් කොමිසම ගොනුකළ මෙම නඩුව විභාග කෙරුණේ කොළඹ ප්‍රධාන මහේස්ත්‍රාත් නන්දන අමරසිංහ මහතා හමුවේයි. කුමාර වෙල්ගම මහතා මීට පෙර පැවති නඩු විභාගයේදී මූලික විරෝධතාවක් මතුකරමින් මෙම නඩුව පැවරීමේදී අල්ලස් කොමිසමේ කොමසාරිස්වරුන් තුන් දෙනාගෙන් ලිඛිත අනුමැතිය ඉදිරිපත් කර නැති බැවින් නඩුව පවරාගෙන යාමට නොහැකි බවට විරෝධතා මතු කෙරුණා. ඒ අනුව අදාළ විරෝධතාව මත අල්ලස් කොමිසම යළි නඩුපැවරීමේ අයිතිය රඳවා ගනමින් එය ඉල්ලා අස්කර ගන්නා බව දැනුම් දුන්නා.  අදාළ නඩුව ඉල්ලා අස්කර ගැනීමට අල්ලස් කොමිසමට අවසර දුන් අධිකරණය අනතුරුව කුමාර වෙල්ගම මහතා නිදහස් කළා. ", "URL": "https://www.itnnews.lk/2023/10/05/418904/", "Category": "Breaking News,දේශීය පුවත්", "Parent URL": null}