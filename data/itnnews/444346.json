{"Source": "ITN news", "Timestamp": "නොවැම්බර් 5, 2022 18:33", "Headline": "එංගලන්තය 20යි 20 අවසන් පූර්ව වටයට", "News Content": "විස්සයි විස්ස ලෝක කුසලාන ක්‍රිකට් තරගාවලියේ අවසන් පූර්ව වටයට සුදුසුකම් ලබා ගැනීමට එංගලන්තය සමත් වුණා. ඒ ශ්‍රී ලංකාවට එරෙහිව පැවති තරගය කඩුලු 4 කින් ජය ගැනීමත් සමගයි. තරගයේ කාසියේ වාසිය දිනා ප්‍රථමයෙන් පන්දුවට පහර දීමට පිටියට පිවිසි ශ්‍රී ලංකා ආරම්භක පිතිකරුවන් සාර්ථක ආරම්භයක් ලබා ගනිමින් පළමු කඩුල්ල වෙනුවෙන් පන්දුවාර 4 ක් තුළ ලකුණු 39ක් රැස් කළා. කුසල් මෙන්ඩිස් ලකුණු 18 ක් ලබා පිටියෙන් ඉවත් වු අතර ඉන් පසු පැතුම් නිශ්ශංඛ හා එක් වූ ධනංජය ද සිල්වා මුළු ලකුණු 72 ක් දක්වා ශ්‍රී ලංකා ලකුණු පුවරුව ඉහළ නැංවීමට සමත් වුනා. දෙවන කඩුල්ල දැවී යාමත් සමග ශ්‍රී ලංකා ලකුණු ලබා ගැනීමේ වේගය අඩාල වූ අතර ශ්‍රී ලංකා කණ්ඩායම නියමිත පන්දුවාර විස්ස අවසානයේ කඩුලු 8 ක් දැවී රැස්කළේ ලකුණු 141ක් පමණයි. විශිෂ්ඨ ඉනිමක් ක්‍රීඩා කළ පැතුම් නිශ්ශංඛ හයේ පහර පහක් සහ හතරේ පහර දෙකක් සමගින් ලකුණු 67 ක් ලබාගනිමින් ශ්‍රී ලංකා ඉනිමේ වැඩිම ලකුණුලාභියා වූවා. පන්දු යැවීමේදී මාක්වුල් ලකුණු 26 කට කඩුලු 3 ක් බිද හෙලුවා.පිළිතුරු ඉනිම ක්‍රීඩා කිරීමට පැමිණි එංගලන්ත පිතිකරුවන් ප්‍රවේගකාරී පිතිහරඹයක නිරත වෙමින් පළමු කඩුල්ල වෙනුවෙන් ලකුණු 75 ක් එක් කිරීමට සමත් වුණා. ඉන් පසු ක්‍රියාත්මක වූ ශ්‍රී ලංකා පන්දුයවන්නන් එංගලන්ත පිතිකරුවන්ට තර්ජනයක් වෙමින් කඩුලු දවා ගත්තා. කෙසේ වෙතත් එංගලන්තය පන්දුවාර 19 යි පන්දු 4ක් අවසානයේදී කඩුලු හයක් දැවී තිබියදී ජයග්‍රාහී ඉලක්කය පසුකරමින් අවසන් පූර්ව වටයට සුදුසුකම් ලබා ගත්තා. පන්දු යැවීමේදී වනිදු හසරංග ලකුණු 23 කට කඩුලු 2 ක් හා ලහිරු කුමාර ලකුණු 24 කට කඩුලු 2 ක් බිද හෙලුවා. එංගලන්තය ලැබූ මෙම ජයත් සමග පසුගිය වර විස්සයි විස්ස ශූරයන් වූ සත්කාරක  ඕස්ට්‍රේලියාවට අවසන් පූර්ව වටයට යාමට තිබූ අවස්ථාව අහිමි වුණා. පළමු කාණ්ඩයෙන් එංගලන්තය හා නවසීලන්තය අවසන් පූර්ව වටයට එක්වනවා.  තරගාවලියේ දෙවන කාණ්ඩයේ තරග තුනක් හෙට පැවැත්වෙනවා.   ", "URL": "https://www.itnnews.lk/2023/10/05/444346/", "Category": "ක්‍රිකට්,ක්‍රීඩා", "Parent URL": null}