{"Source": "ITN news", "Timestamp": "මාර්තු 30, 2022 20:48", "Headline": "විදුලි බලාගාර ආශ්‍රිත ජල මට්ටම පහළ බසී", "News Content": "ජල විදුලි බලාගාර ආශ්‍රිත ජල මට්ටම අද වන විට සමස්තයක් වශයෙන් 27% ක් දක්වා පහළ බැස තිබෙනවා. මේ හේතුවෙන් ජාතික විදුලිබල පද්ධතිය සදහා ජල විදුලිබල නිෂ්පාදනයේ දායකත්වය පවතින්නේ 13% ත් 14% ත් අතර අගයකයි. මේ හේතුවෙන් තාප විදුලි බලාගාරවලින් සපයාගත යුතු විදුලි ධාරිතාව ඉහළ ගොස් ඇති පසුබිමක බලාගාර රැසකට ඩීසල්, දැවිතෙල් සහ නැප්තා සපයා ගැනීමේ අර්බුදය උග්‍රවීමෙන් අද වන විට ජාතික පද්ධතියට මෙගාවොට් 800 ආසන්න විදුලි ධාරිතාවක් අහිමි වී තිබෙනවා. ලංකා විදුලිබල මණ්ඩලය පවසන්නේ මෙගාවොට් 150 ක ධාරිතාවකින් යුත් කැලණිතිස්ස සංයුක්ත චක්‍රීය විදුලි බලාගාරය සදහා හෙට උදෑසන වන තෙක් ඩීසල් පවතින බවයි. මෙගාවොට් 60 ක ධාරිතාවකින් යුත් බාජ් විදුලි බලාගාරය සදහා ද අනිද්දා උදෑසන දක්වා දැවිතෙල් සංචිත පවතිනවා. මෙගාවොට් 24 ක ඒස් ඇඹිලිපිටිය විදුලි බලාගාරයේද දින තුනකට ප්‍රමාණවත් දැවිතෙල් සංචිත පවතින බවයි විදුලිබල මණ්ඩලය පවසන්නේ. කැලණිතිස්ස ජීටී සෙවන් බලාගාරය මෙගාවොට් 115 කින් සමන්විත වන අතර එය ද ක්‍රියාත්මක වීම සදහා හෙට උදෑසන දක්වා ඩීසල් පවතිනවා. එමෙන්ම සපුගස්කන්ද ඒබී බලාගාරය, උතුරු ජනනී, සොජිට්ස් සහ යුගදනවි ක්‍රියාත්මක කිරීමට දැවිතෙල් සහ ඩීසල් නොමැති බවයි ලංකා විදුලිබල මණ්ඩලය සදහන් කළේ.      ", "URL": "https://www.itnnews.lk/2023/10/05/404788/", "Category": "දේශීය පුවත්", "Parent URL": null}