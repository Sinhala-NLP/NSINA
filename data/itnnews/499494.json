{"Source": "ITN news", "Timestamp": "ජූලි 13, 2023 11:34", "Headline": "නැගී එන කණ්ඩායම් ආසියානු කුසලාන එක්දින ක්‍රිකට් තරගාවලිය අද ඇරඹෙයි", "News Content": "නැගී එන කණ්ඩායම් ආසියානු කුසලාන එක්දින ක්‍රිකට් තරගාවලිය අද ආරම්භ වනවා. ආසියානු ක්‍රිකට් කවුන්සිලය මගින් සංවිධාන කරන නැගී එන කණ්ඩායම් ආසියානු එක්දින ක්‍රිකට් තරගාවලිය අද සිට 23 වනදා දක්වා ශ්‍රී ලංකාවේදී පැවැත්වෙනවා. මේ පිළිබඳ මාධ්‍ය දැනුවත් කිරීමේ සාකච්ඡාවක් කොළඹදී ඊයේ පැවැත්වුණා. තරගාවලිය සඳහා කණ්ඩායම් 8 ක් සහභාගී වනවා. කාණ්ඩ දෙකක් යටතේ කණ්ඩායම් තරගාවලියට සහභාගී වන අතර සත්කාරක ශ්‍රී ලංකාවට අමතරව ඒ කණ්ඩායමින් බංග්ලාදේශය, ඇෆ්ගනිස්තානය හා ඕමානය තරග වැදීමටයි නියමිතව ඇත්තේ. බී කණ්ඩායම යටතේ ඉන්දියාව, පාකිස්තානය, නේපාලය හා එක්සත් අරාබි එමීර් රාජ්‍යය තරග වදිනවා. කොළඹ එස් එස් සී, සී සී සී, පී සරා හා ආර් ප්‍රේමදාස ක්‍රීඩාංගණවලදී තරග පැවැත්වෙනවා. තරගාවලියේ කුසලානය එළිදැක්වීමද ඊයේ සිදු කෙරුණා. ශ්‍රී ලංකා ක්‍රිකට් ආයතනයේ උප සභාපති හා තරගාවලි අධ්‍යක්ෂ රවීන් වික්‍රමරත්න මහතා සහ රටවල් අටෙහි කණ්ඩායම් නායකයින් මෙම අවස්ථාවට එක්ව සිටියා. ශ්‍රී ලංකා කණ්ඩායමේ නායකත්වය දරන්නේ දුනිත් වෙල්ලාලගේ යි. තරගාවලියේ අවසන් මහා තරගය දිවා රාත්‍රි තරගයක් ලෙස ජුලි 23 වනදා ආර් ප්‍රේමදාස ක්‍රීඩාංගණයේදී පැවැත්වෙනු ඇති. ශ්‍රී ලංකාව හා බංග්ලාදේශය අතර පළමු තරගය මේ වන විට එස් එස් සී ක්‍රීඩාංගණයේදී පැවැත්වෙනවා.   ", "URL": "https://www.itnnews.lk/2023/10/05/499494/", "Category": "Breaking News,ක්‍රිකට්,ක්‍රීඩා,දේශීය පුවත්", "Parent URL": null}