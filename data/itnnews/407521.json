{"Source": "ITN news", "Timestamp": "අප්‍රේල් 20, 2022 13:16", "Headline": "මාර්ග අවහිර කර තිබීමෙන් ජනතාවට දැඩි පීඩා", "News Content": "දිවයිනේ ප්‍රදේශ කීපයකදී තවදුරටත් උද්ඝෝෂණ හා විරෝධතා පැවැත්වුණා. මේ අතර ගාලු මුවදොර පැවැත්වෙන උද්ඝෝෂණ සැණකෙළිය 12 වන දිනටත් ක්‍රියාත්මකයි. ගාලුමුවදොර ජනාධිපති ලේකම් කාර්යාලය ඉදිරිපිට පැවැත්වෙන උද්ඝෝෂණ සැණකෙළියේ විවිධ පිරිස් එක්ව සිටිනවා. සාමකාමී ජනතා උද්ඝෝෂණ වලදී කළහකාරී ලෙස හැසිරීමෙන් වැළකී සිටින ලෙසයි පොලීසිය ජනතාවගෙන් ඉල්ලා සිටින්නේ. ඊයේ පස්වරුවේ සිට පානදුර නගරය මුළුමනින්ම අවහිර කරමින් පැවැත්වෙන විරෝධතාව හේතුවෙන් බොහෝ පිරිසක් දුෂ්කරතාවලට මුහුණදී සිටිනවා. නගර මධ්‍යයේ කූඩාරමක් සවිකොට ප්‍රධාන මාර්ගය අවහිර වන පරිදි උද්ඝෝෂණය පැවැත්වීමටයි ඊට එක්ව සිටින පිරිස කටයුතු කර ඇත්තේ. ගාල්ල මාතර ප්‍රධාන මාර්ගය මහානාම පාලම මතින් අවහිර කරමින් පැය 15 ක පමණ කාලයක් පැවති විරෝධතාව විසුරුවා හැරීමට පොලීසිය කදුලුගෑස් ප්‍රහාරයක් එල්ල කළා. විරෝධතාකරුවන් රදවාගෙන සිටි ලංගම බස් රථ දෙකක්ද මුදා ගැනීමට පොලීසිය පියවර ගත් අතර විරෝධතාකරුවන් මෙම බස් රථ දෙකට හා ත්‍රි රෝද රථයකට හානි සිදුකර තිබෙනවා. සිද්ධිය සම්බන්ධයෙන් සැකපිට පුද්ගලයින් 8 දෙනෙකු අත්අඩංගුවට ගත් බවයි පොලීසිය පවසන්නේ. ඉන්ධන ලබාදෙන ලෙස ඉල්ලමින් යාපනය නුවර ඒ 9 මාර්ගය වව්නියාව මුන්ඩිමුරුප්පුව ප්‍රදේශයෙන් අවහිර කරමින් පැවති විරෝධතාව පොලීසිය මැදිහත්වීමෙන් අවසන් කෙරුණා. ඒ ප්‍ර දේශවාසීන්ට ඉන්ධන ලබාදීමට පියවර ගන්නා බවට පොලීසිය කළ දැනුම්දීමත් සමගයි. කොළඹ හලාවත ප්‍රධාන මාර්ගයේ මාරවිල ප්‍ර දේශයේ දී මාර්ගය අවහිර කරමින් පැවති විරෝධතාව හේතුවෙන් ගමනාගමන කටයුතු මුලුමනින්ම ඇණහිට තිබෙනවා. රාත්‍රී 7 ට ආරම්භ වූ විරෝධතාව අලුයම 4 දක්වා පැවති බවයි අප වාර්තාකරු සදහන් කළේ.   ", "URL": "https://www.itnnews.lk/2023/10/05/407521/", "Category": "දේශීය පුවත්", "Parent URL": null}