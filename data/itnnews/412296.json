{"Source": "ITN news", "Timestamp": "මැයි 20, 2022 13:14", "Headline": "අමරකීර්ති අතුකෝරළ ඝාතන සිද්ධියේ ප්‍රධාන සැකකරුවෙකු අත්අඩංගුවට", "News Content": "පසුගිය 09 වන වදා නිට්ටඹුවේ දී පාර්ලිමේන්තු මන්ත්‍රී අමරකීර්ති අතුකෝරල මහතාට පහර දී ඝාතනය කිරිමේ සිද්ධියේ ප්‍රධාන සැකකරුවකු පොලිසිය අත්අඩංගුවට ගත්තා. පාර්ලිමේන්තු මන්ත්‍රී අමරකීර්ති අතුකෝරල මහතාට පහර දී ඝාතනය කිරීමේ සිද්ධියේ ප්‍රධාන සැකකරු අත්අඩංගුවට ගැනීමට පොලිසියට හැකි වුණා. පසුගිය දා ඇති වූ ප්‍රචණ්ඩ ක්‍රියාවන්ට සම්බන්ධ සැලකිය යුතු සැකකරුවන් පිරිසක් මේ වන විටත් පොලිසිය අත්අඩංගුවට ගෙන අවසන්. හිටපු අග්‍රාමාත්‍ය සම්බන්ධීකාරක හා ජාතික ලොතරැයි මණ්ඩලයේ අධ්‍යක්ෂ කැලුම් ප්‍රියංකර මහතාගේ තිස්සමහාරාම නිවසට ප්‍රහාර එල්ල කළ බවට සැක කෙරෙන පුද්ගලයින් 13 දෙනෙකු මේ වන විට අත්අඩංගුවට ගෙන තිබෙනවා. ඔවුන් ලබන 30 වනදා දක්වා රක්ෂිත බන්ධනාගාරගත කළ බවයි පොලිසිය පවසන්නේ. පසුගිය 9 වනදා ඔහුගේ නිවසටද ප්‍රහාරකයින් දැඩි හානි සිදු කර තිබුණා. පසුගිය 09වන දා කොල්ලුපිටිය හා ගාලුමුවදොර පිටියේ විරෝධතාවන්ට පහර දීමේ සිද්ධිය සම්බන්ධයෙන් ප්‍රකාශයක් ලබා දීම සදහා හිටපු අමාත්‍ය පවිත්‍රා වන්නිආරච්චි මහත්මිය සහ ඇගේ සැමියා වන කංචන ජයරත්න මහතා ඊයේ අපරාධ පරීක්ෂණ දෙපාර්තමේන්තුවට පැමිණියා. සිද්ධිය සම්බන්ධයෙන් මෙම දෙදෙනාගෙන් පැය 5කට අධික කාලයක් ප්‍රකාශ සටහන් කරගෙන තිබෙනවා. පසුගිය 09වන දා බස් රථවලට හානි සිදුකල පුද්ගලයන්ට එරෙහිව නඩු පවරා ඔවුන්ගෙන් වන්දි ලබා ගැනීමට ක්‍රියා කරන බව ලංකා පෞද්ගලික බස් රථ හිමියන්ගේ සංගමය පවසනවා.     ", "URL": "https://www.itnnews.lk/2023/10/05/412296/", "Category": "දේශීය පුවත්", "Parent URL": null}