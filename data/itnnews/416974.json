{"Source": "ITN news", "Timestamp": "ජූනි 14, 2022 16:25", "Headline": "අම්බලන්තොට මුහුදේ දිය නෑමට ගිය තුන්දෙනෙකු දියේ ගිලී අතුරුදන්", "News Content": "අම්බලන්තොට මුහුදේ දිය නෑමට ගිය තුන්දෙනෙකු දියේ ගිලී අතුරුදන්ව තිබෙනවා. මව , පුතා සහ තවත් ළමයෙකුයි මෙලෙස අතුරුදන්ව සිටින්නේ. අද පෙරවරු 11 ට පමණ අම්බලන්තොට කොච්චම මුහුදු වෙරලේ දිය නෑමට නුසුදුසු ස්ථානයක රළ පාගමින් සිටි කාන්තාවක සහ පිරිමි ළමයින් තුනදෙනෙකු සැඩ රළ පහරකට හසුව මුහුදට ගසාගෙන ගොස් තිබෙනවා. ඉන් වයස අවුරුදු 18 ක පිරිමි ළමයෙකුට රළ පහරෙන් මිදී නිරුපද්‍රිතව ගොඩට පැමිණීමට හැකිව ඇති බවයි පොලීසිය පවසන්නේ. අනෙක් තුන්දෙනා තවමත් අතුරුදන්ව සිටිනවා. අම්බලන්තොට ප්‍රදේශයේ පදිංචි වයස අවුරුදු 55 හැවිරිදි කාන්තාවක සහ ඇයගේ 16 හැවිරිදි පුත්‍රයා මෙන්ම දෙණියාය ප්‍රදේශයේ පදිංචි 22 හැවිරිදි ඥාති පුත්‍රයෙකු මෙලෙස අතුරුදන්ව සිටින බව පොලීසිය සදහන් කරනවා. අම්බලන්තොට පොලීසිය, තංගල්ල සහ කිරින්ද නාවික හමුදා කදවුරුවල ජීවිත ආරක්ෂක නිලධාරීන් හා ප්‍රදේශවාසීන් එක්ව අතුරුදන්වූවන් සොයා මෙහෙයුම් දියත්කර ඇති බවයි පොලීසිය තවදුරටත් සඳහන් කරන්නේ.     ", "URL": "https://www.itnnews.lk/2023/10/05/416974/", "Category": "දේශීය පුවත්", "Parent URL": null}