{"Source": "ITN news", "Timestamp": "டிசம்பர் 11, 2021 13:12", "Headline": "தெற்கு கடற்பரப்பில் 250 கிலோ போதைப்பொருளுடன் அறுவர் கைது..", "News Content": "பெருந்தொகையான போதைப்பொருட்களை ஏற்றிச்சென்ற வெளிநாட்டு படகொன்றை இலங்கை கடற்படையினர் கைப்பற்றியுள்ளனர். படகில் பயணித்த 6 சந்தேகநபர்களும் கைது செய்யப்பட்டுள்ளனர். கடற்படைக்கு கிடைக்கப்பெற்ற இரகசிய தகவலுக்கமைய இலங்கையில் இருந்து 900 கடல்மைல் தொலைவில் விசேட நடவடிக்கை மேற்கொள்ளப்பட்டது. அதற்கமைய சுமார் 250 கிலோ கிராம் போதைப்பொருளை ஏற்றிச்சென்ற வெளிநாட்டு மீன்பிடி கப்பலை சந்தேகநபர்களுடன் கடற்படை கைப்பற்றியது. கப்பல் தற்போது கரைக்கு கொண்டுவரப்படுவதாக கடற்படை தெரிவித்துள்ளது. இதேவேளை இவ்வருடத்தில் மாத்திரம் மேற்கொள்ளப்பட்ட சுற்றிவளைப்புக்களில் 13 பில்லியன் ரூபாவிற்கும் அதிக பெறுமதியுடைய போதைப்பொருள் தொகையை சட்டத்தின் முன்நிறுத்த முடிந்ததாக கடற்படை தெரிவித்துள்ளது. சந்தேகத்திற்கிடமான மீன்பிடி படகு மற்றும் சந்தேகநபர்களை அடுத்தகட்ட விசாரணைகள் மற்றும் சட்ட நடவடிக்கைகளுக்கென பொலிஸ் போதைப்பொருள் பணியகத்திடம் ஒப்படைக்கப்படவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/382170/", "Category": "Breaking News,தேசிய செய்திகள்,முதன்மை செய்தி", "Parent URL": null}