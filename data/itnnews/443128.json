{"Source": "ITN news", "Timestamp": "ඔක්තෝබර් 29, 2022 18:23", "Headline": "නවසීලන්තය ලකුණු 65කින් ජය ගනී", "News Content": "ලෝක කුසලාන විස්සයි විස්ස ක්‍රිකට් තරගාවලියේ සුපිරි 12 දෙනාගේ වටයේ නවසීලන්තය හා ශ්‍රී ලංකාව අතර පැවති තරගය ලකුණු 65කින් ජය ගැනීමට නවසීලන්ත කණ්ඩායම සමත් වුණා. විස්සයි විස්ස ලෝක කුසලාන තරගාවලියේ 27 වන තරගය ලෙසයි මෙය පැවැත්වුණේ. තරගය පැවැත්වුණේ ඕස්ට්‍රේලියාවේ සිඩ්නි ක්‍රීඩාංගනයේදීයි. කාසියේ වාසිය දිනූ නවසීලන්ත නායකයා පළමුව පන්දුවට පහර දීමට තීරණය කළා. ඒ අනුව පිටියට පිවිසි නවසීලන්ත ආරම්භක පිතිකරු යුගලය ලකුණු 07 ක් තුලදී ක්‍රීඩාගාරයට ආපසු හරවා යැවීමට මහීෂ් තීක්ෂණ හා ධනංජය ද සිල්වා සමත් වුණා. ඉන් අනතුරුව කේන් විලියන්සන්ගේ කඩුල්ල කසුන් රාජිත ලබා ගත් අතර එවිට ලකුණු පුවරුව දැක්වුණේ ලකුණු 15ක් ලෙසයි. එහෙත් නවසීලන්ත ඉනිම ගොඩගැනීමට ග්ලෙන් පිලීප්ස් සමත් වුණා. ඔහු අවස්ථා දෙකකදී පහසු උඩ පන්දු දෙකක් ලබා දුන්න ද එය ශ්‍රී ලංකා පන්දු රකින්නන් අතින් ගිලිහී ගියා. ඉන් ලද අවසරයෙන් ශ්‍රී ලංකා පන්දු යවන්නන්ට වේගවත් ප්‍රහාර එල්ලකරමින් පන්දු 64 කදී ලකුණු 104 ක් වාර්තා කළා. ඒ ඔහුගේ මංගල විස්සයි විස්ස ශතකය ද වනවා. කෙසේ වුවද නවසීලන්ත කණ්ඩායම පන්දුවාර 20ක් අවසානයේ කඩුළු 7ක් දැවී ලකුණු 167ක් රැස් කළා. පන්දු යැවීමේදී කසුන් රාජිත කඩුළු 2ක් බිද හෙළුවා. ලකුනු 168ක ඉලක්කය හඹා යාමට පිටියට පිවිසි ශ්‍රී ලංකා ආරම්භක පිතිකරු යුගලය ලකුණු 4ක් තුලදී දවා ගැනීමට නවසීලන්ත පන්දු යවන්නන් සමත් වුණා. මීට පෙර පැවති සෑම තරගයකදීම මුල්පෙළ පිතිකරුවන් කඩුල්ලේ රැදී සිටිමින් සාර්ථක ආරම්භයක් ලබා ගත්තද අද තරගයේදී පළමු කඩුළු 4 බිද වැටුණේ ලකුනු 8ක් වැනි අඩු ලකුණු සංඛ්‍යාවකදීයි. භානුක රාජපක්ෂ ශ්‍රී ලංකාව වෙත එල්ල වූ පීඩනයෙන් මිදීමට  උත්සාහ කළද ලකුණු 24ක් වන විට ශ්‍රී ලංකා පිලේ මුල්පෙළ පිතිකරුවන් පස්දෙනෙකු ක්‍රීඩාගාරයට යැවීමට නවසීලන්ත පන්දු යවන්නන් වන ටෙන්ට් බෝල්ට් හා ටිම් සවුති සමත්වුණා. භානුක රාජපක්ෂ ලකුණු 34 ක් රැස් කළා. නායක දසුන් ශානක ශ්‍රීලංකා ලකුණු පුවරුව ඉහළට ඔසවා තැබීම සදහා උත්සාහ දැරුවද අනෙක් අන්තය ආරක්ෂා කර ගැනීමට ශ්‍රී ලංකා ක්‍රීඩකයින්ට නොහැකි වුණා. දසුන් ශානක ලකුණු 35යි. ශ්‍රී ලංකා කණ්ඩායම පන්දුවාර 19යි පන්දු 2කදී සියලු දෙනා දැවී ලබාගත්තේ ලකුණු 102ක් පමණයි. තරගයේ වීරයා සම්මානය දිනා ගැනීමට ලකුණු 104ක් රැස් කළ  ග්ලෙන් පිලීප්ස් සමත් වුණා.  නවසීලන්තය මුහුණ දුන් තරග තුනම ජය ගැනීමට හැකි වුණා. ඒ අනුව ඒ කාන්ඩයේ තවදුරටත් පෙරමුණ ගැනීමට නවසීලන්තය සමත්ව සිටිනවා. ශ්‍රී ලංකා කණ්ඩායම තවත් තරග දෙකකට මුහුණ දෙනවා. ඒ ලබන පළමුවනදා ඇෆ්ගනිස්ථානය සමග හා නොවැම්බර් 5 වනදා එංගලන්තය සමගයි. ශ්‍රී ලංකාව අවසන් පූර්ව වටය සදහා ගමන් කිරිමේ බලාපොරොත්තු තබා ගැනීමට නම් එම තරග දෙකම අනිවාර්යයෙන්ම ජයග්‍රහණය කළ යුතු වනවා. අවසන් පූර්ව තරගය සදහා එක් කාණ්ඩයකින් අවස්ථාව හිමිවන්නේ කණ්ඩායම් දෙකකට පමණයි. ", "URL": "https://www.itnnews.lk/2023/10/05/443128/", "Category": "ක්‍රිකට්,ක්‍රීඩා", "Parent URL": null}