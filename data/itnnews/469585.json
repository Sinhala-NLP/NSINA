{"Source": "ITN news", "Timestamp": "මාර්තු 20, 2023 11:19", "Headline": "පූනාගල නායයාමෙන් නිවාස 3 ක් සම්පූර්ණයෙන් විනාශයි – 20කට අර්ධ හානි", "News Content": "බණ්ඩාරවෙල පූනාගල වත්තේ සිදුවූ නායයාමෙන් නිවාස 3 ක් සම්පූර්ණයෙන්ම විනාශයට පත්වූ අතර තවත් නිවාස 20කට අර්ධ වශයෙන් හානි සිදුවුණා.  පුද්ගලයින් 220 දෙනෙකුට වැඩි පිරිසක් අවතැන්වූ අතර ඔවුන් ප්‍රදේශයේ පාසලක තාවකාලිකව රැදවීමට පියවර ගනු ලැබුවා. බණ්ඩාරවෙල පූනාගල ප්‍රදේශයට ඇදහැලුණු අධික වර්ෂාවත් සමග ඊයේ රාත්‍රී 8ට පමණ විශාල ජල පහරක් සමග නායයාම සිදුව තිබෙනවා. මස්කෙළිය වැවිලි සමාගමට අයත් පූනාගල වත්තේ කබරගල කොටසේ වතු නිවාස පේළියකට පස්කන්ද කඩා වැටීමෙන් නිවාස තුනක් 3ක් සම්පූර්ණයෙන්ම විනාශයට පත්ව ඇති අතර නිවාස 20ට අර්ධ හානි සිදුව තිබෙනවා. පවුල් 70කට අයත් පුද්ගලයින් 240 දෙනෙකු පූනාගල දෙමළ විද්‍යාලයේ තාවකාලිකව රදවා සිටිනවා. ඔවුන්ට අවශ්‍ය ආහාරපාන ඇතුළු සියලු පහසුකම් ත්‍රිවිධ හමුදාවේ සහ පොලීසියේ මැදිහත්වීමෙන් ලබාදෙන බවයි ආපදා කළමනාකරණ මධ්‍යස්ථානය සදහන් කරන්නේ. නායයාමෙන් තුවාල ලැබූ 5 දෙනෙකු රෝහල්ගතව ප්‍රතිකාර ලබනවා. කොස්ලන්ද ලියන්ගහවෙල හා බණ්ඩාරවෙල මූලස්ථාන පොලීසිය මෙන්ම දියතලාව යුද හමුදා කදවුරේ නිලධාරීන් ආපදාවට පත් පිරිස් සදහා සහන වැඩපිළිවෙල ක්‍රියාත්මක කිරීමට සහාය ලබාදෙනවා. පූනාගල නායයාමෙන් විපතට පත්වූවන්ට  සහන ලබාදීමට අදාළ  අංශ වෙත උපදෙස් ලබාදී ඇති බව අමාත්‍ය ජීවන් තොණ්ඩමන් මහතා පවසනවා. මේ වනවිටත් සහන ලබාදීම ආරම්භ කර ඇති බවයි අමාත්‍යවරයා පවසන්නේ. අවධානම් ප්‍රදේශවල තවදුරටත් රැදී සිටින පිරිස් වහාම ආරක්ෂිත ස්ථානවලට යොමුකිරීමට අවශ්‍ය පියවර ගන්නා ලෙස ද ජීවන් තොණ්ඩමන් මහතා නිලධාරීන්ට උපදෙස් ලබාදී තිබෙනවා. ", "URL": "https://www.itnnews.lk/2023/10/05/469585/", "Category": "Breaking News,දේශීය පුවත්", "Parent URL": null}