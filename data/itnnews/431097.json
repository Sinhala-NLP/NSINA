{"Source": "ITN news", "Timestamp": "අගෝස්තු 25, 2022 13:26", "Headline": "වැල්ලම්පිටිය සිද්ධාර්ථ විදුහලේ ක්‍රීඩා පිටිය සංවර්ධනය කිරීමේ කටයුතු අතරමග ඇණහිටී", "News Content": "වැල්ලම්පිටිය සේදවත්ත සිද්ධාර්ථ විදුහලේ ක්‍රීඩා පිටිය සංවර්ධනය කිරීමේ කටයුතු අතරමග ඇණහිට ඇතැයි සිද්ධාර්ථ විදුහලේ ගුරු මණ්ඩලය හා ප්‍රදේශවාසීන් පවසනවා. මීට වසර දෙකකට පෙර එහි සංවර්ධන කටයුතු ආරම්භ කෙරුණත් එය නිසියාකාරව සිදු නොවුණු බවයි පැවසෙන්නේ. කොලොන්නාව ආසනයේ ඇති විශාලතම ක්‍රීඩා පිටිය වන මෙම ක්‍රීඩා පිටිය සංවර්ධනය කිරීම තුළින් ප්‍රදේශයේ සියලුම පාසල්වලට මෙන්ම සේදවත්ත සිද්ධාර්ථ විද්‍යාලයට ද ප්‍රතිලාභ රැසක් අත්වන බවයි ප්‍රදේශවාසීන් පෙන්වා දෙන්නේ. ශ්‍රී ලංකා කණ්ඩායම නියෝජනය කරන දක්ෂ පන්දු යවන්නෙකු වූ මහේෂ් තීක්ෂණ ක්‍රිකට් ක්‍රීඩාවට අත්පොත් තැබුවේ මෙම ක්‍රීඩා පිටියේයි. ඔහු පවසන්නේ මෙම ක්‍රීඩා පිටිය තුළින් ප්‍රදේශවාසී දරුවන්ගේ අනාගත ක්‍රීඩා කෞෂල්‍යය ඔප්නංවා ගැනීම සඳහා මහත් පිටිවහලක් වන බවයි. අක්කර පහමාරක පමණ අතහැර දමා තිබූ භූමියක් ක්‍රීඩා පිටියක් බවට පත් කිරීමේ යෝජනාව ද මුලින්ම පෙන්වා දී තිබුණේ ITN ප්‍රවෘත්ති මගිනි. එම ප්‍රවෘත්තිය මල්ඵලදරා මෙම භූමිය සංවර්ධනය කර ක්‍රීඩා පිටියක් ඉදිකළත් එහි සංවර්ධන කටයුතු සිදුවන්නේ ඉතා මන්දගාමීව බවයි ප්‍රදේශවාසීන් පෙන්වා දෙන්නේ.     ", "URL": "https://www.itnnews.lk/2023/10/05/431097/", "Category": "ක්‍රීඩා,දේශීය පුවත්", "Parent URL": null}