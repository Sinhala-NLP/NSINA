{"Source": "ITN news", "Timestamp": "මාර්තු 1, 2022 11:41", "Headline": "බන්ඩි පොහොර ආනයනයට කැබිනට් අනුමැතිය", "News Content": "යල කන්නය සඳහා අවශ්‍ය බන්ඩි පොහොර ආනයනය කිරීමට කැබිනට් අනුමැතිය හිමිවුනා. ඒ අනුව පොහොර මෙට්‍රික් ටොන් 38,500 ක් ආනයනය කිරීමට අපේක්ෂිතයි. මියුරේට් ඔෆ් පොටෑෂ් සුලබව යොදන පොටෑසියම් පොහොරක් වන අතර ගෙවීන් එය වී වගාව සඳහන් බන්ඩි පොහොර ලෙස භාවිත කරනවා. 2022 යල කන්නයේදී ගොවීන් හෙක්ටාර ලක්ෂ 6 ක භූමි ප්‍රමාණයක් වී වගා කිරීමට අපේක්ෂාවෙන් සිටිනවා. ඒ සඳහා බන්ඩි පොහොර මෙට්‍රික් ටොන් 38,500 ක් අවශ්‍ය බවට ගණනය කර තිබෙනවා. ඒ අනුව තරගකාරී ලංසු ක්‍රමවේදය අනුගමනය කරමින් පොහොර ආනයනය කිරීමට කැබිනට් මණ්ඩලය අනුමැතිය ලබා දුන්නා. 2021 / 2022 මහකන්නය තුළ හරිත කෘෂිකාර්මික යෙදවුම් භාවිත කිරීම වෙනුවෙන් ඇගයීම් දිරි දීමනාව ගෙවීමේ ක්‍රමවේදය ක්‍රියාත්මක කිරීමට කැබිනට් අනුමැතිය හිමිව තිබෙනවා. මහකන්නයේ වී අස්වැන්න අඩුවීම හේතුවෙන් බලපෑමට ලක්වූ ගොවීන් සදහා වී කිලෝග්‍රෑම් 1කට රුපියල් 25 බැගින් වූ වන්දි මුදලක් ගෙවීමට සුදුසු ක්‍රමවේදයක් සකසන ලෙස අමාත්‍ය මණ්ඩලය මීට පෙර අනුමැතිය ලබා දුන්නා. ඒ අනුව ගණනය කරන වන්දි මුදල උපරිම වපසරිය අක්කර 5ක ප්‍රමාණයකට ලබා දීමටත් අදාළ ඇගයීම් දිරි දීමනාව ලබාදීමටත් හැකිවන පරිදී ක්‍රමවේදයක් සකස් කෙරෙනවා. ඒ සඳහා අවශ්‍ය අරමුදල් රාජ්‍ය අමාත්‍යාංශය වෙත ලබා දීමට ද අමාත්‍ය මණ්ඩලය අනුමැතිය ලබා දුන්නා.        ", "URL": "https://www.itnnews.lk/2023/10/05/398740/", "Category": "Breaking News,දේශීය පුවත්", "Parent URL": null}