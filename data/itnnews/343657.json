{"Source": "ITN news", "Timestamp": "ජූනි 19, 2021 10:17", "Headline": "හෙක්ටයාරක් සඳහා කාබනික පොහොර නිෂ්පාදනය කරන ගොවියෙකුට රු. 10,000ක්", "News Content": "මහ කන්නයට අවශ්‍ය කාබනික පොහොර නිෂ්පාදනය කිරීමට රජය ආරම්භ කර තිබෙන වැඩපිළිවෙළට ආයතන රැසක් දායකත්වය ලබාදීමට ඉදිරිපත් වී තිබෙනවා. එළඹෙන මහ කන්නයේ වගා කටයුතු සදහා අවශ්‍ය කාබනික පොහොර නිෂ්පාදනය හා සැපයුම පිළිබද සාකච්ඡාවක් කෘෂිකර්ම අමාත්‍යාංශයේ දී පැවැත්වුණා. අමාත්‍ය මහින්දානන්ද අලුත්ගමගේ හා රාජ්‍ය අමාත්‍ය මොහාන්ද සිල්වා යන මහත්වරුන් මෙන්ම අමාත්‍යාංශ රැසක ලේකම්වරුන්,  රාජ්‍ය සංස්ථා මණ්ඩල සභාපතිවරුන් ඇතුළු පිරිසක් මීට එක්ව සිටියා. බොහෝ ආයතන මේ වනවිටත් කාබනික පොහොර නිෂ්පාදනයට එක්ව සිටිනවා. කාබනික පොහොර නිෂ්පාදන කටයුතු සදහා සියලු ආයතන සම්බන්ධකර ගනිමින් ජාතික අවශ්‍යතාව සපුරා ගැනීම රජයේ අරමුණයි. හෙක්ටාරයක් සදහා කාබනික පොහොර නිෂ්පාදනය කරන ගොවියෙකුට රුපියල් දසදහසක මුදලක් ලබාදීමට රජය තීරණය කර තිබෙනවා. එළඹෙන මාස් කන්නය සදහා සැප්තැම්බර් මාසයේ මුල් වකවානුව වන විට නිෂ්පාදනය කළ හැකි කාබනික පොහොර ප්‍රමාණයන් පිළිබදව මෙහිදී දීර්ඝ වශයෙන් කරුණු සාකච්ඡා කෙරුණා. සියලු ආයතන හා පුද්ගලයින් නිෂ්පාදනය කරන ප්‍රමිතියෙන් යුත් කාබනික පොහොර රාජ්‍ය පොහොර සමාගම හරහා ගැටලුවකින් තොරව මිලදී ගැනීමට අවශ්‍ය වැඩපිළිවෙළ සකස් කර අවසන් බවද මෙහිදී හෙළිකෙරුණා.     ", "URL": "https://www.itnnews.lk/2023/10/05/343657/", "Category": "දේශීය පුවත්", "Parent URL": null}