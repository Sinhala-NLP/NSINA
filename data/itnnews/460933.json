{"Source": "ITN news", "Timestamp": "පෙබරවාරි 15, 2023 12:10", "Headline": "ගොවි ගිණුම් අංක හිතාමතාම වැරැද්දූ නිලධාරීන්ට වැඩ වරදී", "News Content": "ගොවි ගිණුම් අංක හිතාමතා වැරද්දූ නිලධාරීන්ට එරෙහිව දැඩි විනය පියවර ගන්නා බව ගොවිජන සංවර්ධන දෙපාර්තමේන්තුව පවසනවා. අමාත්‍ය මහින්ද අමරවීර මහතා පවසන්නේ මෙම ක්‍රියාවලිය පසුපස විපක්ෂයේ පක්ෂ දෙකකට සහාය දක්වන නිලධාරින් පිරිසක් සිටින බවට තොරතුරු ලැබී ඇති බවයි. නැවත අය කිරීමකින් තොරව ගොවීන්ට මූල්‍ය ආධාර ලබා දීමට පියවර ගැනුණේ ආසියා සංවර්ධන බැංකුව මගිනුයි. එම මුදල් ගොවීන්ගේ ගිණුම්වලට බැර කිරීමට කටයුතු කෙරුණා. එහෙත් ගිණුම් අංක වැරදී  මුදල් ආපසු ලැබුණු බවයි ගොවිජන සංවර්ධන දෙපාර්තමේන්තුව පසුගියදා නිවේදනය කළේ. ගොවීන්ට නිසි පරිදි කලට වේලාවට අදාළ ආධාර මුදල් ලබාදීමට මේ නිසා නොහැකි වුණා. මෙම ප්‍රමාදය නිලධාරීන් පිරිසක් හිතමතා සිදු කරන ලද කඩාකප්පල්කාරී ක්‍රියාවක් ලෙස පෙනී යන බවයි ගොවිජන කොමසාරිස් ජෙනරාල් එච් එම් එල් ඒ අබේරත්න මහතා සදහන් කරන්නේ. කෘෂිකර්ම අමාත්‍යාංශයේ ඊයේ පැවති සාකච්ඡාවකදී ඔහු තවදුරටත් කියා සිටියේ මෙම වැරදි ගිණුම් අංක නිවැරදි කිරීමට තම දෙපාර්තමේන්තුවට විසිදෙනෙකුගෙන් සමන්විත කාර්ය මණ්ඩලයක් යළි යෙදවීමට සිදු වූ බවයි. එහෙත් ගොවි ගිණුම්වලින් සියයට අටක අංක තවමත් නිවැරදි කර ගැනීමට නොහැකි වී ඇතැයිද ඔහු ප්‍රකාශ කළා. මෙම මුල්‍ය ප්‍රතිපාදන අනුව වී වගා කරන ගොවීන්ට හෙක්ටෙයාර් එකකට රු. 10,000ක් හා හෙක්ටෙයාර් දෙකකට රු. 20,000ක් වශයෙන් ලබා දීමට කටයුතු යොදා තිබුණා. මේ වනවිට රුපියල් බිලියන 6.5ක් බෙදා හැර ඇති අතර ගොවි ගිණුම් අංක වරදවා ලබා දීම නිසා රුපියල් මිලියන 1300ක් ආපසු ලැබී තිබෙනවා.  තවත් රුපියල් බිලියන 1.5ක් ගොවි ගිණුම්ගත කිරීමට ඉතිරිව  ඇති බව ද ගොවිජන සේවා දෙපාර්තමේන්තුව පවසනවා.   ", "URL": "https://www.itnnews.lk/2023/10/05/460933/", "Category": "Breaking News,දේශීය පුවත්", "Parent URL": null}