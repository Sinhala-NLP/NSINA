{"Source": "ITN news", "Timestamp": "පෙබරවාරි 10, 2022 09:28", "Headline": "මත්තල ජාත්‍යන්තර ගුවන්තොටුපල සක්‍රීය ගුවන්තොටුපලක් බවට පත් කිරීමේ ක්‍රියාමාර්ග විධිමත් කෙරේ", "News Content": "මත්තල ජාත්‍යන්තර ගුවන්තොටුපල සක්‍රීය ගුවන්තොටුපලක් බවට පත් කිරීමේ ක්‍රියාමාර්ගය විධිමත් කර තිබෙනවා. පසුගිය වසරේදී පමණක් මෙම ගුවන්තොටුපලෙන් ගුවන් මගී මෙහෙයුම් 33,000 කට ආසන්න ප්‍රමාණයක් ක්‍රියාත්මක කළා. මත්තල ජාත්‍යන්තර ගුවන් තොටුපලේ ජාත්‍යන්තර ගුවන් ගමන් ඇරඹීමට ලොව ප්‍රමුඛ පෙලේ ගුවන් සමාගම් කිහිපයක් සමග සාකච්ඡා කරමින් සිටින බව අමාත්‍ය ප්‍රසන්න රණතුංග මහතා පවසනවා. මෙම වසර තුළදී එම ගුවන් මෙහෙයුම් ආරම්භ කෙරෙනු ඇති. පසුගිය වසරේදී පමණක් මෙහි මගී මෙහෙයුම් 32,957 ක් හා ගුවන් යානා මෙහෙයුම් 722 ක්  ක්‍රියාත්මක කර  තිබෙනවා. මෙම වසරේදී මත්තල ජාත්‍යන්තර ගුවන් තොටුපලෙන් සංචාරකයන් 2919 දෙනෙකු දිවයිනට පැමිණ තිබෙනවා. මේ අතර උස්බෙකිස්ථානයේ නව ගුවන් සමාගමක් ශ්‍රී ලංකාව සමග ගුවන් ගමන් ආරම්භ කළා. ඒ අනුව උස්බෙකිස්ථාන් සංචාරකයින් 138 දෙනෙකු රැගත් උස්බෙකිස්ථාන් එයාර්වේස් ගුවන් සමාගමට අයත් විශේෂ ගුවන් යානයක් මත්තල ජාත්‍යන්තර ගුවන්තොටුපොලට පැමිණියා. එම සංචාරකයින්  පිළිගැනීම සදහා උත්සවයක් ද පැවැත්වුණා. ඒ අනුව අද සිට උස්බෙකිස්ථානය ශ්‍රී ලංකාව සමග ගුවන් ගමන් ආරම්භ කළ බව ගුවන්තොටුපල සහ ගුවන් සේවා සමාගමේ සභාපති මේජර් ජෙනරාල් ජී.ඒ චන්ද්‍රසිරි මහතා ප්‍රකාශ කරනවා.   ", "URL": "https://www.itnnews.lk/2023/10/05/394140/", "Category": "දේශීය පුවත්", "Parent URL": null}