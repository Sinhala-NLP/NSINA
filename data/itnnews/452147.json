{"Source": "ITN news", "Timestamp": "டிசம்பர் 26, 2022 10:28", "Headline": "சுனாமி பேரலை ஏற்பட்டு இன்றுடன் பதினெட்டு ஆண்டுகள் பூர்த்தி", "News Content": "சுனாமி பேரழிவு ஏற்பட்டு இன்றுடன் 18 ஆண்டுகள் நிறைவடைகிறது. அதை நினைவு கூறும் முகமாக பல நிகழ்வுகள் ஏற்பாடு செய்யப்பட்டுள்ளன. 2004ம் ஆண்டு டிசம்பர் மாதம் 26ம் திகதி காலை வேளை இந்தோனேஷியா சுமத்ரா தீவுக்கு அருகில் ஏற்பட்ட நிலநடுக்கத்தினால் ஏற்பட்ட சுனாமி அலைகள்,\nஇலங்கை உட்பட்ட பல நாடுகளில் பாரிய பேரழிவை ஏற்படுத்தியிருந்தன . 2005 ஆம் ஆண்டு முதல் ஒவ்வொரு வருடமும் டிசம்பர் 26 ஆம் திகதி “தேசிய பாதுகாப்பு தினமாக” பிரகடனப்படுத்தப்பட்டு அன்றைய தினம் சுனாமி அனர்த்தம் மற்றும் பல்வேறு அனர்த்தங்களினால் நாட்டில் உயிரிழந்த அனைவரையும் நினைவு கூறும் வகையில் தேசிய பாதுகாப்பு தின நிகழ்வுகள் தொடர்ந்து முன்னெடுக்கப்படுகின்றன. இன்றையதினம் மாவட்ட மட்டத்தில் “தேசிய பாதுகாப்பு தினம்” ஏற்பாடு செய்யப்பட்டுள்ளதுடன், பிரதான வைபவம் காலி “பெரேலிய சுனாமி நினைவுத் தூபிக்கு” ​​முன்பாக அரசியல் பிரதிநிதிகள் மற்றும் அரச அதிகாரிகள், முப்படையினர் மற்றும் இராணுவத்தினரின் பங்குபற்றுதலுடன் நடைபெறவுள்ளது. இதேவேளை, 2004 ஆம் ஆண்டு சுனாமி மற்றும் இயற்கை அனர்த்தங்களினால் உயிரிழந்த அனைவரையும் நினைவுகூர்ந்து இன்று காலை 9.25 முதல் 9.27 வரை இரண்டு நிமிட மௌன அஞ்சலி செலுத்துமாறு அனர்த்த முகாமைத்துவ நிலையம் கோரியிருந்தது . ", "URL": "https://www.itnnews.lk/2023/10/05/452147/", "Category": "Breaking News,முதன்மை செய்தி", "Parent URL": null}