{"Source": "ITN news", "Timestamp": "ஜூலை 14, 2021 19:01", "Headline": "மஹிந்தானந்தவும் ஷஷிந்திரவும் உரக்கம்பனியொன்றுக்கு திடீர் விஜயம்..", "News Content": "நாட்டில் உரத்திற்கு தட்டுபாடு காணப்பட்ட போதிலும் தனியார் கம்பனிகள் தமது களஞ்சியங்களில் உரத்தை குவித்து வைத்துள்ளதை இன்று காணக்கிடைத்தது. அமைச்சர் மஹிந்தானந்தா அளுத்கமகே மற்றும் இராஜாங்க அமைச்சர் ஷஷிந்த்ர ராஜபக்ஷ உள்ளிட்ட குழுவினர் களனி பகுதியில் உள்ள தனியார் உரகம்பனிகளுக்கு மேற்கொண்ட திடீர் விஜயத்தின்போதே இதனை அவதானிக்க முடிந்தது. அத்துடன் தடைசெய்யப்பட்ட இரசாயன உரத்துடன் கப்பலொன்று கொழும்பு துறைமுகத்தை வந்தடைந்துள்ளது. இந்த உரம் எவ்வாறு தருவிக்கப்பட்டது குறித்து இலங்கை சுங்கப்பிரிவு விரிவான விசாரணைகளை ஆரம்பித்துள்ளது. இரசாயன உர இறக்குமதி காரணமாக ஏற்படக்கூடிய பொருளாதார நெருக்கடிகளை குறைக்கும் நோக்கிலும் தேகாரோக்கியமான எதிர்கால சந்ததியினரை உருவாக்கும் நோக்கிலும் இரசாயன உரஇறக்குமதி கடந்த ஏப்ரல் 21ம் திகதி முதல் தடைசெய்யப்பட்டது. இதனையடுத்து நாட்டில் உரத்திற்கு பற்றாக்குறை காணப்படுவதாக கூறி விவசாய மக்கள் ஆர்ப்பாட்டங்களை நடாத்தினர். இச்சந்தர்ப்பத்தில் விவசாய அமைச்சர் உரக்கம்பனிகளுடன் பேச்சுவார்த்தை நடாத்தியதுடன் வெகுவிரைவில் உரத்தை பகிர்ந்தளிக்குமாறு உத்தரவிட்டார். தொடர்ந்தும் உரத்திற்கு தட்டுப்பாடு நிலவுவதாக ஆர்ப்பாட்டங்களை முன்னெடுத்துள்ள இச்சந்தர்ப்பத்திலே பெலியகொடை மற்றும் களனி பகுதிகளில் உள்ள தனியார் உரக்கம்பனிகளில் பிரதான களஞ்சியசாலைகளுக்கு இன்று முற்பகல் கண்காணிப்பு விஜயம் செய்தனர். நாட்டில் உரத்திற்கு தட்டுபாடு நிலவிய போதிலும் தனியார் கம்பனிகள் தமது களஞ்சியசாலைகளில் பெருமளவில் உரத்தை பதுக்கி வைத்திருந்ததை அவதானிக்க முடிந்தது. நாளாந்தம் இந்த உரக்கம்பனிகளினால் சுமார் 600 மெற்றிக் தொன் உரத்தை பகிர்ந்தளிப்பதற்கான சந்தர்ப்பம் காணப்பட்டபோதிலும் 300 மெற்றிக் தொன் குறைந்த அளவிலான உரத்தை வழங்குவதன் நோக்கம் என்ன என அமைச்சர் மஹிந்தானந்த அளுத்கமகே அதிகாரிகளிடம் கேள்வி எழுப்பினார். தன்னுடன் நடாத்திய பேச்சுவார்த்தையின் போது நாளொன்றுக்கு ஆயிரம் மெற்றிக் தொன் உரத்தை வழங்குவதாக உறுதியளித்தபோதிலும் அது இதுவரை மேற்கொள்ளப்படவில்லை என அமைச்சர் குற்றம் சாட்டினார். தேவையான உரத்தை விநியோகிக்காவிட்டால் அரச உரக்கம்பனி ஊடாக அவற்றை விநியோகிக்க வேண்டி ஏற்படும் என தெரிவிக்கப்பட்டது. இத்தீர்மானத்தி;ற்கு அமைய 3 நாட்களுக்குள் தேவையான சகல உரத்தையும் விவசாயிகளுக்கு பெற்றுக்கொடுக்குமாறு அமைச்சர்கள் இதன்போது பணிப்புரை விடுத்தனர். ", "URL": "https://www.itnnews.lk/2023/10/05/349150/", "Category": "Breaking News,அண்மைய செய்திகள்,தேசிய செய்திகள்", "Parent URL": null}