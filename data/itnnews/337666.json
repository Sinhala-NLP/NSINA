{"Source": "ITN news", "Timestamp": "மே 18, 2021 14:22", "Headline": "இஸ்ரேல் – பலஸ்தீன மோதலினால் பாதிக்கப்பட்டவர்கள் குறித்து அக்கரை கொண்டுள்ளதாக பிரதமர் தெரிவிப்பு", "News Content": "பாலஸ்தீனத்துக்கும் இடையிலான தற்போதைய மோதல்கள் காரணமாக பல்வேறு இன்னல்களுக்கு முகங்கொடுத்துள்ள மக்கள் குறித்து மிகுந்த அக்கறை கொண்டுள்ளதாக பிரதமர் மஹிந்த ராஜபக்ஷ தெரிவித்துள்ளார். இஸ்ரேல் – பலஸ்தீன மோதல் குறித்து விசேட அறிக்கை ஒன்றை வெளியிட்டே பிரதமர் இதனை குறிப்பிட்டுள்ளார். மோதல் நிலை காரணமாக சிறு குழந்தைகள் உயிரிழந்துள்ளதுடன், அங்குள்ள மக்கள் பெரிதும் பாதிக்கப்பட்டுள்ளனர். மோதல் நிலைமை அண்டைய பிராந்தியங்களுக்கும் பரவும் அபாயம் காணப்படுவதால் முழு உலகிற்கும் பேரழிவு தரக்கூடிய ஒரு சூழ்நிலை ஏற்படக்கூடும். இன்று பாலஸ்தீன மக்கள் எதிர்கொள்ளும் நெருக்கடி காலனித்துவத்தின் விளைவாகும். அங்குள்ள மக்கள் இறையாண்மையை இழந்த காரணத்தினால் மோதல் சூழ்நிலைகளுக்காக விதைக்கப்பட்டதை அனுபவிக்க வேண்டியுள்ளது. பலஸ்தீனத்தின் நீண்டகால ஆதரவாளர் என்ற வகையிலும் பாலஸ்தீன ஒத்துழைப்புக் குழுவின் இலங்கைக்கான ஸ்தாபகத் தலைவர் என்ற ரீதியிலும் பாலஸ்தீனிய மக்களுக்கு ஒரு நியாயமான அரசுக்கான உரிமை உறுதி செய்யப்பட வேண்டும் என்பது தனது நிலைப்பாடாகுமென பிரதமர் குறிப்பிட்டுள்ளார். விதிவிலக்கான மக்கள் என்ற வகையில் அவர்களின் அடையாளத்தை உறுதிப்படுத்துவதற்கு அவர்களின் உரிமைகளைப் பாதுகாக்கவேண்டியது முக்கிய பொறுப்பாகும். பலஸ்தீன பிரச்சினைக்கு நீண்டகால தீர்வு காண்பதற்கு, பாலஸ்தீனம் மற்றும் இஸ்ரேல் மக்களுக்கு மிகவும் முக்கிய பாதுகாப்பு தேவைகள் மற்றும் நியாயத்தன்மையைப் பற்றி நன்கு புரிந்துகொள்வது அவசியமாகும். இது போன்ற சூழ்நிலையில் நிம்மதியாக வாழ்வதற்கு இருதரப்பு பேச்சுவார்த்தைகள் மூலம் நிரந்தர தீர்வு பெறப்படவேண்டும். இரு தரப்பினரும் முறையான அபிலாஷைகளை நோக்கி செயற்பட்டு நிலையான அமைதியை அடைய முடியும். இஸ்ரேல் – பாலஸ்தீன பிராந்தியங்களுக்கு சொந்தமான பூமியானது உலகெங்கிலும் உள்ள பல்வேறு மதங்களை சேர்ந்தவர்களுக்கு ஒரு புனிதமான இடமென்பது உண்மையான நம்பிக்கையாகும். இதனால் ஏற்பட்ட பதற்ற நிலைமைக்கு மத்தியில் மிகுந்த நிதானத்துடன் செயல்பட்டு விரோதப் போக்கை அதிகரிப்பதற்கு பதிலாக போர் நிறுத்தத்திற்கான பேச்சுவார்த்தைக்கு செல்லுமாறு இரு தரப்பினரிடையேயும் கோரிக்கை விடுப்பதாக பிரதமர் மஹிந்த ராஜபக்ஷ வெளியிட்டுள்ள அறிக்கையில் குறிப்பிட்டுள்ளார். ", "URL": "https://www.itnnews.lk/2023/10/05/337666/", "Category": "Breaking News,அண்மைய செய்திகள்", "Parent URL": null}