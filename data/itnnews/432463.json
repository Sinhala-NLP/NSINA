{"Source": "ITN news", "Timestamp": "සැප්තැම්බර් 2, 2022 10:06", "Headline": "ශ්‍රී ලංකාව සුපිරි 4දෙනාගේ වටයට බී කණ්ඩායමෙන් සුදුසුකම් ලබයි", "News Content": "ආසියා කුසලාන ක්‍රිකට් තරගාවලියේ සුපිරි හතරදෙනාගේ වටයට බී කන්ඩායමෙන් සුදුසුකම් ලබන දෙවන කණ්ඩායම බවට පත්වීමට ශ්‍රී ලංකාව ඊයේ සමත්වුණා. අතිශයින් තියුණු තරගයකින් අනතුරුව ඊයේ ශ්‍රී ලංකාව බංග්ලාදේශය හඹා ගොස් විශිෂ්ඨ ජයග්‍රහණයක් ලබා  ගැනීමට ශ්‍රී ලංකා කන්ඩායම සමත්වුණා. ශ්‍රී ලංකාව හඹා ගියේ ලකුනු 184ක ඉලක්කයක්. ශ්‍රී ලංකා ක්‍රීඩකයෝ පන්දු 4ක් ඉතිරිව තිබියදී කඩුළු 8 ක් පමණක් දැවී එම ඉලක්කය සපුරා ගැනීම විශිෂ්ඨත්වයක්. විස්සයි විස්ස තරගයකදී ශ්‍රී ලංකා කණ්ඩායම හඹා ගොස් ජයගත් දෙවැනි ඉහලම ලකුනු සංඛ්‍යාව මෙය බවටයි ඉතිහාසගත වන්නේ. එම හඹා යාමද බංග්ලාදේශයට එරෙහිවයි. එහිදී ලකුනු 194 ක් හඹා ගොස් ජය ගැනීමට ශ්‍රී ලංකාව සමත්වුනා. ශ්‍රී ලංකා ඉනිමේ 10 වෙනි පිතිකරුවා ලෙස පිටියට පිවිසි අසිත ප්‍රනාන්දු තමා මුහුණ දුන් පන්දු 3න් දෙකක්ම 4 සීමාව කරා යවමින් නොදැවී ශ්‍රී ලංකා කණ්ඩායමේ  ජයග්‍රහණය තහවුරු කලා. එහිදී නායකත්වයේ ඉනිමක් ක්‍රිඩා කළ දසුන් ශානක පන්දු 33කදී 6 පහර දෙකක් සහ 4 පහර තුනක් සමග ලකුනු 45ක් රැස් කර ගනිමින් ශ්‍රිලංකාවට ජයග්‍රහණයේ අඩිතාලම ලබා දුන්නා. සිව්වෙනි පන්දුවාරයේ දී ප්‍රහාරය ඇරඹු පැතුම් නිශ්සංක සහ කුසල් මෙන්ඩිස් පළමු කඩුල්ල සදහා පන්දු 33කදී ලකුනු 45ක සම්බන්ධතාවයක් ගොඩනැගුවා. එහෙත් 6 වෙනි පන්දුවාරයේදි පැතුම් නිශ්ශංකගේ දැවී යාමත් සමග චරිත් අසලංක ද ලකුනු 1ක් ලබා ගනිමින් දැවී යාමත් සමග ශ්‍රීලංකා කණ්ඩායම යළි අසීරු තත්ත්වයට පත්වුණා. කුසල් මෙන්ඩිස් ශ්‍රී ලංකා කණ්ඩායමට ශක්තිමත් ආරම්භයක් ලබා දෙමින් ලකුනු 60ක් ලබා ගත්තා.     ", "URL": "https://www.itnnews.lk/2023/10/05/432463/", "Category": "ක්‍රිකට්,ක්‍රීඩා", "Parent URL": null}