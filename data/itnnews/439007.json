{"Source": "ITN news", "Timestamp": "ඔක්තෝබර් 5, 2022 18:35", "Headline": "දකුණු කොරියාව හා ඇමෙරිකාව ඒකාබද්ධ මිසයිල අත්හදා බැලීමක්", "News Content": "දකුණු කොරියාව හා ඇමෙරිකාව ඒකාබද්ධ මිසයිල අත්හදා බැලීමක් සිදුකර තිබෙනවා. ඊයේ දිනයේදී උතුරු කොරියාව සිදුකළ බැලැස්ටික් මිසයිල අත්හදා බැලීමට ප්‍රතිචාරයක් ලෙසයි දකුණු කොරියා, ඇමෙරිකා ඒකාබද්ධ මිසයිල අත්හදා බැලීම සිදුකර ඇත්තේ. එම මිසයිල කොරියා අර්ධද්වීපය හා ජපානය අතර මුහුදට පතිත වී ඇති බවද සඳහන්. එමෙන්ම ඇමෙරිකාව, ජපානය හා දකුණු කොරියාව ඒකාබද්ධව යුද අභ්‍යාසයක් ද සිදුකර තිබෙනවා. මෙම යුද අභ්‍යාසය හා මිසයිල අත්හදා බැලීම ඇමෙරිකාව හා මිත්‍ර රටවල යුද ශක්තිය ප්‍රදර්ශනය කිරීම සදහා සිදුකළ බවයි ඇමෙරිකා ජාතික ආරක්ෂක කවුන්සිලය නිවේදනය කරන්නේ. මේ අතර මිසයිල අත්හදා බැලීම අතරතුරදී දකුණු කොරියාව අත්හදා බැලූ මිසයිලයක් එල්ලකර සුලු මොහොතකට පසු පුපුරාගොස් තිබෙනවා. සිද්ධියෙන් කිසිදු ජීවිත හානියක් සිදු නොවූ බවයි ආරක්ෂක අංශ සදහන් කරන්නේ. කෙසේ වුවද මිසයිලය පුපුරායාම සම්බන්ධයෙන් අත්හදාබැලීම් සිදුකළ ගැංග්නිඇංග් ප්‍රදේශයේ ජනතාවගෙන් සමාව අයැද සිටින බව දකුණු කොරියා හමුදාව නිවේදනය කරනවා. ", "URL": "https://www.itnnews.lk/2023/10/05/439007/", "Category": "Breaking News,ජාත්‍යන්තර පුවත්", "Parent URL": null}