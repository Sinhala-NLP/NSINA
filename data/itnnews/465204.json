{"Source": "ITN news", "Timestamp": "මාර්තු 4, 2023 12:36", "Headline": "රදැල්ල බස් රථ අනතුරින් පීඩාවට පත් පවුල් සඳහා තර්ස්ටන් විද්‍යාලයෙන් මානූෂීය ආධාර", "News Content": "නුවරඑළිය නානුඔය රදැල්ල බස් රථ අනතුරින් පීඩාවට පත් පවුල් සදහා කොළඹ තර්ස්ටන් විද්‍යාලයෙන් මානූෂීය ආධාර ලබා දීම නුවරඑළිය දිස්ත්‍රික්ක ලේකම් කාර්යාලයේ දී සිදුකෙරුණා. රුපියල් ලක්ෂ 17 ක් පමණ වන මුල්‍ය පරිත්‍යාග මෙහිදි ලබා දීම සිදුකළා. නුවරඑළිය නානුඔය රදැල්ල කෙටි මාර්ගයේ දී කොළඹ තර්ස්ටන් විද්‍යා‌ලයේ සිසුන් පිරිසක් අධ්‍යාපන චාරිකාවක් රැගෙන ගිය බස් රථයක් පසුගියදා අනතුරට පත්වුණා. අදාළ අනතුරින් වෑන් රථයේ ගමන් ගත් හය දෙනෙකු සහ ත්‍රී රෝද රථයේ ගමන්ගත් එක් අයෙකු ජීවිතක්ෂයට පත් වුණා. මෙම අනතුරින් ජීවිතක්ෂයට පත්වූවන්ගේ පවුල් සදහා මානූෂීය ආධාර ලබා දීමට තර්ස්ටන් විද්‍යාලයේ සිසුන් හා ආදී සිසුන් පියවර ගැණුනා. එම විදුහලේ විදුහල්පති ප්‍රමුදිත වික්‍රමසිංහ සහ නුවරඑළිය දිස්ත්‍රික්ක ලේකම් නන්දන ගලබඩ යන මහත්වරුන්ගේ ප්‍රධානත්වයෙන් ආධාර ලබා දීම සිදු කළා. අනතුරට පත් වෑන් රථයේ ගමන්ගත් පාසල් දැරියක් මේ වනවිටත් නුවරඑළිය දිස්ත්‍රික් මහරෝහලේ ප්‍රතිකාර ලබන අතර ඇයගේ පවුලේ සියලු දෙනා අනතුරින් ජිවිතක්ෂයට පත් වුණා. එම දැරියගේ ඉදිරි කටයුතු වෙනුවෙන් රුපියල් ලක්ෂ 8 ක බැංකු තැන්පතුවක් ද මෙහිදි ප්‍රධානය කෙරුණා. අනතුරින් ජිවිතක්ෂයට පත්වුවන් සහ තුවාල ලැබුවන්ගේ පවුල් සදහා විදුහලේ විදුහල්පති සහ ආදී ශීෂ්‍ය සංගමය සිය කණගාටුව පළ කළා.   ", "URL": "https://www.itnnews.lk/2023/10/05/465204/", "Category": "දේශීය පුවත්", "Parent URL": null}