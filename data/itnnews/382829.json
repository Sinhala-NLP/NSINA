{"Source": "ITN news", "Timestamp": "දෙසැම්බර් 15, 2021 12:14", "Headline": "අත්‍යවශ්‍ය ආහාර ද්‍රව්‍ය බහාලුම් වරායෙන් නිදහස් කිරීමේ ප්‍රමාදයක්", "News Content": "අත්‍යවශ්‍ය ආහාර කන්ටේනර 1500ක් පමණ මේ වනවිට කොළඹ වරායේ ගොඩ ගැසී ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය සඳහන් කරනවා. එමෙන්ම පවතින ඩොලර් අර්බුදය හේතුවෙන් දිනකට වරායෙන් මුදා ගැණෙන බහාලුම් සංඛ්‍යාව 100ක් පමණ වන බවයි ඔවුන් කියා සිටින්නේ. පරිප්පු , සහල් ,සීනි, කඩල හා මිරිස් ඇතුලු අත්‍යවශ්‍ය ආහාර ද්‍රව්‍ය අඩංගු බහාලුම් දහසක් පමණ මෙලෙස කොළඹ වරායෙන් නිදහස් කර ගැනීම ප්‍රමාද වී තිබෙනවා. මීට පෙරද මෙලෙස භාණ්ඩ වරායේ සිරවී තිබුණද එම ආහාර වහාම නිදහස් කරන ලෙසට අග්‍රාමාත්‍ය මහින්ද රාජපක්ෂ මහතා උපදෙස් ලබා දුන්නා. එහිදී අග්‍රාමාත්‍යවරයා නියෝග කළේ ආනයන අපනයන පාලක ජනරාල්වරයාට සහ රේගු අධ්‍යක්ෂ ජනරාල්වරයාට එම භාණ්ඩ නිදහස් කරන ලෙසයි. මේ අතර අත්‍යවශ්‍ය භාණ්ඩ ද්‍රව්‍ය ආනයනකරුවන්ගෙන් අප කළ විමසීමකදී සදහන් කළේ කන්ටේනර් සිරවී තිබුණද දෛනිකව කිසියම් ප්‍රමාණයක් නිදහස් කර ගන්නා බැවින් රට තුළ ආහාර ද්‍රව්‍යවල හිගයක් නොමැති බවයි. මීට පෙර අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය ජීවන වියදම් කමිටුව සමග කළ සාකච්ඡාවකින් පසු  මහ බැංකුව හරහා ඩොලර් නිදහස් කිරීම සිදු වූ බවත් එම සහනය යළිත් ලැබෙනු ඇති බවට ආනයනකරුවන් විශ්වාසය පළ කරනවා. මේ අතර ප්‍රදේශ කිහිපයක කිරි පිටි හිඟයක් පවතින බවටද වාර්තා වනවා. මීට පෙරද කිරිපිටි හිඟයක් පැවති අතර මිල ඉහළ දැමීමෙන් අනතුරුව කිරිපිටි තොග නිකුත් කිරීමටයි සමාගම් කටයුතු කළේ. කිරිපිටි ආනයනකරුවන්ගෙන් අප කළ විමසීමකදී එහි සාමාජිකයෙකු සදහන් කළේ දැනට වෙළෙදපොළ තුළ කිරිපිටි තොග පැවතියද නුදුරේ දී කිරිපිටි හිගයක් ඇති විය හැකි බවයි. රට තුළ පවතින ඩොලර් හිගය මීට හේතු වී ඇති බවයි ආනයනකරුවන් වැඩිදුරටත් සඳහන් කළේ.   ", "URL": "https://www.itnnews.lk/2023/10/05/382829/", "Category": "Breaking News,දේශීය පුවත්", "Parent URL": null}