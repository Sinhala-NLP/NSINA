{"Source": "ITN news", "Timestamp": "පෙබරවාරි 5, 2023 17:02", "Headline": "රු.බිලියන 5ක් පමණ වටිනා භාණ්ඩ වරාය පර්යන්තයේ හා ගුදම් තුළ සිරවෙයි", "News Content": "රේගුව රඳවාගත් රුපියල් බිලියන 5 ක පමණ වටිනා භාණ්ඩ වරාය පර්යන්තයේ හා ගුදම් තුළ සිරවී තිබෙනවා. මේ හේතුවෙන් වරාය අධිකාරියට මූල්‍යමය වශයෙන් විශාල පාඩුවක් සිදුවන බවයි එම අධිකාරිය පෙන්වා දෙන්නේ. මෙරටට ආනයනය කළ රේගුව මගින් රඳවාගත් භාණ්ඩ සහ බහාලු 88ක් පමණ වසර ගණනාවක් තිස්සේ වරාය පර්යන්තවල හා ගුදම් තුළ ස්ථානගත කර තිබෙනවා. එම බහාලු සඳහා කිසිඳු වරාය ගාස්තුවක් අයකර ගැනීමට නොහැකිවී ඇති බව අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් පැවති සාකච්ඡාවක දී හෙළිවුණා. 2015 වසරේ රදවාගත් පුවක් බහාලු 12 ක් 2019 වසරේ රදවාගත් බාස්මතී සහල බහාලු 39ක්  2020 වසරේ රඳවාගත් ටයිල් බහාලු 15ක් මීට ඇතුළත්. එමෙන්ම 2013 වසරේ රඳවාගත් වාහන අමතර කොටස් බහාලු 5ක් 2019 වසරේ රඳවාගත් රෙදිපිලි – ලිපිද්‍රව්‍ය බහාලු 4ක් මෙන්ම 2020 සහ 21 වසරවල රඳවාගත් මත්පැන් එතනෝල් බහාලු 4 ක් මෙම බහාලු තොගයට අයත් බවයි වරාය අධිකාරිය පවසන්නේ. මෙම බහාලුවලින් බිම් ගාස්තු වශනේ රුපියල් මිලියන 2,445 ක් වරාය අධිකාරියට අයවිය යුතුයි. 2015 වසරේ සිට රදවාගත් බෙන්ස් රා රේන්ජ් රෝවර් රථ දෙකක් ඇතුලු මෝටර් රථ සහ ලොරි රථ 40 ක් පමණ වරාය අධිකාරියේ පර්යන්තවල දිරාපත් වන බව ද සාකච්ඡා වලදී හෙළිවුණා. ඊට එක්ව සිටි රේටගු නිලධාරීන් මෙහිදී පෙන්වා දුන්නේ රේගු ආඥා පනතට අනුව කටයුතු කිරීමේ දී මෙවැනි ප්‍රමාදයන් ඇතිවන බවයි. යල් පැනගිය රේගු ආඥා පනත සංශෝධනය කර කාලීන අවශ්‍යතාවට අනුව කාර්යක්ෂම නිෂ්කාෂණ ක්‍රියාවලියක් සිදුකර ගැනීමට අවශ්‍ය වන පරිදි රේගු පනත සංශෝධනය කිරීමට කටයුතු කළ යුතු බවයි අමාතය නිමල් සිරිපාල ද සිල්වා මහතා මෙහිදී අවධාරණය කළේ. රාජ්‍ය අමාත්‍ය රජිත් සියඹලාපිටිය මහතා ද මීට එක්ව සිටියා.   ", "URL": "https://www.itnnews.lk/2023/10/05/459333/", "Category": "Breaking News,දේශීය පුවත්", "Parent URL": null}