{"Source": "ITN news", "Timestamp": "මාර්තු 25, 2023 17:34", "Headline": "ක්‍රීඩාව ගැන හොයන්න ජනපතිගෙන් කමිටුවක්", "News Content": "මෙරට ක්‍රීඩා ක්ෂේත්‍රයේ ප්‍රගමනය සහ ඉදිරි සැලසුම් පිළිබද සොයා බැලීමට විශේෂ කමිටුවක් පත්කරන්නැයි ජනාධිපති රනිල් වික්‍රමසිංහ මහතා ක්‍රිඩා අමාත්‍යවරයා ප්‍රමුඛ නිලධාරීන්ට උපදෙස් ලබාදී තිබෙනවා. දියගම මහින්ද රාජපක්ෂ ක්‍රීඩාංගනයේ අද පෙරවරුවේ නිරීක්ෂණ චාරිකාවකට එක්වෙමින් ජනාධිපතිවරයා මෙම උපදෙස් ලබාදීම සිදුකළා. ක්‍රීඩා සහ අධ්‍යාපන අමාත්‍යවරුන් මෙන්ම ක්‍රිඩා ක්ෂේත්‍රයේ විශේෂඥයන් හා පාර්ලිමේන්තු මන්ත්‍රිවරුන්ගෙන් සමන්විතව මෙම කමිටුව පත්කරන ලෙසයි ජනාධිපතිතුමා උපදෙස් දී ඇත්තේ. සෑම ක්‍රීඩා ඉසව්වක්ම නියෝජනය වන පරිදී දක්ෂතම ක්‍රීඩක ක්‍රීඩිකාවන් සිය දෙනෙකු බැගින් තෝරාගෙන ඔවුනට අවශ්‍ය පහසුකම් හා පුහුණුව ලබාදීමට කටයුතු කරන ලෙස ජනාධිපතිතුමා උපදෙස් දුන්නා. සෑම වසරකම අඛණ්ඩව මෙම වැඩසටහන ක්‍රියාත්මක කිරීමෙන් ජාත්‍යන්තරය ජය ගත හැකි ක්‍රීඩක ක්‍රීඩිකාවන් පිරිසක් බිහිකර ගත හැකි බවයි රනිල් වික්‍රමසිංහ මහතා පෙන්වා දුන්නේ. දියගම මහින්ද රාජපක්ෂ ක්‍රීඩාංගනයේ ප්‍රධාන ක්‍රීඩා පිටිය, බේස්බෝල් ක්‍රීඩා පිටිය සහ පුහුණු ක්‍රීඩා පථය ජනාධිපතිතුමාගේ නිරීක්ෂණයට ලක්වුණා. පුහුණුවීම්වලට එක්ව සිටි ක්‍රීඩක ක්‍රීඩිකාවන් සමග සුහද කතාබහකද නිරතවීමට ජනාධිපතිතුමා කටයුතු කළා. ප්‍රමුඛතා ලැයිස්තුවක් සකස් කර ක්‍රීඩාංගනයේ යටිතල පහසුකම් සංවර්ධනයට පියවර ගන්නා ලෙස ද ජනාධිපතිතුමා දැනුම් දුන්නා. මෙම අවස්ථාවට අමාත්‍යවරුන්වන රොෂාන් රණසිංහ, බන්දුල ගුණවර්ධන,  ජාතික ආරක්ෂාව පිළිබද ජනාධිපති උපදේශක හා ජනාධිපති කාර්ය මණ්ඩල ප්‍රධානී සාගල රත්නායක පාර්ලිමේන්තු මන්ත්‍රි ප්‍රේමනාත් සී දොලවත්ත, යන මහත්වරුන් පිරිසක් එක්වුණා. ", "URL": "https://www.itnnews.lk/2023/10/05/470887/", "Category": "දේශීය පුවත්", "Parent URL": null}