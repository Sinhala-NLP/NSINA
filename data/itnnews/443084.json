{"Source": "ITN news", "Timestamp": "ඔක්තෝබර් 29, 2022 14:54", "Headline": "ඉන්දියාවේ සිට මෙරටට පැමිණි ශ්‍රී ලාංකිකයන්ගේ ගැටලු විසඳීමට විශේෂ ජංගම සේවාවක්", "News Content": "විවිධ හේතූන් මත රට හැර ගොස් ඉන්දියාවේ සිට යළි මෙරටට පැමිණි ශ්‍රී ලාංකිකයන්ගේ ගැටලු විසදීම සදහා විශේෂ ජංගම සේවාවක් ක්‍රියාත්මක කිරීමට සැලසුම් කර තිබෙනවා. ඉන්දියාවේ සිට ශ්‍රී ලාංකික පවුල් 7000කට අධික සංඛ්‍යාවකට අයත් පුද්ගලයන් දොළොස්දහස් පන්සීයකට අධික පිරිසක් මේ වන විට උතුරු පළාතේ පදිංචිව සිටිනවා. ඔවුන් ගැටලු රැසකට මුහුණ දී ඇති බවයි වාර්තා වන්නේ. මෙම තත්ත්වය සැලකිල්ලට ගනිමින් යළි දිවයිනට පැමිණි පිරිසගේ ගැටලු විසදීම සදහා ලබන 31 වනදා යාපනය දිස්ත්‍රික් ලේකම් කාර්යාලයේදී ද ලබන පළමුවනදා කිලිනොච්චිය නිපුණතා සංවර්ධන මධ්‍යස්ථානයේදීද ජංගම සේවාවන් ක්‍රියාත්මක වනවා. අධිකරණ,  බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයයි මෙම ජංගම සේවාව ක්‍රියාත්මක කරන්නේ.       ", "URL": "https://www.itnnews.lk/2023/10/05/443084/", "Category": "Breaking News,දේශීය පුවත්", "Parent URL": null}