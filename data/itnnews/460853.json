{"Source": "ITN news", "Timestamp": "පෙබරවාරි 14, 2023 16:55", "Headline": "ෂාෆ්ටර්ගේ ශරීර කොටස් සුරක්ෂිතව තබන ලෙස අධිකරණයෙන් නියෝගයක්", "News Content": "මියගිය ව්‍යාපාරික දිනේෂ් ෂාෆ්ටර්ගේ ශරිර කොටස් විමර්ශන සදහා ලබාගෙන තිබේනම් ඒවා සුරක්ෂිතව තබා ගන්නා ලෙස කොළඹ ප්‍රධාන මහේස්ත්‍රාත් අධිකරණය රජයේ රස පරික්ෂකවරයාට සහ කොළඹ ප්‍රධාන අධිකරණ වෛද්‍ය නිලධාරියාට නියෝග කළා. දිනේෂ් ෂාෆ්ටර් මහතාගේ පවුලේ අයිතිවාසිකම් වෙනුවෙන් කරුණු දැක්වූ ජනාධිපති නීතීඥ අනූජ ප්‍රේමරත්න මහතා කියා සිටියේ ෂාෆ්ටර් මහතා රෝහලට ඇතුළත් කළ අවස්ථාවේ ස්කෑන් පරික්ෂණ දෙකක් ඇතුළු ප්‍රතිකාර සිදුකර ඇති බවයි. ඊට සම්බන්ධ සියලු වාර්තා අධිකරණය හමුවට කැඳවන ලෙස ඔහු ඉල්ලා සිටියා. ඒ අනුව අදාළ ලේඛණ අධිකරණයට ඉදිරිපත් කරන ලෙස ජාතික රෝහල් අධ්‍යක්ෂවරයාට නියෝග කෙරුණා. දිනේෂ් ෂාෆ්ටර් මහතාගේ පශ්චාත් මරණ පරික්ෂණය සිදුකල අවස්ථාවේ සහ ඊට පෙරත්, කොළඹ අධිකරණ වෛද්‍ය නිලධාරී කාර්යාලයේ නිලධාරියෙකු හා බොරැල්ල පොලිසියේ සොකෝ නිලධාරින් ඡායාරූප ලබාගෙන ඇති බවද නීතීඥවරයා සදහන් කළා. එම ඡායාරූපද සංයුක්ත තැටියකට ඇතුළත් කර අධිකරණය හමුවට ඉදිරිපත් කරන ලෙස ඔහු කළ ඉල්ලීම පිළිගත් අධිකරණය ඒ සදහා පියවර ගන්නැයි අදාළ ආයතනවලට ද නියෝග කළා. එහිදී රහස් පොලිස් නිලධාරීන් අධිකරණය හමුවේ කියා සිටියේ අපරාධය සිදුවූ ස්ථානයේ තිබී ආගන්තුක ජෛව සාම්පලයක් සොයා ගෙන ඇති බවයි. ඒවා එම ස්තානයට පැමිණි පුද්ගලයන් හා සැසදේද යන්න පිළිබද විමර්ශන සිදුකිරීම සදහා අවසර ලබාදෙන ලෙස කළ ඉල්ලීමට ද අධිකරණය අවසර ලබා දුන්නා. එම ජෛව සාම්පල සහ අදාළ පුද්ගලයන් රජයේ රස පරික්ෂණ දෙපාර්තමේන්තුව වෙත යොමුකර විමර්ශන සිදු කිරීම සදහා අවශ්‍ය නියෝගය ද නිකුත් කෙරුණා. වැඩිදුර විමසීම ලබන 17 වනදාට කල්තැබුණා.   ", "URL": "https://www.itnnews.lk/2023/10/05/460853/", "Category": "දේශීය පුවත්", "Parent URL": null}