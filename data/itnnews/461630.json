{"Source": "ITN news", "Timestamp": "පෙබරවාරි 19, 2023 10:45", "Headline": "බෞද්ධ හා පාලි විශ්වවිද්‍යාලයේ ශිෂ්‍යයන්ට විශේෂ දැනුම්දීමක්", "News Content": "බෞද්ධ හා පාලි විශ්වවිද්‍යාලය නැවත විවෘත කෙරෙන අවස්ථාවේ අධ්‍යයන කටයුතු සඳහා පැමිණෙන සිසුන්, ශිෂ්‍යයා, භාරකරු හෝ භාරකාර ස්වාමීන් වහන්සේ සමග පැමිණීම අනිවාර්යය බව එම විශ්වවිද්‍යාලයේ උප කුලපති මහාචාර්ය පූජ්‍ය නෙළුවේ සුමනවංශ ස්වාමීන්වහන්සේ පවසනවා. ලබන  27 වනදා විශ්වවිද්‍යාලය යළි විවෘත කිරීමට පාලනාධිකාරිය සැලසුම් කර ඇති බව ද උප කුලපති ස්වාමීන් වහන්සේ  වැඩිදුරටත් සඳහන් කළා. නවකවද සිද්ධියක් මුල්කරගනිමින් ඇතිවූ ගැටලුකාරී තත්ත්වයක් හේතුවෙන් බෞද්ධ හා පාලි විශ්වවිද්‍යාලය පසුගිය දෙසැම්බර් 19 වනදා සිට දින නියමයක් නොමැතිව වසා දැමුණා. විශ්වවිද්‍යාලය වසා දැමීමෙන් අනතුරුව උපකුලපති මහෝපාද්‍ය මහාචාර්ය පූජ්‍ය නෙළුවේ සුමනවංශ ස්වාමීන් වහන්සේගේ ප්‍රධානත්වයෙන් බලධාරීන් එක්ව නේවාසිකාගාරවල සිදුකළ සෝදිසි කිරීමකදී හිස් මත්පැන් බෝතල් දහසකට ආසන්න සංඛ්‍යාවක් සොයා ගනු ලැබුවා. ඒ අනුවයි විශ්වවිද්‍යාලයේ විනය විරෝධී ක්‍රියාකාරකම් සම්බන්ධයෙන් සොයා බැලීමට විශේෂ කමිටුවක්ද පත්කෙරුණේ. විනය විරෝධී ලෙස හැසිරීම හේතුවෙන් 39 දෙනෙකුගේ ශිෂ්‍ය භාවයද අහෝසි කිරීමටයි කටයුතු කෙරුණේ. කෙසේ වුවත් බෞද්ධ හා පාලි විශ්වවිද්‍යාලයේ උප කුලපති මහාචාර්ය පූජ්‍ය නෙළුවේ සුමනවංශ ස්වාමීන්වහන්සේ ප්‍රකාශ කළේ ලබන  27 වනදා විශ්වවිද්‍යාලය නැවත විවෘත කෙරෙන බවයි. එහෙත්  පළමු වසරේ සිසුන්ට පමණක් එදින අධ්‍යයන කටයුතු ඇරඹීමටයි පාලනාධිකාරිය සැලසුම් කර තිබෙන්නේ.       ", "URL": "https://www.itnnews.lk/2023/10/05/461630/", "Category": "Breaking News,නවතම පුවත්", "Parent URL": null}