{"Source": "ITN news", "Timestamp": "மார்ச் 23, 2022 12:59", "Headline": "இன்றைய தினம் ஒரு இலட்சம் எரிவாயு சிலிண்டர்கள் விநியோகம்..", "News Content": "நேற்று முன்தினம் 3 ஆயிரத்து 500 மெற்றிக் தொன் எரிவாயு நாட்டுக்கு கொண்டுவரப்பட்டுள்ள நிலையில் குறித்த எரிவாயுவை கப்பலில் இருந்து பெற்றுக்கொள்ளும் நடவடிக்கை இன்றையதினம் முன்னெடுக்கப்படுகிறது. இந்நிலையில் இன்றைய நாளில் ஒரு இலட்சம் எரிவாயு சிலிண்டர்கள் விநியோகிக்கப்படவுள்ளதாக லிட்ரோ நிறுவனம் குறிப்பிட்டுள்ளது. அத்தோடு நாளையும், நாளை மறுதினமும் 7 ஆயிரம் மெற்றிக் தொன் சமையல் எரிவாயு 2 கப்பல்களில் நாட்டுக்கு வருகை தரவுள்ளதாகவும் அந்நிறுவனம் குறிப்பிட்டுள்ளது. இவ்வாறான சூழ்நிலையிலும் எரிவாயுவுக்கான தட்டுப்பாடு நிலவுகின்றது. பொதுமக்கள் எரிவாயு சிலிண்டர்களை பெற்றுக்கொள்வதற்காக வரிசைகளில் காத்திருப்பதையும் அவதானிக்கக்கூடியதாக உள்ளது. இந்நிலையில் நாட்டின் நாளாந்த எரிபொருள் பயன்பாடு 8 ஆயிரத்து 500 மெற்றிக் தொன் வரை அதிகரித்துள்ளது. இவ்வாறான சூழலில் உரிய முறையில் எரிபொருளை பெற்றுக்கொடுக்கும் நடவடிக்கைகள் முன்னெடுக்கப்பட்டு வருவதாக இலங்கை பெற்றோலிய கூட்டுத்தாபனம் அறிவித்துள்ளது. உலக சந்தையில் பாரியளவு எரிபொருள் விலை குறைவடைந்தால், நாட்டிலும் எரிபொருள் விலையை குறைப்பதற்கு தயாராகவுள்ளதாக அமைச்சர் காமினி லொக்குகே நேற்றையதினம் பாராளுமன்றத்தில் தெரிவித்திருந்தார். ", "URL": "https://www.itnnews.lk/2023/10/05/403479/", "Category": "Breaking News,தேசிய செய்திகள்", "Parent URL": null}