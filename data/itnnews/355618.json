{"Source": "ITN news", "Timestamp": "අගෝස්තු 9, 2021 17:55", "Headline": "රිෂාඩ්ගේ බිරිඳගේ කෘෘරකම් අධිකරණයේ දී එළියට – ඇපත් ප්‍රතික්ශේපයි", "News Content": "හිටපු අමාත්‍ය රිෂාඩ් බදියුදීන් මහතාගේ නිවසේ මෙහෙකාර සේවයේ යෙදී සිටියදී මියගිය ජුඩ් කුමාරි ඉෂාලිනි නැමති දැරියගේ මරණය සම්බන්ධයෙන් අත්අඩංගුවට ගෙන රක්ෂිත බන්ධනාගාරගතකර සිටි සැකකරුවන් හතර දෙනා ලබන 23 වනදා තෙක් රක්ෂිත බන්ධනාගාරගත කර තිබෙනවා. සැකකරුවන් සාක්ෂි වසන් කිරීම සදහා උත්සාහ ගෙන තිබුණේද යන බරපතළ සැකය ඉස්මතු වන බවයි නියෝජ්‍ය සොලිසිටර් ජෙනරාල්වරයා අධිකරණය හමුවේ අද සදහන් කළේ. රිෂාඩ් බදියුදීන් මහතාගේ බිරිද, බිරිදගේ සොහොයුරා, පියා සහ තැරැව්කරු යන සැකකරුවන් හතර දෙනාගේ ඇප අයදුම්පත් ප්‍රතික්ෂේප කළ අධිකරණය ඔවුන් තවදුරටත් රක්ෂිත බන්ධනාගාර ගත කිරීමට කටයුතු කළා. පැමිණිල්ල අද කැද වූ අවස්ථාවේ නියෝජ්‍ය සොලිසිටර් ජෙනරාල් දිලීප පිරිස් මහතා අධිකරණය හමුවේ සදහන් කළේ මියගිය ඉෂාලිනී දැරිය සම්බන්ධ තොරතුරු ජනමාධ්‍යවල පළවීම ඔස්සේ ඇයට මෙන්ම පරීක්ෂණවලට දැඩි අගතියක් සිදුවන බවයි. ඇතැම් පොලිස් නිලධාරීන් ජනමාධ්‍යයට තොරතුරු ලබාදීම සොයා බැලීමට පොලිස්පතිවරයා වෙත නියෝගයක් නිකුත් කරන්නැයිද ඔහු ඉල්ලා සිටියා. ඒ අනුව ඒ පිළිබද සොයා බලා අධිකරණයට වාර්තාවක් ඉදිරිපත් කරන ලෙස කොළඹ අතිරේක මහේස්ත්‍රාත්වරිය පොලිස්පතිවරයාට නියෝගයක් නිකුත් කළා. පසුගියදා ගොඩගත් දේහය සම්බන්ධයෙන් සිදුකළ පරීක්ෂණවල වාර්තා රජයේ රස පරීක්ෂකවරයා වෙතින් මෙතෙක් නොලැබී ඇති බවද නියෝජ්‍ය සොලිසිටර් ජෙනරාල්වරයා අධිකරණය හමුවේ සදහන් කළා. දැරිය රෝහල්ගත කිරීමෙන් පසු ඇය අසලට ගොස් ප්‍රකාශයක් ලබා ගත් බොරැල්ල පොලිසියේ උප පොලිස් පරීක්ෂක ශ්‍රියාරත්න නමැති නිලධාරියා ලබා ගත් වීඩියෝවක්ද පරීක්ෂණ සදහා ලබා දී තිබෙනවා. එහිදී ඇය ගහන්න එපා, ෆෝන් එක අයින් කරන්න යනාදි වශයෙන් දැඩි අපහසුතාවකින් පිළිතුරු ලබා දී ඇති බව නියෝජ්‍ය සොලිසිටර් ජෙනරාල්වරයා කියා සිටියා. සැකකරුවන් පොලිසියට ලබා දි ඇති ප්‍රකාශ එකිනෙකට පරස්පර බවයි නියෝජ්‍ය සොලිසිටර් ජෙනරාල්වරයා පැවසුවේ. දැරිය රෝහල්ගත කිරීමේදී සැකකරුවන් නිවසේ තිබෙන ස්ථාවර හෝ ජංගම දුරකතන භාවිත නොකිරීමටද පරිස්සම් වී ඇති බවද ඔහු පෙන්වා දුන්නා. අපරාධයට තමන් සම්බන්ධ නොමැති බව ඇගවීමට ඔවුන් මේ ආකාරයෙන් ක්‍රියා කර ඇති බවයි නියෝජ්‍ය සොලිසිටර් ජෙනරාල්වරයා සදහන් කළේ. පිළිස්සීමට භාජනය වූ දැරිය තමන් සිටි කුටියේ සිට මුළුතැන්ගෙයි දොර විවෘත කරමින් කොරිඩෝව ඔස්සේ සාලය දක්වා සැළකිය යුතු දුරක් දිවගොස් තිබුණද ඒ අසල තිබූ භාණ්ඩ කිසිවකට ගින්නෙන් හානි සිදු නොවීම විමතිය දනවන කරුණක් බවයි නියෝජ්‍ය සොලිසිටර් ජෙනරාල්වරයා පෙන්වා දුන්නේ. අපරාධ ස්ථානය පරීක්ෂා කිරීමේදී ගිනි ගැනීමට ලක් වූ බව තහවුරු කෙරෙන කිසිදු බාහිර සාක්ෂියක් අනාවරණය වී නොමැති බවද ඔහු කියා සිටියා. අපරාධ ස්ථානයේ සාක්ෂි විනාශ කිරීමට සැකකරුවන් පියවර ගෙන තිබුණේද යන බරපතළ සැකය මතුවන බවයි දිලිප පීරිස් මහතා පැවසුවේ. දැරිය රෝහල්ගත කරන අවස්ථාවේ ඇය නියම සිහි බුද්ධියෙන් සිටි බවට කිසිදු වෛද්‍යවරයෙකු සටහන් යොදා නොමැති බවද ඔහු කියා සිටියා. රිෂාඩ් බදියුදීන් මහතාගේ බිරිද නිවසේ මෙහෙකාරකමට පැමිණෙන දැරියන්ට අඩන්තේට්ටම් කිරීම නිසි පරිදි ආහාර ලබා නොදිම වැනි ක්‍රියා සිදුකර ඇති බව පරීක්ෂණවලදී හෙළිව තිබෙනවා.     ", "URL": "https://www.itnnews.lk/2023/10/05/355618/", "Category": "දේශීය පුවත්", "Parent URL": null}