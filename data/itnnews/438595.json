{"Source": "ITN news", "Timestamp": "ඔක්තෝබර් 3, 2022 18:32", "Headline": "IMF සමඟ ශ්‍රී ලංකාව ඇති කර ගත් එකඟතාවට යුරෝපා සංගමයේ ප්‍රසාදය", "News Content": "ජාත්‍යන්තර මූල්‍ය අරමුදල හා ශ්‍රී ලංකාව අතර ඇති කර ගත් එකඟතාව සම්බන්ධයෙන් ප්‍රසාදය පළ කරන බව යුරෝපා සංගමය නිවේදනය කරනවා. සිය නිල ට්විටර් ගිණුම ඔස්සේ පණිවුඩයක් නිකුත් කරන ශ්‍රී ලංකාවේ යුරෝපා සංගම් දූත මණ්ඩලය සඳහන් කළේ රාජ්‍ය මූල්‍ය කළමනාකරණය, හරිත ආර්ථිකය මෙන්ම අපනයන කර්මාන්ත සම්බන්ධයෙන් ශ්‍රී ලංකාව සමග සාමූහිකව කටයුතු කිරීමට තමන් අපේක්ෂා කරන බවයි. ජාත්‍යන්තර මූල්‍ය අරමුදල ඇමෙරිකා ඩොලර් බිලියන දෙකයි දශම නවයක මුදලක් ශ්‍රී ලංකාවේ ආර්ථික ස්ථාවරභාවය ඇති කිරීම සදහා ලබාදීමට පසුගියදා කාර්ය මණ්ඩල මට්ටමේ එකගතාවකට පැමිණියා. මේ අතර ශ්‍රී ලංකාවේ ණය අර්බුදය සමනය කර ගැනීම සදහා සහයෝගය දැක්වීමට තම රට සූදානම් බව චීනය නිවේදනය කළා. එහිදී ශ්‍රී ලංකාවේ ණය හිමි රටවල් සහ ජාත්‍යන්තර මූල්‍ය සංවිධාන සමග සහයෝගයෙන් කටයුතු කරන බවද චීනය සදහන් කර තිබෙනවා. චීන විදේශ කටයුතු අමාත්‍යාංශයේ මාධ්‍ය ප්‍රකාශක ෂාවෝ ලිජියෑන් සදහන් කර ඇත්තේ ශ්‍රී ලංකාව මුහුණ පා සිටින දුෂ්කරතා සම්බන්ධයෙන් චීනය මනා අවබෝධයකින් පසුවන බවයි. ශ්‍රී ලංකාවේ සමාජ ආර්ථික සංවර්ධනය වෙනුවෙන් සහාය දැක්වීමට චීනය කටයුතු කරන බවද ඔහු පැවසුවා. ", "URL": "https://www.itnnews.lk/2023/10/05/438595/", "Category": "Breaking News,දේශීය පුවත්", "Parent URL": null}