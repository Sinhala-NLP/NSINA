{"Source": "ITN news", "Timestamp": "අප්‍රේල් 17, 2022 15:07", "Headline": "තනිපක්ෂයක වුවමනාවට විශ්වාසභංග යෝජනාවක් ගෙන ඒමට නොහැකියි", "News Content": "තනිපක්ෂයක වුවමනාවට විශ්වාසභංග යෝජනාවක් ගෙන ඒමට නොහැකි බව පාර්ලිමේන්තු මන්ත්‍රී දයාසිරි ජයසේකර මහතා පවසනවා. විශ්වාසභංගයක් ගෙන එනවා නම් ඒ සදහා සියලු පක්ෂ එක්ව සාකච්ඡා කළයුතු බවයි ඔහු පෙන්වාදෙන්නේ. දිවංගත අග්‍රාමාත්‍ය සිරිමාවෝ බණ්ඩාරනායක මැතිණියගේ 106 වෙනි ජන්ම දිනය නිමිත්තෙන් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පැවති උත්සවයකදී දයාසිරි ජයසේකර මහතා මේ බව සදහන් කළේ. සිරිමාවෝ බණ්ඩාරනායක පිළිරුවට පුෂ්පෝපහාර දැක්වීම ද මෙහිදී සිදුවුණා. ලොව පළමු අගමැතිණිය වූ සිරිමාවෝ බණ්ඩාරනායක මැතිණිය 1916 වසරේ අප්‍රේල් මස 17 වනදා  උපත ලැබුවා. 1972 වසරේ පළමු ජනරජ ව්‍යවස්ථාව ඇති කිරීම මෙන්ම රටේ ආහාර සුරක්ෂිතතාවය ඉහළ නැංවීම, නොබැදි ජාතීන්ගේ සමුළුව ශ්‍රී ලංකාවේ පවත්වමින් ජාත්‍යන්තර සබදතා වැඩි දියුණු කිරීම ඇතුළු සේව රැසක් ඇය රට වෙනුවෙන් ඉටු කළා. මෙහි විශේෂ දේශනය සිදු කළේ ශ්‍රී ජයවර්ධනපුර විශ්වවිද්‍යාලයේ දේශපාලන විද්‍යාපීඨයේ පීඨාධිපති විශාඛා සූරියබණ්ඩාර මහත්මියයි. ජන්ම දින සැමරුම් උත්සවයට ශ්‍රී ලංකා නිදහස් පක්ෂයේ ජාතික සංවිධායක පාර්ලිමේන්තු මන්ත්‍රි දුමින්ද දිසානායක මහතා ඇතුළු පක්ෂයේ ජේ්‍යෂ්ඨයින් රැසක් එක්ව සිටියා.   ", "URL": "https://www.itnnews.lk/2023/10/05/407126/", "Category": "දේශීය පුවත්", "Parent URL": null}