{"Source": "ITN news", "Timestamp": "නොවැම්බර් 10, 2021 17:13", "Headline": "ආණ්ඩුවේ තුනෙන් එකට ගුරු සංගම් කැමති වෙයි. විරෝධතා අවසන්", "News Content": "එළඹෙන අයවැයෙන් ගුරු විදුහල්පතිවරුන්ගේ වැටුප් විෂමතාවෙන් තුනෙන් එකක් යෝජනා කළ පරිදි එකවර ලබා දීමට තීරණය කර තිබෙනවා. අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පාර්ලිමේන්තුවේ දී අද පැවති සාකච්ඡාවේ දී යි මෙම තීරණය ගනු ලැබුවේ. මෙම සාකච්ඡාවට මහින්ද ජයසිංහ, ජෝසප් ස්ටාලින් ඇතුලු ගුරු විදුහල්පති වෘත්තිය සමිති කිහිපයකට අයත් නියෝජිතයන් එක්ව සිටියා. දෙපාර්ශවය අතර ඇති වූ සාකච්ඡාවල ප්‍රතිඵලයක් ලෙස එළඹෙන අය වැයෙන් වැටුප් විෂමතාවෙන් තුනෙන් එකක් යෝජිත පරිදි එකවර ලබාදීමට මුදල් අමාත්‍ය බැසිල් රාජපක්ෂ මහතා එකගත්වය පළ කළා. ගුරු හා විදුහල්පතිවරුන්ගේ වැටුප් විෂමතා ඉවත් කිරීම සදහා ඇමති අනු කමිටුව ඉදිරිපත් කර ඇති යෝජනා ක්‍රියාත්මක කිරීමට අග්‍රාමාත්‍ය මහින්ද රාජපක්ෂ මහතා පොරොන්දු වුණා. මෙම සාකච්ඡාවට එක් වූ ගුරු විදුහල්පති වෘත්තිය සංගම් නියෝජිතයන් අතර පසුව මතභේදකාරී තත්ත්වයක් ද ඇති වුණා. මේ අතර සත්‍යග්‍රහයක නිරත වී සිටි පූජ්‍ය උලපනේ සුමංගල ස්වාමීන් වහන්සේ සිය සත්‍යග්‍රහය අවසන් කර තිබෙනවා. බෙලහීන කණ්ඩායම් තම සටන අවතක්සේරු කළ බවයි උන් වහන්සේ සදහන් කළේ. පූජ්‍ය සුමංගල හිමියන්ගේ ප්‍රධානත්වයෙන් ගුරු විදුහල්පති වැටුප් විෂමතාවට එරෙහි ජාතික එකමුතුව ජනාධිපති කාර්යාලය අසල පිහිටි උද්ඝෝෂණ භූමියේ දින දහයකට ආසන්න කාලයක් සත්‍යග්‍රහ ව්‍යාපාරයක නිරත වුණා.   ", "URL": "https://www.itnnews.lk/2023/10/05/375252/", "Category": "දේශීය පුවත්", "Parent URL": null}