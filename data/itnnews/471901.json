{"Source": "ITN news", "Timestamp": "මාර්තු 30, 2023 12:35", "Headline": "හරිත ආර්ථිකය සඳහා ශ්‍රී ලංකාවේ දැනට තිබෙන තත්ත්වය යහපත් – ඩිජිටල්කරණය ආරම්භ කළ යුතුයි", "News Content": "ජනවාර්ගික අර්බුදය ආර්ථික අර්බුදයක් නොවුනත් එය ප්‍රධාන ආර්ථික ප්‍රශ්නයෙන් දික්කසාද කළ නොහැකි බව ජනාධිපති රනිල් වික්‍රමසිංහ මහතා පවසනවා. රට දියුණු කිරීමට නම් ජනවාර්ගික ප්‍රශ්නය විසඳිය යුතු බවයි ජනාධිපතිවරයා පවසන්නේ. ජාත්‍යන්තර මූල්‍ය අරමුදල සහ ඉන් ඔබ්බට යන මැයෙන් කොළඹදී පැවති ආර්ථික සමුළුව අමතමින් ජනාධිපතිවරයා මේ බව කියා සිටියා. වරලත් ගණකාධිකාරී ආයතනය මෙම ආර්ථික සමුළුව සංවිධාන කර තිබුණා. මෙහි විශේෂ දේශනය පැවැත්වූ ජනාධිපතිතුමා කියා සිටියේ හරිත ආර්ථිකය සඳහා ශ්‍රී ලංකාවේ දැනට තිබෙන තත්ත්වය යහපත් බවත් වහාම ඊට අවතීර්ණ වී ඩිජිටල්කරණය ආරම්භ කළ යුතු බවයි. “ශ්‍රී ලංකාවේ හරිත ආර්ථිකය සදහා ඇති විභවය වඩාත් යහපත්. එයට අවතීර්ණ වී ඩිජිටල්කරණය ආරම්භ කළ යුතුයි. අද වන විට අපේ රටේ ජනගහනයෙන් 12.5%කට තිබු දුප්පත් කමේ සීමාව 25%දක්වා වැඩි වෙලා. මෙයට වගකිව යුත්තේ අපි හැමදෙනෙක්ම . වෘත්තිකයන් , දේශපාලඥයන් ,මාධ්‍යවේදීන් , රාජ්‍ය සේවකයන් , ව්‍යාපාරිකයන්, සිවිල් සංවිධාන අපි හැමෝම දුප්පත්කම වැඩී වීමට වගකිව යුතුයි. රජයක් විදියට අපේ වගකීම මේ දුප්පත්කම අඩු කරලා සෞභාග්‍යය උදා කරන එක. දුප්පත්කම සහ අවදානමට ලක්වූවන්ගේ අධ්‍යාපනය , සෞඛ්‍ය හා සමාජ ආරක්ෂාව සඳහා මුදල් අවශ්‍යයි. දැනටමත් රටේ සම්පත් ඕනෑවටත් වඩා තිබෙනවා. එකිනෙකාට දෝෂාරෝපණය කිරිමෙන් රට ජයග්‍රහනය කරා ගෙනියන්න බෑ. මෙහිදි අපිට ඇගිල්ල දික් කරන්න බැහැ. ජාත්‍යන්තර මූල්‍ය අරමුදලේ වැඩසටහනින් ඔබ්බට ගොස් ඊළඟ පරම්පාරව සඳහා සමෘද්ධිමත් සාමාජයක් නිර්මාණය කිරිම කෙරෙහි අවධානය යොමු කිරීම අත්‍යවශ්‍ය වනවා. රජයේ ඉලක්කය මේ අරමුණු සම්පුර්ණ කර ගැනීමයි.”      දරුවන්ගේ හා තරුණයන්ගේ අනාගතය සුබදායී කිරීමට අපට අවශ්‍ය වෙනවා. ඒ වෙනුවෙන් මේ අවස්ථාවේදී කැපකිරීමක් සිදුකළ යුතු බවයි ජනාධිපතිතුමා කියා සිටියේ. එසේ නොමැති වුවහොත් පසුගිය වසරේ මාර්තු මාසයේ සිදු වූ අරගලයට වඩා ව්‍යසනයක් සිදුවිය හැකි බවයි ජනාධිපතිතුමා පෙන්වා දුන්නේ. එමෙන්ම වර්තමානයේ මුහුණ දෙන අර්බුදවලට සියලු දෙනාම වගකිව යුතු බව පෙන්වා දෙන ජනාධිපතිතුමා ඊට කිසිවෙකුටත් ඇගිල්ල දිගු කළ නොහැකි බවයි කියා සිටියේ. දකුණු ආසියාවේ විශිෂ්ඨතම අධ්‍යාපනයක් ශ්‍රී ලංකාව තුළ බිහි කිරීම අරමුණ බව පෙන්වා දෙන ජනාධිපතිතුමා ඒ සඳහා කැපවීම අවශ්‍ය බවයි මෙම ආර්ථික සංවාදයට එක් වූ සියලු වෘත්තිකයන්ගෙන් ජනාධිපතිතුමා ඉල්ලා සිටියේ.     ", "URL": "https://www.itnnews.lk/2023/10/05/471901/", "Category": "Breaking News,දේශීය පුවත්", "Parent URL": null}