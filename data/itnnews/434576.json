{"Source": "ITN news", "Timestamp": "செப்டம்பர் 13, 2022 09:56", "Headline": "பேருந்தை கடத்தி காதலியை சந்தித்த நபர்", "News Content": "பிலியந்தலை பேருந்து நிலையத்தில் நிறுத்தி வைக்கப்பட்டிருந்த பேருந்து ஒன்றை திருடிச் சென்ற 15 வயதுடைய சிறுவன் காவல்துறையினரால் கைது செய்யப்பட்டுள்ளார். நிறுத்திவைக்கப்பட்டிருந்த பேருந்து இல்லாதநிலையில் அங்கிருந்த பேருந்து சாரதிகள் பிலியந்தலை காவல் நிலையத்தில் முறைப்பாடு செய்துள்ளனர்.இதன்போது நள்ளிரவு 12.30 மணியளவில் கெஸ்பேவ – பிலியந்தலை வீதியின் வீதித்தடை பகுதியினூடாக பயணித்த பேருந்து மீது சந்தேகம் ஏற்பட்டு அதனை நிறுத்துமாறு உத்தரவிட்டுள்ளனர். அப்போது, ​​கடத்தப்பட்ட பேருந்துதான் சம்பந்தப்பட்ட பேருந்து என்பதை காவல்துறையினர் உறுதி செய்துள்ளனர் . இதேவேளை, பேருந்தை நிறுத்திவிட்டு , தப்பி ஓட முயன்ற சிறுவனை துரத்திச் சென்று கைது செய்து விசாரித்த நிலையில் , மொரகஹஹேன பிரதேசத்தில் வசிக்கும் தனது காதலி தன்னை சந்திக்க வருமாறு தொலைபேசி மூலம் அழைப்பு விடுத்ததாகவும் பேருந்து நிலையத்திற்கு தான் வந்தபோது எந்தப்பேருந்தும் வராததால் , அங்கே நிறுத்திவைக்கப்பட்டிருந்த பல பேருந்துகளில் ஏறி சோதனை செய்ததாகவும் இதன்போதே பேருந்து ஒன்றில் சாவி இருந்ததால் அதனை இயக்கி மொரகஹேன பகுதியில் உள்ள தனது காதலியை சந்திக்க சென்றதாகவும் குறித்த சிறுவன் குறிப்பிட்டுள்ளார். குறித்த சிறுவன் இதற்கு முன்னரும் தனது காதலியை சந்திப்பதற்காக பேருந்து ஒன்றை கடத்திச் சென்றுள்ளமை மேலதிக விசாரணைகளில் தெரியவந்துள்ளது. ", "URL": "https://www.itnnews.lk/2023/10/05/434576/", "Category": "தேசிய செய்திகள்", "Parent URL": null}