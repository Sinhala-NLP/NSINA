{"Source": "ITN news", "Timestamp": "ජූලි 12, 2022 17:49", "Headline": "දේශපාලන අර්බුදය විසඳීමට විකල්ප 03ක්", "News Content": "යම් පක්ෂයකට හැකිනම් මාස තුනකින් රට සාමාන්‍ය තත්වයට ගෙන ඒමට ඒ සඳහා අගමැති ධුරය භාර ගෙන කටයුතු කිරීමට අවස්ථාව ලබාදීමට තීරණය කර ඇති බව පාර්ලිමේන්තු මන්ත්‍රී දයාසිරි ජයසේකර මහතා පවසනවා. දෙවනුව පාර්ලිමේන්තුව තුළ බහුතර බලයක් ඇති කණ්ඩායමක් පක්ෂයක් අග්‍රාමාත්‍ය ධුරය හා ජනාධිපති ධුරය ලබාගෙන වැඩකිරීමට හැකි බවත්, තෙවනුව පාර්ලිමේන්තුව තුළ සිටින බහුතර යම් බලයක් තිබෙන කණ්ඩායම් හෝ පක්ෂ ජනාධිපති, අගමැති, කතානායක, විපක්ෂ නායක යන තනතුරු භාරගෙන වැඩ කළ හැකි බවත් එහෙත් ජනාධිපති, අගමැති ධුරවල කටයුතු කරන අයට ඉදිරියේදී එම තනතුරුවලට පැමිණිය නොහැකි බවත් පාර්ලිමේන්තු මන්ත්‍රී දයාසිරි ජයසේකර මහතා සඳහන් කළා. පළමු අවස්ථාව ජනතා විමුක්ති පෙරමුණ සඳහාත්, දෙවන අවස්ථාව විපක්ෂ නායක සජිත් ප්‍රේමදාස මහතාට සහ දැනට කතාබහ වී ඇති ඩලස් අලහප්පෙරුම මහතා සඳහා ලබා දී ඇති බවද දයාසිරි ජයසේකර මහතා කියා සිටියා. අද රාත්‍රිය වන විට මෙම තීන්දු තීරණ ගෙන අවසන් කළයුතු බවත් ඡන්දයකට නොයා යම් විසඳුමක් මේ අවස්ථාවේ ලබාගැනීමට උත්සහ කරන බවත් ඔහු වැඩි දුරටත් සඳහන් කළා. ඉදිරි දේශපාලන තත්ත්වය සම්බන්ධයෙන්  හා ගත යුතු තීන්දු තීරණ සම්බන්ධයෙන් විපක්ෂ මන්ත්‍රීවරුන් සාකච්ඡාවක් විපක්ෂ නායක කාර්යාලයේදී පැවැත්වුණා. ඊට එක් වූ පාර්ලිමේන්තු මන්ත්‍රී දයාසිරි ජයසේකර මහතා එම අදහස් පළ කළා. ", "URL": "https://www.itnnews.lk/2023/10/05/422806/", "Category": "Breaking News,දේශීය පුවත්", "Parent URL": null}