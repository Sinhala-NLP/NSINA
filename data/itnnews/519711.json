{"Source": "ITN news", "Timestamp": "ඔක්තෝබර් 1, 2023 09:37", "Headline": "අයහපත් කාලගුණය හේතුවෙන් දිස්ත්‍රික් 7ක ජනතාව පීඩාවට", "News Content": "පවතින අයහපත් කාලගුණය හේතුවෙන් දිස්ත්‍රික් 7ක ජනතාව පන්දහසකට වැඩි පිරිසක් පීඩාවට පත්ව සිටිනවා. අද දිනයේත් නිරිතදිග ප්‍රදේශයට ධාරාණිපාත වර්ෂාවක් ඇදහැලෙන බවයි කාලගුණ විද්‍යා දෙපාර්තමේන්තුව පවසන්නේ. රත්නපුර, ගාල්ල, මාතර, කළුතර, ගම්පහ ඇතුළු දිස්ත්‍රික් කිහිපයකට ඇදහැලෙන වර්ෂාවත් සමඟ කළු ගඟ, නිල්වලා ගඟ මෙන්ම ගිං ගග පිටාර ගලා තිබෙනවා. දිස්ත්‍රික් රැසක පහත් බිම් ජලයෙන් යටව පවතිනවා. කළු සහ ගිං ගඟ සුලු ගංවතුර තත්ත්වයෙන් මහ ගංවතුර තත්ත්වයක් බවට පත්වෙමින් ඇති බැවින් ගංගා දෙපස පදිංචිකරුවන් අවදානයෙන් සිටින ලෙසයි වාරිමාර්ග දෙපාර්තමේන්තුව දැනුම් දෙන්නේ. අධික වර්ෂාව හේතුවෙන් දිස්ත්‍රික් 8කට පනවා ඇති නායයාම් අනතුරු ඇඟවීම් තවදුරටත් ක්‍රියාත්මකයි. මේ අතර අද දිනයේත් බස්නාහිර,සබරගමුව,දකුණු සහ වයඹ පළාත්වලටත් මහනුවර සහ නුවරඑළිය දිස්ත්‍රික්වලටත් ගිගුරුම් සහිත වැසි ඇතිවන බව කාලගුණ විද්‍යා දෙපාර්තමේන්තුව පවසනවා. ගාල්ල,මාතර සහ පුත්තලම දිස්ත්‍රික්වලට ද අධික වැසි ලැබෙන බවයි එම දෙපාර්තමේන්තුව සඳහන් කරන්නේ.       ", "URL": "https://www.itnnews.lk/2023/10/05/519711/", "Category": "කාලගුණ අනාවැකිය", "Parent URL": null}