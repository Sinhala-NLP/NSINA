{"Source": "ITN news", "Timestamp": "අප්‍රේල් 22, 2022 18:43", "Headline": "මෙරට ආර්ථික හා සමාජ සංවර්ධනයට සහය දෙන බවට චීනය සහතික වෙයි", "News Content": "ශ්‍රී ලංකාවේ ආර්ථික හා සමාජ සංවර්ධනය සඳහා සහය ලබාදෙන බව චීන අග්‍රාමාත්‍ය ලී කෙකියෑන් මහතා සදහන් කර තිබෙනවා. අග්‍රාමාත්‍ය මහින්ද රාජපක්ෂ මහතා සමග පැවැති දුරකථන සංවාදයකදීයි ඒ මහතා මේ බව කියා ඇත්තේ. ශ්‍රී ලංකාව මුහුණදී ඇති දුෂ්කරතා සම්බන්ධයෙන් චීනයට ඉතා හොද වැටහීමක් ඇති බව චීන අග්‍රාමාත්‍යවරයා මෙහිදී කියාසිටියා. මෙරට ජනතාවගේ ජීවන තත්වය නගාසිටුවීම සදහා දිය හැකි උපරිම සහයෝගය ලබාදීමට තම රට සූදානම් බව ලී කෙකියෑන් මහතා පැවසුවා. හදිසි මූල්‍ය ගැටලු විසදීම සදහා චීනය ශ්‍රී ලංකාවට උපකාර කරන බව ද ඔහු මහින්ද රාජපක්ෂ මහතා සමග පැවැති දුරකථන සංවාදයේදී සදහන් කර තිබෙනවා. දෙරට අතර නිදහස් වෙළෙද ගිවිසුමක් ක්‍රියාත්මක කිරීම, වෙළෙද පරතරය අවම කිරීම මෙන්ම චීන සංචාරකයන් මෙරටට පැමිණීම වැනි කරුණු සම්බන්ධයෙන් ද දෙපාර්ශවය අදහස් හුවමාරු කරගත්තා. ශ්‍රී ලංකාව සහ චීනය අතර මිත්‍රත්වය සහ සමීපත්වය තවදුරටත් වර්ධනය කරගැනිම චීනයේ අපේක්ෂාව බව ලී කෙකියෑන් මහතා කියාසිටියා. මෙරටට පසුගියදා මානුෂීය ආධාර ලබාදීමට කටයුතු කිරීම මෙන්ම ඉදිරියටත් ලබාදෙන සහයෝගය සම්බන්ධයෙන් ස්තූතිවන්ත වන බවයි මහින්ද රාජපක්ෂ මහතා චීන අග්‍රාමාත්‍යවරයා වෙත සදහන් කළේ.     ", "URL": "https://www.itnnews.lk/2023/10/05/407912/", "Category": "දේශීය පුවත්", "Parent URL": null}