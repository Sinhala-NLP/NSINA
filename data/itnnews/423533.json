{"Source": "ITN news", "Timestamp": "ජූලි 16, 2022 10:18", "Headline": "ගෝඨාභය ජනපති තනතුරෙන් ඉවත් වී ඇති බව නිල වශයෙන් පාර්ලිමේන්තුවට දැනුම් දෙයි", "News Content": "ජනාධිපති ගෝඨාභය රාජපක්ෂ මැතිතුමා තනතුරෙන් ඉවත් වී ඇති බව සහ එම තනතුර පුරප්පාඩු වී ඇති බව කතානායක මහින්ද යාපා අබේවර්ධන මහතා අද පාර්ලිමේන්තුවට දැනුම් දුන්නා. ජනාධිපති ගෝඨාභය රාජපක්ෂ මහතා ජනාධිපති ධූරයෙන් ඉවත් වූ බවත් ජනාධිපති ධූරය පුරප්පාඩු වී ඇති බවත් පාර්ලිමේන්තු මහ ලේකම්වරයා අද පාර්ලිමේන්තුවට දැනුම් දුන්නා. පාර්ලිමේන්තුව අද පෙරවරු දහයට රැස්වූයේ කතානායක මහින්ද යාපා අබේවර්ධන මහතාගේ ප්‍රධානත්වයෙන්. විශේෂ සභාවාරයක් ලෙස අද පාර්ලිමේන්තුව රැස් වුණා. ඒ ගෝඨාභය රාජපක්ෂ මහතා ජනාධිපති ධූරයෙන් ඉවත් වූ බව නිල වශයෙන් පාර්ලිමේන්තුවට දැනුම් දීමට හා ජනාධිපති ධූරය පුරප්පාඩු වී ඇති බව පාර්ලිමේන්තුවට දැනුම් දීම සදහායි. මේ අනුව පුරප්පාඩු වී ඇති ජනාධිපති ධූරය වෙනුවෙන් නව ජනාධිපතිවරයෙකු තෝරා පත් කර ගැනීමට ලබන 19 වෙනිදා රැස් වන පාර්ලිමේන්තු සැසිවාරයේදී නාම යෝජනා කැදවීම සිදුවනවා. ලබන 20 වනදා පැවැත්වෙන පාර්ලිමේන්තු සැසිවාරයේදී පාර්ලිමේන්තු නියෝජිතයෙකු නව ජනාධිපතිවරයා ලෙස තෝරා පත් කර ගැනීමට නියමිතයි. එය සිදුවන්නේ රහස් ඡන්දයකින්. මේ අතර පාර්ලිමේන්තුව අද දිනයේ රැස්වීම හේතුවෙන් ශ්‍රී ජයවර්ධනපුර කෝට්ටේ පාර්ලිමේන්තු සංකීරණය අවට දැඩි ආරක්ෂාවක් යොදා තිබුණා.     ", "URL": "https://www.itnnews.lk/2023/10/05/423533/", "Category": "දේශීය පුවත්", "Parent URL": null}