{"Source": "ITN news", "Timestamp": "நவம்பர் 21, 2022 12:58", "Headline": "இலங்கையின் சுற்றுலாத்துறை மேம்பாட்டுக்காக பிரான்சிடமிருந்து ஒத்துழைப்பு", "News Content": "இலங்கையின் சுற்றுலாத்தொழிற்துறையை மேம்படுத்துவதற்காக பிரான்சை சேர்ந்த 80 சுற்றுலாத்துறை பிரதிநிதிகள் இலங்கைக்கு வருகை தந்துள்ளனர். கட்டுநாயக்க சர்வதேச விமான நிலையத்தின் ஊடாக அவர்கள் நாட்டை வந்தடைந்துள்ளனர். கண்டி, பெந்தொட்ட, கொழும்பு ஆகிய பிரதேசங்களுக்கு விஜயம் செய்யும் குறித்த குழுவினர் அங்குள்ள ஹோட்டல் கட்டமைப்புக்களை பார்வையிடவுள்ளதோடு, இலங்கைக்கு பிரான்சிலிருந்து சுற்றுலாப்பயணிகளை அழைத்துவருவதற்கு திட்டமிட்டுள்ளனர். சுற்றுலா ஹோட்டல் பிரதிநிதிகள், சுற்றுலா பயணிகளை ஏற்றிச் செல்லும் பேருந்து சங்கங்களின் பிரதிநிதிகள் மற்றும் இலங்கை சுற்றுலா அபிவிருத்தி பணியகத்தின் அதிகாரிகளுடனும் குறித்த தரப்பினர் பேச்சுவார்த்தைகளை முன்னெடுக்கவுள்ளனர். கடந்த வருடத்துடன் ஒப்பிடுகையில் இவ்வருடம் ஒக்டோபர் மாதம் இலங்கைக்கு வருகை தந்துள்ள சுற்றுலாப்பயணிகளின் எண்ணிக்கை கணிசமான அளவு அதிகரித்துள்ளதாக இராஜாங்க அமைச்சர் ரஞ்சித் சியம்பலாப்பிட்டிய தெரிவித்துள்ளார். ", "URL": "https://www.itnnews.lk/2023/10/05/446872/", "Category": "தேசிய செய்திகள்", "Parent URL": null}