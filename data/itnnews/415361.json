{"Source": "ITN news", "Timestamp": "ஜூன் 6, 2022 12:26", "Headline": "ரஷ்ய விமானம் தொடர்பில் சட்டமா அதிபர் கொழும்பு வணிக நீதிமன்றில் மனு தாக்கல்..", "News Content": "எரோப்ளொட் ரஷ்ய விமானம் தொடர்பில் சட்டமா அதிபர் கொழும்ப வணிக மேல் நீதிமன்றில் மனு ஒன்றை தாக்கல் செய்துள்ளார். வழக்கை திறந்த நீதிமன்றத்திற்கு மாற்ற அனுமதி வழங்குமாறு கோரியே குறித்த மனு தாக்கல் செய்யப்பட்டுள்ளது. இதனிடையே விமானம் தொடர்பான பிரச்சினையானது இரு நாடுகளுக்கு இடையிலான பிரச்சினை அல்ல என பிரதமர் ரணில் விக்ரமசிங்க இலங்கை வெளிவிவகார அமைச்சரின் ஊடாக ரஷ்யாவிற்கு தெளிவுப்படுத்தியுள்ளார். கடந்த 2ம் திகதி ரஷ்யாவிலிருந்து குறித்த விமானம் இலங்கைக்கு வருகை தந்தது. கொழும்பு வணிக நீதிமன்றம் வெளியிட்ட தடையுத்தரவிற்கமைய அன்றைய தினம் விமானம் மீள பயணத்தை மேற்கொள்ள, கட்டுநாயக்க விமான நிலையத்தின் விமான கட்டுப்பாட்டு மத்திய நிலையம் அனுமதி வழங்கவில்லை. அதனையடுத்தே விமானத்தை நாட்டில் நிறுத்திவைத்துள்ளமை தொடர்பில் நெருக்கடிகள் ஆரம்பமாகின. இரு நாடுகளுக்கும் இடையில் நீண்டகாலமாக நிலவும் நட்புறவு செயற்பாடுகள் இதனால் பாதிக்கப்பட்டுள்ளது. இந்நிலையில் நிலைமையை சீராக்க துரித நடவடிக்கைகளை எடுக்குமாறு ரஷ்ய வெளிவிவகார அமைச்சு அறிவுறுத்தியுள்ளது. அத்துடன் சம்பவத்திற்கு ரஷ்ய அரசாங்கம் கடும் அதிருப்தி வெளியிட்டுள்ளது. ரஷ்யாவிலிருந்து இலங்கைக்கு முன்னெடுக்கப்படும் வனிக விமான பயணங்களை தற்காலிகமாக இடைநிறுத்த எரோப்ளொட் விமானம் நடவடிக்கை எடுத்தது. சம்பவம் தொடர்பில் பிரதமர் ரணில் விக்ரமசிங்கவும் ரஷ்ய அரசாங்கத்திற்கு தெளிவுப்படுத்தியுள்ளார். தனிப்பட்ட ரீதியான சட்ட பிரச்சினைகள் காரணமாகவே விமானம் தடுத்துவைக்கப்பட்டுள்ளது. நீதிமன்ற செயற்பாடுகளில் அரசாங்கத்திற்கு தலையீடுகளை மேற்கொள்ள முடியாதென தூதரகத்திற்கு தெரிவித்துள்ளதாக இலங்கை விமான சேவைகள் அமைச்சர் நிமல் சிறிபால டி சில்வா அறிவித்துள்ளார். ", "URL": "https://www.itnnews.lk/2023/10/05/415361/", "Category": "Breaking News,அண்மைய செய்திகள்", "Parent URL": null}