{"Source": "ITN news", "Timestamp": "අප්‍රේල් 18, 2022 18:50", "Headline": "ජනපතිව ඉවත් කරන්න බැහැ – අගමැති ඉවත් විය යුතුත් නැහැ- නීතිඥයන් නීතිය පහදයි", "News Content": "ව්‍යවස්ථාව පිළිබද අවබෝධයකින් තොර විරෝධතා හේතුවෙන් රටට සිදුවන අගතිය පිළිබද නීතිඥවරුන් අග්‍රාමාත්‍ය මහින්ද රාජපක්ෂ මහතාට කරුණු පැහැදිලි කළා. මෙහිදී නීතිඥවරුන් පෙන්වා දෙන්නේ ජනතාව මුහුණදෙන ගැටලු මුල්කර ගනිමින් කිසියම් සංවිධානාත්මක පිරිසක් මෙම අරගලය මෙහෙයවමින් සිටින බවයි. නීතිඥවරුන් සහ අග්‍රාමාත්‍යවරයා අතර අරලියගහ මන්දිරයේ පැවති හමුවේදී නීතිඥවරුන් මෙම කරුණු පැහැදිලි කළා. ඔවුන් වැඩිදුරටත් කියා සිටියේ ජනමාධ්‍ය දැනුවත්ව හෝ නොදැනුවත්ව රට අරාජික කිරීමේ අරගලයට සහාය නොදිය යුතු බවයි. මෙවැනි අවස්ථාවක ජනමාධ්‍ය වගකීමෙන් ක්‍රියා කළ යුතු බවද නීතිඥවරුන් පෙන්වා දුන්නා. මහජන නියෝජිතයින්ගේ වත්කම් විගනනය කිරීම කාලීන බව පෙන්වා දුන් නීතිඥවරුන් රාජ්‍ය ආයතන සහ රාජ්‍ය නිලධාරීන්ගෙන් එය ආරම්භ කළ යුතු බව කියාසිටියා. මහජන නියෝජිතයින් විවිධ කාලවලදී වෙනස් වුවද රාජ්‍ය නිලධාරීන් වෙනස් නොවන අතර රාජ්‍ය ආයතනවල වංචා සහ දූෂණ දේශපාලනඥයින් මත පැටවී ඇති බවයි ඔවුන් සදහන් කළේ. සංවිධානාත්මක කල්ලි ජනතාව යොදා ගනිමින් රජය අපහසුතාවට පත්කිරීමටත් ජනාධිපතිතුමා සහ අග්‍රාමාත්‍යවරයා ඉවත් කර පටු අරමුණු ඉටුකර ගැනීමට ක්‍රියා කරමින් සිටින බවත් නීතිඥවරුන් පෙන්වා දුන්නා. මෙම හමුවෙන් අනතුරුව නීතිඥවරුන් මාධ්‍ය වෙත අදහස් දැක්වූවා. මෙම තත්ත්වය හමුවේ ජනාධිපතිතුමා සහ අග්‍රාමාත්‍යවරයා තනතුරුවලින් ඉවත්වීම සම්බන්ධයෙන් මාධ්‍යවේදීන් විමසා සිටියා.   ", "URL": "https://www.itnnews.lk/2023/10/05/407310/", "Category": "දේශීය පුවත්", "Parent URL": null}