{"Source": "ITN news", "Timestamp": "නොවැම්බර් 7, 2022 09:06", "Headline": "ඉල් පුර පසළොස්වක පොහොය අදයි", "News Content": "ඉල් පුර පසළොස්වක පොහොය අදයි. ඒ වෙනුවෙන් දිවයිනේ සෑම වෙහෙර විහාරස්ථානයක ආගමික වැඩසටහන් සංවිධාන කර තිබෙනවා. මෛත්‍රී බෝසතුන් නියත විවරණ ලැබිමට ප්‍රථම ධර්ම දූතයන් ලෙස රහතන් වහන්සේ හැට නමක් ධර්ම ප්‍රචාරක කටයුතු ඇරඹීම සිදු වූයේ අද වැනි ඉල් පුර පසළොස්වක පොහෝ දිනකයි. චීවර මාසයේ අවසන් පොහොය වන්නේ ද ඉල් පුර පසළොස්වක පොහොයයි. එමෙන්ම තුන් බෑ ජටිල දමනය, සැරියුත් හිමියන් පිරිනිවන්පෑම යන වැදගත් සිදුවීම්ද ඉල් පුර පොහොය දිනයේදී සිදු වූ බව ශාසන ඉතිහාසයේ සදහන් වනවා. ඉල් පුර පසළොස්වක පොහොය වෙනුවෙන් දිවයින පුරා වෙහෙර විහාරස්ථානවලදී ආමිස හා ප්‍රතිපත්ති පූජාවන්ට මුල්තැන දෙමින් විවිධ වැඩසටහන් සංවිධානකර තිබුණා. මේ අතර ධර්දීපනී දර්මදේශනා වැඩසටහන 4 වන වරටත් අරලියගහ මන්දිරයේ දී අද පැවැත්වුණා. ධර්ම දේශනය සිදුකළේ අම්පාර බුද්ධංගල ආරණ්‍ය සේනාසනාධිපති පූජ්‍ය දීඝවාපියේ සුසීම ස්වාමීන් වහන්සේයි. අග්‍රාමාත්‍ය දිනේෂ් ගුණවර්ධන මහතා ඇතුළු පිරිසක් ධර්ම ශ්‍රවණය සදහා එක්ව සිටියා. සෑම පොහෝ දිනකම ස්වාධීන රූපවාහිනිය ගෙන එන සවණක් රැස් සජීව වැඩසටහන මෙවර විකාශය කෙරෙන්නේ තලවතුගොඩ ශ්‍රී බෞද්ධාරාම සිරි සුමන පිරිවෙන් විහාරස්ථානයේ සිටයි. රාජගිරිය පට්ටාන විහාරාධිපති පූජ්‍ය මෙදේරිපිටියේ චන්ද්‍රවංශ ස්වාමීන් වහන්සේ උදෑසන ආගමික වතාවත් සිදුකළා. ධර්ම දේශනා,  ධර්ම සාකච්ඡා ඇතුළු ආගමික වැඩසටහන් රැසක් දවස පුරා විකාශය කිරිමට කටයුතු යොදා තිබෙනවා. මේ අතර ලක්හඩ ගුවන් විදුලියේ ශාසනාලෝක වැඩසටහන ද මෙවර සිදු කෙරුණේ තලවතුගොඩ ශ්‍රී බෞද්ධාරාම සිරි සුමන පිරිවෙන් විහාරස්ථානයේ සිටයි. 122 වන වරට මෙවර පැවැත්වුණු වැඩසටහනේදී සාමණේර ස්වාමීන් වහන්සේට පිරිවෙන් අධ්‍යාපනය සදහා අවශ්‍ය ධර්ම ග්‍රන්ථ කට්ටල ඇතුළු උපකරණ පරිත්‍යාග කෙරුණා.   ", "URL": "https://www.itnnews.lk/2023/10/05/444545/", "Category": "Breaking News,දේශීය පුවත්", "Parent URL": null}