{"Source": "ITN news", "Timestamp": "ජූලි 27, 2022 20:57", "Headline": "ජනාධිපති මන්දිරයේ සල්ලි ගණන් කළ අයෙකුත් අල්ලයි", "News Content": "පසුගිය 9 වැනි දින කොළඹ පැවති මහජන විරෝධතාවයේදී කොටුව ජනාධිපති මන්දිරයේ දේපළවලට අලාභහානි සිදුකිරීම සම්බන්ධයෙන් සැකපිට 26 හැවිරිදි තරුණයෙකු අත්අඩංගුවට ගෙන තිබෙනවා. ජනාධිපති මන්දිරයට කඩා වැදී එහි දේපළවලට අලාභහානි සිදුකිරීම සම්බන්ධයෙන් සිදුකළ විමර්ශනවලට අනුව අදාළ තරුණයා සැකපිට අත්අඩංගුවට ගත් බව පොලීසිය සඳහන් කළා. සැකකරු අද අලුයම අත්අඩංගුවට ගෙන ඇති අතර ඔහු කොළඹ 14, මල් මාවත ප්‍රදේශයේ පදිංචිකරුවෙකු බවට හඳුනාගෙන තිබෙනවා. ඔහු කොළඹ හුසේනිය පාරේ වෙළඳසැලක රැකියාවක නිරතව සිටින බවයි වාර්තා වන්නේ. සැකකරු ජනාධිපති නිල නිවසේ මහජනතාව රාජ්‍ය ගොඩනැගිල්ලට කඩා වැදීමෙන් පසු එහි තිබී සොයා ගත් මුදල් ගණන් කරමින් සිටි පිරිසේ අයෙක් බවට හඳුනාගෙන ඇත. සැකකරු හඳුනාගෙන ඇත්තේ විරෝධතාකරුවන් පිරිසක් කොටුව ජනාධිපති මන්දිරයේ තිබී මුදල් ගණන් කරන අයුරු සමාජ මාධ්‍ය ඔස්සේ හුවමාරු වූ වීඩියෝ දර්ශන ඔස්සේයි.  ", "URL": "https://www.itnnews.lk/2023/10/05/425423/", "Category": "Breaking News,දේශීය පුවත්", "Parent URL": null}