{"Source": "ITN news", "Timestamp": "අප්‍රේල් 7, 2023 10:42", "Headline": "පර්ල් නෞකා අනතුරෙන් ජීවිකාව අහිමි වූ ධීවරයින් සඳහා 4 වන වටයේදී රුපියල් මිලියන 1514ක වන්දි ", "News Content": "එක්ස්ප්‍රස් පර්ල් නෞකා අනතුරෙන් ජීවිකාව අහිමි වූ ධීවරයින් සඳහා 4 වන වටයේදී රුපියල් මිලියන 1514ක වන්දි  පිරිනමන බව ධීවර අමාත්‍යාංශය පවසනවා. එක්ස්ප්‍රස් පර්ල් නෞකා අනතුරත් සමඟ පැනවූ ධීවර තහනම හේතුවුන් ධීවරයින් රැසකට සිය ජීවිකාව අහිමිවුණා. ඒ වෙනුවෙන් අදාළ නෞකාවේ රක්ෂණ සමාගම මගින් ලබාදුන් රුපියල් මිලියන 1514. 09 ක මුදලක් මහා භාණ්ඩාගාරය විසින් ධීවර අමාත්‍යාංශය වෙත ලබාදී තිබෙනවා. එම මුදල් ගම්පහ කොළඹ සහ කළුතර දිස්ත්‍රික්කවල දිසා ලේකම්වරුන් හරහා අදාළ ධීවර පවුල් වෙත ලබා දීමට නියමිත බවයි ධීවර අමාත්‍යාංශය පවසන්නේ. ධීවරයින් 16867 දෙනෙකු අතරේ එම මුදල් බෙදා දීමට නියමිත බවයි. මීට පෙරද වට තුනකදී මෙම ධීවර කාර්මිකයින් සඳහා රුපියල් මිලියන 1477ක මුදලක් වන්දි වශයෙන් ලබාදී තිබුණා. මේ වන විට වට 4ක් යටතේ රුපියල් මිලියන 3000ක පමණ මුදලක් නැවේ රක්ෂණ සමාගමෙන් වන්දි සඳහා ලබාගෙන තිබෙනවා. 4 වන වටයේ ගෙවීම් අවසන් වන විට  ධීවර කාර්මිකයන් සඳහා ඔවුන් නිරත වන පන්න ක්‍රමය හා තහනම බලපෑ දින ගණන අනුව වට තුනේම එකතුව වශයෙන් එක්පුද්ගලයෙකුට  රුපියල් පනස් දහසේ සිට තුන් ලක්ෂ තිස් දහස දක්වා වන්දි මුදලක් හිමි වනු ඇති. 4 වන වටයේ විශේසත්වය වන්නේ කරවල වේලීම වැනි ධීවර ආශ්‍රිත රැකියාවන්හි නිරත වූවන්ටද වන්දි ලබාදීමයි. අදාළ ධීවරයින් වෙනුවෙන් තවදුරටත් වන්දි ලබා ගැනීම සඳහා කටයුතු කරමින් සිටින බවයි ධීවර අමාත්‍යාංශය පවසන්නේ.   ", "URL": "https://www.itnnews.lk/2023/10/05/473872/", "Category": "දේශීය පුවත්", "Parent URL": null}