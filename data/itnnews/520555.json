{"Source": "ITN news", "Timestamp": "ඔක්තෝබර් 4, 2023 15:24", "Headline": "ජනපතිගේ නිවසට ගිනි තැබූ අවස්ථාවේ එම ගින්න නිවීමට බාධා කළ පුද්ගලයෙකුට නඩු", "News Content": "ජනාධිපති රනිල් වික්‍රමසිංහ මහතාගේ කොල්ලුපිටියේ පිහිටි පෞද්ගලික නිවසට ගිනි තැබූ අවස්ථාවේ එම ගින්න නිවීමට පැමිණි වාහනයකට අවහිරතා ඇති කළ බවට අවිස්සාවේල්ල ප්‍රාදේශීය සභාවේ හිටපු මන්ත්‍රී සුජිත් චන්දන ප්‍රියරත්න යන අයට එරෙහිව නඩුවක් පවරනු ලැබුවා. ඒ අපරාධ පරීක්ෂණ දෙපාර්තමේන්තුව මගින්. නීතිපතිවරයාගේ උපදෙස් මත පැවරූ මෙම නඩුවට අදාළ සිද්ධියේ තමා නිවැරදිකරු බවට සුජිත් චන්දන ප්‍රියරත්න මහතා ප්‍රකාශ කිරීම හේතුවෙන් නඩුව ලබන 11 වනදා යළි කැදවීමට කොටුව මහේස්ත්‍රාත් තිලිණ ගමගේ මහතා නියෝග කළා. ඉහත සිද්ධිය සම්බන්ධයෙන් තවත් සැකකරුවන් තුන්දෙනෙකුට කැස්බෑව, ගල්කිස්ස හා නුගේගොඩ අධිකරණවල දී නඩු පැවරීමට ද කටයුතු කෙරුණා. ජනාධිපති රනිල් වික්‍රමසිංහ මහතාගේ කොල්ලුපිටියේ පිහිටි පෞද්ගලික නිවසට පසුගිය වසරේ ජුලි 9 වනදා ගිනි තැබූ සිද්ධියේ තවත් සැකකරුවෙකු වන ඇප මත මුදාහැර ඇති වෙනත් නඩුවකට බන්ධනාගාර ගත කර සිටින හිටපු පාර්ලිමේන්තු මන්ත්‍රී ජේ සී රංගා මහතා ද අධිකරණයට ඉදිරිපත් කිරීමට බන්ධනාගාර නිලධාරීන් කටයුතු කර තිබුණා.         ", "URL": "https://www.itnnews.lk/2023/10/05/520555/", "Category": "දේශීය පුවත්", "Parent URL": null}