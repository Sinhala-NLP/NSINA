{"Source": "ITN news", "Timestamp": "මාර්තු 16, 2023 16:37", "Headline": "ශ්‍රී පාද පුදබිම ආශ්‍රිතව රෝගයක් පැතිර යන කතාව බොරු", "News Content": "ශ්‍රී පාද පුදබිම ආශ්‍රිතව රෝගයක් පැතිර යන බවට පළ වන වාර්තා අසත්‍ය බව ශ්‍රී ලංකා ප්‍රජා වෛද්‍ය විශේෂඥවරුන්ගේ සංගමය පවසනවා. රෝගය පිළිබද බියක් ඇති කරගත යුතු නැති බවයි වෛද්‍යවරුන් පවසන්නේ. ශ්‍රීපාද වන්දනා සමය මේ වන විට ක්‍රියාත්මක බැවින් දෛනිකව නල්ලතන්නිය හරහා මෙන්ම රත්නපුර කුරුවිට මාර්ගය ඔස්සේ විශාල බැතිමතුන් පිරිසක් පැමිණෙනවා. ඇතැම් මාධ්‍ය වාර්තා කළේ හදුනාගත නොහැකි රෝගී තත්ත්වයක් හේතුවෙන් මරණ කිහිපයක් සිදුව ඇති බවයි. අප මේ සම්බන්ධයෙන් ප්‍රජා වෛද්‍ය විශේෂඥ වෛද්‍යවරුන්ගෙන් විමසීමක් කළා. අප මේ සම්බන්ධයෙන් නල්ලතන්නිය මහජන පරික්ෂකවරුන්ගෙන් ද විමසීමක් කළ අතර එහිදී ඔවුන් සදහන් කළේ නල්ලතන්නිය මාර්ගයෙන් ගමන් ගන්නා බැතිමතුන්ගෙන් මෙවැනි රෝගී තත්ත්වයක් වාර්තා වී නොමැති බවයි. ඒ අනුව රත්නපුර කුරුවිට  ශ්‍රීපාද  මාර්ගයේ ගමන්ගත් කිහිප දෙනෙකුට මෙම රෝගය වැලදී ඇති බව තහවුරු වී තිබෙනවා. රෝගය පැතිරීමට හේතු සෙවීමේ කටයුතු ආරම්භ කර ඇති බවද මහජන සෞඛ්‍ය පරික්ෂකවරු සදහන් කළා. ඔවුන් වැඩිදුරටත් සදහන් කළේ ශ්‍රී පාද වන්දනාවේ සහ අනෙකුත් විනෝද ගමන්වලට සහභාගීවීමේදී ද හැකිතාක් උණු කර නිවාගත් පානීය ජලය භාවිත කරන ලෙසයි. එසේම සෞඛ්‍ය ආරක්ෂිතව ගබඩා කර ඇති ආහාර පමණක් ලබාගන්නා ලෙසට ද ඔවුන් ජනතාවගෙන් ඉල්ලීමක් කරනවා.   ", "URL": "https://www.itnnews.lk/2023/10/05/468705/", "Category": "Breaking News,දේශීය පුවත්", "Parent URL": null}