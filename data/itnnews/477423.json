{"Source": "ITN news", "Timestamp": "අප්‍රේල් 23, 2023 09:20", "Headline": "ඩෙල්ෆ් දූපතේ පස් පුද්ගල ඝාතනය තවමත් අභිරහසක් – ඝාතකයින් සෙයාන්න පොලිස් කණ්ඩායම් 03ක්", "News Content": "යාපනය ඩෙල්ෆ් දූපතේ නෙඩුන්තීවු ප්‍රදේශයේ පිහිටි නිවසක් තුළ සිටි නිවැසියන් 05 දෙනෙකු තියුණු ආයුධවලින් කපාකොටා ඝාතනය කොට තවත් අයෙකුට බරපතල තුවාල සිදුකිරීමේ සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නැහැ. සිද්ධිය සම්බන්ධයෙන් පොලිස් කණ්ඩායම් 03ක් මේ වන විට විශේෂ පරික්ෂණයක් ආරම්භ කොට ඇතැයි ඩෙල්ෆ් පොලීසිය පවසයි. නෙඩුන්තීවු ප්‍රදේශයේ පිහිටි නිවසක් තුල පුද්ගල මළ සිරුරු ඇති බවට ඩෙල්ෆ් පොලීසියට ඊයේ (22) දින ලැබුණු තොරතුරකට අනුව පොලිස් නිලධාරීන් එම ස්ථානයට ගොස් සිදුකරන ලද සෝදිසියකදී මළසිරුරු 05 ක් සමඟ බරපතල තුවාල ලැබූ වයෝවෘද්ද කාන්තාවක් සොයාගනු ලැබුවා. අසල්වැසියෙකු විසින් මිය ගිය අයෙකුට දුරකතන ඇමතුමක් ලබාගත් අවස්ථාවේදී එයට ප්‍රතිචාර නොලැබීම හේතුවෙන් එම අය නිවසට ගොස් පරික්ෂා කිරීමේදී නිවස තුල සිදුව ඇති මෙම ඝාතනයන් දැක ඒ බව පොලීසියට අසල්වාසීන් විසින් දැනුම් දී තිබෙනවා. මෙලෙස මිය ගොස් ඇත්තේ කාන්තාවන් තිදෙනෙකු සහ පිරිමි දෙදෙනෙකුයි. එමෙන්ම අදාල ඝාතනයන් පෙරේදා (21) දින රාත්‍රියේ හෝ ඊයේ (22) දින අලුයම සිදුව ඇති බවටද පොලීසිය සැකපල කරනවා. අදාල පහරකෑමෙන් බරපතල තුවාල ලැබූ අවුරුදු 100 ක් පමණ වයසැති කාන්තාවක් යාපනය ශික්ෂණ රෝහලේ ප්‍රතිකාර ලබනවා. මෙම ඝාතනය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතරම උතුරු පලාත් ජ්‍යේෂ්ඨ නියෝජ්‍ය පොලිස්පති වරයාගේ අධීක්ෂණයන් යටතේ විශේෂ පොලිස් කණ්ඩායම් 3 ක් විසින් පුලුල් පරීක්ෂණයක් මේ වන විට ආරම්භ කොට ඇති අතරම මේ වන විටත් සැකසහිත පුද්ගලයින් පොලිස් භාරයට ගෙන ප්‍රශ්න කිරීම් සිදුකරනු ලබයි. මේ අතර අදාළ ඝාතනයන් සමඟම නෙඩුන්තීව් ප්‍රදේශයේ ජනතාව අතර දැඩි භීතියක් හටගෙන ඇති බවටත් වහාම ඝාතකයින් අල්ලා නීතිය හමුවට ගෙන ආයුතු බව පවසමින් ප්‍රදේශවාසීන් රැසක් ඊයේ (22) සවස විරෝධතාවයකද නිරත වුණා. මෙම ඝාතනයන් සිදුකිරීමට නිශ්චිතවම හේතුව මෙතෙක් අනාවරනය වී නොමැති අතරම මහෙස්ත්‍රාත් පරික්ෂණයන් සහ මරණ පරික්සණයන් සිදුකිරීමෙන් අනතුරුව මළසිරුරු ඥාතීන් වෙතට භාරදීමට නියමිත බවටද පරික්ෂණ සිදුකරන ඩෙල්ෆ් පොලීසිය වැඩිදුරටත් පැවසුවා. \n\n\n          ", "URL": "https://www.itnnews.lk/2023/10/05/477423/", "Category": "Breaking News,දේශීය පුවත්", "Parent URL": null}