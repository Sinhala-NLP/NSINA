{"Source": "ITN news", "Timestamp": "ජූනි 19, 2023 13:56", "Headline": "අමරකීර්ති අතුකෝරල මහතාගේ ඝාතන නඩුව ජූලි 7", "News Content": "පාර්ලිමේන්තු මන්ත්‍රි අමරකීර්ති අතුකෝරල මහතාගේ සහ ඔහුගේ ආරක්ෂක නිලධාරියාගේ ඝාතනය පිළිබඳ නඩු විභාගය ගම්පහ පළාත්බද මහාධිකරණයේදී අද ආරම්භ කෙරුණා. පාර්ලිමේන්තු මන්ත්‍රි අමරකීර්ති අතුකෝරල මහතා සහ ඔහුගේ ආරක්ෂකයා ඝාතනය කෙරුණේ 2022 මැයි 9 වනදායි. ගෝඨා ගෝ ගම අරගලකරුවන්ට ප්‍රහාර එල්ලවීමත් සමග කුපිත වූ පිරිස් සිදුකළ මෙම ඝාතනයත් සමග අදාළ විමර්ශන කටයුතු අපරාධ පරික්ෂණ දෙපාර්තමේන්තුව මගින් සිදු කෙරුණා. ඒ අනුව අදාළ නඩුව ගම්පහ පළාත්බද මහාධිකරණයේදී අද ආරම්භ කෙරුණේ ත්‍රිපුද්ගල විනිසුරු මඩුල්ලක් හමුවේයි. මෙම නඩුවේ විත්තිකරුවන් 41 දෙනාගෙන් 37 දෙනෙකුට අධි චෝදනා භාර දීම සිදු කෙරුණා. ඉතිරි විත්තිකරුවන් 4 දෙනාගෙන් දෙදෙනෙකු මේ වන විට මියගොස් ඇති අතර අනෙක් දෙදෙනා අධිකරණය මග හැර ගොස් ඇති බවයි ප්‍රකාශ කෙරුණේ. නඩුව ජුලි 07 වනදා යළි කැදවීමට නියමිතයි. ", "URL": "https://www.itnnews.lk/2023/10/05/493102/", "Category": "දේශීය පුවත්", "Parent URL": null}