{"Source": "ITN news", "Timestamp": "අප්‍රේල් 1, 2023 05:15", "Headline": "සනත් නන්දසිරි මහතාගේ අවසන් කටයුතු අද සවස 5ට බොරැල්ල පොදු සුසාන භූමියේදී", "News Content": "අභාවප්‍රාප්ත සංගීත් නිපුන් මහාචාර්ය සනත් නන්දසිරි මහතාගේ අවසන් කටයුතු අද සවස 5ට බොරැල්ල පොදු සුසාන භූමියේ දී සිදුකිරීමට කටයුතු යොදා තිබෙනවා. ශ්‍රී ලාංකීය සංගීත ක්ෂේත්‍රයට අනුපමේය සේවයක් කළ සනත් නන්දසිරි මහතා අභාවප්‍රාප්ත වනවිට 81 වන වියෙහි පසුවුණා. දශක 6ක් පුරා සිංහල සංගීත ක්ෂේත්‍රයට දැවැන්ත මෙහෙවරක් කළ සනත් නන්දසිරි මහතා සෞන්දර්ය හා රංග කලා විශ්වවිද්‍යාලයේ වත්මන් කුලපතිවරයා ලෙසද කටයුතු කළා. ගායකයෙක්, සංගීතඥයෙක්, සංගීත අධ්‍යක්ෂවරයෙක්, ගීත රචකයෙකු මෙන්ම ගුරුවරයෙකු ද වන සනත් නන්දසිරි මහතා සම්මානනීය සංගීත නිර්මාණකරුවෙකු ද වනවා. ගායන ශිල්පිනී මල්කාන්ති නන්දසිරි මහත්මියගේ දයාබර ස්වාමි පුරුෂයා වූ සනත් නන්දසිරි මහතා විශාර ද අනුරාධ නන්දසිරිගේ පියානන් ද වනවා. අභාවප්‍රාප්ත සනත් නන්දසිරි මහතාගේ දේහය මිරිහාන ඇඹුල්දෙණිය පළමුවන පටුමගෙහි පිහිටි නිවසේ තැන්පත් කර ඇති අතර කලාකරුවන් , රසික රසිකාවියන් ඇතුළු බොහෝ දෙනෙකු දේහයට අවසන් ගෞරව දැක්වීමට එක්ව සිටියා. ", "URL": "https://www.itnnews.lk/2023/10/05/472208/", "Category": "දේශීය පුවත්", "Parent URL": null}