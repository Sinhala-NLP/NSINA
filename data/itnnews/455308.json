{"Source": "ITN news", "Timestamp": "ජනවාරි 12, 2023 18:09", "Headline": "ව්‍යාපාරික ප්‍රජාව ආරක්ෂා කිරීමට පියවර ගන්නා බව ජනපති පවසයි", "News Content": "ව්‍යාපාරික ප්‍රජාව ආරක්ෂා කිරීමට පියවර ගන්නා බව ජනාධිපති රනිල් වික්‍රමසිංහ මහතා පවසනවා. ණය පමා කිරීමට ඇති හැකියාව සොයා බලා සහන සලසන ලෙස මහ බැංකු අධිපතිවරයාට තමන් දැනුම් දුන් බවයි ජනාධිපතිවරයා පවසන්නේ. ලාභ නොලබන රාජ්‍ය ආයතන ප්‍රතිව්‍යූහගතකරණය කිරීම කෙරෙහි අවධානය යොමු කර ඇති බව ද ජනාධිපතිවරයා මෙහිදී පැවසුවා. ස්ථාවර ආර්ථිකයක් තුළ නව ව්‍යාපාරික අවස්ථා උදා කරගනිමින් දියුණු ආර්ථිකයක් ඇති රටක් ගොඩනැගීමට සියලු දෙනා එක්ව කැපවීමේ වැදගත්කමද ජනාධිපතිවරයා අවධාරණය කළා. ජනාධිපති රනිල් වික්‍රමසිංහ මහතා මේ බව ප්‍රකාශ කළේ කාන්තා කර්මාන්ත හා වානිජ මණ්ඩලයේ කාන්තා ව්‍යවසායකයින් ඇගයීමේ උත්සවය අමතමිනුයි. ප්‍රතිභා අභිෂේක 2022 නමැති මෙම උත්සවය කොළඹදී පැවැත්වුනා. පළාත්, ජාතික, සාක් කලාපීය සහ විශේෂ ලෙස කොටස් හතරක් යටතේ මෙහිදී සම්මානද පිරිනැමුනා. මෙහිදී තවදුරටත් අදහස් දැක්වූ රනිල් වික්‍රමසිංහ මහතා පැවසුවේ ණය ප්‍රතිව්‍යූහගත කිරීම පිළිබද පැවැත්වෙන සාකච්ඡා සාර්ථක ප්‍රගතියක් අත්කරගෙන ඇති බවයි. ඒ අනුව ජාත්‍යන්තර මූල්‍ය අරමුදලේ සහාය ලබා ගත හැකි බවත් අනතුරුව ලෝක බැංකුව හා ආසියා සංවර්ධන බැංකුවෙන්ද ණය මුදල් හිමිවනු ඇති බවත් ජනාධිපතිවරයා කියා සිටියා. ", "URL": "https://www.itnnews.lk/2023/10/05/455308/", "Category": "දේශීය පුවත්", "Parent URL": null}