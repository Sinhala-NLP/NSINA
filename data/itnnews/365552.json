{"Source": "ITN news", "Timestamp": "සැප්තැම්බර් 28, 2021 13:51", "Headline": "මත්ස්‍ය අපද්‍රව්‍ය යොදාගනිමින් දියර පොහොර ලීටර් ලක්ෂ 4 ක් නිෂ්පාදනය කිරීමේ ව්‍යාපෘතියක්", "News Content": "පොලොන්නරුව දිස්ත්‍රික්කයේ වගා කටයුතු සදහා අවශ්‍ය දියර පොහොර ලීටර් ලක්ෂ හතරක් එම දිස්ත්‍රික්කය තුළම නිෂ්පාදනය කිරීම සදහා අවශ්‍ය කටයුතු සිදු කර තිබෙනවා. ගොවි ජනතාවට අවශ්‍ය කාබනික පොහොරවලට අමතරව කාබනික දියර පොහොර නිෂ්පාදනයද සිදු කෙරෙනවා. හිගුරක්ගොඩ හල්ඔය හතරැස් කොටුව ප්‍රදේශයේ ආරම්භ කර ඇති ව්‍යාපෘතිය තුළින් දියර පොහොර ලීටර් ලක්ෂ හතරක් නිෂ්පාදනය කිරීම සැලසුමයි. මත්ස්‍ය අපද්‍රව්‍ය යොදාගෙන මෙම දියර පොහොර නිෂ්පාදනය සිදු කෙරෙනවා. වව්නියාව දිස්ත්‍රික්කයේ කාබනික පොහොර මෙට්‍රික් ටොන් 1600 ක් නිෂ්පාදනය කිරීමේ ව්‍යාපෘතියක් සාර්ථකව ක්‍රියාත්මක කෙරෙනවා. එම දිස්ත්‍රික්කයේ පිහිටි ගොවි ජන සේවා මධ්‍යස්ථාන අටක් තුළ එක් මධ්‍යස්ථානයකින් පොහොර මෙට්‍රික් ටොන් 200 බැගින් නිෂ්පාදනය කිරීම ආරම්භ කර තිබෙනවා. ඉදිරි මහ කන්නයට අවශ්‍ය කාබනික පොහොර දිස්ත්‍රික්කය තුළම නිපදවීම වැඩ පිළිවෙළේ අරමුණයි. මේ අතර ගාල්ල ලබුදූව බාස්වත්ත ප්‍රදේශයේ වසර තිහකට වැඩි කාලයක් පුරන්ව පැවති කුඹුරු අක්කර පහ කාබනික පොහොර පමණක් භාවිත කරමින් වගා කිරීමට  කටයුතු කර තිබෙනවා. කරාපිටිය ශික්ෂණ රෝහලේ හෙද නිලධාරියෙකු වන කපිල මෙන්ඩිස් සහ නිශාන්ත ලසන්ත යන දෙදෙනායි මෙම වගාවන් සිදු කර තිබෙන්නේ. වී වගාව සහ එළවළු වගාවන් සිදුකර ඇති අතර මේ වනවිට සාර්ථක අස්වැන්නක් ලබා ගැනීමට හැකි වී ඇති බවයි ඔහු පෙන්වා දෙන්නේ. වස විසෙන් තොර හරිත රටක් යන සංකල්පයට අනුව මෙම කටයුතු සිදු කරන බවයි ඔවුන් පෙන්වා දෙන්නේ.   ", "URL": "https://www.itnnews.lk/2023/10/05/365552/", "Category": "දේශීය පුවත්", "Parent URL": null}