{"Source": "ITN news", "Timestamp": "ජූලි 2, 2022 17:15", "Headline": "කන්දකාඩු රැඳවියාගේ මරණයට අත්අඩංගුවට ගත් සැකකරුවන් 4 දෙනා රක්ෂිත බන්ධනාගාරගත කෙරේ", "News Content": "කන්දකාඩු ප්‍රතිකාර හා පුනරුත්ථාපන මධ්‍යස්ථානයේ නේවාසිකව පුනරුත්ථාපනය වෙමින් සිටි අයෙකු සැක කටයුතු ලෙස මිය යාම සම්බන්ධයෙන් අත්අඩංගුව ගත් සැකකරුවන් 4 දෙනා මේ මස 14 වනදා දක්වා රක්ෂිත බන්ධනාගාරගත කර තිබෙනවා. ඒ අද පස්වරුවේ ඔවුන් පොළොන්නරුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි. රැඳවූවකු මිය යාමත් සමඟ කන්දකාඩු පුනරුත්ථාපන මධ්යථස්ථානයේ පසුගිය 28 වනදා රාත්‍රියේ නොසන්සුන්කාරී තත්ත්වයක් ඇතිවුණා. ඒ වන විට මෙම මධ්‍යස්ථානයේ රැදවූවන් 998 දෙනෙකු රැඳී සිටි තිබෙනවා.  උද්ගතවූ තත්ත්වය හමුවේ 886 දෙනෙකු අවස්ථා දෙකකදී මෙම මධ්ය ස්ථානයෙන් පළාගියා. 270 දෙනෙකු කඳවුරේම රැඳී සිටියා. සිද්ධිය සම්බන්ධයෙන් විමර්ශන කරන වැලිකන්ද පොලිසිය මෙම මධ්‍යස්ථානයේ පුනරුත්ථාපනය වන පිරිසකගෙන් ප්‍රකාශ සටහන් කරගෙන තිබෙනවා. එමෙන්ම එහි උපදේශකවරුන්ගෙන්ද ප්‍රකාශ සටහන් කර ගැනීමෙන් අනතුරුවයි සිද්ධිය සම්බන්ධයෙන් 4 දෙනෙකු අත්අඩංගුවට ගත්තේ. මෙම මධ්‍යස්ථානයේ සහාය උපදේශකවරුන් ලෙස කටයුතු කළ ගුවන් හමුදා සැරයන්වරුන් දෙදෙනෙකු යුද හමුදා සැරයන්වරයෙකු මෙන්ම යුද හමුදා මාණ්ඩලික සැරයන්වරයෙකු මෙසේ රක්ෂිත බන්ධනාගාරගත කෙරුණා. ඔවුන්ගේ ප්‍රකාශ මත මියගිය පුද්ගලයාට පහරදීම සදහා යොදාගත් බවට සැක කරන ඝනකම සහිත විදුලි වයරයක් හා උණ පතුරු දෙකක් පොලිසිය සොයා ගත්තා. මිය ගිය අයගේ සිරුර ඔහුගේ බාල සහෝදරයා සහ මිතුරන් කිහිප දෙනෙකු හදුනාගත් අතර ඒ අනුව පශ්චාත් මරණ පරික්ෂණය ලබන 5 වනදා සිදුකිරීමට නියමිතයි. කන්දකාඩු පුනරුත්ථාපන කදවුරෙන් පළාගිය රැඳවූවන් 679 දෙනෙකු මේ වන විට අත්අඩංගුවට ගෙන තිබෙනවා.     ", "URL": "https://www.itnnews.lk/2023/10/05/420708/", "Category": "Breaking News,දේශීය පුවත්", "Parent URL": null}