{"Source": "ITN news", "Timestamp": "අගෝස්තු 22, 2021 11:59", "Headline": "මෙරට කොරෝනා ආසාදිතව සුවය ලැබූ සංඛ්‍යාව 323390 දක්වා ඉහළට", "News Content": "ඊයේ දිනය තුළදී අලුතින් කොරෝනා ආසාදිතයන් 3884 දෙනෙකු හදුනාගත් බව කොවිඩ් නයින්ටීන් පැතිරිම වැලැක්වීමේ ජාතික ක්‍රියාන්විත මධ්‍යස්ථානය නිවේදනය කළා. එය එක් දිනක් තුළදී මෙරටින් වාර්තා වූ වැඩිම කොරෝනා ආසාදිතයන් සංඛ්‍යාවයි. මේ අනුව මෙරටින් කොරෝනා ආසාදිතයන් 385696 දෙනෙකු වාර්තා වී තිබෙනවා. සුවය ලැබූ සංඛ්‍යාව 323390 ක්. මේ වනවිට ප්‍රතිකාර ලබමින් සිටින කොරෝනා ආසාදිතයන්ගේ සංඛ්‍යාව 55123 ක්. ඊයේ අලුතින් කොරෝනා මරණ 198 ක් තහවුරු කිරීමත් සමග මෙරටින් වාර්තා වූ සමස්ත මරණ සංඛ්‍යාව 7183 ක් දක්වා ඉහළ ගියා. ඊයේ වාර්තා වූ කොරෝනා මරණ සංඛ්‍යාව එක් දිනක් තුළකදී වාර්තා වූ වැඩිම කොරෝනා මරණ සංඛ්‍යාවයි. ඊයේ තහවුරු කෙරුණු මරණ අතර පිරිමි පුද්ගලයන් 117 දෙනෙකු සහ කාන්තාවන් 81 දෙනෙකු සිටිනවා. ඒ අතරින් වයස අවුරුදු 60 ඉක්මවූ සංඛ්‍යාව 154 ක්. වයස අවුරුදු 30 ත් 59 ත් අතර පුද්ගලයන් 44 දෙනෙකුද කොරෝනා ආසාදනයෙන් මිය ගොස් තිබෙනවා. මේ වනවිට කොරෝනා ප්‍රතිශක්තිකරණ එන්නත් වැඩපිළිවෙළ සාර්ථක ලෙස ක්‍රියාත්මක අතර සයිනොෆාම් පළමු මාත්‍රාව 9578129 කට ලබාදී ඇති අතර දෙවන මාත්‍රාව 4400417 කට ලබා දී තිබෙනවා. කොවිෂීල්ඩ් එන්නතේ පළමු මාත්‍රාව 1326261 කට සහ දෙවන මාත්‍රාව 876276 කට ලබාදී තිබෙනවා. ස්පුට්නික් වී එන්නතේ පළමු මාත්‍රාව 159088 දෙනෙකුට  සහ දෙවන මාත්‍රාව 14573 දෙනෙකුට ලබාදීමට හැකි වුණා. ෆයිසර් එන්නතේ ද පළමු මාත්‍රාව 254020 කට සහ දෙවන මාත්‍රාව 103536 දෙනෙකුට ලබාදී තිබෙනවා. මොඩර්නා එන්නතේ පළමු මාත්‍රාව 771366 දෙනෙකුට සහ දෙවන මාත්‍රාව 225452 නෙකුට ලබාදුන් බවයි සෞඛ්‍ය අංශ සදහන් කළේ. නිරෝධායන ඇදිරි නීතිය පැවතුණද කොරෝනා මර්දන එන්නත් ලබා ගැනීමට ජනතාව උන්නදුවෙන් කටයුතු කරන ආකාරය අපට අද දිනයේත් දැක ගන්නට ලැබුණා. වේරහැර ශ්‍රී ලංකා යුද හමුදා පළමුවන වෛද්‍ය බලකාය ක්‍රියාත්මක කරන එන්නත්කරණ වැඩසටහන යටතේ සයිනොෆාම් දෙවන මාත්‍රාව අද පස්වරු 5 දක්වා ලබාදීමට පියවර ගෙන තිබෙනවා. විහාර මහා දේවි උද්‍යානයේ සිදු කරන එන්නත් වැඩපිලිවෙළ අද දිනයේත් ක්‍රියාත්මකයි. සයිනොෆාම් එන්නතේ පළමු සහ දෙවන මාත්‍රාව අද රාත්‍රි 10 තෙක් එහිදී ලබා ගත හැකි බවයි ශ්‍රී ලංකා යුද හමුදාව සදහන් කළේ. බුලත්සිංහල සෞඛ්‍ය වෛද්‍ය නිලධාරි කොට්ඨාශයේ ගෝවින්න නාරගල ඇතුලු ප්‍ර දේශ කිහිපයක වයස අවුරුදු 60 ට වැඩි සහ ආබාධිත පුද්ගලයන් සදහා සයිනොෆාම් එන්නත නිවෙස්වලට ගොස් ලබාදීම අද සිදු කෙරුණා.         ", "URL": "https://www.itnnews.lk/2023/10/05/357686/", "Category": "දේශීය පුවත්", "Parent URL": null}