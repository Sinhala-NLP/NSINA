{"Source": "ITN news", "Timestamp": "පෙබරවාරි 1, 2022 17:32", "Headline": "මාවුස්සා කැලේ ජලාශයේ කපාටයක් විවෘත කිරීම කඩාකප්පල්කාරී ක්‍රියාවක් නොවෙයි", "News Content": "මාවුස්සා කැලේ ජලාශයේ කපාටයක් විවෘත කිරීම කඩාකප්පල්කාරී ක්‍රියාවක් නොවන බව ලංකා විදුලි බල මණ්ඩලයේ ලක්ෂපාන සංකිර්ණයේ නියෝජ්‍ය සාමාන්‍යාධිකාරි පී ජී එෆ් ගුණසේකර මහතා පවසනවා. මාවුස්සාකැලේ ජලාශයේ සිට කැනියොන් ජලාශය දක්වා ජලය මුදා හරින උමං මාර්ගයේ නඩත්තු කටයුත්තක් වෙනුවෙන් මෙසේ කපාට විවෘත කළ බවයි ඔහු පෙන්වා දෙන්නේ. මේ දිනවල  මධ්‍යම කදුකරයේ බටහිර බෑවුම් ප්‍රදේශයට වියළි කාලගුණ තත්ත්වයක් පවතිනවා. මේ හේතුවෙන් බලාගාරය ආශ්‍රිත ජල මට්ටම සීඝ්‍ර යෙන් පහත බසිමින් පවතිනවා. මේ නිසාම විදුලි උත්පාදනය ද සියයට 25 ක් දක්වා පහත බැස තිබෙනවා. වසර 20කට වරක් උමං ජල මාර්ගය නවීකරණය කිරීම සාමාන්‍ය කටයුත්තකි. මෙම කපාට විවෘත කළ ඇත්තේ ද පෙර සැලසුමකට අනුවයි. මෙම කාලයේදී මුදා හරිනු ලැබූ ජලය, ඇළ මාර්ගය ඔස්සේ කැනියොන් ජල විදුලි බලාගාරයේ කුඩා ජලාශය වෙත එක්රැස් කෙරුණා. එම ස්ථානයේ සිට නව ලක්ෂපාන බලාගාරය දක්වාත් එයින් පිටවන ජලය පොල්පිටිය සමනල බලාගාරය වෙතත් උමං මාර්ගය ඔස්සේම සපයාගෙන විදුලි උත්පාදනය සිදුවූ බවයි නියෝජ්‍ය සාමාන්‍යාධිකාරීවරයා සදහන් කළේ.       ", "URL": "https://www.itnnews.lk/2023/10/05/392661/", "Category": "දේශීය පුවත්", "Parent URL": null}