{"Source": "ITN news", "Timestamp": "පෙබරවාරි 8, 2023 09:57", "Headline": "ගොවි ගිණුම් අංක වැරදි ලෙස ලබාදීම හේතුවෙන් ගොවීන්ට යැවූ රු. මිලියන 1,300ක් ආපසු එයි", "News Content": "ගොවි ගිණුම් අංක වැරදි ලෙස ලබාදීම හේතුවෙන් ගොවීන්ට යැවූ රුපියල් මිලියන 1,300 ක මුදලක් ආපසු ලැබී ඇති බව ගොවිජන සංවර්ධන දෙපාර්තමේන්තුව පවසනවා. මෙවර මහ කන්නයේදී ආසියානු සංවර්ධන බැංකුවේ අරමුදල් යටතේ නැවත අය නොකරන මුදලක් වශයෙන් හෙක්ටයාර් එකකට රුපියල් දස දහසක් හා හෙක්ටාර් දෙකකට රුපියල් විසිදහසක් වශයෙන් රුපියල් බිලියන අටක් ගොවි පවුල් ලක්ෂ 12 ක් අතර බෙදා දීමට කටයුතු කෙරුණා. මෙම මුදල් ගොවි ගිණුම් වෙත බැර කිරීමට පෙර ගොවිජන සංවර්ධන මධ්‍යස්ථානවලට ලබා දි ඇති තම ගිණුම් අංක නිවැරදිද යන්න පරීක්ෂා කරන ලෙස කෘෂිකර්ම අමාත්‍යාංශය හා ගොවිජන සංවර්ධන දෙපාර්තමේන්තුව ගොවීන්ට දැනුම් දි තිබුණා. එහෙත් ඇතැම් ගොවීන් එම කටයුතු නිසි පරිදි සිදු කර නොමැති බවයි ගොවිජන සංවර්ධන දෙපාර්තමේන්තුව පවසන්නේ. ආසියානු සංවර්ධන බැංකුව ලබා දුන් රුපියල් බිලියන අටෙන් රුපියල් බිලියන 6.5ක් මේ වන විටත් ගිණුම්වලට බැර කර තිබෙනවා. සෙසු මුදල ගිණුම්ගත කිරීමේ කටයුතු මේ දිනවල සිදු කෙරෙමින් පවතින බවයි කෘෂිකර්ම අමාත්‍යාංශය පවසන්නේ. ගොවි සංවිධාන නියෝජිතයින් පිරිසක් හා අමාත්‍ය මහින්ද අමරවීර මහතා අතර පැවති සාකච්ඡාවකදී මෙම කරුණු අනාවරණය වුණා.   ", "URL": "https://www.itnnews.lk/2023/10/05/459868/", "Category": "Breaking News,දේශීය පුවත්", "Parent URL": null}