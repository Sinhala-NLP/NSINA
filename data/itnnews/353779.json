{"Source": "ITN news", "Timestamp": "ஆகஸ்ட் 2, 2021 18:46", "Headline": "இலங்கை வங்கியின் விசேட ஏற்றுமதி பிரிவு பிரதமர் மஹிந்த ராஜபக்ஷ தலைமையில் ஆரம்பம்", "News Content": "இலங்கை வங்கியின் விசேட ஏற்றுமதி பிரிவு பிரதமர் மஹிந்த ராஜபக்ஷ தலைமையில் ஆரம்பமானது. இலங்கை வங்கியின் 82 வது வருட பூர்த்தியை முன்னிட்டு குறித்த பிரிவு அலரிமாளிகையில் வைத்து இணையத்தளத்தின் ஊடாக ஆரம்பித்து வைக்கப்பட்டது. இலங்கை வங்கியின் பிரதான அலுவலகத்தில் வர்த்தக சேவை பிரிவுக்குள் விசேட ஏற்றுமதி பிரிவு ஸ்த்தாபிக்கப்பட்டுள்ளது. சிறு மற்றும் மத்திய தர அதேபோல் பாரியளவான ஏற்றுமதியாளர்களுக்கு நிதி மற்றும் நிதி சாரா சகல வசதிகளையும் வழங்கி தேசிய ஏற்றுமதியாளர்களை கட்டியெழுப்புவதே குறித்த விசேட பிரிவின் நோக்கமாகும். இலங்கை வங்கியின் பொது முகாமையாளர் டி.பி.கே.குணசேகர, குறித்த வங்கியின் சிரேஷ்ட ஊழியருக்கான விருதை பிரதமர் மஹிந்தராஜபக்ஷவின் கரங்களால் பெற்றுக்கொண்டார். இலங்கை வங்கி பொது முகாமையாளர் மற்றும் வங்கியின் தலைவர் காஞ்சன ரத்வத்தே ஆகியோர் நிகழ்வில் கருத்து வெளியிட்டனர். ", "URL": "https://www.itnnews.lk/2023/10/05/353779/", "Category": "Breaking News,தேசிய செய்திகள்", "Parent URL": null}