{"Source": "ITN news", "Timestamp": "දෙසැම්බර් 4, 2021 12:52", "Headline": "”එක රටක් එක නීතියක්” කාර්ය සාධක බලකාය නැගෙනහිර පළාතේ මහජන අදහස් විමසීම අරඹයි", "News Content": "එක රටක් එක නීතියක් සදහා වන ජනාධිපති කාර්ය සාධක බලකාය නැගෙනහිර පළාතේ මහජන අදහස් විමසීම ත්‍රිකුණාමලය දිස්ත්‍රික්කයෙන් ආරම්භ කළා. ත්‍රිකුණාමල දිස්ත්‍රික් ලේකම් කාර්යාලීය ශ්‍රවණාගාරයේදී පැවැත්වුණු එම වැඩසටහනට මහා සංඝරත්නය,  සෙසු ආගමික නායකයින්,  වෘත්තිකයින් සිවිල් සංවිධාන නියෝජිතයින් ඇතුළු බොහෝ පිරිසක් එක්වුණා. පිරිසක් ලිඛිත සාක්ෂි ලබාදුන් අතර පෞද්ගලිකව සාක්ෂි ඉදිරිපත් කිරීමට ද ඇතැම් පිරිස් අවස්ථාව ඉල්ලා සිටියා. ඔවුන් සදහා කොළඹ දී පහසුකම් ලබාදෙන බවයි කාර්ය සාධක බලකාය පැවසුවේ. උතුරු පළාතේ දී ලැබූ අත්දැකීම්වලට වඩා වෙනස් ආකාරයේ ගැටලු නැගෙනහිර ජනතාවගෙන් ඉදිරිපත් වූ බව කාර්ය සාධක බලකායේ සභාපති පූජ්‍ය ගලගොඩඅත්තේ ඥානසාර ස්වාමීන් වහන්සේ ප්‍රකාශ කළා. මෙම කාර්ය සාධකබලකාය හමුවේ සාක්ෂි ලබාදීමට ඇති උනන්දුව ඉතා ඉහළ බවයි උන්වහන්සේ කියාසිටියේ. ඇතැම් දේශපාලනඥයින් සහ රාජ්‍ය නිලධාරීන් ජනතා අපේක්ෂාවන්ට පරිබාහිරව කටයුතු කරන බව පෙනීගිය බවද උන්වහන්සේ කියාසිටියා. කමිටු සාමාජිකයින් වන මහාචාර්ය ශාන්ති නන්දන විජේසිංහ,  ජ්‍යෙෂ්ඨ කථිකාචාර්ය සුමේද වීරවර්ධන,  නීතිඥ ඉරේෂ් සෙනෙවිරත්න,  නීතිඥ සංජය මාරඹේ,  එරන්ද නවරත්න,  පානිවෑවල,  අයියාම්පිල්ලෙයි,  දයානන්ද රාජා,  යෝගේෂ්වරී පත්ගුණරාජා යන මහත්ම මහත්මීන් ඇතුළු පිරිසක් මෙම අවස්ථාවට එක්වුණා.   ", "URL": "https://www.itnnews.lk/2023/10/05/380513/", "Category": "දේශීය පුවත්", "Parent URL": null}