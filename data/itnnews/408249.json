{"Source": "ITN news", "Timestamp": "අප්‍රේල් 25, 2022 13:18", "Headline": "බිරිඳ ඝාතනය කර සිය දිවි හානිකර ගැනීමට උත්සාහ කළ සැමියා රෝහලට", "News Content": "වැලිවේරිය වෑබඩ ප්‍රදේශයේදී පුද්ගලයෙකු සිය බිරිඳ ඇතුළු කාන්තාවන් තුන්දෙනෙකුට තියුණු ආයුධයකින් පහර දීමත් සමඟ බිරිද මියගොස් තිබෙනවා. මෙම කාන්තාව විදේශගතව සිට දිවයිනට පැමිණ තිබෙන්නේ පසුගිය 22 වනදායි. වැලිවේරිය වෑබඩ ප්‍රදේශයේ පදිංචිව සිටි 33 හැවිරිදි අප්සරා කල්පනී නමැති මෙම කාන්තාව පසුගිය 2019 වසරේ නවසීල්නතයට ගොස් තිබෙන්නේ අධ්‍යාපන කටයුතු සඳහායි. ඇය පසුගිය වසර තුනේ නවසීලන්තයේ රැඳී සිටි අතර පසුගිය 22 වනදා දිවයිනට පැමිණ තිබෙනවා. ඇය නිවසේ රැඳී සිටියදී 37 හැවිරිදි ඇයගේ සැමියා තියුණු ආයුධයකින් පහරදී මත් සමඟ එම ස්ථානයේදීම ඇය මියගොස් තිබෙනවා. ඇයගේ සහෝදරියක සහ යෙහෙළියකට ද සැමියා තියුණු ආයුධයෙන් පහරදී ඇති අතර බරපතල තුවාල ලැබූ ඔවුන් රාගම රෝහලේ ප්‍රතිකාර ලබනවා. කාන්තාවන්ට පහරදුන්  මෙම පුද්ගලයා එම තියුණු ආයුධයෙන්ම ගෙල පිටුපස කපාගෙන නිවස ඉදිරිපිට තිබූ ළිදකට පැන සියදිවි හානිකර ගැනීමට උත්සාහ කර ඇති බවයි පොලීසිය පවසන්නේ. ප්‍රදේශවාසීන් මැදිහත්ව ඔහු බේරාගෙන ගම්පහ රෝහලට ඇතුළත් කෙරුණා. මෙම කාන්තාව විදේශගතව සිටියදී සැමියා සමඟ ඇතිවූ ආරවුලක් දුරදිගයාමෙන් මෙම සිද්ධිය සිදුව ඇති බවට මූලික පොලිස් විමර්ශනවලදී හෙළිව තිබෙනවා. මෘත ශරීරය පොලිස් ආරක්ෂාව යටතේ එම ස්ථානයේම තබා ඇති අතර මහේස්ත්‍රාත් පරීක්ෂණය සිදු කිරීමට නියමිතයි.     ", "URL": "https://www.itnnews.lk/2023/10/05/408249/", "Category": "දේශීය පුවත්", "Parent URL": null}