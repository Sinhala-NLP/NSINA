{"Source": "ITN news", "Timestamp": "පෙබරවාරි 22, 2023 09:51", "Headline": "මත්කුඩු සමඟ සැකකරුවන් කිහිපදෙනෙකු පොලිස් දැලේ", "News Content": "ප්‍රදේශ කිහිපයක ක්‍රියාත්මක කළ මෙහෙයුම්වලදී මත්කුඩු සමඟ සැකකරුවන් කිහිප දෙනෙකු අත්අඩංගුවට ගෙන තිබෙනවා. පොලිස් විශේෂ කාර්ය බලකායේ ගෝනහේන කඳවුරේ නිලධාරීන්ට ලැබුණු තොරතුරකට අනුව වත්තල වෙඩිකන්ද ප්‍රදේශයේ කළ වැටලීමකදී හෙරොයින් ග්‍රෑම් 50ක් සමඟ සැකකරුවෙකු අත්අඩංගුවට ගැනුනා. වයස අවුරුදු 38 ක් වන මෙම සැකකරු සන්තකයේ තිබී විද්‍යුත් තරාදියක් හා මත්ද්‍රව්‍ය ජාවාරමෙන් උපයාගත් රුපියල් 5000 ක මුදලක් ද සොයා ගැනුනා. වැඩිදුර විමර්ශන සඳහා සැකකරු කිරිබත්ගොඩ පොලීසියට භාරදී තිබෙනවා. කොළඹ අපරාධ කොට්ඨාසයේ නිලධාරීන් මරදාන අධිකරණ මාවත ප්‍රදේශයේදී හෙරොයින් ග්‍රෑම් 15 යි මිලිග්‍රෑම් 650 ක් සමඟ සැකකරුවකු අත්අඩංගුවට ගත්තා. එමෙන්ම ග්‍රෑන්ඩ් පාස් ෆර්ගියුෂන් ප්‍රදේශයේදී ද  හෙරොයින් ග්‍රෑම් 5 කට අධික ප්‍රමාණයක් සමඟ සැකකාරියක ද අත්අඩංගුවට ගත් බවයි පොලීසිය සඳහන් කරන්නේ. කොළඹ 10හා 14 යන ප්‍රදේශවලදී ද මත්කුඩු සමඟ සැකකරුවන් අත්අඩංගුවට ගැණුනා. කඩුවෙල පොලීසියේ නිලධාරීන් පිරිසක් විහාර මාවත හා රග්ගහවත්ත යන ප්‍රදේශවලදී මෙහෙයුම් ක්‍රියාත්මක කළා. එහිදීද මත්කුඩු ග්‍රෑම් 11කට ආසන්න ප්‍රමානයක් සමඟ සැකකරුවන් දෙදෙනෙකු අත්අඩංගුවට ගෙන තිබෙනවා.   ", "URL": "https://www.itnnews.lk/2023/10/05/462338/", "Category": "දේශීය පුවත්", "Parent URL": null}