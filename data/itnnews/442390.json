{"Source": "ITN news", "Timestamp": "அக்டோபர் 25, 2022 17:27", "Headline": "4 வர்த்தமானிகளுக்கான நிதிக் குழுவின் ஒப்புதல்", "News Content": "பாராளுமன்றத்தின் ஒப்புதலுக்காக சமர்ப்பிக்கப்பட வேண்டிய ஐந்து வர்த்தமானிகள் அரசாங்க நிதிக் குழுவில் அண்மையில் பரிசீலிக்கப்பட்டு நான்கு வர்த்தமானிகளுக்கு அனுமதி பெறப்பட்டது.\nபாராளுமன்ற உறுப்பினர் கலாநிதி ஹர்ஷ டி. சில்வா தலைமையில் அண்மையில் கூடிய அரசாங்க நிதி பற்றிய குழுவில் குறித்த வர்த்தமானிகள் தொடர்பில் மேற்கொள்ளப்பட்ட பகுப்பாய்வை அடுத்து இந்த அனுமதி வழங்கப்பட்டது. இதற்கமைய, 2005 ஆம் ஆண்டு 6 ஆம் இலக்க சட்டத்தினால் திருத்தப்பட்ட 2022 ஆம் ஆண்டு 14 ஆம் இலக்க பெறுமதி சேர் வரிச் சட்டத்தின் கீழான கட்டளை அடங்கிய 2282/26 இலக்க வர்த்தமானி அறிவித்தலுக்கு குழுவின் அனுமதி வழங்கப்பட்டது. பெறுமதி சேர் வரியை (VAT) 12 % ஆக அதிகரிப்பதற்கு இந்த வர்த்தமானி அறிவித்தல் வெளியிடப்பட்டது. 2277/62 ஆம் இலக்க அதிவிசேட வர்த்தமானி அறிவித்தலில் வெளியிடப்பட்ட மதுவரிக் கட்டளை சட்டத்தின் கீழான கட்டளை தொடர்பிலும் இதன்போது பரிசீலனை செய்யப்பட்டது. போத்தலில் அடைக்கப்பட்ட கள் லீற்றர் ஒன்றுக்கு 50 ரூபாய் தீர்வை அறவிடுவது தொடர்பாக இந்த வர்த்தமானி அறிவித்தல் வெளியிடப்பட்டதுடன், இதற்கும் குழுவின் அனுமதி வழங்கப்பட்டது. 2272/53 ஆம் இலக்க அதிவிசேட வர்த்தமானியில் வெளியிடப்பட்ட 2003 ஆம் ஆண்டு 25 ஆம் இலக்க நிதிச் சட்டத்தின் கீழான கட்டளை தொடர்பிலும் குழுவில் பரிசீலனை செய்யப்பட்டு அனுமதி வழங்கப்பட்டது. இரத்மலானை விமான நிலையத்தில் இருந்து புறப்படும் ஒவ்வொருவருக்கும் அறவிடப்படும் கட்டணத்தை 30 அமெரிக்க டொலர்களாக குறைப்பதற்காக இந்த வர்த்தமானி வெளியிடப்பட்டுள்ளது. இதேவேளை, 2017 ஆம் அண்டு 12 ஆம் இலக்க வெளிநாட்டுச் செலாவணிச் சட்டத்தின் கீழான 2296/12 ஆம் இலக்க ஒழுங்குவிதி இங்கு பரிசீலிக்கப்பட்டதுடன், 2021 ஜூன் 30 ஆம் திகதி வெளியிடப்பட்ட 2234/19 இலக்க வர்த்தமானியிலுள்ள ஒழுங்குவிதிகளில் குறிப்பிடப்பட்டுள்ள 24 மாதங்கள் காலத்தை 36 மாதங்களாக அதிகரித்தல் இதன் நோக்கமாகும். ", "URL": "https://www.itnnews.lk/2023/10/05/442390/", "Category": "தேசிய செய்திகள்", "Parent URL": null}