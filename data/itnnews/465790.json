{"Source": "ITN news", "Timestamp": "මාර්තු 6, 2023 16:24", "Headline": "දුම්රිය ගමන් වාර 24ක් අවලංගු කෙරේ", "News Content": "රියදුරු පුරප්පාඩු හේතුවෙන් අද දිනය තුළ ප්‍රාදේශිය දුම්රිය ගමන් වාර 24ක් අවලංගු කෙරුණා. කෙසේ වෙතත් කාර්යාල දුම්රිය සුපුරුදු පරිදි ධාවනය කෙරුණු බවයි දුම්රිය නියෝජ්‍ය සාමාන්‍යාධිකාරි එන් ජී ඉදිපොළගේ මහතා සදහන් කරන්නේ. වයස අවුරුදු 60න් රාජ්‍ය සේවකයන් විශ්‍රාම ගැනිමේ ප්‍රතිපත්තිමය තීරණය මත ආසන්න කාල සීමාව තුළ දුම්රිය රියදුරන් 46 දෙනෙකු පමණ සේවයෙන් විශ්‍රාම ගොස් තිබෙනවා. මේ හේතුවෙන් කොන්ත්‍රාත් පදනම මත දුම්රිය රියදුරන් 27ක්,  රියදුරු සහයකයින් 9ක් සහ දුම්රිය නියාමකවරු 23 දෙනෙකු බදවා ගැනීමට රාජ්‍ය සේවා කොමිෂන් සභාවෙන් ඉල්ලීම් කර ඇති බව දුම්රිය ගමනාගමන නියෝජ්‍ය සාමාන්‍යාධිකාරිවරයා සදහන් කරනවා. කෙසේ වෙතත් පසුගිය ජනවාරි මාසයේ එම ඉල්ලීම සිදු කර තිබුණ ද මේ දක්වා ඊට ප්‍රතිචාර ලැබී නැහැ. ඒ අනුව දුම්රිය දෙපාර්තමේන්තුව තුළ නිර්මාණය වී ඇති දුම්රිය රියදුරන්ගේ පුරප්පාඩු හේතුවෙන් ප්‍රාදේශිය දුම්රිය ගමන්වාර අවලංගු කිරීමට තීරණය කර තිබෙනවා.   ", "URL": "https://www.itnnews.lk/2023/10/05/465790/", "Category": "දේශීය පුවත්", "Parent URL": null}