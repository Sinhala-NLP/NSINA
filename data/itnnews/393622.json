{"Source": "ITN news", "Timestamp": "பிப்ரவரி 7, 2022 10:20", "Headline": "சுகாதார வழிகாட்டல்களுடன் உயர்தர பரீட்சை ஆரம்பம்", "News Content": "2021ம் ஆண்டுக்கான கல்வி பொதுத்தராதர உயர்தர பரீட்சை இன்று ஆரம்பமானது. அடுத்த மாதம் 5ம் திகதி வரை பரீட்சைகள் நடைபெறவுள்ளது. கல்வி பொதுத்தராதர உயர்தர பரீட்சை கடந்த ஓகஸ்ட் மாதம் இடம்பெறவிருந்தது. கொரோனா தொற்று பரவல் காரணமாக நீண்டகாலமாக பாடசாலைகள் மூடப்பட்டிருந்தமையினால் உயர்தர பரீட்சையை ஒத்திவைக்க நடவடிக்கை எடுக்கப்பட்டது. அதற்கமைய இன்று ஆரம்பமான பரீட்சை 2 ஆயிரத்து 438 மத்திய நிலையங்களில் இடம்பெறுகிறது. இம்முறை 2 இலட்சத்து 79 ஆயிரத்து 141 பாடசாலை பரீட்சாத்திகளும், 66 ஆயிரத்து 101 தனிப்பட்ட பரீட்சாத்திகளும் பரீட்சையில் தோற்றுகின்றனர். பரீட்சை தொடர்பில் ஏதேனும் பிரச்சினைகள் காணப்படின் 1911 எனும் துரித தொலைபேசி இலக்கத்திற்கு அல்லது 011 27 86 214 மற்றும் 011 27 86 616 என்ற இலக்கங்களுக்கு அழைபை;பை ஏற்படுத்தி அறிவிக்க முடியும். கொரோனா தொற்றுக்குள்ளான மற்றும் தனிமைப்படுத்தப்பட்ட பரீட்சாத்திகளுக்கு 29 விசேட பரீட்சை மத்திய நிலையங்களும் ஸ்தாபிக்கப்பட்டுள்ளதாக பரீட்சைகள் திணைக்களம் தெரிவித்துள்ளது. இந்நிலையில் சுகாதார வழிகாட்டல்கள் உரிய முறையில் பின்பற்றப்பட்டு பரீட்சைகள் இடம்பெறுவதாக கல்வி அமைச்சின் செயலாளர், பேராசிரியர் கபில பெரெரா தெரிவித்துள்ளார். தடையின்றி அவர்கள் பரீட்சையில் தோற்றுவதற்கு தேவையான சகல நடவடிக்கைகளும் முன்னெடுக்கப்பட்டுள்ளதாக அவர் குறிப்பிட்டுள்ளார். ", "URL": "https://www.itnnews.lk/2023/10/05/393622/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}