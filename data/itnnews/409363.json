{"Source": "ITN news", "Timestamp": "මැයි 2, 2022 12:25", "Headline": "රඹුක්කන සිද්ධිය අද යළි විභාගයට", "News Content": "රඹුක්කන ප්‍රදේශයේ පසුගියදා ඇති වූ නොසන්සුන්කාරී තත්ත්වයේදී පොලිස් වෙඩි තැබීමෙන් පුද්ගලයෙකු ජීවිතක්ෂයට පත් වීමේ සිද්ධිය කෑගල්ල මහේස්ත්‍රාත් අධිකරණය හමුවේ අද යළි විභාගයට ගැනීමට නියමිතයි. පසුගිය 19 වනදා රඹුක්කන ප්‍රදේශයේදී පැවැත්වුනු විරෝධතාවක් අතරතුරදී පොලිසිය කළ වෙඩි තැබීමේදී ජීවිතක්ෂයට පත් වුණේ කේ බී චමින්ද ලක්ෂාන් නැමති කරන්බැද්ද හිරිවඩුන්න ප්‍රදේශයේ පදිංචිකරුවෙක්. මෙම සිද්ධිය සම්බන්ධයෙන් කෑගල්ල හිටපු ජ්‍යෙෂ්ඨ පොලිස් අධිකාරි කේ බී කීර්තිරත්න මහතා ඇතුළු නිලධාරීන් හතර දෙනෙකු අත්අඩංගුවට ගැනුනු අතර ඔවුන් රක්ෂිත බන්ධනාගාරගතකරන ලෙස රඹුක්කන මහේස්ත්‍රාත් අධිකරණය නියෝග කළා. මේ අතර රඹුක්කන නොසන්සුන්තාව අතරතුරදී වෙඩි වැදීමට ලක් වූ පහළොස් හැවිරිදි පාසල් දරුවා සම්බන්ධයෙන් අපරාධ පරීක්ෂණ දෙපාර්තමේන්තුවේ විමර්ශනවල ප්‍රගතිය විමසා ජාතික ළමාරක්ෂක අධිකාරිය වාර්තාවක් කැඳවා තිබෙනවා. එම අධිකාරියේ විමර්ශන අංශයද සිද්ධිය සම්බන්ධයෙන් අදාළ පාසල් දරුවාගෙන් ප්‍රකාශයක් සටහන් කරගෙන ඇති බවයි වාර්තා වන්නේ. ‍   ", "URL": "https://www.itnnews.lk/2023/10/05/409363/", "Category": "Breaking News,දේශීය පුවත්", "Parent URL": null}