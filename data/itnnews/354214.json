{"Source": "ITN news", "Timestamp": "අගෝස්තු 3, 2021 18:54", "Headline": "කොතලාවල පනතේ කළ යුතු සංශෝධන තිබේනම් ඒවා ගෙන එන්න ජනපති පොරොන්දු වුණා", "News Content": "කොතලාවල ආරක්ෂක විශ්ව විද්‍යාල පනතට විරෝධය දක්වමින් අන්තර් විශ්වවිද්‍යාලයීය ශිෂ්‍ය බල මණ්ඩලය අද (03) පස්වරුවේ පාර්ලිමේන්තුවට පිවිසෙන මාර්ගය අසල උද්ඝෝෂණයක නිරත වුණා. සෞඛ්‍ය මාර්ගෝපදේශ පවා නොසලකමින් ඔවුන් එහිදී උද්ඝෝෂණය කළේ මිනී පෙට්ටියක් ද එම ස්ථානයේ දී ගිනි තබමින්. අන්තර්විශ්ව විද්‍යාල බල මණ්ඩලය එම විරෝධතාව සංවිධාන කර තිබුණේ පාර්ලිමේන්තු පිවිසුම් මාර්ගයේ දීයි. පාර්ලිමේන්තුව දෙසට ගමන් කරමින් සිටියදී පොලිසිය ඔවුන්ගේ ගමන අවහිර කිරීමට කටයුතු කළා. ඒ සමග ඇතිවුණේ උණුසුම්කාරී තත්ත්වයක්. විරෝධතාවේ නිරත වූවන් මාර්ග බාධක ඔසවා විසි කිරීමටද උත්සහ කරන ආකාරයයි දැකගත හැකිවුණේ. මෙම විරෝධතාව හේතුවෙන් බත්තරමුල්ල,  පැලවත්ත,  රාජගිරිය ආදී ප්‍රදේශ රැසක දැඩි රථ වාහන තදබදයක් ඇතිවුණා. මේ අතර කොතලාවල ආරක්ෂක විශ්ව විද්‍යාල දෙමාපියන්ගේ එකමුතුව මාධ්‍ය හමුවක් පදනම් ආයතනයේ දී පැවැත්වූවා. එහිදී ඔවුන් සදහන් කළේ කොතලාවල ආරක්ෂක විශ්ව විද්‍යාලයෙන් බිහිවන දරුවන් දැනුම පෞරුෂය යන සියලු කාරනා අතුරින් ඉහලින්ම සිටින බවයි. කෙසේ වෙතත් අද පැවති කැබිනට් තීරණ දැනුම් දීමේ මාධ්‍ය හමුවේ දී අමාත්‍ය රමේෂ් පතිරණ මහතා සදහන් කළේ කොතලාවල පනත සම්මත කර ගන්නේ නිදහස් අධ්‍යාපනයට කිසිදු බාධාවක් ඇති නොවන ආකාරයට බවයි. කොතලාවල ආරක්ෂක විශ්ව විද්‍යාල පනත එළඹෙන සිකුරාදා පාර්ලිමේන්තුවේදී  විවාදයට නොගැනීමට ගත් තීරණය සම්බන්ධයෙන් කැබිනට් තීරණ දැනුම්දීමේ මාධ්‍ය හමුවේ දී මාධ්‍ය වේදියෙකු ප්‍රශ්න කර සිටියා. එහිදී අමාත්‍ය වෛද්‍ය රමේෂ් පතිරණ මහතා සදහන් කළේ සංශෝධන සහිතව ප්‍රජාතන්ත්‍රවාදී රාමුවක් තුළ කොතලාවල ආරක්ෂක විශ්ව විද්‍යාල පනත සංශෝධනය කර සම්මත කර ගැනීමට කටයුතු කරන බවයි.   ", "URL": "https://www.itnnews.lk/2023/10/05/354214/", "Category": "දේශීය පුවත්", "Parent URL": null}