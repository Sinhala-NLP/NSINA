{"Source": "ITN news", "Timestamp": "පෙබරවාරි 21, 2022 17:23", "Headline": "සංචාරක ක්ෂේත්‍රයේ නියුතු වූවන් වෙනුවෙන් හදිසි අවස්ථා අරමුදලක්", "News Content": "සංචාරක ක්ෂේත්‍රයේ නියුතු වූවන් වෙනුවෙන් හදිසි අවස්ථා අරමුදලක් පිහිටුවීමට සංචාරක සංවර්ධන අධිකාරිය පියවර ගෙන තිබෙනවා. රට තුළ ඇති වී ඇති හදිසි ආපදා අවස්ථාවකදී සංචාරක ව්‍යාපාරය කඩා වැටීමකට ලක්වුවහොත් එම ක්ෂේත්‍රයේ නිරත වූවන්ට සහන සැලසීමේ අරමුණිනුයි මෙම අරමුදල පිහිටුවන්නේ. යෝජිත නව සංචාරක පනත යටතේ හදිසි අවස්ථා අරමුදල පිහිටුවීමට අපේක්ෂා කරන බවයි අමාත්‍ය ප්‍රසන්න රණතුංග මහතා පවසන්නේ. සංචාරක ක්ෂේත්‍රය සදහා යෝජිත සමාජ ආරක්ෂණ වැඩපිළිවෙළට සමගාමිව නව අරමුදල පිහිටුවනු ඇති. කොරෝනා වසංගතය හමුවේ සංචාරක සංවර්ධන අධිකාරියේ ලියාපදිංචි මාර්ගෝපදේශකයන් සඳහා රුපියල් විසිදහසක දීමනාවකුත්, පළාත් සභා මට්ටමින් ලියාපදිංචි සංචාරක මාර්ගෝපදේශකයන් සඳහා රුපියල් පහළොස් දහසක දිමනාවකුත් ලබාදීමට රජය පියවර ගෙන තිබුණා. සංචාරක මාර්ගෝපදේශකයන් දෙදහස් පන්සිය හැත්තැ පස් දෙනෙක් සඳහා මෙම දීමනාව ලබා දී ඇති බවයි අමාත්‍යාංශය පවසන්නේ. වසංගතය හේතුවෙන් බිද වැටුණු සංචාරක ක්ෂේත්‍රය මේ වන විට ක්‍රමානුකූල වර්ධනයකට ලක් වෙමින් පවතී. මේ වසරේ පෙබරවාරි 19 වනදා වන විට ශ්‍රී ලංකාවට පැමිණ ඇති සංචාරකයින් සංඛ්‍යාව එක්ලක්ෂ පනස් දහසකට ආසන්න බවයි අමාත්‍යාංශය පෙන්වා දෙන්නේ. මේ අතර අදට යෙදී ඇති ලෝක සංචාරක මාර්ගෝපදේශන දිනය වෙනුවෙන් අද අලුයම පහේ සිට උදෑසන අට දක්වා කටුනායක ගුවන්තොටුපොලේදී ශ්‍රී ලංකාවට පැමිණි විදේශ සංචාරකයින් පිළිගැනිමේ උත්සවයක් පර්යන්ත ආලින්දයේදී පැවැත්වුණා.   ", "URL": "https://www.itnnews.lk/2023/10/05/396572/", "Category": "දේශීය පුවත්", "Parent URL": null}