{"Source": "ITN news", "Timestamp": "නොවැම්බර් 7, 2021 18:42", "Headline": "සංචාරකයින්ගේ සෞඛ්‍ය ආරක්ෂාවට ගෙන ඇති පියවර පිළිබඳ ජාත්‍යන්තරය දැනුවත් කිරීමේ විශේෂ වැඩසටහනක්", "News Content": "රට සංචාරකයන්ට විවෘත කිරීමත් සමඟ සංචාරකයන්ගේ සෞඛ්‍ය ආරක්ෂාව තහවුරු කිරීම සඳහා ශ්‍රී ලංකා රජය ගෙන ඇති පියවර පිළිබඳ ජාත්‍යන්තරය දැනුවත් කිරීමේ විශේෂ වැඩසටහනක් ආරම්භ කර ඇති බව අමාත්‍ය ප්‍රසන්න රණතුංග මහතා පවසනවා. ලෝකයේ ප්‍රමුඛ පෙළේ මාධ්‍ය ආයතන , සමාජ මාධ්‍ය ක්‍රියාකාරීන් සම්බන්ධ කර ගනිමින් එම වැඩසටහන ක්‍රියාත්මක කරන බවයි අමාත්‍යවරයා සඳහන් කළේ. ඉදිරි දෙමසක කාලය තුළදී ලොව ප්‍රමුඛ පෙළේ මාධ්‍ය ආයතන සහ සමාජ මාධ්‍ය නියෝජිතයන් 25 දෙනෙකු පමණ මෙරටට පැමිණීමට නියමිතයි. මේ වනවිටත් ඉන්දියාව සහ නෝර්වේ රාජ්‍ය නියෝජනය කරමින් මාධ්‍ය වේදීන් දස දෙනෙකු ශ්‍රී ලංකාවට පැමිණ තිබෙනවා. ඒ සංචාරක ප්‍රවර්ධන කාර්යාංශයේ මෙහෙයවීම යටතේයි. ඉන්දියානු මාධ්‍ය වේදීන් අට දෙනෙකු උතුරේ විශේෂ සංචාරයක ද නිරත වුණා. යුද්ධයෙන් පසු උතුරේ වත්මන් තත්ත්වය මෙන්ම කොවිඩ් වසංගතයත් සමග සංචාරකයන්ට රට විවෘත කිරීම පිළිබඳව ඔවුන් අධ්‍යයනය කරනවා. නෝර්වේ රාජ්‍ය යේ ප්‍රධාන පෙළේ යූ ටියුබ් නාලිකා දෙකක නියෝජිතයන් ද මෙරටට පැමිණ සිටිනවා. ඔවුන් දකුණේ සංචාරය කරන අතර රට විවෘත කර ඇති ආකාරය පිළිබඳව අධ්‍යයනය කරනවා. රුසියාව , යුක්රේනය , එන්ගලන්තය ,ජර්මනිය , ප්‍රංශය , ඇමරිකා එක්සත් ජනපදය ආදි රටවලින් ඉදිරියේ දී තවත් මාධ්‍ය නියෝජිතයන් පැමිණීමට නියමිතයි.මෙරට හෙළ වෙදකම ,පරිසර හිතකාමී සංචාරක ව්‍යාපාරය, ත්‍රාස්‍ය ක්‍රීඩා , ප්‍රජා මූලක සංචාරක කටයුතු පිළිබඳව මාධ්‍ය නියෝජිතයන් දැනුවත් කෙරෙනවා. මේ අතර ශ්‍රී ලංකන් ගුවන්සේවය පසුගිය කාලය තුළදී නව ගමනාන්ත අටක් සඳහා ඍජු ගුවන් ගමන් ආරම්භ කර තිබෙනවා. ඉදිරියේ දී තවත් ගමනාන්ත පහකට ගුවන් ගමන් ආරම්භ කිරීමටයි සැලසුම් කර ඇත්තේ. ශ්‍රී ලංකාව සහ ප්‍රංශය අතර නව ගුවන් ගමන් ආරම්භ කිරීම නිමිත්තෙන් ප්‍රංශයේ පැරිස් නුවරදී පැවති සාකච්ඡාවක් අමතමින් අමාත්‍ය ප්‍රසන්න රණතුංග මහතා සඳහන් කළේ වියට්නාමය , ඉන්දියාව ,චීනය සහ ඊශ්‍රායලයේ නව ගමනාන්ත වෙත ඉදිරියේ දී ශ්‍රී ලංකන් ගුවන් සේවය පියාසර කරනු ඇති බවයි. ශ්‍රී ලංකාව සංචාරක කර්මාන්තය සඳහා විවෘත කිරීමෙන් පසු පසුගිය දෙවනදා වනවිට සංචාරකයන් 63641 දෙනෙකු පැමිණ ඇති බව ද අමාත්‍යවරයා කියා සිටියා. එම කාලය තුළදී මෙරටට වැඩි වශයෙන්ම සංචාරකයන් පැමිණි රටවල් දහය අතර ප්‍රංශය ද සිටින බව ඒ මහතා පෙන්වා දුන්නා.     ", "URL": "https://www.itnnews.lk/2023/10/05/374566/", "Category": "Breaking News,දේශීය පුවත්", "Parent URL": null}