{"Source": "ITN news", "Timestamp": "பிப்ரவரி 19, 2022 12:51", "Headline": "குற்றப்புலனாய்வு திணைக்களம் தொடர்பில் சமூக வலைத்தளங்களில் போலி பிரச்சாரங்கள் : பொலிஸ் ஊடகப்பிரிவு", "News Content": "குற்றப்புலனாய்வு திணைக்களம் தொடர்பில் சமூக வலைத்தளங்களில் போலி பிரச்சாரங்கள் முன்னெடுக்கப்பட்டுள்ளதாக பொலிஸ் ஊடகப்பிரிவு அறிவித்துள்ளது. கல்முனையில் தமிழரசுக்கட்சியின் இளைஞர் அமைப்பின் உதவி செயலாளரை , வெள்ளை வேனில் கடத்த முற்பட்டதாக டுவிட்டர் கணக்கொன்றில் தகவல் வெளியிடப்பட்டிருந்தது. குற்றப்புலனாய்வு திணைக்களத்தினரே இதனுடன் தொடர்புபட்டுள்ளதாக டுவிட்டரில் குறிப்பிடப்பட்ட விடயம், அடிப்படையற்றதென பொலிசார் தெரிவித்துள்ளனர். குறித்த விடயம் தொடர்பில் விசேட விசாரணைகள் ஆரம்பிக்கப்பட்டுள்ளன. சம்பவத்துடன் தொடர்புடைய ஞானமூர்த்தி நிதர்சன் எனப்படும் நபரை கடத்துவதாக இனந்தெரியாத சிலர் எச்சரித்துள்ளனர். இதுதொடர்பில் பொலிசில் முறைப்பாடு செய்யப்பட்டுள்ளது. முறைப்பாட்டுக்கமைய முறைப்பாட்டாளரும், உரிய வேனில் இருந்த இருவரும் கல்முனை பொலிஸ் நிலையத்திற்கு அழைக்கப்பட்டனர். குறித்த வேனில் வருகைதநத இருவரும் மருதமுனை பகுதியை சேர்ந்தவர்களென பொலிசார் குறிப்பிட்டுள்ளனர். அவர்கள் மோட்டார் சைக்கிள் உதிரிப்பாக விற்பனையில் ஈடுபட்டவர்களென தெரியவந்துள்ளது. அவர்கள் எவ்வகையிலும் புலனாய்வு சேவையுடன் தொடர்புபட்டவர்கள் அல்ல என பொலிசார் தெரிவித்துள்ளனர். இவ்வாறான நிலையில் சிலர் மக்களை பிழையாக வழிநடத்தும் நோக்கில் சமூக வலைத்தளங்களில் போலித்ததகவல்களை வெளியிடுவதாக பொலிசார் குறிப்பிட்டுள்ளனர். ", "URL": "https://www.itnnews.lk/2023/10/05/396073/", "Category": "Breaking News,அண்மைய செய்திகள்,தேசிய செய்திகள்", "Parent URL": null}