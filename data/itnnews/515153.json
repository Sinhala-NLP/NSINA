{"Source": "ITN news", "Timestamp": "සැප්තැම්බර් 11, 2023 12:00", "Headline": "වැස්ස නිසා ජල විදුලිය නිෂ්පාදනය ඉහළට", "News Content": "මඩකලපුවට කිලෝමීටර් 310ක් ඔබ්බෙන් වූ ගැඹුරු මුහුදේ ඇතිවූ භූ කම්පනයෙන් මෙරටට කිසිදු සුනාමි අවදානමක් නොමැති බව භූ විද්‍යා සමීක්ෂණ හා පතල් කාර්යාංශය පවසනවා. මඩකලපුවට ඊසාන දෙසින් කිලෝමීටර් 310ක් දුරින් වූ ගැඹුරු මුහුදේ අද අලුයම 1.29ට පමණ භූ කම්පනයක් හටගෙන තිබෙනවා. එය රිච්ටර් පරිමාණ ඒකක 4.65ක ප්‍රබලත්වයකින් යුතුව සිදුව ඇති බවයි භූ විද්‍යා සමීක්ෂණ හා පතල් කාර්යාංශය සදහන් කළේ. කෙසේ වෙතත් මෙය ගැඹුරු මුහුදේ සිදුවීම හේතුවෙන් සුනාමි අවදානමක් නොමැති බවයි එම කාර්යාංශය අවධාරණය කරන්නේ. මේ අතර බස්නාහිර / සබරගමුව / දකුණ හා වයඹ පළාත්වලත් මහනුවර සහ නුවරඑළිය දිස්ත්‍රික්කයේත් විටින් විට තද වැසි ඇතිවන බව කාලගුණ විද්‍යා දෙපාර්තමේන්තුව පවසනවා. පුත්තලම / ගාල්ල සහ මාතර දිස්ත්‍රික්කවල මිලිමීටර් 50 ඉක්මවූ වැසි ඇතිවන බවයි එම දෙපාර්තමේන්තුව සඳහන් කරන්නේ. ඇතැම් මුහුදු ප්‍රදේශ රළු ස්වභාවයක් ගන්නා බැවින් විමසිලිමත්වන ලෙස දැනුවත් කෙරෙනවා. මේ අතර අධික වර්ෂාවත් සමග දිස්ත්‍රික් කිහිපයක තෝරාගත් ප්‍රදේශවලට නායයාම් අනතුරු ඇඟවීම් නිකුත් කර තිබෙනවා. ගාල්ල / කළුතර / කෑගල්ල සහ රත්නපුර දිස්ත්‍රික්කවල මෙලෙස නායයාම් අනතුරු සහිත ප්‍රදේශ රැසකට අවදානම් නිවේදන නිකුත් කර ඇති බවයි ජාතික ගොඩනැගිලි පර්යේෂණ සංවිධානය සඳහන් කරන්නේ. විදුලි බලාගාර ආශ්‍රිත ප්‍රදේශවලට වැසි ලැබීම හේතුවෙන් එම ජලාශවල ජල ධාරිතාව ඉහළ යාමත් සමග ජල විදුලිය නිෂ්පාදනය ද ඉහළ නැංවීමට හැකිවී ඇති බව විදුලිබල මණ්ඩලයේ ජ්‍යෙෂ්ඨ විදුලි ඉංජිනේරු සංගමයේ මාධ්‍ය ප්‍රකාශක නන්දික පතිරගේ මහතා පවසනවා. සමනළ වැව ජලාශයේ ද ජල මට්ටම සියයට 11ක් දක්වා ඉහළ ගොස් තිබෙනවා. සමනල වැව කාන්දුව වැසීම තුළින් මූල්‍ය වාසියක් නොමැති බවයි ඒ මහතා පවසන්නේ. ", "URL": "https://www.itnnews.lk/2023/10/05/515153/", "Category": "දේශීය පුවත්", "Parent URL": null}