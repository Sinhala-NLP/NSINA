{"Source": "ITN news", "Timestamp": "ஜூன் 9, 2022 13:22", "Headline": "ஜனாதிபதியுடன் பேச்சுவார்த்தையின் பின்னர் இறுதி தீர்மானம் : மின்பொறியியலாளர் சங்கம்", "News Content": "பணிப்புறக்கணிப்பை முன்னெடுத்திருந்த மின் பொறியியலாளர்களில் ஒரு சிலர் சேவைக்கு திரும்பியுள்ள நிலையில், மற்றுமொரு தரப்பினர் தொடர்ந்தும் பணிப்பகிஷ்கரிப்பில் ஈடுபட்டுள்ளனர். மின்சார சட்ட வரைபு செயற்குழுவின் போது ஜனாதிபதி மாற்றங்களை கொண்டுவர இணக்கம் தெரிவித்துள்ளதாக மின்சார சபை தொழிற்சங்கங்கள் குறிப்பிட்டுள்ளன. மின்சார சட்டமூல சீர்த்திருத்தத்தை அடிப்படையாக கொண்டு நேற்று நள்ளிரவு இலங்கை மின்சார சபையின் ஒன்றிணைந்த கூட்டமைப்பு பணிப்புறக்கணிப்பில் ஈடுபடுவதற்கு தீர்மானித்தது. 2013 31ம் இலக்க இலங்கை மின்சார சபை திருத்த சட்டத்தின் 43வது பிரிவின் கீழ் காணப்படும் 4 விடயங்களை அடிப்படையாக கொண்டே வேலை நிறுத்தம் ஆரம்பிக்கப்பட்டுள்ளது. விலை மனு கோரல்கள் தொடர்பில் பிரச்சினைகள் எழுந்துள்ளதாகவும் தொழிற்சங்கத்தினர் குறிப்பிட்டுள்ளனர். எனினும் ஜனாதிபதியுடன் இடம்பெற்ற பேச்சுவார்த்தையின் போது செயற்குழுவில் சட்ட வரைபில் திருத்தங்களை முன்வைக்க இணக்கம் தெரிவிக்கப்பட்டதாக தொழிற்சங்கத்தினர் சுட்டிக்காட்டியுள்ளனர். இதேவேளை சகல பிரச்சினைகள் தொடர்பில் பேச்சுவார்த்தை நடத்துவதற்கு இலங்கை மின்பொறியியலாளர் சங்கத்தினரை ஜனாதிபதி அழைத்துள்ளார். கொழும்பில் இன்று இடம்பெற்ற ஊடகவியலாளர் சந்திப்பின் போது சங்கத்தின் தலைவர் அனில் ரஞ்சித் இந்துவர ஜனாதிபதியுடன் பேச்சுவார்த்தை நடத்தவுள்ளதாக அதன்போது தீர்வொன்றை எதிர்பார்ப்பதாகவும் அதுவரை தற்காலிகமாக தமது தொழிற்சங்க நடவடிக்கைகள் கைவிடப்படுவதாக குறிப்பிட்டுள்ளார். ", "URL": "https://www.itnnews.lk/2023/10/05/416099/", "Category": "Breaking News,தேசிய செய்திகள்", "Parent URL": null}