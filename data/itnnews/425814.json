{"Source": "ITN news", "Timestamp": "ජූලි 30, 2022 11:51", "Headline": "යුක්‍රේන සිරකරුවන් ඝාතනය කිරීම ගැන ජාත්‍යන්තර සංවිධාන සොයා බැලිය යුතුයි", "News Content": "යුක්‍රේන සිරකරුවන් ඝාතනය කිරීම සම්බන්ධයෙන් ජාත්‍යන්තර සංවිධාන සොයා බැලිය යුතු බව යුක්‍රේන රජය පවසනවා. මෙය යුද අපරාධයක් බවයි යුක්‍රේන ජනාධිපතිවරයා සඳහන් කළේ. යුක්‍රේන සිරකරුවන් රඳවා සිටි ස්ථානයකට 50 දෙනෙකුට වැඩි පිරිසක් මිය යාම පිළිබඳ පරීක්ෂණයක් පවත්වන ලෙස යුක්‍රේන රජය එක්සත් ජාතීන්ගේ සංවිධානයෙන් සහ අන්තර්ජාතික රතුකුරුස සංවිධානයෙන් ඉල්ලීමක් කර තිබෙනවා. සිය හමුදා පාලන ප්‍රදේශයේ මෙම කඳවුර පැවතිය බැවින් මෙම ස්ථානයට ළඟාවීම තවමත් ගැටලුසහගත බවයි රතුකුරුස සංවිධානය පවසන්නේ. මෙම ප්‍රහාරයට වගකිව යුත්තේ අනෙක් පාර්ශ්වය බවට රුසියාව සහ යුක්‍රේනය එකිනෙකාට චෝදනා කර ගන්නවා. රුසියාව සිදුකරමින් සිටින කෘෘර ක්‍රියා හෙළිදරව් කිරීම වැළැක්වීම සඳහා මෙම ප්‍රහාරය එල්ලකර ඇති බවයි යුක්‍රේනය සඳහන් කරන්නේ. එය යුද අපරාධයක් සේ සලකා ජාත්‍යන්තර ප්‍රජාව කටයුතු කළ යුතු බව යුක්‍රේන ජනාධිපති වොලදිමීර් සෙලෙස්කි සඳහන් කළා. ඇමෙරිකා රාජ්‍ය ලේකම් ඇන්ටනී බ්ලින්කෙන් ඉදිරි මාසයේදී අප්‍රිකාවේ සංචාරය කිරීමට නියමිත බව ධවල මන්දිරය පවසනවා. රුසියාවට එරෙහිව අප්‍රිකානු රවටල සහයෝගය ලබා ගැනීම එහි අරමුණයි. ඇමෙරිකා රාජ්‍ය ලේකම්වරයා දකුණු අප්‍රිකාව, කොංගෝ ජනරජය සහ රුවන්ඩාව යන රටවල සංචාරය කිරීමට නියමිතයි.         ", "URL": "https://www.itnnews.lk/2023/10/05/425814/", "Category": "Breaking News,ජාත්‍යන්තර පුවත්", "Parent URL": null}