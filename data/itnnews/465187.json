{"Source": "ITN news", "Timestamp": "මාර්තු 4, 2023 11:29", "Headline": "පළාත් පාලන ඡන්ද විමසීමට අදාළව විශේෂ සාකච්ඡාවක් ලබන 07 වෙනිදා", "News Content": "පළාත් පාලන ඡන්ද විමසීමට අදාළව විශේෂ සාකච්ඡාවක් ලබන 07 වෙනිදා පැවැත්වීමට මැතිවරණ කොමිසම තීරණය කර තිබෙනවා. අදාළ සාකච්ඡාවට මැතිවරණයට අදාළ සියලු පාර්ශ්ව කැඳවීමට නියමිත  බවයි  වාර්තා වන්නේ. පළාත් පාලන ආයතන ඡන්ද විමසීම පැවැත්වෙන දිනය තීරණය කිරීම සඳහා මැතිවරණ කොමිසම ලබන අගහරුවාදා යළි රැස්වීමට නියමිතයි. එදිනට කොමිසම හමුවට පැමිණෙන ලෙස දන්වමින් මුදල් අමාත්‍යාංශයේ ලේකම්වරයා, රජයේ මුද්‍රණාලයාධිපතිනිය  සහ පොලිස්පති ඇතුළු පාර්ශ්ව කිහිපයකට ලිපි යොමු කිරීමට නියමිතයි. මේ මස 09 වන දින පළාත් පාලන ආයතන ඡන්ද විමසීම පැවත්වීමට තීරණය කර තිබුණ ද නියමිත දිනට මැතිවරණය පැවැත්වීමට නොහැකි බවට පසුගියදා මැතිවරණ කොමිෂන් සභාව නිවේදනය කළා. ඒ අනුව ඊයේ කොමිසමේ සභාපති නීතිඥ නිමල් පුංචිහේවා මහතාගේ ප්‍රධානත්වයෙන් කොමිසම යලි රැස් වුණා. එම සාකච්ඡවෙන් අනතුරුව මැතිවරණය පැවැත්වෙන දිනය ප්‍රකාශයට පත් කරන බව කොමිසම දන්වා තිබුණ ද ඊයේ පස්වරුවේ ශ්‍රේෂ්ඨාධිකරණය මුදල් අමාත්‍යාංශ ලේකම්වරයාට සහ නීතිපතිවරයාට නිකුත් කළ නියෝගය හේතුවෙන් පළාත් පාලන ඡන්ද විමසීම පැවැත්වෙන දිනය තීරණය කිරීම කල් දැමූ බවයි නිවේදනයක් නිකුත් කරමින් මැතිවරණ කොමිසම සදහන් කළේ.       ", "URL": "https://www.itnnews.lk/2023/10/05/465187/", "Category": "දේශීය පුවත්", "Parent URL": null}