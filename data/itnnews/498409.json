{"Source": "ITN news", "Timestamp": "ජූලි 8, 2023 19:30", "Headline": "අරන්තලාවේ හිමිවරුන් රූපවාහිනී මහගෙදරට", "News Content": "අරන්තලා භික්ෂූ ස්මාරකයේ වැඩවසන භික්ෂූන් වහන්සේ ස්වාධීන රූපවාහිනී මාධ්‍ය ජාලය නැරඹීමට එක්වුණා. 1987 වසරේ ජූනි මස 2 වනදා කොටි ත්‍රස්තවාදීන් අරන්තලාවේදී භික්ෂූන් වහන්සේ 33 නමක් ඝාතනය කළා. වසර 36කට පෙර අරන්තලාවේදී භික්ෂූ සංහාරයක් සිදුවුණා. උන්වහන්සේ අම්පාර මහාවාපී විහාරයේ සිට කැළණිය රජ මහා විහාරයට වන්දනාවේ වැඩම කරන අතරතුර මෙම අවාසනාවන්ත සිද්ධියට මුහුණ දුන්නා. එහිදී වැඩිවශයෙන් ඝාතනයට ලක්වූයේ කුඩා සාමනේර භික්ෂූන් වහන්සේ පිරිසක්. අරන්තලාවේදී භික්ෂූන් වහන්සේ ඝාතනය කර වසර 36ක් සපිරීම වෙනුවෙන් භික්ෂූන් වහන්සේ 51 නමක් කොළඹට වැඩම කළා. ඒ අනුවයි උන්වහන්සේ බත්තරමුල්ල වික්‍රමසිංහපුර ස්වාධීන රූපවාහිනී පරිශ්‍රයට වැඩමකර ඇත්තේ. එල්ටීටීඊ ත්‍රස්තවාදීන්ගේ ම්ලේච්ඡ ප්‍රහාරයෙන් දිවි ගලවාගත් පූජ්‍ය හගුරන්කෙත පුණ්‍යසාර ස්වාමීන් වහන්සේද මෙම ගමනට එක්වුණා. උතුරු නැගෙනහිර දෙපළාතේ ප්‍රධාන අධිකරණ සංඝනායක අරන්තලා ජාත්‍යන්තර බෞද්ධ මධ්‍යස්ථානයේ නිර්මාතෘ පූජ්‍ය කිරිදිවැල සෝමරතන ස්වාමීන් වහන්සේ ප්‍රමුඛ මහා සංඝරත්නය මෙම චාරිකාවට එක්වුණා. ස්වාධීන රූපවාහිනිය සෑම පුන් පොහෝ දිනමකම ගෙන එන සවනක් රැස් වැඩසටහන හා ලක්හඩ ගුවන්විදුලියේ ශාසනාලෝක වැඩසටහන පටිගත කරන අවස්ථාවට ද උන්වහන්සේ එක්වුනා. ඒ ස්වාධීන රූපවාහිනී එච්ඩී මැදිරි සංකීර්ණයේදීයි. මෙම වැඩසටහන ලබන 3වනදාට යෙදෙන ඇසල පොහෝ දිනයේදී විකාශය කෙරෙනවා.   ", "URL": "https://www.itnnews.lk/2023/10/05/498409/", "Category": "දේශීය පුවත්", "Parent URL": null}