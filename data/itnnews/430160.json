{"Source": "ITN news", "Timestamp": "අගෝස්තු 21, 2022 11:54", "Headline": "මේ වසර තුළ සංචාරකයන් ලක්ෂ 10 ගෙන්වා ගැනීමට සැලසුම්", "News Content": "මෙම වසර තුළ දී සංචාරකයන් ලක්ෂ දහයක් මෙරට වෙත ගෙන්වා ගැනීමට අපේක්ෂා කරන බව අමාත්‍ය හරීන් ප්‍රනාන්දු මහතා පවසනවා. පසුගිය කාල වකවානුවේ සංචාරක පැමිණීමේ යම් අඩුවක් දැකගත හැකි වුවත් මේ වන විට දෛනිකව පැමිණෙන සංචාරකයන් සංඛ්‍යාව ඉහළ ගොස් තිබෙනවා. මෙරට වෙත විදෙස් සංචාරකයන් පැමිණීමේ දත්ත විශ්ලේෂණය කර බැලීමේ දී 2020 වසරේ දී පන්ලක්ෂ හත්දහස් හත්සිය හතර දෙනෙකු පැමිණ ඇති අතර 2021 වසරේ දී එම සංඛ්‍යාව දැක්වුණේ එක්ලක්ෂ අනූ හතර දහස් හාරසිය අනූ පහක් ලෙසයි. එය සියයට හැට එකයි දශම හතක අඩුවීමක් ලෙස පෙන්වා දිය හැකියි. 2020 වසරේ ජනවාරි මාසය තුළ සංචාරකයන් දෙලක්ෂ විසි අට දහස් හාරසිය තිස් හතර දෙනෙකු පැමිණි අතර එම වසරේ අප්‍රේල් සිට නොවැම්බර් දක්වා කාලය තුළ කොවිඩ් වසංගතය හේතුවෙන්  කිසිදු විදෙස් සංචාරකයෙකු මෙරට වෙත පැමිණියේ නැහැ. කෙසේ වෙතත් 2021 වසරේ ජනවාරි මාසය වන විට එය යම් වර්ධනයක් පෙන්නුම් කළා. ඒ අනුව 2021 දෙසැම්බර් මාසයේ දී  සංචාරක පැමිණීම සංචාරකයන් අසූ නව දහස් පන්සිය හය දෙනෙකු මෙරට වෙත පැමිණ ඇති බව සංඛ්‍යා ලේඛන වාර්තා පෙන්වා දෙනවා. කෙසේ වෙතත් මෙම වසර අවසන් වන විට සංචාරකයන් ලක්ෂ දහයක් මෙරට වෙත ගෙන්වා ගැනීම අපේක්ෂාව බවයි අමාත්‍ය හරීන් ප්‍රනාන්දු මහතා පවසන්නේ. මේ අතර දෛනිකව පැමිණෙන සංචාරකයන් සංඛ්‍යාව මේ වන විට දෙදහස දක්වා ඉහළ ගොස් තිබෙනවා. එම සංඛ්‍යාව හත්දහසක් දක්වා වැඩි කර ගැනීමට අපේක්ෂා කරන බව ද අමාත්‍යවරයා පෙන්වා දෙනවා. එමෙන්ම යාපනය ගුවන්තොටුපළ හරහා ඉන්දියානු වන්දනාකරුවන්ට ශ්‍රී ලංකාව වෙත පැමිණීමට අවස්ථාව ලබා දීමට බලාපොරොත්තු වන බව ද අමාත්‍ය හරීන් ප්‍රනාන්දු මහතා පවසනවා.   ", "URL": "https://www.itnnews.lk/2023/10/05/430160/", "Category": "දේශීය පුවත්", "Parent URL": null}