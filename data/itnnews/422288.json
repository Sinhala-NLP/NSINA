{"Source": "ITN news", "Timestamp": "ජූලි 10, 2022 10:49", "Headline": "අගමැති රනිල්ගේ නිවසට ගිනි තැබීමේ සිද්ධියට තුන් දෙනෙකු අත්අඩංගුවට", "News Content": "අග්‍රාමාත්‍ය රනිල් වික්‍රමසිංහ මහතාගේ නිවසට ගිනි තැබීමේ සිද්ධිය සම්බනධයෙන් සැකකරුවන් තුන් දෙනෙකු අත්අඩංගුවට ගෙන තිබෙනවා. ඊයේ දිනයේ රට තුළ ඇතිවූ අර්බුදකාරී වාතාවරණය හමුවේ අග්‍රාමාත්‍ය රනිල් වික්‍රමසිංහ මහතාගේ නිවස ඉදිරිපිටදී ද විරෝධතා පැවැත්වුණා. එහිදී කිසියම් පිරිසක් අග්‍රාමාත්‍යවරයාගේ නිවස තුළට ඇතුළුවී තිබෙනවා. රාත්‍රියේ දී අග්‍රාමාත්‍යවරයාගේ නිවස ගිනි ගැනීමට ද ලක්වූ අතර එම ගිනි ගැනීමෙන් නිවස සම්පූර්ණයෙන්ම විනාශයට පත්ව තිබෙනවා. රස පරීක්ෂකවරයා විසින් අද උදෑසන අග්‍රාමාත්‍යවරයා නිවස පරීක්ෂාවට ලක්කළා. ගිනි තැබීමේ සිද්ධිය සම්බන්ධයෙන් සැකකරුවන් තුන් දෙනෙකු අත්අඩංගුවට ගෙන ඇති අතර ඔවුන් කඩවත, ගල්කිස්ස,  ගාල්ල ප්‍ර දේශවල පදිංචිකරුවන් බවටයි වාර්තා වන්නේ.         ", "URL": "https://www.itnnews.lk/2023/10/05/422288/", "Category": "දේශීය පුවත්", "Parent URL": null}