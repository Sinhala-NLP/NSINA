{"Source": "ITN news", "Timestamp": "අගෝස්තු 16, 2021 17:44", "Headline": "කොරෝනා මරණ ගිය සතියට වඩා අද 60% කින් ඉහළට", "News Content": "පසුගිය සතියට සාපේක්ෂව මරණ 161 ක් පිළිබදව සෞඛ්‍ය සේවා අධ්‍යක්ෂ ජනරාල්වරයා ඊයේ වාර්තා කළා. රිජ්වේ ආර්යා ළමා රෝහලට කොරෝනා ආසාදනය වූ දරුවන් දවසකට විසිපස් දෙනෙකු පමණ ඇතුළත් කරනවා. මේ වෙනකොටත් එම රෝහල කොරෝනා ආසාදනය වූ දරුවන්ගෙන් පිරී පවතිනවා. මෙරට සමස්ත කොරෝනා ආසාදිතයින් සංඛ්‍යාව තුන් ලක්ෂ පනස් අටදහස් හයසිය අටක් දක්වා ඉහළ ගියා. මේ අතුරින් තුන් ලක්ෂ දොළොස් දහස් පනස් හත්දෙනෙකු සුවය ලැබුවා. හතළිස් දහස් හාරසිය පනස් පස් දෙනෙකු තවදුරටත් ප්‍රතිකාර ලබනවා. කොරෝනා මරණ හයදහස් අනූහයක් සිදුව තිබෙනවා. කොරෝනා ව්‍යාප්තිය සැලකිල්ලට ගනිමින් නගර කිහිපයක කඩසාප්පු මේ වනවිට වසා දමා තිබෙනවා. රෝහල්ගතව ප්‍රතිකාර ලබමින් සිටි තවත් දෙදහස් තුන්සිය විසිපස් දෙනෙකු සුවය ලබා නිවෙස් වෙත පිටත්ව ගියා. ගම්පහ නගරයේ ද කඩ සාප්පු වසා දැමීම හේතුවෙන් නගරයේ පාලු ස්වභාවයක් පවතිනවා. කොරෝනා ව්‍යාප්තිය සැලකිල්ලට ගනිමින් බස්නාහිර පළාතේ වාහන ආදායම් බලපත්‍ර නිකුත් කිරීම ලබන 31 වනදා දක්වා අතිහිටුවා තිබෙනවා. රත්නපුර සහ කෑගල්ල දිස්ත්‍රික් දෙකේ සියලු ප්‍රදේශීය ලේකම් කාර්යාල තුළ ස්ථාපනය කර ඇති ආදායම් බලපත්‍ර නිකුත් කරන අංශය ලබන මස 15 වනදා දක්වා තාවකාලිකව වසා දමන බව සබරගමුව පළාත් ප්‍රධාන ලේකම් රංජනී ජයකොඩි මහත්මිය පවසනවා. රිජ්වේ ආර්යා ළමා රෝහලට ප්‍රතිකාර සදහා ඇතුළත් කරන කොරෝනා ආසාදිත දරුවන් වෙනුවෙන් රෝහලේ වාට්ටු පහක් මෙන්ම රාජගිරිය ආයුර්වේද රෝහලේ එක් මහලක් වෙන් කර තිබෙනවා. රිජ්වේ ආර්යා ළමා රෝහලේ කොරෝනා ආසාදිත දරුවන් එකසිය පනහත් දෙසීයත් අතර පිරිසක් ප්‍රතිකාර ලබන බවයි එම රෝහලේ අධ්‍යක්ෂ වෛද්‍ය ජී විජේසූරිය මහතා ප්‍රකාශ කරන්නේ. අත්තනගල්ල වතුපිටිවල රෝහලේ කොරෝනා ප්‍රතිකාර සදහා අධි සත්කාර ඒකකයක් අද විවෘත කෙරුණා. බස්නාහිර පළාත් සභාවේ මෙන්ම දානපතීන්ගේ ධන පරිත්‍යාගයෙන් ශ්‍රී ලංකා පොදුජන පෙරමුණේ ඉංජිනේරු සංගමයේ මැදිහත්වීමෙන් මෙම ඒකකය ඉදිකෙරුණා. කොරෝනා ආසාදනය වීම හේතුවෙන් මහනුවර මහයියාව ප්‍රදේශයේ වැඩිහිටි නිවාසයක සිටි පුද්ගලයන් තුන්දෙනෙකු මියගියා. පසුව මෙම වැඩිහිටි නිවාසයේ කළ ඇන්ටිජන් පරීක්ෂණයකදී වැඩිහිටියන් හතළිස් හත් දෙනෙකු ආසාදිතයන් බව හදුනා ගැනුණා. කොරෝනා වයිසරයට ගොදුරු වූ වැඩිහිටියන් බොහෝ දෙනෙකු විවිධ රෝගාබාධවලින් පෙළෙන බවයි සෞඛ්‍ය අංශ සදහන් කරන්නේ. ඇපදීම සම්බන්ධයෙන් නීතිපතිවරයා පොලිස්පතිවරයා වෙත විශ්ෂ චක්‍රලේඛයක් නිකුත් කර තිබෙනවා. බන්ධනාගාරය තුළ පවතින අධික තදබදය හේතුවෙන් මෙම පියවර ගත් බවයි බන්ධනාගාර මාධ්‍ය ප්‍රකාශක චන්දන ඒකනායක මහතා පැවසුවේ. පසුගිය සතියට සාපේක්ෂව මෙම සතියේ කොරෝනා මරණ සියයට හැටකින් වැඩිවීම භයානක තත්ත්වයක් බව ශ්‍රී ලංකා වෛද්‍ය සංගමය සදහන් කරනවා.     ", "URL": "https://www.itnnews.lk/2023/10/05/356530/", "Category": "දේශීය පුවත්", "Parent URL": null}