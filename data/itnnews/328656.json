{"Source": "ITN news", "Timestamp": "මාර්තු 30, 2021 12:00", "Headline": "විෂකාරක සහිත පොල්තෙල් අඩංගු බවට සැක කෙරෙන බවුසර් දෙකක් දංකොටුවේදී අත්අඩංගුවට", "News Content": "විෂකාරක සහිත පොල්තෙල් අඩංගු බවට සැක කෙරෙන බවුසර දෙකක් දංකොටුව ප්‍රදේශයේ දී ඊයේ (29) රාත්‍රියේ අත්අඩංගුවට ගෙන තිබෙනවා. මේ වනවිටත් ඒ සම්බන්ධයෙන් පරීක්ෂණ ක්‍රියාත්මක බවයි දංකොටුව පොලිසිය සදහන් කළේ. දංකොටුව ප්‍රදේශයේ පොල්තෙල් කම්හලක සගවා තිබියදීයි මෙම බවුසර් දෙක සොයා ගැණුනේ. පොලිස් හදිසි ඇමතුම් අංකයට ලැබුණු ඇමතුමක් අනුව වහාම ක්‍රියාත්මක වූ පොලිසිය එම බවුසර් දෙක සහ ඒවායේ රියදුරන් දෙදෙනාද අත්අඩංගුවට ගත්තා. විෂ සහිත රසායනික අඩංගු බවට තහවුරු වූ පොල්තෙල් සමාගමකට අයත් අදාළ බවුසර් දෙකේ තිබූ‌ පොල්තෙල් සාම්පල රස පරීක්ෂක වෙත යොමු කිරීමටයි කටයුතු කර තිබෙන්නේ. ඇෆ්ලටොක්සීන් නම් පිලිකා කාරකය ඉහළ ප්‍රතිශතයකින් අඩංගු වන බවට තහවුරු වූ පොල්තෙල් කිලෝග්‍රෑම් මිලියන 1.8 ක් ප්‍රතිඅපනයනයට පියවර ගන්නා බව රේගු අධ්‍යක්ෂ ජෙනරාල් විශ්‍රාමික මේජර් ජනරාල් විජිත රවිප්‍රිය මහතා ඊයේ ප්‍රකාශ කළා. එම පොල්තෙල් ප්‍රතිඅපනයනය කරන ලෙස සෞඛ්‍ය  අමාත්‍යංශයේ ආහාර ආරක්ෂණ ඒකකය නිර්දේශ කළේ පසුගිය හතරවනදායි. එසේ තිබියදී අදාළ ආනයනික සමාගම් ඉදිරිපත් කළ අභියාචනා හේතුවෙන් දෙවන පරීක්ෂාවක් ද සිදු කෙරුණා. එහිදී ද ඇෆ්ලොටොක්සීන් නම් පිලිකා කාරකය ඒවායේ අඩංගු බව තහවුරු වුණා.     ", "URL": "https://www.itnnews.lk/2023/10/05/328656/", "Category": "Breaking News,දේශීය පුවත්", "Parent URL": null}