{"Source": "ITN news", "Timestamp": "ජනවාරි 16, 2022 12:12", "Headline": "රට ගොඩනගන්න අප සමඟ එක්වන්න – ජනපතිගෙන් ජනමාධ්‍යයට ඇරයුම්", "News Content": "මාර්ග සංවර්ධනයේ සංදිස්ථානයක් සනිටුහන් කරමින් මධ්‍යම අධිවේගී මාර්ගයේ මීරිගම කුරුණෑගල කොටස ඊයේ ජනතා අයිතියට පත්කෙරුණා. ඒ ජනාධිපති ගෝඨාභය රාජපක්ෂ මැතිතුමාගේ සහ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. ඊයේ මධ්‍යම රාත්‍රියේ සිට අද දහවල් 12 දක්වා එම මාර්ගයේ නොමිලේ ගමන් කිරීමට ජනතාවට අවස්ථාව සළසා දී තිබුණා. කොළඹ නුවර යා කෙරෙන මධ්‍යම අධිවේගී මාර්ගයේ මීරිගම සිට කුරුණෑගල දක්වා කොටස විවෘත කිරීමේ සමරුඵලකය ජනාධිපතිතුමා අග්‍රාමාත්‍යවරයා ප්‍රමුඛ ආරාධිතයින්ගේ සහභාගීත්වයෙන් විවෘත කෙරුණේ සෙත්පිරිත් සජ්ඣායනා මධ්‍යයේයි. කිලෝමීටර් 40.91 කින් යුත් මධ්‍යම අධිවේගී මාර්ගයේ දෙවන අදියර වන ඇතුගල්පුර පිවිසුම මීරිගම , නාකලගමුව ,දම්බොක්ක ,කුරුණෑගල හා යග්ගපිටිය යන අන්තර් හුවමාරු පහකින් සමන්විතයි. මෙහි ඉදිකිරීම් සඳහා රජය වැයකළ මුදල රුපියල් බිලියන 149 ක්. සියලු ඉදිකිරීම් දේශීය ඉංජිනේරුවරුන් සහ කොන්ත්‍රාත්කරුවන් විසින් සිදුකිරීම විශේෂත්වයක්. කොළඹ නුවර අධිවේගී මාර්ගය අදියර 3 ක් යටතේ සංවර්ධනය කෙරෙනවා. පළමු අදියර කඩවත සිට මීරිගම දක්වා කිලෝමීටර් 37.9 කින් සහ තුන්වන අදියර වන පොතුහැර සිට ගලගෙදර දක්වා කිලෝමීටර් 32.5 කින් සමන්විතයි. කොළඹ සිට ගලගෙදර දක්වා වූ සමස්ත මාර්ගයේ ඉදිකිරීම් 2024 වනවිට අවසන් කිරීම අපේක්ෂාවයි. ගංවතුරින් වන හානිය වළක්වා ගැනීමට මීරිගම සිට කුරුණෑගල දක්වා වූ කොටසින් කිලෝමීටර් 10 කට ආසන්න ප්‍රමාණයක් කණු මතින් ඉදිකර තිබෙනවා. එම මාර්ගය මංතීරු 4 කින් සමන්විතයි. රථවාහන ධාවනයේ දී ඇතිවන ශබ්දය පාලනයට ද බාධක යොදා තිබීම විශේෂත්වයක්.මධ්‍යම අධිවේගී මාර්ගයේ දෙවන අදියර විවෘත කිරීමේ ප්‍රධාන උත්සවය පැවැත්වුණේ යග්ගපිටිය පිවිසුම අසලදීයි. මේ අතර මධ්‍යම අධිවේගී මාර්ගයේ දෙවන අදියරේ මීරිගම සිට කුරුණෑගල ගැට්ටුවාන පිවිසුම දක්වා  ජනතාවට අද දහවල් දක්වා නොමිලේ ගමන් කිරීමේ අවස්ථාව හිමිවුණා. අධිවේගී මාර්ගයේ ගමන් කිරීමට අවසර ඇති වාහන වලට පමණක් මෙම අවස්ථාව ලබා දී තිබුණා. විශාල පිරිසක් මෙම මාර්ගය භාවිත කරමින් ගමන් කරන ආකාරය දැකගත හැකි වුණා. මධ්‍යම අධිවේගී මාර්ගයේ අන්තර් හුවමාරු දෙකක් අතර අවම මිල රුපියල් 100ක්. පන්ති තුනක් යටතේ ගාස්තු ක්‍රියාත්මකයි. උපරිම ගාස්තුව රුපියල් 250 ක් වනවා. ඇක්සල් දෙකේ රෝද හතරේ වාහන සඳහා මීරිගම සිට යග්ගහපිටිය දක්වා රුපියල් 250 ක ගාස්තුවක් අය කෙරෙනවා. එමෙන්ම ඇක්සල් දෙකේ රෝද හයේ වාහන සඳහා අන්තර් හුවමාරු දෙකක් අතර අවම ගාස්තුව රුපියල් 150 ක්. ඇක්සල් දෙකට වඩා වැඩි වාහන සදහා අන්තර් හුවමාරු දෙකක් අතර ගාස්තුව ද රුපියල් 150 ක් වනවා. මීරිගම සිට කුරුණෑගල මෙන්ම යග්ගපිටිය පිවිසුම දක්වා ගාස්තුව රුපියල් 550 ක්. මීරිගම සිට ගැට්ටුවාන සහ යග්ගපිටිය  පිවිසුම දක්වා රුපියල් 250 ක ගාස්තුවක් අයකෙරෙනවා. මේ අතර මධ්‍යම අධිවේගී මාර්ගයේ මීරිගම කුරුණෑගල කොටස විවෘත කිරීමට සමගාමීව පැවැත්වූ පාපාදි තරගාවලියේ ජයග්‍රාහකයින් සදහා ත්‍යාග පිරිනැමීම ද සිදුකෙරුණේ ජනාධිපති ගෝඨාභය රාජපක්ෂ මැතිතුමා අතින්. ත්‍යාග ප්‍රදානය කිරීමේ අවස්ථාවට නාමල් රාජපක්ෂ , ජොන්ස්ටන් ප්‍රනාන්දු යන අමාත්‍යවරුන් ද එක්ව සිටියා.       ", "URL": "https://www.itnnews.lk/2023/10/05/389014/", "Category": "Breaking News,දේශීය පුවත්", "Parent URL": null}