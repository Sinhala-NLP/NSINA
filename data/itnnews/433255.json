{"Source": "ITN news", "Timestamp": "සැප්තැම්බර් 6, 2022 11:03", "Headline": "ශ්‍රී ලංකා නාවික හමුදාවට අලුතින් එක් වූ නෞකාව ඇමෙරිකාවෙන් ගමන් අරඹයි", "News Content": "ශ්‍රී ලංකා නාවික හමුදා නෞකා සමූහයට අලුතින් එක් වූ පී.627 ගැඹුරු මුහුදු ආවේක්ෂණ නෞකාව ඇමෙරිකාවේ සිට ශ්‍රී ලංකාව බලා ගමන් ආරම්භ කළා. ඇමෙරිකා එක්සත් ජනපද වෙරළාරක්ෂක දෙපාර්තමේන්තුවට අයත් ඩග්ලස් මුන්රෝ නෞකාව ශ්‍රී ලංකා නාවික හමුදාවට නිලවශයෙන් භාරදීම  පසුගිය වසරේ ඔක්තෝම්බර් මාසයේදී සිදු වුණා. පී.627 නමැති ගැඹුරු මුහුදු ආවේක්ෂණ නෞකාවක් වන මෙය ශ්‍රී ලංකා නාවික හමුදා මෙහෙයුම් අවශ්‍යතාවන්ට සරිලන පරිදි නවීකරණය කිරීමෙන් අනතුරුවයි සියැටල් වරායේ සිට කොළඹ වරාය බලා ගමන් ආරම්භ කළේ. ඒ අනුව මෙම නෞකාව ශ්‍රී ලංකා නාවික හමුදා සමූහයට එක් වූ අතර එය මෙරටට පැමිණි පසු නිල නාමයක් යටතේ අධිකාරියට පත් කිරීමට නියමිතයි.  දිගින් මීටර් 115 ක් වූ මෙම නෞකාවේ උපරිම වේගය පැයට නාවික සැතපුම් 29 ක්. වරකදී නාවික සැතපුම් 14,000 ක දුරක් ආවේෂණ කටයුතු සිදු කිරීමේ හැකියාව ඇති  මෙම නෞකාව නවීන තාක්ෂණික උපාංග හා පහසුකම්වලින් සමන්විතයි. ඇමෙරිකා වෙරළආරක්ෂක දෙපාර්තමේන්තුව ශ්‍රී ලංකා නාවික හමුදාවට ලබා දුන් තුන්වන නෞකාව ලෙස මෙය වාර්තා අතරට එක් වනවා.     ", "URL": "https://www.itnnews.lk/2023/10/05/433255/", "Category": "Breaking News,දේශීය පුවත්", "Parent URL": null}