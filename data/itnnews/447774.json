{"Source": "ITN news", "Timestamp": "නොවැම්බර් 27, 2022 11:52", "Headline": "විශේෂ වෙළෙඳ භාණ්ඩ බදු අනුපාතය අඩු කිරීමෙන් ලොකු ලූණු මිලට සහනයක්", "News Content": "විශේෂ වෙළෙද භාණ්ඩ බදු අනුපාතය අඩු කිරීමට ආහාර ප්‍රතිපත්ති කමිටුව පසුගිය 24 වනදා රැස්වූ අවස්ථාවේ නිර්දේශ කළා. ඒ අනුව වෙළෙද පොලේ ලොකු ලුණු මිලදී ගැනීමේ හැකියාව වැඩිවීම ලොකු ලුණු මිල අඩු කිරීමට පිටිවහලක් වනු ඇති. ලොකු ලුණු සදහා ජාතික අවශ්‍යතාව වසරකට මෙට්‍රික් ටොන් ලක්ෂ 3 ක් පමණ වනවා. එම අවශ්‍යතාව ප්‍රධාන වශයෙන් සපුරන්නේ ආනයනය මගින්. නොවැම්බර් මාසයේ තුන්වන සතිය වනවිට ආනයනික ලොකු ලුණු කිලෝග්‍රෑමයක සිල්ලර මිල රුපියල් 290 ත් 390 ත් අතර මිලක පැවතුනා. දේශීය ලොකු ලුණු කිලෝග්‍රෑමයක මිල පැවතුනේ රුපියල් 340 ත් 400 ත් අතර මිලකයි. නොවැම්බර් මස තුන්වන සතිය තුළ ආනයනික ලොකු ලුණු කිලෝග්‍රෑමයක සාමාන්‍ය මිල රක්ෂණ සහ ප්‍රවාහන අගය 95.30 ක් වූ අතර 2022 අගෝස්තු වනවිට එම මිල ගණන් වල සාපේක්ෂ සාමාන්‍ය වැඩිවීමක් පෙන්නුම් කෙරුණා. 2022 සැප්තැම්බර් 22 වනදා සිට ආනයනික ලොකු ලුණු කිලෝග්‍රෑමයක් සදහා අදාළ විශේෂ වෙළෙද භාන්ඩ බද්ද රුපියල් 10 සිට 50 දක්වා ඉහළ දැමීමට රජය කටයුතු කළා. ඉන් අනතුරුවයි ලොකු ලුණු ආනයනය විශාල ලෙස පහත වැටීමක් සිදුවුණේ. අගෝස්තු මාසය තුළ මෙට්‍රික් ටොන් 27,889 ක් වූ ලොකු ලුණු ආනයන ප්‍රමාණය නොවැම්බර් මාසයේ තුන්වන සතිය වනවිට මෙට්‍රික් ටොන් 13,496 දක්වා පහත වැටී තිබෙනවා. මෙහි ප්‍රතිඵලයක් ලෙස අගෝස්තු මාසය තුළ කිලෝග්‍රෑමයක් රුපියල් 175 ක් පමණ වූ ආනයනික ලොකු ලුණු මිල නොවැම්බර් තුන්වන සතිය වනවිට රුපියල් 328 දක්වා ඉහළ යාමට හේතුවී තිබෙනවා. නොවැම්බර් 22 වනදා සිට ලොකු ලුණු කිලෝග්‍රෑම්යක මිල රුපියල් 250 දක්වා තියුණු පහත වැටීමක් ද පෙන්නුම්කර තිබෙනවා. එහෙත් විශේෂ වෙළෙද භාණ්ඩ බදු අනුපාතය වැඩිවීම තෙක් වූ කාලපරිච්ඡේදයට සාපේක්ෂව මිල තවමත් ඉහළ මට්ටමක පවතිනවා.   ", "URL": "https://www.itnnews.lk/2023/10/05/447774/", "Category": "දේශීය පුවත්", "Parent URL": null}