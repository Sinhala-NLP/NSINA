{"Source": "ITN news", "Timestamp": "පෙබරවාරි 23, 2023 14:56", "Headline": "ඡන්දය කල් දමන්නැයි ඉල්ලූ පෙත්සමට ශ්‍රේෂ්ඨාධිකරණයෙන් ලැබුණු නියෝගය", "News Content": "පළාත් පාලන ඡන්ද විමසීම පැවැත්වීම කල් දැමීමේ නියෝගයක් නිකුත් කරන මෙන් ඉල්ලා ශ්‍රේෂ්ඨාධිකරණය හමුවේ ගොනු කර තිබූ පෙත්සම විභාග කිරීම මැයි මස 11 වනදා තෙක් කල් තැබුණා. රටතුළ පවතින ආර්ථික අර්බුදය හමුවේ පළාත් පාලන ඡන්ද විමසීම පැවැත්වීම වැළැක්වීමේ නියෝගයක් නිකුත් කරන්නැයි ඉල්ලා විශ්‍රාමික යුද හමුදා කර්නල්වරයෙකු වන ඩබ් එම් ආර් විජේසුන්දර මහතා ශ්‍රේෂ්ඨාධිකරණය හමුවේ පෙත්සමක් ගොනු කළා. මෙම පෙත්සම අද පස්වරුවේ එස් තුරෙයිරාජා, ඒ එච් එම් ඩී නවාස් සහ ශිරාන් ගුණරත්න යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබුවා. පෙත්සම පසුගිය 10වන දා කැදවු අවස්ථාවේ වගඋත්තරකාර මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පිරිස් මහතා මුලික විරෝධතාවයක් මතු කරමින් අදාළ පෙත්සම විභාගයට නොගෙනම  නිෂ්ප්‍රභ කරන ලෙස ඉල්ලීමක් සිදුකළා. ", "URL": "https://www.itnnews.lk/2023/10/05/462783/", "Category": "Breaking News,ප්‍රධාන පුවත", "Parent URL": null}