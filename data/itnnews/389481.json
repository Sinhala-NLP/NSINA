{"Source": "ITN news", "Timestamp": "ஜனவரி 18, 2022 13:02", "Headline": "தென் அமெரிக்க நாடுகளில் ஒமிக்ரோன் திரிபு காரணமாக சுகாதார கட்டமைப்பில் பாதிப்பு..", "News Content": "தென் அமெரிக்க வலயத்தில் சுகாதார வலயமைப்பு ஒமிக்ரோன் திரிபு காரணமாக பாதிப்புக்களை எதிர்க்கொண்டுள்ளது. அதிகளவான ஒமிக்ரோன் தொற்றாளர்கள் குறித்த வலயத்தில் இனங்காணப்படுகின்றமையினால் வைத்தியசாலை கட்டமைப்புக்களிலும் பாதிப்புக்கள் ஏற்பட்டுள்ளன. சுகாதார பணியாளர்கள் சுகயீன விடுமுறையிலுள்ளமையினால் கொவிட் 19 வைரஸ் பரவல் நிலையை கட்டுப்படுத்துவதற்கான வசதி வாய்ப்புக்கள் குறைவான மட்டத்திலேயே காணப்படுவதாக சர்வதேச ஊடகங்கள் செய்தி வெளியிட்டுள்ளன. இந்நிலையில் பொலிவியாவிலுள்ள வைத்தியசாலை ஒன்றில் புதிய நோயாளர்கள் அனுமதிக்கப்படுவது நிறுத்தப்பட்டுள்ளது. அத்தோடு, பிரேசிலிலுள்ள அதிக மக்கள் தொகையை கொண்ட மாநிலம் ஒன்றில் எதிர்வரும் ஒரு மாத காலத்திற்கான அறுவை சிகிச்சைகள், இரத்து செய்யப்பட்டுள்ளதாகவும் சுட்டிக்காட்டப்பட்டுள்ளது. ஆர்ஜன்டினாவிலும் 15 வீதமான சுகாதார பணியாளர்கள் கொரோனா வைரஸ் தொற்றினால் பாதிப்புக்களை எதிர்கொண்டுள்ளதாக தெரியவந்துள்ளது. முழுமையாக தடுப்பூசி செலுத்தப்பட்டிருந்தாலும் வைரஸ் தொற்று ஏற்பட்டுள்ளதாக ஆர்ஜன்டினாவின் மருத்துவ கூட்டமைப்பின் தலைவர் ஜோர்ஜ் கோர்னல் தெரிவித்துள்ளார். எனினும் தொற்று ஏற்பட்டமைக்கான அறிகுறிகள் பாரியளவில் காணப்படாவிட்டாலும் தனிமைப்படுத்தப்படவேண்டிய தேவை காணப்படுவதாகவும் அவர் சுட்டிக்காட்டியுள்ளார். தென் அமெரிக்க நாடுகளில் 435 மில்லியன் மக்களில் 3 இல் இரண்டு வீதமானோர் கொரோனா தடுப்பூசியை பெற்றுள்ளனர். பிரேசில் ஆர்ஜன்டினா, பொலிவியா ஆகிய நாடுகளிலுள்ள சுகாதார பணியாளர்கள் பூஸ்டர் தடுப்பூசியையும் பெற்றுள்ளதாக தெரியவந்துள்ளது. எனினும் குறித்த நாடுகளிலும் வைரஸ் பரவல் வீதம் அதிகரித்து காணப்படுகின்றமை குறிப்பிடத்தக்கது. ", "URL": "https://www.itnnews.lk/2023/10/05/389481/", "Category": "Breaking News,சர்வதேச செய்திகள்", "Parent URL": null}