{"Source": "ITN news", "Timestamp": "ஜூன் 27, 2021 15:28", "Headline": "தனிமைப்படுத்தல் சட்டத்தை மீறிய பிரித்தானிய சுகாதார அமைச்சர் ராஜினாமா..", "News Content": "கொரோனா வைரஸ் பரவலை கட்டுப்படுத்துவதற்காக பிரித்தானியா விதித்திருந்த சமூக இடைவெளி தொடர்பான சட்டத்தை மீறி செயற்பட்ட அந்நாட்டு சுகாதார அமைச்சர் மெட் ஹெங்கொக் தனது பதவியினை ராஜினாமா செய்துள்ளார். கொவிட் 19 கட்டுப்பாட்டிற்கென பிரித்தானிய அரசாங்கம் விடுத்திருந்த சுகாதார விதிமுறைகளை மீறி கடந்த மே மாதம் 6 ம் திகதி பிரித்தானிய சுகாதார அமைச்சர் தனது காரியாலயத்திற்குள் தமது உதவிப்பெண்ணை கட்டித்தழுவும் புகைப்படமொன்று பிரித்தானிய ஊடகங்களில் வெளியிடப்பட்டது. பிரித்தானிய சுகாதார அமைச்சர் தனது உதவிப்பெண்ணுடன் மிக நெருங்கிய தொடர்புகளை பேணி வந்ததாக தெரிவருகிறது. வைரஸ் பரவலைக் கட்டுப்படுத்த பிரித்தானிய மக்கள் கடும் அர்ப்பணிப்புடன் செயற்படும் இந்த காலப்பகுதியில் தனது செயற்பாடு குறித்து உண்மையில் வருத்தமடைவதாக சுகாதார அமைச்சர் பிரித்தானிய பிரதமர் பொரிஸ் ஜோன்சனுக்கு அனுப்பியுள்ள கடிதத்தில் குறிப்பிட்டுள்ளார். இந்நிலையில் புதிய சுகாதார அமைச்சராக முன்னாள் ச்சான்சலரான சார்ஜிட் ஜாவிட் நியமிக்கப்பட்டுள்ளதாக பிரதமர் காரியாலயம் தெரிவிக்கிறது. ", "URL": "https://www.itnnews.lk/2023/10/05/345503/", "Category": "Breaking News,சர்வதேச செய்திகள்", "Parent URL": null}