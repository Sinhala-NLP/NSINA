{"Source": "ITN news", "Timestamp": "ඔක්තෝබර් 16, 2021 16:30", "Headline": "අතුරලියේ රතන හිමිට පක්ෂ සාමාජිකත්වය අහිමි වෙයි ?", "News Content": "අපේ ජන බල පක්ෂයේ පාර්ලිමේන්තු මන්ත්‍රී පූජ්‍ය අතුරලියේ රතන හිමියන්ගේ පක්ෂ සාමාජිකත්වය අහෝසිකර තිබෙනවා. මැතිවරණ කොමිෂන් සභාවට පක්ෂයේ ලේකම්වරයා විසින් ලිපියක් මගින් දැනුම් දුන් බව මැතිවරණ කොමිෂන් සභාවේ සභාපති නිමල් ජී පුංචිහේවා මහතා ප්‍රකාශ කළා. 2020 වසරේ අගොස්තු මස 5 වනදා පැවැත්වූ පාර්ලිමේන්තු මැතිවරණයෙන් අපේ ජන බල පක්ෂයට එක් ජාතික ලැයිස්තු මන්ත්‍රී ධුරයක් හිමිවුණා. කෙසේ වෙතත් එම මන්ත්‍රී අසුනට එම පක්ෂයේ නම් කීපයක් යෝජනා වූ අතර ඒ සම්බන්ධයෙන් අර්බුදයක් ද හටගැණුනා. ඒ හේතුවෙන් මාස 4 ක පමණ කාලයක් අපේ ජන බල පක්ෂයට හිමිවූ මන්ත්‍රී ධුරය පුරප්පාඩුව පැවතුනා. පසුව පක්ෂය තීරණය කළේ මාස 6 ක කාලයක් සදහා පූජ්‍ය අතුරලියේ රතන ස්වාමීන් වහන්සේ එම මන්ත්‍රී ධුරය සදහා පත්කිරීමටයි. ඉන් අනතුරුව පූජ්‍ය අතුරලියේ රතන හිමියන් සිය කැමැත්තෙන් ඉල්ලා අස්වී එම මන්ත්‍රී ධුරය පූජ්‍ය ගලගොඩඅත්තේ ඥානසාර ස්වාමීන් වහන්සේට ලබාදීමටයි එහිදී එකගතාව පළවී ඇත්තේ. මේ අතරතුරයි පූජ්‍ය අතුරලියේ රතන ස්වාමීන් වහන්සේ පසුගිය ජනවාරි 5 වනදා එම ජාතික ලැයිස්තු මන්ත්‍රී ධුරයේ දිවුරුම් දුන්නේ. මූලික එකගතාවය අනුව රතන හිමියන්ගේ ධුර කාලය ජූලි මස 5 වනදායින් අවසන් වූ නමුත් උන්වහන්සේ මන්ත්‍රී ධුරයෙන් ඉල්ලා අස්වීම ප්‍රතික්ෂේප කර තිබුණා. ඒ අනුවයි පූජ්‍ය අතුරලියේ රතන හිමියන්ගේ පක්ෂ සාමාජිකත්වය අහෝසි කිරීමට අපේ ජන බල පක්ෂය තීරණය කර තිබෙන්නේ. මේ සම්බන්ධයෙන් අපේ ජන බල පක්ෂය අද මාධ්‍ය හමුවක් පවත්වමින් අදහස් දැක්වූවා. ", "URL": "https://www.itnnews.lk/2023/10/05/369706/", "Category": "Breaking News,දේශීය පුවත්", "Parent URL": null}