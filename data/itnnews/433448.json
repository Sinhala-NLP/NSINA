{"Source": "ITN news", "Timestamp": "සැප්තැම්බර් 6, 2022 21:32", "Headline": "මානව හිමිකම් කවුන්සිලයෙන් ශ්‍රී ලංකාව ගැන අලුත්ම වාර්තාවක්", "News Content": "ශ්‍රී ලංකාව වගවීම,  ආයතනික හා ආරක්ෂක අංශවල ප්‍රතිසංස්කරණ සම්බන්ධයෙන් ප්‍රගතියක් අත්කරගත යුතු බව එක්සත් ජාතීන්ගේ මානව හිමිකම් කවුන්සිලය අද නිකුත් කළ නවතම වාර්තාවක දැක්වෙනවා. ශ්‍රී ලංකාවේ නව රජය මානව හිමිකම් සහ සංහිදියාව සදහා ජාතික සංවාදයකට එළඹිය යුතු බවයි එක්සත් ජාතීන්ගේ මානව හිමිකම් කවුන්සිලය නිකුත් කළ වාර්තාවේ දැක්වෙන්නේ. අතීතයේ සිදුවූ වැරදි නැවත ඇතිවීම වළක්වාලීම සදහා වගවීම හා ආයතනික ප්‍රතිසංස්කරණ ඇති කිරීම අතිශය වැදගත් බව එම කවුන්සිලය පෙන්වා දෙනවා. ශ්‍රී ලංකාව සිය දේශපාලනයේ තීරණාත්මක සංදිස්ථානයකට පැමිණ සිටින බවත් සියලු ජන කොටස්වල හා සෑම තරාතිරමකම ජනතාවගේ මානව හිමිකම්වලට දැඩි ලෙස බලපා ඇති බරපතල ආර්ථික අර්බුදයකට මැදිව සිටින බවද එම වාර්තාව පෙන්වා දෙනවා. මෙය සියලු  ශ්‍රී  ලාංකික ප්‍රජාවන් ගැඹුරු ප්‍රතිසංස්කරණ හා වගවීම් හරහා රජයට ශ්‍රී ලංකාව නව මාවතකට යොමු කිරීමට නැවුම් අවස්ථාවක් ලබාදෙන බවයි එහි සදහන් වන්නේ. කෙසේ වෙතත් තිරසරභාවය වැඩිදියුණු කිරීම සදහා හදුනාගැනීම හා ආමන්ත්‍රණය කිරීම අත්‍යවශ්‍ය කාරණා බවද එක්සත් ජාතීන්ගේ මානව හිමිකම් කවුන්සිලය නිකුත් කළ වාර්තාවේ දැක්වෙනවා. ආර්ථික අර්බුදයට හේතුවී ඇති සාධක,  අතීත හා වර්තමාන මානව හිමිකම් උල්ලංඝනය කිරීම්,  ආර්ථික අපරාධ හා දූෂණය පිළිබද ආමන්ත්‍රණය ද ඉතා වැදගත් බව එහි සදහන් වනවා. වර්තමාන අභියෝගවලට මුහුණදීම සදහා සහ අතීතයේ සිදුවූ මානව හිමිකම් කඩකිරීම් පුනරාවර්ථනය වීම වැළැක්වීම සදහා මූලික වෙනස්කම් සිදුකිරීම අත්‍යවශ්‍ය බවද මානව හිමිකම් මහ කොමසාරිස්වරිය එම වාර්තාවේ සදහන් කර තිබෙනවා. දැඩි ආරක්ෂක නීති මත යැපීම සහ සාමකාමී විරෝධතා මර්දනය කිරීම වහාම අවසන් කරන ලෙස මානව හිමිකම් කවුන්සිලය රජයෙන් ඉල්ලා සිටිනවා. මිලිටරීකරණය දෙසට ගමන් කිරීම ආපසු හැරවීම හා ආරක්ෂක අංශයේ ප්‍රතිසංස්කරණ සදහා පවත්නා කැපවීම පෙන්නුම් කළ යුතු බවයි එහි තවදුරටත් සදහන් වන්නේ. මහජන විරෝධතාවලට ප්‍රතිචාර වශයෙන් ආරක්ෂක අංශ සැලකිය යුතු සංයමයක් පෙන්වූ අතර ත්‍රස්තවාදය වැළැක්වීමේ පනත යටතේ ඇතැම් ශිෂ්‍ය නායකයින් අත්අඩංගුවට ගෙන සාමකාමී විරෝධතා ප්‍රචණ්ඩ ලෙස මර්දනය කරමින් රජය දැඩි ප්‍රවේෂයක් ගෙන ඇති බව එම කවුන්සිලය පෙන්වා දෙනවා. එමෙන්ම උතුරු හා නැගෙනහිර ප්‍රදේශයන්හි දැඩි ලෙස මිලිටරීකරණය වූ පරිසරයක් හා සංස්කෘතියක් නිරීක්ෂණය කළ හැකි බවයි එහි දැක්වෙන්නේ. කවුන්සිලයේ 46 / 1 යෝජනාවට අනුව වගවීම පිළිබද මානව හිමිකම් මහ කොමසාරිස් කාර්යාලය ප්‍රගතිය පිළිබද වාර්තාවක් දක්වා ඇති අතර එහි ධාරිතාව ශක්තිමත් කිරීම සදහා කැපවන ලෙස ද එම කවුන්සිලය ශ්‍රී ලංකාවෙන් ඉල්ලා සිටිනවා.   ", "URL": "https://www.itnnews.lk/2023/10/05/433448/", "Category": "Breaking News,දේශීය පුවත්", "Parent URL": null}