{"Source": "ITN news", "Timestamp": "අප්‍රේල් 19, 2021 19:17", "Headline": "වරාය නගර පනත් කෙටුම්පතට එරෙහි පෙත්සම් විභාගය හෙටට කල්යයි", "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනුකර ඇති පෙත්සම් පිළිබඳ වැඩිදුර විභාගය හෙට දින දක්වා කල් තැබීමට ශ්‍රේෂ්ඨාධිකරණය තීරණය කර තිබෙනවා. කොළඹ වරාය නගරයේ ඉදිකිරීම් ආරම්භ කෙරුණේ 2014 වසරේදීයි. මුහුද ගොඩකර ඉදිකෙරෙන මෙහි භූමි ප්‍රමාණය හෙක්ටාර 446 .6 ක්. ජාත්‍යන්තර මට්ටමේ කාර්යාල සංකීර්ණ , සෞඛ්‍ය සේවා, අධ්‍යාපන සේවා ,විනෝද කටයුතු මෙන්ම බහුවිධ සේවා සපයන මධ්‍යස්ථානයක් ලෙසයි වරාය නගරය ඉදි කෙරෙන්නේ. සමස්ත ආයෝජනය ඇමරිකා ඩොලර් බිලියන 15 ක්. රැකියා එක් ලක්ෂ තිස්දහසකට අධික ප්‍රමාණයක් අපේක්ෂිත අතර දළ දේශීය නිෂ්පාදිතයට ව්‍යාපෘතිය තුළින් 10% ඉක්මවූ අගයක් එක්වනු ඇති බවට අපේක්ෂා කෙරෙනවා. වරාය නගරයේ ක්‍රියාකාරකම් නියාමනය හා පාලනය කිරීම සඳහා විශේෂ පනත් කෙටුම්පතක් මගින් කොමිෂන් සභාවක් ස්ථාපනය කිරීමටයි සැලසුම් කෙරුණේ. කොළඹ වරාය නගර ආර්ථික කොමිෂන් සභා පනත් කෙටුම්පත පසුගිය අට වනදා අග්‍රාමාත්‍යවරයා වෙනුවෙන් පාර්ලිමේන්තුවට ඉදිරිපත් කළේ  සභා නායක අමාත්‍ය දිනේෂ් ගුණවර්ධන මහතායි. එය මේ වන විට පාර්ලිමේන්තු න්‍යාය පත්‍රයේ කෙටුම්පතක් ලෙස ඇතුළත් වී තිබෙනවා. පාර්ලිමේන්තු න්‍යාය පත්‍රයට පනත් කෙටුම්පතක් ඇතුළත් කළ විට ආණ්ඩුක්‍රම ව්‍යවස්ථාවේ 120 වගන්තිය යටතේ ශ්‍රේෂ්ඨාධිකරණයට පෙත්සම් ඉදිරිපත් කිරීමේ හැකියාව හිමිවනවා. ඒ අනුවයි එම පනත් කෙටුම්පත අභියෝගයට ලක්කරමින් පාර්ශ්ව 19 ක් ශ්‍රේෂ්ඨාධිකරණය හමුවේ පෙත්සම් ගොනු කළේ. සමගි ජන බලවේගය ,ජනතා විමුක්ති පෙරමුණ , එක්සත් ජාතික පක්ෂය හා ශ්‍රී ලංකා නීතිඥ සංගමය ඇතුලු පාර්ශ්ව ඉදිරිපත් කළ පෙත්සම්වලින් ප්‍රකාශකර ඇත්තේ පනත් කෙටුම්පතේ ඇතැම් වගන්ති තුළින් ආණ්ඩුක්‍රම ව්‍යවස්ථාව උල්ලංඝනය වන බවයි. ඒ හේතුවෙන් අදාළ වගන්ති සම්මත කිරීමට පාර්ලිමේන්තුවේ තුනෙන් දෙකක බහුතර ඡන්දයෙන් සහ ජනමත විචාරණයකින් සම්මත කළ යුතු බවට තීන්දුවක් ලබා දෙන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබෙනවා. අදාළ පෙත්සම්වලට මැදිහත් වී කරුණු දැක්වීමට අවසර ඉල්ලා අමාත්‍ය මහාචාර්ය ජී එල් පීරිස් , ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී නීතිඥ සාගර කාරියවසම් , ශ්‍රී ලංකා පොදුජන පෙරමුණේ නීතිඥ සංගමය ඇතුලු පිරිසක් අතරමැදි පෙත්සම් ඉදිරිපත් කර තිබෙනවා. පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ එම පෙත්සම් විභාගය අද ආරම්භ කෙරුණා. අගවිනිසුරු ජයන්ත ජයසූරිය හා බුවනෙක අලුවිහාරේ ,ප්‍රියන්ත ජයවර්ධන , මුර්දු ප්‍රනාන්දු හා ජනක් ද සිල්වා යන මහත්ම මහත්මීන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ පෙත්සම් විභාගය පැවැත්වුණා. පෙත්සම් විභාගය ආරම්භ කිරීමට පෙර විවෘත අධිකරණයේ කරුණු දැක්වූ අගවිනිසුරු ජයන්ත ජයසූරිය මහතා කියාසිටියේ මෙම කෙටුම්පත අභියෝගයට ලක් කරමින් නීතිඥවරුන් විශාල පිරිසක් පෙනී සිටින බැවින් සෑම නීතිඥයෙකුටම සිය වාචික දේශන විනාඩි 20 ත් 30 ත් අතර කාලයකට සීමා කළ යුතු බවයි. පෙත්සමක් ඉදිරිපත් කළ විකල්ප ප්‍රතිපත්ති කේන්ද්‍රයේ විධායක අධ්‍යක්‍ෂ පාක්‍යසෝති සරවනමුත්තු මහතා වෙනුවෙන් පෙනී සිටි ජනාධිපති නීතිඥ කේ කනගීෂ්වරන් මහතා කියා සිටියේ යෝජිත පනත් කෙටුම්පත තුළ අන්තර්ගත ප්‍රතිපාදනවලින් රටේ භෞමික අඛණ්ඩතාව මෙන්ම ජනතා පරමාධිපත්‍ය ද උල්ලංඝනය වන බවයි. මෙරට ආණ්ඩුක්‍රම ව්‍යවස්ථාවට අනුව මූල්‍ය බලය හා බදු පැනවීමේ බලය පාර්ලිමේන්තුව සතුවන අතර පනත් කෙටුම්පත මගින් එම බලය යෝජිත කොමිසමට පැවරෙන බවයි ඔහු ප්‍රකාශ කළේ. තොරතුරු තාක්‍ෂණ වෘත්තීයවේදීන්ගේ එකමුතුවේ සභාපති කපිල රේණුක පෙරේරා මහතා වෙනුවෙන් පෙනී සිටි නීතිඥ දර්ශන වේරදූවගේ මහතා අධිකරණය හමුවේ කරුණු දැක්වූවා. ඉඩම් පළාත් සභාවලට අයත් විෂයක් වන හෙයින් මෙවැනි පනත් කෙටුම්පතක් පාර්ලිමේන්තුවට ඉදිරිපත් කිරීමට පෙර පළාත් සභාවට යොමු කිරීම අවශ්‍ය බවයි ඔහු ප්‍රකාශ කළේ. ගාමිණී වියන්ගොඩ මහතා වෙනුවෙන් පෙනී සිටි ජනාධිපති නීතිඥ එම් ඒ සුමන්තිරන් මහතා අධිකරණය හමුවේ කරුණු දක්වා සිටියේ පනත් කෙටුම්පතේ අන්තර්ගත වගන්ති බොහොමයක් මෙරට නීතිය අභිබවා යන තත්ත්වයක් පෙන්නුම් කරන බවයි. එක්සත් ජාතික පක්‍ෂය වෙනුවෙන් නීතිඥ එරාජ් ද සිල්වා මහතා කරුණු දැක්වූවා. සමගි ජන බලවේගය වෙනුවෙන් කරුණු දැක්වූ ජනාධිපති නීතිඥ තිසත් විජේගුණවර්ධන මහතා අධිකරණය හමුවේ කියාසිටියේ මෙම පනත් කෙටුම්පත තුළින් ස්ථාපනය කෙරෙන කොමිසම සදහා සාමාජිකයන් පත් කිරීමේ බලය ජනාධිපතිවරයා වෙත පවරා තිබෙන බවයි. එහි සාමාජිකයන් පත් කිරීමේදී අත්තනෝමතික බලයක් ජනපති වෙත පවරා දී ඇතැයි ද ඔහු අධිකරණය හමුවේ ප්‍රකාශ කළා. ජනතා විමුක්ති පෙරමුණ වෙනුවෙන් කරුණු දැක්වූ නීතිඥ ශාන්ත ජයවර්ධන මහතා කියාසිටියේ වරාය නගරය කොළඹ මහ නගර සභා බල ප්‍රදේශයේ පිහිටා තිබුණ ද එහි කටයුතුවලට මැදිහත් වීමට නගර සභාවට නීතිමය හිමිකමක් නොමැති බවයි. ඒ තුළින් 13 වන ආණ්ඩුක්‍රම ව්‍යවස්ථාව උල්ලංඝනය වන බව ජයවර්ධන මහතා ප්‍රකාශ කළා. ඉන් අනතුරුව පෙත්සම් පිළිබද කරුණු සලකා බැලීම හෙට දිනය දක්වා කල් දැමීමටයි අගවිනිසුරුවරයා ඇතුලු පංච පුද්ගල විනිසුරු මඩුල්ල තීරණය කළේ. මේ අතර පෙත්සම් විභාග වන අවස්ථාවේ පෙරටුගාමී සමාජවාදී පක්ෂය ‌ශ්‍රේෂ්ඨාධිකරණය ඉදිරිපිට නිහඩ විරෝධතාවක නිරත වුණා. වරාය නගර කොමිෂන් සභාව පිහිටුවීමට විරෝධය පල කරමින් ජාතික විද්වත් සංඝ සභාවද බුද්ධ ශාසන හා ආගමික කටයුතු අමාත්‍යංශයට ලිපියක් අද භාරදුන්නා.   ", "URL": "https://www.itnnews.lk/2023/10/05/332428/", "Category": "දේශීය පුවත්", "Parent URL": null}