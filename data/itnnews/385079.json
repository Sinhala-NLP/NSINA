{"Source": "ITN news", "Timestamp": "දෙසැම්බර් 27, 2021 12:17", "Headline": "කෝච්චි අද දුවයිද? නැද්ද? තීරණාත්මක සාකච්ඡාවක්", "News Content": "දුම්රිය සාමාන්‍යාධිකාරි සහ දුම්රිය වෘත්තිය සමිති අතර සාකච්ඡාවක් මේ වනවිට පැවැත්වෙනවා. එහිදී යහපත් ප්‍රතිචාරයක් ලැබුණහොත් දුම්රිය වර්ජනය අත්හිටුවන බවයි දුම්රිය ස්ථානාධිපතිවරුන්ගේ සංගමය ප්‍රකාශ කළේ. කොහොම වුණත් දැනටත් ක්‍රියාත්මක වර්ජන හේතුවෙන් තැපැල් ප්‍රවාහනය බිද වැටීම නිසා තැපැල් දෙපාර්තමේන්තුවට බරපතල මූල්‍ය අලාභයක් සිදුව ඇති බව ඒකාබද්ධ තැපැල් වෘත්තිය සමිති පෙරමුණ පෙන්වා දෙනවා. උසස්වීම් හා බදවාගැනීම් සිදුනොකිරීම, නියමිත පරිදි දුම්රිය ධාවනය නොකිරීම, සංඥා ක්‍රම පිළිබද ගැටලු ඇතුළු ඉල්ලීම් 25 ක් මුල්කර ගනිමින් දුම්රිය වෘත්තීය සමිති වෘත්තීය ක්‍රියාමාර්ගයකට එළඹ සිටිනවා.  ප්‍රවේශ පත්‍ර නිකුත් නොකිරීම මෙන්ම පාර්සල් භාර නොගැනීමට ද ඔවුන් කටයුතු කළා. මෙතෙක් බස්නාහිර පළාතේ ක්‍රියාත්මක කළ වෘත්තිය ක්‍රියාමාර්ගය ඊයේ මධ්‍යම රාත්‍රියේ සිට දීප ව්‍යාප්ත වැඩ වර්ජනයක් දක්වා ක්‍රියාත්මක කිරීමටයි දුම්රිය වෘත්තිය සමිති තීරණය කර තිබුණේ. නමුත් දුම්රිය සාමාන්‍යාධිකාරි ධම්මික ජයසුන්දර මහතා අදාළ ගැටලු සම්බන්ධව දුම්රිය වෘත්තිය සමිති සාකච්ඡාවට කැදවීමත් සමගින් ඔවුන්ගේ වෘත්තිය සමිති ක්‍රියාමාර්ගය තාවකාලිකව අත්හිටුවීමට දුම්රිය ස්ථානාධිපතිවරුන්ගේ සංගමය තීරණය කළා. ඒ අනුව අද පෙරවරුවේ මෙම සාකච්ඡාව දුම්රිය මූලස්ථානයේ දී ආරම්භ වුණා. දුම්රිය වෘත්තිය සමිති ක්‍රියාත්මක කරන වර්ජනය හේතුවෙන් තැපැල් ප්‍රවාහනය බිද වැටීමක් සිදුව ඇති බව ඒකාබද්ධ තැපැල් වෘත්තිය සමිති පෙරමුණේ කැදවුම්කරු චින්තක බණ්ඩාර මහතා පවසනවා. කෙසේ වෙතත් අද පෙරවරුවේත් දුම්රිය ප්‍රවේශ පත්‍ර නිකුත් කිරීම සහ පාර්සල් ප්‍රවාහනය සදහා භාර ගැනීමත් සිදු කෙරුණේ නෑ. මේ දිනවලට යෙදී ඇති නිවාඩු හේතුවෙන් බොහෝ පිරිස් දුම්රියෙන් ගමන් කිරීමට පැමිණ සිටි ආකාරය ද දැක ගත හැකි වුණා.   ", "URL": "https://www.itnnews.lk/2023/10/05/385079/", "Category": "දේශීය පුවත්", "Parent URL": null}