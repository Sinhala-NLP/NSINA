{"Source": "ITN news", "Timestamp": "අප්‍රේල් 8, 2023 12:05", "Headline": "නවසීලන්තයට තියුණු ජයක්", "News Content": "ශ්‍රි ලංකාව හා නවසීලන්තය අතර තුන්වන 20-20 තරගය තියුණු තරගයකින් අනතුරුව කඩුළු 04 කින් ජයගැනීමට නවසීලන්ත කණ්ඩායම සමත් වුණා. ඒ අනුව 20-20 තරගාවලිය දෙකට එකක් ලෙස ජයගත්තේ නවසීලන්තයයි. අද කුවින්ස් ටවුන්හිදී පැවති තරගයේ ප්‍රථමයෙන් පන්දුවට පහර දුන් ශ්‍රී ලංකා ක්‍රීඩකයන් නියමිත පන්දුවාර 20 අවසානයේ කඩුළු 06 ක් දැවී ලකුණු 182 ක් රැස් කළා. කුසල් මෙණ්ඩිස් පන්දු 48 කදී හයේ පහර 5 ක් හා හතරේ පහර 6 ක් සමගින් ලකුණු  73 ක් රැස් කළා. කුසල් ජනිත් පෙ‍රේරා ලකුණු 33 යි. ඒ අනුව ජයග්‍රහණය සඳහා ලකුණු 183 ක ඉලක්කයක් හඹායාමට පිටියට පිවිසි නවසීලන්ත මුල්පෙල පිතිකරුවන් වේගවත් පිතිහරඹයක නිරත වූවා. ටිම් සයිෆඩ් ලකුණු 88 ක් රැස් කළේ පන්දු 48 කන්. ඔහුගේ දැවී යාමත් සමග ශ්‍රී ලංකා පන්දු යවන්නන් තරගයට අවතීර්ණ වෙමින් නවසීලන්ත පිතිකරුවන්ට දැඩි පීඩනයක් එල්ල කළා. කෙසේ වුවත් නවසීලන්ත ක්‍රීඩකයින් පන්දුවාර 19 යි පන්දු 5ක් අවසානයේ ජයග්‍රහණය හිමිකරගත්තා. ඉන්දීය ප්‍රිමියර් ලීග් තරගාවලියේ ඊයේ පැවති තරගයෙන් ජය හිමිකරගැනීමට ලක්නව් සුපර් ජෑන්ස් ක්‍රීඩකයන් සමත් වුණා. තරගයේ ප්‍රථමයෙන් පන්දුවට පහර දුන් සන්රයිසස් හයිද්‍රාබාද් ක්‍රීඩකයන් කඩුළු 08 ක් දැවී රැස් කළේ ලකුණු 121 ක් පමණයි. පිලිතුරු ඉනිම ක්‍රීඩා කළ ලක්නව් ක්‍රීඩකයන් පන්දුවාර 16 ක් අවසානයේදී කඩුළු 5 ක් පමණක් දැවී තිබියදී ජයග්‍රාහී ඉලක්කය පසු කළා.   ", "URL": "https://www.itnnews.lk/2023/10/05/474164/", "Category": "Breaking News,ක්‍රිකට්,ක්‍රීඩා,දේශීය පුවත්", "Parent URL": null}