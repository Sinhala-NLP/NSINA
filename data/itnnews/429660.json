{"Source": "ITN news", "Timestamp": "ஆகஸ்ட் 18, 2022 12:46", "Headline": "யாழ்ப்பாணத்தில் சிறுமிகளை கடத்தி, பாலியல் துஷ்பிரயோகம் செய்த ஐவருக்கு விளக்கமறியல்..", "News Content": "யாழ்ப்பாணத்தில் 17 வயதுடைய சிறுமிகள் இருவரை கடத்தி பாலியல் துஷ்பிரயோகத்திற்கு உட்படுத்திய ஐவரை விளக்கமறியலில் வைக்க யாழ் நீதவான் நீதிமன்றம் உத்தரவிட்டுள்ளது. புதுக்குடியிருப்பு பகுதியை சேர்ந்த சிறுமிகள் கடந்த இரு வாரங்களுக்கு முன்னர் வீட்டிலிருந்து வெளியேறியுள்ளனர். அவர்கள் யாழ் பேருந்து நிலையத்தில் காத்திருந்தபோது ஆணொருவர் சிறுமிகள் இருவரையும் அழைத்துச்சென்று சாவகச்சேரியிலுள்ள விடுதியொன்றில் தங்கவைத்துள்ளார். கடந்த சில நாட்களாக விடுதியில் தங்கிருந்த மூவரும், நேற்று முன்தினம் அங்கிருந்து வெளியேறி யாழ்ப்பாணத்திற்கு வருகைத்தந்துள்ளனர். சிறுமிகள் இருவரையும், பஸ் சாரதிகள் இருவரும், நடத்துனர்கள் இருவரும் இணைந்து எழுதுமட்டுவாழ் பகுதிக்கு அழைத்துச்சென்றுள்ளனர். அவர்களிடமிருந்து தப்பித்த சிறுமியொருவர் மக்கள் வாழும் பகுதிக்கு சென்று நடந்த சம்பவத்தை குறிப்பிட்டுள்ளார். பொலிஸ் அவசர பிரிவுக்கும் அறிவிக்கப்பட்டது. மற்றைய சிறுமியை அழைத்துச்சென்றவர்கள் யாழ்ப்பாணம் நகரில் சிறுமியை இறக்கிவிட்டு சென்றுள்ளனர். விசாரணைகளை முன்னெடுத்த பொலிஸார் சாரதிகள் இருவர், நடத்துனர்கள் இருவர் மற்றும் சிறுமிகளை விடுதியில் வைத்திருந்த நபரையும் கைதுசெய்துள்ளனர். அவர்களை நீதிமன்றில் ஆஜர்ப்படுத்தியபோது விளக்கமறியலில் வைக்க நீதவான் உத்தரவிட்டுள்ளார். இதேவேளை வீட்டை விட்டு வெளியேறி வந்து துர்நடத்தையில் ஈடுபட்டதால் 17 வயதுடைய சிறுமிகள் இருவரையும் விளக்கமறியலில் வைக்க நீதவான் உத்தரவிட்டுள்ளார். ", "URL": "https://www.itnnews.lk/2023/10/05/429660/", "Category": "Breaking News,தேசிய செய்திகள்", "Parent URL": null}