{"Source": "ITN news", "Timestamp": "නොවැම්බර් 14, 2022 11:48", "Headline": "පොලිස් කතගේ බෙල්ලෙන් ඇල්ලූ පොලිස් පරීක්ෂකට වැඩ වරදින ලකුණු", "News Content": "විරෝධතාවක නිරත වු කාන්තාවන්ට සහ කාන්තා පොලිස් නිලධාරින් අපහසුතාවට ලක්වන ආකාරයෙන් ක්‍රියා කල පානදුර දකුණ මුලස්ථාන පොලිස් පරීක්ෂකවරයාට එරෙහිව පොලිස් පරික්ෂණ ක්‍රියාත්මකයි. ඔහුගේ ක්‍රියා කලාපයට පාර්ශ්ව රැසකින් දැඩි විරෝධය එල්ලවනවා. පෙරේදා දිනයේ දී කාන්තාවන් දෙදෙනෙකු කළුතර සිට පාගමනක් සිදුකළේ අන්තර් විශ්වවිද්‍යාල ශිෂ්‍ය බල මණ්ඩලයේ කැදවුම්කරු වසන්ත මුදලිගේ හා භික්ෂුබල මණ්ඩලයේ කැදවුම්කරු ගල්වැව සිරිධම්ම ස්වාමින් වහන්සේ නිදහස් කරන ලෙස ඉල්ලමින්. කළුතර පාලම අසල දී ඔවුන්ගේ ගමන අවහිර කිරීමට පොලීසිය උත්සාහ කළා. එම ස්ථානයෙන් බසයකින් ගමන් ගත් ඔවුන් කළුතර පාලම පසුකර යළි පාගමන ආරම්භ කළා. කෙසේ වෙතත් වාද්දුව ප්‍රදේශයේ දී ඔවුන් නතර කිරීමට පොලීසිය උත්සාහ කළ ද ඊට අවනත නොවීමත් සමග ඔවුන් අත්අඩංගුවට ගැනීමටයි ක්‍රියා කෙරුණේ. මෙම අවස්ථාවේ පොලිස් කොස්තාපල්වරියන් දෙදෙනෙකු හිංසනයට ලක්වන අන්දමින් පානදුර දකුණ මුලස්ථාන පොලිස් පරීක්ෂවරයා ක්‍රියාකල ආකාරය පිළිබද දැඩි විවේචන එල්ලවනවා. ඒ සම්බන්ධයෙන් විශේෂ විමර්ශනයක් ආරම්භ කර ඇති බවයි පොලිසිය ප්‍රකාශ කළේ. මේ අතර මෙම සිද්ධිය හෙළා දකිමින් අයිතින් උදෙසා කාන්තාවෝ සංවිධානය පොලිස් කොමිසමට පැමිණිල්ලක් ඉදිරිපත් කළා. පොලිස් නිලධාරීන් මෙලෙස හැසිරීම සමාජයටම අගතියක් බව සමගි තරුණ නීතිඥ සංගමය පවසනවා.           ", "URL": "https://www.itnnews.lk/2023/10/05/445588/", "Category": "දේශීය පුවත්", "Parent URL": null}