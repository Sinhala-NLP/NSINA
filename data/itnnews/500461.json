{"Source": "ITN news", "Timestamp": "ජූලි 17, 2023 12:34", "Headline": "සෞඛ්‍ය චෝදනා විමර්ශනයට පංච පුද්ගල කමිටුව නම් කිරීම අද", "News Content": "ප්‍රමිතියෙන් තොර ඖෂධ සහ උපකරණ භාවිත කිරීම ඇතුලු සෞඛ්‍ය ක්ෂේත්‍රයට එල්ලවන චෝදනා සම්බන්ධයෙන් විමර්ශන සිදුකිරීමට පංච පුද්ගල කමිටුවක් පත් කෙරෙනවා. සෞඛ්‍ය අමාත්‍ය කෙහෙළිය රඹුක්වැල්ල මහතා විසින් ඊට අදාළ සාමාජිකයින් අද පත් කිරිමට නියමිතයි. මේ අතර පේරාදෙණිය ශික්ෂණ රෝහලේ ප්‍රතිකාර ලබමින් සිටියදී එන්නතක් ලබාදීමෙන් පසු  මියගිය තරුණිය පිළිබද සිදුකළ විමර්ශනයට අදාළ වාර්තාව අමාත්‍යවරයා වෙත අද භාරදීමට ද නියමිතයි. පසුගිය දින කිහිපයේ රජයේ රෝහල්වල සිදුවූ මරණ කිහිපයක් සම්බන්ධයෙන් සෞඛ්‍ය අමාත්‍යවරයාට මෙන්ම අමාත්‍යාංශයට ද චෝදනා එල්ලවුණා. ප්‍රමිතියෙන් තොර ඖෂධ මෙන්ම උපකරණ භාවිත කිරීම අත්‍යවශ්‍ය නොවන ඖෂධ ගෙන්වීම මෙන්ම හදිසි මිලදීගැනීම් සිදු කිරීම ඇතුළු චෝදනා රැසක් සෞඛ්‍ය අමාත්‍යාංශයට එල්ලවෙමින් පවතිනවා. මෙවැනි පසුබිමක් යටතේ පසුගිය දින කිහිපයේ රෝහල් කිහිපයක සිදුවූ මරණ සම්බන්ධයෙන් විමර්ශන සිදු කිරිමට කමිටුවක් පත් කිරීමට තීරණය කර තිබෙනවා. සෞඛ්‍ය ක්ෂේත්‍රය පිළිබද විශේෂඥ දැනුමක් සහිත පස් දෙනෙකු එම කමිටුව සදහා අමාත්‍ය කෙහෙළිය රඹුක්වැල්ල මහතා විසින් අද දිනයේ නම් කරනු ඇති බවටයි වාර්තා වන්නේ.  උදරාබාධයක් හේතුවෙන් පේරාදෙණිය ශික්ෂණ රෝහලේ ප්‍රතිකාර ලබමින් සිටි තරුණියක මිය යාමේ සිද්ධිය සම්බන්ධයෙන් විමර්ශන සිදුකිරීමට ද විශේෂඥ වෛද්‍යවරුන් 5 දෙනෙකුගෙන් යුතු කමිටුවක් පත් කෙරුණා. එම කමිටු සාමාජිකයන්  පේරාදෙණිය ශික්ෂණ රෝහලට ගොස් ඒ සම්බන්ධයෙන් සොයා බැලීම සිදුකළා. අදාළ නිරීක්ෂණයන්ට අනුව සකස්කරනු ලැබූ වාර්තාව සෞඛ්‍ය අමාත්‍යවරයා වෙත අද භාරදීමට නියමිත බවද වාර්තා වනවා. මේ අතර සෞඛ්‍ය ක්ෂේත්‍රයේ පවති ගැටලු කිසිවකට විසදුම් ලැබී නැති  බවට බොහෝ පාර්ශ්ව චෝදනා කරනවා.     ", "URL": "https://www.itnnews.lk/2023/10/05/500461/", "Category": "Breaking News,දේශීය පුවත්", "Parent URL": null}