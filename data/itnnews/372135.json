{"Source": "ITN news", "Timestamp": "ඔක්තෝබර් 27, 2021 12:14", "Headline": "කෝවිඩ් හේතුවෙන් රුපියල් බිලියන 27ක සුරාබදු ආදායමක් රජයට අහිමි වෙයි", "News Content": "කොවිඩ් තත්ත්වය හමුවේ මේ වසරේ දී රුපියල් බිලියන 27 ක සුරාබදු ආදායමක් රජයට අහිමි වී ඇති බව කෝපා හෙවත් රජයේ ගිණුම් පිළිබඳ කාරක සභාවේ දී හෙළි වුණා. සුරාබදු දෙපාර්තමේන්තුවේ මේ වසරේ අපේක්ෂිත ආදායම රුපියල් බිලියන 160ක්. පවත්නා තත්ත්වය හමුවේ ඊට ළඟා වීම අපහසු බවයි සුරාබදු අධ්‍යක්ෂ ජනරාල්වරයා කෝපා කමිටුව හමුවේ පැවසුවේ. සුරාබදු දෙපාර්තමේන්තුවට අදාළව 2019 වසර සඳහා වූ විගණකාධිපති වාර්තාව සහ වත්මන් කාර්ය සාධනය පිළිබඳ විමසා බැලීම සඳහා කෝපා කමිටුව පසුගියදා රැස් වුණා. ඒ එහි සභාපති පාර්ලිමේන්තු මන්ත්‍රී මහාචාර්ය තිස්ස විතාරණ මහතාගේ ප්‍රධානත්වයෙන්. සුරාබදු , රේගු සහ දේශීය ආදායම් යන දෙපාර්තමේන්තු එකිනෙකට සම්බන්ධ වන පරිගණක පද්ධතියක් සැකසීම සම්බන්ධයෙන් 2019 වසරේ පැවති කෝපා කමිටුවේ දී නිර්දේශ ලබා දී තිබුණා. එහෙත් එය මේ දක්වා ක්‍රියාත්මක නොකිරීම පිළිබඳව කාරක සභාවේ දී දීර්ඝ ලෙස සාකච්ඡා කෙරුණා. රජයේ ආදායම් වර්ධනය සඳහා මත්පැන් බෝතල් හා ආශ්‍රිත නිෂ්පාදන සඳහා වන ආරක්ෂිත ස්ටිකර් සැපයීම හා එම ස්ටිකර් කළමනාකරණ පද්ධතියක් සැකසීමේ කටයුතු ප්‍රමාදවීම පිළිබඳව ද මෙහිදී අවධානය යොමු වුණා. ", "URL": "https://www.itnnews.lk/2023/10/05/372135/", "Category": "Breaking News,දේශීය පුවත්", "Parent URL": null}