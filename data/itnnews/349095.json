{"Source": "ITN news", "Timestamp": "ජූලි 14, 2021 12:11", "Headline": "පළාත් පාලන මැතිවරණ ක්‍රමය සමාලෝචනයට පත් කළ කමිටුවේ වාර්තාව ඇමතිට", "News Content": "පළාත් පාලන මැතිවරණ ක්‍රමය සමාලෝචනය කිරීම සඳහා පත් කළ කමිටුවේ අවසන් වාර්තාව රාජ්‍ය සේවා පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් මහතා වෙත භාරදී තිබෙනවා. ඉඩම් අමාත්‍යංශයේ ලේකම් ආර් ඒ ඒ කේ රණවක මහතාගේ සභාපතිත්වයෙන් යුතු ත්‍රිපුද්ගල කමිටුවක් මෙම සමාලෝචනය සිදු කළා. කමිටුවෙන් අනෙක් සාමාජිකයන් වන්නේ ශ්‍රී ජයවර්ධනපුර විශ්වවිද්‍යාලයේ උප කුලපති මහචාර්ය සුදන්ත ලියනගේ සහ හිටපු අමාත්‍යංශ ලේකම් ජයලත් රවි දිසානායක යන මහත්වරුනුයි. සිවිල් සංවිධාන හා පුද්ගලයන්ගෙන් ලබාගත් යෝජනා හා අදහස් සැලකිල්ලට ගනිමින් කමිටු වාර්තාව සකස් කර තිබෙනවා. පළාත් පාලන මැතිවරණ ක්‍රමවේදයේ පැවති ගැටලු පිළිබඳ පූර්ව සමාලෝචනයක් කමිටු වාර්තාව මගින් සිදු කෙරුණා. මෙම කමිටුව රජයේ කිසිඳු මුදලක් භාවිත නොකර ස්වෙච්ඡාවෙන් කටයුතු කිරීමද විශේෂත්වයක්.   ", "URL": "https://www.itnnews.lk/2023/10/05/349095/", "Category": "දේශීය පුවත්", "Parent URL": null}