{"Source": "ITN news", "Timestamp": "මාර්තු 2, 2023 11:30", "Headline": "උපාධි අපේක්ෂකයින් අමතර රැකියා සඳහා යොමු කිරීමේ වැඩසටහන පුළුල් කෙරේ", "News Content": "පේරාදෙණිය විශ්ව විද්‍යාලයේ උපාධි අපේක්ෂක සිසුන් උසස් අධ්‍යයන කාලසීමාව තුළදී අමතර රැකියා සඳහා යොමු කිරීමේ වැඩසටහන පුළුල් කිරීමට එම විශ්ව විද්‍යාලය පියවර ගෙන තිබෙනවා. රැකියා සහ රැකියා පාදක කර ගත් පුහුණු අවස්ථා මේ තුළින් හිමිවන අතර රාජ්‍ය හා පුද්ගලික ආයතන කරා විශ්වවිද්‍යාල සිසුන් යොමු කිරීම මේ තුළින් සිදුවේ. පළමු අදියරේදී විශ්වවිද්‍යාල අභ්‍යන්තරයේ පීඨ සඳහා රැකියා අවස්ථා උදා කරදීම සිදු වුණා. මෙම වැඩසටහන තුළින් අන්තර්ජාතික උසස් අධ්‍යාපන ආයතන සමඟ එක්ව සිය උසස් අධ්‍යාපනය සැලසුම් කිරීමේ අවස්ථාව ද සිසුන්ට හිමිවන බවයි පේරාදෙණිය විශ්ව විද්‍යාලයේ උපකුලපති මහාචාර්ය එම්.ඩී.ළමාවංශ මහතා පවසන්නේ. විශ්වවිද්‍යාලයේ සිසුන් හා සත්කාරක ආයතන දැනුවත් කිරීම පේරාදෙණිය විශ්ව විද්‍යාලයේදී සිදුවූ අතර ඒ සඳහා විශ්ව විද්‍යාල සිසුන් විශාල පිරිසක් එක්ව සිටියා. මෙම වැඩසටහන යටතේ පූර්ණ හා අර්ධ කාලීන රැකියා අවස්ථා හා සීමාවාසික පුහුණු අවස්ථා  පිරිනැමීම සඳහා ඉහළ පෙළේ ආයතන 30කට අධික ප්‍රමාණයක් මේ වන විටත් කැමැත්ත පළ කර තිබෙනවා. මේ අතර ලොව ශ්‍රේණිගත කිරීම් අනුව ප්‍රමුඛ විශ්වවිද්‍යාල දහස අතරට එක්වන මෙරට එකම විශ්වවිද්‍යාලය වූ පේරාදෙණිය විශ්ව විද්‍යාලයේ සමරු සිහිවටන අලෙවිසැල විශ්වවිද්‍යාලයේ උපකුලපති මහාචාර්ය එම්.ඩී.ළමාවංශ මහතාගේ ප්‍රධානත්වයෙන් පසුගියදා විවෘත කෙරුණා. පේරාදෙණිය විශ්වවිද්‍යාලය හා එහි ඉතිහාසය සම්බන්ධ බොහෝ සමරු හා සිහිවටන මෙම ස්ථානයෙන් මිලදී ගත හැකි අතර මහනුවර කොළඹ මාර්ගයේ පේරාදෙණිය පොලිස් ස්ථානයට යාබදව මෙය ස්ථාපිත කොට ඇත.   ", "URL": "https://www.itnnews.lk/2023/10/05/464632/", "Category": "දේශීය පුවත්", "Parent URL": null}