{"Source": "ITN news", "Timestamp": "මාර්තු 25, 2023 14:52", "Headline": "යල කන්නයේ සියලුම ගොවීන්ට වගාව සඳහා ආධාර මුදලක් ලබා දීමට රජයේ අවධානය", "News Content": "යල කන්නයේ දී අප රටේ සියලුම ගොවීන්ට වගා කටයුතු සඳහා ආධාර මුදලක් වවුචරයක් වශයෙන් හෝ ගොවි ගිණුම්වලට මුදලක් වශයෙන් බැර කිරීම කෙරෙහි රජයේ අවධානය යොමු වී ඇතැයි කෘෂිකර්ම අමාත්‍ය මහින්දඅ මරවීර මහතා පවසනවා. මේ සම්බන්ධව  ජනාධිපති රනිල් වික්‍රමසිංහ මැතිතුමා සමග තමන් සාකච්ඡා කළ බවත්, එහි දී  ජනාධිපතිතුමා ඒ සදහා එකඟත්වය පළ කරන ලද බවත් අමාත්‍යවරයා සඳහන් කළේය. ගොවි ජනතාවගේ නිෂ්පාදන වියදම් අවම කිරීමේ අරමුණින් මෙම මුල්‍ය සහනාධාරය පිරිනැමීමට රජය පියවර ගෙන තිබේ. අප්‍රේල් මස 02 දින අනුරාධපුර ජය ශ්‍රී මහා බෝධින්වහන්සේ අභිමුවෙහි පැවැත්වෙන අලුත් සහල් මංගල්‍යය සඳහා හම්බන්තොට දිස්ත්‍රික්කයේ ගොවි ජනතාවගෙන් සහල් එක්රැස් කිරීම අද දින (25) ලුනම ගොවි ජන සේවා මධ්‍යස්ථානයේ දී සිදු කළ අතර ඊට සහභාගි වෙමින් අමාත්‍යවරයා මෙම අදහස් පළ කළේය. මෙවර යල කන්නයේ දී මඩ පොහොර නොමිලයේ ලබා දීමට පියවර ගත්තාක් මෙන් දැනට රුපියල් 10,000කට අලෙවි කරන යුරියා පොහොර මිටියක මිල අමාත්‍ය මණ්ඩල තීරණය පරිදි තව දුරටත් අඩු කිරීමට ද රජය තීරණය කර ඇත. එමෙන්ම මහ කන්නයේ දී රුපියල් 19,500කට අලෙවි කළ බණ්ඩි පොහොර මිටියක් තවත් සැළකිය යුතු මුදලකින් මිල අඩු කිරීමට ද කටයුතු යොදන බව ද අමාත්‍යවරයා සඳහන් කළේය. මේ අතර රජයේ වී මිල දී ගැනීමේ වැඩ පිළිවෙළ සම්බන්ධව අදහස් පළ කළ අමාත්‍යවරයා ඇතැම් ගොවි සංවිධාන නියෝජිතයින් වීසින් ඇතැම් මාධ්‍යන්ට කළ ප්‍රකාශ ද වී කිලෝවක මිල රුපියල් 100ක් ලෙස රජය උපරිම මිලක් තීරණය කිරීමට බලපෑ බව සදහන් කළේය. ගොයම් කැපෙන්නටත් පෙර ඇතැම් ගොවි නියෝජිතයෝ තම දිස්ත්‍රික්කවල වී කිලෝවක් රුපියල් 55ට හා 60ට අලෙවි වන බව ප්‍රකාශ කළෝය. මේ නිසා රජය රුපියල් 100ක් ලෙස තීරණය කළේ ඔවුන් සඳහන් කළ මිලට වඩා උපරිම මිලක් රජය විසින් ලබා දිය යුතු නිසා බව ද අමාත්‍යවරයා පැවසීය. අලුත් සහල් මංගල්‍යය ලබන 02 දින අනුරාධපුර ජය ශ්‍රී මහා බෝ සමිඳුන් අභියස දී ජනාධිපති රනිල් වික්‍රමසිංහ මැතිඳුන්ගේ සහභාගිත්වයෙන් සිදු කෙරේ. ", "URL": "https://www.itnnews.lk/2023/10/05/470873/", "Category": "දේශීය පුවත්", "Parent URL": null}