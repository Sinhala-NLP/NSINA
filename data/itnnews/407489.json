{"Source": "ITN news", "Timestamp": "අප්‍රේල් 20, 2022 12:16", "Headline": "රඹුක්කනට තවදුරටත් පොලිස් ඇඳිරීනීතිය", "News Content": "රඹුක්කන පොලිස් බල ප්‍රදේශයට ඊයේ රාත්‍රියේ  පැනවූ පොලිස් ඇදිරි නීතිය තවදුරටත් ක්‍රියාත්මකයි. මෙම ගැටුමෙන් තුවාල ලැබූ 29 දෙනෙකු කෑගල්ල මහරෝහලේ තවදුරටත් ප්‍රතිකාර ලබමින් සිටිනවා. ඉන්ධන මිල ඉහළ දැමීමට විරෝධය පල කරමින් රඹුක්කන දුම්රිය මාර්ගය අවහිර කරමින් පිරිසක් කලහකාරී ලෙස හැසිරුනේ පැය 15 කට අධික කාලයක් විරෝධතාවේ නිරත වෙමින්. සංවිධානාත්මකව පැමිණි පිරිස් රඹුක්කන මාවනැල්ල,  රඹුක්කන කෑගල්ල හා රඹුක්කන කුරුණෑගල යන ප්‍රධාන මාර්ග තුනේම ගමනාගමනය මුළුමනින්ම අවහිර කරමින් ප්‍රචණ්ඩකාරී ලෙස හැසිරුණා. මහනුවර කොළඹ දුම්රිය මාර්ගය,  රඹුක්කන ප්‍රදේශයෙන් අවහිර කරමින් දුම්රිය ගමනාගමනයට බාධා කළ කලහකාරීන් දුම්රියට ද හානි සිදු කළා. කලහකාරී පිරිස්  ඉන්ධන පුරවා තිබූ බවුසර් රථයකට ද දැඩි හානි සිදුකරමින් ගිනි තැබීමට උත්සාහයක් ගත් අතර පොලීසිය එය පාලනය කිරීමට කදුළු ගෑස් ප්‍රහාර ද එල්ල කළා. කලහකාරීන් පොලිසියට ගල්මුල්වලින් පහර දීමත් සමග දෙපාර්ශ්වය අතර ඇති වූ ගැටුම පාලනය කිරීමට වෙඩි තැබූ බව පොලිසිය  පවසනවා. ඉන් එක් අයෙකු මියගොස් තවත් 29 දෙනෙකු තුවාල ලැබුවා ඉන් 14 දෙනෙකු සිවිල් පුද්ගලයින් වන අතර 15 දෙනෙකු පොලිස් නිලධාරීන්. සිවිල් පුද්ගලයන්ගෙන් 13 දෙනෙකුම විරෝධතාවට එක් වූ වන් බවයි පොලීසිය පවසන්නේ. ඉන් තුන් දෙනෙකු දැඩි සත්කාර ඒකකයේ ප්‍රතිකාර ලබන බව රෝහල් ප්‍රකාශකයෙක් පැවසුවා. සිද්ධියෙන් මිය ගිය පුද්ගලයා එක්සත් ජාතික පක්ෂ යොවුන් පෙරමුණේ හිටපු සාමාජිකයකු බව එම පක්ෂය පවසනවා.  එක්සත් ජාතික පක්ෂයේ නියෝජ්‍ය නායක රුවන් විජේවර්ධන මහතා ද එම ප්‍රදේශයට ගොස් සිටියා.මෙම සිද්ධියත් සමග රඹුක්කන පොලිස් බල ප්‍රදේශයට නැවත දැනුම් දෙන තෙක් පොලිස් ඇදිරි නීතිය පැනවීමටයි කටයුතු කෙරුණේ. මේ අනුව එම පොලිස් බල ප්‍රදේශය හරහා ගමන් ගන්නා අය විකල්ප මාර්ග භාවිත කරන ලෙස පොලීසිය ඉල්ලා සිටිනවා.       ", "URL": "https://www.itnnews.lk/2023/10/05/407489/", "Category": "Breaking News,දේශීය පුවත්", "Parent URL": null}