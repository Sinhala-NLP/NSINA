{"Source": "ITN news", "Timestamp": "ඔක්තෝබර් 15, 2022 16:02", "Headline": "ආසියානු කුසලානය ඉන්දියාවට", "News Content": "ආසියානු කුසලාන කාන්තා විස්සයි විස්ස තරගාවලියේ ශූරතාව හිමි කර ගැනීමට ඉන්දීය කණ්ඩායම සමත් වුණා. බංග්ලාදේශයේ සිල්හෙට් හිදී ශ්‍රී ලංකාව සමග පැවති අවසන් මහා තරගය ඉන්දිය කණ්ඩායම ජය ගත්තේ කඩුලු 8 කින්. තරගයේ කාසියේ වාසිය දිනා ප්‍රථමයෙන් පන්දුවට පහරදීමට ශ්‍රී ලංකා කණ්ඩායමේ නායිකාව වන චමරි අතපත්තු තීරණය කළා. කෙසේ වුවත් ශ්‍රී ලංකා ක්‍රීඩිකාවන්ට සාර්ථක වීමට ඉන්දීය කාන්තා පන්දු බලඇණිය ඉඩ ලබා දුන්නේ නැහැ. ඒ අනුව ශ්‍රී ලංකා ක්‍රීඩිකාවන් නියමිත පන්දුවාර 20 අවසානයේ කඩුලු 9 ක් දැවී රැස් කළේ ලකුණු 65 ක් පමණයි. ඉනෝකා රණවීර නොදැවී ලකුණු 18 යි, පන්දු යැවීමේදී රේණුකා සිං ලකුණු 5 කට කඩුලු 3 ක් බිද හෙළුවා. ලකුණු 66 ක ජයග්‍රාහී ඉලක්කය පහසුවෙන් හඹා ගිය ඉන්දීය ක්‍රීඩිකාවන් පන්දුවාර අටයි පන්දු තුනක් තුලදී කඩුලු 2 ක් පමණක් දැවී තිබියදී ජයග්‍රහණය වාර්තා කළා. එහිදී ප්‍රවේගකාරී පිතිහරඹයක නිරත වූ ස්ම්‍රිතී මන්දනා පන්දු 25 කදී නොදැවී ලකුණු 51 ක් රැස් කළා. ඉන්දීය කාන්තා කණ්ඩායම ආසියානු කුසලානය ජයග්‍රහණය කළ 7 වන අවස්ථාව මෙයයි.   ", "URL": "https://www.itnnews.lk/2023/10/05/440702/", "Category": "ක්‍රිකට්,ක්‍රීඩා", "Parent URL": null}