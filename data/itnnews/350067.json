{"Source": "ITN news", "Timestamp": "ජූලි 18, 2021 10:52", "Headline": "ඔලිම්පික් ගම්මානයෙන් තවත් කොරෝනා රෝගීන් දෙදෙනෙකු හඳුනා ගැනේ", "News Content": "ටෝකියෝ නුවර ඔලිම්පික් ගම්මානයෙන් තවත් කොරෝනා රෝගීන් දෙදෙනෙකු වාර්තා වී තිබෙනවා. ඊයේ දිනයේ දී ඔලිම්පික් ගම්මානයෙන් එක් රෝගියෙකු වාර්තා වුණා. තවත් දින පහකින් ඔලිම්පික් ක්‍රීඩා උළෙල ඇරඹීමට සියලු කටයුතු සූදානම්ව තිබෙනවා. ඒ අතරතුරයි තවත් ක්‍රීඩකයින් දෙදෙනෙක් මෙලෙස කොවිඩ් ආසාදිතයින් ලෙස හඳුනා ගැණුනේ. ඒ ඔලිම්පික් ගම්මානයේ ප්‍රථම කොරෝනා ආසාදිතයා හඳුනා ගැනීමෙන් දිනකට පසුවයි. කෙසේ නමුත් එම ආසාදිතයා කවුරුන්ද යන්න ජපාන බලධාරීන් මෙතෙක් හෙළිදරව් කර නැහැ. ඔලිම්පික් ගම්මානයේ ක්‍රීඩක ක්‍රීඩිකාවන් 6,700 කට වැඩි පිරිසකට නවාතැන් පහසුකම් සැළසෙනවා. පසුගිය වසරේ පැවැත්වීමට තිබූ ඔලිම්පික් ක්‍රීඩා උළෙල කොරෝනා වසංගතය හේතුවෙන් මෙම වසරේ පැවැත්වීමටයි කටයුතු යොදා තිබෙන්නේ. ඉන් අනතුරුව පැරා ඔලිම්පික් උළෙල ද ආරම්භවීමට නියමිතයි.           ", "URL": "https://www.itnnews.lk/2023/10/05/350067/", "Category": "ජාත්‍යන්තර පුවත්", "Parent URL": null}