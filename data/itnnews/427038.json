{"Source": "ITN news", "Timestamp": "අගෝස්තු 5, 2022 13:08", "Headline": "අයහපත් කාලගුණය හේතුවෙන් පුද්ගලයින් දොළොස්දහසකට අධික පිරිසක් අවතැන්", "News Content": "අයහපත් කාලගුණයෙන් විශාල පිරිසක් අවතැන්ව සිටින අතර සහන සැලසීමේ කටයුතු ද අඛණ්ඩවම ක්‍රියාත්මකයි. දිස්ත්‍රික්ක 9 ක පුද්ගලයින් දොළොස්දහසකට අධික පිරිසක් මේ වනවිට අවතැන්ව සිටිනවා. අයහපත් කාලගුණය හේතුවෙන් අවතැන් වූ පිරිස් සුබසාධන මධ්‍යස්ථානවල රඳවා සිටිනවා. ඔවුන්ට පිසූ ආහාර ආදිය ලබාදීමට පියවර ගෙන ඇති බවයි ආපදා කළමනාකරණ මධ්‍යස්ථානය පවසන්නේ. අයහපත් කාලගුණයෙන් මහනුවර දිස්ත්‍රික්කයේ පවුල් 850 ක පුද්ගලයින් 4000 කට අධික පිරිසක් පීඩාවට පත්ව සිටින බව දිස්ත්‍රික් ආපදා කළමනාකරණ මධ්‍යස්ථානය පවසනවා.හන්තාන බහිරව කන්ද, සුදුහුම්පොල අනිවත්ත, කටුකැලේ ආදී උස් ප්‍රදේශවල නිවාස මතට පස් කදු කඩාවැටීම් හා මාර්ග අවහිරවීම් සිදුව තිබෙනවා.නායයෑමකින් නිවාස කිහිපයකටම හානි සිදුව ඇති බවයි අප වාර්තාකරුවන් ප්‍රකාශ කළේ. පසුගියදා සැඩපහරකට හසුව ජීවිතක්ෂයට පත් වූ මිත්තනියගේ සහ මිනිබිරියගේ අවසන් කටයුතු හැටන් හගරාපිටිය බොකරබැවිල පවුලේ සුසානභූමියේ දී සිදු වුණා. මෙසේ මිය ගියේ 62 හැවිරිදි  එම්.ආරියවතී සහ 5 හැවිරිදි දහම්සා සංජීවනී දැරියයි. පෙරපාසල් ගොස් මිත්තනිය සමඟ නිවසට එමින් සිටියදී ප්‍රදේශයේ ඇල මාර්ගය තරණය කරන අවස්ථාවේ ඔවුන් සැඩ පහරට ගසාගෙන ගොස් තිබුණා. දිවයිනේ නිරිතදිග කොටසේ පවතින තද වැසි තත්ත්වය ක්‍රම යෙන් අඩු වුවද බස්නාහිර , සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් විටින් විට වැසි ඇතිවන බව කාලගුණ විද්‍යා දෙපාර්තමේන්තුව පවසනවා. මහනුවර , නුවරඑළිය , ගාල්ල සහ මාතර දිස්ත්‍රික්කවල ඇතැම් ස්ථානවලට තද වැසි ඇතිවිය හැකියි. උතුරු , උතුරු මැද සහ වයඹ පළාත්වලට වැසි වාර කිහිපයක් ඇතිවිය හැකිඅතර සුළගේ වේගය ද විටින් විට ඉහළ යා හැකි බවයි කාලගුණ විද්‍යා දෙපාර්තමේන්තුව පවසන්නේ. කෙසේ වෙතත් බස්නාහිර හා දකුණු මුහුදු ප්‍රදේශවල තද සුළං තත්ත්වය හෙට සිට ක්‍රමයෙන් අඩුවෙනු ඇති බවටයි විශ්වාස කෙරෙන්නේ. මන්නාරම සිට පුත්තලම , කොළඹ , ගාල්ල , හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල ඉදිරි පැය 24 තුළ තධීවර සහ නාවික කටයුතුවල නොයෙදෙන ලෙස කාලගුණ විද්‍යා දෙපාර්තමේන්තුව අවධාරණය කරනවා. පස් කදු කඩාවැටීම හේතුවෙන් හැටන් නුවරඑළිය ප්‍රධාන මාර්ගයේ වාහන ගමනාගමනයට තවදුරටත් බාධා එල්ලවී තිබෙනවා. නානුඔය බංගලාහත ප්‍රදේශයේ ප්‍රධාන මාර්ගයට පස් කන්දක් සහ විශාල ගසක් කඩා වැටීමෙනුයි ගමනා ගමනයට බාධා එල්ලවී ඇත්තේ. කෙසේ වෙතත් නානුඔය පොලීසිය සහ හමුදා භට පිරිස් එක්ව මාර්ගයේ එක් මන්තීරුවක් පමණක් විවෘත කිරීමට කටයුතු කළා. වර්ෂාවත් සමග බංගලාහත ප්‍රදේශයේ ප්‍රධාන මාර්ගයේ ස්ථාන කිහිපයක් ගිලා බැස ඇති බැවින් රියදුරන් දැඩි අවධානය යොමුකළ යුතු බවයි අවධාරණය කෙරෙන්නේ. මධ්‍යම කදුකරයට ඇදහැලෙන අධික වාර්ෂාව හේතුවෙන් පොල්ගොල්ල ජලාශයේ වාන් දොරටු 8 ක් විවෘත කර තිබෙනවා. මේ හේතුවෙන් ජලාශය පහළ පදිංචි ජනතාව අවධානයෙන් පසුවිය යුතු බව පොල්ගොල්ල ජලාශය භාර ඉංජිනේරු කාර්යාලය පවසනවා. දුම්බර මිටියාවතේ ගලාබසිනා දිය ඇළි ද මේ වනවිට සක්‍රීයව පවතිනවා. හුලුගග ඇල්ල , සාරි ඇල්ල , ජෝඩු ඇල්ල ඇතුළු දියඇළි කිහිපයකම අධික ජලධාර පහළට ගලාබසින ආකාරය දැකගත හැකියි. කොත්මලේ ගාමිණී දිසානායක ජලාශය වාන් දමමින් තිබෙනවා.මෙම ජලාශය වාන් දමන්නේ වසරකට පසුව බවයි එහි කාර්යභාර ඉංජිනේරුවරයා පවසන්නේ. ජලාශය වාන් දැමීමත් සමඟ වාන්දොරටු තුනක් ස්වයංක්‍රීව විවෘත වී තිබෙනවා. තවත් වාන් දොරටු විවෘත විය හැකි බැවින් ජලාශය පහළ උලපනේ ,ගම්පොල ,ගෙලිඔය, පේරාදෙණිය හා මහනුවර ඇතුළු ප්‍රදේශවල පිරිස් මහවැලි ගග පරිහරණයෙන් වළකින ලෙස ඔහු අවධාරණය කරනවා.   ", "URL": "https://www.itnnews.lk/2023/10/05/427038/", "Category": "Breaking News,දේශීය පුවත්", "Parent URL": null}