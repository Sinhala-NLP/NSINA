{"Source": "ITN news", "Timestamp": "අගෝස්තු 28, 2022 16:50", "Headline": "එක්ස්ප්‍රස් පර්ල් අපවිත්‍ර කළ වෙරළ පිරිසිඳු කරන්න නෞකා රක්ෂණ සමාගමෙන් බිලියන 1.3ක්", "News Content": "එක්ස්ප්‍රස් පර්ල් නෞකා අනතුරෙන් අපවිත්‍ර වූ වෙරළ පිරිසිදු කිරීමට නෞකා රක්ෂණ සමාගමෙන් රුපියල් බිලියන එකයි දශම තුනක මුදලක් භාණ්ඩාගාරය වෙත මේ වනවිට ලැබී තිබෙනවා. ඊට අදාළව සිදුකෙරුණු කටයුතුවල ගෙවීම් පියවීම සදහා රුපියල් කෝටි 90 ක මුදලක් භාණ්ඩාගාරයෙන් ලබාදෙන ලෙස ඉල්ලමින් ඉදිරිපත් කළ කැබිනට් පත්‍රිකාවට ද අනුමැතිය ලැබී ඇති බව සමුද්‍රීය පරිසර ආරක්ෂණ අධිකාරියේ සභාපතිනි දර්ශනී ලහදපුර මහත්මිය පවසනවා. මේ සම්බන්ධයෙන් සකස් කළ පළමු අතුරු වාර්තාව නෞකා අනතුරු වන්දි ලබාගැනීම පිළිබද විශේෂඥතාවක් සහිත ඕස්ට්‍රේලියානු නීතිඥ ආයතනය වෙත යැවීමෙන් පසු අදාළ මුදල් ලැබී තිබෙනවා. එම ආයතනයේ උපදෙස් මත නීතිපති දෙපාර්මේන්තුව සමග එක්ව ඉදිරි පියවර ගැනීමට නියමිතයි. මුහුදු පත්ලේ ගිලී ඇති එක්ස්ප්‍රස් පර්ල් නෞකාව ගොඩගැනීමේ කටයුතු නැව අයිති සමාගම විසින් චීන සමාගමක් වෙත පවරා තිබෙනවා. මුහුද රළුවීම හේතුවෙන් එම කටයුතු තාවකාලිකව නතර කර ඇති අතර නොවැම්බර් මාසය වනවිට එය නැවත ආරම්භ කිරීමට නියමිතයි.             ", "URL": "https://www.itnnews.lk/2023/10/05/431671/", "Category": "දේශීය පුවත්", "Parent URL": null}