{"Source": "ITN news", "Timestamp": "දෙසැම්බර් 20, 2021 14:16", "Headline": "වැඩ අවසන් කිරීමට නොහැකි වී ඇති මාර්ග සංවර්ධන ව්‍යාපෘතිවල කාලය තවත් මාස දෙකකින් දීර්ඝ කිරීමට රජයේ අවධානය", "News Content": "කෝවිඩ් වසංගතය හේතුවෙන් වැඩ අවසන් කිරීමට නොහැකි වී ඇති මාර්ග සංවර්ධන ව්‍යාපෘතිවල කාලය තවත් මාස දෙකකින් දීර්ඝ කිරීමට රජයේ අවධානය යොමුව ඇති බව අමාත්‍ය ප්‍රසන්න රණතුංග මහතා පවසනවා. අමාත්‍ය ප්‍රසන්න රණතුංග මහතා පෙන්වා දෙන්නේ ජනාධිපතිවරයාගේ අගැමතිවරයාගේ හා මුදල් අමාත්‍යවරයාගේ අවධානය මේ සඳහා යොමු කරවීමට අපේක්ෂා කරන බවයි. එමෙන්ම කැබිනට් මණ්ඩලයටද අදාළ ප්‍රශ්නය ඉදිරිපත් කිරීමට අපේක්ෂා කරන බව ඔහු සඳහන් කළා. ගම්පහ දිස්ත්‍රික් සම්බන්ධීකරණ කමිටු රැස්වීමේදී මාර්ග සංවර්ධන ව්‍යාපෘතිවල කාලය දීර්ඝ කරන ලෙස පළාත් පාලන ආයතන ප්‍රධානීන් කළ ඉල්ලීමකට ප්‍රතිචාර දක්වමිනුයි අමාත්‍යවරයා මේ බව සඳහන් කළේ. සංචරණ සීමා පැනවීම හේතුවෙන් සිමෙන්ති ආදිය සපයා ගැනීමට නොහැකි වීම හේතුවෙන් සංවර්ධන ව්‍යාපෘතිවල කටයුතු ප්‍රමාද වුණා. මෙම මස 31 වනදාට පෙර එම ව්‍යාපෘති අවසන් කළ යුතු වුවද එලෙස අවසන් කිරීමට නොහැකිවීම නිසා ව්‍යාපෘති රැසක මුදල් ආපසු යාමේ අවදානමක් ඇති බව පළාත් පාලන ප්‍රධානීන් පෙන්වා දුන්නා. එම නිසා කාලය දීර්ඝ කිරීම තදබල අවශ්‍යතාවක් බවයි ඔවුන් පෙන්වා දෙන්නේ. ", "URL": "https://www.itnnews.lk/2023/10/05/383790/", "Category": "Breaking News,දේශීය පුවත්", "Parent URL": null}