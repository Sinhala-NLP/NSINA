{"Source": "ITN news", "Timestamp": "අගෝස්තු 12, 2021 16:42", "Headline": "ජාතික එන්නත්කරණ ක්‍රියාවලිය වේගවත් කරමින් ජංගම එන්නත්කරණ වැඩසටහනට ඇරඹෙයි", "News Content": "ජාතික එන්නත්කරණ ක්‍රියාවලිය වේගවත් කරමින් යුද හමුදාව ජංගම එන්නත්කරණ වැඩපිළිවෙළක් අද ආරම්භ කළා. එන්නත ලබා ගැනීමට අපහසු ජනතාවට එන්නත ලබා දීම වෙනුවෙන් රටේ ආරක්ෂකයන් ලෙස යුද හමුදාව පෙරට පැමිණි බවයි මෙම වැඩසටහන ආරම්භ කරමින් යුද හමුදාපති ජනරාල් ශවේන්ද්‍ර සිල්වා මහතා ප්‍රකාශ කළේ. ජනාධිපති ගෝඨාභය රාජපක්ෂ මැතිතුමාගේ උපදෙස් මත යුද හමුදාපති ජෙනරාල් ශවේන්ද්‍ර සිල්වා මහතාගේ මග පෙන්වීමෙනුයි ශ්‍රී ලංකා යුධ හමුදාව මෙම ජංගම එන්නත්කරණ වැඩසටහන ක්‍රියාවට නංවා ඇත්තේ. බස්නාහිර පළාත තුළ තවමත් එන්නත ලබාගෙන නොමැති වැඩිහිටි පුරවැසියන් හා විවිධ අවශ්‍යතා සහිත පුද්ගලයින් සදහා මෙම එන්නත්කරණ වැඩසටහන යටතේ එන්නත් ලබා දීම සිදු වනවා. ඒ අනුව ජංගම එන්නත්කරණ වැඩපිළීවෙල ශ්‍රී ජයවර්ධනපුර පිහිටි යුධ හමුදා මුලස්ථානයේදී යුධහමුදාපතිවරයාගේ ප්‍රධානත්වයෙන් ආරම්භ වුණා. ඒ අනුව දෙමටගොඩ ප්‍රදේශය ආවරණය වන පරිදි ජංගම එන්නත්කරණ රථයක්, කොළඹ 15 – මෝදර ප්‍රදේශය ආවරණය වන පරිදි ජංගම රථ 03 ක්,  ගංගාරාම මාවත -මට්ටක්කුලිය ප්‍රදේශය ආවරණ වන පරිදි ජංගම එන්නත්කරණ රථයක් ක්‍රියාත්මක කර තිබෙනවා. එමෙන්ම කොළඹ 14 – ග්‍රෑන්ඩ්පාස් ප්‍රදේශ්‍ය ආවරණය වන පරිදි ජංගම එන්නත්කරණ රථ 03 ක්, කොළඹ 15 -බ්ලුමැන්ඩල් ප්‍රදේශය ආවරණය වන පරිදි ජංගම එන්නත්කරණ රථ 02 ක් වශයෙන් ජංගම රථ 10 ක් එන්නත්කරණ ක්‍රියාවලිය සදහා අද දවස පුරා යොදවා තිබෙනවා. වෛද්‍ය කාර්යමණ්ඩල මෙම එන්නත්කරණ ක්‍රියාවලිය සදහා දායකත්වය ලබා දෙනවා. මෙම සේවාව මගින් එන්නත් ලබා ගැනීමට අවශ්‍ය පුද්ගලයින් 0112860002 හෝ 1906 අංකවලට අමතා ලියාපදිංචි විය යුතුයි. බස්නාහිර පළාතේ වයස අවුරුදු හැටට වැඩි මේ වනතෙක් එන්නත් ලබා නොගත් පිරිස් පිළිබද කොවිඩ් නයින්ටීන් පැතිරීම වැලැක්වීමේ ජාතික  ක්‍රියාන්විත මධ්‍යස්ථානය තොරතුරු රැස් කර තිබෙනවා. ඒ අනුව එන්නත් ලබාගත  හැකි ස්ථානය ඇතුලු තොරතුරු පිළිබද කෙටි පණිවුඩයක් මගින් දැනුවත් කෙරෙනවා. අද සිට ලබන 14 දක්වා ගම්පහ දිස්ත්‍රික් මහ රෝහලේ දී මෙන්ම අද දිනයේදී කළුතර  දිස්ත්‍රික් මහ රෝහලේ දී ද මෙම එන්නත්කරණ වැඩසටහන ක්‍රියාත්මක කිරීමට නියමිතයි. විහාරමහාදේවි උද්‍යාන පරිශ්‍රයේද යුද හමුදාව මෙහෙයවන එන්නත්කරණ වැඩසටහන පැය 24 පුරාම ක්‍රියාත්මක වනවා. සයිනොෆාම් එන්නතේ පළමු සහ දෙවන මාත්‍රා සහ ඇස්ට්‍රාසෙනෙකා එන්නතේ පළමු සහ දෙවන මාත්‍රාද මෙහිදී ලබා ගැනීමේ හැකියාව පවතිනවා. බස්නාහිර පළාතේ මෙතෙක් එන්නත ලබා නොගත් අවු 30 වැඩි පුද්ලයින්ට මෙම ස්ථානයට පැමිණ එන්නත ලබා ගන්නා ලෙස යුද හමුදාව ජනතාවට දැනුම් දෙනවා.   ", "URL": "https://www.itnnews.lk/2023/10/05/355990/", "Category": "දේශීය පුවත්", "Parent URL": null}