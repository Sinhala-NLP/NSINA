{"Source": "ITN news", "Timestamp": "ජූලි 4, 2021 17:32", "Headline": "අගමැති මල්වතු අස්ගිරි මහ නාහිමිවරුන් ඇතුළු මහා සංඝරත්නය බැහැ දකී", "News Content": "අග්‍රාමාත්‍ය මහින්ද රාජපක්ෂ මහතා මහනුවර ශ්‍රී දළදා සමිදුන් වැදපුදාගෙන ආශිර්වාද ලබාගත්තා. මල්වතු අස්ගිරි මහ නාහිමිවරුන් ඇතුළු මහා සංඝරත්නය බැහැදැකීමට ද අග්‍රාමාත්‍යවරයා කටයුතු කළා. මහනුවර ශ්‍රී දළදා මාලිගය වෙත පැමිණ අග්‍රාමාත්‍ය මහින්ද රාජපක්ෂ මහතා සහ ශිරන්ති රාජපක්ෂ මහත්මිය පිළිගනු ලැබූවේ දියවඩන නිලමේ ප්‍රදීප් නිලංග දෑල හා මධ්‍යම පළාත් ආණ්ඩුකාර ලලිත් යූ ගමගේ යන මහත්වරුන් විසින්. අනතුරුව අග්‍රාමාත්‍යවරයා දළදා සමිදුන් වැදපුදාගෙන ආශිර්වාද ලබාගත්තා. දළදා වහන්සේගේ තේවාව භාරව කටයුතු කරන අස්ගිරි පාර්ශ්වයේ අනුනායක ඓතිහාසික ඇත්කද රජමහා විහාරාධිපති පූජ්‍ය ආනමඩුවේ ධම්මදස්සී ස්වාමීන් වහන්සේ බැහැදැක ආශිර්වාද ලබාගැනීමට ද අග්‍රාමාත්‍යවරයා කටයුතු කළා. අග්‍රාමාත්‍යවරයා මල්වතු පාර්ශ්වයේ මහා නායක අතිපූජ්‍ය තිබ්බටුවාවේ ශ්‍රී සුමංගල ස්වාමීන් වහන්සේ ද බැහැදුටුවා. පූජ්‍ය දිඹුල්කුඹුරේ විමලධම්ම සහ ආචාර්ය පූජ්‍ය නියංගොඩ විජිතසිරි යන මල්වතු පාර්ශ්වයේ අනුනායක ස්වාමීන් වහන්සේ බැහැදුටු අග්‍රාමාත්‍යවරයා උන්වහන්සේගේ සුවදුක් විමසුවා. අස්ගිරි මහා විහාරය වෙත ගිය අග්‍රාමාත්‍යවරයා මහ නායක අති පූජ්‍ය වරකාගොඩ ශ්‍රී ඥානරතන ස්වාමීන් වහන්සේ ද බැහැදැක ආශිර්වාද ලබාගත්තා. අස්ගිරි පාර්ශ්වයේ මහා ලේඛකාධිකාරී පූජ්‍ය මැදගම ධම්මානන්ද සහ අස්ගිරි මහා විහාරීය කාරක සංඝ සභික බදුලු මුතියංගන රජමහා විහාරාධිපති ආචාර්ය පූජ්‍ය මුරුද්දෙනියේ ධම්මරතන යන ස්වාමීන් වහන්සේ ද එම අවස්ථාවට වැඩමකර සිටියා. අනතුරුව අස්ගිරි ගෙඩිගේ රජමහා විහාරය වෙත අග්‍රාමාත්‍යවරයා අස්ගිරි පාර්ශ්වයේ අනුනායක වෙඩරුවේ උපාලි ස්වාමීන් වහන්සේ බැහැදුටුවා. ගැටඹේ රාජෝපවනාරාමයට ගිය අග්‍රාමාත්‍යවරයා විහාරාධිපති ශ්‍රී ලංකා රාමඤ්ඤ මහා නිකායේ ජ්‍යෙෂ්ඨ කාරක සංඝ සභික කැප්පෙටියාගොඩ සිරිවිමල ස්වාමීන් වහන්සේ ද බැහැදුටුවා. මහවැලි ගගට යාවන ගැටඹේ බෝධියේ පැති බැම්ම ප්‍රතිසංස්කරණය කිරීම පිළිබද මෙහිදී අග්‍රාමාත්‍යවරයා අවධානය යොමුකළා. මහවැලි අමාත්‍යාංශය යටතේ අදාළ ඉදිකිරීම් සිදුකිරීමට අවශ්‍ය උපදෙස් අග්‍රාමාත්‍යවරයා ඒ අවස්ථාවේදීම රාජ්‍ය අමාත්‍ය අනුරාධ ජයරත්න මහතා වෙත ලබාදුන්නා. යුද හමුදා සහාය ඇතිව මෙය ඉදිකරන ලෙසයි අග්‍රාමාත්‍යවරයා දැනුම් දුන්නේ. මේ අතර අස්ගිරි මහා විහාර මහ පිරිවෙන වෙත ගිය අග්‍රාමාත්‍යවරයා අස්ගිරි මහ පිරිවෙනේ පරිවේනාධිපති අස්ගිරි පාර්ශ්වයේ නියෝජ්‍ය ලේඛකාධිකාරී පූජ්‍ය නාරම්පනාවේ ආනන්ද ස්වාමීන් වහන්සේ බැහැදැක ආශිර්වාද ලබාගත්තා.             ", "URL": "https://www.itnnews.lk/2023/10/05/347014/", "Category": "දේශීය පුවත්", "Parent URL": null}