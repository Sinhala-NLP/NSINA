{"Source": "ITN news", "Timestamp": "ජූනි 2, 2023 16:02", "Headline": "අනුරාධපුර පොසොන් සැණකෙළිය පැවැත්වීමට යළි තීරණය කරයි", "News Content": "අනුරාධපුර පොසොන් සැණකෙළිය පැවැත්වීමට යළි තීරණය කළ බව අනුරාධපුර මහ නගර සභාවේ නාගරික කොමසාරිස් රුවන් විජේසිංහ මහතා පවසනවා. සාමාන්‍ය පෙළ විභාගය හේතුවෙන් අනුරාධපුර පොසොන් සැණකෙළිය අත්හිටුවීමට තීරණය කෙරුණා. එහෙත් දරුවන්ගේ අධ්‍යාපන කටයුතු වලට හිරිහැරයක් ඇති නොවන පරිදි ශබ්ද විකාශන යන්ත්‍ර නොමැතිව සැණකෙළිය පැවැත්වීමට තීරණය කළ බවයි නාගරික කොමසාරිස්වරයා සදහන් කලේ. ඒ අනුව අනුරාධපුර පුරවර උදානය විනෝද සැණකෙළිය ලබන 4වනදා සිට 14 වනදා දක්වා පැවැත්වෙනවා. මනුදම් සදහම් පෝදා වැඩසටහන යටතේ ගාල්ල දිස්ත්‍රික්කය කේන්ද්‍රකර ගනිමින් පොසොන් උත්සවය සැමරීමට කටයුතු යොදා තිබෙනවා. අමාත්‍ය මනූෂ නානායක්කාර මහතා සහ ගාල්ල දිස්ත්‍රික් ලේකම් කාර්යාලය එක්වයි එය සංවිධාන කෙරෙන්නේ. හෙට ආරම්භ වන පොසොන් කලාපය දින 3ක් පුරා පැවැත්වෙනවා. බුලත්කොහුපිටිය පොසොන් කලාපය හෙට සිට දින 3ක් පුරා බුලත්කොහුපටිය නගරය කේන්ද්‍රකර ගනිමින් පැවැත්වෙනවා. දර්ශණිය පොසොන් කූඩුවක්,  බක්ති ගීත,  ධර්ම දේශනා,  බෞද්ධ නාට්‍ය හා දන්සැල් ආදියෙන් එය සමන්විතයි. බුලත්කොහුපිටිය නාගරික වෙළද සංගමයයි එය සංවිධාන කරන්නේ. දැරණියගල එක්සත් වෙළද සංගමයේ මුලිකත්වයෙන් සංවිධාන කෙරෙන පොසොන් කූඩු තරගාවලිය හෙට සිට ලබන 7වනදා දක්වා දැරණියගල දී පැවැත්වෙනවා. කොළොන්නාව කසළ කන්ද පිහිටි භූමිය මිහින්තලා අනුරූ සමගින් පොසොන් කලාපයක් බවට පත කෙරෙමින් පවතිනවා. පූජ්‍ය විටියල කවිදජ ස්වාමින් වහන්සේ ඇතුළු මහ සංඝරත්නයේ අනුශාසනා පරිදි කොළොන්නා ප්‍රාදේශිය ලේකම් කාර්යාලය සහ සිවිල් ආයතන රැසක් එක්වයි එය සංවිධාන කෙරෙන්නේ. 2017 වසරේ දී මෙම කසළ කන්ද නාය යාමෙන් ජිවිතක්ෂයට පත්වූවන් සිහි කර ආගමික වැඩසටහනක් ද පැවැත්වෙනවා. පේරාදෙණිය පැණිදෙණිය අධ්‍යාපන විද්‍යා පිඨය සංවිධාන කළ පිණ්ඩපාත පෙරහැරක් ඊයේ පැවැත්වුණා. පේරාදෙණිය භාරති පිරිවෙන් විහාරස්ථානයේ ස්වාමින් වහන්සේ 59ක ඊට එක්ව සිටියා. පොසොන් මහා තොරණ මහවැලි මහා සෑය පුදබිමේ දී පැවැත්වෙනවා. හෙට සිට දින 3ක් පුරා තොරණ ප්‍රදර්ශනය කෙරෙන අතර පහන් කූඩු ප්‍රදර්ශනය,  බැති ගී ප්‍රසංගය, දන්සැල් ඇතුළු වැඩසටහන් රැසක් ද පැවැත්වීමට කටයුතු යොදා තිබෙනවා. ඒ මහවැලි මහා සෑ විහාරාධිපති පූජ්‍ය තිස්පනේ ජිනානන්ද නාහිමියන්ගේ අනුශාසනා පරිදියි. ගාල්ල අලුත්වල තරුණ බෞද්ධ සංගමය පනස් වන වරට සංවිධාන කරන පොසොන් කලාපය අලුත්වල පුරාණ නන්දාරාම විහාරස්ථානය කේන්ද්‍රකර ගනිමින් පැවැත්වෙනවා. විහාරාධිපති පූජ්‍ය අලුත්වල රතනසිරි ස්වාමින් වහන්සේගේ අනුශාසනා පරිදියි එය සංවිධාන කෙරෙන්නේ. මිහිදු මහා පෙරහැර මංගල්‍යයේ සර්ව රාත්‍රික පිරිත් දේශනය ඊයේ පැවති අතර අද දිවා පෙරහැරත්,  හෙට රාත්‍රී පෙරහැරත් පැවැත්වෙනවා. කහවත්ත පොසොන් කලාපය හෙට සිට ලබන 11වනදා දක්වා කහවත්ත මහජන ක්‍රීඩාංගනයේදී පැවැත්වෙනවා. ඒ කහවත්ත පුරාණ විහාරස්ථානයේ මුලිකත්වයෙන්. ශ්‍රීපාදස්ථානාධිපති පූජ්‍ය බෙංගමුවේ ධම්මදින්න ස්වාමීන් වහන්සේගේ මූලිකත්වයෙනුයි එම කටයුතු සිදු කෙරෙන්නේ. කහවත්ත පුරාණ විහාරස්ථානයේ ඉදිකරන ලද ගල් විහාරයේ අනුරුව හෙට දිනයේදී විවෘත කිරීමට නියමිතයි. පොසොන් තොරණක්ද ඉදිකර තිබෙනවා.   ", "URL": "https://www.itnnews.lk/2023/10/05/488597/", "Category": "දේශීය පුවත්", "Parent URL": null}