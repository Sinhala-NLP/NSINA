{"Source": "ITN news", "Timestamp": "මාර්තු 2, 2022 12:15", "Headline": "අවුරුදු දෙකකට පසු වැඩිම සංචාරකයින් පැමිණීම පෙබරවාරියේදී", "News Content": "වසර දෙකකට පසු වැඩිම මාසික සංචාරක පැමිණීම පසුගිය පෙබරවාරි මාසයේදී වාර්තා වුණා. පෙබරවාරි මාසයේදී මෙරටට පැමිණි සංචාරකයින්ගේ සංඛ්‍යාව අනූහයදහස් පන්සිය හතකි. 2020 මාර්තු මාසයෙන් පසු මෙරටට පැමිණි වැඩිම සංචාරක සංඛ්‍යාව පෙබරවාරි මාසයේදී වාර්තා වූ බවයි අමාත්‍ය ප්‍රසන්න රණතුංග මහතා පෙන්වා දෙන්නේ. ජනවාරි මාසයේදී සංචාරකයින් අසූදෙදහස් තුන්සිය විසිහත් දෙනෙකු පැමිණ තිබුණා. 2021 වසරේදී මෙරටට පැමිණි සමස්ත සංචාරකයින් සංඛ්‍යාව එක්ලක්ෂ අනූහතර දහස් හාරසිය අනූ පහකි. පෙබරවාරි මාසයේ දින පහක් තුළ දෛනිකව මෙරටට පැමිණි සංචාරකයින් සංඛ්‍යාව හාරදහස ඉක්මවීමද විශේෂත්වයක් වුණා. මේ වසරේදී සංචාරයින් වැඩි සංඛ්‍යාවක් පැමිණ ඇත්තේ රුසියාවෙනුයි. එම සංඛ්‍යාව විසිඅටදහස් අටසිය දහඅටකි. ඉන්දියානු සංචාරකයින් විසිහතර දහස් හාරසිය අනූ පහක්ද එක්සත් රාජධානියෙන් සංචාරකයින් දහඅටදහස් අසූ හතර දෙනෙකුද, ජර්මනියෙන් සංචාරකයින් දහතුන්දහස් එකසිය දහ නව දෙනෙකුද, යුක්රේනයෙන් සංචාරකයින් දහතුන්දහස් හැට දෙදෙනෙකුද මෙලෙස පැමිණ තිබෙනවා. පසුගිය සැප්තැම්බර් මාසයේ සිට සංචාරකයින්ගේ පැමිණීමේ ක්‍රමික වර්ධනයක් දක්නට ලැබුණු බවයි අමාත්‍යවරයා කියා සිටින්නේ.   ", "URL": "https://www.itnnews.lk/2023/10/05/399025/", "Category": "Breaking News,දේශීය පුවත්", "Parent URL": null}