{"Source": "ITN news", "Timestamp": "ජූනි 27, 2023 14:39", "Headline": "සුදු මැස්සා අවසන් කරන්න පරපෝෂිතයෙක්", "News Content": "දිවයින පුරා පොල් වගාවට දැවැන්ත තර්ජනයක් එල්ල කර ඇති සුදු මැස්සාගේ හානිය වැළැක්වීම සඳහා කෘෂිකර්ම දෙපාර්තමේන්තුව විසින් ජෛව විද්‍යාත්මක විසඳුමක් ලෙස Encarsia guadeloupae නැමැති පරපෝෂිතයා හඳුන්වා දී තිබෙනවා. 2019 සිට මෙරට පොල් වගාවටත් ඉන් අනතුරුව පලතුරු හා එළවළු වගාවටත් සුදු මැස්සාගේ හානිය බරපතල ලෙස සිදුවූ බවයි කෘෂිකර්ම දෙපාර්තමේන්තුව අවධාරණය කරන්නේ. ඒ අනුව සුදු මැස්සාගේ හානිය පාලනය සඳහා ස්වභාවිකව වර්ධනය වන පරපෝෂිතයෙක් වන Encarsia guadeloupae නැමැති පරපෝෂිතයා පොල් සංවර්ධන මණ්ඩලයට හා පොල් පර්යේෂණායතනයට හඳුන්වා දීම අද දින පෙරවරුවේ කෘෂිකර්ම අමාත්‍යාංශයේ දී සිදු කෙරුණා. කෘෂිකර්ම දෙපාර්තමේන්තුවේ කීට විද්‍යාඥ අතිරේක අධ්‍යක්ෂ ප්‍රභාත් නිශාන්ත මහතා විසින් සුදු මැස්සා පාලනය සඳහා නව පරපෝෂිතයා හඳුන්වා දී තිබෙනවා. මෙම පරපෝෂිතයා කෘෂිකර්ම දෙපාර්තමේන්තුවේ රසායනාගාර තුළ ගුණනය කිරීම මගින් නොමිලයේම ගොවීන්ට ලබා දීමට කටයුතු කරන බවයි ඒ මහතා වැඩිදුරටත් කියා සිටියේ. මෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා සුදු මැස්සා පාලනය සඳහා පසුගිය කාලය තුළ බොහෝ ක්‍රියාමාර්ග ගත් නමුත් ඒ සියල්ල ප්‍රතිඵල රහිත වූ බව සඳහන් කළේය. නමුත් මෙම පරපෝෂිතයා ආශ්‍රිතව සිදු කරන ලද පර්යේෂණ නිසා පොල් වගාව තුළ පැවැති සුදුමැස්සන් ගහනය සියයට 95 සිට සියයට 05 දක්වා අවම වූ බව ද අනාවරණය විය.   ", "URL": "https://www.itnnews.lk/2023/10/05/495362/", "Category": "දේශීය පුවත්", "Parent URL": null}