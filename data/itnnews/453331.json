{"Source": "ITN news", "Timestamp": "ජනවාරි 2, 2023 18:38", "Headline": "විශ්‍රාමිකයන්ගේ ජිවිත සහතික ලබා ගැනීම ලබන 31වනදා තෙක්", "News Content": "මේ වසර වෙනුවෙන් විශ්‍රාමිකයන්ගේ ජිවිත සහතික ලබා ගැනීම ලබන 31වනදා තෙක් සිදු කෙරෙන බව විශ්‍රාම වැටුප් දෙපාර්තමේන්තුව පවසනවා. වෙන් වෙන්ව ආකෘති පත්‍ර සම්පුර්ණ කිරීම වෙනුවට ග්‍රාම නිලධාරී මට්ටමින් සියලු දෙනාට එක් ආකෘති පත්‍රයක් ඔස්සේ ජිවිත සහතික තහවුරු කිරීමයි මෙවෙර සිදු කෙරෙන්නේ. විශ්‍රාම වැටුප අඛණ්ඩව හා නිවැරදිව ලබා දීම සදහා විශ්‍රාමිකයන්ගේ පදංචිය හා ජීවත්ව සිටින බවට තහවුරු කර ගැනීම සදහා ජිවිත සහතික ලබා ගැනීම සෑම වසරකම සිදු කෙරෙනවා. ඒ සදහා තමන් අයත් ග්‍රාම නිලධාරී කාර්යාලයට පැමිණ හැදුනුම්පත ඉදිරිපත් කර ජිවිත සහතිකය තහවුරු කිරිමේ ලේඛනයට අත්සන් තැබිය යුතුයි. ඇගිලි සලකුණු ලියාපදිංචි කර ඇති විශ්‍රාමිකයන්ට ඒ ඔස්සේ සිය ජිවිත සහතික ලබාදිය හැකිවනවා. ප්‍රාදේශිය ලේකම් කාර්යාල 26ක් සහ රාජ්‍ය හා පෞද්ගලික බැංකු 06ක ශාඛා 476ක් ඔස්සේ ඒ සදහා පහසුකම් ලබාදී තිබෙනවා. ඇගිලි සලකුණ මගින් ජිවිත සහතික ලබාදිය හැකි විශ්‍රාමිකයන්ගේ ජංගම දුරකතනයට කෙටි පණිවිඩයකින් ඒ බව දැනුම්දෙනු ඇති. විශ්‍රාම වැටුප් දෙපාර්තමේන්තුවේ ඩබ්ලියු  ඩබ්ලියු ඩබ්ලියු ඩොට් පෙන්ෂන්ස් ඩොට් ජි ඕ වි ඩොට් එල් කේ වෙබ් අඩවියෙන් මේ පිළිබද වැඩිදුර තොරතුරු ලබා ගත හැකියි.     ", "URL": "https://www.itnnews.lk/2023/10/05/453331/", "Category": "දේශීය පුවත්", "Parent URL": null}