{"Source": "ITN news", "Timestamp": "ජූලි 24, 2022 12:18", "Headline": "දුම්රිය ස්ථානාධිපතිවරුන්ගේ සංගමය සහ දුම්රිය දෙපාර්තමේන්තු බලධාරීන් අතර විශේෂ සාකච්ඡාවක්", "News Content": "දුම්රිය ස්ථානාධිපතිවරුන්ගේ සංගමය සහ දුම්රිය දෙපාර්තමේන්තු බලධාරීන් අතර විශේෂ සාකච්ඡාවක් අද පැවැත්වෙනවා. දුම්රිය ප්‍රවේශපත්‍ර වල මිල ගණන් ඉහළ නැංවීම සහ තවත් කරුණු කිහිපයක් සම්බන්ධයෙන් මෙම සාකච්ඡාවේ දී අවදානය යොමු කිරීමට නියමිතයි. මේ අතර ඊයේ පස්වරු හයට ආරම්භ කළ සාමාන්‍ය ප්‍රවේශපත්‍ර නිකුත් කිරීමේ ක්‍රියාවලියෙන් බැහැර වීම තවදුරටත් ක්‍රියාත්මක බව දුම්රිය ස්ථානාධිපතිවරුන් පවසනවා. ගාස්තු සංශෝධනයත් සමග දුම්රිය ටිකට්පත්වල මිල ගණන් ඉහළ ගොස් තිබෙනවා. ඒ අනුව රුපියල් දහයක්ව පැවති අවම දුම්රිය ගාස්තුව රුපියල් විස්සක් දක්වා ඉහළ ගියා. දෙවන පන්තිය සදහා රුපියල් පනහක්ව පැවති අවම ගාස්තුව රුපියල් 100 ක් ලෙස සංශෝධනය කර තිබෙනවා. පළමු කිලෝමීටර් දහය තුළ එක් කිලෝමීටරයකට තුන්වන පන්තිය සදහා රුපියල් දෙකයි ශත හැටකින්ද දෙවන පන්තිය සදහා රුපියල් පහයි ශත විස්සකින්ද පළමු පන්තිය සදහා රුපියල් දහයයි ශත හතළිහකින්ද ගාස්තු ඉහළ දමා තිබෙනවා. ඩීසල් ලීටරයක මිල රුපියල් 400 ක්ව පැවති අවස්ථාවේ බස් ගාස්තුවෙන් අඩක් වන ලෙසට මෙම දුම්රිය ගාස්තු සංශෝධනය සිදු කෙරුණා. කෙසේ වුවද දුම්රිය ස්ථානාධිපති සංගමය සදහන් කරන්නේ ගැටලු කිහිපයක් හේතුවෙන් ගාස්තු සංශෝධනය සිදු කළ නොහැකි බවයි. අද දිනයේත් දුම්රිය ස්ථාන කිහිපයකදීම ප්‍රවේශ පත්‍ර නිකුත් කිරීමක් සිදු වුණේ නැහැ. අද පෙරවරුවේ දුම්රිය බලධාරීන් සමග පැවැත්වෙන සාකච්ඡාවලින් අනතුරුව වෘත්ති සමිති ක්‍රියාමාර්ගයේ ඉදිරි කටයුතු පිළිබද තීරණය කරන බව ස්ථානාධිපතිවරුන්ගේ සංගමයේ සභාපති සුමේධ සෝමරත්න මහතා පවසනවා. ", "URL": "https://www.itnnews.lk/2023/10/05/424727/", "Category": "දේශීය පුවත්", "Parent URL": null}