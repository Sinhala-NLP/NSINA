{"Source": "ITN news", "Timestamp": "සැප්තැම්බර් 27, 2021 12:08", "Headline": "කිරිපිටි, තිරිගුපිටි, ගෑස් සහ සිමෙන්ති මිල වැඩිවෙයිද? තීන්දුව අද", "News Content": "කිරිපිටි, තිරිගුපිටි, ගෑස් සහ සිමෙන්ති මිල ඉහළ නංවන්නේ ද නැද්ද යන්න පිළිබඳ අවසන් තීරණය කැබිනට් මණ්ඩලයේදී අද ගනු ඇති බවට වාර්තා වනවා. මේ අනුව අද පස්වරු 05ට අග්‍රාමාත්‍යවරයාගේ ප්‍රධානත්වයෙන් සූම් තාක්ෂණය ඔස්සේ පැවැත්වෙන කැබිනට් මණ්ඩල රැස්වීමේදී මේ පිළිබඳ තීරණයට එළඹීමට නියමිතයි. කිරිපිටි, තිරිගුපිටි, ගෑස් හා සිමෙන්ති මිල ඉහළ නැංවීම සඳහා ආනයනකරුවන් රජයෙන් පසුගියදා ඉල්ලීමක් සිදුකළා. ඒ පිළිබඳව පසුගියදා පැවති ජීවන වියදම් පිළිබඳ අමාත්‍ය මණ්ඩල අනුකාරක සභාවේදී ද අවධානය යොමු කෙරුණා. මේ අනුව කිරිපිටි කිලෝග්‍රෑම් එකක මිල රුපියල් 200කින්ද, ගෑස් සිලින්ඩරයක මිල රුපියල් 550කින්ද, සිමෙන්ති මිල රුපියල් 50කින් හා තිරිගුපිටි කිලෝවක මිල රුපියල් 10කින් ඉහළ නැංවීමට නියමිතයි. ඒ අනුව කිරිපිටි කිලෝවක මිල රුපියල් 1145ක්ද, සිමෙන්ති කොට්ටයක මිල රුපියල් 1050ක්ද වනු ඇති. කෙසේ වෙතත් අදාළ භාණ්ඩවල මිල වැඩි කරන්නේද නැතිනම් බදු ඉවත් කරන්නේද එසේත් නැතිනම් යම් සහන ලබා දෙන්නේද යන්න පිළිබඳ කැබිනට් මණ්ඩලයේදී අද තීරණය කරනු ඇති.     ", "URL": "https://www.itnnews.lk/2023/10/05/365216/", "Category": "දේශීය පුවත්", "Parent URL": null}