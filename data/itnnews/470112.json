{"Source": "ITN news", "Timestamp": "මාර්තු 22, 2023 09:04", "Headline": "ලංකාවට එන්න බැරුව කුවේට් රාජ්‍යයේ හිර වෙලා හිටපු 48 කට ගෙදර එන්න ලැබිලා", "News Content": "කුවේට් රාජ්‍යයේ ගෘහ සේවය සඳහා ගොස් එරටදී ප්‍රශ්නකාරී තත්ත්වයන්ට මුහුණ දීමට සිදුව , දීර්ඝ කාළයක් ශ්‍රී ලංකාවට පැමිණීමට නොහැකිව එරට රැඳී සිටි ශ්‍රී ලාංකිකයන් 48 දෙනෙකු අද (22) උදෑසන කටුනායක ගුවන් තොටුපලින් මෙරටට පැමිණියා . .ශ්‍රී ලංකාවට එවීමට ශ්‍රී ලාංකිකයන් 51 දෙනෙකු කුවේට් ගුවන් තොටුපළ වෙත රැගෙන පැමිණ තිබුණත් , ඔවුන් අතර සිටි තිදෙනෙකුගේ ලියකියවිලිවල පැවති අඩුපාඩු හේතුවෙන් තිදෙනෙකුට මෙරටට පැමිණීමට නොහැකි වී තිබෙනවා. මෙසේ ශ්‍රී ලංකාවට පැමිණි පිරිස අතර කාන්තාවන් 38 දෙනෙකු සහ පිරිමි පුද්ගලයන් 10 දෙනෙකු අයත් . මෙම ශ්‍රී ලාංකිකයන් වසර 04 කට අධික කාළයක් කුවේට් රාජ්‍යයේ රැඳී සිට ඇති අතර , ඔවුන් සිය හාම්පුතුන්ගෙන් ඉවත්ව වෙනත් රැකියා ස්ථාන වල සේවයේ නිරත වෙමින් සිට ඇති බවයි වාර්තා වුණේ. එහෙත් ඔවුන්ට ශ්‍රී ලංකාවට පැමිණීමට නොහැකි වී සිටි අතර , පසුව ඔවුන් කුවේට් රාජ්‍යයේ ශ්‍රී ලංකා තානාපති කාර්යාලයේ ශ්‍රී ලංකාවට පැමිණීම සඳහා ලියාපදිංචි වී සිට ඇති අතර , ඔවුන් තාවකාලික ගුවන් ගමන් බලපත්‍ර යටතේ මෙසේ මෙරටට පිටත් කර තිබුණා. මෙම පිරිස ශ්‍රී ලංකාවට ගෙන්වා ගැනීමට කුවේට් රාජ්‍යයේ ශ්‍රී ලංකා තානාපති කාන්දීපන් බාලසුබ්‍රමනියම් මහතා ඇතුළු කාර්යය මණ්ඩලයත් , ශ්‍රී ලංකා විදේශ සේවා නියුක්ති කාර්යාංශයත් එරට ආගමන විගමන දෙපාර්තමේන්තු නිලධාරීන් සමග අවශ්‍ය කටයුතු සිදු කරමින් මහත් වෙහෙසක් දරා තිබීම අගය කළ යුතු කරුණක්. ", "URL": "https://www.itnnews.lk/2023/10/05/470112/", "Category": "දේශීය පුවත්", "Parent URL": null}