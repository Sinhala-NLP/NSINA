{"Source": "ITN news", "Timestamp": "පෙබරවාරි 8, 2023 12:52", "Headline": "ඒකීය රාජ්‍යයක් තුළ උපරිම බලය බෙදීමක් මිස රට බෙදන කිසිඳු සැලැස්මක් නැහැ", "News Content": "9 වැනි පාර්ලිමේන්තුවේ සිව්වැනි සභාවාරය ජනාධිපති රනිල් වික්‍රමසිංහ මහතාගේ ප්‍රධානත්වයෙන් ආරම්භ වුණා. ජාත්‍යන්තර මූල්‍ය අරමුදල සමඟ සාකච්ඡා අවසන් අදියරට පැමිණ ඇති බව රජයේ ප්‍රතිපත්ති ප්‍රකාශය ඉදිරිපත් කරමින් ජනාධිපති රනිල් වික්‍රමසිංහ මහතා ප්‍රකාශ කළා. මේ අතර ඒකීය රාජ්‍යයක් තුළ උපරිම බලය බෙදීමක් සිදු කරන බවත් රට බෙදන ආකාරයේ කිසිඳු සැලැස්මක් නොමැති බවත් ජනාධිපතිවරයා අවධාරණය කළා. 9 වන පාර්ලිමේන්තුවේ තුන්වන සැසිවාරයේ වාර අවසන් කිරීම සිදුකෙරුණේ පසුගිය 27 වනදා මධ්‍යම රාත්‍රියේ සිටයි. ඒ ශ්‍රී ලංකා ආණ්ඩුක්‍රම ව්‍යවස්ථාවේ 70 (1) විධිවිධානයට අනුවයි. 9වැනි පාර්ලිමේන්තුවේ සිව්වැනි සභාවාරය ආරම්භ කිරිමට පාර්ලිමේන්තුව වෙත පැමිණි ජනාධිපති රනිල් වික්‍රමසිංහ පිළිගනු ලැබුවේ කතානායක මහින්ද යාපා අබේවර්ධන මහතායි. වේත්‍රධාරී නියෝජ්‍ය වේත්‍රධාරී පෙරටු කරගනිමින් ජනාධිපතිවරයා පාර්ලිමේන්තු මන්දිරය වෙත කැදවාගෙන ඒම සිදු වුණා. මෙහිදී නාවල ජනාධිපති බාලිකා විද්‍යාලයේ සිසුවියන් ජයමංගල ගාථා ගායනා කර ජනාධිපතිවරයාට හා පාර්ලිමේන්තුවට ආශිර්වාද එක් කළා. සාම්ප්‍රදායානුකූලව පාර්ලිමේන්තු පැළදුම් කාමරය වෙත ජනාධිපති රනිල් වික්‍රමසිංහ මහතා ගමන් කළේ ඉන් අනතුරුවයි. ජනාධිපති රනිල් වික්‍රමසිංහ මහතා 9 වන පාර්ලිමේන්තුවේ සිව්වෙනි සභාවාරය ආරම්භ කරමින් රජයේ ප්‍රතිපත්ති ප්‍රකාශය ඉදිරිපත් කිරීම සිදු කළා. ", "URL": "https://www.itnnews.lk/2023/10/05/459893/", "Category": "Breaking News,දේශීය පුවත්", "Parent URL": null}