{"Source": "ITN news", "Timestamp": "ජූනි 14, 2023 08:55", "Headline": "විදේශ රැකියා ලබාදෙන බව පවසමින් මුදල් වංචා කළ අඹුසැමි යුවළක් අත්අඩංගුවට", "News Content": "විදේශ රැකියා ලබා දෙන බව පවසමින් මුදල් වංචා කළ අඹුසැමි යුවළක් රඹුක්කන පොලිසිය මගින් අත්අඩංගුවට ගැනුණා. ඔවුන්ට විරුද්ධව පැමිණිලි ඉදිරිපත් කිරීමට 46 දෙනෙකු ඉදිරිපත්ව ඇති බවයි පොලීසිය පවසන්නේ. විදේශ රැකියා ලබාදෙන බව පවසමින් රුපියල් ලක්ෂ 8 කට වැඩි මුදලක් වංචා කළ බවට රඹුක්කන පොලිසියට ලැබුණු පැමිණිලි 6 කට අනුව විමර්ශන ආරම්භ කෙරුණා. ඒ අනුවයි ඊයේ රාත්‍රියේ කළ වැටලීමකදි මෙම සැකකරු සහ සැකකාරිය අත්අඩංගුවට ගැනුණේ. මොවුන් දෙදෙනා විවිධ ප්‍රදේශවල තවත් පුද්ගලයින් රවටා මුදල් වංචා කර ඇති බවට හෙළිව තිබෙනවා. ඒ අනුව මොවුන්ට විරුද්ධව පැමිණිලි ඉදිරිපත් කිරීමට පුද්ගලයින් 46 දෙනෙකු ඉදිරිපත්ව ඇති අතර එම පිරිස ඔවුන් අදාළ පොලිස් ස්ථාන වෙත යොමු කර ඇති බවයි පොලිසිය සඳහන් කළේ. විසිහත් හැවිරිදි වියේ පසුවන මෙම සැකකරුවන් බෙලිගොඩපිටිය රඹුක්කන ප්‍රදේශයේ පදිංචිකරුවන් වන අතර ඔවුන් කෑගල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.     ", "URL": "https://www.itnnews.lk/2023/10/05/491758/", "Category": "Breaking News,දේශීය පුවත්", "Parent URL": null}