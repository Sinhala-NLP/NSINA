{"Source": "ITN news", "Timestamp": "ජූලි 29, 2021 11:31", "Headline": "ඉෂාලිනී දැරියගේ මිහිදන් කළ දේහය හෙට ගොඩගැනීමට සූදානම්", "News Content": "රිෂාඩ් බදියුදීන් මන්ත්‍රීවරයාගේ නිවසේ මෙහෙකාර සේවයේ යෙදී සිටියදී මියගිය ඉෂාලිනී දැරියගේ මිහිදන් කළ දේහය හෙට ගොඩ ගැනීමට නියමිතයි. දෙවන පශ්චාත් මරණ පරීක්ෂණය සදහා විශේෂඥ කණ්ඩායමක් ද පත්කර තිබෙනවා. රිෂාඩ් බදියුදීන් මන්ත්‍රීවරයාගේ නිවසේ මෙහෙකාර සේවයේ යෙදී සිටියදී දැරියක මියයාමේ සිද්ධිය සම්බන්ධයෙන් පොලිස් කණ්ඩායම් කිහිපයක් පරීක්ෂණ සිදුකරනවා. මේ අතර මෙම දැරියගේ දේහය ගොඩගෙන යළි පශ්චාත් මරණ පරීක්ෂණයක් පවත්වන ලෙස අධිකරණය නියෝග කළා. ඒ අනුව හෙට දිනයේ සිරුර ගොඩගැනීමට නියමිතයි. ඇයගේ දෙවන පශ්චාත් මරණ පරීක්ෂණය සදහා විශේෂඥයින් තුන්දෙනෙකුගෙන් යුත් කණ්ඩායමක් ද පත්කර තිබෙනවා. එමෙන්ම දැරියගේ සිරුර මිහිදන්කර ඇති ඩයගම බටහිර වත්ත තුන්වන කොටසේ පිහිටි සුසාන භූමියට තවදුරටත් පොලිස් ආරක්ෂාව ලබාදී තිබෙනවා. දැරියගේ මරණය සම්බන්ධයෙන් වැඩිදුර පරීක්ෂණ සදහා ඩයගම ප්‍රදේශයට ගොස් සිටින ප්‍රධාන පොලිස් පරීක්ෂක වරුණි බෝගවත්ත මහත්මිය ඇතුළු කණ්ඩායම බොහෝ පිරිසකගෙන් ප්‍රකාශ ලබාගෙන තිබෙනවා. රිෂාඩ් බදියුදීන් මහතාගේ නිවසේ සේවය සදහා අදාළ තැරැව්කරු බාලවයස්කාර දැරියන් ඇතුළු 11 දෙනෙකු රැගෙන විත් තිබෙනවා. ඔවුන් හදුනාගෙන ඇති අතර ඔවුන්ගෙන් දීර්ඝව ප්‍රශ්න කිරීම් සිදුකරන බවයි වාර්තා වුණේ. සිද්ධියට අදාළ පරීක්ෂණවල ප්‍රගතිය පිළිබද නුවරඑළිය අධිකරණයට අද දිනයේ කරුණු වාර්තා කිරීමට නියමිතයි. දැරියගේ මියයාමේ සිද්ධියට අදාළව අදත් ස්ථාන කිහිපයක දී විරෝධතා පැවැත්වුණා. නාවලපිටිය, කැටපුලාව වත්තේ කම්කරුවන් පිරිසක් විරෝධතාවක් පැවැත්වූ අතර ඔවුන් ඉල්ලා සිටියේ මෙම අපරාධයට සම්බන්ධ සියලු දෙනාට නීතිය ක්‍රියාත්මක කරන ලෙසයි. හැටන් නගරයේ පැවති විරෝධතාවට ද විශාල පිරිසක් සහභාගිවී සිටියා.             ", "URL": "https://www.itnnews.lk/2023/10/05/352592/", "Category": "දේශීය පුවත්", "Parent URL": null}