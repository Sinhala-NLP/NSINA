{"Source": "ITN news", "Timestamp": "පෙබරවාරි 20, 2023 13:28", "Headline": "ශ්‍රී ලංකාවේ ජනගහනයෙන් 30%ට වැඩි පිරිසක් ආහාර හිඟයක – ලෝක ආහාර වැඩසටහන", "News Content": "ශ්‍රී ලංකාවේ දුගී ජනතාව ඇතුළු ජනගහනයෙන් 30%ට වැඩි පිරිසක් ආහාර හිඟයකින් පෙළෙන බව ලෝක ආහාර වැඩසටහන පවසනවා. එවැනි පිරිස්වල අවශ්‍යතා හඳුනා ගැනීම සඳහා යූ එස් ඒඩ් ආයතනයේ ජ්‍යෙෂ්ඨ නිලධාරිනියක මේ වනවිට දිවයිනට පැමිණ සිටිනවා. ජාත්‍යන්තර සංවර්ධනය සඳහා වූ එක්සත් ජනපද නියෝජිත ආයතනය හෙවත් යූ එස් ඒඩ් හි මානුෂීය ආධාර කාර්යාංශයේ ආසියා – ලතින් ඇමෙරිකා හා කැරිබියන් කලාපයන් සඳහා වන අධ්‍යක්ෂිකා ස්ටෙෆනි විල්කොක් මහත්මිය දිවයිනට පැමිණ සිටිනවා. ඇය සමඟ ලෝක ආහාර වැඩසටහනේ මෙරට නියෝජිතයින් රත්නපුර ප්‍රදේශයේ සංචාරයක නිරත වුණා. ආහාර මිල අධිකවීම හා විරැකියාව නිසා ආහාර හිඟකමෙන් පෙලෙන පවුල් සමඟ ඔවුන් සාකච්ඡා කර තිබෙනවා. එම පවුල් සඳහා මසකට රුපියල් 20,000 බැගින් මාස 4ක් දක්වා මුදල් ආධාර ලබාදෙන බවයි අදාළ නිලධාරීන් ප්‍රකාශ කළේ. එක්සත් ජනපදය ශ්‍රී ලංකාවේ හදිසි මෙහෙයුම් අවශ්‍යතාවන්ගෙන් තුනෙන් එකකට ආසන්න ප්‍රමාණයක් සඳහා අරමුදල් සොයාගෙන ඇති බව ලෝක ආහාර වැඩසටහන පවසනවා. පසුගිය වසරේදී ඇමෙරිකා ඩොලර් මිලියන 20ක ආධාර ලබාදී ඇති බවයි ඔවුන් පවසන්නේ.  ", "URL": "https://www.itnnews.lk/2023/10/05/461905/", "Category": "දේශීය පුවත්", "Parent URL": null}