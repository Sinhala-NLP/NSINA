{"Source": "ITN news", "Timestamp": "செப்டம்பர் 20, 2021 13:10", "Headline": "தடுப்பூசியேற்றும் வேலைத்திட்டம் வெற்றிகரமாக முன்னெடுப்பு", "News Content": "கொழும்பு விஹாரமஹா தேவி பூங்கா மற்றும் தியத்த உயண வளாகத்தில் இன்றைய தினமும் தடுப்பூசி ஏற்றப்படுகிறது. 20 வயதுக்கும் மேற்பட்ட இதுவரை தடுப்பூசி பெற்றுக்கொள்ளாதவர்கள் குறித்த இடத்தில் தடுப்பூசியை பெற்றுக்கொள்ள முடியுமென இராணுவம் தெரிவித்துள்ளது. கிளிநொச்சி மாவட்டத்தில் 20 வயது முதல் 30 வயதுக்கிடைப்பட்டோருக்கு இன்று முதல் தடுப்பூசியேற்றப்படுகிறது. மாவட்டத்தில் பதிவு செய்யப்பட்ட 20 முதல் 30 வயதுப்பிரிவினர் 28 ஆயிரத்து 482 பேர் உள்ளனர். அவர்களுக் கான முதற்கட்ட தடுப்பூசி ஏற்றும் பணிகள் , கிளிநொச்சி மத்திய மகா வித்தியாலயம், தர்மபுரம் மத்திய கல்லூரி, முழங்காவில் ஆதார வைத்தியசாலை, பூநககரி சுகாதார வைத்திய அதிகாரி அலுவலகத்திலும் முன்னெடுக்கப்படவுள்ளது. கண்டி மாவட்டத்தில் இன்று முதல் ஸ்புட்னிக் வீ தடுப்பூசியின் இரண்டாவது டோஸ் செலுத்தப்படுவதாக இராஜாங்க அமைச்சர் பேராசிரியர் ச்சன்ன ஜயசுமன தெரிவித்தார்.\nதிருகோணமலை மாவட்டத்தில் 20 முதல் 30 வயதுக்கிடைப்பட்டவர்களுக்கு 17 இடங்களில் தடுப்பூசி ஏற்றும் பணிகள் நேற்று ஆரம்பிக்கப்பட்டது. 30 வயதிற்கு மேற்பட்டவர்களுக்கும் தொடர்ச்சியாக தடுப்பூசி ஏற்றும் பணிகள் இடம்பெற்று வருகின்றன. வட மாகாணத்தின் ஐந்து மாவட்டங்களிலும் 20 தொடக்கம் 30 வயதிற்கு உட்பட்ட அனைவருக்கும், நாளை முதல் தடுப்பூசி ஏற்றப்படவுள்ளதாக வட மாகாண சுகாதார சேவைகள் பணிப்பாளர், மருத்துவர் ஆ.கேதீஸ்வரன் அறிவித்துள்ளார். ", "URL": "https://www.itnnews.lk/2023/10/05/363827/", "Category": "Breaking News,தேசிய செய்திகள்", "Parent URL": null}