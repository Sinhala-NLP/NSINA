{"Source": "ITN news", "Timestamp": "අප්‍රේල් 29, 2021 18:29", "Headline": "පනස් හයේ පෙරළියට අදට වසර 65ක් !", "News Content": "එක්සත් ජාතික පක්ෂයේ ප්‍රබල ඇමතිවරයෙක් වෙලා හිටිය එස්.ඩබ්ලිව්.ආර්.ඩී. බණ්ඩාරනායක මහත්තයා 1951 දී තීරණයක් ගත්තේය. ඒ පාලක එක්සත් ජාතික පක්ෂයෙන් ඉවත් වීමටය. පාර්ලිමේන්තුවේ ආණ්ඩු පක්ෂයේ සිට විපක්ෂයට බණ්ඩාරනායක මහතා පිය නැගීය. ඔහු පසු පසින් ඩී.ඒ. රාජපක්ෂයන් ද විය. එකල ශ්‍රී ලාංකේය දේශපාලනයේ මහා හිඩැසක් පුරවන්නට ඒ ගමන සමත්විය. කිසිදු දේශපාලන බලවේගයකට නතු කරගන්නට බැරි වූ සඝ/ වෙද/ ගුරු/ ගොවි/ කම්කරු පංච මහා බලවේගය ඒකරාශි කර ගත් බණ්ඩාරනායක මහත්තයා ශ්‍රී ලංකා නිදහස් පක්ෂය බිහි කළේය. දේශීයත්වය හොයමින් සිටි ග්‍රාමීය වගේම මධ්‍යම පාන්තික ජනතාව මේ පෙරළිකාරයා වටා එක්රොක් විය. ප්‍රතිඵලය වු‌ණේ 1956 මහා විප්ලවයක් ඇති වීමය. ජනතාවාදී විප්ලවයේ ප්‍රතිඵලය එස්.ඩබ්ලිව්.ආර්.ඩී. බණ්ඩාරනායක මහතා මේ රටේ අගමැති කරවීය. එය සැබවින්ම විප්ලවයක්ම විය. ලේ බිදක් නොසලා රටක සිදුවුණ සැබෑම විප්ලවය ලෙස 56 විප්ලවය හැදින්විය හැක. 56 න් අපට ලැබුණ දේ අති විශාලය. සිංහල භාෂාව රාජ්‍ය භාෂාව විය. ජාතික ඇදුමට ප්‍රමුඛම තැනක් හිමිවිය. ශ්‍රී ලංකා දේශපාලන ඉතිහාසයේ සුවිශේෂ සංවර්ධන පෙරළිය නිර්මාණය වන්නේද 1956 ඓතිහාසික ජයග්‍රහණය පදනම් කරගෙනය. ඇත්තෙන්ම එය ශ්‍රී ලංකාවේ පුනර්ජීවන යුගයේ ආරම්භය ද විය. සංවර්ධනය එක් පැත්තකින් ඇරඹෙද්දි සුදු පාලනයට අවැසි ලෙස කටයුතු කළ එක්සත් ජාතික පක්ෂ පාලන තන්ත්‍රය හිතා මතාම යට ගසා තිබූ දේශීය සංස්කෘතියටද මහා පණක් ලැබිණ. නාට්‍ය කලාවට නව පණක් ලැබිණ. මහාචාර්ය සරත්චන්ද්‍රයන්ගේ මනමේ නාට්‍යය බිහි වන්නේද 1956 දීය. ශ්‍රී ලාංකේය සිනමා ගමන් මග බුද්ධිමය වශයෙන් පෝෂණය කළ ආචාර්ය ලෙස්ටර් ජේම්ස් පීරිස්ගේ රේඛාව, චිත්‍රසේනයන්ගේ නල දමයන්ති මුද්‍රා නාට්‍ය මේ කිහිපයක් පමණි. තව බොහෝ සංස්කෘතික පෙරළි 56 න් ඇරඹිණි. විද්‍යෝදය  හා විද්‍යාලංකාර මහා සම්ප්‍රදායට අයත් පිරිවෙන් දෙක විශ්වවිද්‍යාල බවට පරිවර්තනය වන්නේද 56 පෙරළියත් එක්කය. බණ්ඩාරනායක මහතාගේ 56 ජයග්‍රහණයත් එක්කම ශ්‍රී ලංකාව ලෝකයේ සමාජවාදි රාජ්‍යයන් සමග රාජ්‍යතාන්ත්‍රික සබදතා ඇති කර ගත්තේය. බ්‍රිතාන්‍යයන් 1948 නිදහස දී රටෙන් ගියත් ඉවත් කර ගත්තේ නැති කටුනායක හා ත්‍රිකුණාමල බ්‍රිතාන්‍ය ගුවන් හා නාවික කදවුරු ඉවත් කළේද 56 පෙරළියෙන් පසුවය. රටේ උන්නතියට සංවර්ධනයට දහදිය කැප කළ වැඩකරන ජනතාවගේ ජීවිත සුරක්ෂිතතාවය වෙනුවෙන් සේවක අර්ථසාධක අරමුදල ස්ථාපිත කළේද 1956 විප්ලවයෙන් පසුවය. ශ්‍රී ලංකාවේ වරාය ජනසතු කිරීම, පොදුජනතාවගේ ප්‍රවාහන සේවය වූ බස් ජනසතු කරමින් ලංගම ස්ථාපිත කෙරුණේද බණ්ඩාරනායක පාලනයත් සමගය. සමාජවාදි රාජ්‍යයන් සමග සම්බන්ධ වී අපේ රටේ නිශ්පාදන ආර්ථිකය ඉහළ නංවා ස්වදේශිකවාදී ජාතික නිශ්පාදන ක්‍රියාවලියක් තුළින් දේශිය කර්මාන්ත නගා සිටුවන්නටද 56 විප්ලවයෙන් පසු හැකිවිය. මේ ඉතාමත් සුළු කොටසක් පමණි ශ්‍රී ලාංකේය ජනතාවට දේශීයත්වය මුල් කරගනිමින් ලෝකයේ ඔනෑම බලවත් රටක් ඉදිරියේ නොසැලී නැගී සිටින්නට ඉඩ සැලසුවේ වෙනින් මොන විප්ලවයක්වත් නොව 1956 එස්.ඩබ්ලිව්.ආර්.ඩී. බණ්ඩාරනායක මහතානන් සිදුකළ දැවැන්ත සමාජ විප්ලවය නිසාමය.අවුරුදු 65 ක් ගෙවී ගියත් 56 විප්ලවය තව දශක ගණනාවකට වලංගු  වන සැබෑ ජනතා විප්ලවයකි. ", "URL": "https://www.itnnews.lk/2023/10/05/334500/", "Category": "Breaking News,දේශීය පුවත්", "Parent URL": null}