{"Source": "ITN news", "Timestamp": "මාර්තු 21, 2022 19:57", "Headline": "ඇමති ජොන්ස්ටන් නව පාලම් 3 කට මුල්ගල් තබයි", "News Content": "නව පාලම් තුනකට මුල්ගල් තැබීම අමාත්‍ය ජොන්ස්ටන් ප්‍රනාන්දු මහතාගේ මූලිකත්වයෙන් සිදු කෙරුණා. දිවයින පුරා ග්‍රාමීය පාලම් ඉදිකිරීමේ වැඩසටහන යටතේයි නව පාලම් ඉදිකිරීමේ කටයුතු ආරම්භ කෙරුණේ.  බලපිටිය මාදු ගග හරහා පාලම් දෙකක ඉදිකිරීම්ද අමාත්‍ය ජොන්ස්ටන් ප්‍රනාන්දු මහතා අතින් අද ආරම්භ කෙරුණා. එහි එක් පාලමක දිග මීටර් 330 යි දශම පහක්. අනෙක් පාලම මීටර් හතළිස් නවයයි දශම පහකින් සමන්විත වනවා. මෙම පාලම් දෙක සදහා රුපියල් මිලියන නවසිය හැත්තෑ පහයි දශම නවයක් වැය කිරිමට නියමිතයි. බෙන්තර ගග හරහා ඉත්තෑපාන සහ හොරවල යා කරමින් එක් පාලමක් ඉදිකිරීමට නියමිතයි. මීටර් 133 යි දශම දෙකක් දිග මෙම පාලමේ පළල මීටර් දහයයි දශම හතරක්. ඊට වැය කෙරෙන මුදල රුපියල් මිලියන පන්සිය අනූවයි දශම හතක්. වසර දෙකකින් මෙහි වැඩ අවසන් කිරිමට අපේක්ෂිතයි.   ", "URL": "https://www.itnnews.lk/2023/10/05/403101/", "Category": "දේශීය පුවත්", "Parent URL": null}