{"Source": "ITN news", "Timestamp": "ஜூலை 13, 2021 13:01", "Headline": "நாளொன்றில் வழங்கப்பட்ட அதிகூடிய கொரோனா தடுப்பூசிகள் நேற்று வழங்கப்பட்டதாக தெரிவிப்பு..", "News Content": "நாளொன்றில் வழங்கப்பட்ட அதிகூடிய கொரோனா தடுப்பூசிகள் நேற்று வழங்கப்பட்டதாக தெரிவிக்கப்படுகிறது. நேற்றைய தினத்தில் 2 இலட்சத்து 32 ஆயிரத்து 526 கொரோனா தடுப்பூசிகள் ஏற்றப்பட்டன. இது நாட்டில் நாளொன்றில் ஏற்றப்பட்ட அதிகூடிய கொரோனா தடுப்பூசிகளாகும். பத்தரமுல்ல தியத்த உயன வளாகத்தில் இராணுவத்தின் வழிகாட்டலில் இன்றைய தினமும் தடுப்பூசிகள் வழங்கப்படுகின்றன. மேல் மாகாணத்தில் 30 வயதிலும் கூடிய எவரும் இங்கு இத்தடுப்பூசியை பெற்றுக்கொள்ளமுடியும். 60 வயதிலும் கூடிய சிரேஸ்ட பிரஜைகள் வரிசையில் காத்திருக்காது தடுப்பூசிகளை பெற்றுக்கொள்ள முடியும். நேற்றைய தினத்தில் மாத்திரம் தியத்த உயன வளாகத்தில் ஆயிரத்து 516 தடுப்பூசிகள் வழங்கப்பட்டன. கடந்த 8 நாட்களாக இவ்வளாகத்தில் 43 ஆயிரத்து 548 தடுப்பூசிகள் வழங்கப்பட்டுள்ளதாக இராணுவம் தெரிவிக்கிறது. நாள் தோறும் காலை 7.30 மணி முதல் மாலை 4.30 மணி வரை தடுப்பூசிகள் ஏற்றப்படுகின்றன. இதேவேளை பத்தரமுல்ல சுகாதார வைத்திய உத்தியோகத்தர் பிரிவில் 30 வயதிலும் கூடியவர்கள் பத்தரமுல்ல எம்.டி.எச். ஜயவர்த்தன ஆரம்பவைத்தியசாலைக்கு வருகை தந்து தடுப்பூசிகளை பெற்றுக்கொள்வதற்கான வசதிகள் ஏற்;படுத்தப்பட்டுள்ளன. இன்று முதல் 4 நாட்களுக்கு தடுப்பூசிகள் இங்கு ஏற்றப்படவுள்ளன. சைனோபாம் தடுப்பூசியின் முதலாவது டோஸ் 31 இலட்சத்து 28 ஆயிரத்து 403 பேருக்கு வழங்கப்பட்டுள்ளதுடன் இதன் இரண்டாவது டோஸ் 11 இலட்சத்து 4 ஆயிரத்து 496 பேருக்கு இதுவரை வழங்கப்பட்டுள்ளதாக சுகாதார அமைச்சு அறிவித்துள்ளது. கொவிசீல்ட் தடுப்பூசியின் முதலாவது டோஸ் 9 இலட்சத்து 25 ஆயிரத்து 242 பேருக்கு வழங்கப்பட்டுள்ளதுடன் அதன் இரண்டாவது டோஸ் 3 இலட்சத்து 85 ஆயிரத்து 849 பேருக்கு வழங்கப்பட்டுள்ளது. ஸ்புட்னிக் வி தடுப்பூசியின் முதலாவது டோஸ் ஒரு இலட்சத்து 38 ஆயிரத்து 801 பேருக்கும் அதன் இரண்டாவது டோஸ் 14 ஆயிரத்து 464 பேருக்கும் வழங்கப்பட்டுள்ளது. பைசர் தடுப்பூசியின் முதலாவது டோஸ் 23 ஆயிரத்து 73 பேருக்கு வழங்கப்பட்டுள்ளது. இதற்கமைய நாடுபூராகவும் 42 இலட்சத்து 15 ஆயிரத்து 519 பேருக்கு கொரோனா தடுப்பூசியின் முதலாவது டோசும் 15 இலட்சத்து 4 ஆயிரத்து 809 பேருக்கு இரண்டாவது டோசும் வழங்கப்பட்டுள்ளதாக சுகாதார பிரிவு தெரிவிக்கிறது ", "URL": "https://www.itnnews.lk/2023/10/05/348933/", "Category": "Breaking News,அண்மைய செய்திகள்,தேசிய செய்திகள்", "Parent URL": null}