{"Source": "ITN news", "Timestamp": "ஜூலை 14, 2023 11:26", "Headline": "பல்வேறு துறைகள் தொடர்பான பிரச்சினைகளை ஆராய்ந்து தீர்வு வழங்க குழு நியமனம் – சஜித்", "News Content": "பல்வேறு துறைகள் தொடர்பான பிரச்சினைகளை ஆராய்ந்து சாத்தியமான தீர்வுகளை முன்வைப்பதற்காக பல பாராளுமன்ற உறுப்பினர்களைக் கொண்ட குழுவொன்றை எதிர்க்கட்சித் தலைவர் சஜித் பிரேமதாச நியமித்துள்ளதாக எதிர்க்கட்சித் தலைவர் அலுவலகம் தெரிவித்துள்ளது. எதிர்க்கட்சித் தலைவரால் நியமிக்கப்பட்ட குழுவில் தாம், லக்ஷ்மன் கிரியெல்ல, மயந்த திஸாநாயக்க, கயந்த கருணாதிலக ஆகியோர் உள்ளடங்குவதாக ஐக்கிய மக்கள் சக்தியின் பாராளுமன்ற உறுப்பினர் காவிந்த ஜயவர்தன தெரிவித்துள்ளார். “எதிர்க்கட்சித் தலைவர் வரலாற்றை உருவாக்கி, பாராளுமன்றக் குழுவை நியமித்த முதல் எதிர்க்கட்சித் தலைவர் என்ற பெருமையைப் பெற்றுள்ளார்” என அந்த அறிக்கையில் கூறப்பட்டுள்ளது. குழு நியமனத்தின் பின்னர் உரையாற்றிய பிரேமதாச, இன்று சுகாதாரத்துறையில் பயங்கரவாதம் காணப்படுகின்றது. “சுகாதாரத் துறையில் இன்று சில சக்திகளால் ஒரு பயங்கரம் உருவாக்கப்பட்டுள்ளது.  இது குறித்து ஆய்வு செய்து மக்களுக்கு உண்மையை அம்பலப்படுத்துவது அவசியம்,” என்றார். பாராளுமன்ற கட்டிடத் தொகுதியில் நடைபெற்ற இந்த நிகழ்வில் சுகாதாரத் துறையை பிரதிநிதித்துவப்படுத்தும் தொழிற்சங்க உறுப்பினர்கள் பலர் கலந்துகொண்டனர். ", "URL": "https://www.itnnews.lk/2023/10/05/499734/", "Category": "Breaking News,தேசிய செய்திகள்", "Parent URL": null}