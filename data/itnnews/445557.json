{"Source": "ITN news", "Timestamp": "நவம்பர் 14, 2022 10:15", "Headline": "2023 – வரவு செலவுத் திட்டம் இன்று பாராளுமன்றத்தில் சமர்ப்பிப்பு", "News Content": "நலன்புரி வேலைத்திட்டங்களை இலக்காக கொண்ட வரவு செலவு திட்டம் இன்றைய தினம் பாராளுமன்றத்தில் சமர்பிக்கப்படவுள்ளது. நிதியமைச்சர் என்ற அடிப்படையில் ஜனாதிபதி ரணில் விக்ரமசிங்க வரவு செலவு திட்டத்தை பாராளுமன்றத்தில் சமர்பிக்கவுள்ளார். இம்முறை வரவு செலவு திட்டத்தில் கூடுதலான நிதி சமூக பாதுகாப்பிற்காக ஒதுக்கீடு செய்யப்பட்டுள்ளது. நிதி பொருளாதார ஸ்திரத்தன்மை தேசிய கொள்கைகள் அமைச்சர் என்ற அடிப்படையில் ஜனாதிபதி ரணில் விக்ரமசிங்க 2023ம் ஆண்டுக்கான நிதி ஒதுக்கீட்டு சட்டமூலத்தின் 2ம் வாசிப்பை மேற்கொள்ளவுள்ளார். பிற்பகல் 1.30 மணியளவில் ஜனாதிபதியின் வரவு செலவு திட்டவாசிப்பு இடம்பெறுமென பாராளுமன்ற நிகழ்ச்சி நிரலில் உள்ளடக்கப்பட்டுள்ளது. வரவு செலவு திட்ட 2ம் வாசிப்பு நவம்பர் மாதம் 15ம் திகதி ஆரம்பமாகும். 2ம் வாசிப்பு மீதான வாக்கெடுப்பு நவம்பர் 22ம் திகதி மாலை 5 மணியளவில் மேற்கொள்ளப்படும். வரவு செலவு திட்டத்தின் 3ம் வாசிப்பு மீதான வாக்கெடுப்பு டிசம்பர் மாதம் 8ம் திகதி இடம்பெறும். இம்முறை வரவு செலவு திட்டத்தில் அரசாங்கத்தின் மொத்த செலவீனமாக 7 ஆயிரத்து 885 பில்லியன் ரூபா குறிப்பிடப்பட்டுள்ளது. கடந்த வருடம் 6 ஆயிரத்து 100 பில்லியன் ரூபாவாக காணப்பட்ட நிலையில் அதனை விட ஆயிரத்து 785 பில்லியன் ரூபா அதிகமாகும். சதவீத அடிப்படையில் 29.2 சதவீத அதிகரிப்பு என சுட்டிக்காட்டப்பட்டுள்ளது. வரவு செலவு திட்டத்தில் கூடுதலான நிதி அடுத்த வருடத்தில் சமூக பாதுகாப்புக்கென ஒதுக்கப்படவுள்ளது. 572 பில்லியன்கள் அதற்கென ஒதுக்கப்படுமென சுட்டிக்காட்டப்பட்டுள்ளது. 68 லட்சம் குடும்பங்களில் 40 இலட்சம் பேர் வாழ்வியலுக்காக அரசாங்க நிவாரணத்தை கோரியுள்ளனர். சுகாதாரத்திற்காக 432 பில்லியன்களும், கல்விக்காக 504 பில்லியன்களும், சமூக பாதுகாப்பிற்காக 367 பில்லியன்களும் ஒதுக்கீடு செய்ய திட்டமிடப்பட்டுள்ளது. இந்நிலையில் இன்றைய தினம் முதல் எதிர்வரும் டிசம்பர் 8ம் திகதி வரை வரவு செலவு திட்ட விவாதம் இடம்பெறும் காலப்பகுதியில் விசேட பாதுகாப்பு ஏற்பாடுகள் நடைமுறைப்படுத்தப்படவுள்ளன. வரவு செலவு திட்ட உரை இடம்பெறும் சந்தர்ப்பத்தில் நாளைய தினம் வெளிநாடுகளின் தூதுவர்களுக்கு அழைப்பு விடுக்கப்பட்டுள்ளது. அத்தோடு ஜனாதிபதியின் கோரிக்கைக்கமைய இளம் பாராளுமன்ற உறுப்பினர்கள் இளைஞர் படையணி உறுப்பினர்கள் மற்றும் மேல் மாகாண பாடசாலைகளின் மாணவ தலைவர்கள் உள்ளிட்ட 200 பேர் உள்ளடங்களாக 500 பேர் வரவு செலவு திட்ட உரையை பார்வையிடுவதற்காக அழைக்கப்பட்டுள்ளதாக பாராளுமன்ற படைக்கல சேவிதர் நரேந்திர பெர்னாண்டோ தெரிவித்துள்ளார். வரவு செலவு திட்ட உரையின் பின்னர் இடம்பெறும் தேநீர் விருந்து உபசாரம் இடம்பெறாதெனவும் படக்கல சேவிதர் தெரிவித்துள்ளார். இன்றைய வரவு செலவு திட்ட உரை பிற்பகல் 1.30 மணி முதல் சுயாதீன தொலைக்காட்சியில் ஒளிபரப்பு செய்யப்படவுள்ளமை குறிப்பிடத்தக்கது ", "URL": "https://www.itnnews.lk/2023/10/05/445557/", "Category": "Breaking News,தேசிய செய்திகள்,முதன்மை செய்தி", "Parent URL": null}