{"Source": "ITN news", "Timestamp": "ජූනි 5, 2022 10:44", "Headline": "ප්‍රවීණ රංගන ශිල්පිනී සුමනා අමරසිංහ අභාවප්‍රාප්ත වෙයි", "News Content": "70 දශකයේ රිදී තිරය ආලෝකවත් කළ ජනප්‍රිය රංගන ශිල්පිනී සුමනා අමරසිංහයන් අභාවප්‍රාප්ත වුණා. ඇය මිය යනවිට 73 වන වියේ පසුවුණා. මහනුවර රණවන ප්‍රදේශයේ දී උපත ලැබූ සුමනා අමරසිංහයන් පාසල් වේදිකාවේ සිය දක්ෂතා දක්වමින් රංගන දිවිය ආරම්භ කළා. 1965 වසරේ මිස් මේරා ලාල් ලෙස ද කිරුළු පැළඳවූ ඇය ජනතා පුවත්පතේ ලස්සන මුහුණු තරගයෙන් දෙවන ස්ථානය ලබා ගනිමින් සිනමා වරම් හිමිකර ගත්තා. රූබි ද මෙල් ගේ පිපෙන කුමුදු චිත්‍රපටයේ පළමු රංගන දායකත්වය ලබාදෙන ඇය පසුව සුනේත්‍රා , සූකිරි කෙල්ල , ඔබයි මමයි වැනි චිත්‍රපට වලින් ජනප්‍රියත්වයට පත්වුණා. රෑන ගිරව් , දැන් මතකද , මේ දැස කුමටද , ලොකුම හිනාව , ටොම් පචයා , සුදු පරවියෝ ,කඩවුනු පොරොන්දුව නව නිෂ්පාදනය , තණ ගිරවි , ගෙදර බුදුන් අම්මා වැනි චිත්‍රපට රැසකට සිය රංගන දායකත්වය ලබාදුන්නා. පසුව චිත්‍රපට නිෂ්පාදන ක්ෂේත්‍රයට අවතීර්ණ වූ සුනමා අමරසිංහයන් ටොම් පචයා , තණ ගිරවී, සුදුසු පිරුවට සහ චෙරියෝ ඩොක්ටර් ඇතුළු චිත්‍රපට ගණනාවක් ද නිෂ්පාදනය කළා. මෙරට සිනමාවේ නිෂ්පාදනය , ගායනය , සහාය අධ්‍යක්ෂණය සහ සහාය සංස්කරණය යන අංග සඳහා දායක වූ එකම නිලිය වන්නේ ද සුමනා අමරසිංහයි. හතර පෙරළිය සිනමා පටයේ රංගනයේ දී සිය ජීවන සහකරු වන ජනප්‍රිය රංගන ශිල්පී රෝයි ද සිල්වා සමඟ විවාහ වන සුමනා අමරසිංහයන් 70 දශකයේ ශ්‍රී ලාංකේය සිනමාවේ ජනප්‍රියම තාරකාවක් ලෙස සිය ප්‍රතිභාව විදහා දැක්වූවා.     ", "URL": "https://www.itnnews.lk/2023/10/05/415171/", "Category": "Breaking News,දේශීය පුවත්", "Parent URL": null}