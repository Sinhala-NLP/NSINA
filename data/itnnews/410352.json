{"Source": "ITN news", "Timestamp": "මැයි 8, 2022 18:38", "Headline": "මත්ද්‍රව්‍ය කිලෝ 240ක් සමඟ විදේශිකයින් 07 දෙනෙකු නාවික හමුදා භාරයට", "News Content": "රුපියල් මිලියන 4800කට අධික වටිනාකමින් යුතු මත්ද්‍රව්‍ය තොගයක් ජාත්‍යන්තර මුහුදේදී නාවික හමුදා භාරයට ගෙන තිබෙනවා. ශ්‍රී ලංකා නාවික හමුදාව හා පොලිස් මත්ද්‍රව්‍ය නාශක කාර්යාංශය එක්ව සිදුකළ මෙහෙයුමකදීයි මෙම මත්ද්‍රව්‍ය තොගය අත්අඩංගුවට ගෙන ඇත්තේ. ශ්‍රී ලංකාවට දකුණු දෙසින්වූ ජාත්‍යන්තර මුහුදේදී මත්ද්‍රව්‍ය කිලෝග්‍රෑම් 240ක් සහ විදෙස් ජාතික සැකකරුවන් 7 දෙනෙකු අත්අඩංගුවට ගෙන තිබෙනවා. ශ්‍රී ලංකා නාවික හමුදාවට ලැබුණු තොරතුරකට අනුව සති තුනකට ආසන්න කාලයක් ආවේක්ෂණය කරමින් විශේෂ සෝදිසි මෙහෙයුමක් යටතේ අත්අඩංගුවට ගැනීම සිදුකෙරුණා. ඒ නාවික හමුදාව සතු සයුරළ නෞකාව යොදාගනිමින්. මෙහෙයුම අතරතුරදී සැකකාර යාත්‍රාව පළායාමට උත්සාහ කිරීමේදී ඊට හානි සිදුව තිබෙනවා. පසුව එය නාවික හමුදාව මගින් ගොඩබිමට රැගෙන එමින් සිටින අතරතුරදී එය  මුහුදුබත්වීමකට ලක්ව ඇති බවයි නාවික හමුදාව සඳහන් කළේ. මත්ද්‍රව්‍ය තොගය සහ සැකකරුවන් නිරුපද්‍රිතව ගොඩබිමට රැගෙන ඒමට කටයුතු කෙරුණා. මත්ද්‍රව්‍ය ජාවාරම්වල යෙදෙන බහුදින ධීවර යාත්‍රා වෙත මෙම යාත්‍රාවේ සිට ගැඹුරු මුහුදේදී මත්ද්‍රව්‍ය හුවමාරු කිරීමට සැලසුම් කර තිබූ බවයි නාවික හමුදාව සඳහන් කළේ.     ", "URL": "https://www.itnnews.lk/2023/10/05/410352/", "Category": "Breaking News,දේශීය පුවත්", "Parent URL": null}