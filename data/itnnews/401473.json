{"Source": "ITN news", "Timestamp": "මාර්තු 16, 2022 17:49", "Headline": "පාස්කු ප‍්‍රහාරයේ නඩු 109 කට උත්තර දෙන්න මෛත‍්‍රීට අවසන් දිනයක්", "News Content": "පාස්කු ප්‍රහාරය පිළිබද නඩු 109 කට උත්තර ගොනු කිරීමට එහි විත්තිකරුවන් වන හිටපු ජනාධිපති මෛත්‍රීපාල සිරිසේන ඇතුළු පිරිසක් වෙත කොළඹ දිසා අධිකරණය අවසන් වරට දිනයක් ලබා දුන්නා. පාස්කු ප්‍රහාරයෙන් මියගිය හා සදාකාලික ආබාධ සහිත වූවන් වෙනුවෙන් වන්දි අය කර දෙන ලෙස ඉල්ලා මෙම නඩු 109 ගොනු කර තිබෙනවා. ඊට අදාළ උත්තර අද දින ගොනු කිරීමට නියමිතව තිබුණද ඒවා ගොනු කර තිබුණේ නැහැ. අදාළ උත්තර මැයි දෙවනදා ගොනු කරන ලෙස අවසන් වරට දින නියම කෙරුණා. එවකට හිටපු අගමැති රනිල් වික්‍රමසිංහ, හිටපු ආරක්ෂක ලේකම් හේමසිරි ප්‍රනාන්දු, හිටපු පොලිස්පති පූජිත් ජයසුන්දර මෙහි සෙසු විත්තිකරුවන් අතර වනවා. බුද්ධි තොරතුරු ලැබී තිබියදීත් මෙම ත්‍රස්ත ප්‍රහාරය වළක්වා නොගැනීම හේතුවෙන් සිදු වූ හානිය වෙනුවෙන් වන්දි ඉල්ලමිනුයි මෙම නඩු ගොනු කර ඇත්තේ. මේ අතර පාස්කු ප්‍රහාරය වළක්වා ගැනීමට පියවර නොගැනීම තුළින් මුලික මිනිස් අයිතිවාසිකම් උල්ලංඝනය කළ බවට ගොනු කර තිබූ පෙත්සම් ශ්‍රේෂ්ඨාධිකරණය හමුවේ  අද යළි විභාගයට ගැනුණා. එහිදී නීතිඥ සංගමය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා පැවසුවේ එවකට ආරක්ෂක ඇමතිවරයා ලෙස කටයුතු කළ හිටපු ජනාධිපති මෛත්‍රීපාල සිරිසේන ඊට වගකිව යුතු බවයි. හිටපු පොලිස්පති හා ආරක්ෂක ලේකම් මත පමණක් ප්‍රහාරයේ වගකීම පැටවීමට උත්සාහ දරා ඇති බවටද ඔහු චෝදනා කළා. එවකට අගමැතිවරයා ජාතික ආරක්ෂක මණ්ඩල රැස්වීම්වලට නොකැදවීම නිදහසට කරුණක් නොවන බවත් තමා රැස්වීම්වලට නොකැදවීම සම්බන්ධයෙන් අගමැතිවරයාද වශයෙන් පියවරක් ගත යුතුව තිබූ බවත් නීතිඥවරයා පැවසුවා. වැඩිදුර විභාගය ලබන 18 දා තෙක් කල් තැබුනා.         ", "URL": "https://www.itnnews.lk/2023/10/05/401473/", "Category": "දේශීය පුවත්", "Parent URL": null}