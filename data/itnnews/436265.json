{"Source": "ITN news", "Timestamp": "සැප්තැම්බර් 21, 2022 10:14", "Headline": "සංවිධානාත්මක බස් රථ සොරකමක සුළමුල හෙළිවෙයි", "News Content": "සංවිධානාත්මක බස් රථ සොරකමක සුළමුල නිට්ටඹුව මූලස්ථාන පොලිසිය මගින් හෙළි කරගෙන තිබෙනවා. සංවිධානාත්මක කල්ලියක් බස් රථ සොරාගෙන ඒවායේ වර්ණය සහ අංගෝපාංග වෙනස් කර ධාවනයට එක් කිරීමේ ජාවාරමක සුළමුල හෙළි කර ගැනීමටයි නිට්ටඹුව මූලස්ථාන පොලිසිය සමත් වී ඇත්තේ. සොරාගත් බස් රථයක් සොයා පොලීසිය කිලෝමීටර් 80 ක CCTV පරීක්ෂා කර තිබුණා. අත්තනගල්ල රුග්ගහවිල ප්‍රදේශයේ සිට වේයන්ගොඩ නයිවල ප්‍රදේශයේ ඇගලුම් කර්මාන්තශාලාවක් වෙත ඇගලුම් සේවිකාවන් ප්‍රවාහනය කරන බස් රථයක් පසුගිය 10වනදා  පස්වරු 6.00ට පමණ කිසියම් පුද්ගලයෙකු විසින් සොරාගෙන තිබූ බවට බස් රථ හිමිකරු නිට්ටඹුව මූලස්ථාන පොලිසියට පැමිණිල්ලක් ඉදිරිපත් කර තිබුණා. ඒ අනුවයි විමර්ශන ආරම්භ කර තිබුණේ. බස් රථය සොරාගත් බවට සැක කෙරෙන රුග්ගහවිල නිවසේ සිට අදාළ බස් රථය ගමන් කළ මාර්ගයේ CCTV දර්ශන පරීක්ෂා කර තිබුණා. සොරගත් බස් රථය කොස්ගම ප්‍රදේශයේ පාලු වත්තක සගවා ඇති බවට තහවුරු කර ගැනීමේදී අදාළ ස්ථානය වැටලීමට පෙර ජාවාරම්කරුවන් රථය අත්තනගල්ල වතුපිටිවල රෝහල ආසන්නයේ දමා ගොස් තිබෙනවා. අදාළ පාලු වත්ත පරීක්ෂා කිරීමේදී මෙම ස්ථානයේදී බස් රථවල වර්ණ සහ එහි උපාංග වෙනස් කරන බවට තොරතුරු හෙළි කරගෙන තිබුණා. බස් රථය සොරාගත් පුද්ගලයා සහ ගරාජයේ හිමිකරුවාත්, තවත් දෙදෙනෙකුත් පොලිසිය අත්අඩංගුවට ගෙන තිබෙනවා. ", "URL": "https://www.itnnews.lk/2023/10/05/436265/", "Category": "Breaking News,දේශීය පුවත්", "Parent URL": null}