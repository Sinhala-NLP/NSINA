{"Source": "ITN news", "Timestamp": "ஏப்ரல் 21, 2023 12:06", "Headline": "பேரிச்சம்பழங்களை நன்கொடையாக வழங்கிய சவுதிக்கு நசீர் அஹமட் நன்றி தெரிவிப்பு", "News Content": "இலங்கைக்கு அண்மையில் பெருமளவான பேரிச்சம்பழங்களை நன்கொடையாக வழங்கியதற்காக சவுதி அரேபியாவின் தூதுவர் காலிட் ஹமூத் நாசர் அல்தாசம் அல்கஹ்தானிக்கு சுற்றாடல் அமைச்சர் நசீர் அஹமட்  நன்றி தெரிவித்துள்ளார். தூதரகத்தினால் இலங்கைக்கு 50 தொன் பேரீச்சம்பழங்களையும் மேலும் 15 தொன் பேரீச்சம்பழங்களையும் நன்கொடையாக வழங்கிய சவுதி அரேபியாவுக்கு அரசாங்கத்தில் ஒரு முஸ்லிம் அமைச்சர் என்ற வகையில் எனது மனமார்ந்த நன்றியையும் பாராட்டுதலையும் தெரிவித்துக் கொள்கிறேன் என குறிப்பிட்டுள்ளார். நாட்டின் பல்வேறு பகுதிகளில் உள்ள ஆயிரக்கணக்கான ஏழைக் குடும்பங்களுக்கு அவர்களின் ஊட்டச்சத்து மற்றும் வழக்கமான தேவைகளுக்கு உதவுவதற்காக, குறிப்பாக புனித ரமழான் மாதத்தில் முஸ்லிம் சமூகம் நோன்பு கடைப்பிடிக்கும் போது, சவுதி அரேபியாவின் பேரீச்சம்பழங்கள் சென்றடைந்ததாக அமைச்சர் குறிப்பிட்டார். “இரண்டு புனித மசூதிகளின் பாதுகாவலர் மன்னர் சல்மான் பின் அப்துல்லாஜிஸ் அல் சவுத் மற்றும் இளவரசர் முஹம்மது பின் சல்மான் பின் அப்துல்அஜிஸ், பட்டத்து இளவரசர் மற்றும் பிரதமர் ஆகியோரின் தலைமையின் கீழ் சவுதி அரேபியா இராச்சியத்திற்கு எனது மனமார்ந்த நன்றியைத் தெரிவிக்க இந்த வாய்ப்பைப் பயன்படுத்த விரும்புகிறேன். இலங்கை மக்களுக்கு வழங்கப்படும் அனைத்து உதவிகளுக்கும் எல்லாம் வல்ல இறைவன் அவர்களைக் காப்பாற்றுவானாக” என அவர் மேலும் தெரிவித்துள்ளார். “இது பல்வேறு சூழ்நிலைகள் மற்றும் இன்னல்களில் சகோதர மற்றும் நட்பு மக்களுடன் நிற்பதன் மூலம், சவுதி அரேபியாவிற்கும் இலங்கை குடியரசிற்கும் இடையிலான வலுவான உறவுகளை அடையாளப்படுத்துவதன் மூலம் இராச்சியத்தின் ஒரு மகத்தான சைகையாகும்,” என அமைச்சர் மேலும் குறிப்பிட்டுள்ளார். ", "URL": "https://www.itnnews.lk/2023/10/05/476982/", "Category": "Breaking News,தேசிய செய்திகள்", "Parent URL": null}