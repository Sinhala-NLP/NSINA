{"Source": "ITN news", "Timestamp": "ඔක්තෝබර් 22, 2021 11:38", "Headline": "කොරෝනා නිසා වාර්තාගත වසා දැමීමකට ලක්වූ මෙල්බර්න් යළි ඇරේ", "News Content": "කොරෝනා වසංගතය හමුවේ ලොව දීර්ඝතම වසා දැමීමට ලක්වූ ඔස්ට්‍රේලියාවේ මෙල්බර්න් නුවර අද යළි විවෘත කෙරුණා. මෙසේ මෙල්බර්න් නගරය යළි විවෘත කෙරුණේ දින 262 කට පසුව වීම විශේෂත්වයක්. කොරෝනා වෛරසයේ සීඝ්‍ර ව්‍යාප්තිය හේතුවෙන් ඔස්ට්‍රේලියාවේ වික්ටෝරියා ප්‍රාන්තයේ අගනගරය වූ මෙල්බර්න් නුවර පසුගිය මාර්තු මාසයේ සිට 6 වතාවක් වසා දැමුණා. එසේ වසා දැමුනු දින ගණන 262 ක්. එය ලොව දීර්ඝතම කොරෝනා නිරෝධායන සමය ලෙසයි සැළකෙන්නේ. මීට පෙර ආර්ජන්ටිනාවේ බුවනෝස් අයර්ස් නුවර අඛණ්ඩව දින 234 ක් කොරෝනා නිරෝධායන නීතින් යටතේ වසා දමා තිබුණා. මෙල්බර්න් නුවර යළි විවෘත වීමත් සමග අවන්හල්, වෙළෙදසැල් හා සාප්පු සංකීර්ණ වෙත ජනතාව විශාල වශයෙන් පැමිණෙමින් සිටින බවයි විදෙස් මාධ්‍ය වාර්තා කළේ. මෙල්බර්න් නුවර මෙසේ යළි විවෘත කෙරුණේ ඔස්ට්‍රේලියානු වැඩිහිටි ජනතාවගෙන් සියයට 70 ක් කොරෝනා මර්දන එන්නත්කරණයට ලක් කිරීමෙන් අනතුරුවයි.     ", "URL": "https://www.itnnews.lk/2023/10/05/370919/", "Category": "ජාත්‍යන්තර පුවත්", "Parent URL": null}