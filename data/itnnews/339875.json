{"Source": "ITN news", "Timestamp": "මැයි 31, 2021 11:56", "Headline": "සහරාන්ට රැකවරණය දුන් විවාහ රෙජිස්ටාර්වරයෙකු අත්අඩංගුවට", "News Content": "2017 වසරේ ඇති වූ ගැටුමකදී සහරාන් හෂීම්ට රැකවරණය දුන් විවාහ රෙජිස්ටාර්වරයෙකු අත්අඩංගුවට ගෙන තිබෙනවා. පාස්කු ඉරිදා ප්‍රහාරයේ නායකයා වූ සහරාන් හෂීම්ගේ මතවාදයට එරෙහි පිරිසක් හා ඔහුගේ කණ්ඩායම අතර 2017 වසරේදී ගැටුමක් ඇතිවුණා. එහිදී සහරාන් හෂීම් ඇතුලු පිරිස එම ස්ථානයෙන් පළා ගොස් විවාහ රෙජිස්ටාර්වරයෙකුගේ සහාය ඇතිව සැඟවී තිබෙනවා. ත්‍රස්ත ක්‍රියා විමර්ශන කොට්ඨාසය මගින් කළ විමර්ශනයකදී මේ පිළිබඳ තොරතුරු හෙළිකර ගැනුණා. සැකකාර විවාහ රෙජිස්ටාර්වරයා අන්තවාදයට උපකාර කර ඇති බවයි මෙතෙක් කළ විමර්ශනවලදී හෙළිවී තිබෙන්නේ. අන්තවාදී ක්‍රියා ප්‍රවර්ධනය සඳහා ද ඔහු සහරාන් හෂීම්ට උපකාර කර තිබෙනවා. ත්‍රස්ත විමර්ශන කොට්ඨාසය මගින් ඔලුවිල් ප්‍රදේශයේදී අත්අඩංගුවට ගත් අහමුදු ලෙබ්බේ සුබයිදීන් නමැති මෙම පුද්ගලයා 55 වන වියේ පසුවනවා. ඔහු දැනට මඩකලපුව ත්‍රස්ත විමර්ශන කොට්ඨාසයේ රඳවාගෙන සිටින අතර තවදුරටත් ප්‍රශ්න කිරීමෙන් පසු කොළඹට රැගෙන ඒමට නියමිතයි.         ", "URL": "https://www.itnnews.lk/2023/10/05/339875/", "Category": "Breaking News,දේශීය පුවත්", "Parent URL": null}