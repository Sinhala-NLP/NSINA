{"Source": "ITN news", "Timestamp": "මාර්තු 21, 2022 12:21", "Headline": "158 වන පොලිස් විරු සැමරුම් දිනය අදයි", "News Content": "158 වන පොලිස් විරු සැමරුම් දිනය අදයි. ප්‍රධාන උත්සවය බම්බලපිටිය පොලිස් ක්ෂේත්‍ර බලකා මූලස්ථානයේදී පැවැත්වුණා. එක්දහස් අටසිය හැටහතරේ මාර්තු 21 වනදා සූර සරදියල් ඇතුළු ඔහුගේ සගයන් අත්අඩංගුවට ගැනීම සදහා ක්‍රියාත්මක කළ මෙහෙයුමේ දී පොලිස් කොස්තාපල් සභාන් දිවි පිදුවා. ක්‍රියාන්විතයකදී මියගිය පළමු පොලිස් නිලධාරියා ඔහුයි. එම සිද්ධිය මුල්කර ගනිමින් සෑම වසරකම මාර්තු මස විසිඑක් වනදා පොලිස් විරු සැමරුම සිදු කෙරෙනවා. අද පොලිස් විරු සැමරුම් උත්සවය පැවැත්වුණේ ජ්‍යෙෂ්ඨ නියෝජ්‍ය පොලිස්පති රන්මල් කොඩිතුවක්කු මහතාගේ ප්‍රධානත්වයෙන්. බම්බලපිටිය ක්ෂේත්‍ර බළකා මූලස්ථානයේ පිහිටි පොලිස් රණවිරු ස්මාරකය වෙත උත්තමාචාරය දැක්වීමෙන් අනතුරුව ඊට පුෂ්පෝපහාර දැක්වීම සිදු කෙරුණා. මියගිය පොලිස් විරුවන්ගේ ඥාතීන්ද ඊට එක් වුණා. උත්සවය ඇමතූ ජ්‍යෙෂ්ඨ නියෝජ්‍ය පොලිස්පතිවරයා සදහන් කළේ අද අප අත්විදන නිදහස උදෙසා දිවි කැප කළ අභීත පොලිස් විරුවන් සදානුස්මරණීය බවයි. පොලිස් විරු සැමරුම් උත්සවයක් ඇඹිලිපිටිය මූලස්ථාන පොලීසියේ රණවිරු ස්මාරකය අභියසදීද පැවැත්වුණා. ඒ ඇඹිලිපිටිය ජ්‍යෙෂ්ඨ පොලිස් අධිකාරී නුවන් මෙන්ඩිස් මහතාගේ ප්‍රධානත්වයෙන්. රාජකාරියේදී දිවි පිදූ පොලිස් රණවිරු පවුල්වල සාමාජිකයන් හා ආබාධ සහිත පොලිස් නිලධාරීන් ද මීට එක්ව සිටියා.     ", "URL": "https://www.itnnews.lk/2023/10/05/403005/", "Category": "දේශීය පුවත්", "Parent URL": null}