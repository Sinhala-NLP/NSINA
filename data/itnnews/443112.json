{"Source": "ITN news", "Timestamp": "ඔක්තෝබර් 29, 2022 15:59", "Headline": "පාන්වල බර සම්බන්ධයෙන් කළ විමර්ශනවලදී 60%කම අඩු බර තිබූ බව හෙළි වෙයි", "News Content": "පාන්වල බර සම්බන්ධයෙන් කළ විමර්ශනවලදී සියයට 60කම අඩු බර ප්‍රමාණයක් තිබූ බව මිනුම් ඒකක, ප්‍රමිති හා සේවා අධ්‍යක්ෂවරයා සදහන් කරනවා. මහනුවර, කුරුණෑගල, බදුල්ල, කළුතර, හම්බන්තොට, ගම්පහ, කොළඹ, මඩකලපුව, අම්පාර හා නුවරඑළිය යන දිස්ත්‍රික්කවල මෙම පරික්ෂාකිරීම සිදු කෙරුණා. එහිදී බේකරි 196ක් සහ වෙළෙදසැල් 71ක් පරික්ෂාවට ලක්කර තිබෙනවා. එහිදී අඩු බර පාන් තිබූ බේකරි 112ක් හා වෙළෙදසැල් 49ක් හදුනාගත් බවයි මිනුම් ඒකක, ප්‍රමිති හා සේවා අධ්‍යක්ෂ එස් එන් අකුරන්තිලක මහතා පවසන්නේ. වැඩිම බේකරි ප්‍රමාණයක් පරික්ෂා කර ඇත්තේ මහනුවර දිස්ත්‍රික්කයේයි. එම සංඛ්‍යාව 49ක් වන අතර එයින් බේකරි 29කම අඩුබර පාන් තිබී හමුවුණා. ගම්පහ දිස්ත්‍රික්කයේ පරික්ෂා කළ බේකරි 35 අතුරින් 22ක අඩුබර පාන් තිබූ බවයි ප්‍රමිති හා සේවා අධ්‍යක්ෂවරයා සදහන් කරන්නේ.     ", "URL": "https://www.itnnews.lk/2023/10/05/443112/", "Category": "දේශීය පුවත්", "Parent URL": null}