{"Source": "ITN news", "Timestamp": "නොවැම්බර් 17, 2021 12:02", "Headline": "ඉන්දියාවේ දී මැරුණේ අංගොඩ ලොක්කාමයි – මවගේ DNA සනාථ කරයි", "News Content": "ඉන්දියාවේදී මිය ගිය මෙරට සංවිධානාත්මක අපරාධ කල්ලි සාමාජිකයකු වන අංගොඩ ලොක්කාගේ අනන්‍යතාව තහවුරු වී ඇති බව විදෙස් මාධ්‍ය වාර්තා කරනවා. අංගොඩ ලොක්කාගේ  සහ ඔහුගේ මවගේ ඩී.එන්.ඒ සාම්පල මගින් සිදු කළ පරික්ෂණයකදී ඉන්දීය අපරාධ පරික්ෂණ දෙපාර්තමේන්තුව මේ බව අනාවරණය කර ගෙන  තිබෙනවා. ව්‍යාජ ලිපි ලේඛණ යොදාගනිමින් ඉන්දියාවේ සිට ඩුබායි වෙත පැන යාම සදහා සැඟව සිටියදී පසුගිය වසරේ ජූලි 3 වනදා මද්දුමගේ ලසන්ත චන්දන පෙරේරා නොහොත් අංගොඩ ලොක්කා  ඉන්දියාවේ කොයිම්බතූර් ප්‍රදේශයේදී මිය ගියා. පසුව ඔහුගේ දේහය ඉන්දීය පොලීසිය විසින් සොයාගත් අතර ඔහු හෘදයාබාධයකින් මිය ගිය බවටයි අනාවරණය වුණේ. එහෙත් ඔහුගේ අනන්‍යතාව තහවුරු කර ගැනීමට නොහැකි තත්ත්වයක් උද්ගතව තිබුණා. නමුත් අංගොඩ ලොක්කාගේ සහ ඔහුගේ මවගේ ඩී.එන්.ඒ සාම්පල පරික්ෂා කිරීමෙන් මෙම  අනන්‍යතාව තහවුරු වී තිබෙනවා. අංගොඩ ලොක්කාගේ සමීපතයකු වූ චානුක තානානායක  ඉන්දීය පොලීසිය පසුගිය වසරේ නොවැම්බර් මාසයේදී බැංගලෝර් නගරයේදී අත්අඩංගුවට ගත්තා. ඉන්දියාවේ කොයිම්බතූර් නගරයේ අංගොඩ ලොක්කා ප්‍රදීප් සිං යන නමින් ශ්‍රී ලාංකික කාන්තාවක් සමග ජීවත් වූ බවයි චානක නැමැත්තා අනාවරණය කර තිබෙන්නේ. එමෙන්ම අංගොඩ ලොක්කා ප්ලාස්ටික් සැත්කමක් මඟින් ඔහුගේ නාසයේ ස්වරූපය වෙනස්කර ගෙන ඇති බව ද අනාවරණය  වුණා. අංගොඩ ලොක්කා සහ චානුක නැමැත්තා ඉන්දියාවේදී මත්ද්‍රව්‍ය වෙළෙදාමේ නිරත වූයේද යන්න පිලිබද තවදුරටත් පරික්ෂණ සිදු කෙරෙනවා.   ", "URL": "https://www.itnnews.lk/2023/10/05/376690/", "Category": "දේශීය පුවත්", "Parent URL": null}