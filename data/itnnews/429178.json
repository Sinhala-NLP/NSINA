{"Source": "ITN news", "Timestamp": "අගෝස්තු 16, 2022 09:04", "Headline": "චීන නැව හම්බන්තොට නැංගුරම් ලා ගනී", "News Content": "මතභේදයට තුඩුදුන් චීනයේ පර්යේෂණාත්මක නෞකාවක් වන යුවාන් වැංග් 5 නෞකාව හම්බන්තොට වරායට පැමිණ තිබෙනවා. විදේශ කටයුතු අමාත්‍යාංශය ලබාදුන් අවසරය මත මෙම නෞකාව ඉන්ධන හා අත්‍යාවශ්‍ය සේවා ලබා ගැනිම සඳහායි මෙසේ හම්බන්තොට වරායට පැමිණ තිබෙන්නේ. නෞකාව පිළිගැනිම වෙනුවෙන් චීන තානාපති කාර්යාලය විසින් අද පෙරවරුවේ හම්බන්තොට වරායේ උත්සවයක්ද සංවිධානය කර තිබෙනවා. එම නෞකාව හම්බන්තොට වරාය වෙත ඇතුළුවීමට නියමිතව තිබුණේ පසුගිය 11 වැනිදායි. මෙය ඔත්තු බැලීමේ නෞකාවක් ලෙස හඳුන්වමින් නෞකාව මෙරටට පැමිණීම සම්බන්ධයෙන් ඉන්දියාව මෙන්ම ඇමෙරිකාවද සිය විරෝධය ප්‍රකාශ කර තිබුණා. ඇතිවූ මතභේදාත්මක තත්වය මත චීන නෞකාවේ මෙරට සංචාරය කල් දමන ලෙස විදේශ කටයුතු අමාත්‍යාංශය පසුගිය 10 වැනිදා චීන බලධාරීන්ගෙන් ඉල්ලීමක් සිදුකළා. පසුව ඉන්දියාව සහ ඇමෙරිකාව විරෝධය සඳහා සාධාරණ හේතු ඉදිරිපත් කිරීමට අපොහොසත්වූ බැවින් නෞකාවට හම්බන්තොටට පැමිණීමට ශ්‍රී ලංකා විදේශ කටයුතු අමාත්‍යාංශය  නිල අවසරය ලබා දුන්නා. ආහාර සහ ඉන්ධන ඇතුළු මූලික පහසුකම් සපයාගැනීම සඳහා එම නෞකාව එළඹෙන 22 වනදා දක්වා හම්බන්තොට වරායේ නැංගුරම් ලා තැබීමට නියමිතයි. ", "URL": "https://www.itnnews.lk/2023/10/05/429178/", "Category": "Breaking News,දේශීය පුවත්,නවතම පුවත්", "Parent URL": null}