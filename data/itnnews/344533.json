{"Source": "ITN news", "Timestamp": "ජූනි 23, 2021 09:17", "Headline": "ශ්‍රී ලංකා රතු කුරුස සමාජය ඔක්සිජන් සාන්ද්‍රක උපකරණ 100ක් පරිත්‍යාග කෙරේ", "News Content": "කොවිඩ්-19 වයිරසය ආසාධිත අසාධ්‍ය රෝගීන් වෙනුවෙන් භාවිතයට ගැනීම සඳහා ශ්‍රී ලංකා රතු කුරුස සමාජය ඔක්සිජන් සාන්ද්‍රක උපකරණ (Oxygen Concentrators -10 L)100 ක් ගරු අග්‍රාමාත්‍ය මහින්ද රාජපක්ෂ මහතාට  අරලියගහ මන්දිරයේ දී භාරදුන්නේය. ශ්‍රී ලංකා රතු කුරුස සමාජය වෙනුවෙන් එහි සභාපති ජගත් අබේසිංහ මහතා විසින්අදාළ ඔක්සිජන් සාන්ද්‍රක උපකරණ තොගය ගරු අග්‍රාමාත්‍යතුමාට භාර දෙන ලදි. සහෝදර රතු කුරුස සමාජ වලින් කළ ඉල්ලීමකට අනුව සිංගප්පූරු රතු කුරු සමාජයෙන් මෙම ඔක්සිජන් සාන්ද්‍රක උපකරණ (Oxygen Concentrators -10 L) 100 පරිත්‍යාග කර තිබේ. අග්‍රාමාත්‍යතුමාගේ ඉල්ලීම පරිදි ඉදිරි සති කිහිපයේදීත් සහෝදර රතු කුරුස සමාජ ඔස්සේ තවත් වෛද්‍ය උපකරණ ශ්‍රී ලංකාවට ලැබීමට නියමිත බව ශ්‍රී ලංකා රතු කුරුස සමාජයේ සභාපති ජගත් අබේසිංහ මහතා මෙහි දී පැවසීය.\nශ්‍රී ලංකා රතු කුරුස සමාජය භාරදුන් මෙම ඔක්සිජන් සාන්ද්‍රක උපකරණ තොගය අග්‍රාමාත්‍යතුමා විසින් එම මොහොතේදීම කොවිඩ් වැළඳුණු රෝගීන්ගේ ප්‍රතිකාර සඳහා යොදා ගැනීමට සෞඛ්‍ය ඇමැතිතුමියට භාර දුන්නේය. කොවිඩ්-19 වයිරසය මෙරට ව්‍යාප්තිය ආරම්භ වූ දා පටන් ජනතාව ඉන් ආරක්ෂාකර ගැනීමට හා සහන සැළසීමට ශ්‍රී ලංකා රතු කුරුස සමාජය විසින් විශාල කාර්යභාරයක් ඉටුකරන ලදි. සෞඛ්‍ය ඇමතිනී පවිත්‍රා වන්නිආරච්චි මහත්මිය, අග්‍රාමාත්‍ය ලේකම් ගාමිණී සෙනරත්, අග්‍රාමාත්‍ය කාර්ය මණ්ඩල ප්‍රධානී යෝෂිත රාජපක්ෂ මහත්වරු ඇතුළු පිරිසක් මෙම අවස්ථාවට එක්වූහ. ", "URL": "https://www.itnnews.lk/2023/10/05/344533/", "Category": "දේශීය පුවත්", "Parent URL": null}