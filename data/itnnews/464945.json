{"Source": "ITN news", "Timestamp": "මාර්තු 3, 2023 10:52", "Headline": "ඊයේ විදුලිබල මණ්ඩලයේ සේවයට වාර්තා කළ නිලධාරීන්ට ඇමතිගෙන් ස්තූතියක්", "News Content": "ඊයේ දිනයේදී විදුලිබල මණ්ඩලයේ නිලධාරීන්ගෙන් සියයට හැටක් සේවයට වාර්තා කර තිබූ බව විදුලිබල අමාත්‍ය කංචන විජේසේකර මහතා පවසනවා. ඇතැම් වෘත්තීය සමිතිවල බලපෑම් මත වුවද සේවයට වාර්තා කළ නිලධාරීන්ට අමාත්‍යවරයා සිය කෘතඥතාව පළ කර සිටිනවා. ඊයේ පැවති වෘත්තීය ක්‍රියාමාර්ගය හමුවේ ඇතැම් සේවාවන් පවත්වාගෙන යාමට බාධා එල්ල වුවද අඛණ්ඩව විදුලි සැපයුමක් සදහා අවශ්‍ය නිලධාරීන් සංඛ්‍යාව සිටි බවයි අමාත්‍ය කංචන විජේසේකර මහතා පවසන්නේ. කෙසේ වෙතත් සේවයට පැමිණි සේවක සංඛ්‍යාව හා සසදන විට යෝජිත ප්‍රතිව්‍යූහගත වැඩපිළිවෙළ ක්‍රියාත්මක කිරීමේදී එය ඉවහල් වනු ඇති බවද අමාත්‍යවරයා පවසනවා. එම ප්‍රතිසංස්කරණ කඩිනම් කිරීම සදහා වන සාකච්ඡාවක් අද පෙරවරුවේ පැවැත්වුණා. විදුලිබල මණ්ඩලයේ ඉහළ කළමනාකාරීත්වය සහ ප්‍රතිව්‍යූහගත කිරීමේ කමිටු සාමාජිකයන් සමග එම සාකච්ඡාව පැවැත්වෙන බවයි අමාත්‍යවරයා සදහන් කරන්නේ. ප්‍රතිව්‍යූහගත කිරීමේ ක්‍රියාවලියේ මූලික පියවර ලෙස මූල්‍ය විගණනය, වත්කම් විගණනය සහ මානව සම්පත් විගණනය හදුනා ගත් බවද කංචන විජේසේකර මහතා සදහන් කරනවා. මේ අතර වැඩි වුණු විදුලිබිලට එරෙහි පන්දම් උද්ඝෝෂණයක් තලාව නගරයේදී ඊයේ පැවැත්වුණා. පැය එකහමාරක කාලයක් පැවති උද්ඝෝෂණයෙන් අනතුරුව පිරිස විසිර ගියා. විදුලිබිල වැඩි කිරීමට එරෙහි උද්ඝෝෂණයක් නාවලපිටිය මාපාකන්ද ප්‍රදේශයේදී ද පැවැත්වුණා. ජාතික ජනබලවේගයේ ක්‍රියාකාරීන් පිරිසකගේ මූලිකත්වයෙනුයි එය සංවිධාන කර තිබුණේ. ", "URL": "https://www.itnnews.lk/2023/10/05/464945/", "Category": "Breaking News,දේශීය පුවත්", "Parent URL": null}