{"Source": "ITN news", "Timestamp": "ජූලි 22, 2022 11:55", "Headline": "අරගලකරුවන්ට එරෙහිව ගත් ක්‍රියාමාර්ගය නීතිඥ සංගමය හෙළාදකී", "News Content": "ඇති වූ සිද්ධිය සම්බන්ධයෙන් ශ්‍රී ලංකා නීතිඥ සංගමයේ සභාපති ජනාධිපති නීතිඥ සාලිය පීරිස් මහතා ෆේස්බුක් ගිණුම ඔස්සේ පණිවුඩයක් නිකුත් කර තිබෙනවා.  මේ අතර ශ්‍රී ලංකාවේ ඇමෙරිකා තානාපතිනී ජුලි චන්ක් මහත්මිය ට්විටර් සටහනක් තබා තිබෙනවා. එහිදී ඇය සඳහන් කර ඇත්තේ අරගලකරුවන්ට එරෙහිව ගත් ක්‍රියාමාර්ගය කනස්සල්ලට හේතු වී ඇති බවයි. ශ්‍රී ලංකාවේ සිටින බ්‍රිතාන්‍ය මහකොමසාරිස් සාරා හල්ටන් ද අරගල භූමියේ ඇති වූ උණුසුම්කාරී තත්ත්වයට සම්බන්ධයෙන් සටහනක් තබා තිබෙනවා. අරගලභූමියේ සිදු වන ක්‍රියාවලිය සම්බන්ධයෙන් දැඩි අවධානය යොමු කර ඇති බවයි ඇය පවසන්නේ. ජනාධිපති ලේකම් කාර්යාලය හා එහි පිවිසුම් මාර්ගය අවහිර කරමින් රැඳී සිටි  අරගලකරුවන් සහ අට්ටාල ඉවත් කිරීමට ආරක්ෂක අංශ අද අලුයම පියවර ගත්තා. එහිදී ඇති වූ උණුසුම්කාරී තත්ත්වය හේතුවෙන් 14 දෙනෙකු රෝහල් ගත කර ඇති අතර පුද්ගලයින් 9 දෙනෙකු අත්අඩංගුවට ගෙන තිබෙනවා. අද අලුයම් කාලයේදී ආරක්ෂක අංශ ජනාධිපති ලේකම්කාර්යාලය හා ඒ අවට ප්‍රදේශයට  ඇතුළු වී තිබෙනවා. පොලීසිය,පොලිස් විශේෂ කාර්ය බලකාය හා ත්‍රිවිද හමුදා සාමාජිකයින් අරගලකරුවන්ට දැනුම් දී ඇත්තේ ආරක්ෂක අංශ සමඟ ගැටුමක් ඇති කර නොගනිමින් ජනාධිපති ලේකම් කාර්යාලයෙන් හා එම පිවිසුමෙන් ඉවත් වන ලෙසයි. කෙසේ වුවද පිරිස පාලනය කිරීමේදී ආරක්ෂක අංශ හා විරෝධතාකරුවන් අතර උණුසුම් තත්ත්වයක් හට ගත්තා. මෙලෙස අද අලුයම් කාලයේ අරගලභූමියට පිවිසි ආරක්ෂක අංශ ජනාධිපති ලේකම් කාර්යාලයට පිවිසෙන ප්‍රධාන පිවිසුම  අවහිර කර තිබූ අට්ටාල ඉවත් කිරීමට ද පියවර ගත්තා. මේ වන විට ජනාධිපති ලේකම් කාර්යාලය හා ඒ අවට භූමිය ආරක්ෂක අංශවල භාරයට ගෙන ඇති බවයි වාර්තා වන්නේ. මේ අතර ජනාධිපති කාර්යාලයේ දේපලවලට සිදු වූ හානීය පිළිබඳව ස්ථානීය පරික්ෂණ ආරම්භ කර ඇති බව පොලීසිය පවසනවා. ඊට අදාළ ඇගිලි සළකුණු වාර්තා ලබාගනිමින් විද්‍යාත්මක සාක්ෂි ලබාගැනීමට පියවර ගෙන  තිබෙනවා. ආරක්ෂක අංශ භාරයට ගත් ජනාධිපති ලේකම් කාර්යාලය තුළට පිවිසීමට මාධ්‍යවේදීන්ට අවස්ථාව සළසා දී තිබුණා. මේ අතර ජනාධිපති රනිල් වික්‍රමසිංහ මහතා විසින් අතිවිශේෂ ගැසට් නිවේනයක් නිකුත් කර තිබෙනවා. ඒ 40 වන අධිකාර වූ මහජන ආරක්ෂක ආඥා පනත ප්‍රකාරවයි. ඊට අදාළව 12 වන වගන්තියෙන් ජනාධිපතිවරයාට පැවරී ඇති බලතල අනුව මහජන සාමය හා ආරක්ෂාව පවත්වාගෙන යාම සදහා ශ්‍රී ලංකා යුද හමුදාව , නාවික හා ගුවන් හමුදාවට බලය පවරා තිබෙනවා.     ", "URL": "https://www.itnnews.lk/2023/10/05/424359/", "Category": "Breaking News,දේශීය පුවත්", "Parent URL": null}