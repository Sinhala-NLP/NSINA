{"Source": "ITN news", "Timestamp": "ஜூலை 11, 2021 14:20", "Headline": "நீதி அமைச்சர் அலி சப்ரி மட்டக்களப்பு மாவட்டத்தின் பல்வேறு பகுதிகளுக்கு விஜயம்", "News Content": "நீதி அமைச்சர் அலி சப்ரி மட்டக்களப்பு மாவட்டத்தின் பல்வேறு பகுதிகளுக்கு விஜயம் செய்தார். பாராளுமன்ற உறுப்பினர் ஹாபிஸ் நசீர் அஹமட்டின் வேண்டுகோளுக்கு அமையவே அமைச்சரின் இவ்விஜயம் இடம்பெற்றது. முதலில் ஓட்டமாவடி பிரதேச செயலாளர் பிரிவில் பல்வேறு அபிவிருத்தி பணிகளை ஆரம்பித்து வைத்தார். கொரோனாவினால் மரணமடையும் உடல்களை அடக்கம் செய்யும் மையவாடிக்கு, கண்டி மாவட்ட பள்ளிவாசல்கள் முஸ்லிம் நிறுவனங்களின் சம்மேளனத்தினால் வழங்கப்பட்ட ஜே.சி.பி. இயந்திரத்தை கையளித்ததுடன் கிராமிய வீதி மற்றும் அத்தியாவசிய உட்கட்டமைப்பு வசதிகள் ராஜாங்க அமைச்சின் 40 மில்லியன் ரூபா செலவில் அமையப்பெறவுள்ள, காகிதநகர் கொட்டடி வீதிக்கான அடிக்கல் நாட்டப்பட்டது. வீடமைப்பு அதிகார சபையினால் 6 இலட்சம் ரூபா நிதியில் பயனாளிகளின் பங்களிப்புடன் அமைக்கப்பட்ட இரு வீடுகளும் கையளிக்கப்பட்டன. ஓட்டமாவடி பிரதேச செயலாளர் பிரிவில் மீள்குடியேறிய மக்களுக்கு மீள் குடியேற்ற அதிகார சபையினால் வீடுகள் அமைக்கும் திட்டத்தில் 9 குடும்பங்களுக்கு ஆரம்பகட்டமாக தலா 2 இலட்சம் ரூபா வீதம் பிரதேச செயலகத்தில் வைத்து வழங்கப்பட்டன. இதேவேளை காத்தான்குடிக்கு விஜயம் செய்த அமைச்சர் அலி சப்ரி 12 கோடியே 75 இலட்சம் ரூபா செலவில் புனரமைக்கப்படவுள்ள டீன் வீதிக்கான அபிவிருத்தி பணிகளை ஆரம்பித்து வைத்தார். மிக நீண்டகாலமாக மக்களின் கோரிக்கையாக முன்வைக்கப்பட்டு வந்த இவ்வீதியின் அபிவிருத்தி பணிகளுக்கான நிதி ஒதுக்கீட்டை நெடுஞ்சாலைகள் வீதி அபிவிருத்தி அமைச்சு மேற்கொண்டுள்ளது. பாராளுமன்ற உறுப்பினர்களான நசீர் அஹமட் மர்ஜான் பளீல் உள்ளிட்டோர் நிகழ்வில் கலந்துகொண்டனர். ", "URL": "https://www.itnnews.lk/2023/10/05/348435/", "Category": "Breaking News,தேசிய செய்திகள்", "Parent URL": null}