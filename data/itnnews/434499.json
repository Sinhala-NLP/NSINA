{"Source": "ITN news", "Timestamp": "සැප්තැම්බර් 12, 2022 18:59", "Headline": "ආසියානු ක්‍රිකට් ශූරයන් සහ දැල්පන්දු ශූරියන් හෙට දිවයිනට – උදෑසන 7 සිට ITN ඔස්සේ සජීවීව", "News Content": "රටට කීර්තියක් අත්කර දුන් ශ්‍රී ලංකා ක්‍රිකට් ශූරයන් සහ දැල්පන්දු ශූරියන් පිළිගන්න මේ වෙනකොටත් රටම බලාගෙන සිටිනවා. ආසියා කුසලානයත් රැගෙන ශ්‍රී ලංකා කණ්ඩායම හෙට අලුයම මව් බිමට පැමිණීමට නියමිතයි. ආසියානු දැල්පන්දු ශූරතාවය දිනාගත් ශ්‍රී ලංකා දැල්පන්දු කණ්ඩායමත් හෙට අලුයම් කාලයේ දී දිවයිනට පැමිණෙනවා. මෙම මවුබිමේ  ශූරයන් පිළිගැනීමට මේ වන විටත් සියලු කටයුතු සූදානම් කර තිබෙනවා. හෙට උදෑසන  7.00ට කටුනායක ජාත්‍යන්තර තොටුපළේ දී කණ්ඩායම් දෙක  පිළිගැනීමට නියමිතයි. මේ වන විටත් ඒ වෙනුවෙන් විශේෂ උත්සවයක්  සංවිධානය කර ඇති අතර සියලු තොරතුරු උදෑසන 7 සිට ස්වාධීන රූපවාහිනිය ඔස්සේ සජීවීව විකාශය කිරීමට සියලු කටයුතු සූදානම් කර තිබෙනවා. උත්සවයෙන් පසු කොළඹ බලා රථ පෙරහැරකින් පැමිණෙන ශ්‍රී ලංකා ක්‍රිකට් කණ්ඩායමත් කාන්තා දැල් පන්දු කණ්ඩායමටත් සුබ පැතුම් එක් කිරීමට ක්‍රීඩාලෝලී ජනතාවටත් අවස්ථාව සලසා තිබෙනවා. ඒ සදහා ප්‍රධානය මාර්ගය දෙපසට රැස්ව එක්ව සුබ පැතුම් එක් කිරීමට ඔබට හැකියි.     ", "URL": "https://www.itnnews.lk/2023/10/05/434499/", "Category": "දේශීය පුවත්", "Parent URL": null}