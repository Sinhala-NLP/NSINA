{"Source": "ITN news", "Timestamp": "மே 17, 2022 12:43", "Headline": "எரிபொருளுக்கான தட்டுப்பாட்டை குறைக்க முடியும் : துறைசார் அமைச்சர் கஞ்சன விஜயசேகர நம்பிக்கை..", "News Content": "கடந்த ஒரு சில தினங்களாக நாடளாவிய ரீதியில் காணப்பட்ட எரிபொருளை பெற்றுக்கொள்வதற்கான வரிசைகளை குறைக்க முடியுமென அமைச்சர் கஞ்சன விஜயசேகர தெரிவித்துள்ளார். நாடளாவிய ரீதியில் காணப்படும் ஆயிரத்து 190 எரிபொருள் நிரப்பு நிலையங்களில் வரிசைகளில் காத்திருக்க வேண்டாமென நேற்றைய தினம் கோரிக்கை துறை சார் அமைச்சரினால் விடுக்கப்பட்டது. எனினும் இன்றைய தினமும் மக்கள் நீண்ட வரிசைகளில் எரிபொருள் நிரப்பு நிலையங்களில் காத்திருப்பதை அவதானிக்ககூடியதாக இருந்தது. இன்று காலை தம்புத்தேகம எரிபொருள் நிரப்பு நிலையத்திற்கு இரண்டு வாரங்களின் பின்னர் எரிபொருள் விநியோகிக்கப்பட்டது. அதன்போது அங்கு அமைதியின்மை ஏற்பட்டது. பொலிஸார் மற்றும் பிரதேச செயலாளரின் தலையீட்டுடன் நிலைமை சுமூகமாக்கப்பட்டு எரிபொருள் விநியோகிக்கப்பட்டது. எதிர்வரும் மே மாதம் 19ம் திகதியும், ஜூன் மாதம் முதலாம் திகதியும் இரண்டு கப்பல்களில் டீசல் நாட்டுக்கு கொண்டுவரப்படவுள்ளதோடு, 29ம் திகதி இரண்டு பெற்றோலிய கப்பல்கள் வருகை தரவுள்ளதாக கனியவள கூட்டுதாபனம் தெரிவித்துள்ளது. இவ்வாறான பின்புலத்தில் எரிபொருள் விநியோக நடவடிக்கைகள் முன்னெடுக்கப்படவுள்ளன. ", "URL": "https://www.itnnews.lk/2023/10/05/411796/", "Category": "Breaking News,தேசிய செய்திகள்", "Parent URL": null}