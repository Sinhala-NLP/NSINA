{"Source": "ITN news", "Timestamp": "මාර්තු 7, 2023 12:49", "Headline": "IMF නිසා ලැබෙන තවත් දේවල්", "News Content": "ජාත්‍යන්තර මූල්‍ය අරමුදලේ වැඩසටහන මූල්‍ය අරමුදල් ලබාදීම පමණක් නොව ශ්‍රී ලංකාව යථා තත්ත්වයට පත්වන බවට ඇති විශ්වසනීයත්වයක් බව මුදල් රාජ්‍ය අමාත්‍ය ෂෙහාන් සේමසිංහ මහතා පවසනවා. පසුගිය වසරේ සැප්තැම්බර් මාසයේ දී විස්තීරණ අරමුදල් පහසුකම් පිළිබද මාස 48ක වැඩසටහනක් සදහා ජාත්‍යන්තර මූල්‍ය අරමුදල සමග මාණ්ඩලික මට්ටමේ ගිවිසුමක් ලබාගැනීමට ශ්‍රී ලංකාව කටයුතු කළා. නව රජය පත්වී මාස කිහිපයකට පසු එම සංදිස්ථානයට ළඟාවූ බවයි රාජ්‍ය අමාත්‍ය ෂෙහාන් සේමසිංහ මහතා පෙන්වා දෙන්නේ. පසුගිය මාස කිහිපය තුළ ශ්‍රී ලංකාව සියලු ණය හිමියන් හා ජාත්‍යන්තර මූල්‍ය අරමුදල සමග සත්භාවයෙන් කටයුතු කරමින් ණය තක්සේරු කිරීමට අවශ්‍ය සියලු තොරතුරු සපයමින් සිටි බවද රාජ්‍ය අමාත්‍යවරයා පෙන්වා දෙනවා. ශ්‍රී ලංකාවට සියලු මූල්‍ය සහතික ලැබුණු බව පෙන්වා දෙන රාජ්‍ය අමාත්‍යවරයා රජය හැමවිටම ණය හිමියන්ට ස්තූතිවන්ත වන බවද සඳහන් කළා. ජාත්‍යන්තර මූල්‍ය අරමුදලේ විධායක මණ්ඩලයේ අනුමැතිය ලබාගැනීම හා අරමුදල් වෙත ප්‍රවේශවීම රජයේ ප්‍රමුඛතාවයි. ආර්ථිකය ස්ථාවර කිරීමට හා සැකසීමට කඩිනමින් අවශ්‍ය වන අරමුදල් වෙත ප්‍රවේශවීමට වේගවත් හා සාමූහික ක්‍රියාමාර්ගයක් ශ්‍රී ලංකාව අපේක්ෂා කරනවා. සමාජ හා ආර්ථික සමෘද්ධිය නැවත උදාකිරීමට හා ජනතාවට තීරණාත්මක රාජ්‍ය සේවාවක් හා ප්‍ර වේශය සහතික කිරීමට ජාත්‍යන්තර මූල්‍ය අරමුදලේ වැඩසටහන අත්‍යවශ්‍ය වන බවයි රාජ්‍ය අමාත්‍ය ෂෙහාන් සේමසිංහ මහතා තවදුරටත් අවධාරණය කරන්නේ. ", "URL": "https://www.itnnews.lk/2023/10/05/465974/", "Category": "දේශීය පුවත්", "Parent URL": null}