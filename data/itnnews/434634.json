{"Source": "ITN news", "Timestamp": "සැප්තැම්බර් 13, 2022 12:20", "Headline": "ජගත් මානව හිමිකම් කොමිසමේ දී චීනයේ සහ පාකිස්තානයේ සහාය ශ්‍රී ලංකාවට", "News Content": "ජගත් මානව හිමිකම් කවුන්සිලයේ 51 වන සැසිවාරය ඊයේ ස්විට්සර්ලන්තයේ ජිනිවා නුවර දී ආරම්භ වුණා. ශ්‍රී ලංකාවේ මානව හිමිකම් ප්‍රගතිය පිළිබඳව වාර්තාවක් කවුන්සිලය වෙත ඉදිරිපත් කරමින් වැඩබලන මානව හිමිකම් මහකොමසාරිස් නඩා අල් නෂීෆ් සඳහන් කළේ  මානව හිමිකම් ප්‍රවර්ධනය හා සංහිඳියාව ඇති කිරීමට ශ්‍රී ලංකාව කැප වී කටයුතු කළ යුතු බවයි. මහකොමසාරිස්වරියගේ වාර්තාවට ප්‍රතිචාර දක්වමින් විදේශ කටයුතු අමාත්‍ය අලි සබ්රි මහතා ප්‍රකාශ කළේ ශ්‍රී ලංකාව 46 / 1 යෝජනාව තරයේ ප්‍රතික්ෂේප කරන අතර ම මානව හිමිකම් ශක්තිමත් කිරීමට අවශ්‍ය කටයුතු දේශීය යාත්‍රණයක් යටතේ සිදු කෙරෙන බවයි. කවුන්සිලය අමතමින් චීනය හා පාකිස්ථානය සඳහන් කළේ ශ්‍රී ලංකවේ වගවීම හා සංහිඳියාවට අඛණ්ඩ සහායෝගය ලබාදෙන බවයි. සැසිවාරයට සහභාගි වු සමඟි ජන බලවේගයේ පාර්ලිමේන්තු මන්ත්‍රී වෛද්‍ය කාවින්ද ජයවර්ධන ශ්‍රී ලංකාව පිළිබඳව අදහස් දැක්වූවා. එහිදී ඔහු සඳහන් කළේ ශ්‍රී ලංකාව දැඩි ආර්ථික අර්බුධයකට මුහුණ දී සිටින මෙම අවස්ථාවේ  ආර්ථිකය හැසිරවීම ඇතුළු රජයේ වැඩපිළිවෙල විනිවිදභාවයෙන් යුතුව ක්‍රියාත්මක කළ යුතු බවයි. එ‍මෙන්ම මානව හිමිකම් මහකොමසාරිස්වරියගේ මැදිහත් වීම ඔහු අගය කළා. අනතුරුව සැසිවාරය ඇමතු නීතිඥ නුවන් බෝපගේ සදහන් කළේ රජය හිතාමතා සිදුකළ ඇතැම් කටයුතු තුළින් බලය අනිසි ලෙස භාවිත කිරීම සිදුව ඇති බවයි. එමෙන්ම ආරක්ෂක කටයුතු සඳහා අධික වියදම් දැරීම හේතුවෙන් රටේ අනෙකුත් කටයුතු සඳහා මූල්‍ය හිඟයක් හටගත් බවද ඔහු පැවසුවා. වර්තමාන රජය කලාකරුවන් හා සමාජ ක්‍රීයාකාරී පිරිස් අත්අඩංගුවට ගනිමින් සිටින බවද නීතිඥ නුවන් බෝපගේ කවුන්සිලයට දන්වා සිටියා. එබැවින් පසුගිය කාලයේ මෙන්ම වර්තමානයේ සිදු වන දේ වලට වගවීම සඳහා මානව හිමිකම් කවුන්සිලය යෝජනාවක් සම්මත කරගැනීම හා විශේෂඥ යාන්ත්‍රණයක් අත්‍යවශ්‍ය බව ඔහු කියා සිටියා. අනතුරුව කවුන්සිලය ඇමතමින් ඉන්දියාව සඳහන් කළේ 13 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම,  පළාත් සභාවලට බලතල පැවරීම හා ජනවාර්ගීක ප්‍රශ්නයට දේශපාලන විසඳුමක් ලබා දීමට ශ්‍රී ලංකා රජය ප්‍රගතියක් ලබා නොමැති බවයි. දෙමළ ජනතාවට යුක්තිය, සාමය, සමානාත්මතාව හා අභිමානය සහතික කරමින් එක්සත් ශ්‍රී ලංකාවක රාමුව තුළ දේශපාලන විසඳුමක් ලබාදිය යුතු බවද ඉන්දියාව පවසනවා. මේ සඳහා ඉදිරියේ දී කඩිනම් හා විශ්වසානීය පියවරයන් ගන්නා ලෙසයි ඔවුන් ශ්‍රී ලංකාවෙන් ඉල්ලා සිටියේ. මේ අතර සැසිවාරය අමතමින් චීනය සඳහන් කළේ සංහිඳියාව ආරක්ෂා කිරීම සඳහා ශ්‍රී ලංකාවේ උත්සාහය අගය කරන බවයි. සමාජ ස්ථාවරත්වය පවත්වා ගැනීම, ස්වෛරීභාවය හා ස්වාධීනත්වය ආරක්ෂා කිරීම සඳහා ශ්‍රී ලංකාවට සහාය ලබාදෙන බවට චීනය ප්‍රකාශ කර සිටියා. රට තුළ මානව හිමිකම් සුරැකීමට ශ්‍රී ලංකාව ගෙන ඇති ක්‍රියා මාර්ග අගය කරන බවයි පාකිස්ථානය කවුන්සිලයට දන්වා සිටියේ. ශ්‍රී ලංකා රජයට මෙන් ම ජනතාවට තම අඛණ්ඩ සහයෝගය ලබාදෙන බව පාකිස්ථානය සඳහන් කළා. මානව හිමිකම් කවුන්සිලය හා එක්ව කටයුතු කරමින් ශ්‍රී ලංකාව ගෙන ඇති පියවර ඔවුන්ගේ කැපවීම පිළිබිඹු කරන බවයි මෙහිදී පාකිස්තාන නියෝජිතයා පෙන්වා දුන්නේ. ජාතික වගවීම හා සංහිඳියාවට ශ්‍රී ලංකාව සිදු කරන කටයුතු සඳහා සහාය ලබාදෙන ලෙසට ඔහු කවුන්සිලයෙන් ඉල්ලා සිටියා.   ", "URL": "https://www.itnnews.lk/2023/10/05/434634/", "Category": "Breaking News,දේශීය පුවත්", "Parent URL": null}