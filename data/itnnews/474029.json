{"Source": "ITN news", "Timestamp": "අප්‍රේල් 7, 2023 16:38", "Headline": "නාවික හමුදාවේ 72 වන සංවත්සරය නිමිත්තෙන් ලේ දන්දීමේ වැඩසටහනක් ", "News Content": "ශ්‍රී ලංකා නාවික හමුදාවේ අභිමානවත් 72 වන සංවත්සරය නිමිත්තෙන් සංවිධානය කල ලේ දන්දීමේ වැඩසටහනක් 2023 අප්‍රේල් මස 06 වන දින පූනෑව, ශ්‍රී ලංකා නාවික නෞකා පණ්ඩුකාභය ආයතනයේ පිහිටි උතුරු මැද නාවික විධාන රෝහලේදී සාර්ථකව පැවැත්වීමට කටයුතු කෙ‍රිණි. ශ්‍රී ලංකා නාවික හමුදාවේ 72 වන සංවත්සරය පසුගිය 2022 දෙසැම්බර් මස 09 වන දින ආගමික හා සමාජ සත්කාරක වැඩසටහන් වලට මුල්තැන දෙමින් අභිමානවත්ව සමරන ලද අතර, ඊට සමගාමීව පවත්වනු ලැබූ සමාජ සත්කාරක වැඩසටහන් මාලාවේ තවත් එක් පියවරක් ලෙස මෙම ලේ දන්දීමේ වැඩසටහන පැවැත්විණි. ඒ අනුව, නාවික හමුදාධිපති වයිස් අද්මිරාල් ප්‍රියන්ත පෙරේරා ගේ උපදෙස් හා මඟ පෙන්වීම මත උතුරු මැද නාවික විධානයේ ආඥාපති රියර් අද්මිරාල් ජනක නිශ්ශංක ගේ අධීක්‍ෂණයෙන්, අනුරාධපුර ශික්ෂණ රෝහලේ රුධිර පාරවිලයන මධ්‍යස්ථානයේ රුධිර සංචිත නිසි ලෙස පවත්වා ගැනීමේ අරමුණින් සංවිධානය කළ ‍මෙම ලේ දන්දීමේ සමාජ සත්කාරක වැඩසටහන, අනුරාධපුර ශික්ෂණ රෝහලේ සහ උතුරු මැද නාවික විධාන රෝහල් කාර්යය මණ්ඩලයේ සහභාගීත්වයෙන් සිදු කෙරිණි.  තවද, මෙම උතුම් සමාජ සත්කාර්යය සාර්ථක කර ගැනීම සඳහා උතුරු මැද නාවික විධානයට අයත් නාවික පුද්ගලයින් විශාල පිරිසක් ස්වේච්ඡාවෙන් ඉදිරිපත් වී සිය දායකත්වය ලබාදෙන ලදි ", "URL": "https://www.itnnews.lk/2023/10/05/474029/", "Category": "දේශීය පුවත්", "Parent URL": null}