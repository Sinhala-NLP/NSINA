{"Source": "ITN news", "Timestamp": "මාර්තු 22, 2023 11:40", "Headline": "මහින්දගේ සහ බැසිල්ගේ විදේශ ගමන් තහනම ඉවතට", "News Content": "හිටපු අග්‍රාමාත්‍ය මහින්ද රාජපක්ෂ හා හිටපු මුදල් අමාත්‍ය බැසිල් රාජපක්ෂ යන මහත්වරුන්ට එරෙහිව පනවා තිබූ විදේශ ගමන් තහනම තවදුරටත් ක්‍රියාත්මක නොවන බව ආගමන විගමන පාලකවරයාට ශ්‍රේෂ්ඨාධිකරණය නියෝග කළා. වත්මන් ආර්ථික අර්බුදයට වගකිවයුතු පුද්ගලයින් සම්බන්ධයෙන් විමර්ශනයක් සිදු කරන නියෝගයක් නිකුත් කරන්නැයි ඉල්ලා ගොනු කළ මූලික අයිතිවාසිකම් පෙත්සම්වල වගඋත්තරකරුවන් ලෙස මහින්ද රාජපක්ෂ හා බැසිල් රාජපක්ෂ යන මහත්වරුන් නම් කර තිබෙනවා. අදාළ පෙත්සම අගවිනිසුරු ජයන්ත ජයසූරිය මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබුවා. වගඋත්තරකරුවන් වෙනුවෙන් පෙනී සිටි ජනාධිපති නීතිඥ නවීන් මාරපන මහතා අධිකරණය හමුවේ කරුණු දක්වමින් කියා සිටියේ තම සේවාදායකයින්ට පනවා තිබූ විදේශ ගමන් සිමා කිරීමේ නියෝගය ඔක්තෝබර් 7 වනදායින් පසුව ශ්‍රේෂ්ඨාධිකරණය දීර්ඝ නොකළ බවයි. මේ සම්බන්ධයෙන් ආගමන හා විගමන පාලකවරයාට නිකුත් කරන ලෙසද නවීන් මාරපන මහතා අධිකරණයෙන් ඉල්ලා සිටියා. ඉල්ලීම පිළිගත් ශ්‍රේෂ්ඨාධිකරණය වගඋත්තරකරුවන් දෙදෙනාට නිකුත් කළ විදේශ ගමන් තහනම තවදුරටත් ක්‍රියාත්මක නොවන බව ආගමන හා විගමන පාලකවරයාට දැනුම් දෙන්නයි නියෝග කළා.   ", "URL": "https://www.itnnews.lk/2023/10/05/470177/", "Category": "Breaking News,දේශීය පුවත්", "Parent URL": null}