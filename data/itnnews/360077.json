{"Source": "ITN news", "Timestamp": "සැප්තැම්බර් 3, 2021 17:41", "Headline": "රෝහල්වල ගොඩගැසුණු හඳුනා නොගත් මෘත දේහ ඉවත් කිරීමට පියවර ගන්නැයි උපදෙස්", "News Content": "දිවයිනේ ඇතැම් රෝහල්වල කලක සිට ගොඩගැසී ඇති හදුනා නොගත් මෘත දේහ නීතිමය තත්ත්වය සොයා බලා එම දේහ කඩිනමින් රෝහල්වලින් ඉවත් කිරීමට පියවර ගන්නා ලෙස අමාත්‍ය කෙහෙලිය රඹුක්වැල්ල මහතා සෞඛ්‍ය සේවා අධ්‍යක්ෂ ජෙනරාල්වරයාට උපදෙස් ලබා දී තීබෙනවා. රාජ්‍ය සේවා එක්සත් හෙද සංගමය සමග පැවති සාකච්ඡාවකදී ඉදිරිපත් වූ කරුණු මතයි මේ පිලිබද සොයා බැලීමට අමාත්‍යවරයා මෙසේ සෞඛ්‍ය අධ්‍යක්ෂ ජෙනරාල්වරයාට උපදෙස් දී ඇත්තේ. අධිකරණමය ක්‍රියාමාර්ග මෙන්ම විවිධ හේතු නිසාවෙන් සමහර මෘත ශරීර ඇතැම් රෝහල් වලින් නිදහස් කිරීමට නොහැකි වී ඇති අතර,ඒ පිළිබඳව දැඩි අවධානය යොමුකරමින් ඒවා කඩිනමින් නිදහස් කිරීමට අවශ්‍ය පියවර ගන්නා ලෙස ද මෙහිදී අමාත්‍යවරයා උපදෙස් දෙනු ලැබීය. කලක සිට ගොඩගැසී තිබූ මෘත දේහයන් ප්‍රමාණයක් මෙයට දින කිහිපයකට පෙරද රෝහල් වලින් ඉවත් කිරීමට පියවර ගැනුණු අතර එලෙස ඉතිරිව තිබෙන තවත් මෘත දේහයන්ද මේ අනුව කඩිනමින් ඉවත් කිරීමට පියවර ගැනේ. මේ අතර ඇතැම් රෝහල්හි අබලන්ව ඇති මෘත ශරීරාගාර හා ශීතාගාර කඩිනමින් අළුත්වැඩියා කරන ලෙසද සෞඛ්‍ය අමාත්‍යවරයා අමාත්‍යාංශ නිලධාරීන්ට මෙහිදී උපදෙස් ලබා දුන්නේය. ඒ අනුව රෝහල්හි මෘත ශරීර අනවශ්‍ය ලෙස ගොඩ ගැසීම වළක්වා ගැනීමට ගත හැකි සෑම පියවරක්ම ගත යුතුව ඇතැයිද අමාත්‍ය රඹුක්වැල්ල මහතා මෙහිදී පෙන්වා දුන්නේය. ", "URL": "https://www.itnnews.lk/2023/10/05/360077/", "Category": "දේශීය පුවත්", "Parent URL": null}