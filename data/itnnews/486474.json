{"Source": "ITN news", "Timestamp": "මැයි 26, 2023 16:48", "Headline": "ජෙරම්ගෙන් අධිකරණයට පෙත්සමක්", "News Content": "අපරාධ පරික්ෂණ දෙපාර්තමේන්තුව මගින්  තමන් අත්අඩංගුවට ගැනීම වැළැක්වීමේ නියෝගයක් නිකුත් කරන්නැයි ඉල්ලා දේවගැති ජෙරම් ප්‍රනාන්දු සිය නීතීඥවරුන් මාර්ගයෙන් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකළා. පොලිස්පතිවරයා අපරාධ පරික්ෂණ දෙපාර්තමේන්තුව භාර නියෝජ්‍ය පොලිස්පතිවරයා එහි අධ්‍යක්ෂවරයා සහ පරිගණක අපරාධ විමර්ශන අංශයේ ස්ථානාධිපතිවරයා මෙහි වගඋත්තරකරුවන් ලෙස නම්කර තිබෙනවා. පසුගිය මස 30 වනදා පැවැත්වූ දේව මෙහෙයකදී තමන් පළකළ මතයක් සම්බන්ධයෙන් අපරාධ පරික්ෂණ දෙපාර්තමේන්තුව මගින් පරික්ෂණයක් ආරම්භ කර ඇති බවයි පෙත්සම්කරු කියා සිටින්නේ. ඊට අදාළව කොටුව මහේස්ත්‍රාත් අධිකරණයට කරුණු වාර්තා කර තමන් සැකකරුවකු ලෙස නම් කිරීමට පොලිසිය ක්‍රියා කර ඇති බවයි පෙත්සම්කරු පවසන්නේ. ඒ අනුව තමන්ට එරෙහිව සිවිල් හා දේශපාලන අයිතිවාසිකම් පිලිබද සම්මුති පනත සහ දණ්ඩ නීති සංග්‍රහය යටතේ පොලිසිය පරික්ෂණ ආරම්භ කර තිබෙන බව පවසන පෙත්සම්කරු තමන් පළකළ මතය තුළින් අදාළ වරදවල් උද්ගත නොවන බවද පෙත්සම්කරු කියා සිටිනවා. පොලිසිය තමන්ව නීති විරෝධී ලෙස අත්අඩංගුවට ගැනීමට සූදානම් වන බවයි ජෙරම් ප්‍රනාන්දු දේවගැතිවරයා සිය පෙත්සමෙන් සදහන් කර ඇත්තේ.   ", "URL": "https://www.itnnews.lk/2023/10/05/486474/", "Category": "දේශීය පුවත්", "Parent URL": null}