{"Source": "ITN news", "Timestamp": "සැප්තැම්බර් 26, 2021 18:44", "Headline": "පුනර්ජනනීය බලශක්ති ක්ෂේත්‍රය තුළ ආයෝජකයින්ට වැඩි ඉඩක්", "News Content": "2030 වසර වනවිට මෙරට විදුලි අවශ්‍යතාවෙන් 70%ක් පුනර්ජනනීය බලශක්තියෙන් සපුරා ගැනීමේ ඉලක්කය වෙනුවෙන් විශේෂ ව්‍යාපෘති රැසක් රජය ආරම්භ කර තිබෙනවා. පුනර්ජනනීය බලශක්ති ක්ෂේත්‍රය ප්‍රවර්ධනය වෙනුවෙන් මේ වනවිටත් විශේෂ අවධානය යොමුව ඇත. ඉදිරි දශක කිහිපය තුළ පුනර්ජනනීය බලශක්ති ක්ෂේත්‍රය තුළ මහා පරිමාණ ආයෝජන ශ්‍රී ලංකාව බලාගොරොත්තු වන බවට ද ගෝඨාභය රාජපක්ෂ මැතිතුමා ලෝක ප්‍රජාව හමුවේ ඊයේ ප්‍රකාශ කළා. එක්සත් ජාතීන්ගේ බලශක්ති පිළිබද රාජ්‍ය නායක සංවාදයට මාර්ගගත ක්‍රමවේදය ඔස්සේ එක්වෙමින් ජනාධිපතිතුමා වැඩිදුරටත් ප්‍රකාශ කළේ තිරසර බලශක්ති සංවර්ධනයට ශ්‍රී ලංකාව අඛණ්ඩව කැපවී සිටින බවයි. පුනර්ජනනීය බලශක්ති ප්‍රවර්ධනය වෙනුවෙන් මේ වනවිටත් පියවර කීපයක් ගෙන ඇති බව සූර්ය බල සුළං හා ජල විදුලි ජනන ව්‍යාපෘති සංවර්ධන රාජ්‍ය අමාත්‍ය දුමින්ද දිසානායක මහතා ප්‍රකාශ කළා. මේ අතර පුනර්ජනනීය බලශක්ති ප්‍රභවයන්ගෙන් විදුලිබල උත්පාදනය හා සැපයීම සඳහා සූර්ය බල සුළං හා විදුලි ජනන ව්‍යාපෘති සංවර්ධන රාජ්‍ය අමාත්‍යංශය යෝජනා ද කැඳවා තිබෙනවා. ඊට අදාළ අතිවිශේෂ ගැසට් පත්‍රය ද පසුගියදා නිකුත් කෙරුණා. පෞද්ගලික අංශයේ ආයෝජකයින් දිරිමත් කිරීමේ අරමුණෙනුයි මෙම යෝජනා කැඳවා තිබෙන්නේ.   ", "URL": "https://www.itnnews.lk/2023/10/05/365132/", "Category": "Breaking News,දේශීය පුවත්", "Parent URL": null}