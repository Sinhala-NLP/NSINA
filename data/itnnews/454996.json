{"Source": "ITN news", "Timestamp": "ජනවාරි 11, 2023 11:46", "Headline": "පක්ෂ ලේකම්වරුන් මැතිවරණ නිරීක්ෂකයින් සමඟ මැතිවරණ කොමිසම විශේෂ සාකච්ඡාවක", "News Content": "පළාත් පාලන මැතිවරණය පිලිබඳ මැතිවරණ නිරීක්ෂණ සංවිධාන සහ දේශපාලන පක්ෂ ලේකම්වරුන් සමඟ විශේෂ සාකච්ඡාවක් මැතිවරණ කොමිෂන් සභාවේදී අද පැවැත්වුණා. මේ සඳහා මැතිවරණ නිරීක්ෂණ සංවිධාන ද එක්ව සිටියා. එළෙඹන පළාත් පාලන ආයතන ඡන්ද විමසීම සම්බන්ධයෙන් සාකච්ඡා කිරීම සඳහා එම කැඳවීම සිදුකර ඇති බව කොමිෂන් සභා ආරංචි මාර්ග සඳහන් කරයි. පළාත් පාලන ඡන්ද වීමසීමට අදාළව ඊයේ පස්වරුව වන විට දේශපාලන පක්ෂ 8 ක් හා ස්වාධීන කණ්ඩායම් 11 ක් ඇප මුදල් තැන්පත් කර තිබුණා. ඒ අනුව ශ්‍රී ලංකා පොදුජන පෙරමුණ අනුරාධපුරය පොලොන්නරුව සහ ත්‍රිකුණාමලය යන දිස්ත්‍රික්ක සදහා ඇප මුදල් තැන්පත් කර තිබෙනවා. එක්සත් ජනතා නිදහස් පෙරමුණ ගම්පහ දිස්ත්‍රික්කයේ මීගමුව මහනගර සභාව සඳහා ඇප මුදල් තැන්පත් කර ඇති බවයි  වාර්තා වුණේ. ඉලංගෙයි තමීල් අරසු පක්ෂය මඩකලපුව දිස්ත්‍රික්කයේ කාන්තන්කුඩි ප්‍රාදේශීය සභාව හැර ප්‍රාදේශීය  සභා 11 ක් සඳහා ඇප මුදල් තැන්පත් කර ඇති බවයි මැතිවරණ කොමිෂන් සභාව නිකුත් කළ නිල වාර්තාවේ දැක්වෙන්නේ. එමෙන්ම එක්සත් කොංග්‍රස් පක්ෂය පුත්තලම දිස්ත්‍රික්කයේ කල්පිටිය ප්‍රාදේශීය සභාව සදහා ද ඇප මුදල් තැන්පත් කර තිබුණා. ජාතික ජනබලවේගය කුරුණෑගල දීස්ත්‍රික්කයේ පළාත් පාලන ආයතන 21 සදහාම ඇප මුදල් තැන්පත් කර ඇති බවයි නිල වාර්තාවේ වැඩිදුරටත් සඳහන් වන්නේ. මේ අතර ස්වාධීන කණ්ඩායම් 11 ක් ඊයේ දිනය වන විට පළාත් පාලන ආයතන 11 ක් සදහා ඇප මුදල් තැනපත් කර තිබෙනවා. ඇප මුදල් තැනපත් භාරගැනීම නැවත දැනුම් දෙන තුරු අත්හිටුවන ලෙස දිස්ත්‍රික් ලේකම්වරුන්ට දන්වා රාජ්‍ය පරිපාලන අමාත්‍යාංශ  ලේකම්වරයා නිකුත් කළ ලිපිය ආපසු කැදවීමට එම ලේකම්වරයා පියවර ගත්තා. අදාල ක්‍රියාමාර්ගය නීත්‍යානුකූල නොවන බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කියා සිටියා.   ", "URL": "https://www.itnnews.lk/2023/10/05/454996/", "Category": "Breaking News,දේශීය පුවත්", "Parent URL": null}