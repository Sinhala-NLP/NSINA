{"Source": "ITN news", "Timestamp": "ජූලි 6, 2023 17:12", "Headline": "ශල්‍යකර්මයකින් පසු සිහිය නොලබාම මියගිය කතගේ දේහය පවුලේ ඥාතීන් ට", "News Content": "කොළඹ ජාතික අක්ෂි රෝහලේදී ඇසේ ශල්‍යකර්මයක් සිදු කිරීමෙන් පසු සිහිය නොලබාම මියගිය කාන්තාවගේ දේහය පවුලේ ඥාතීන් වෙත භාර කෙරුණා. කොස්ගොඩ බොරළුකැටිය දකුණ ප්‍රදේශයේ පදිංචි හිමාලි ප්‍රියදර්ශනී නමැති තිස්පස් හැවිරිදි දෙදරු මව පසුගියදා ජාතික අක්ෂි රෝහලට ඇතුළත් කෙරුණේ ඇසට කාචයක් යෙදීම සඳහායි. එම ශල්‍යකර්මයෙන් පසු ඇති වූ අසාත්මිකතා හේතුවෙන් යළි රෝහල්ගත කෙරුණා. ඒ අනුව ඇය යළි නිර්වින්දනය කර ශල්‍යකර්මයකට භාජනය කර තිබෙනවා. කෙසේ වුවද එයින් පසුව සිහිය නොලැබූ ඇය ජීවිතයෙන් සමු ගත්තා. මියගිය හිමාලි ප්‍රියදර්ශනීගේ දේහය පිළිබද පශ්චාත් මරණ පරීක්ෂණය අධිකරණ වෛද්‍ය නිලධාරී රූල් හක් මහතා සිදු කළා. වැඩිදුර පරීක්ෂණ සදහා දේහයේ කොටස් රස පරීක්ෂකවරයා වෙත යොමු කර තිබෙනවා. පශ්චාත් මරණ පරීක්ෂණයෙන් පසු දේහය පවුලේ ඥාතීන් වෙත භාර කෙරුණා. කෙසේ වුවද සිද්ධිය සම්බන්ධයෙන් කමිටුවක් හරහා පරීක්ෂණ සිදු කරන බවයි සෞඛ්‍ය අංශ සදහන් කරන්නේ. ", "URL": "https://www.itnnews.lk/2023/10/05/497893/", "Category": "දේශීය පුවත්,නවතම පුවත්", "Parent URL": null}