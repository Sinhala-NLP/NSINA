{"Source": "ITN news", "Timestamp": "මාර්තු 17, 2023 15:42", "Headline": "ග්‍රාමීය ආර්ථිකය ප්‍රවර්ධනයට කිතුල් සංචාරක සත්කාරක ගම්මාන", "News Content": "කිතුල් ආශ්‍රිත සාම්ප්‍රදායික කර්මාන්තයත්, සංචාරක කර්මාන්තයත් ප්‍රවර්ධනය කරමින් ග්‍රාමීය ආර්ථිකය ප්‍රවර්ධනය කිරීම ‘ කිතුල් සංචාරක සත්කාරක ගම්මාන’ ක්‍රියාත්මක කිරීමේ අරමුණ බව කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ මහතා පවසනවා. ඒ මහතා මේ බව පැවසුවේ පසුගියදා වැවිලි කර්මාන්ත අමාත්‍යංශයේ කිතුල් සංවර්ධන මණ්ඩලය විසින් රුහුණු සංචාරක කාර්යංශය , නෙළුව ප්‍රාදේශීය ලේකම් කාර්යාලය සහ සිංහරාජ සුමිතුරෝ ස්වෙච්ඡා සංවිධානය එක්කොට ගෙන ආරම්භ කරන ලද ‘ කිතුල් සංචාරක සත්කාරක ගම්මාන ‘ වැඩසටහනේ ලංකාගම මුල්කොටගත් ක්‍රියාත්මක ව්‍යාපෘතිය නිරීක්ෂණයට එක්වෙමිනි. එම නිරීක්ෂණ චාරිකාවේදී දැනට පවතින ප්‍රගතිය අමාත්‍යවරයාගේ නිරීක්ෂණයට හා සමාලෝචනයට ලක්වූ අතර ව්‍යාපෘතිය ක්‍රියාත්මක කිරීමේදී ගම්වාසීන්ට මතුවූ ගැටලු සහ අභියෝග පිළිබඳවත්, ඒවා ජයගත හැකි ආකාරය පිළිබඳවත්, අමාත්‍යවරයා විසින් ගම්වාසීන් සමග පුළුල්ව සාකච්ඡා කෙරිණි. මෙහිදී වැඩිදුරටත් කතිකා කරමින් කිතුල් ආශ්‍රිත නිෂ්පාදනයන්හි ස්වාභාවිකත්වය ආරක්ෂා කරගනිමින් ඒවා වානිජමය වශයෙන් සංචාරකයන් හට ප්‍රවර්ධනය කළයුතු බව අමාත්‍යවරයා පෙන්වා දුන්නේය. එමෙන්ම මේවනවිට දියවැඩියාව ඇතුළු රෝග ගණනාවකට ගුණදායි ආහාරයන් ලෙසින් ලෝකය තුළ කිතුල් පැණි , කිතුල් හකුරු හදුනාගෙන තිබෙන බව පෙන්වා දුන් අමාත්‍යවරයා කිතුල් පැණි , කිතුල් හකුරු වලට අමතරව දැනට කිතුල් පිටි කැද , කිතුල් පිටි තලප , කිතුල් පිටි දොදොල් , කිතුල් පිටි වෙල්ලවැහුම් , කිතුල් පිටි වණ්ඩු ආප්ප ආදි ආහාර වර්ග රැසක්ම කිතුල් ආශ්‍රිතව නිෂ්පාදනය කෙරෙන නිසා ඒවාත් මේ ආශ්‍රිතව ප්‍රවර්ධනය කළ හැකි ආකාරය පිළිබඳවද විමසා බැලිණි. එමෙන්ම මෙහිදී අමත්‍යවරයා උපදෙස් දුන්නේ විදේශීය සංචාරකයන් දැඩි කැමැත්තක් දක්වන ස්වාභාවික පරිසරය මුල්කොටගත් ‘ මානසික සුවතා ‘ ක්‍රියාකාරකම් මෙම ව්‍යාපෘතිය හරහා ක්‍රියාත්මක කිරීමේ හැකියාව පිළිබඳව විමසා බලන ලෙසයි. වැඩිදුරටත් අදහස් දක්වමින් අමාත්‍යවරයා සදහන් කළේ මෙම ව්‍යාපෘතිය හරහා ස්වභාවික සම්පත් මුල්කොට ගත් සංචාරක කර්මාන්තය ප්‍රවර්ධනයටත් , කිතුල් ආශ්‍රිත නිෂ්පාදන කර්මාන්තය ප්‍රවර්ධනයටත් අවස්ථාව උදාවී ඒ ඔස්සේ ලංකාගම ආශ්‍රිත ග්‍රාමීය ආර්ථිකය වැඩි වර්ධනය වෙමින් අවසානයේ එය රටේ ආර්ථිකය ප්‍රවර්ධනය උදෙසා හේතුවන බවයි. කැරියෝටා යුරේනස් ( Caryota urens) යන උද්භිද විද්‍යාත්මක නාමයෙන් හදුන්වන කිතුල් ශාකය මුල්කොට ගෙන ක්‍රියාත්මක වන සාම්ප්‍රදායික කිතුල් කර්මාන්තයේ ප්‍රමුඛතම ගම්මානයක් වන ලංකාගම ලෝක උරුම සිංහරාජ වැසි වනාන්තරය ආශ්‍රිතව පිහිටා ඇති නිසා මෙම ‘ කිතුල් සංචාරක සත්කාරක ගම්මාන’ ක්‍රියාත්මක කිරීමේදී එහි සාර්ථකත්වය උදෙසා වැඩි විභවයක් සහිතවෙයි.   ", "URL": "https://www.itnnews.lk/2023/10/05/468977/", "Category": "දේශීය පුවත්", "Parent URL": null}