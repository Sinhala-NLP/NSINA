{"Source": "ITN news", "Timestamp": "මාර්තු 14, 2023 16:14", "Headline": "වෘත්තීය සමිති නියෝජිතයන් ඇමති කංචන හමුවෙයි", "News Content": "ලංකා ඛණිජ තෙල් නීතිගත සංස්ථාවේ සහ ඛණිජ තෙල් තොග ගබඩා පර්යන්තයේ සියලුම වෘත්තීය සමිති නියෝජිතයන් සමග අද(14) උදෑසන අමාත්‍ය කංචන විජේසේකර සාකච්ඡාවක් පවත්වා තිබෙනවා. එහිදී ඉදිරියේදී ඉන්ධන බෙදාහැරීමේ සහ අලෙවි කිරීමේ වෙළඳපොළට තරඟකාරිතාවයක් ඇති කරමින් ජාත්‍යන්තර වශයෙන් කටයුතු කරන ඉන්ධන සහ බලශක්ති සමාගම් මෙරට වෙළඳපොළට ඇතුළු වීමට අවසර ලබා දීම, කාර්යක්ෂමව සහ අඛණ්ඩ සේවාව පවත්වාගෙන යාමට අවශ්‍ය පහසුකම් සැපයීම සම්බන්ධයෙන් සාකච්ඡා කර තිබෙනවා. සේවකයන්ගේ රැකියා සුරක්ෂිතභාවය පිළිබඳව කටයුතු කරන ක්‍රමවේදය, පිරිපහදු කටයුතු සහ ඉදිකරන නව පිරිපහදු, මුල්‍ය සහ මානව සම්පත් විගණනයන් තුලින් කළමනාකරණය, පවතින සාමුහික ගිවිසුමෙන් ඉවත් වී ඒ වෙනුවට කාර්යක්ෂමතාවය පදනම්කර ගත් උසස්වීම් සහ වැටුප් වර්ධක ක්‍රමවේදයක් හඳුන්වාදීම ඇතුළු ආයතනයේ අනෙකුත් කටයුතු පිළිබඳව සාකච්ඡා කළ බවයි අමාත්‍යවරයා නිවේදනය කළේ. මේ අවස්ථාවට රාජ්‍ය අමාත්‍ය d v චානක මහතාද තෙල් සංස්ථාවේ සභාපතිතුමා සහ කළමනාකාර අධ්‍යක්ෂක වරයාද සහභාගි වුණා.   ", "URL": "https://www.itnnews.lk/2023/10/05/468038/", "Category": "දේශීය පුවත්", "Parent URL": null}