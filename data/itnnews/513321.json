{"Source": "ITN news", "Timestamp": "සැප්තැම්බර් 4, 2023 06:19", "Headline": "ජාතික යෞවන ක්‍රීඩා උළෙලේ මැරතන් ශූරතාව පවේන්ද්‍රට සහ නිමේශාට", "News Content": "34 වැනි ජාතික යෞවන ක්‍රීඩා උළෙලේ පිරිමි මැරතන් ශූරතාව කොළඹ දිස්ත්‍රික්කයේ එම්. පවේන්ද්‍ර (02: 50: 07) ක්‍රීඩකයා විසින් දිනාගනු ලැබූ අතර, මෙහි කාන්තා ශූරතාව මොණරාගල දිස්ත්‍රික්කයේ ඩබ්ලිව්. එම්. නිමේශා (01: 25 : 55 ) විසින් දිනාගනු ලැබීය. මහරගම ජාතික තරුණ සේවා සභාව ඉදිරියෙන් ආරම්භ වූ මේ පිරිමි මැරතන් තරගය හයිලෙවල් මාර්ගයේ මීපේ දක්වා ගොස් නැවැත හැරී තරුණ සේවා සභාව අසලට කිලෝමීටර් 42ක දුරකින් පැමිණි අතර, පවේන්ද්‍ර රමේෂ් පැය 2:50.07කින් තරගය නිම කළේය. කිලෝමීටර් 21.097ක දුරකින් යුක්ත වූ කාන්තා තරගය නිමේෂා දර්ශනී පැය 1:25.55කින් නිම කළාය. පිරිමි තරගයේ දෙවැනි ස්ථානය බදුල්ල දිස්ත්‍රික්කයේ ධනුෂ්ක ප්‍රභාත් පැය 2:54.57කින් හා තෙවැනි ස්ථානය කොළඹ දිස්ත්‍රික්කයේ තරූෂ අකලංක පැය 3:02.17කින් දිනා ගත්හ. කාන්තා තරගයේ දෙවැනි ස්ථානය මහනුවර දිස්ත්‍රික්කයේ කුමුදු කුමාරි පැය 1:28.03කින් හා තෙවැනි ස්ථානය නුවරඑළිය දිස්ත්‍රික්කයේ ආරුමුගම් අනූෂා පැය 1:29.46කින් දිනා ගත්හ. ජාතික යෞවන ක්‍රීඩා උලෙළේ අවසන් උලෙළ නොවැම්බර් 16 සිට 19 දක්වා කොළඹ සුගතදාස ක්‍රීඩාංගණයේදී පැවැත්වීමට නියමිතයි. ", "URL": "https://www.itnnews.lk/2023/10/05/513321/", "Category": "ක්‍රීඩා,දේශීය පුවත්,නවතම පුවත්", "Parent URL": null}