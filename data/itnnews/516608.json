{"Source": "ITN news", "Timestamp": "සැප්තැම්බර් 17, 2023 16:48", "Headline": "ජේ. ආර්. ජයවර්ධන මහතාගේ 117 වන ජන්මෝත්සවය අදයි", "News Content": "ශ්‍රී ලංකාවේ ප්‍රථම විධායක ජනාධිපති දිවංගත ජේ. ආර්. ජයවර්ධන මහතාගේ 117 වන ජන්මෝත්සවය අදට යෙදී තිබෙනවා. ජේ. ආර්. ජයවර්ධන මහතා මෙරට දේශපාලන ඉතිහාසය තුළ කෘතහස්ථ දේශපාලනඥයෙකු බව අවිවාදාත්මකයි. 1906 වසරේ සැප්තැම්බර් 17 වෙනිදා කොළඹ සේදවත්ත වලව්වේදී  උපත ලැබූ ජේ ආර් ජයවර්ධන මහතාගේ මාපියන් වන්නේ හිටපු විනිසුරුවරයෙකු වූ රාජ නීතිඥ ඊ ඩබ්ලිව් ජයවර්ධන මහතා හා හෙලේනා ඇග්නස් ජයවර්ධන මහත්මියයි. දරුවන් 11 දෙනෙකුගෙන් යුත් එම පවුලේ වැඩිමහල් දරුවා වන්නේ ජේ ආර් ජයවර්ධන මහතායි. ඔහු නීති විද්‍යාලයට ඇතුළත්ව නීතිඥයෙකු ලෙස වෘත්තීය ජීවිතය ආරම්භ කළා. 1943 වසරේ කැළණිය අතුරු මැතිවරණයට ඉදිරිපත්ව එය  ජයගත් ඔහු රාජ්‍ය මන්ත්‍රීවරයෙකු බවට පත් වුණා. එක්සත් ජාතික පක්ෂය ආරම්භ කරන සමයේ ඔහු පක්ෂයේ සම භාණ්ඩාගාරික ධූරයට පත් වුණා. 1947 වසරේ පිහිට වූ රජයේ මුදල් ආමාත්‍යවරයා ලෙස පත් වූ ජේ ආර් ජයවර්ධන මහතා වසර 7 ක් එම ධූරය හෙබවූවා. 1970 මහ මැතිවරණයෙන් ජයගනිමින් දකුණු කොළඹ මන්ත්‍රීවරයා ලෙස පාර්ලිමේන්තුවට පැමිණි ඔහු 1977 දක්වා ශ්‍රී ලංකා පාර්ලිමේන්තුවේත් ජාතික රාජ්‍ය සභාවේත් විපක්ෂ නායකවරයා ලෙස කටයුතු කළා. එමෙන්ම 1973 වසරේදී එවකට එක්සත් ජාතික පක්ෂ නායකවරයාව සිටි අග්‍රාමාත්‍ය ඩඩ්ලි සේනානායක මහතාගේ අභාවයෙන් පසු එම පක්ෂයේ නායකත්වයට පත්වූයේද ජේ ආර් ජයවර්ධන මහතායි. 1977 වසරේ මහ මැතිවරණයෙන් ජයගත් පසු ඔහු අග්‍රාමාත්‍ය ධූරයට පත් වුණා. ඊට වසරකට පසු සම්මත වූ නව ආණ්ඩුක්‍රම ව්‍යවස්ථාව යටතේ මෙරට ප්‍රථම විධායක ජනාධිපති ධූරයට පත්වූයේ ද ජේ ආර් ජයවර්ධන මහතායි. ජාතික තරුණ සේවා සභාව, ශ්‍රී ලංකා පදනම් ආයතනය, කොළඹ ක්‍රමය, නිදහස් වෙළෙද කලාප, කඩිනම් මහවැලි සංවර්ධන යෝජනා ක්‍රමය, සංස්කෘතික ත්‍රිකෝණය, ඇතුළු ආයතන රැසක්ම පිහිට වූයේ ඒ මහතාගේ කාලයේදීයි. 1988 වසරේදී ක්‍රියාකාරී දේශපාලනයෙන් සමුගත් මෙම කෘතහස්ථ නායකයා 1996 වසරේ නොවැම්බර් පළමුවනදා සිය ජීවිත ගමන නිමා කළා. ජේ ආර් ජයවර්ධන මහතාගේ 117 වන ගුණ සමරුව වෙනුවෙන් දානමය පිංකමක් එක්සත් ජාතික පක්ෂ පානදුර කාර්යාලයේදී පැවැත්වුණේ හිටපු අමාත්‍ය රවී කරුණානායක මහතාගේ ප්‍රධානත්වයෙන්. මහා සංඝරත්නය විසිපස් නමක් විෂයෙහි සංඝගත දක්ෂිණාවක් පවත්වා ජේ ආර් ජයවර්ධන මහතා ප්‍රමුඛ පක්ෂයේ දිවංගත නායකයින් වෙනුවෙන් පිං පැමිණවීම මෙහිදී සිදු වුණා.   ", "URL": "https://www.itnnews.lk/2023/10/05/516608/", "Category": "Breaking News,දේශීය පුවත්", "Parent URL": null}