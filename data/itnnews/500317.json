{"Source": "ITN news", "Timestamp": "ජූලි 16, 2023 18:05", "Headline": "ආගන්තුකයින් දුන් කේක් කෑ එකම පවුලේ පස් දෙනෙකු සිහිසුන්වෙයි", "News Content": "පුත්තලම නගරයේ නිවෙසකට පැමිණි ආගන්තුකයින් දෙදෙනෙකු ලබාදුන් කේක් ආහාරයට ගෙන බීම පානය කිරීමෙන්  එකම පවුලේ පස් දෙනෙකු සිහිසුන්ව බරපතල තත්ත්වයෙන් රෝහල්ගත කර තිබෙනවා. පුත්තලම නගරයේ පිහිටි මෙම නිවසට පැමිණි පුද්ගලයින් දෙදෙනෙකු හෘද සැත්කමකට ලක්කර සිටි නිවසේ හිමිකරු වූ කරණවෑමියාට පුද්ගලික ආයතනයකින් රුපියල් පනස් දහසක මුදලක් ප්‍රදානය කිරීමට කටයුතු කර ඇති බව පවසා තිබෙනවා. අදාළ චෙක්පත ලබාදීමට පෙර තමන් රැගෙන ආ කේක් කපා ආහාරයට ගෙන බීම බෝතලය ද පානය කරන අයුරු දැක්වෙන ඡායාරූපයක් ගත යුතු බව පවසා ඇති බවයි හෙළිවී ඇත්තේ. ඒ අනුව නිවසේ හිමිකරු වූ කරණවෑමියා කුඩා කේක් කෑල්ලක් පමණක් ආහාරයට ගෙන ඇති අතර  සෙසු සිව් දෙනා කේක් ආහාරයට ගෙන බීම පානය කර තිබෙනවා. සුළු වේලාවකදී 29 හැවිරිදි දියණිය සිහිසුන්ව වැටෙන අයුරු දුටු නිවසේ හිමිකරු වූ පියා තම වැඩිමහල් දියණියට දුරකතන ඇමතුමක් දී නංගි වැටුණා යැයි පවසා තිබෙනවා. ඉන් අනතුරුව ඔහුද දුරකතනයට ප්‍රතිචාර දක්වා නැති අතර කඩිනමින් වැඩිමහල් දියණිය නිවසට පැමිණි අතර සිහිසුන්ව සිටි මෙම පස් දෙනා රෝහල් ගත කිරීමටයි කටයුතු කර ඇත්තේ. ඒ වන විටත් සැකකරුවන් පලාගොස් තිබූ අතර සිද්ධිය සම්බන්ධයෙන් පුත්තලම පොලිසිය වැඩිදුර විමර්ශන ආරම්භ කර තිබෙනවා.     ", "URL": "https://www.itnnews.lk/2023/10/05/500317/", "Category": "දේශීය පුවත්", "Parent URL": null}