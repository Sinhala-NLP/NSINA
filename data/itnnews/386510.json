{"Source": "ITN news", "Timestamp": "ජනවාරි 3, 2022 17:26", "Headline": "දරුවන් දෙදෙනා ගසක බැඳ මිරිස් තවරා හිංසා කළ පියෙකු රක්ෂිත බන්ධනාගාරගත කෙරේ", "News Content": "තම දරුවන් දෙදෙනා ගසක බැද ශරීරයේ මිරිස් තවරා අමානුෂික ආකාරයෙන් හිංසා කළ පියෙකු පොලිස් අත්අඩංගුවට ගැනුණා. තම පියාගේ වධ බන්ධනයට ලක් වූයේ  හත් හැවිරිදි දැරියක සහ හය හැවිරිදි දරුවෙකුයි. මෙම දරුවන් වෙළෙද සැලට යවා රැගෙන ඒමට කියූ භාණ්ඩවලට අමතරව දර මිටියක් රැගෙන ඒම නිසා කෝප වූ පියා පහරදීම සිදුකර ඇති බවයි වාර්තා වි ඇත්තේ. බීමත්ව නිවසට පැමිණි පියා දරුවන් දෙදෙනා නිරුවත් කොට ගසක බැද ඔවුන්ගේ ඇගට මිරිස් කුඩු ඉස පහර දෙන අවස්ථාවේ ඔවුන් බේරා ගත් ප්‍රදේශවාසීන් ඒ බව පොලිසියට දන්වා තිබෙනවා. ඒ අනුව හැටන් පොලිසියේ නිලධාරින් පැමිණ සැකකාර පියා අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 13 වනදා තෙක් රක්ෂිත බන්ධනාගාරගත කෙරුණා. ඔහු හැටන් දික්ඔය නගර සභාවේ සේවකයෙකු වන අතර සිව්දරු පියෙක්ද වනවා. දරුවන් දෙදෙනා සහ මව වෛද්‍ය වාර්තා ලබා ගැනීම සදහා දික්ඔය මූලික රෝහලට ඇතුළත් කෙරුණා.   ", "URL": "https://www.itnnews.lk/2023/10/05/386510/", "Category": "දේශීය පුවත්", "Parent URL": null}