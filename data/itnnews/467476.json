{"Source": "ITN news", "Timestamp": "මාර්තු 12, 2023 19:18", "Headline": "ITN ප්‍රවෘත්ති කියන්න අලුතෙන් ආපු නිවේදිකාවෝ", "News Content": "ස්වාධීන රූපවාහිනී ප්‍රවෘත්ති අංශය සඳහා බඳවාගත් නවක ප්‍රවෘත්ති නිවේදක නිවේදකාවන් සඳහා වැඩමුළුවක් පැවැත්වුණා. ස්වාධීන රූපවාහිනී මාධ්‍ය ජාලයේ සභාපති නීතිඥ සුදර්ශන ගුණවර්ධන මහතාගේ ප්‍රධානත්වයෙනුයි එය පැවැත්වුණේ. ස්වාධීන රූපවාහිනී ප්‍රවෘත්ති අංශය සඳහා නිවේදක නිවේදිකාවන් බඳවා ගැනීමේ සම්මුඛ පරීක්ෂණ පසුගිය මාස කිහිපයේ දී පැවැත්වුණා. අයැදුම්කරුවන් දහස් ගණනක් වීඩියෝපට වට්ස්ඇප් මගින් යොමුකර තිබූ අතර ඒවා ස්වාධීන සම්මුඛ පරීක්ෂණ මණ්ඩලයක් විසින් පරීක්ෂා කෙරුණා. තියුණු තරඟයකින් අනතුරුව ඔවුන් අතරින් තෝරා ගත් 200 දෙනෙකු ස්වාධීන රූපවාහිනී පරිශ්‍රයට කැඳවා සම්මුඛ පරීක්ෂණ සහ තිර පරීක්ෂණ පැවැත්වුණා. සුමනා නෙල්ලම්පිටිය, ඉදුනිල් දිසානායක,  සුභාෂිණි හේමමාලා සහ ප්‍රාන් වාකිෂ්ඨ යන ප්‍රවීණ මාධ්‍යවේදීන් පිරිසකගේ විනිශ්චය යටතේයි දක්ෂයින් තෝරා ගැනුනේ. ඒ අනුව ස්වාධීන රූපවාහිනී ප්‍රවෘත්ති අංශයේ නිවේදක සංචිතයට නවකයින් 23 දෙනෙකු තෝරා ගැණුනා. ඔවුන් සඳහා වැඩමුළු මාලාවක් සංවිධාන කර ඇති අතර ඉන් පළමු වැඩමුළුව ස්වාධීන රූපවාහිනී එච් ඩී මැදිරියේදී පැවැත්වුණේ ප්‍රවීණ නිවේදක නිවේදිකාවන් කිහිප දෙනෙකුගේ සහභාගීත්වයෙන්. මෙම අවස්ථාවට සහභාගි වූ ස්වාධීන රූපවාහිනී මාධ්‍ය ජාලයේ සභාපති සුදර්ශන ගුණවර්ධන මහතා කියා සිටියේ කිසිදු බලපෑමකින් තොරව දක්ෂතාවට පමණක් මුල්තැන දෙමින් නිවේදක නිවේදිකාවන් බඳවා ගැනීම සිදු කළ බවයි. ස්වාධීන රූපවාහිනී නියෝජ්‍ය සාමාන්‍යාධිකාරී ප්‍රවෘත්ති හා කාලීන සිදුවීම් සුධර්මන් රදලියගොඩ මහතා ද මෙහිදී අදහස් දැක්වූවා.   ", "URL": "https://www.itnnews.lk/2023/10/05/467476/", "Category": "දේශීය පුවත්", "Parent URL": null}