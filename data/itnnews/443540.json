{"Source": "ITN news", "Timestamp": "නොවැම්බර් 1, 2022 11:46", "Headline": "ලෙනවර විහාරයේ අභිරහස් මරණය ගැන පරීක්ෂණයට පොලිස් කණ්ඩායම් කිහිපයක්", "News Content": "ලෙනවර රජ මහා විහාරයේ අභිරහස් ලෙස මියගොස් සිටි 12 හැවිරිදි දරුවාගේ දේහය පිළිබද අවසන් කටයුතු බණ්ඩාරගම බෙත්මගොඩ පොදු සුසාන භූමියේදී සිදුකෙරුණා. මෙම මියයාමේ සිද්ධිය සම්බන්ධයෙන් පරීක්ෂණ පැවැත්වීම සදහා පොලිස් කණ්ඩායම් කිහිපයක් යොදවා ඇති බව මිල්ලනිය පොලිස් ස්ථානාධිපතිවරයා ප්‍රකාශ කළා. ලෙනවර රජමහා විහාරයේ දී අබිරහස් ලෙස මියගියේ යෙසිත් ගිම්හාන වීරසිංහ නැමැති 12 හැවිරිදි දරුවායි. එම දරුවා විහාරස්ථානයේ පෙනෙන්නට නොමැතිවීම හේතුවෙන් සොයා බැලූ අවස්ථාවේ දැකගත හැකිවී තිබුණේ එම දරුවා විහාරස්ථානයේ ගබඩා කාමරයේ බාල්කයක සිවුරු පොටකින් එල්ලෙමින් තිබූ ආකාරයයි. දරුවාගේ දේහය පිළිබද අවසන් කටයුතු බණ්ඩාරගම බෙත්මගොඩ පොදු සුසාන භූමියේදී විශාල පිරිසකගේ සහභාගීත්වයෙන් සිදුකෙරුණා. දේහය රැගත් අවමංගල පෙරහැරට එක්වූ කුඩා දරුවන් රැසක් විවිධ පුවරු ප්‍රදර්ශනය කරමින් යෙසිත් ගිම්හානට සාධාරණය ඉටුකරන ලෙස ඉල්ලා සිටියා. මෙම දරුවාගේ මියයාමේ සිද්ධිය සම්බන්ධයෙන් අඛණ්ඩව පරීක්ෂන සිදුකෙරෙන බව මිල්ලනිය පොලිස් ස්ථානාධිපතිවරයා පවසනවා. මේ වනවිට වැදගත් තොරතුරු කිහිපයක් ලැබී ඇති බැවින් ඒ ඔස්සේ පරීක්ෂණ පැවැත්වීම සදහා කණ්ඩායම් කිහිපයක් යොමුකර ඇති බවයි ස්ථානාධිපතිවරයා ප්‍රකාශ කළේ.       ", "URL": "https://www.itnnews.lk/2023/10/05/443540/", "Category": "Breaking News,දේශීය පුවත්", "Parent URL": null}