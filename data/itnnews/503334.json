{"Source": "ITN news", "Timestamp": "ජූලි 28, 2023 13:03", "Headline": "හම්බන්තොට කැප්පිටියාව ගම්මානයේ වැව් පහක ප්‍රතිසංස්කරණ කටයුතු අවසන්", "News Content": "කෘෂිකර්ම අමාත්‍යාංශයේ සුහුරු දේශගුණික කෘෂිකාර්මික ව්‍යාපෘතිය යටතේ හම්බන්තොට දිස්ත්‍රික්කයේ කැප්පිටියාව ගම්මානය අවට මෙතෙක් ප්‍රතිසංස්කරණය නොකර තිබු වැව් පහක් හා ඇළ මාර්ග දෙකක ප්‍රතිසංස්කරණ කටයුතු මේ වනවිට අවසන් කර තිබෙනවා. කැප්පිටියාව ගම්මානය කෘෂිකර්ම අමාත්‍යංශය විසින් තරුණ කෘෂි ව්‍යවසායකත්ව ගම්මානයක් ලෙස සංවර්ධනය කිරීමට තෝරා ගෙන තිබු අතර ඒ යටතේ මෙහි ඇති වැව් පහක් හා ඇළ මාර්ග දෙකක් ප්‍රතිසංස්කරණය කිරීම පසුගිය ජූලි මාසයේ දී ඇරඹුනි. කෘෂිකර්ම අමාත්‍යාංශය යටතේ ඇති සුහුරු දේශගුණ කෘෂිකාර්මික ව්‍යාපෘතිය හා ගොවිජන සංවර්ධන දෙපාර්තමේන්තුවේ ප්‍රතිපාදන යටතේ මෙම වැව් පහ සහ ඇළ මාර්ග ප්‍රතිසංස්කරණය සඳහා වැය කර ඇති මුදල රුපියල් මිලියන 10කි. ඒ අනුව කැප්ටියාව ගම්මානය අවට තිබු රාජපක්ෂවැව, කළුපස්සල වැව, වරල්ලවැව, කටුපිළකැටිය වැව, රයිගම්දෙනිය යන වැව් පහ සහ ගාලේවෙල අමුණෙහි සිට උඩුකිරිවිල දක්වා ඇළමාර්ගය සහ දොරළුපිටිය වැවේ සිට හිඟුරුමුලන දක්වා වූ ඇළ මාර්ගය ද ප්‍රතිසංස්කරණය කිරීම් මේ වනවිට අවසන් වී තිබේ. මෙම වැව් ප්‍රතිසංස්කරණ කටයුතු කෘෂිකර්ම අමාත්‍ය මහින්ද අමරවීර මහතාගේ සහභාගිත්වයෙන් පසුගිය මාසයේ ආරම්භ විය. මාසයක් වැනි කෙටිකාලයක් තුළ එම වැව්වල ප්‍රතිසංස්කරණ කටයුතු අවසන් කිරීමට හැකිවීම ගැන අදාල කාර්යභාරව කටයුතු කළ නිලධාරින්ට අමාත්‍යවරයා සිය කෘතඥතාවය පළ කළේය. එමෙන්ම හම්බන්තොට දිස්ත්‍රික්කයේ ගම්මාන හතක් තරුණ කෘෂි ව්‍යවසායකත්ව ගම්මාන ලෙස සංවර්ධනය කිරීමට පියවර ගෙන ඇති අතර ඒ සෑම ගමක්ම වටා පිහිටි වැව් 37ක් ප්‍රතිසංස්කරණය කෙරේ. මෙම ගම්මාන සංවර්ධනය සදහා වෙන් කර ඇති මුදල රුපියල් බිලියනයක් පමණ වේයැයි අමාත්‍යවරයා සඳහන් කරයි. ", "URL": "https://www.itnnews.lk/2023/10/05/503334/", "Category": "දේශීය පුවත්", "Parent URL": null}