{"Source": "ITN news", "Timestamp": "සැප්තැම්බර් 1, 2022 11:20", "Headline": "ප්‍රදේශ කිහිපයකට නායයෑම් රතු නිවේදන", "News Content": "අයහපත් කාලගුණයත් සමග ප්‍රදේශ කිහිපයකට නායයෑම් රතු නිවේදන ද නිකුත් කර තිබෙනවා. ජල පෝෂක ප්‍රදේශවලට අධික වැසි ඇතිවීමත් සමග ජලාශ රැසක් වාන් මට්ටමට පැමිණ තිබෙනවා. ඒ සමග ජලාශ කිහිපයක වාන් දොරටු විවෘත කළ බවයි නුවරඑළිය දිස්ත්‍රික් ආපදා කළමනාකරණ ඒකකය සදහන් කරන්නේ. විමලසුරේන්ද්‍ර ජලාශය වාන් දමන අතර ලක්ෂපාන ජලාශයේ වාන් දොරටු 03 ක් විවෘත කර තිබෙනවා. කැනියෝන් ලක්ෂපාන, නව ලක්ෂපාන, පොල්පිටිය, විමලසුරේන්ද්‍ර යන ජලවිදුලිබලාගාරවල විදුලි උත්පාදනය උපරිම ධාරිතාවයෙන් සිදු කෙරෙන බව විදුලිබලාගාර ඉංජිනේරුවරුන් පවසනවා. වාන් දොරටු විවෘත කිරීමත් සමග ජනතාව ඒ පිළිබද දැඩි අවදානය යොමු කළ යුතු බවයි වාරිමාර්ග දෙපාර්තමේන්තුව අවධාරණය කරන්නේ. කුකුලේගග ජලාශයේ වාන්දොරටු දෙකක් විවෘත කිරීමත් සමග පහත් බිම් රැසක් ජලයෙන් යටවී තිබෙනවා. මාර්ග ජලයෙන් යටවීම නිසා ගමනාගමන කටයුතු ද ඇණහිට ඇති  බවයි අප වාර්තාකරුවන් පවසන්නේ. බුලත්සිංහල මෝල්කාව ප්‍රධාන මාර්ගයේ පරගොඩ ඇටඹගස් හන්දිය ඇතුළු ප්‍රදේශ ජලයෙන් යටවීම නිසා ගමනාගමන කටයුතු ඇණහිට තිබෙනවා. රත්නපුර දිස්ත්‍රික්කයේ ප්‍රධාන මාර්ග සහ අතුරු මාර්ග රැසක් ජලයෙන් යටවී ඇති බව අප වාර්තාකරුවන් පවසනවා. රත්නපුර ප්‍රා දේශීය ලේකම් කොට්ඨාසයේ බටුගෙදර ඇත්ඔය,මුද්දුව, කටුගම්පිටිය ආදී ප්‍රදේශවල ගංවතුර බලපා තිබෙනවා. රත්නපුර නිරල්ගම ප්‍රධාන මාර්ගය ඇත්ඔය ප්‍රදේශයෙන් යටවීම නිසා ගමනාගමනයට බාධා එල්ල වී ඇති ආකාරයයි දැකගත හැකි වන්නේ. අයහපත් කාලගුණයත් සමග නායයාම් හා පස්කදු කඩා  වැටීම් ද වාර්තා වනවා. ඒ අනුව ජාතික ගොඩනැගිලි පර්යේෂන සංවිධානය ප්‍රදේශ කිහිපයකට රතු නිවේදන  ද නිකුත් කර තිබෙනවා. පාලින්ද නුවර / රත්නපුර කුරුවිට සහ ඇලපාත යන ප්‍රාදේශීය ලේකම් කොට්ඨාස වෙත රතු නිවේදන නිකුත් කර තිබෙනවා. එසේම යක්කලමුල්ල,නාගොඩ,බද්දේගම,වලල්ලාවිට, බුලත්සිංහල, ඉංගිරිය ඇහැලියගොඩ කහවත්ත කලවාන අයගම බුලත්කොහුපිටිය සහ රුවන්වැල්ල ඇතුළු  ප්‍රාදේශීය ලේකම් කෙට්ඨාස රැසකට ද නායයෑමේ අනතුරු ඇගවීමේ නිවේදන නිකුත් කෙරුණා.     ", "URL": "https://www.itnnews.lk/2023/10/05/432312/", "Category": "කාලගුණ අනාවැකිය,දේශීය පුවත්", "Parent URL": null}