{"Source": "ITN news", "Timestamp": "මාර්තු 25, 2021 18:57", "Headline": "ශාසන මෙහෙවර නිමවා කොටුගොඩ මහ නාහිමියන් රාජ්‍ය ගෞරව මැද දැයෙන් සමුගනියි", "News Content": "ශාසනයට අනුපමේය සේවයක් කළ අමරපුර නිකායේ උත්තරීතර මහානායක අතිපූජ්‍ය කොටුගොඩ ධම්මාවාස මහ නාහිමියන් ශාසන මෙහෙවර නිමවා අද දැයෙන් සමුගත්තා. උත්තරීතර මහ නාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිතව කොළඹ නිදහස් චතුරශ්‍ර යේදීයි පැවැත්වුණේ. ගල්කිස්ස ධර්මපාලාරාමයේ තැන්පත් කර තිබූ උන්වහන්සේ‌ගේ ශ්‍රී දේහය රැගත් විශේෂ රිය පෙරහර එම විහාරස්ථානයේ සිට නිදහස්ච චතුරස්‍රය දක්වා ගමන් කළා. නිදහස් චතුරස්‍රයේ  ශ්‍රී දේහය තැන්පත් කිරීමෙන් අනතුරුවයි ආගමික වතාවත් පැවැත්වුණේ. මතක වස්ත්‍ර පූජා කිරීම අමරපුර මහානිකායේ අමරපුර පාර්ශ්වයේ වැඩබලන මහානායක ජ්‍යෙෂ්ඨ මහාචාර්ය අතිපූජ්‍ය කහපොල සුගතරතන ස්වාමීන්වහන්සේගේ මෙහෙයවීමෙන් සිදු වුණා. අමරපුර  නිකායේ සභාපති හා වැඩබලන මහානායක අතිපූජ්‍ය ගංතුනේ අස්සජි ස්වාමීන්වහන්සේ සහ සියම් මහානිකායේ මල්වතු පාර්ශ්වයේ අනුනායක ආචාර්ය පූජ්‍ය නියංගොඩ විජිතසිරි යන ස්වාමීන්වහන්සේ මෙහිදී අනුශාසනා පැවැත්වුවා. අගරදගුරු අතිඋතුම් මැල්කම් කාදිනල් රංජිත් හිමිපාණන්ද මෙහිදී විශේෂ ගුණකථනයක් සිදු කළා. අදාහන පූජ්‍යතෝසවයට එක්ව සිටි ජනාධිපති ගෝඨාභය රාජපක්ෂ මැතිතුමා මෙහිදී සදහන් කළේ ශාසන සම්ප්‍රදාය රැකගනිමින් ජාතික ආගමික ගැටලුවලදී රට වෙනුවෙන් තම මෙහෙවර ඉටු කළ යථිවරයානාන් වහන්සේ නමක ලෙස මහානාමියන්ගේ නාමය ඉතිහාසයට එක් වන බවයි. මහාසංඝරත්නය, අන්‍යාගමික පූජකතුමන්, මහජන නියෝජිතයින් මෙන්ම  විදෙස් තානාපතිවරුන් ඇතුළු පිරිසක් ද ආදාහන පූජෝත්සවයට එක්ව සිටියා. ", "URL": "https://www.itnnews.lk/2023/10/05/327963/", "Category": "Breaking News,දේශීය පුවත්", "Parent URL": null}