{"Source": "ITN news", "Timestamp": "ජූලි 8, 2022 19:17", "Headline": "ජපාන හිටපු අගමැතිගේ ඝාතනයට සම්බන්ධ සැකකරුගේ නිවසේ තිබී පුපුරණ ද්‍රව්‍ය සොයා ගැනේ", "News Content": "ජපානයේ හිටපු අග්‍රාමාත්‍ය ෂින්සෝ අබේ ඝාතනයට සම්බන්ධ සැකකරුගේ නිවසේ තිබී පුපුරණ ද්‍රව්‍ය සොයා ගැනීමට විමර්ශන කණ්ඩායම්වලට හැකිවී තිබෙනවා. ඇසින් දුටු සාක්ෂකරුවන් පවසන්නේ සැකකරු විශාල ගිනිඅවියක් රැගෙන විත් වෙඩි තැබීම සිදුකළ බවයි.ජපානයේ හිටපු අග්‍රාමාත්‍ය ෂින්සෝ අබේගේ ඝාතකයා හිටපු අග්‍රාමාත්‍යවරයා ආසන්නයටම පැමිණ වෙඩි තැබීම සිදුකර තිබෙනවා. කිසිඳු අවස්ථාවකදී සැකකරු ආරක්ෂක අංශවල පරික්ෂා කිරීමට හෝ නැවැත්වීමට ලක්ව නැහැ. වෙඩි තැබීමෙන් පසු සැකකරු පළායාමට කිසිඳු උත්සාහයක් නොගත් බවයි ඇසින් දුටු සාක්ෂිකරුවන් සඳහන් කළේ. සැකකරු ප්‍රචාරක රැළිය පැවති නාරා ප්‍රදේශයේම පදිංචිකරුවෙකු බව හඳුනාගෙන තිබෙනවා. තෙත්සුයා යමගාමා නමැති 41 හැවිරිදි මෙම පුද්ගලයා ජපානයේ මුහුදු ආරක්ෂක බලකායේ සාමාජිකයෙකු ලෙස කලක් කටයුතු කර ඇති  බවයි අනාවරණය වී ඇත්තේ. මෙම ආයතනය නාවික හමුදාවකට සමාන වනවා. කුමන අරමුණක් ඇතිව මෙම ඝාතනය සිදුකළේද යන්න පිළිබඳ තවමත් අනාවරණය වී නැහැ. කෙසේ වෙතත් ජපන් මාධ්‍ය වාර්තා කර තිබුනේ ෂින්සෝ අබේගේ ප්‍රතිපත්තිවලට විරෝධය දක්වමින් මෙම ඝාතනය සිදුකර ඇති බවයි.   ", "URL": "https://www.itnnews.lk/2023/10/05/422067/", "Category": "Breaking News,ජාත්‍යන්තර පුවත්", "Parent URL": null}