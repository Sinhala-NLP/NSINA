{"Source": "ITN news", "Timestamp": "ජූනි 30, 2022 13:42", "Headline": "බුදු ගුණ සිහිකරමින් භාවමය සිත්තම් මවන 90 වියැති සිත්තරා", "News Content": "බුදු ගුණ සිහිකරමින් භාවමය සිත්තම් මවන අනූ වියැති සිත්තරෙකු ගාල්ල ප්‍රදේශයෙන් අපට හමු වුණා. දෙමව්පියන් වෙනුවෙන් අලංකාර සොහොන් කොතක්ද ඔහු නිර්මාණය කර ඇත්තේ වසර 3 ක කාලයක් ගත් උත්සාහයක ප්‍රතිඵලයක් ලෙසයි. නමින් කහදකෝරළගේ විජයදාස නම් වූ මෙම චිත්‍ර ශිල්පියා කුඩා අවධියේ සිටම චිත්‍ර ශිල්පයට දැඩි කැමැත්තක් දැක් වූ අයෙක්. එය ප්‍රගුණ කළ ඔහු අධ්‍යාපනය හමාර කිරීමෙන් පසු සුවහසක් දරු පරපුරට චිත්‍ර ශිල්පය කියා දීමට කටයුතු කළේ ඒ කෙරෙහි තමා තුළ තිබූ දැඩි කැමැත්ත මෙන්ම කැපවීම නිසාමයි. ජීවන වෘත්තිය ලෙස චිත්‍ර කර්මය තිස් දෙවසරක් පුරාවට සිදු කළ ඔහු එම කාලය තුළ මෙම වෘත්තීය පිළිබද දැනුම ලබා දුන් බොහෝ පිරිසක් අද චිත්‍ර කලාවෙන් ඉහළ දස්කම් දක්වන්නන් බවට පත්ව සිටිනවා. ජීවිතයේ සැදෑ සමය විවිධාකාරයෙන් ගෙවා දැමීමට බොහෝ දෙනා කටයුතු කරද්දී අනු වන වියෙහි පසුවන මෙම අසහාය චිත්‍ර ශිල්පියා තවදුරටත් එම කටයුත්තේම නියැලී සිටින්නේ බොහෝ දෙනෙකුට ආදර්ශයක්ද ගෙන දෙමින්.     ", "URL": "https://www.itnnews.lk/2023/10/05/420233/", "Category": "දේශීය පුවත්", "Parent URL": null}