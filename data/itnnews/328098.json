{"Source": "ITN news", "Timestamp": "මාර්තු 26, 2021 11:50", "Headline": "රවී ඇතුළු 07 දෙනාගේ පෙත්සම් සළකා බැලීමට දින දෙයි", "News Content": "බැදුම්කර සිද්ධිය සම්බන්ධයෙන් අත්අඩංගුවේ පසුවන හිටපු අමාත්‍ය රවී කරුණානායක ඇතුළු 07 දෙනා ගොනුකර ඇති පෙත්සම පවත්වාගෙන යන්නේද නැද්ද යන්න සම්බන්ධයෙන් මැයි 07 වනදා කරුණු දක්වන ලෙස අභියාචනාධිකරණය නියෝග කළා. මහබැංකුව 2016 වසරේ සිදු කළ බැදුම්කර වෙන්දේසියේදී රුපියල් බිලියන 50 කට අධික බැදුම්කර සාවද්‍ය පරිහරණය කළ බවටයි රවී කරුණානායක ඇතුළු පිරිසට චෝදනා එල්ල වී ඇත්තේ. ඔවුන් අත්අඩංගුවට ගැනීම සදහා නිකුත් කර ඇති වරෙන්තුව බලරහිත කරන ලෙස ඉල්ලා අභියාචනාධිකරණයට පෙත්සමක් ගොණු කර තිබෙනවා. එය තවදුරටත් පවත්වාගෙන යන්නේද නැද්ද සම්බන්ධයෙන් පෙත්සම්කරුවන්ගෙන් උපදෙස් ලබාගෙන මැයි මස 07 වනදා කරුණු දක්වන ලෙස අභියාචනාධිකරණය නියෝග කළා. ඒ මෙම පෙත්සම අභියාචනාධිකරණ සභාපති විනිසුරු අර්ජුන ඔබේසේකර සහ මායාදුන්නේ කොරයා යන මහත්වරුන්ගෙන් සමන්විත විනිසුරු මඩල්ලක් හමුවේ කැදවූ අවස්ථාවේයී. රවී කරුනානායක ඇතුළු පිරිසට මහාධිකරණය හමුවේ චෝදනා පත්‍ර භාරදීමෙන් අනතුරුව රක්ෂිත බන්ධනාගාර ගත කර ඇති බව නියෝජ්‍ය සොලිසිටර් ජෙනරාල් මිලින්ද ගුණතිලක මහතා අධිකරණයට දැනුම් දුන්නා. ", "URL": "https://www.itnnews.lk/2023/10/05/328098/", "Category": "දේශීය පුවත්", "Parent URL": null}