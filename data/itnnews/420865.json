{"Source": "ITN news", "Timestamp": "ජූලි 3, 2022 15:23", "Headline": "දෙහිවල ජාතික සත්ව උද්‍යානයට වසර 86යි", "News Content": "දෙහිවල ජාතික සත්ව උද්‍යානයට අදට වසර 86ක් සපිරෙනවා. ඊට සමගාමීව මාපිය කැපකරු වැඩසටහන නමින් විශේෂ වැඩසටහනක් අද ආරම්භ කෙරුනා. ඒ අනුව එක් සත්වයෙකුට හෝ සත්ව කාණ්ඩයකට ආහාර ලබා දීමට ඕනෑම පුද්ගලයෙකුට අවස්ථාව හිමිවෙනවා. දෙහිවල සත්ව උද්‍යානය ආරම්භ කෙරුණේ 1936 වසරේදීයි. මේ වන විට සත්ව උද්‍යානය තුළ දේශීය මෙන්ම විදේශීය සත්ව කාණ්ඩ 4000ක් පමණ සිටින බවයි ජාතික සත්ව උද්‍යාන දෙපාර්තමේන්තුවේ අධ්‍යක්ෂ ජෙනරාල් තිලක් ප්‍රේමනාත් මහතා පවසන්නේ. ක්ෂීරපායී සතුන් සියයක්, උරග විශේෂ 34ක්, පක්ෂීන් 110ක් මෙන්ම සාගර ජීව විශේෂ 10ක් ද සත්ව උද්‍යානය තුළ දැක ගත හැකියි. මෙම සතුන්ට ආහාර ලබා දීම සදහා රුපියල් මිලියන 45ක මුදලක් මාසිකව වැයවෙන බව ජාතික සත්ව උද්‍යාන දෙපාර්තමේන්තුව හෙළි කරනවා. වර්තමානයේ රට තුළ පවතින තත්ත්වය හේතුවෙන් එය අභියෝගයක් බවයි එම දෙපාර්තමේන්තුව පෙන්වා දෙන්නේ. ඒ අනුව ඕනෑම පුද්ගලයෙකුට එක් සත්වයෙකු හෝ සත්ව කාණ්ඩයක් භාර ගෙන ආහාර ලබා දීමට මාපිය කැපකරු වැඩසටහන මගින් අවස්ථාව ලබා දී ඇති බවයි ජාතික සත්ව උද්‍යාන දෙපාර්තමේන්තුවේ අධ්‍යක්ෂ ජෙනරාල්වරයා සදහන් කරන්නේ.     ", "URL": "https://www.itnnews.lk/2023/10/05/420865/", "Category": "දේශීය පුවත්", "Parent URL": null}