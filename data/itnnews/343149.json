{"Source": "ITN news", "Timestamp": "ජූනි 16, 2021 14:57", "Headline": "එක්ස්ප්‍රස් පර්ල් නෞකාවේ දේශීය නියෝජිත ආයතනයේ සභාපතිට ඇප", "News Content": "සී කොන්සෝටියම් ලංකා පුද්ගලික සමාගමේ සභාපති අර්ජුන හෙට්ටිආරච්චි මහතා සිය නීතිඥවරුන් මාර්ගයෙන් අද පෙරවරුවේ අපරාධ පරීක්ෂණ දෙපාර්තමේන්තුවට භාර වීමෙන් පසුව ඔහු අත්අඩංගුවට ගෙන කොළඹ මහාධිකරණ විනිසුරු දමිත් තොටවත්ත මහතා හමුවට ඉදිරිපත් කළා. සැකකරු රුපියල් ලක්ෂයක මුදල් ඇප සහ රුපියල් ලක්ෂ 10 බැගින්වූ ශරීර ඇප දෙකක් මත මුදා හැරීමට නියෝග කළ මහාධිකරණ විනිසුරුවරයා ඇපකරුවන් දෙදෙනාගෙන් එක් අයෙකු සැකකරුගේ ළඟම ඥාතියෙකු නොවිය යුතු බවට ද නියෝග කළා.සැකකරුගේ විදේශ ගමන් බලපත්‍රය අධිකරණයට භාර දෙනලෙස නියෝග කළ විනිසුරුවරයා ඔහු‍ගේ විදේශ ගමන්  ද තහනම් කළා. එම නියෝගය ආගමන විගමන පාලකවරයාට මෙන්ම ගුවන් තොටුපොළවල හා සියලු වරායන් වෙත දැනුම් දෙන ලෙසටයි නියෝග කෙරුණේ. පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් මාධව තෙන්නකෝන් මහතා අධිකරණය හමුවේ කරුණු දක්වමින් සදහන් කළේ එක්ස්ප්‍රස් පර්ල් නෞකාව තුළ රසායනික ද්‍රව්‍ය කාන්දුවක් හා දුමාරයක් පිටවන බව දැන ඒ බව වසන් කොට අදාළ නෞකාවට දේශීය ජල තීරය තුලට පිවිසීමට මෙම සැකකරු ඇතුළු ඔහුගේ සමාගම ආධාර අනුබල දී ඇති බවයි. අදාළ නෞකාවේ දේශීය නියෝජිත සමාගමේ නොසැලකිලිමත්භාවය හා කරුණු වසන් කිරීම හේතුවෙන් මෙම අනතුර සිදු වූ බවට ද චෝදනා එල්ල කළ නියෝජ්‍ය සොලිසිටර් ජනරාල්වරයා මෙම කරුණ ඔවුන් වසන් නොකොට ප්‍රකාශ කර තිබුණේ නම් මෙවැනි අවාසනාවන්ත තත්ත්වයක් ඇතිවීම වළක්වා ගැනීමට හැකියාව තිබූ බව ද අවධාරණය කලා.දැනට සිදු කර ඇති විමර්ශනවලට අනුව මෙම සැකකරු සමුද්‍ර දූෂණ වැළැක්වීමේ පනතේ 26 වන වගන්තිය යටතේ වරදක් සිදුකර ඇති බවට කරුණු අනාවරණය වන අතර ඔහු මෙම නඩුකරයේ දෙවන සැකකරු වශයෙන් නම් කරන බවත් නියෝජ්‍ය සොලිසිටර් ජනරාල්වරයා අධිකරණය හමුවේ දන්වා සිටියා. සැකකාර අර්ජුන හෙට්ටිආරච්චි මහතා වෙනුවෙන් පෙනී සිටි ජනාධිපති නීතිඥ අනුර මැද්දේගොඩ මහතා අධිකරණය හමුවේ කරුණු දක්වමින් තම සේවාදායකයා කිසිදු අවස්ථාවක සත්‍ය වසන් කිරීමක් සිදුකර නොමැති බවයි. ඉදිරිපත් වූ කරුණු සලකා බැලූ  විනිසුරුවරයා සැකකරු ඇප මත මුදා හැරීමටත් ඔහුට යළි ජුලි මස 01 වන දා අධිකරණයේ පෙනී සිටින ලෙසත් නියෝග කළා.මේ අතර ඒක්සප්‍රස් පර්ල් හේතුවෙන් සිදුවූ හානියට මෙන්ම වැරදිකරුවන්ට දඩුවම් ලබා දිය යුතු බව අමාත්‍ය මහින්ද අමරවීර මහතා පවසනවා. එක්ස්ප්‍රස් පර්ල් නෞකාවෙන් මුහුදට මිශ්‍ර වන ඉන්ධන හා රසායනික ද්‍රව්‍ය මුහුදු ජලයෙන් ඉවත් කිරීම සඳහා විශේෂ ක්‍රමවේදයක් පේරාදෙණිය විශ්ව විද්‍යාලයේ විද්‍යාඥයන් පිරිසක් විසින් සොයාගෙන තිබෙනවා.     ", "URL": "https://www.itnnews.lk/2023/10/05/343149/", "Category": "දේශීය පුවත්", "Parent URL": null}