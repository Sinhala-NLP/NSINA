{"Source": "ITN news", "Timestamp": "අප්‍රේල් 16, 2023 11:55", "Headline": "පොළොන්නරුවේ රිය අනතුරකින් කාන්තාවන් දෙදෙනෙකු ජීවිතක්ෂයට", "News Content": "පොලොන්නරුව ඕනෑගම ප්‍රදේශයේ දී සිදුවූ අනතුරකින් කාන්තාවන් දෙදෙනෙකු ජීවිතක්ෂයට පත්වුණා. සිද්ධියෙන් තවත් 7 දෙනෙකු තුවාල ලබා  පොළොන්නරුව රෝහලට ඇතුළත් කෙරුණා. ඕනෑගම සිට පොළොන්නරුව දෙසට ධාවනය වූ අත්ට්‍රැක්ටරයක් ප්‍රතිවිරුද්ධ දිශාවෙන් පැමිණි කන්ටේනර් රථයක ගැටීමෙනුයි මෙම අනතුර සිදුවුණේ. අනතුරෙන් අත්ට්‍රැක්ටරයේ රියදුරු ද බරපතල තුවාල ලැබුවා. තුවාල ලැබූ පිරිමි ළමුන් දෙදෙනෙකු දැඩිසත්කාර ඒකකයේ ප්‍රතිකාර ලබනවා. අනතුර සිදුවන අවස්ථාවේ කන්ටේනර් රථයේ රියදුරු බීමත්ව සිටි බව අනාවරණය වී ඇති අතර සැකකරු අත්අඩංගුවට ගෙන තිබෙනවා. මේ අතර රත්නපුර ගල්වංගුව ප්‍රදේශයේ සිදුවූ අනතුරෙන් පුද්ගලයින් 15 දෙනෙකු තුවාල ලබා තිබෙනවා. ඇඹිලිපිටිය සිට රත්නපුර දෙසට ධාවනය වෙමින් පැවති කැබ් රථයක් එක්වරම මාර්ගය හරහා හැරවීමට උත්සාහ කිරීමේ දී රත්නපුර දෙස සිට පැමිණි වෑන් රථයක ගැටී තිබෙනවා. ඒත් සමගම රත්නපුර දෙස සිට පැමිණි යතුරුපැදියක් ද එහි ගැටී තිබෙනවා. අනතුරෙන් ළමයින් 6 දෙනෙකු පිරිමි පුද්ගලයින් 4 දෙනෙකු කාන්තාවන් 5 දෙනෙකු බරපතල තුවාල ලැබුවා. ඔවුන් ප්‍රතිකාර සඳහා ඇඹිලිපිටිය දිස්ත්‍රික් මහ රෝහලට ඇතුළත් කිරීමට කටයුතු කෙරුණා. සිද්ධිය සම්බන්ධයෙන් ඇඹිලිපිය පොලීසිය පරීක්ෂණ පවත්වනවා.   ", "URL": "https://www.itnnews.lk/2023/10/05/475840/", "Category": "Breaking News,දේශීය පුවත්", "Parent URL": null}