{"Source": "ITN news", "Timestamp": "දෙසැම්බර් 27, 2022 18:30", "Headline": "100 වන ටෙස්ට් තරගයේදී ඉතිහාසගත වූ ඩේවිඩ් වෝනර්", "News Content": "තම සිය වන ටෙස්ට් ක්‍රිකට් තරගයේදී ද්විත්ව ශතකයක් වාර්තා කළ ලොව දෙවනි ක්‍රීඩකයා වන්නට ඕස්ට්‍රේලියාවේ ඩේවිඩ් වෝනර් සමත් වුණා. ඕස්ට්‍රේලියාව හා දකුණු අප්‍රිකාව අතර පැවැත්වෙන දෙවන ටෙස්ට් ක්‍රිකට් තරගයේ දෙවන දිනය නිමා වන විට පළමු ඉනිම ක්‍රීඩා කරන ඕස්ට්‍රේලියාව කඩුළු 03 ක් දැවී ලකුණු 386 ක් රැස් කර ගැනීමට සමත් ව සිටියා. එහිදී විශිෂ්ඨ ඉනිමක් ක්‍රීඩා කළ ඩේවිඩ් වෝනර් ලකුණු 200 ක් ලබාගැනීමට සමත් වුණා. මෙය ඔහුගේ 100 වන ටෙස්ට් ක්‍රිකට් තරගයයි.මීට පෙර තම 100 වන ටෙස්ට් ක්‍රිකට් තරගයේදී ද්විත්ව ශතකයක් රැස් කරගෙන සිටියේ ජෝ රූට් පමණයි. වෝනර් ද්විත්ව ශතකය රැස් කරගත් අවස්ථාව සැමරීමට යාමේදී ඇති වූ ආබාධයක් හේතුවෙන් පිටියෙන් ඉවත්වීමට සිදු වුණා. ඕස්ට්‍රේලියාව වෙනුවෙන් ස්ටීව් ස්මිත් ලකුණු 85 ක් ලබාගත්තා. දකුණු අප්‍රිකාව පළමු ඉනිම සදහා සියලු දෙනා දැවී රැස් කළේ ලකුණු 189 ක් පමණයි. මේ අතර පාකිස්ථානය හා නවසීලන්තය අතර පැවැත්වෙන පළමු ටෙස්ට් ක්‍රිකට් තරගයේ දෙවන දිනය නිමා වන විට පළමුවෙන්ම ක්‍රීඩා කරන නවසීලන්තය කිසිවෙකු නොදැවී ලකුණු 130 ක් රැස් කිරීමට සමත් වුණා. පාකිස්ථානය පළමු ඉනිම සදහා සියලු දෙනා දැවී ලකුණු 438 ක් රැස් කළා. බාබර් අසාම් හා අගා සල්මන් පාකිස්ථානය වෙනුවෙන් ශතක රැස් කළා. කලකට පසු පාකිස්ථාන පිල හා එක් වූ සෆ්රාස් අහමඩ් ලකුණු 86 ක් පාකිස්ථාන ඉනිමට එක් කළා.   ", "URL": "https://www.itnnews.lk/2023/10/05/452440/", "Category": "Breaking News,ක්‍රීඩා,දේශීය පුවත්", "Parent URL": null}