{"Source": "ITN news", "Timestamp": "නොවැම්බර් 12, 2021 12:38", "Headline": "වසර 25කට පසු කාන්තා පොලිස් ස්ථානාධිපතිවරියක්", "News Content": "කාන්තාවකට ඕනෑම අභියෝගයක් භාරගන්න පුළුවන් කියන කතාව ඇත්තක් බව අපේ රටෙන් නැවත වතාවක් ඔප්පු වුණා. ඒ කාන්තා පොලිස් ස්ථානාධිපතිවරියක් වසර 25කට පසු පත්වීමත් සමඟයි. ප්‍රධාන පොලිස් පරික්ෂිකා කාංචනා සමරකෝන් මහත්මිය අලුතින් විවෘත කළ මීරිගම නාල්ල පොලිස් ස්ථානයේ ස්ථානාධිපතිවරිය ලෙස රාජකාරී ආරම්භ කළා. එම පොලිස් ස්ථානය ඊයේ විවෘත කෙරුනේ අමාත්‍ය අචාර්ය සරත් වීරසේකර මහතාගේ ප්‍රධානත්වයෙන්. මෙය මෙරට පිහිටවූ 575 වන පොලිස් ස්ථානයයි. පොලිස් ස්ථානාධිපතිවරිය ලෙස පත්වූ සමරකෝන් මහත්මිය හෙම්මාතගම දේවිබාලිකා විද්‍යාලයෙන් හා කෑගලු බාලිකා විද්‍යාලයෙන් අධ්‍යාපනය ලබා තිබෙනවා. ඇය 1997 වසරේදී ආධුනික උප පොලිස් පරික්ෂකවරියක ලෙසටයි පොලිස් සේවයට එක්වුණේ. දිවයිනේ විවිධ ප්‍ර දේශවල රාජකාරී කරමින් අත්දැකීම් බහුල නිලධාරිනියක වන ඇය අපරාධ පරික්ෂණ දෙපාර්තමේන්තුවේද සේවය කර තිබෙනවා. නව පොලිස් ස්ථානය විවෘත කිරීමේ අවස්ථාවට පාර්ලිමේන්තු මන්ත්‍රි කෝකිලා ගුණවර්ධන බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් යන මහත්ම  මහත්මීන් ද සහභාගී වුණා. ", "URL": "https://www.itnnews.lk/2023/10/05/375589/", "Category": "දේශීය පුවත්", "Parent URL": null}