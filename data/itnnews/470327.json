{"Source": "ITN news", "Timestamp": "මාර්තු 22, 2023 19:21", "Headline": "මෙවර රාජ්‍ය වෙසක් උත්සවය උත්කර්ෂවත්ව පැවැත්වීමට සැළසුම් කෙරේ", "News Content": "මෙවර රාජ්‍ය වෙසක් උත්සවය උත්කර්ෂවත්ව පැවැත්වීමට සැළසුම් කර ඇති බව ජනාධිපති ලේකම් සමන් ඒකනායක මහතා පවසනවා. මේ අතර බුද්ධ රශ්මි ජාතික වෙසක් මංගල්‍යය මැයි 5,6 හා 7 යන දිනවල ගංගාරාම  විහාරස්ථානය,ජනාධිපති කාර්යාලය හා අග්‍රාමාත්‍ය කාර්යාලය ආශ්‍රිතව පැවැත්වීමටයි සැලසුම් කර ඇත්තේ. මෙවර වෙසක් උත්සවය ජාතික මෙන්ම ප්‍රාදේශීය මට්ටමින් ඉතා උත්කර්ෂවත්ව සැමරීමට ජනාධිපති රනිල් වික්‍රමසිංහ මහතාගේ උපදෙස් පරිදි සැලසුම් කර තිබෙන බව ජනාධිපති ලේකම් සමන් ඒකනායක මහතා ජනාධිපති ලේකම් කාර්යාලයේ පැවති සාකච්ඡාවකදී සදහන් කළා. ඒ  බුද්ධ රශ්මි ජාතික වෙසක් මංගල්‍ය පිලිබද ජනාධිපති කාර්යාලයේ පැවති මූලික සාකච්ඡාවට එක්වෙමින්. ගංගාරාම විහාරාධිකාරී ආචාර්ය පූජ්‍ය කිරින්දේ අස්සජි හා ආචාර්ය පූජ්‍ය පල්ලේගම රතනසාර යන ස්වාමීන්වහන්සේද ජනාධිපති ජ්‍යෙෂ්ඨ උපදේශක හා කාර්ය මණ්ඩල ප්‍රධානී සාගල රත්නායක මහතා ඇතුළු පිරිසක් ද ඊට එක්ව සිටියා. බුද්ධ රශ්මි වෙසක් කලාපයට විශේෂාංග රැසක් එක් කිරීමට කටයුතු යොදා ඇති බවද මෙහිදී ප්‍රකාශ කෙරුණා. සංචාරක ආකර්ෂණය දිනාගැනීමට වෙසක් මංගල්‍ය මහගු අවස්ථාවක් බවද ආචාර්ය  පූජ්‍ය කිරින්දේ අස්සජි ස්වාමීන්වහන්සේ තවදුරටත් මෙහිදී සදහන් කළා.   ", "URL": "https://www.itnnews.lk/2023/10/05/470327/", "Category": "දේශීය පුවත්", "Parent URL": null}