{"Source": "ITN news", "Timestamp": "මාර්තු 8, 2023 19:03", "Headline": "විශ්වවිද්‍යාල ආචාර්යවරුන් හෙට සිට වෘත්තීය ක්‍රියාමාර්ගයකට සැරසෙයි", "News Content": "රජයේ බදු ප්‍රතිපත්තිය සංශෝධන කිරීම් ඇතුළු ඉල්ලීම් 9ක් මුල් කර ගනිමින් සෞඛ්‍ය ක්ෂේත්‍රයේ වෘත්තීය සමිති 21ක් අද දිනයේ දී පැය 24ක වැඩවර්ජනයකට එක්ව සිටිනවා. තවත් ක්ෂේත්‍ර රැසක වෘත්තීය සමිති මෙම වැඩවර්ජනයට සහාය පළ කර ඇති අතර ලබන 15 වනදා සිට අඛණ්ඩ වැඩවර්ජනයකට යොමු වන වබයි ඔවුන් පවසන්නේ. රජයේ බදු ප්‍රතිපත්තියට විරෝධය පළ කරමින් සහ තවත් ඉල්ලීම් කිහිපයක් මුල් කර ගනිමිනුයි සෞඛ්‍ය ක්ෂේත්‍රයේ වෘත්තීය සමිති වැඩවර්ජනය ආරම්භ කර තිබෙන්නේ. තවත් ක්ෂේත්‍ර රැසක වෘත්තීය සමිති කිහිපයක් සහාය පළ කර ඇති බවයි සෞඛ්‍ය වෘත්තීය සමිති පවසන්නේ. අද දිනයේ මේ සම්බන්ධයෙන් යහපත් ප්‍රතිචාරයක් නොලැබුණ හොත් ලබන 15වනදා සියලු ක්ෂේත්‍ර එක්කර ගනිමින් වැඩවර්ජනයක් සිදු කිරීමට සැළසුම්කර තිබෙනවා. මෙම පසුබිම හමුවේ ජනාධිපති රනිල් වික්‍රමසිංහ මහතා සහ රජයේ වෛද්‍ය නිලධාරීන්ගේ සංගමය අතර සාකච්ඡාවක් ඊයේ පස්වරුවේ පැවැත්වුණා. ඖෂධ හිගය ඇතුළු සෞඛ්‍ය ක්ෂේත්‍රයේ ඇති අර්බුද පිළිබද මෙහිදි අවධානය යොමු වුණා. සෞඛ්‍ය වෘත්තීය සමිති ක්‍රියාත්මක කළ වැඩවර්ජනයට වෛද්‍යවරුන් අද දිනයේ සහාය පළ නොකළ ද ඔවුන්ගේ මතය සමග එක්ව සිටින බවයි රජයේ වෛද්‍ය නිලධාරීන්ගේ සංගමය ප්‍රකාශ කළේ. කෙසේ වෙතත් අද දිනයේ ක්‍රියාත්මක වැඩවර්ජනය හේතුවෙන් රෝහල් වෙත පැමිණි ජනතාව අසීරුතාවට පත්වුණා. මේ අතර සෞඛ්‍ය වෘත්තිකයින් ක්‍රියාත්මක කරන වැඩවර්ජනයට සහාය පළකිරීමට විශ්වවිද්‍යාල ආචාර්යවරුන් ද හෙට සිට වෘත්තීය ක්‍රියාමාර්ගයක් ආරම්භ කරන බව විශ්වවිද්‍යාල ආචාර්යවරුන්ගේ සමිති සම්මේලනයේ සභාපති මහාචාර්ය ශ්‍යාම් බන්නැහැක මහතා පවසනවා. ඒ අනුව හෙට සිට විශ්වවිද්‍යාල අභ්‍යන්තර මෙන්ම සතිඅන්ත පාඨමාලා අධ්‍යයන කටයුතුවලින් ද ඉවත්වන බවයි ඒ මහතා ප්‍රකාශ කළේ.   ", "URL": "https://www.itnnews.lk/2023/10/05/466466/", "Category": "දේශීය පුවත්", "Parent URL": null}