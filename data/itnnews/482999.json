{"Source": "ITN news", "Timestamp": "මැයි 14, 2023 09:07", "Headline": "බුම්මා කල්ලියේ මෙරට මත්ද්‍රව්‍ය ජාලය මෙහෙයවන කාන්තාව කොටුවෙයි", "News Content": "බ්ලුමැන්ඩල් පොලිස් වසමේ අංක 59/1/1, වෝල්ස් වීදිය, කොළඹ 15 ලිපිනයේ සිදු කළ වැටලීමකදී , විදෙස් ගතව සිට මෙරට මත්ද්‍රව්‍ය ජාලය මෙහෙයවන බුමිමා කල්ලියේ කාන්තාව පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා. එහිදී හෙරොයින් ග්‍රෑම් 222, මිලි ග්‍රෑම් 01 ක් සහ ජංගම දුරකථනයක් නිලධාරීන් භාරයට ගත් බව සඳහන්. අදාළ කාන්තාව 37 හැවිරිදි වියේ පසුවන අතර ඇය වැඩිදුර විමර්ශන කටයුතු සඳහා බ්ලුමැන්ඩල් පොලිස් ස්ථානය වෙත භාර දී තිබෙනවා. සැකකාරියගෙන් වැඩිදුරටත් ප්‍රශ්ණ කිරීමේ ඇය දිගු කලෙක පටන් ඇය හෙරොයින් ජාවාරමේ යෙදී සිට ඇති බවට අනාවරණය වී තිබෙනවා. සැකකාරිය සතුව තිබී අත්අඩංගුවට ගත් මත්ද්‍රව්‍ය විග්නේෂ් නැමැත්තකු විසින් එවා ඇති අතර විග්නේෂ් නැමැත්තා සැකකාරියගේ ස්වාමිපුරුෂයාගේ බාල සොහොයුරායි. විග්නේෂ් නැමැත්තා දැනට විදේශ ගතව සිටින සංවිධානාත්මක අපරාධකරුවකු හා මත්ද්‍රව්‍ය ජාවාරම්කරුවකු වන ස්ටැන්ලි කෙනඩි ප්‍රනාන්දු නොහොත් බුම්මා කල්ලියේ ප්‍රධාන සාමාජිකයකු බව අනාවරණ වී තිබෙනවා. තවද මෙම සැකකාරියගේ සැමියා හෙරොයින් සන්තකයේ තබාගෙන සිටිය දී වෙරළබඩ පොලිස් ස්ථානය මගින් අත්අඩංගුවට ගෙන ඔහු මේ වන විට කොළඹ රිමාන්ඩ් බන්ධනාගාර ගතව සිටින බවට ද හෙළිවී තිබෙනවා. ", "URL": "https://www.itnnews.lk/2023/10/05/482999/", "Category": "දේශීය පුවත්", "Parent URL": null}