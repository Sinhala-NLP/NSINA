{"Source": "ITN news", "Timestamp": "මැයි 23, 2021 12:30", "Headline": "නිරිතදිග මෝසම දිවයින හරහා ස්ථාපිත වෙයි – ගිගුරුම් සහිත වැසි", "News Content": "නිරිත දිග මෝසම් කාලගුණ තත්ත්වය දිවයින හරහා ක්‍රමයෙන් ස්ථාපිත වෙමින් තිබෙන බව කාලගුණ විද්‍යා දෙපාර්තමේන්තුව නිවේදනය කරනවා. බස්නාහිර , සබරගමුව , මධ්‍යම, වයඹ සහ දකුණු පළාත් වල විටින් විට වැසි හෝ ගිගුරුම් සහිත වැසි ඇති වන බව කාලගුණ අංශ නිවේදනය කරනවා. බස්නාහිර සහ සබරගමුව පළාත් වලත්  ගාල්ල සහ මාතර දිස්ත්‍රික්කවලත් ඇතැම් ස්ථානවල මිලි මීටර් 75 ක පමණ තද වැසි ඇතිවිය හැකියි. උතුරු සහ උතුරු මැද පළාත් වල වැසි වාර කිහිපයක් අපේක්ෂා‌ කෙරෙනවා. දිවයින හරහා සුළ‌ෙග් වේගය විටින් විට පැයට කිලෝ මීටර් 40 ත් 50 ත් අතර මට්ටමකට වැඩි විය හැකියි. විශේෂයෙන් මධ්‍යම කදුකරයේ බටහිර බෑවුම් ප්‍ර දේශවලත් උතුරු , උතුරු මැද , වයඹ සහ ඌව පළාත් වලත්  හම්බන්තොට දිස්ත්‍රික්කයේත් සුළගේ වේගය පැයට කිලෝ මීටර් 50 – 55 දක්වාත් ඉහළ යා හැකි වනවා. මේ අතර ඊසාන දිග බෙංගාල බොක්ක ආශ්‍රිත මුහුදු ප්‍ර දේශයේ පවතින අඩු පීඩන තත්ත්වය අද දිනය වන විට පීඩන අවපාතයක් දක්වා වර්ධනය වන බව කාලගුණ අංශ සඳහන් කළා. හෙට දිනයේ දී එය සුළි කුණාටුවක් දක්වා වර්ධනය වී ඊලග පැය 24 තුළ චණ්ඩ සුළි කුණාටුවක් බවට පත්වන බවයි කාලගුණ විද්‍යා දෙපාර්තමේන්තුව සඳහන් කළේ. මෙම සුළි කුණාටුව උතුරට බරට වයඹ දිශාව දෙසට ගමන් කර ලබන 26 දිනය වනවිට ඉන්දියාවේ බටහිර බෙංගාල වෙරළ වෙත ගමන් කරනු ඇති බවද කාලගුණ අංශ සඳහන් කළා. ඒ හේතුවෙන් නැවත දැනුම් දෙන තුරු දිවයින වටා වන මුහුදු ප්‍රදේශය තුළ ධීවර හා නාවුක කටයුතු වල නොයෙදෙන ලෙස දැනුම් දී තිබෙනවා.   ", "URL": "https://www.itnnews.lk/2023/10/05/338679/", "Category": "Breaking News,කාලගුණ අනාවැකිය,දේශීය පුවත්", "Parent URL": null}