{"Source": "ITN news", "Timestamp": "පෙබරවාරි 3, 2023 17:42", "Headline": "ගාලු මුවදොර පිටියට උද්ඝෝෂණකරුවන් ඇතුළුවීම වළක්වාලමින් අධිකරණ නියෝගයක්", "News Content": "75 වන නිදහස් උත්සවය පැවැත්වෙන ගාලු මුවදොර පිටියට උද්ඝෝෂණකරුවන්ට ඇතුළුවිම වළක්වාලමින් කොටුව මහේස්ත්‍රාත් අධිකරණය නියෝගයක් නිකුත් කළා. එම නියෝග කඩකරන අය අත්අඩංගුවට ගෙන අධිකරණයට ඉදිරිපත් කරන ලෙසයි මහේස්ත්‍රාත්වරයා පොලිසියට ද නියෝග කළේ. නිදහස් උත්සවයට බාධා කරමින් ශිෂ්‍ය බල මණ්ඩල, බහුජන සංවිධාන ඇතුළු ක්‍රියාකාරීන් උද්ඝෝෂණ සංවිධාන කර ඇති බැවින් එය වළක්වාලීමේ නියෝගයක් නිකුත් කරන ලෙස පොලිසිය අධිකරණයෙන් ඉල්ලා සිටියා. කොටුව, කොම්පඤ්ඤවීදිය සහ කොල්ලුපිටිය යන පොලිසි ඒකාබද්ධවයි එම ඉල්ලීම සිදු කළේ. උද්ඝෝෂණකරුවන් නිදහස් උත්සවය පැවැත්වෙන ගාලුමුවදොර පිටියට ඇතුළුමේ සැලසුමක් ඇති බවට බුද්ධි අංශ තහවුරු කරගෙන ඇති බැවින්  එම උද්ඝෝෂණ සහ පෙළපාලි තහනම් කරන ලෙසයි පොලිසිය ඉල්ලා සිටියේ. නිදහස් උත්සවය වෙනුවෙන් ජනපති, අගමැති මැති ඇමතිවරුන්, තානාපතිවරුන් ඇතුළු ආරාධිතයන් රැසක් සහභාගී වන බවද පොලිසිය පැවසුවා. උද්ඝෝෂණ සාමකාමීව පැවැත්වීමේ අයිතියක් ඇති බව කී මහේස්ත්‍රාත්වරයා ගාලුමුවදොර භූමියට පිවිසෙන සියලුම මාර්ගවලට ඇතුළුවීම වළක්වාලමින් තහනම් නියෝගයක් නිකුත්කළා. එම නියෝගයේ පිටපත් මෙහි වගඋත්තරකරුවන් ලෙස නම් කර ඇති දුමින්ද නාගමුව, ගල්වැව සිරිධම්ම හිමි, ජීවන්ත පීරිස් පියතුමා,  ජෝසප් ස්ටාලින්, නිතීඥ නුවන් බෝපගේ, ජෙහාන් අප්පුහාමි, ධානිෂ් අලී, ඇතුළු වගඋත්තරකරුවන් 27 දෙනාට භාර දෙන ලෙස ද නියෝග කෙරුණා. නිදහස් දින උත්සවයට බාධා කරමින් කටයුතු කරන අයට එරෙහිව පියවර ගන්නා ලෙසත් අධිකරණ නියෝග කඩ කරන අය අත්අඩංගුවට ගෙන අධිකරණයට ඉදිරිපත්කරන ලෙසත් මහේස්ත්‍රාත්වරයා නියෝග කළා.   ", "URL": "https://www.itnnews.lk/2023/10/05/459075/", "Category": "Breaking News,දේශීය පුවත්", "Parent URL": null}