{"Source": "ITN news", "Timestamp": "ඔක්තෝබර් 10, 2021 13:51", "Headline": "දින 136 කට පසු අඩුම කොරෝනා මරණ ඊයේ", "News Content": "දින 136 කට පසු අඩුම කොරෝනා මරණ සංඛ්‍යාව ඊයේ වාර්තා කෙරුණා. ඊයේ දිනයේ හදුනාගත් නව ආසාදිතයින් සංඛ්‍යාව 726 ක්. දිවයින පුරා මධ්‍යස්ථාන 107 කදී අද දිනයේත් එන්නත්කරණ වැඩසටහන ක්‍රියාත්මක කෙරෙනවා. ඊයේ දිනයේ හදුනාගත් ආසාදිතයින් 726 දෙනා සමගින් මෙරට සමස්ත ආසාදිතයින් සංඛ්‍යාව 525,663 ක්. රෝහල්ගතව සහ නිවාසවල පුද්ගලයින් 32,738 දෙනෙකු ප්‍රතිකාර ලබනවා. සුවය ලැබූ සමස්ත සංඛ්‍යාව 479,629 ක්. දින 136 කට පසු මෙරටින් වාර්තා වූ අඩුම කොරෝනා මරණ සංඛ්‍යාව වන මරණ 29 ක් ඊයේ වාර්තා කිරීමත් සමග සමස්ත මරණ සංඛ්‍යාව 13,296 ක් බවයි සෞඛ්‍ය අංශ සදහන් කළේ. පීසීආර් පරීක්ෂණ 5,853 ක් සහ රැපිඩ් ඇන්ටිජන් පරීක්ෂණ 3,178 ක් ඊයේ වාර්තා කෙරුණා. මේ අතර අද දිනයේත් දිවයින පුරා මධ්‍යස්ථාන 107 කදී එන්නත්කරණ වැඩසටහන් ක්‍රියාත්මකයි. ඊයේ දිනයේ දී 117,587 දෙනෙකුට එන්නත් ලබාදී තිබෙනවා. ඒ අනුව මෙරට භාවිත කිසියම් හෝ එන්නතක පළමු මාත්‍රාව ලබාගෙන ඇති සංඛ්‍යාව එක්කෝටි හතලිස් හය ලක්ෂ අසූහතර දහස් හත්සිය හතලිස් නවයක්. දෙවන මාත්‍රාව එක්කෝටි විසිදෙලක්ෂ පනස්පන්දහස් හතර දෙනෙකු ලබාගෙන තිබෙනවා. කොවිඩ් නයින්ටීන් ප්‍රතිකාර සදහා අවශ්‍ය උපකරණ තොගයක් සහ ඔක්සිජන් සාන්ද්‍රක යන්ත්‍ර 250 ක් ශ්‍රී ලංකාවට පරිත්‍යාග කිරීමට සිංගප්පූරුව කටයුතු කළා. ඒ සිංගප්පූරුවේ ශ්‍රී ලංකා මහ කොමසාරිස් කාර්යාලය සහ මහා කරුණා බෞද්ධ සංගමයේ මැදිහත්වීමෙන්. එම උපකරණ විදේශ අමාත්‍යාංශ ලේකම් අද්මිරාල් මහාචාර්ය ජයනාත් කොළඹගේ මහතා භාරගැනීමෙන් පසු රාජ්‍ය අමාත්‍ය මහාචාර්ය චන්න ජයසුමන මහතා වෙත භාරදීම සිදුකෙරුණා.   ", "URL": "https://www.itnnews.lk/2023/10/05/368265/", "Category": "දේශීය පුවත්", "Parent URL": null}