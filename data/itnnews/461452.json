{"Source": "ITN news", "Timestamp": "පෙබරවාරි 18, 2023 12:15", "Headline": "අධිකරණ තීන්දුවත් සමඟ ඡන්ද විමසීම පැවැත්වීම ගැන තීරණයකට එළඹෙන බව මැකො කියයි", "News Content": "ලබන 23 වනදා  අධිකරණය ලබාදෙන තීන්දුවත් සමඟ පළාත් පාලන ආයතන ඡන්ද විමසීම පැවැත්වීම සම්බන්ධයෙන් තීරණයකට එළඹෙන බව මැතිවරණ කොමිසන් සභාව සඳහන් කරනවා. කුමන දිනයක ඡන්දය පැවැත්වුව ද මේ වන විට ලබා දී ඇති නාම යෝජනා එලෙසින්ම වලංගු වන බව මැතිවරණ කොමසාරිස් ජනරාල් සමන් ශ්‍රී රත්නායක මහතා පවසනවා. පළාත් පාලන ආයතන ඡන්ද විමසීමේ ,තැපැල් ඡන්ද සලකුණු කිරීමේ කටයුතු ලබන 22 / 23 / 24 සහ 28 යන දිනවල දී සිදුකිරීමට නියමිතව තිබුණ ද එය දින නියමයක් නොමැතිව කල් දමා තිබෙනවා. එකඟව තිබූ පරිදි රජයේ මුද්‍රණාලයාධිපතිනිය තැපැල් ඡන්ද පත්‍රිකා නියමිත දිනවලදී ලබා නොදීම ඊට හේතුව බවයි එම කොමිසම පවසන්නේ. රජයේ මුද්‍රණාලයාධිපතිනිය පවසන්නේ මැතිවරණ කොමිසම නියමිත අත්තිකාරම් මුදල ලබා දෙන්නේ නම් ඡන්ද පත්‍රිකා නියමිත පරිදී මුද්‍රණය කළ හැකි බවයි. එමෙන්ම අවශ්‍ය පොලිස් ආරක්ෂාව ලබාදිය යුතු බවද ඇය කියා සිටිනවා. පවතින මූල්‍ය අර්බුදය හමුවේ පළාත් පාලන මැතිවරණයට මුදල් ලබාදීමේ බරපතල ගැටලුවක් මතුව ඇති බව මුදල් අමාත්‍යාංශයේ ලේකම්වරයා මැතිවරණ කොමිසමට දැනුම් දී තිබෙනවා. මැතිවරණ කොමිසම සහ මුදල් අමාත්‍යාංශය අතර සාකච්ඡාවක් ඊයේ පැවැත්වුණා. එහිදී මුදල් අමාත්‍යාංශයේ ලේකම් මහින්ද සිරිවර්ධන මහතා කොමිසමට දැනුම් දී ඇත්තේ මැතිවරණයට මුදල් ලබාදීම බරපතළ ගැටලුවක් බවයි. පසුගියදා නිකුත් කෙරුණු චක්‍රලේඛයක් මගින් දැනුම් දී තිබුණේ අත්‍යවශ්‍ය සේවා සඳහා පමණක් මුදල් වෙන් කරන ලෙසයි. මැතිවරණ කටයුතු එම චක්‍රලේඛය යටතේ අත්‍යවශ්‍ය සේවාවක් ලෙස නම් කර නොමැති බව මුදල් අමාත්‍යාංශ නිලධාරීන් පෙන්වා දී තිබෙනවා. වෙනත් අත්‍යවශ්‍ය නොවන වියදම් සඳහා මුදල් අමාත්‍යවරයාගේ අනුමැතිය ලබාගත යුතු බවටද තවත් චක්‍රලේඛයක් නිකුත් කර තිබෙනවා. ඡන්දය කල් දැමීමක් සිදුවහොත් ඒ සම්බන්ධයෙන් නෛතික ක්‍රියාමාර්ග ගන්නා බවයි පැෆ්රල් සංවිධානය සඳහන් කරන්නේ.         ", "URL": "https://www.itnnews.lk/2023/10/05/461452/", "Category": "දේශීය පුවත්", "Parent URL": null}