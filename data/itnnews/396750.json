{"Source": "ITN news", "Timestamp": "පෙබරවාරි 22, 2022 11:45", "Headline": "විදුලිය කැපෙන නවතම කාල සටහන මෙන්න", "News Content": "ජාතික විදුලි බල පද්ධතියට මෙගාවොට් 541ක ධාරිතාවක් අහිමිවීම හේතුවෙන් අද දිනයේත් විදුලි කප්පාදුවක් සිදුවන බව මහජන උපයෝගීතා කොමිසම පවසනවා. කාණ්ඩ තුනකට පැය 2 සහ සෙසු කාණ්ඩවලට පැය 3 බැගින් විදුලිය කප්පාදු කිරීමට සිදු වන බව එම කොමිසම සඳහන් කරන්නේ. මේ අතර විදුලි හා ඉන්ධන අර්බුධය විසඳීම සදහා අවශ්‍ය මුදල් ලබා දිම සදහා වන පහසුකම් සළසන ලෙස ජනාධිපතිතුමා මහබැංකුව වෙත උපදෙස් ලබා දුන් බව අමාත්‍ය රමේෂ් පතිරණ මහතා පවසනවා. තාප විදුලි බලාගාරවල ඉන්ධන හිඟය සහ ජල විදුලිය නිෂ්පාදනය සීඝ්‍රෙයන් පහළ බැසීම හේතුවෙන් අඛණ්ඩ විදුලි සැපයුමට බාධා එල්ල වී තිබෙනවා. මෙවන් පසුබිමක් යටතේ අද දිවා කාලයේ විදුලි ඉල්ලුම මෙගාවොට් 2,150ක් දක්වා ඉහළ යනු ඇති බවටයි ගණන් බලා ඇත්තේ. එමෙන්ම එම ඉල්ලුම රාත්‍රී කාලයේදී මෙගාවොට් 2,700ක් දක්වා ඉහළ යනු ඇතැයි ලංකා විදුලි බල මණ්ඩලය විශ්වාසය පළ කරනවා. ඒ අනුවය මුළු දිවයිනම ආවරණය වන පරිදි විදුලිය කප්පාදුව ඊයේ පස්වරු 4.30 සිට ආරම්භ වී රාත්‍රී 10.30 දක්වා පැය 2ක කාලයක් සිදු වුණේ. අද දිනයේත්  A B C කාණ්ඩවලට පැය 2 බැගින් සහ අනෙකුත් කාණ්ඩවලට පැය 3 බැගින් විදුලිය කප්පාදු කිරීමට සිදු වන බවයි මහජන උපයෝගීතා කොමිසම පවසන්නේ.‍ රෝහල් , සාත්තු නිවාස, බෙහෙත් ශාලා සහ අනෙකුත් ඒ හා සමාන ආයතනවලට විදුලිය සැපයීම සහ සියලු සේවාවන් අත්‍යාවශ්‍ය සේවාවන් ලෙස ප්‍රකාශයට පත් කරමින් අති විශේෂ ගැසට් නිවේදනයක් නිකුත් කර තිබෙනවා. මේ අතර ජනාධිපතිතුමාගේ ප්‍රධානත්වයෙන් විශේෂ අමාත්‍ය මණ්ඩල රැස්වීමක් අද පස්වරුවේ පැවැත්වීමට නියමිතයි. ආර්ථික තත්ත්වය ඇතුලු කරුණු රැසක් සම්බන්ධයෙන් මෙහිදී සාකච්ඡා කෙරෙනු ඇති. මහබැංකු අධිපති අජිත් නිවාඩ් කබ්රාල් , මුදල් අමාත්‍යාංශ ලේකම් එස්.ආර් ආටිගල ඇතුළු පිරිසක් සහභාගී වීමට නියමිතයි.                    ", "URL": "https://www.itnnews.lk/2023/10/05/396750/", "Category": "දේශීය පුවත්", "Parent URL": null}