{"Source": "ITN news", "Timestamp": "டிசம்பர் 22, 2021 13:54", "Headline": "GMO வைத்தியர்கள் இன்றும் பணிபகிஷ்கரிப்பில் : பணிப்பகிஷ்கரிப்புக்கு உரிமையில்லையென GMO டொக்டர் அத்தபத்து தெரிவிப்பு", "News Content": "7 கோரிக்கைகளை முன்வைத்து அரச வைத்திய உத்தியோகத்தர்கள் சங்கம் ஆரம்பித்துள்ள பணிபகிஷ்கரிப்பு 3 ஆவது நாளாகவும் இன்று இடம்பெறுகின்றது. தமது கோரிக்கைகளுக்கு உரிய பதில் கிடைத்தால் பணிபகிஷ்கரிப்பை கைவிட தயார் என அரச வைத்திய உத்தியோகத்தர்களின் சங்கம் வலியுறுத்துகின்றது. பணிப்பகிஷ்கரிப்பு காரணமாக இன்று காலை வைத்தியசாலைகளுக்கு சிகிச்சை பெற வருகை தந்த நோயாளர்கள் பெரும் சிரமங்களை எதிர்நோக்கியதை அவதானிக்க முடிந்தது. அரசியல் தலையீடுகளின்றி வைத்தியர்களது நியமனங்கள் இடமாற்றல்கள் மேற்கொள்ளப்படுமென உறுதிமொழி வழங்கப்பட்டால் மாத்திரம் பணிபகிஷ்கரிப்பை கைவிடுவதாக அரச வைத்திய உத்தியோகத்தர்களின் சங்கம் தெரிவிக்கின்றது. இதேவேளை எவ்வித சட்டரீதியான அடிப்படைகளுமின்றி அரச வைத்திய உத்தியோகத்தர்களின் சங்கம் இவ்வாறு செயற்படுவதாக டொக்டர் பிரியந்த அத்தபத்து தெரிவித்துள்ளார்; . இதேவேளை, இரசாயன உரத்தை தருவிப்பது தொடர்பாக ஏற்பட்டுள்ள ஊழல் பிரச்சினையை அடிப்படையாக வைத்தே இப்பணிபகிஷ்கரிப்பு இடம்பெறுவதாக அரச வைத்திய உத்தியோகத்தர்களின் ஒன்றியம் தெரிவிக்கின்றது.         ", "URL": "https://www.itnnews.lk/2023/10/05/384365/", "Category": "Breaking News,தேசிய செய்திகள்,முதன்மை செய்தி", "Parent URL": null}