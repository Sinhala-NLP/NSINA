{"Source": "ITN news", "Timestamp": "අගෝස්තු 13, 2021 09:20", "Headline": "පූර්ණකාලීන අධ්‍යාපන ගුවන්විදුලි නාලිකාවක් 16 වැනිදා සිට", "News Content": "එළඹෙන සඳුදා (16) සිට විෂන් එ‍ෆ්. එම්. නමින් අධ්‍යාපනික ගුවන් විදුලි නාලිකාවක් ශ්‍රී ලංකා ගුවන් විදුලි සංස්ථාවේ 102.1 සහ 102.3 යන ගුවන් විදුලි තරංග මලා ඔස්සේ විකාශනය කරන බව ජන මාධ්‍ය ඇමැති කැබිනට් ප්‍රකාශක ආචාර්ය කෙහෙලිය රඹුක්වැල්ල මහතා  පැවසීය. ජනමාධ්‍ය යොදා ගනිමින් දරුවන්ගේ ඉගනුම් අවශ්‍යතා සපුරාලීමේ රජයේ වැඩපිළිවෙළ යටතේ ජනමාධ්‍ය හා අධ්‍යාපන අමාත්‍යංශ එක්ව ක්‍රියාත්මක කරන වැඩපිළිවෙළ යටතේ මෙලෙස අධ්‍යාපනික ගුවන් විදුලි නාලිකාවක් ආරම්භ කෙරේ. ඒ අනුව “විෂන් F.M.” නමින් ශ්‍රී ලංකා ගුවන් විදුලි සංස්ථාවේ 102.1 හා 102.3 යන F.M. තරංග මාලා ඔස්සේ මෙම නාලිකාව විසුරුවා හැරේ. ජනමාධ්‍ය අමාත්‍ය කැබිනට් ප්‍රකාශක ආචාර්ය කෙහෙලිය රඹුක්වැල්ල මහතාගේ උපදෙස් මත ලබන සදුදා (16) සිට නව අධ්‍යාපන ගුවන් විදුලි නාලිකාව ආරම්භ වේ. අධ්‍යාපන අමාත්‍ය මහාචාර්ය ජී. එල්. පීරිස් ,ජනමාධ්‍ය අමාත්‍ය කෙහෙලිය රඹුක්වැල්ල,රාජ්‍ය අමාත්‍යවරුන් වන සුසිල් ප්‍රේම්ජයන්ත්,පියල් නිශාන්ත,සීතා අරඹේපොල යන මහත්ම මහත්මීන්ගේ සහභාගිත්වයෙන් රජයේ ප්‍රවෘත්ති දෙපාර්තමේන්තු ශ්‍රවණාගාරයේ ඊයේ (12) පැවති සාකච්ඡාවකදී මේ බව අනාවරණය විය. සෑම දිනකම පෙ.ව.4.00 සිට මධ්‍යම රාත්‍රී 12.00 දක්වා පැය විස්සක් පුරා මෙම අධ්‍යාපන නාලිකාව ක්‍රියාත්මකය. ඉන් 65% ක් විෂය මූලික ඉගැන්වීම් සඳහාද 35% ක් විෂය මූලික නොවන ඉගැන්වීම් සඳහාද වෙන්කර ඇත. මේ අතර පියෝ ටී වී. නාලිකා ඔස්සේ ක්‍රියාත්මක කරන අධ්‍යාපන නාලිකා හයක් ඉදිරි සතිය තුළ ආරම්භ කිරීමට හැකි වෙතැයි ශ්‍රී ලංකා ටෙලිකොම් ආයතනය මෙහිදී පෙන්වා දුන් අතර එය ඉතා කඩිනමින් ආරම්භ කිරීම සඳහා රාජ්‍ය අමාත්‍ය සුසිල් ප්‍රේම්ජයන්ත් මහතාගේ ප්‍රධානත්වයෙන් කමිටුවක් ක්‍රියාත්මක අතර එය අද (13) දින රැස්වීමට නියමිතය.\nමින් අධ්‍යාපන නාලිකා විස්සක් ආරම්භ කෙරෙන අතර එහි මුල් පියවර ලෙස නාලිකා හයක් ආරම්භ වේ.ටෙලිකොම් ආවර්ණ නොමැති ප්‍රදේශ සඳහා “සැටලයිට්” තාක්ෂණය යොදාගැනීම කෙරෙහි විශේෂ අවධානය යොමුව ඇතැයි එම සමාගම පෙන්වා දෙයි. මේ අතර මේ වන විට දරුවන්ගේ ඉගෙනුම් ක්‍රියාවලිය සඳහා මෙරට විද්‍යුත් නාලිකා රැසක් ඉතා සාධනීය දායකත්වයක් ලබාදී ඇතැයිද එම සියලු නාලිකා සඳහා ඉහළම ප්‍රසාදය පළ කරන බව අමාත්‍ය රඹුක්වැල්ල මහතා මෙහිදී කීය.\nජ නමාධ්‍ය අමාත්‍යංශයේ ලේකම් ජගත් පී. විජේවීර,අධ්‍යාපන අමාත්‍යංශයේ ලේකම් මහාචාර්ය කපිල පෙරේරා ,රාජ්‍ය අමාත්‍යංශ ලේකම්වරුන්,ශ්‍රී ලංකා ටෙලිකොම් ආයතනයේ සභාපති රොහාන් ප්‍රනාන්දු, අධ්‍යාපන හා ජනමාධ්‍ය අමාත්‍යාංශයේ නිලධාරින් මාධ්‍ය ආයතන රැසක සභාපතිවරුන් ඇතුළු නිලධාරීන් පිරිසක්ද අද පැවති සාකච්ඡාවට එක් වූහ. ", "URL": "https://www.itnnews.lk/2023/10/05/356047/", "Category": "දේශීය පුවත්", "Parent URL": null}