{"Source": "ITN news", "Timestamp": "සැප්තැම්බර් 8, 2023 12:34", "Headline": "රබර් වගාවේ පත්‍ර පතන රෝගය පිළිබඳ අන්තර් ජාතික තෙදින වැඩමුළුවක්", "News Content": "ශ්‍රි ලංකා රබර් පර්යේෂණ ආයතනය හා අන්තර්ජාතික රබර් පර්යේෂණ හා සංවර්ධන මණ්ඩලය විසින් සංවිධානය කළ, රබර් වගාවේ පත්‍ර පතන රෝගය (Circular Leaf Spot Disease of Rubber Plantation) පිළිබඳ අන්තර් ජාතික තෙදින වැඩමුළුවක් කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ මහතාගේ ප්‍රධානත්වයෙන් පසුගියදා කොළඹ 03 මරිනෝ බීච් හෝටලයේදී පැවැත්වුණා. වසර 4 ක් තිස්සේ ශ්‍රී ලංකාව ඇතුළු ලෝකයේ අනිකුත් රටවල රබර් වගාව ආශ්‍රිතව පැතිර යන මෙම පත්‍ර පතන රෝගය සඳහා මෙතෙක් නිශ්චිත ප්‍රතිකර්මයක් සොයාගෙන නොමැති අතර ශ්‍රි ලංකා රබර් පර්යේෂණ ආයතනය විසින් මෙම රෝගය පැතිරීම පාලනය කිරීම සඳහා ක්‍රියාත්මක වෙමින් සිටියි. ජපානය, ඉන්දුනීසියාව. ඉන්දියාව, තායිලන්තය , ශ්‍රී ලංකාව ඇතුළු රටවල් රැසක විශේෂඥයින් හා විද්‍යාඥයින්ගේ සහභාගිත්වයෙන් පැවති මෙම වැඩමුළුවේදී සිය පර්යේෂණ හා ප්‍රායෝගික අත්දැකීම් මත රෝගය පාලනය කිරීම හා ඒ පිළිබඳව රබර් වගා ගොවීන් දැනුවත් කිරීම පිළිබඳව සාකච්ඡා කෙරුණා. තෙදින වැඩමුළුව අතර තුර රබර් වගා භූමියන්හි ක්ෂේත්‍ර නිරීක්ෂණ චාරිකාවන්ද සැලසුම් කොට තිබුණා. මෙම අවස්ථාවට කර්මාන්ත අමාත්‍යංශයේ ලේකම් ජානක ධර්මකීර්ති , ජාත්‍යන්තර රබර් පර්යේෂණ සහ සංවර්ධන මණ්ඩලයේ මහලේකම් Dr. Abdul Aziz SA Kadir ,රබර් පර්යේෂණ ආයතනයේ සභාපති ලක්ෂ්මන් අබේසේකර ඇතුළු නිළධාරීන් ප්‍රමුඛ දෙස්විදෙස් සම්භාවනීයන් රැසක් එක්ව සිටියා.     ", "URL": "https://www.itnnews.lk/2023/10/05/514474/", "Category": "Breaking News,දේශීය පුවත්", "Parent URL": null}