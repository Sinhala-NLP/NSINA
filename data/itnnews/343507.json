{"Source": "ITN news", "Timestamp": "ஜூன் 18, 2021 12:48", "Headline": "சீன ஜனாதிபதியை சந்திப்பதற்கு அமெரிக்க ஜனாதிபதி ஆலோசனை..", "News Content": "சீன ஜனாதிபதி சீ ஜிங் பிங்குடன் கலந்துரையாடலில் ஈடுபடுவதற்கு அமெரிக்கா ஆலோசித்துள்ளது. அமெரிக்க ஜனாதிபதி ஜோ பைடனுக்கும் சீன ஜனாதிபதிக்கும் இடையில் சந்திப்பொன்றை ஏற்பாடு செய்வது தொடர்பில் வெள்ளை மாளிகை ஆலோசனைகளை முன்னெடுத்துள்ளதாக சர்வதேச செய்திகள் தெரிவிக்கின்றன. மனித உரிமைகள் விவகாரம் உட்பட பல்வேறு விடயங்களில் இரு நாடுகளுக்கும் இடையில் கருத்து முரண்பாடுகள் நிலவுகின்றன. இதனை முடிவுக்கு கொண்டுவருவதே சந்திப்பின் நோக்கமென சுட்டிக்காட்டப்பட்டுள்ளது. இரு நாடுகளுக்குமிடையிலான உறவுகளை பலப்படுத்துவதற்கு காணப்படும் சந்தர்ப்பத்தை பயன்படுத்த திட்டமிட்டுள்ளதாக ஜனாதிபதி ஜோ பைடனின் தேசிய பாதுகாப்பு ஆலோசகர் ஜேக் சுலிவன் தெரிவித்துள்ளார். இந்நிலையில் முன்னாள் அமெரிக்க ஜனாதிபதி டொனால்ட் ட்ரம்பின் ஆட்சி காலத்தில் சீனாவுடனான அமெரிக்க உறவு சீர்குலைந்திருந்தது. பதவிக்கு வந்ததன் பின்னர் இவ்வாறு முறிவடைந்துள்ள சர்வதேச உறவுகளை மீள கட்டியெழுப்ப ஜனாதிபதி பைடன் எதிர்பார்த்துள்ளார். இதன் ஒரு அங்கமாகவே ஜோ பைடனுக்கும், ரஷ்ய ஜனாதிபதிக்கும் இடையில் அண்மையில் இடம்பெற்ற சந்திப்பு காணப்படுவதாக சர்வதேச ஊடகங்கள் தெரிவித்துள்ளனர். ", "URL": "https://www.itnnews.lk/2023/10/05/343507/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}