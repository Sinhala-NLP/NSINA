{"Source": "ITN news", "Timestamp": "ஜூலை 20, 2021 20:46", "Headline": "அமைச்சர் கம்மன்பிலவிற்கு எதிரான நம்பிக்கையில்லா பிரேரணை மூன்றில் 2 பெரும்பாண்மையில் தோல்வி..", "News Content": "அமைச்சர் உதய கம்மன்பிலவிற்கு எதிரான நம்பிக்கையில்லா பிரேரணை தொடர்பில் பாராளுமன்ற விவாதம் நேற்றும், இன்றும் இடம்பெற்றது. இப்பிரேரணை மீதான வாக்கெடுப்பு இன்று மாலை 5.45க்கு இடம்பெற்றது. இவ்வாக்கெடுப்பில் அமைச்சர் உதய கம்மன்பிலவிற்கு எதிராக சமர்ப்பிக்கப்பட்ட நம்பிக்கையில்லா பிரேரணை 91 வாக்குகளால் தோல்வியடைந்தது. பிரேரணைக்கு ஆதரவாக 61 வாக்குகளும் எதிராக 152 வாக்குகளும் கிடைத்தன. அமைச்சர் உதய கம்மன்பிலவிற்கு எதிரான நம்பிக்கையில்லா பிரேரணை ஐக்கிய மக்கள் சக்தியினரால் கொண்டுவரப்பட்டது. அதன் தலைவரும், எதிர்கட்சி தலைவருமான சஜித் பிரேமதாச உள்ளிட்ட 43 உறுப்பினர்கள் இதில் கையொப்பமிட்டுள்ளனர். எரிபொருள் விலை அதிகரிப்புக்கு எதிர்ப்பு தெரிவித்தே நம்பிக்கையில்லா பிரேரணை கொண்டுவரப்பட்டது. அமைச்சர் உதய கம்மன்பிலவிற்கு எதிரான நம்பிக்கையில்லா பிரேரணை கடந்த 22ஆம் திகதி ஐக்கிய மக்கள் சக்தியினரால் சபாநாயகர் மஹிந்த யாப்பா அபேவர்த்தனவிடம் கையளிக்கப்பட்டது. 10 விடயங்களை அடிப்படையாக வைத்து நம்பிக்கையில்லா பிரேரணை முன்வைக்கப்பட்டது. எரிசக்தி அமைச்சர் உதய கம்மன்பிலவிற்கு எதிரான நம்பிக்கையில்லா பிரேரணையில் திருத்தம் ஒன்றை மேற்கொண்டு முழு அமைச்சரவைக்கும் எதிரான நம்பிக்கையில்லா பிரேரணையாக அதனை மாற்றுமாறு பாராளுமன்ற உறுப்பினர் ரணில் விக்ரமசிங்க நேற்று யோசனை முன்வைத்தார். எனினும் பாராளுமன்ற உறுப்பினர் நிலையியற் கட்டளையின் பிரகாரம் இவ்வாறான திருத்தத்தை மேற்கொள்ள முடியாது என சபாநாயகர் இன்று பாராளுமன்றத்தில் அறிவித்தார். இதன்போது ஐக்கிய மக்கள் சக்தியின் இஷாக் ரகுமான் மற்றும் டயனா கமகே ஆகியோர் நம்பிக்கையில்லா பிரேரணைக்கு எதிராக வாக்களித்தனர். அபே ஜனபல கட்சியின் சங்கைக்குரிய அத்துரலியே ரத்திண தேரரும் இதற்கு எதிராகவே வாக்களித்தார். இதற்கு மேலதிமாக அலி சப்ரி ரஹீம், மொஹமட் முஷராப் ஆகிய உறுப்பினர்களும் நம்பிக்கையில்லா பிரேரணைக்கு எதிராக வாக்களித்தனர். வாக்களிப்பு இடம்பெறும் சந்தர்ப்பத்தில் ஆளும்கட்சியின் விஜயதாச ராஜபக்ஷ மற்றும் சமல் ராஜபக்ஷ ஆகிய உறுப்பினர்கள் சபையில் இருக்கவில்லை. ஐக்கிய மக்கள் சக்தியின் ஹரின் பெர்ணாண்டோ, சமிந்த விஜேசிறி, ஹேஷா விதான ஆகியோர் சபையில் இருக்கவில்லை என்பதும் குறிப்பிடத்தக்கது. ", "URL": "https://www.itnnews.lk/2023/10/05/350660/", "Category": "Breaking News,தேசிய செய்திகள்,முதன்மை செய்தி", "Parent URL": null}