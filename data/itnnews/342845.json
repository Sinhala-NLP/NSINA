{"Source": "ITN news", "Timestamp": "ජූනි 15, 2021 12:33", "Headline": "ටිකක් අඩු වුණත් කොරෝනාවේ භයානකකම පහව ගිහින් නැහැ – වෛද්‍ය සංගමය කියයයි", "News Content": "කොරෝනා ආසාදිතයින් වාර්තාවීමේ යම් අඩුවක් සිදු වුවද කොරෝනා භයානක තත්ත්වය කිසි සේත් පහව ගොස් නැති බව ශ්‍රී ලංකා වෛද්‍ය සංගමය අවධාරණය කරනවා. මේ අතර කොවිඩ් නයින්ටීන් ආසාදිතයින් 2284 දෙනෙකු ඊයේ දිනයේ මෙරටින් හදුනාගත්තා. කොරෝනා ආසාදනය වී සිටි 57 දෙනෙකු පසුගිය ඉරිදා දිනයේ මිය ගොස් ඇති බව සෞඛ්‍ය සේවා අධ්‍යක්ෂ ජනරාල්වරයා තහවුරු කරනවා. ඊයේ දිනයේ හදුනාගත් කොවිඩ් නයින්ටීන් ආසාදිතයින් අතරින් විසි පස් දෙනෙකු විදෙස්ගතව සිට මෙරටට පැමිණි පුද්ගලයින්. වැඩිම පිරිසක් ගම්පහ දිස්ත්‍රික්කයෙන් හදුනාගත් අතර එම සංඛ්‍යාව 526 ක්.  කොළඹ දිස්ත්‍රික්කයෙන් 287 ක්. රත්නපුරයෙන් 260 ක්, කළුතරින් 155 ක්, ගාල්ලෙන් 154 ක් සහ නුවරඑළියෙන් 123 ක් ඊයේ දිනයේ වාර්තා වී තිබෙනවා. ඒ අනුව මෙරටින් වාර්තා වන සමස්ත ආසාදිතයින් සංඛ්‍යාව දෙලක්ෂ විසි පන් දහස් නවසිය විසි දෙකක්. තිස් තුන් දහස් දෙසිය පනස් පස් දෙනෙකු රෝහල්ගතව ප්‍රතිකාර ලබනවා. පූර්ණ සුවය ලැබූ සංඛ්‍යාව එක් ලක්ෂ අනූ දහස් හාරසිය හැට හතරක්. මේ අතර පසුගිය ඉරිදා දිනයේ දී කොවිඩ් නයින්ටීන් ආසාදිත මරණ  57 ක් සිදුව ඇති බව සෞඛ්‍ය සේවා අධ්‍යක්ෂ ජෙනරාල්වරයා තහවුරු කළා. වයස අවුරුදු 60 ට වැඩි පුද්ගලයින් 45 දෙනෙකු ඒ අතර වනවා. අවුරුදු 30 ත් 59 ත් අතර පුද්ගලයින් 11 දෙනෙකු මිය ගොස් ඇති අතර අවුරුදු 30 ට අඩු එක් පුද්ගලයෙකුද මිය ගොස් ඇති බවට සෞඛ්‍ය සේවා අධ්‍යක්ෂ ජනරාල්වරයා තහවුරු කළා. ලොව පුරා ශීඝ්‍රයෙන් පැතිර යන කොරෝනා ඩෙල්ටා ප්‍ර භේදය භයානක බැවින් එය මෙරට පැතිර යාම වැලැක්වීම සදහා සියලු ක්‍රියාමාර්ග ගත යුතු බව ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න මහත්මිය පෙන්වා දෙනවා.  මේ අතර රජයේ වෛද්‍ය නිලධාරීන්ගේ සංගමය පෙන්වා දෙන්නේ මේ වනවිට කොවිඩ් නයින්ටීන් ආසාදිතයින් වාර්තා වීමේ අඩුවක් සිදුව ඇති බැවින් එම තත්ත්වය ආරක්ෂා කර ගැනීමට ක්‍රියා කළ යුතු බවයි. මේ අතර කොවිඩ් නයින්ටීන් ප්‍රතිශක්තීකරණ වැඩසටහන යටතේ විසි තුන් ලක්ෂ දා හත් දහස් දොලොස් දෙනෙකුට මේ වනවිට එන්නත ලබාදී තිබෙනවා.  ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව නව ලක්ෂ විසි පන් දහස් දෙසීය හතලිස් දෙදෙනෙකුට ලබාදී තිබෙනවා. එහි දෙවන මාත්‍රාව ලබාදී ඇති සංඛ්‍යාව තුන් ලක්ෂ පනස් පන් දහස් හයසිය හැත්තැ පහක්. සයිනොෆාම් එන්නතේ පළමු මාත්‍රාව දහතුන් ලක්ෂ විසි හය දහස් හත්සිය අසූ හතර දෙනෙකුට ලබාදි ඇති අතර දෙවන මත්‍රාව දෙලක්ෂ පනස් තුන් දහස් අටසිය තිස් පස් දෙනෙකුට ලබාදී තිබෙනවා . ස්පුට්නික් එන්නතේ පළමු මාත්‍රාව හැට හතර දහස් නවසිය අසූ හය දෙනෙකුට ලබාදී තිබෙනවා. දෙවන මාත්‍රාව ලබාදී ඇති සංඛ්‍යාව තුන් දහස් හයසිය අනූවක්. කොවිඩ් නයින්ටීන් මර්දන එන්නතේ පළමු මාත්‍රාව සහ දෙවන මාත්‍රාව ලබාදීම දිවයින පුරා අද දිනයේත් සාර්ථකව සිදු කෙරෙනවා. ", "URL": "https://www.itnnews.lk/2023/10/05/342845/", "Category": "දේශීය පුවත්", "Parent URL": null}