{"Source": "ITN news", "Timestamp": "ජූලි 24, 2023 12:43", "Headline": "සංචාරකයින් 409 දෙනෙකු රැගත් යානයක් මත්තලට", "News Content": "සංචාරකයින් පැමිණීමේ  සීඝ්‍ර වර්ධනයක් මේ දිනවල දක්නට ලැබෙනවා. මත්තල ගුවන්තොටුපොළෙන් පසුගිය කාලය තුළ  සංචාරකයින් 34164 දෙනෙකු මෙරටට පැමිණ ඇති බවයි වාර්තා වන්නේ. මේ අතර කවුඩුල්ල මින්නේරිය ආදී ජාතික වනෝද්‍යානවල  අලි ඇතුන් නැරඹීම සදහා ද සංචාරකයින් වැඩිවශයෙන් මේ දිනවල එක්ව සිටින අයුරු දැකගත හැකියි. රුසියාවේ රෙඩ් වින්ග් ගුවන් සමාගමට අයත් යානයකින් සංචාරකයින් 409 දෙනෙකු අද උදෑසන මත්තල ගුවන්තොටුපොල වෙත ළගාවුණා. ඔවුන් මෙරට සුන්දර ස්ථාන නැරඹීමට එක්වනු ඇති. මේ අතර එම ගුවන්යානයෙන්ම මීට පෙර මෙරටට පැමිණි රුසියානු සංචාරකයින් 415 දෙනෙකු යළි සිය රට බලා අද පිටව ගියා. ජනවාරි මාසයේ සිට මේ දක්වා සංචාරකයින් 34164 දෙනෙකු මත්තල ගුවන්තොටුපොල හරහා මෙරටට පැමිණ තිබෙනවා. මේ අතර පොළොන්නරුව දිස්ත්‍රික්කයේ පිහිටි සුන්දර ජාතික වනෝද්‍යානවලින් එකක් වූ කවුඩුල්ල වනෝද්‍යානය මේ දිනවල දෙස් විදෙස් සංචාරකයින්ගෙන් පිරී ගොස් ඇති අයුරු දැකගත හැකියි. දිනකට සංචාරකයින් 400ක් පමණ වනෝද්‍යානය නැරඹීමට පැමිණෙන අතර ඔවුන් වැඩි වශයෙන් අලි නැරඹීමට හා එම සත්වයින්ගේ ක්‍රියාකාරකම් නිරීක්ෂණයට එක්වන බවයි වනෝද්‍යාන නිලධාරීන් පවසන්නේ. ඇතැම් ස්ථානවල දෙසීයත් තුන්සීයත් අතර වන අලි සංඛ්‍යාවක් එකවර නැරඹීමේ දුර්ලභ අවස්ථාව ද මෙම වනෝද්‍යානය තුලදී උදාවනවා. කෙසේ වුවද වනෝද්‍යානයට ඇතුළු වීමේදී අදාළ ප්‍රවේශ පත්‍ර ලබා ගැනීම සදහා මීට වඩා පහසුකම් පුළුල් කර දෙන ලෙසයි සංචාරක මග පෙන්වන්නන් හා ප්‍රදේශවාසීන් ඉල්ලා සිටින්නේ. ", "URL": "https://www.itnnews.lk/2023/10/05/502245/", "Category": "දේශීය පුවත්", "Parent URL": null}