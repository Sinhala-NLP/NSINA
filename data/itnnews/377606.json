{"Source": "ITN news", "Timestamp": "නොවැම්බර් 21, 2021 15:47", "Headline": "පෝෂණය පිළිබඳ බහු ආංශික සැලැස්මක් ජාතික හා දිස්ත්‍රික් මට්ටමින් ක්‍රියාත්මක කිරීමට සැලසුම්", "News Content": "පෝෂණය පිළිබඳ බහු ආංශික සැලැස්මක් ජාතික හා දිස්ත්‍රික් මට්ටමින් ක්‍රියාත්මක කිරීමට සැලසුම් කර තිබෙනවා. මේ සම්බන්ධයෙන් මාධ්‍ය වේදීන් දැනුවත් කිරීමේ වැඩපිළිවෙළක් පසුගියදා පැවැත්වුණා. ආහාර අයිතිය හා වගකීම් , ජාතික පෝෂණ වැඩපිළිවෙළ , පාරිභෝගික අයිතීන් සුරැකීම ඇතුලු අංශ කිහිපයක් පිළිබඳව මෙම වැඩමුළුවේ දී අවදානය යොමු වුණා. ආහාර සුරක්ෂිතතාව සහ ආහාර අයිතිය පිළිබඳ ක්‍රියාකාරි ජාලයයි සෞඛ්‍ය අමාත්‍යංශයේ සහ ශ්‍රී ලංකා පෝෂණවේදීන්ගේ සංගමයේ ද සහය ඇතිවයි වැඩමුළුව සංවිධාන කර තිබුණේ. සීනි , ලුණු සහ තෙල් මෙන්ම පිටි වර්ග භාවිත කිරීමේ දී ද ජනතාවට ඇති විය හැකි බෝ නොවන රෝග සම්බන්ධයෙන් මෙහිදී දැනුවත් කෙරුණා. ආහාර පිළිබඳව දැන්වීම් පළ කිරීමේ දී ප්‍රතිපත්ති රාමුවක් සකස් කළ යුතු බවයි සෞඛ්‍ය අමාත්‍යංශයේ පෝෂණ අංශයේ නියෝජ්‍ය අධ්‍යක්ෂ වෛද්‍ය ලක්මිණි මාගොඩරත්න මහත්මිය පැවසුවේ. සමාජයේ වැඩි අවදානයක් නොමැති කොටස් ඉලක්ක කර ගනිමින් පෝෂණ ප්‍රතිපත්තියක් සකස් කිරීමේ වැදගත්කමද ඇය පෙන්වා දුන්නා.   ", "URL": "https://www.itnnews.lk/2023/10/05/377606/", "Category": "දේශීය පුවත්", "Parent URL": null}