{"Source": "ITN news", "Timestamp": "පෙබරවාරි 11, 2023 11:41", "Headline": "ශ්‍රී ලංකා ක්‍රීඩිකාවන්ට ලකුණු 03 ක තියුණු ජයක්", "News Content": "කාන්තා විස්සයි විස්ස ලෝක කුසලාන ක්‍රිකට් තරගාවලියේ  ජයග්‍රාහී ආරම්භයක් සනිටුහන් කරමින් ශ්‍රී ලංකා ක්‍රීඩිකාවන් ඊයේ  දකුණු  අප්‍රිකාවට එරෙහිව ලකුණු 03 ක තියුණු ජයක් ලබාගැනීමට සමත් වුණා. දකුණු අප්‍රිකාවේ පැවති මෙම තරගය තරගාවලියේ ප්‍රථම තරගයයි.තරගයේ ප්‍රථමයෙන් පන්දුවට පහර දුන් ශ්‍රී ලංකා ක්‍රීඩිකාවන් නියමිත පන්දුවාර 20 අවසානයේ කඩුළු 4 ක් දැවී ලකුණු 129 ක් රැස් කළා. නායකත්ව ඉනිමක් ක්‍රීඩා කළ චමරි අතපත්තු පන්දු 50 කදී ලකුණු 68 ක් රැස් කළේ හතරේ පහර 12 ක් සමගින්. චමරිට අනගි සහායක් ලබා දුන් විශ්මි ගුණරත්න ලකුණු 35 ක් රැස් කළා. දෙදෙනා අතර දෙවන කඩුල්ල වෙනුවෙන් ලකුණු 86 ක සබදතාවක් ගොඩ නැගුණා. පන්දු යැවීමේදී මැරිසේන් කැප් ලකුණු 15 කට එක් කඩුල්ලක් බිද හෙළුවා පිළිතුරු ඉනිම ක්‍රීඩා කළ දකුණු අප්‍රිකා ක්‍රීඩිකාවන්ට පන්දුවාර 20 අවසානයේ කඩුළු 09 ක් දැවී ලබාගත හැකි වූයේ ලකුණු 126 ක් පමණයි. නායිකා සූන් ලූස් ලකුණ 28 යි. විශිෂ්ඨ පන්දු යැවීමක නිතර වූ ඉනෝකා රණවීර ලකුණු 18 කට කඩුළු 03 ක් බිද හෙළුවා. ඕෂධී රණවීර හා සුගන්ධිකා කුමාරි දකුණු අප්‍රිකා ඉනිමේ කඩුළු 02 බැගින් බිද හෙළුවා. ශ්‍රී ලංකා කණ්ඩායම සහභාගී වන පළමු වටයේ දෙවන තරග හෙට බංග්ලාදේශ කණ්ඩායමට එරෙහිව පැවැත්වෙනවා. තරගාවලියේ එංගලන්තය හා බටහිර ඉන්දීය කොදෙව් තරගයත් ඕස්ට්‍රේලියාව හා නවසීලන්තය අතර තරගයත් අද පැවැත්වීමට නියමිතයි.     ", "URL": "https://www.itnnews.lk/2023/10/05/460283/", "Category": "ක්‍රිකට්,ක්‍රීඩා", "Parent URL": null}