{"Source": "ITN news", "Timestamp": "ஜூலை 14, 2021 19:00", "Headline": "யானை வேலிகளை பராமரிக்க தொண்டர் படையணிக்கு பொறுப்பளிக்கும் முன்னோடித்திட்டம்", "News Content": "யானை மனித மோதல்களை கட்டுப்படுத்துவதற்காக யானை வேலிகளை பராமரிக்க தொண்டர் படையணிக்கு பொறுப்பளிக்கும் முன்னோடித்திட்டத்தை குருணாகல் மற்றும் அனுராதபுரம் ஆகிய மாவட்டங்களில் இருந்து ஆரம்பிக்குமாறு பிரதமர் மஹிந்த ராஜபக்ஷ ஆலோசனை வழங்கியுள்ளார். சமூகத்தின் பங்களிப்பையும் பிரதேச மக்களினது பங்களிப்பினையும் பெற்றுக்கொண்டு இத்தொண்டர் படையணியை ஸ்தாபிக்குமாறு ஜனாதிபதி கோட்டாபய ராஜபக்ஷ நியமித்த விசேட குழு பரிந்துரை செய்துள்ளது. யானை மனித மோதல்களை கட்டுப்படுத்துவதற்காக யானை வேலிகளை அமைப்பதை குறித்து அலரி மாளிகையில் நடைபெற்ற விசேட கலந்துரையாடலின்போதே பிரதமர் ஆலோசனையை விடுத்தார். வனஜீவராசிகள் அல்லது சிவில் பாதுகாப்பு திணைக்களத்திற்கோ மாத்திரம் முழு பொறுப்பையும் செலுத்த வேண்டாம் என பிரதமர் இதன்போது ஆலோசனை விடுத்தார். இதற்கமைய பிரதேச செயலகங்கள், கமநல சேவை திணைக்களம், மகாவலி அதிகார சபை மற்றும் கிராம உத்தியோகத்தர் உள்ளிட்ட அரச நிறுவன உத்தியோகத்தர்கள், கிராமிய சமூக அமைப்புக்கள் இத்தொண்டர் படையணியில் உள்ளடக்கப்படவுள்ளன. ஆயிரத்து 500 கிலோ மீற்றர் மின்சார வேலியை நிர்மாணிக்க இதன்கீழ் திட்டமிடப்பட்டுள்ளது. 19 மாவட்டங்களையும் உள்ளடக்கியவாறு தேசிய வேலைத்திட்டமாக இது அமுல்ப்படுத்தப்படும் என அரசாங்கம் அறிவித்துள்ளது. இக்கலந்துரையாடலில் இராஜாங்க அமைச்சர் விமலவீர திசாநாயக்க, பிரதமரின் செயலாளர் காமினி செனரத், பிராமரின் ஊழியர் குழாம் பொறுப்பாளர் யோஷித ராஜபக்ஷ ஆகியோரும் கலந்துகொண்டனர். ", "URL": "https://www.itnnews.lk/2023/10/05/349256/", "Category": "Breaking News,அண்மைய செய்திகள்,தேசிய செய்திகள்", "Parent URL": null}