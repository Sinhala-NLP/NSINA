{"Source": "ITN news", "Timestamp": "ජූලි 7, 2021 12:07", "Headline": "ඇස්ට්‍රා සෙනෙකා දෙවන මාත්‍රාව අපේක්ෂාවෙන් සිටින කොළඹ ජනතාවට ෆයිසර් එන්නත ලබාදීම ඇරඹෙයි", "News Content": "ඇස්ට්‍රා සෙනෙකා එන්නතේ දෙවන මාත්‍රාව විදිහට ෆයිසර් එන්නත ලබාදීම කොළඹ දිස්ත්‍රික්කයෙන් ආරම්භ වුණා. දිවයිනේ ප්‍රදේශ රැසකදීම එන්නත් කරණ වැඩපිළිවෙළ ක්‍රියාත්මකයි. ඇස්ට්‍රා සෙනෙකා කොවිෂීල්ඩ් එන්නතේ දෙවන මාත්‍රාව කොළඹ මහනගර සභා බලප්‍ර දේශයේ පදිංචි වයස අවුරුදු 55ට වැඩි පුද්ගලයින්ට ලබාදීම අද ආරම්භ වුණා.   එන්නත්කරණය යුද හමුදාවේ මෙහෙයවීමෙන් ලබා දීම සිදුවන්නේ විධිමත් ක්‍රමවේදයකට අනුවයි. වේලාව සහ ස්ථානය කෙටි පණිවුඩ මගින් ජනතාවට දැනුම් දීමට කටයුතු කර තිබුණා. බත්තරමුල්ල දියත උයන පරිශ්‍රයේදී යුද හමුදාවේ මෙහෙයවීමෙන් සිදු කෙරෙන එන්නත්කරණ වැඩසටහන තුන් වන දිනටත් අද දවස පුරා ක්‍රියාත්මකයි. පස්වරු 4.30 දක්වා එන්නත්කරණය සිදු කෙරෙන බවයි යුද හමුදාව පවසන්නේ. දෙහිවල ගල්කිස්ස මහ නගර සභා සීමාව තුළ පදිංචි ජනතාවට සයිනොෆාම් එන්නතේ දෙවන මාත්‍රාව ලබාදීම සිදු වන්නේ ගුවන් හමුදාවේද සහයෝගය ඇතිවයි. බටහිර කවුඩාන මිහිදු මාවත ළමා හා මාතෘ සායනයේ දී එන්නත් ලබාදීම සිදුවනවා. බොරලැස්ගමුව සෞඛ්‍ය වෛද්‍ය නිලධාරි කාර්යාල බල ප්‍ර දේශයේ ජනතාවට සයිනොෆාම් එන්නතේ දෙවන මාත්‍රාව ලබාදීම එම වෛද්‍ය නිලධාරි කාර්යාල පරිශ්‍රයේදී සිදුවනවා. බාධාවකින් තොරව ජනතාවට එන්නත ලබාදීමටයි කටයුතු සම්පාදනය කර ඇත්තේ. මඩකලපුව ප්‍රදේශයේ ස්ථාන කිහිපයකදීද සයිනොෆාම් එන්නත ලබාදීම සිදුවනවා. පුද්ගලයින් පනස්දහසකට එන්නත ලබාදීමටයි සැලසුම් කර ඇත්තේ. කිලිනොච්චිය ප්‍ර දේශයේ වයස අවුරුදු හැටට වැඩි පුද්ගලයින්ට කොරෝනා එන්නත් ලබාදීම කිලිනොච්චි යුද හමුදා රෝහලේ දී ආරම්භ කෙරුණා. ආරක්ෂක සේනා ආඥාපති මේජර් ජනරාල් හරේන්ද්‍ර රණසිංහ මහතාද එම කටයුතු නිරීක්ෂණය කළා. මීරිගම සෞඛ්‍ය වෛද්‍ය නිලධාරි කාර්යාලයේ දී සයිනොෆාම් එන්නතේ පළමු මාත්‍රාව ලබාදීම සිදු වනවා. ඒ ගුවන් හමුදාවේ දායකත්වය මතයි. පොලොන්නරුව දිස්ත්‍රික්කයේ වයස අවුරුදු 60 ට වැඩි පුද්ගලයින්ට එන්නත් ලබාදීම මින්නේරිය පාබල පුහුණු මධ්‍යස්ථානයේ දී තුන් වන දිනටත් සිදු වනවා. ඊයේ දිනය තුළ තුන්දහස් හත්සිය හතලිස් හය දෙනෙකුට එන්නත් ලබාදීම සිදුවුණා. කොවිඩ් නයින්ටීන් ප්‍රතිශක්තීකරණ වැඩසටහන යටතේ ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව නව ලක්ෂ විසි පන් දහස් දෙසීය හතලිස් දෙදෙනෙකුට ලබාදී තිබෙනවා. එහි දෙවන මාත්‍රාව ලබා දී ඇති සංඛ්‍යාව 384294 ක්. සයිනොෆාම් එන්නතේ පළමු මාත්‍රාව 2204380 දෙනෙකුට ලබාදී ඇති අතර 885809 දෙනෙකුට දෙවන මාත්‍රාව ලබාදී තිබෙනවා. ස්පුටිනික් එන්නතේ පළමු මාත්‍රාව 114795 දෙනෙකුට ලබාදී ඇති අතර දෙවන මාත්‍රාව ලබාදී ඇති සංඛ්‍යාව 14428 ක්.   ", "URL": "https://www.itnnews.lk/2023/10/05/347602/", "Category": "දේශීය පුවත්", "Parent URL": null}