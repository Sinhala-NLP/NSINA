{"Source": "ITN news", "Timestamp": "මාර්තු 24, 2022 17:25", "Headline": "ජනපති සංචාරක සංවර්ධන අධිකාරියේ නිරීක්ෂණ චාරිකාවක", "News Content": "සංචාරකයන්ගේ ආසියානු ගමනාන්තය බවට ශ්‍රී ලංකාව පත්කළ හැකි බව ජනාධිපති ගෝඨාභය රාජපක්ෂ මැතිතුමා පවසනවා. ශ්‍රී ලංකා සංචාරක සංවර්ධන අධිකාරියේ නිරීක්ෂණ චාරිකාවකට එක්වෙමින් ජනාධිපතිතුමා මේ බව කියා සිටියා. සංචාරක ක්ෂේත්‍රය සම්බන්ධයෙන් මෙරට පවත්නා බාධා ඉවත් කර ගෝලීය ප්‍රවර්ධන වැඩසටහන් මගින් සංචාරක ආකර්ශනය දිනා ගැනීමට සැලසුම් සකස් කළ යුතු බව ජනාධිපතිතුමා මෙහිදී පෙන්වා දුන්නා. මෙම වසරේ පළමු කාර්තුවේදී සංචාරකයන් දෙලක්ෂ හැට දහසකට අධික පිරිසක් මෙරටට පැමිණ තිබෙනවා. එය පසුගිය වසරට සාපේක්ෂව ඉහළ යාමක්. මෙම වසර අවසන් වනිට සංචාරකයන් මිලියන එකයි දශම තුනක ඉලක්කය සපුරා ගැනීම අරමුණයි. සංචාරක ක්ෂේත්‍රයේ සියලු අංශ ඒ සදහා සූදානම් කළ යුතුව ඇතැයි ජනාධිපතිතුමා මෙහිදී පෙන්වා දුන්නා. ශ්‍රී ලංකා සංචාරක ප්‍රවර්ධන කාර්යාංශය, හෝටල් කළමනාකරණ පුහුණු ආයතනය, සමුළු කාර්යාංශය නිරීක්ෂණය කළ ජනාධිපතිතුමා සංචාරක කර්මාන්තයේ ප්‍රවර්ධනය වෙනුවෙන් කැපවනකාර්ය මණ්ඩලය ඇගයීමට ලක් කළා. අමාත්‍ය ප්‍රසන්න රණතුංග මහතා ඇතුළු පිරිසක් මෙම අවස්ථාවට සහභාගී වුණා.   ", "URL": "https://www.itnnews.lk/2023/10/05/403747/", "Category": "දේශීය පුවත්", "Parent URL": null}