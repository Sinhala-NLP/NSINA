{"Source": "ITN news", "Timestamp": "ජූනි 20, 2021 12:05", "Headline": "ඩෙංගු යළි හිස ඔසවයි – සෞඛ්‍ය අංශ අනතුරු අඟවයි", "News Content": "සෑම දෙනාගේම අවධානය කොරෝනා දෙසට යොමුව ඇති මෙම වකවානුව තුළ ඩෙංගු වසංගතය හිස ඔසවමින් තිබෙනවා.මේ හේතුවෙන්  ඩෙංගු මර්දනයටද අවධානය වැඩි වශයෙන්ම යොමු කරන ලෙස සෞඛ්‍ය අංශ ජනතවගෙන් ඉල්ලා සිටියි. අධික වර්ෂාවත් සමඟ ඩෙංගු රෝගයේ ව්‍යාප්තියේ වර්ධනයක් දක්නට ලැබෙන බව සෞඛ්‍ය අංශ පවසනවා. විශේෂයෙන් පරිසරය පිරිසිදුව තබා ගැනීම කෙරෙහි ජනතාවගේ අවධානය අඩු වෙමින් පැවතීම මීට හේතුවයි. නිවාස මෙන්ම සෙසු පරිශ්‍ර ඩෙංගු මදුරුවන් බෝ නොවන ස්ථාන ලෙස පවත්වාගෙන යාමට සියලු දෙනා වග බලා ගැනීම කොරෝනා උවදුරට මුහුණ දී සිටින මේ අවස්ථාවේ අත්‍යවශ්‍යම කරුණක් වනවා. මේ අතර ඩෙංගු මදුරුවන් බෝ වන ස්ථාන සොයා විශේෂ මෙහෙයුමක් බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය, පොලිස් පරිසර කොට්ඨාසය හා නුගේගොඩ පොලිස් කොට්ඨාසය එක්ව ක්‍රියාවට නැංවුවා. පොලිස් නිලධාරීන් 200 ක්  ඊට එක්ව සිටි අතර ඩ්‍රෝන කැමරා ද යොදාගනිමින් මදුරුවන් බෝවන් ස්ථාන නිරීක්ෂණය කිරීමටයි කටයුතු කෙරුණේ. බස්නාහිර පළාත භාර ජ්‍යෙෂ්ඨ  නියෝජ්‍ය පොලිස්පති දේශබන්දු තෙන්නකෝන් , පරිසර කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී රොෂාන් රාජපක්ෂ යන මහත්වරුන් ඇතුළු පිරිසක් ඊට එක්ව සිටියා.   ", "URL": "https://www.itnnews.lk/2023/10/05/343863/", "Category": "Breaking News,දේශීය පුවත්", "Parent URL": null}