{"Source": "ITN news", "Timestamp": "සැප්තැම්බර් 5, 2022 18:10", "Headline": "බ්‍රිතාන්‍යයේ නව අග්‍රාමාත්‍යවරිය නම් කෙරේ", "News Content": "බ්‍රිතාන්‍යයේ නව අග්‍රාමාත්‍යවරිය ලෙස ලිස් ට්‍රස් තේරී පත්වුණා. ඒ අද දිනයේ දී කන්සවේටිව් පක්ෂයේ නායකත්වය සදහා ඇය තේරී පත්වීමෙන් අනතුරුවයි. වසර 6 ක කාලයක් තුළ බ්‍රිතාන්‍යයේ තේරී පත්වූ 4 වන අග්‍රාමාත්‍යවරයා ලෙස ඇය හැදින්විය හැකියි. 2019 වසරේ දී කොරෝනා වයිරස ව්‍යාප්තිය පාලනය කිරීම සදහා දැඩි නීති පනවා තිබියදී එවකට අග්‍රාමාත්‍ය බොරිස් ජොන්සන් අග්‍රාමාත්‍ය කාර්යාලය තුළ සාදයක් පැවැත්වූ බවට අනාවරණය වීමත් සමග ඔහුට විරුද්ධව පක්ෂයේ දැඩි විරෝධතාවක් හටගත්තා. අනතුරුව පසුගිය ජුලි මාසයේ දී රජයේ ඇමතිවරුන් ඉල්ලා අස්වීමට පියවර ගැනීම හේතුවෙන් අග්‍රාමාත්‍යවරයා සිය ධුරයෙන් ඉල්ලා අස්වන බවට නිවේදනය කළා. ඒ අනුව කන්සවේටිව් පක්ෂ නායකත්වයට දැඩි තරගයක් පැවති අතර අද දිනයේ දී ලිස් ට්‍රස් ඊට තේරී පත්වූ අතර ඒ සමගම ඇය අග්‍රාමාත්‍ය ධුරයට සුදුසුකම් ලබනවා. බොරිස් ජොන්සන්ගේ රජයේ විදේශ කටයුතු අමාත්‍යවරිය ලෙසයි ඇය කටයුතු කළේ.  නව අග්‍රාමාත්‍යවරයා පිළිබදව  එළිසබෙත් රැජිනට දැනුම්දීමෙන් අනතුරුව හෙට දිනයේ දී නිල වශයෙන් අග්‍රාමාත්‍යවරයා නම් කිරීමට නියමිතයි. වසර 40කට පසු බ්‍රිතාන්‍යයේ උද්ධමනයේ ඉහළම අගය පසුගියදා වාර්තා වූ අතර සාමාන්‍ය ජනතාවට සහන සැලසීම නව අග්‍රාමාත්‍යවරයා මුහුණ දෙන ප්‍රබලතම අභියෝගය බවයි විශ්ලේෂකයින් පෙන්වා දෙන්නේ. ", "URL": "https://www.itnnews.lk/2023/10/05/433180/", "Category": "ජාත්‍යන්තර පුවත්", "Parent URL": null}