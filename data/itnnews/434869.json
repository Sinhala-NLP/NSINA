{"Source": "ITN news", "Timestamp": "செப்டம்பர் 14, 2022 12:55", "Headline": "தாமரைக்கோபுர நுழைவு சீட்டு குறித்து வெளியான விடயம்", "News Content": "தாமரைக்கோபுர நுழைவுச் சீட்டின் போலியான நுழைவுச் சீட்டொன்று சமூக ஊடகங்களில் வைரலாகி பரவி வருகின்றது. குறித்த போலி நுழைவுச்சீட்டில் ஆங்கிலம், சிங்களம் மற்றும் சீன மொழிகள் காணப்படுகின்றன. தமிழ் மொழி புறக்கணிக்கப்பட்டு காணப்படுகின்றது. அது போலியான நுழைவுச் சீட்டு எனத் தெரியவந்துள்ளது. தெற்காசியாவின் மிக உயர்ந்த கட்டடமான ‘தாமரை கோபுரத்தின்’ செயற்பாடுகள் நாளை 15 ஆம் திகதி வியாழக்கிழமை முதல் உத்தியோகபூர்வமாக ஆரம்பிக்கப்படவுள்ளன. இந்நிலையில், நுழைவுச் சீட்டொன்றின் விலை 500 ரூபா என்பதோடு விசேட நுழைவுச் சீட்டின் விலை 2,000 ரூபாவாகும். இரண்டாயிரம் ரூபாய் டிக்கெட் பெற்றவர்கள் வரிசையில் காத்திருக்காமல் வளாகத்திற்குள் செல்லலாம். வெளிநாட்டவர் ஒருவருக்கான நுழைவுச் சீட்டு 20 அமெரிக்க டொலர்களாகும். அடுத்த சில மாதங்களில் நுழைவுச் சீட்டுக்கு பதிலாக QR தொழில்நுட்பத்தை அறிமுகம் செய்யவும் ஏற்கனவே திட்டமிடப்பட்டுள்ளது. நாளை பொதுமக்கள் பார்வைக்காக வெளியிடப்படும் தாமரை கோபுரத்திற்கான அசல் டிக்கெட்டின் புகைப்படத்தையும் தூதரகம் வெளியிட்டுள்ளது. ", "URL": "https://www.itnnews.lk/2023/10/05/434869/", "Category": "தேசிய செய்திகள்", "Parent URL": null}