{"Source": "ITN news", "Timestamp": "පෙබරවාරි 25, 2022 14:48", "Headline": "රුසියානු ප්‍රහාර හමුවේ දහස් ගණනක යුක්‍රේන වැසියන් මධ්‍යම යුරෝපයට සංක්‍රමණය වෙයි", "News Content": "රුසියානු ප්‍රහාර හමුවේ දහස් ගණනක යුක්‍රේන වැසියන් මධ්‍යම යුරෝපීය රටවල් දෙසට සංක්‍රමණය වීම ආරම්භ වී තිබෙනවා. දකුණු පෝලන්තයේ දේශසීමා ආසන්නයේ යුක්‍රේන ජාතිකයින් විශාල පිරිසක් රැස්ව සිටින බවයි විදෙස් මාධ්‍ය වාර්තා කරන්නේ. මෙලෙස යුරෝපීය රටවල් වෙත ඇතුළුවන පිරිස් සිය රටට පිලිගැනීමට සහ මානුෂීය ආධාර ලබා දීමට සූදානම් බව හංගේරියානු රජය මේ වන විටත් කැමැත්ත පළකර තිබෙනවා. සෙසු මධ්‍යම යුරෝපීය රටවල් කිහිපයක්ද යුක්‍රේන ජනතාවට ආධාර ලබා දීමට පියවර ගෙන ඇති බවයි විදෙස් මාධ්‍ය වාර්තා කරන්නේ. මේ අතර රුසියා හමුදා යුක්‍රේනයේ කොනෙටොප් නගරයට ප්‍රහාර එල්ලකරමින් සිටින බවත් එරට අගනගරය වන කිව් නගරය දෙසට ගමන් කරමින් සිටින බවත් වාර්තා වනවා. මේ අතර යුක්‍රේන ජනාධිපති විලෝදිමීර් සෙලෙන්ස්කි ප්‍රකාශයක් නිකුත් කරමින් පවසා සිටින්නේ රුසියාවේ ප්‍රධාන ඉලක්කය වී ඇත්තේ තමන් සහ තමන්ගේ පවුලේ අය ඝාතනය කිරීම බවයි. එමගින් තම රට අස්ථාවර කිරීම රුසියාවේ බලාපොරොත්තුව වී ඇති බව ඔහු පවසන්නේ.       ", "URL": "https://www.itnnews.lk/2023/10/05/397732/", "Category": "ජාත්‍යන්තර පුවත්", "Parent URL": null}