{"Source": "ITN news", "Timestamp": "ஜூன் 22, 2022 12:41", "Headline": "சிறுநீரக நோயாளர்களுக்கு தாய்லாந்திடமிருந்து மருத்துவ உதவிகள்..", "News Content": "சிறுநீரக நோயாளர்களுக்கு வழங்கப்படும் 10 ஆயிரம் EPO   ஊசி மருந்துகளை தாய்லாந்து இலங்கைக்கு வழங்கியுள்ளது. இலங்கைக்கான தாய்லாந்து தூதுவர் போப் ஹன்போல் சுகாதார சேவைகள் பணிப்பாளரிடம் அவற்றை கையளித்துள்ளார். இரத்த சோகையால் பாதிக்கப்பட்ட சிறுநீரக நோயாளர்களுக்கான குறித்த மருந்தின் பெறுமதி 40 மில்லியன் ரூபாவென சுட்டிக்காட்டப்பட்டுள்ளது. இன்சி சீமெந்து நிறுவனத்தின் அனுசரனையில் அவை பெற்றுக்கொடுக்கப்பட்டுள்ளதாகவும் சுகாதார பிரிவினர் தெரிவித்துள்ளனர். உத்தியோகப்பூர்வமாக குறித்த EPO ஊசி மருந்துகளை கையளிக்கும் நிகழ்வு இலங்கைக்கான தாய்லாந்து தூதுவர் தலைமையில் இடம்பெற்றது. இன்சி சீமெந்து நிறுவனம் முன்மாதிரி நிறுவனமாகவும், மக்கள் நலனை கருத்திற்கொண்டும் குறித்த செயற்பாட்டை முன்னெடுத்துள்ளது. பல்வேறு சந்தர்ப்பங்களில் இவ்வாறான உதவிகளை மக்களுக்காக முன்னெடுத்துள்ளது. EPO ஊசி மருந்துகள் மாதாந்தம் ஒரு இலட்சம் முதல் ஒரு இலட்சத்து 10 ஆயிரம் வரை தேவைப்படுவதாகவும், கடந்த மாதம் தாய்லாந்து தூதவரிடம் இது தொடர்பான கோரிக்கை முன்வைக்கப்பட்ட நிலையில், அதனை பெற்றுக்கொடுப்பதற்கு நடவடிக்கை எடுத்துள்ளதாக சுகாதார சேவைகள் பணிப்பாளர் நாயகம் அசேல குணவர்தன தெரிவித்துள்ளார். ", "URL": "https://www.itnnews.lk/2023/10/05/418504/", "Category": "Breaking News,தேசிய செய்திகள்", "Parent URL": null}