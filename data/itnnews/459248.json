{"Source": "ITN news", "Timestamp": "පෙබරවාරි 5, 2023 09:05", "Headline": "නවම් පුර පසළොස්වක පොහොය දිනය අදයි", "News Content": "සැරියුත් මුගලන් මහ රහතන් වහන්සේට අග්‍රශ්‍රාවක තනතුරු පිරිනැමීම ඇතුළු ශාසන ඉතිහාසයේ වැදගත් සිදුවීම් කිහිපයක් සනිටුහන් වූ නවම් පුර පසළොස්වක පොහොය දිනය අදයි. රජග‍හනුවර වේලුවනාරාමයේදී බුද්ධ ශාසනයෙහි ප්‍රථම සංඝ සම්මේලනය පවත්වා සැරියුත් මුගලන් හිමිවරුන්ට අගසව් තනතුරු පිරිනැමීම අද වැනි නවම් පුර පසලොස්වක පොහෝ දිනක සිදුවූ බව ශාසන ඉතිහාසයේ සඳහන්. එමෙන්ම ඕවාද ප්‍රාති මෝක්ෂය දේශනා කිරීම ද අද වැනි පොහෝ දිනක සිදුවුණා. එමෙන්ම බුදුරජාණන් වහන්සේ පිරිනිවන් පෑමට තුන් මසකට පෙර ආයු සංස්කාරය අත්හැරීම සිදුවූයේත් අද වැනි නවම් පුන් පොහෝ දිනකයි. නවම් පුන් පොහොය වෙනුවෙන් දිවයින පුරා සෑම වෙහෙර විහාරස්ථානයකදීම ආමිස හා ප්‍රතිපත්ති පූජාවන්ට මුල්තැන දෙමින් විවිධ ආගමික වැඩසටහන් සංවිධාන කර තිබෙනවා. ස්වාධීන රූපවාහිනිය සෑම පුන් පොහෝ දිනකම ගෙන එන සවණක් රැස් සජීව විකාශය මෙවර ගෙන එන්නේ ස්වාධීන රූපවාහිනී එච් ඩී මැදිරි සංකීර්ණයේ සිටයි. අටසිල් සමාදන් කරවීම සිදුකලේ ආචාර්ය පූජ්‍ය ඇත්කඳවක සද්ධාජීව ස්වාමින් වහන්සේයි. පූජ්‍ය පොල්පිටි මුකලානේ පඤ්ඤාසිරි ස්වාමින් වහන්සේ පෝදා විශේෂ ධර්ම දේශනාව පැවැත්වුවා. මේ අතර ලක්හඩ ගුවන් විදුලිය සෑම පුන් පොහෝ දිනකම ක්‍රියාත්මක කරන ශාසනාලෝක වැඩසටහන ද මෙවර ස්වාධීන රූපවාහිනි පරිශ්‍රයේ දී පැවැත්වුණා. විහාරස්ථානයේදී පැවැත්වුණා. සාමණේර භික්‍ෂූන්වහන්සේ සඳහා අවශ්‍ය ධර්ම පුස්තක පූජා කිරීම මෙන්ම උන්වහන්සේගේ දෙමව්පියන් සඳහා උපහාර පිරිනැමීම ද මෙහිදී සිදුවුණා. මෙවර ක්‍රියාත්මක වූයේ 101 වන  ශාසනාලෝක වැඩසටහනයි.   ", "URL": "https://www.itnnews.lk/2023/10/05/459248/", "Category": "Breaking News,දේශීය පුවත්", "Parent URL": null}