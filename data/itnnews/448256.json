{"Source": "ITN news", "Timestamp": "නොවැම්බර් 29, 2022 21:20", "Headline": "මහින්ද අමරවීරගෙන් මෛත්‍රීට අභියෝගයක්", "News Content": "අමාත්‍ය මහින්ද අමරවීර මහතා එක්සත් ජනතා නිදහස් සන්ධානයේ මහ ලේකම්වරයා ලෙස හිටපු ජනාධිපති මෛත්‍රීපාල සිරිසේන මහතාට ලිපියක් යොමුකර තිබෙනවා. හෙට දින පස්වරු 5 ට ශ්‍රී ලංකා නිදහස් පක්ෂ මූලස්ථානයේ දී එක්සත් ජනතා නිදහස් සන්ධානයේ විධායක සභා රැස්වීමක් පැවැත්වීමට කටයුතු යොදා ඇති බව තමාට දැනගන්නට ලැබී ඇති බවයි අමාත්‍ය මහින්ද අමරවීර මහතා පවසන්නේ. එම සන්ධානයේ ව්‍යවස්ථාවට අනුව විධායක සභා රැස්වීමක් කැඳවීමට බලය ඇත්තේ එහි මහ ලේකම් වශයෙන් තමා වෙත බවත් පක්ෂ නායකයා ලෙස මෛත්‍රීපාල සිරිසේන මහතාට විධායක සභා රැස්වීමක් කැඳවීමට ව්‍යවස්ථානුකූලව කිසිදු බලයක් නැති බවත් මහින්ද අමරවීර මහතා අදාළ ලිපියෙන් පෙන්වා දී තිබෙනවා. එහෙයින් මෙසේ කැවා ඇති රැස්වීම ව්‍යවස්ථා විරෝධී හා නීති විරෝධී රැස්වීමක් බව පෙන්වා දෙන මහින්ද අමරවීර මහතා එම තත්ත්වය නිවැරදි කිරීමටත් රැස්වීම වහාම අවලංගු කිරීමටත් කටයුතු කරන ලෙස එක්සත් ජනතා නිදහස් සන්ධාන මහ ලේකම්වරයා ලෙස දැනුම් දෙන බවයි අදාළ ලිපියෙන් වැඩිදුරටත් අවධාරණය කර ඇත්තේ.         ", "URL": "https://www.itnnews.lk/2023/10/05/448256/", "Category": "Breaking News,දේශීය පුවත්", "Parent URL": null}