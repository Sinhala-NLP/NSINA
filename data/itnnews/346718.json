{"Source": "ITN news", "Timestamp": "ජූලි 2, 2021 20:07", "Headline": "ඩී.ඒ. රාජපක්ෂ කෞතුකාර නඩුවෙන් සෙසු විත්තිකරුවන් හය දෙනාත් නිදහස්", "News Content": "මැදමුලන ඩී ඒ රාජපක්ෂ කෞතුකාගාරය ඉදිකිරීමේ දී ඉඩම් ගොඩකිරීමේ සංස්ථාවේ මුදල් සාපරාදී සාවද්‍ය පරිහරණය කළ බවට චෝදනා ලබාසිටි විත්තිකරුවන් හය දෙනාම නිදහස් කිරීමට ත්‍රිපුද්ගල විශේෂ මහාධිකරණය අද නියෝග කළා. ශ්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථාවට අයත් රුපියල් මිලියන තිස්හතරකට ආසන්න මුදලක් ඩී ඒ රාජපක්ෂ කෞතුකාගාරය ඉදිකිරීම සදහා වැයකර ඇති බවට එම සංස්ථාවේ හිටපු සභාපතිවරයෙකු වූ ප්‍රසාද් හර්ෂාන් ද සිල්වා සහ අධ්‍යක්ෂ මණ්ඩල සාමාජික සාමාජිකාවන් පස් දෙනෙකු විශේෂ මහාධිකරණය හමුවේ චෝදනා ලබා සිටියා. විත්තිකරුවන් වෙනුවෙන් පෙනී සිටි ජනාධිපති නීතිඥ අනිල් ද සිල්වා මහතා ප්‍රකාශ කළේ නීත්‍යානුකූලව ඇතිකරගත් ද්වීපාර්ශ්වික ගිවිසුමක් මත සංස්ථාව අදාළ මුදල වැයකර ඇති අතර රුපියල් මිලියන 34 කට ආසන්න එම සම්පූර්ණ මුදල ඩී ඒ රාජපක්ෂ අනුස්මරණ පදනම විසින් සංස්ථාවට ආපසු ගෙවා ඇති බවයි. ගිවිසුමක් මත ඇතිකරගත් සිවිල් කටයුත්තක් සම්බන්ධයෙන් මෙලෙස අපරාධ නඩුවක් ගොනුකළ නොහැකි බව පෙන්වා දුන් ජනාධිපති නීතිඥවරයා නීතිමය පදනමක් නොමැති හෙයින් විත්තිකරුවන් නිදහස් කරන ලෙස ඉල්ලා සිටියා. ඉඩම් ගොඩකිරීමේ සංස්ථාව වෙනුවෙන් කරුණ දැක්වූ නීතිඥ කපිල ලියනගම මහතා කියාසිටියේ මෙම ගණුදෙනුව සම්බන්ධයෙන් සංස්ථාවේ අභ්‍යන්තර පරීක්ෂණයක් සිදුකෙරුණු බවයි. ඒ අනුව ඉදිකිරීමට අදාළ සම්පූර්ණ මුදලම අදියර දෙකකදී සංස්ථාවට ලැබී ඇති බව තහවුරු වූ බව නීතිඥවරයා කියාසිටියා. මෙහිදී පැමිණිලිකාර නීතිපතිවරයා වෙනුවෙන් කරුණු දැක්වූ නියෝජ්‍ය සොලිසිටර් ජෙනරාල් දිලීප පීරිස් මහතා ප්‍රකාශ කළේ තමන්ට මූල්‍යමය අලාභයක් සිදු නොවූයේ යැයි ඉඩම් ගොඩකිරීමේ සංස්ථාව ප්‍රකාශ කරන තත්ත්වයක් හමුවේ මෙම නඩුව පවත්වාගෙන යාම අභියෝගයක් බවයි. ඒ අනුව නඩුව පවත්වාගෙන යාමට අපේක්ෂා නොකරන බව නියෝජ්‍ය සොලිසිටර් ජෙනරාල්වරයා ප්‍රකාශ කළා. කරුණු සළකා බැලූ විනිසුරු මඩුල්ල විත්තිකරුවන් නිදහස් කිරීමට නියෝග කළ අතර අධිකරණ භාරයේ තිබූ ඔවුන්ගේ විදෙස් ගමන් බලපත්‍ර ද මුදාහරින ලෙස නියෝග කළා. චම්පා ජානකී රාජරත්න,  දමිත් තොටවත්ත සහ නාමල් බලල්ලේ යන ත්‍රිපුද්ගල මහාධිකරණ විනිසුරු මඩුල්ල හමුවේ නඩුව කැදවනු ලැබුවා.   ", "URL": "https://www.itnnews.lk/2023/10/05/346718/", "Category": "දේශීය පුවත්", "Parent URL": null}