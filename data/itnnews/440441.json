{"Source": "ITN news", "Timestamp": "அக்டோபர் 14, 2022 13:02", "Headline": "வர்த்தகரை கடத்தி கப்பம் பெற முயற்சித்த கொள்ளையர்கள் கைது..", "News Content": "வர்த்தகர் ஒருவரை கடத்திச்சென்று கப்பம் பெற முயற்சித்த குழுவினர் கைதுசெய்யப்பட்டுள்ளனர். மீரிகம பல்லேவல பொலிசார் சந்தேக நபர்களை கைதுசெய்துள்ளனர். கல்லெலிய பகுதியைச் சேர்ந்த வர்த்தகர் ஒருவர் காரில் வந்த சந்தேக நபர்களால் கடத்திச்செல்லப்பட்டார். ஒரு மணித்தியாலத்தின் பின்னர் , வர்த்தகரின் மனைவியை தொலைபேசியில் தொடர்புகொண்ட கடத்தல்காரர்கள் அவரிடம் கப்பம் கோரியுள்ளனர். குறித்த விடயம் தொடர்பில் பல்லேவல பொலிசாருக்கு அறிவிக்கப்பட்டது. இதனையடுத்து பொலிசார் சூட்சுமமாக செயற்பட்டனர். வர்த்தகரின் மனைவியிடம் கடத்தல்காரர்கள் கோரிய பணத்தை வழங்குமாறு கூறிய பொலிசார் அவரை பின்தொடர்ந்து சென்றனர். குறித்த பணத்தை மனைவி கடத்தல்காரர்களிடம் வழங்கும்போது பொலிசார் அவர்களை கைதுசெய்தனர். சந்தேக நபர்கள் மூவர் கைதுசெய்யப்பட்டுள்ளனர். அவர்கள் களுபோவில மற்றும் நுகேகொடை பகுதிகளை சேர்ந்தவர்களென தெரியவந்துள்ளது. இதேவேளை சந்தேக நபர்கள் இதற்கு முன்னரும் பல்வேறு கொள்ளை சம்பவங்களுடன் தொடர்புடையவர்களென தெரியவந்துள்ளது. ", "URL": "https://www.itnnews.lk/2023/10/05/440441/", "Category": "Breaking News,தேசிய செய்திகள்", "Parent URL": null}