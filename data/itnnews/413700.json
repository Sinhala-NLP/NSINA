{"Source": "ITN news", "Timestamp": "මැයි 27, 2022 17:54", "Headline": "ශෂී වීරවංශ අභියාචනයක් ඉදිරිපත් කරයි", "News Content": "තමාව සිරගත කිරීමට කොළඹ මහේස්ත්‍රාත් අධිකරණය ලබාදුන් තීන්දුව අභියෝගයට ලක් කරමින් හිටපු අමාත්‍ය විමල් වීරවංශගේ බිරිඳ වන ශෂී වීරවංශ අභියාචනයක් ඉදිරිපත් කර තිබෙනවා. ඇය සිය නීතිඥවරුන් මාර්ගයෙන් ඉදිරිපත් කළ අභියාචනය 2022 මැයි 30 වැනි සඳුදා සලකා බැලීමට නියමිතයි. විදේශ ගමන් බලපත්‍රයක් ලබා ගැනීම සඳහා ව්‍යාජ ලියකියවිලි භාවිතා කිරීම සම්බන්ධයෙන් ශෂී වීරවංශට වසර 2 ක සිරදඬුවම් අද නියම කෙරුණා. ඊට අදාළ නඩුව අද විභාගයට ගත් අවස්ථාවේදී කොළඹ මහේස්ත්‍රාත් අධිකරණය ශෂී වීරවංශට රුපියල් ලක්ෂයක දඩයක් ද නියම කළා. දඩ මුදල ගෙවීමට ශෂී වීරවංශ අපොහොසත් වුවහොත් සිර දඬුවම තවත් මාස 6කින් දීර්ඝ කරන බවද අධිකරණය වැඩිදුරටත් ප්‍රකාශ කළා. විදේශ ගමන් බලපත්‍රය ලබාගැනීමට ශෂී වීරවංශට සහය වූ රාජ්‍ය නිලධාරීන්ට එරෙහිව පියවර ගැනීම සඳහා තීන්දුවේ පිටපතක් රාජ්‍ය පරිපාලන අමාත්‍යාංශයේ ලේකම්වරයා වෙත භාරදෙන ලෙසද අධිකරණය නියෝගයක් නිකුත් කර තිබෙනවා. ආගමන හා විගමන දෙපාර්තමේන්තුවට ව්‍යාජ ලේඛන ඉදිරිපත් කර රාජ්‍ය තාන්ත්‍රික ගමන් බලපත්‍රයක් ඇතුළු විදේශ ගමන් බලපත්‍ර දෙකක් වංචනික ලෙස ලබාගෙන ඇති බවට ශෂී වීරවංශට චෝදනා එල්ල වී තිබේ. විදේශ ගමන් බලපත්‍ර ලබා ගැනීම සඳහා ව්‍යාජ නම් සහ උපන් දින ඇතුළත් ලිපි ලේඛන ඉදිරිපත් කළ  ශෂී වීරවංශ මුලින් 2015 පෙබරවාරි මාසයේදී අත්අඩංගුවට ගෙන පසුව ඇප මත මුදා හැරුණා. ඉන් අනතුරුව කොළඹ ප්‍රධාන මහේස්ත්‍රාත්වරයා ශෂී වීරවංශට වරෙන්තු නිකුත් කළා. ශෂී වීරවංශගේ අභියාචනය මැයි 30 වැනිදා විභාගයට ගන්නා තෙක් ඇය රිමාන්ඩ් භාරයේ තබනු ඇති. ", "URL": "https://www.itnnews.lk/2023/10/05/413700/", "Category": "Breaking News,දේශීය පුවත්", "Parent URL": null}