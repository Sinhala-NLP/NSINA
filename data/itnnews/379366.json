{"Source": "ITN news", "Timestamp": "නොවැම්බර් 29, 2021 12:44", "Headline": "LTTE තහනම ඉවත් කරන ලෙස ඉදිරිපත් වූ අභියාචනක් යුරෝපා සංගම් අධිකරණය ඉවත දමයි", "News Content": "එල්ටීටීඊ සංවිධානයට පනවා ඇති තහනම ඉවත් කරන ලෙස ඉදිරිපත් කර තිබූ අභියාචනයක් යුරෝපා සංගම් අධිකරණය ඉවත දැමුවා. ඒ අනුව එල්ටීටීඊ තහනම යුරෝපය තුළ අඛණ්ඩවම ක්‍රියාත්මක වනවා. එල්ටීටීඊ ය යුරෝපය තුළ ජාත්‍යන්තර ත්‍රස්ත සංවිධානයක් ලෙස නම් කරමිනුයි එම සංවිධානය තහනම් කිරීමට කටයුතු කෙරුණේ. එල්ටීටීඊ ය ත්‍රස්ත සංවිධානයක් ලෙස නැවත ලැයිස්තු ගත කිරීම අවලංගු කරන ලෙස මෙම අභියාචනය ඉදිරිපත් කර තිබුණේ ඩෙන්මාර්කය පදනම් කරගත් එල්ටීටිඊ යේ යුරෝපීය දේශපාලන කණ්ඩායමක් මගිනුයි. එල්ටීටීඊ ය ත්‍රස්තවාදී සංවිධානයක් ලෙස යුරෝපා සංගමය මගින් ප්‍රථම වරට ලැයිස්තුගත කෙරුණේ 2006 වසරේදීයි. ඔවුන් යුදමය වශයෙන් පරාජය වී ඇතත් ජාත්‍යන්තර අරමුදල් රැස් කිරීම සහ නැවත සංවිධාන විය හැකි බැවින් තහනම් ක්‍රියාත්මක කළ යුතු බවට යුරෝපා සංගමය 2019 වසරේදී ප්‍රකාශ කර තිබුණා. මේ අතර එල්ටීටීඊ යේ මහ විරු සැමරුම් දිනය සැමරීමට ක්‍රියා කළ පුද්ගලයින් දෙදෙනෙකු විශේෂ කාර්ය බළකාය මගින් අත්අඩංගුවට ගෙන තිබෙනවා. ඒ කොක්කඩිචෝලෙයි, අම්බලන්තුරෙයි මාර්ගයේ කඩුකාමුනෙයි ප්‍රදේශයේදීයි. පාළු ස්ථානයකදී පන්දම් සහ රතිඤ්ඤා දල්වා මහ විරු දිනය සැමරීමට මොවුන් ක්‍රියා කර ඇති බවයි පොලිසිය පවසන්නේ.   ", "URL": "https://www.itnnews.lk/2023/10/05/379366/", "Category": "Breaking News,දේශීය පුවත්", "Parent URL": null}