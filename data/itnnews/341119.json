{"Source": "ITN news", "Timestamp": "ජූනි 7, 2021 11:53", "Headline": "සංවර්ධනය වේගවත් කොට ජනජීවිතයට සහන සළසන්න ගුවන් පාලම් ව්‍යාපෘතියට අගමැති මුලපුරයි", "News Content": "සෞභාග්‍යයේ මංපෙත් විප්ලවය යටතේ නව කැලණි පාලමේ සිට අතුරුගිරිය දක්වා කුළුණු මත ඉදිකෙරෙන අධිවේගී මාර්ගය ඇතුළු ව්‍යාපෘති 5 ක ඉදිකිරීමේ අද කෙරුණා. ඒ අග්‍රාමාත්‍ය මහින්ද රාජපක්ෂ මහතාගේ අතින්. සෞඛ්‍ය ආරක්ෂිත ක්‍රමවේද යටතේ නව තාක්ෂණය භාවිතා කරමින් අරලිගහ මන්දිරයේ සිටයි එම කටයුතු සිදු කෙරුණේ. සෞභාග්‍යයේ දැක්ම ප්‍රතිපත්ති ප්‍රකාශයට අනුව ක්‍රමවත් මාර්ග පහසුකම් ලබාදීම රජයේ අපේක්ෂාවයි. ඒ අනුව කොළඹ හා ඒ ආශ්‍රිත නගරවල මෙන්ම දිවයිනේ අනෙකුත් ප්‍රධාන නගරවල  පවතින අධික රථවාහන තදබදයට විසදුම් සෙවීම වෙනුවෙන් මෙවර අයවැයෙන් විශේෂ අවධානයක් යොමුකර තිබෙනවා. අග්‍රාමාත්‍ය මහින්ද රාජපක්ෂ මහතාගේ උපදෙස් පරිදි කොළඹ සහ මහනුවර නගරය ආශ්‍රිතව පවතින වාහන තදබදයට පිලියම් ලෙස ගුවන් පාලම් ඉදිකිරීමටත් නව කැලණිපාලමේ සිට අතුරුගිරිය දක්වා කුළුණු මත අධිවේගී මාර්ගයක්  ඉදිකිරීමටත් සැළසුම් සකස් කර තිබෙනවා. ඒ අනුව මං තීරු 4 කින් යුතු නව කැලණි පාලමේ සිට අතුරුගිරිය දක්වා කුළුණු මත අධිවේගී මාර්ගය සදහා  වැය වන මුදල රුපියල් බිලියන 134.9 ක්. එය කිලෝමීටර් 16.4 ක් වනවා. මීට අමතරව ගැඨඹේ ගුවන්පාලම, කොහුවල මංසන්ධියේ ගුවන් පාලම, අකබර් මාවත ගුවන් පාලම සහ උත්තරානන්ද මාවත ගුවන්පාලම සහ කොම්පඤ්ඥවීදිය හරහා බාලදක්ෂ මාවත හරහා චිත්තම්පලම් ඒ ගාර්ඩිනර් මාවත සම්බන්ධ කරමින් ගුවන් පාලමක් ද ඉදි කෙරෙනවා.   ", "URL": "https://www.itnnews.lk/2023/10/05/341119/", "Category": "දේශීය පුවත්", "Parent URL": null}