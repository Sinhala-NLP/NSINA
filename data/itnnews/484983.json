{"Source": "ITN news", "Timestamp": "මැයි 21, 2023 17:41", "Headline": "දිනේෂ් ෂාෆ්ටර්ගේ මිහිදන් කළ දේහයට පොලිස් ආරක්ෂාව", "News Content": "ප්‍රකට ව්‍යාපාරිකයෙකු වූ දිනේෂ් ෂාෆ්ටර් මහතාගේ දේහය ලබන 25 වනදා ගොඩගැනීමට නියමිතව තිබෙනවා. ඒ මරණය සම්බන්ධයෙන් අභිරහස සෙවීමට ඔහුගේ දේහය යළි ගොඩගෙන විමර්ශන සිදු කිරීම සදහා කොළඹ මහේස්ත්‍රාත් අධිකරණය ලබාදුන් අවසරයට අනුවයි. දිනේෂ් ෂාෆ්ටර් මහතාගේ මෘත දේහය මිහිදන් කරන තිබෙන ස්ථානයට බොරැල්ල පොලීසිය විසින් විශේෂ ආරක්ෂාවක් යොදවා ඇතැයි පොලිස් මාධ්‍ය ප්‍රකාශකවරයා පැවසීය. දිනේෂ් ෂාෆ්ටර් මහතා ඝාතනය කෙරුණේ පසුගිය වසරේ දෙසැම්බර් 15 වනදායි. ඒ බොරැල්ල කනත්තේදී. අත් පා ගැට ගසා බොරැල්ල පොදු සුසාන භූමියේ ඔහුගේ මෝටර් රථය තුළ සිටියදීයි.  ෂාෆ්ටර් මහතාගේ මරණයට හේතුව තීරණය කිරීම සදහා සිරුර ගොඩට ගෙන පරීක්ෂණ කළ යුතු බව පංච පුද්ගල විශේෂඥ මණ්ඩලය තීරණය කළා. ඒ සදහා අවසර ලබා දෙන ලෙසට එම මණ්ඩලය කොළඹ අතිරේක මහේස්ත්‍රාත්වරියගෙන් ඉල්ලීමක් කළා. ඒ අනුව විශේෂ පොලිස් ආරක්ෂාවක් යටතේ දේහය ගොඩගැනීමට අධිකරණය අවසර ලබාදුන් අතර ලබන 25 වනදා දේහය ගොඩගැනීමට නියමිතව තිබෙනවා. මහේස්ත්‍රාත්වරයාගේ සහ වෙනත් විශේෂඥයින්ගේ මෙන්ම විමර්ශන නිලධාරීන්ගේ සහභාගීත්වයෙන් සිරුර ගොඩගැනීමට නියමිතයි. දිනේෂ් ෂාෆ්ටර් මහතාගේ මරණය සියදිවි නසා ගැනිමක්ද නැතහොත් ඝාතනයක්ද යන්න පංච පුද්ගල විශේෂඥ වෛද්‍ය මණ්ඩලය මගින් සොයා බලනවා.       ", "URL": "https://www.itnnews.lk/2023/10/05/484983/", "Category": "Breaking News,දේශීය පුවත්", "Parent URL": null}