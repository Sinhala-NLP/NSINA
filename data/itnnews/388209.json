{"Source": "ITN news", "Timestamp": "ජනවාරි 11, 2022 17:05", "Headline": "අධිකරණය පාඨලීගේ සෞඛ්‍ය තත්ත්වය පිළිබඳ සවිස්තර වාර්තාවක් ඉල්ලයි", "News Content": "හිටපු අමාත්‍ය පාඨලී චම්පික රණවක මහතාගේ රෝගී තත්ත්වය පරික්ෂා කර සවිස්තර වාර්තාවක් ඉදිරිපත් කරන ලෙස කොළඹ මහාධිකරණය කොළඹ ප්‍රධාන අධිකරණ වෛද්‍ය නිලධාරියාට අද නියෝග කළා. ඒ රාජගිරිය ප්‍රදේශයේදී අපරික්ෂාකාරීව රිය පදවා තරුණයකු අනතුරට ලක් කිරීමේ සිද්ධියකට අදාළවයි. මෙම නඩුව කොළඹ මහාධිකරණය හමුවේ අද කැදවුවා. සාක්ෂිකරුවන්ගේ හරස් ප්‍රශ්න විමසීම අද ආරම්භවීමට නියමිතව තිබුණද විත්තිකාර රණවක මහතා අධිකරණය හමුවේ පෙනී සිටියේ නැහැ. එහිදී ප්‍රකාශ වුණේ ඔහු කොළඹ පෞද්ගලික රෝහලක ප්‍රතිකාර ලබමින් සිටින බවයි. නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් මහතා කියා සිටියේ මෙම නඩු විභාගය අත්හිටුවන ලෙස ඉල්ලා රණවක මහතා ඊයේ අභියාචනාධිකරණයට පෙත්සමක් ඉදිරිපත් කර ඇති බවයි. එය විභාගයට ගත් අවස්ථාවේ විත්තිකරු උපරිමාධිකරණ සංකීර්ණය අසල ගැවසී තිබූ බවද ඔහු පැවසුවා. එහි නියෝගය ලබන 24 වනදා ප්‍රකාශයට පත් කිරීමට නියමිතයි. ඒ අනුව ඔහු අද මෙම ක්‍රියාව සිදු කර තිබෙන්නේ නඩු විභාගය කල් දමාගැනීමේ අරමුණින් බවට දිලීප පීරිස් මහතා චෝදනා කළා. ඒ අනුවයි ඔහුගේ රෝගී තත්ත්වය පිළිබද සවිස්තර වාර්තාවක් ඉදිරිපත් කරන ලෙස නියෝග කෙරුණේ. පැමිණිල්ල ලබන 21 වනදා යළි කැදවීමට නියමිතයි.   ", "URL": "https://www.itnnews.lk/2023/10/05/388209/", "Category": "දේශීය පුවත්", "Parent URL": null}