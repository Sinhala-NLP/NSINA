{"Source": "ITN news", "Timestamp": "ජූනි 5, 2022 12:24", "Headline": "තෝරාගත් පිරවුම්හල්වලට පමණක් ඩීසල් ලබාදීමේ සැළසුමක්", "News Content": "ඩීසල් තොග සීමිත වීම හේතුවෙන් ප්‍රමුඛතා ලැයිස්තුවක් මත තෝරාගත් ඉන්ධන පිරවුම්හල් සඳහා පමණක් ඩීසල් බෙදා හැරීම සිදුකරන බව ඛනිජ තෙල් බෙදුම්කරුවන්ගේ සංගමය පවසනවා. මේ අතර ලැෆ් ගැස් බෙදාහැරීම අද ආරම්භ කරන බව ලාෆ් සමාගම පවසනවා. ගෑස් අලෙවි මධ්‍යස්ථාන වෙත ලාෆ් ගෑස් බෙදාහැරීම අද ආරම්භ කරන බව ලාෆ් සමාගම ප්‍රකාශ කළා. මෙලෙස ලාෆ් ගෑම් වෙළෙඳපොළට නිකුත් කෙරෙන්නේ මාස ගණනාවකට පසුවයි. ලාෆ් ගෑතස් වෙළෙඳපොළට නිකුත් කරන බව ප්‍රකාශ කිරීමත් සමඟ ජනතාව ගෑස් ලබාගැනීමට දිගු පෝලිම්වල රැඳී සිටිනවා. ලිට්‍රෝ සමාගම ජනතාවට දැනුම් දුන්නේ ලබන අගහරුවාදා තෙක් ගෑස් බෙදාහැරීම සිදු නොකරන බැවින් පෝලිම්වල රැඳී නොසිටින ලෙසයි. ඊයේ මෙරටට පැමිණි ගෑස් මෙට්‍රික් ටොන් 2,500 ක් රැගත් නෞකාවේ ගෑස් තොග ගොඩබෑම ආරම්භ කර තිබෙනවා. මේ අතර ඉන්ධන පිරවුම්හල් වලට ඩීසල් තොග නොලැබීම හේතුවෙන් ජනතාව දැඩි දුෂ්කරතාවන්ට පත්ව සිටිනවා. ඉන්ධන පිරවුම්හල් ආශ්‍රිතව කිලෝමීටර් ගණනාවක් දුරට පෝලිම් දැකගත හැකියි. ඌව පරණගම ප්‍රාදේශීය ලේකම් කොට්ඨාසයේ කෘෂිකාර්මික කටයුතුවල නිරත ගොවීන්ට බාධාවකින් තොරව එම කටයුතු සිදුකිරීම සඳහා ඉන්ධන නිකුත් කිරීම වැලිමඩ සමූපකාර ඉන්ධන පිරවුම්හලේදී සිදුකෙරුණා. ප්‍රා දේශීය ලේකම්වරුන්ගේ සහ අනෙකුත් නිලධාරීන්ගේ ලිඛිත අවසරය මතයි ඉන්ධන නිකුත් කෙරුණේ. හැටන් නගරයේ ඉන්ධන පිරවුම්හල අසල භූමිතෙල් ලබා ගැනීම සදහා දිගු වේලාවක් රැදී සිටි ජනතාව භූමිතෙල් ලබාගැනීමට නොහැකිවීමත් සමඟ නොසන්සුන්කාරී ලෙස හැසිරුණා. එම ඉන්ධන පිරවුම්හල අසල තුන්දහසකට වැඩි පිරිසක් පෝලිම්වල රැඳී සිටි අතර එක් පාරිභෝගිකයෙකුට රුපියල් 300 ක භූමිතෙල් පමණක් නිකුත් කිරීමටයි කටයුතු කර තිබුණේ. භූමිතෙල් ලබාදෙන ලෙස ඉල්ලා ජනතාව කොහුවල කලුබෝවිල මාර්ගය අවහිර කරමින් විරෝධතාවක නිරත වුණා. දැඩි රථවාහන තදබදයක් ද ඇතිවූ අතර පොලිස් නිලධාරීන් මැදිහත්ව මෙම තත්ත්වය සමතයකට පත්කළා.       ", "URL": "https://www.itnnews.lk/2023/10/05/415202/", "Category": "Breaking News,දේශීය පුවත්", "Parent URL": null}