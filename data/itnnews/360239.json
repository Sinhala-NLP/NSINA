{"Source": "ITN news", "Timestamp": "සැප්තැම්බර් 4, 2021 15:42", "Headline": "දේශීය වෙදකම සහ ආයුර්වේදයේ ප්‍රමිතිය සකස් කරන්නැයි අගමැතිගෙන් උපදෙස්", "News Content": "පර්යේෂණ ප්‍රතිඵල ලොව හමුවේ තබමින් දේශීය වෙදකම සහ ආයුර්වේදයේ ප්‍රමිතිය සකස් කරන්නැයි නිලධාරීන්ට උපදෙස් දුන් බව ගරු අග්‍රාමාත්‍ය මහින්ද රාජපක්ෂ මහතා අද(04) දින පැවසීය. මොණරාගල, සිරිගල පිහිටි රාජපුර ආයුර්වේද රෝහල විවෘත කිරීමේ අවස්ථාවට අරලියගහ මන්දිරයේ සිට වීඩියෝ තාක්ෂණය ඔස්සේ එක්වෙමින් අග්‍රාමාත්‍ය මහින්ද රාජපක්ෂ මහතා මේ බව අවධාරණය කළේය. රාජ්‍ය අමාත්‍ය ශෂීන්ද්‍ර රාජපක්ෂ මහතා පීත්ත පටිය කපමින් රාජපුර ආයුර්වේද රෝහල විවෘත කළ අතර අනතුරුව එහි නිරීක්ෂණ චාරිකාවකට ද එක්විය. බෝ නොවන රෝග රැසකට දේශීය ප්‍රතිකාර කරනු ලබන මොණරාගල රාජපුර\nආයුර්වේද රෝහල, රෝගීන් හතළිස් දෙනෙකුට එකවර නේවාසිකව ප්‍රතිකාර ගැනීමේ පහසුකම්වලින් සමන්විතය. බෞද්ධ ස්වාමීන්වහන්සේලා ඇතුළු ආගමික පූජකවරුන්ට මෙම රෝහලේ බාහිර හා නේවාසික ප්‍රතිකාර මුළුමනින්ම නොමිලේ සැපයෙනු ඇත. රෝහල විවෘත කරන අවස්ථාවට වැල්ලවාය සිරි පියරතන විද්‍යාතනයේ විහාරාධිපති කන්දඋඩ පංගුවේ සුධම්ම හිමි ඇතුළු මහා සංඝරත්නය ද වැඩම කළහ. රාජපුර ආයුර්වේද රෝහල විවෘත කිරීමේ අවස්ථාවට එක්වෙමින් වීඩියෝ තාක්ෂණය ඔස්සේ අග්‍රාමාත්‍ය මහින්ද රජපක්ෂ මහතා කළ සම්පූර්ණ කතාව මෙසේය, දේශිය වෙදකම දෙස් විදෙස් ජනතාව වෙනුවෙන් තවත් පියවරකින් ඉදිරියට යන මෙවැනි අවස්ථාවකට එක්වන්නේ ඉතාම සතුටින්. ඔබ දන්නවා අපට රජකමටත් වෙදකමටත් හපන් පෑ රජවරු සිටි අභිමානවත් ඉතිහාසයක් තියෙනවා. අපේ මුතුන් මිත්තන් රැකගත්ත, අපේ දේශීය ප්‍රතිකාර ක්‍රම ඒ ආකාරයෙන් නූතන පරපුරට රැකදීම වගේම එය ජාත්‍යන්තරයට හඳුන්වාදීම කාලීන අවශ්‍යතාවක් විධියටයි අපි විශ්වාස කරන්නෙ. ඒ සඳහා සුමිත් රාජපුරල වගේ දේශීය වෙදකමත් ආයුර්වේදයත් ප්‍රගුණකරපු අපේ රටේ දේශිය වෛද්‍යවරු ගන්නා මෙවැනි ඉදිරි ක්‍රියාමාර්ග රජයක් විධියට අපි හැමවිටම අගය කරනවා. අපි දන්නවා එක පැත්තකින් දේශීය වෙදකම කියන්නෙ අපේ රටේ සංස්කෘතියේම කොටසක්. එදා බටහිර වෛද්‍ය ක්‍රම ජනප්‍රිය නැති කාලෙ ජනතාව සම්පූර්ණයෙන්ම සුවය ලැබුවේ දේශීය වෙදකමෙන්. දොස්තර මහත්තයා ගමට එන්න කලින් එදා ගම්වල වෙද මහත්තයෙක් හිටියා. ඕන ලෙඩකට දුකකට එදා පිහිටට හිටියෙ ගමේ වෙද මහත්තයා. අදත් සමහර ගම්වල ඒ වෙද පරම්පරාවේ ඉදිරියට ආපු වෙදමහත්වරු ඉන්නවා. ඒ වගේම එතැනින් තවත් ඉදිරියට ගියපු ආයුර්වේද වෛද්‍යවරුන් ඉන්නවා. දේශීය වෙදකම ප්‍රවර්ධනය කරන්න වෙනම රාජ්‍ය අමාත්‍යංශයක් පවා හඳුන්වලා\nදෙන්න අපි කටයුතු කළේ මෙහි තියෙන වැදගත්කම කල් තියා දැනගෙන. අපි දන්න විධියට ඒ අමාත්‍යංශය දේශීය සහ ආයුර්වේද වෙදකමට ලියාපදිංචි වුණ වෛද්‍යවරුන් විසි දහසක පමණ තොරතුරු දැන් අන්තර්ජාලයට යොමු කරලා\nතියෙනවා. දේශීය හා ආයුර්වේද වෙදකම මේ කාලේ ලොව පුරා ජනප්‍රිය වෙමින් යනවා. අපි එයින් උපරිම ප්‍රයෝජන ගන්න නම් දැන්ම තියලා ඊට සූදානම් වෙන්න ඕනි. අපි දන්නවා, පාකින්සන් , ආඝාත වැනි ස්නායු රෝග සඳහා ප්‍රතිකාර කිරීමට\nගෝලීය වශයෙන් පිළිගන්නා දේශීය වෛද්‍ය මධ්‍යස්ථානයක් අපේ රටේ බිහිකරන්නත් දැනට සැලසුම් කරලා අවසන්. අද මේ විවෘත කරන රාජපුර රෝහලත් දේශීය වෙදකම වගේම ආයුර්වේදය මුල්කරගෙන ප්‍රතිකාර දෙන බව අපට දැනගන්න ලැබුණා. මේ රෝහලෙනුත් බෝනොවන රෝග රැසකට ප්‍රතිකාර දෙනන් පුළුවන් කියලයි ඒ අය කියන්නෙ. ඒ නිසා ඉදිරියේ දී දේශීය ප්‍රතිකාර ක්‍රම සොයාගෙන එන විදේශිකයන්ටත් මෙවැනි රෝහලකින් ප්‍රතිකාර ගැනීමේ පහසුව උදාවෙනවා. ඖෂධීය ගහ කොළ යොදාගෙන වසෙන් විසෙන් තොරව නිෂ්පාදනය කරන ආහාර වර්ග , ඖෂධ වර්ග සහ රූපලාවන්‍ය නිෂ්පාදන සඳහාත් ගෝලීය වශයෙන් ඉහළ ඉල්ලුමක් තිබෙන බව අපි අමතක කරන්න හොඳ නැහැ. එම ඉල්ලුම අපිට\nජයගන්න පුළුවන්නම් එය රටේ ආර්ථිකයටත් විශාල හයියක්. අද ඇතැම්විට ජනතාවට නිවැරදි වෛද්‍යවරයා සොයාගැනීමේ ගැටලු තිබෙනවා. ඇතමුන් වෛද්‍යවරුන් වගේ ව්‍යාජ ලෙස හැසිරෙමින් ජනතාව රවට්ටනවා. තවත්\nසමහරු තමන්ට දැනුමක් නැති රෝගවලටත් බෙහෙත් දෙන්න ගිහිං රෝගීන් අමාරුවේ දානවා. මෙවැනි දෑ සමාජයෙන් ඈත් වෙන්න ඕනි කියලයි අපි විශ්වාස කරන්නෙ. ඒ වගේම දේශීය වෙදකම, ආයුර්වේදය ආශ්‍රිත පර්යේෂණ දියුණ කරන්න. ඒවායේ ප්‍රතිඵල ලෝකයට කියන්න ක්‍රමයක් සකස් කරන්නැයි අපි අදාළ නිලධාරින්ට දැනටමත් උපදෙස් දීලා තියෙනවා. ඒ නිසා වෙනදා දක්නට නොමැති ප්‍රමිතියක් මේ හැමදේකම දකින්න ලැබෙයි කියන එකයි අපේ බලාපොරොත්තුව. බුදුරජාණන් වහන්සේ පවා ගිලනුන්ට උපස්ථානය තමන්ට කරන උපස්ථානයක් හා සම කොට සළකන්නැයි දේශනා කර තිබෙනවා. එදා අපේ දේශීය වෙදකමත් මුදල් බලාපොරොත්තුවෙන්ම සිද්ධ වුණ දෙයක් නෙමෙයි. මට දැනගන්න ලැබුණු විධියට භික්ෂූන් වහන්සේලා ඇතුළු සියලු ආගමික පූජකවරුන්ට මෙම රෝහලෙන් නොමිලේ\nප්‍රතිකාර ලැබෙනවා. එය උතුම් ක්‍රියාවක් හැටියට අපි සියලු දෙනා අගය කරන බවත් අද දින සිහිපත් කරන්න කැමතියි. ඔබ සැමට නිරෝගිමත් අනාගතයක් උදා වේවා!යැයි අග්‍රාමාත්‍යතුමා පැවසීය. මෙම අවස්ථාවට රාජ්‍ය අමාත්‍ය ශෂීන්ද්‍ර රාජපක්ෂ, පාර්ලිමේන්තු මන්ත්‍රී කුමාරසිරි රත්නායක, හිටපු පාර්ලිමේන්තු මන්ත්‍රී පද්ම උදයශාන්ත ගුණසේකර, රාජපුර ඖෂධ නිෂ්පාදන පුද්ගලික සමාගමේ අධිපති සුමිත් රාජපුර මහත්වරු ඇතුළු ආයුර්වේද රෝහලේ කාර්ය මණ්ඩලය එක්ව සිටියහ. ", "URL": "https://www.itnnews.lk/2023/10/05/360239/", "Category": "Breaking News,දේශීය පුවත්", "Parent URL": null}