{"Source": "ITN news", "Timestamp": "මැයි 7, 2023 08:56", "Headline": "කතරගම වඳින්න යන ලංකාවේ දිගම පාද යාත්‍රාව", "News Content": "කතරගම දෙවියන් උදෙසා පූජාවන් සිදුකිරීමට පා ගමනින් උතුරේ සිට කතරගම දක්වා දින ගණනාවක් ගමන් කරන ලංකාවේ දිගම පාද යාත්‍රාව ලෙසින් සැලකෙන යාපනය කතරගම පාද යාත්‍රාව ඊයේ (06) සවස යාපනය තොණ්ඩමනාරු සෙල්වශාන්ති මුරුගන් හින්දු කෝවිලෙන් ආරම්භ වී තිබෙනවා. සෙල්වශාන්ති මුරුගන් හින්දු කෝවිලේ ප්‍රධාන පූජක ජෙයවේල්සාමි පූජකවරයාගේ ප්‍රධානත්වයෙන් මෙම පාද යාත්‍රාව ආරම්භ කෙරුණු අතර යාපනය තොණ්ඩමන්ආරු ප්‍රදේශයේ ජීවත්වන බැතිමතුන් පිරිසක් මෙන්ම මුලතිව් ප්‍රදේශයෙන්ද මෙම පාද යාත්‍රාවට එකතුවන බැතිමතුන් පිරිසක් සමග කතරගම දක්වා ගමන්කරනු ලබනවා. වසර 23 ක් පුරාවට මෙම පාද යාත්‍රාව සෑම වසරකම යාපනයේ සිට කතරගම දක්වා ගමන් කර තිබෙනවා. යාත්‍රාව යාපනය, කොඩිකාමම්, පුදුකුඩිඉරිප්පු, කෝකිලායි,කොක්කුතුඩුවායි, පුල්මුඩේ, තිරියාය, ත්‍රිකුණාමලය,මඩකලපුව\n,අම්පාර, උහන හරහා කතරගමදේවාලයේ කොඩි එසවීමේ මංගල්ලය වෙත ගමන් කිරීම සිදුවනවා. 2022 වසරේද යාපනයේ සිට දින 46 ක් පුරාවට කිලෝමීටර් 800 කට අධික දුර ප්‍රමාණයක් ගෙවමින් කතරගම දේවාලය දක්වා පිරිසක් ගමන්කරනු ලැබූ බවයි අප වාර්තාකරු පැවසුවේ.   ", "URL": "https://www.itnnews.lk/2023/10/05/481045/", "Category": "දේශීය පුවත්,නවතම පුවත්", "Parent URL": null}