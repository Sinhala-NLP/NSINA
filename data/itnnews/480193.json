{"Source": "ITN news", "Timestamp": "මැයි 3, 2023 10:52", "Headline": "ඩෙංගු වයිරස් ප්‍රභේදයක් ගැන සෞඛ්‍ය අංශ අනතුරු අඟවයි", "News Content": "වසර 12 කට පසු ඩෙංගු ත්‍රී වයිරස් ප්‍රභේදය ශ්‍රී ලංකාව තුළ පැතිර යමින් පවතින බවට සෞඛ්‍ය අංශ අනතුරු අගවා තිබෙනවා. යම් අයෙකුට උණ වැළදී දින දෙකක් පවතින්නේ නම් හැකි ඉක්මනින් ඩෙංගු රෝගී පරීක්ෂාවක් කර ගැනීම අත්‍යවශ්‍ය වනවා. පසුගිය දින කිහිපය තුළ පැවති වැසි සහිත කාලගුණයත් සමඟ ඩෙංගු රෝගය යළි හිස එසවීමේ අවදානමක් මතුව තිබෙනවා. 2023 වර්ෂයේ ගත වූ මාස හතරක කාලය තුළ ඩෙංගු රෝගීන් තිස්පන්දහසක් පමණ වාර්තා වී ඇති බව සෞඛ්‍ය අංශ සඳහන් කරනවා. බස්නාහිර පළාතේ කොළඹ දිස්ත්‍රික්කය තුළ වැඩිම රෝගීන් සංඛ්‍යාවක් වාර්තා වු බවයි සෞඛ්‍ය අංශ වැඩිදුරටත් පවසන්නේ. ඔවුන් සඳහන් කරන ආකාරයට එම කාලය තුළ ඩෙංගු වැළදීමෙන් පුද්ගලයින් පහළොස් දෙනෙකු මියගොස් තිබෙනවා. ශ්‍රී ලංකාවේ දැනට මදුරු වර්ග 140ක් පමණ සිටින අතර ඩෙංගු වයිරස් කාණ්ඩ 4 ක් දැනට සොයාගෙන තිබෙනවා. ඩෙංගු වන්, ඩෙංගු ටූ, ඩෙංගු ත්‍රී සහ ඩෙංගු ෆෝ ලෙසිනුයි මෙම කාණ්ඩ වර්ග හඳුනාගෙන ඇත්තේ. වසර 12 කට පසු ඩෙංගු ත්‍රී වයිරස් ප්‍රභේදය මෙරට තුළ පැතිර යමින් පවතින බැවින් අවදානයෙන් පසුවන ලෙස සෞඛ්‍ය අංශ ජනතාවට දැනුම් දෙනවා. ඔබගේ ගෙවත්තේ ඩෙංගු මදුරු ව්‍යාප්තිය සිදුවිය හැකි ස්ථාන පිළිබඳව අවධානය යොමු කරන්න. මෙවන් පසුබිමක් තුළ කෝවිඩ් රෝගයේද යම් වර්ධනයක් පෙන්නුම් කරන බවටයි සෞඛ්‍ය අංශ අනතුරු අඟවන්නේ. ඊයේ දිනයේද එක් කෝවිඩ් මරණයක්ද සිදුව ඇති බව රජයේ ප්‍රවෘත්ති දෙපාර්තමේන්තුව නිවේදනය කළා. ඊයේ දිනය තුළ පමණක් කෝවිඩ් රෝගීන් හය දෙනෙකුද වාර්තා වී තිබෙනවා. මේ වන විටත් කෝවිඩ් රෝගීන් විසිහය දෙනෙකු ප්‍රතිකාර ලබන බවත් අදාළ අංශ සඳහන් කළා. අලුත් අවුරුදු සමය සහ එළඹෙන වෙසක් දිනවලද තදබදය වැඩි ස්ථානවල ජනතාව වැඩි වශයෙන් ගැවසීම හේතුවෙන් කෝවිඩ් ව්‍යාප්තිය පිළිබඳව අවධානය යොමු කරමින් සෞඛ්‍ය ආරක්ෂක ක්‍රමවේද අනුගමනය කරන ලෙසටයි රජය ඉල්ලීමක් කරන්නේ. මේ අතර මී උණ රෝගයද පැතිර යමින් ඇති පසුබිමක ගොවිතැන් ආශ්‍රිතව කටයුතු කරන ජනතාව වැඩි වශයෙන් සැලකිලිමත් විය යුතුයි. පාදවල ඇසට නොපෙනෙන සීරීමකින් පවා අදාළ බැක්ටීරියාව ශරීරගතවීමට හැකියාව පවතිනවා.   ", "URL": "https://www.itnnews.lk/2023/10/05/480193/", "Category": "Breaking News,දේශීය පුවත්", "Parent URL": null}