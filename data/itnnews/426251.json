{"Source": "ITN news", "Timestamp": "අගෝස්තු 1, 2022 17:40", "Headline": "අලුත උපන් දරුවන්ට හැඳුනුම්පත් අංකය අද සිට", "News Content": "අලුත උපන් බිළිඳුන් සඳහා හැඳුනුම්පත් අංකය ඇතුළත් කරමින් උප්පැන්න සහතික නිකුත් කිරීමට පුද්ගලයින් ලියාපදිංචි කිරීමේ දෙපාර්තමේන්තුව අද සිට පියවර ගෙන තිබෙනවා. පුද්ගලයන් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් වියානි ගුණතිලක පැවසුවේ ශ්‍රී ලංකාවේ උපදින ළදරුවන් සඳහා පුද්ගලයන් ලියාපදිංචි කිරීමේ දෙපාර්තමේන්තුව සහ රෙජිස්ට්‍රාර් ජනරාල් දෙපාර්තමේන්තුව ඒකාබද්ධ ක්‍රියාවලියක් ලෙස උප්පැන්න සහතික නිකුත් කරන බවයි. 2021 දෙසැම්බර් මාසයේදී ගනු ලැබූ කැබිනට් තීරණයකට අනුවයි මෙය සිදු කෙරෙන්නේ. පුද්ගලයන් ලියාපදිංචි කිරීමේ දෙපාර්තමේන්තුව සහ රෙජිස්ට්‍රාර් ජනරාල් දෙපාර්තමේන්තුව ඔන්ලයින් පාදක පද්ධතියක් හරහා තොරතුරු හුවමාරු කර ගනී. මෙම නියමු වැඩසටහන අද ගම්පහ, දෙහිවල, හඟුරන්කෙත, කුරුණෑගල, රත්නපුර සහ තමන්කඩුව යන ප්‍රාදේශීය ලේකම් කාර්යාලවල දී ආරම්භ කළ බව ගුණතිලක මහතා පැවසුවා. නව ක්‍රමය යටතේ උප්පැන්න සහතික ලබා ගත් පුරවැසියන්ට උප්පැන්න සහතිකයේ ලබා දී ඇති පුද්ගලයන් ලියාපදිංචි කිරීමේ අංකයට අනුව ඔවුන්ගේ ඉල්ලීම අනුව වයස අවුරුදු 15 දී ඔවුන්ගේ ජාතික හැඳුනුම්පතක් ලබා ගත හැකියි. එමගින් වැඩිදුර පරිශීලනය සඳහා අධ්‍යාපනය, සෞඛ්‍ය, මූල්‍ය සහ සමාජ තොරතුරු සම්බන්ධ පුද්ගලික අනන්‍යතාවය සහ ගබඩා කර ඇති තොරතුරු සනාථ කිරීමට උපකාරී වනු ඇති බවත් රාජ්‍ය සහ පෞද්ගලික ආයතනවලට සේවා සැපයීමේදී ඔවුන්ගේ තොරතුරු  ජාතික හැඳුනුම්පතින් බැලීමට හැකි වනු ඇති බව කොමසාරිස් ජනරාල්වරයා වැඩිදුරටත් සඳහන් කළා.    ", "URL": "https://www.itnnews.lk/2023/10/05/426251/", "Category": "Breaking News,දේශීය පුවත්", "Parent URL": null}