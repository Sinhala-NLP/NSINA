{"Source": "ITN news", "Timestamp": "පෙබරවාරි 20, 2023 17:47", "Headline": "අද මධ්‍යම රාත්‍රියෙන් පසු පාර්ලිමේන්තුව විසිරුවා හැරීමේ බලය ජනපති අතට", "News Content": "අද මධ්‍යම රාත්‍රියෙන් පසු ජනාධිපතිවරයාට ඕනෑම අවස්ථාවකදී පාර්ලිමේන්තුව විසිරුවා හැරීමේ බලය හිමිවනවා. ආණ්ඩුක්‍රම ව්‍යවස්ථාවේ 70(අ) වගන්තියට අනුවයි ජනාධිපතිවරයාට පාර්ලිමේන්තුව විසිරුවා හැරීමේ බලය හිමිවන්නේ. වසර දෙකහමාරකට අඩු කාලසීමාවකදී පාර්ලිමේන්තුව විසිරුවා හැරීමට නම් ජනාධිපතිවරයා වෙතින් යෝජනා සම්මතයක් ලෙස ඉල්ලීමක් කළ යුතුව තිබුණා. මෙම වසර දෙකහමාරක කාලය අද මධ්‍යම රාත්‍රියෙන් අවසන් වනවා. 7 වන විධායක ජනාධිපතිවරයා ලෙස තේරී පත්වූ ගෝඨාභය රාජපක්ෂ මහතා 2020 වසරේ අගෝස්තු මස 20 වනදා නවවන පාර්ලිමේන්තුවේ මංගල සභාවාරය කැඳවූවා. ඒ අනුව වසර දෙකකුත් මාස 6ක කාලයක් ගෙවෙන අද දින මධ්‍යම රාත්‍රියේ සිට ව්‍යවස්ථානුකූලව පාර්ලිමේන්තුව විසිරුවා හැරීමේ බලය ගෝඨාභය රාජපක්ෂ මහතාගේ අනුප්‍රාප්තිකයා ලෙස පත්වූ වත්මන් ජනාධිපති රනිල් වික්‍රමසිංහ මහතා වෙත ලැබෙනු ඇති.       ", "URL": "https://www.itnnews.lk/2023/10/05/462032/", "Category": "Breaking News,දේශීය පුවත්", "Parent URL": null}