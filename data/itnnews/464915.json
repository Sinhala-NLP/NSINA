{"Source": "ITN news", "Timestamp": "මාර්තු 3, 2023 10:46", "Headline": "ආර්ථිකමය ව්‍යුහාත්මක ප්‍රතිසංස්කරණ කිරීමට එක්ව කටයුතු කරනවා – ඇමරිකා නියෝජ්‍ය තානාපති", "News Content": "ශ්‍රී ලංකාවේ ආර්ථිකය වඩා කාර්යක්ෂම කිරීම උදෙසා අවශ්‍යය ව්‍යුහාත්මක ප්‍රතිසංස්කරණ සිදු කිරීම සම්බන්ධව ඇමරිකා එක්සත් ජනපදිය ශ්‍රී ලංකා රජය සමඟ එක්ව කටයුතු කරන බව ශ්‍රී ලංකාවේ ඇමරිකානු නියෝජ්‍ය තානාපති ඩග්ලස් සොනෙක් (Doglas Sonec) මහතා පවසයි. නිදහස් හා සාධාරණව මෙන්ම සාමාකාමීව ජනතාවට අදහස් ප්‍රකාශ කිරීමට අවස්ථාව ලබාදීම ඔස්සේ සමෘද්ධිමත් රටක් සඳහා විසඳුම් සොයා ගැනීමට හැකි වෙතැයි  විශ්වාස කරන බව ද ඒ මහතා කියාසිටියා. මල්වතු අස්ගිරි මහනායක ස්වාමින්ද්‍රයන් වහන්සේ දෙනම බැහැදැක ආශිර්වාද ලබා ගැනීමෙන් අනතුරුව ඊයේ (02) මාධ්‍ය හමුවේ අදහස් දක්වමින් සොනෙක් මහතා මේ බව ප්‍රකාශ කළා. මේ වනවිට ශ්‍රී ලංකාවේ ඇතිව තිබෙන ආර්ථික හා දේශපාලනමය අර්බුධාකරී වාතාවරණය හේතුවෙන් දේශපාලනඥයින්ට ඉදිරි අනාගතය සැළසුම් කර ගැනීමට නොහැකි තත්ත්වයක් නිර්මාණය වී ඇතැයි ද හෙතෙම අවධාරණය කළා. පසුගිය වසරේ දී ඇමරිකා එක්සත් ජනපදය ඇමරිකානු ඩොලර් මිලියන 270 ක ආධාර මුදල් ශ්‍රී ලංකාවට ලබා දී තිබෙන බවත් ආර්ථික අර්බුදයෙන් වැඩියෙන්ම පීඩාවට පත්ව සිටින ජනතාවගේ සුබසෙත සඳහා එම මුදල් වැය කිරීමට අවධානය යොමුකරවා තිබෙන බවත් ඒ මහතා සඳහන් කළා. මෙම මුදලින් මිලියන 30 ක් ගොවි ජනතාව සඳහා පොහොර ලබා දීමටත් තවත් කොටසක් පාසල් දරුවන්ට දිවා අහාර ලබා දීමට හා කිරිදෙන මව්වරුන්ගේ පෝෂණ වැඩසටහන් වෙනුවෙන් වැයකර තිබෙන බවද නියෝජ්‍ය තානාපතිවරයා පැවසුවා. “ශ්‍රී ලංකාවේ මේ වන විට ඇතිවී තිබෙන ආර්ථික හා දේශපාලන අර්බුදකාරී වාතාවරණය හේතුවෙන් අනාගතය සැලසුම් කිරීමට බැරි තත්ත්වයකුයි නිර්මාණය වෙලා තියෙන්නේ.  පසුගිය වසරේදී ඇමෙරිකාව ඩොලර් මිලියන 270ක ආධාර මුදල් ශී‍්‍ර ලංකාවට ලබාදුන්නා.  ආර්ථික අර්බුදයෙන් වැඩිවශයෙන් පීඩාවට පත්ව සිටින ජනතාවගේ සුබ සාධනය වෙනුවෙන් එම මුදල් වැය කිරීමට අවධානය යොමුකරවා තිබෙනවා.  මෙම මුදලින් මිලියන 30ක් ගොවි ජනතාවට පොහොර ලබාදීමටත් තවත් කොටසක් පාසල් දරුවන්ට දිවා ආහාර ලබාදිමටත් ඒ වගේම කිරි දෙන මව්වරුන්ගේ පෝෂණය වෙනුවෙනුත් වැය කරලා තියෙනවා.” ", "URL": "https://www.itnnews.lk/2023/10/05/464915/", "Category": "Breaking News,දේශීය පුවත්", "Parent URL": null}