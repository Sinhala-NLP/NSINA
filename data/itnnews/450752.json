{"Source": "ITN news", "Timestamp": "டிசம்பர் 17, 2022 11:37", "Headline": "தினேஷ் ஷாப்டரின் படுகொலை தொடர்பான விசாரணைகள் குற்றப்புலனாய்வு திணைக்களத்திடம் ஒப்படைப்பு", "News Content": "ஜனசக்தி குழுமத்தின் பணிப்பாளர் தினேஷ் ஷாப்டரின் படுகொலை தொடர்பான விசாரணைகள் குற்றப்புலனாய்வு திணைக்களத்திடம் ஒப்படைக்கப்பட்டுள்ளது. ஏற்கனவே விசாரணைகளை ஆரம்பித்துள்ள குற்றப் புலனாய்வுத் திணைக்களம் பொரளை மயான ஊழியர்களிடம் வாக்குமூலம் பதிவு செய்துள்ளது. தினேஷ் ஷாப்டர்  நேற்று முன்தினம் (15)  கொழும்பு கறுவா தோட்டம் மலர் வீதியில் உள்ள தனது வீட்டில் இருந்து , தனக்கு பணம் தரவேண்டிய ஒருவரை சந்திக்கச் செல்வதாக மனைவியிடம் கூறிவிட்டுச் சென்ற்றுள்ளார் . பல மணி நேரமாகியும் அவர் வீட்டிற்கு வராததால், அவரது மனைவி திரு.ஷாப்டருக்கு அழைப்பினை ஏற்படுத்தியுள்ளார் . ஆனால் அவரிடமிருந்து பதில் எதுவும் கிடைக்கவில்லை . அதன்பின்னரே தன்னுடைய கைபேசியின் தொழில்நுட்ப வசதியைப்பயன்படுத்தி கணவரின் கைபேசியின் சமிக்ஞை இருப்பிடத்தை சோதித்தபோது அது பொரளை மயானத்தை காண்பித்துள்ளது . இது குறித்து விசாரிக்க ஜனசக்தி நிறுவனத்தின் நிர்வாக அதிகாரிக்கு அறிவிக்கப்பட்டது. பின்னர் சம்பவ இடத்திற்கு வந்த அதிகாரி, ஷாஃப்டர் தனது வாகனத்தின் ஓட்டுநர் இருக்கையில் கைகள் கட்டப்பட்டு கழுத்தை நெரிக்கப்பட்ட நிலையில் இருப்பதைக் கண்டுள்ளார் . உடனடியாகச் செயற்பட்டு, மயானத்தில் இருந்த ஒரு தொழிலாளியின் உதவியுடன் ஷாஃப்டரை பிணைப்பில் இருந்து விடுவித்து கொழும்பு தேசிய வைத்தியசாலையில்  அனுமதித்துள்ளார் . இருப்பினும் அவசர சிகிச்சைப் பிரிவில் தீவிர சிகிச்சைப் பெற்று வந்த ஷாஃப்டர் சிகிச்சை பலனின்றி நேற்றிரவு உயிரிழந்தார். விசாரணையில் தெரிய வருவதாவது , காரில் வைத்து அவர் உடல் ரீதியாக துன்புறுத்தலுக்கு உள்ளாகியிருப்பதாக போலீசார் தெரிவித்துள்ளனர். சம்பவம் தொடர்பான மேலதிக விசாரணை குற்றப் புலனாய்வு திணைக்களத்திடம் ஒப்படைக்கப்பட்டுள்ளது. அதன்படி, கார் நிறுத்தப்பட்ட இடம் மற்றும் சுற்றுவட்டாரப் பகுதிகள் கண்காணிக்கப்பட்டன. மயானத்தில் பணிபுரியும் ஊழியர்களிடமும் வாக்குமூலம் பெறப்பட்டுள்ளது. சந்தேக நபர்களை கைது செய்ய பல துறைகள் ஊடாக விசாரணைகள் இடம்பெற்று வருகின்றன. பிரபல கிரிக்கட் வர்ணனையாளரான ப்ரையன் தோமஸ்,  தினேஷ் ஷாப்டரிடம் இருந்து பெறப்பட்ட 143 கோடி ரூபா கடன் தொடர்பில் முன்னர் செய்யப்பட்ட முறைப்பாடு தொடர்பிலும் புலனாய்வுத் திணைக்களங்கள் கவனம் செலுத்தியுள்ளதாக தெரிவிக்கப்படுகின்றது. அதன்படி, ப்ரையன் தோமஸிடம் குற்றப் புலனாய்வுப் பிரிவினர் விசாரணை நடத்தினர். பொரளை பொது மயானத்தில் உள்ள சிசிடிவி கேமராக்கள் மற்றும் தொலைபேசி பதிவுகள் பற்றிய பகுப்பாய்வுகளும் ஆரம்பிக்கப்பட்டுள்ளன. தினேஷ் ஷாஃப்டர்  கல்லறையில் கொல்லப்பட்டாரா அல்லது அந்த இடத்தை அடைவதற்குள் கொலை நடந்ததா என்பது குறித்து விசாரணைகள் இடம்பெற்று வருவதாக கூறப்பட்டுள்ளது .   ", "URL": "https://www.itnnews.lk/2023/10/05/450752/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}