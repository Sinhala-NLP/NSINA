{"Source": "ITN news", "Timestamp": "ජූනි 28, 2022 14:59", "Headline": "අසාර්ථක මූල්‍ය සමාගම් පහක් ඈවර කරයි", "News Content": "අසාර්ථක සමාගම් 05 ක් ඈවර කිරීමට ශ්‍රී ලංකා මහබැංකුව තීරණය කර තිබෙනවා. ඒ අසාර්ථක බලපත්‍ර ලාභී මූල්‍ය සමාගම් පුනර්ජීවනය සදහා පත් කළ උපදේශන කමිටුවේ නිර්දේශවලට අනුවයි. මුදල් ව්‍යාපාර කටයුතු පවත්වාගෙන යාමට නිකුත් කර තිබූ බලපත්‍ර අත්හිටුවා හෝ අවලංගු කර තිබූ මූල්‍ය සමාගම් 05 ක් සම්බන්ධයෙන් සොයා බැලීම  සදහායි ශ්‍රී ලංකා මහබැංකුවේ මුදල් මණ්ඩලය මෙම  කමිටුව පත් කර තිබුණේ. ඒ අනුව සෙන්ට්‍රල් ඉන්වෙස්ට්මන්ට් ඇන්ඩ් ෆිනෑන්ස් ලිමිටඩ්, ඊ.ටී.අයි ෆිනෑන්ස් ලිමිටඩ්,  ටී.කේ.එස් ෆිනෑන්ස් ලිමිටඩ්, ද ෆිනෑන්ස් කම්පැනි පීඑල්සී සහ ද ස්ටෑන්ඩර්ඩ් ක්‍රෙඩිට් ෆිනෑන්ස් ලිමිටඩ් යන අසාර්ථක මූල්‍ය සමාගම් සම්බන්ධයෙනුයි එම සොයාබැලීම සිදු කළේ. එහිදී අදාළ උපදේශන කමිටුව නිර්දේශ කර ඇත්තේ අදාළ සමාගම් ඈවර කිරීම සදහායි. මේ අනුව අදාළ නීතිමය ප්‍රතිපාදනවලට අනුකූලව මෙම අසාර්ථක මූල්‍ය සමාගම් 05 ඈවර කිරීම සදහා අවශ්‍ය ක්‍රියාමාර්ග ඉදිරියේදී ගනු ඇති බවයි ශ්‍රී ලංකා මහබැංකුව සදහන් කරන්නේ.       ", "URL": "https://www.itnnews.lk/2023/10/05/419841/", "Category": "දේශීය පුවත්", "Parent URL": null}