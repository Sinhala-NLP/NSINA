{"Source": "ITN news", "Timestamp": "ඔක්තෝබර් 7, 2021 18:18", "Headline": "මහ බැංකු අධිපති ලෙස අජිත් නිවාඩ් පත්කිරීමට එරෙහි පෙත්සම නිෂ්ප්‍රභ කරන්නැයි ඉල්ලයි", "News Content": "ශ්‍රී ලංකා මහ බැංකුවේ අධිපතිවරයා ලෙස අජිත් නිවාඩ් කබ්රාල් මහතා පත්කිරීම ජනාධිපතිවරයා සිදුකර ඇති බැවින් ඊට එරෙහි පෙත්සම විභාග කිරීමට අධිකරණයට බලයක් නොමැති බවත් එය විභාගයට නොගෙන නිශ්ප්‍රභ කරන ලෙසත් නීතිපතිවරයා අභියාචනාධිකරණය හමුවේ මූලික විරෝධතා මතුකළා. අදාළ පත්කිරීම අභියෝගයට ලක්කරමින් ගොනුකළ පෙත්සමක් සළකා බැලූ අවස්ථාවේ නීතිපතිවරයා වෙනුවෙන් පෙනීසිටි අතිරේක සොලිසිටර් ජෙනරාල් නෙරින් පුල්ලෙ මහතායි මෙම විරෝධතා මතුකළේ. දකුණු පළාත් හිටපු ආණ්ඩුකාර රජිත් කිර්ති තෙන්නකෝන් මහතා මෙහි පෙත්සම්කරුයි. නෙරින් පුල්ලේ මහතා තවදුරටත් කියාසිටියේ මෙම පෙත්සම තුළ අසත්‍ය සහ නොමග යවන සුලු කරුණු රැසක් ඇති බවයි. අජිත් නිවාඩ් කබ්රාල් මහතා නිහාල් ෆොන්සේකා නමැත්ත්තෙකු 2015 වසරේදී මහබැංකුවේ මුදල් මණ්ඩලයට පත්කළ බව පෙත්සමේ සදහන්. එහෙත් කබ්රාල් මහතා එම වසරේ මහබැංකු අධිපති ධුරයේ කටයුතු නොකළ බව අතිරේක සොලිසිටර් ජනරාල්වරයා පෙන්වා දුන්නා. මෙවැනි අසත්‍ය සහ නොමග යවන තොරතුරු රැසක් පෙත්සම තුළ අන්තර්ගත බැවින් එය විභාග කිරීමට අධිකරණයට හැකියාවක් නොමැති බව ඔහු අවධාරණය කළා. මෙය මහජන සුබසාධනය උදෙසා ගොනුකළ බවට පෙත්සම්කරු පැවසුව ද එය ද්වේශ සහගත සහ මඩගැසීමේ අරමුණෙන් අධිකරණ ක්‍රියාපටිපාටිය අවභාවිතයට ලක්කරමින් ගොනුකර ඇතැයි ද ඒ මහතා පැවසුවා. කබ්රාල් මහතා වෙනුවෙන් පෙනීසිටි ජනාධිපති නීතිඥ රොමේෂ් ද සිල්වා මහතා ද ඉල්ලා සිටියේ මෙම පෙත්සම විභාගයට නොගෙන නිශ්ප්‍රභ කරන ලෙසයි. මෙය හුදෙක් දේශපාලන වාසි සහ ප්‍රසිද්ධියක් ලබා ගැනීමේ අරමුණෙන් ගොනුකරන ලද්දක් බවද ඔහු පැවසුවා. ", "URL": "https://www.itnnews.lk/2023/10/05/367665/", "Category": "Breaking News,දේශීය පුවත්", "Parent URL": null}