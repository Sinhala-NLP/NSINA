{"Source": "ITN news", "Timestamp": "மே 8, 2023 10:55", "Headline": "விசேட டெங்கு ஒழிப்பு வேலைத்திட்டம்", "News Content": "மேல் மாகாணத்திலுள்ள பாடசாலைகள் மற்றும் அதனை அண்மித்த பகுதிகளில் விசேட டெங்கு ஒழிப்பு வேலைத்திட்டங்கள் முன்னெடுக்கப்படவுள்ளன. இது தொடர்பான சுற்றறிக்கை அதிபர்களுக்கு இன்று வெளியிடப்படும் என மேல்மாகாண கல்விப் பணிப்பாளர் ஸ்ரீலால் நோனிஸ் தெரிவித்துள்ளார். இதன்படி மேல் மாகாணத்தில் பல டெங்கு ஒழிப்பு வேலைத்திட்டங்கள் ஆரம்பிக்கப்படவுள்ளன. இதேவேளை தற்போது சிறுவர்களுக்கான லேடி ரிட்ஜ்வே வைத்தியசாலையில் டெங்கு நோயினால் பாதிக்கப்பட்ட அதிகளவான சிறுவர்கள் அனுமதிக்கப்பட்டுள்ளதாக குழந்தைகள் நல மருத்துவர் தீபால் பெரேரா தெரிவித்துள்ளார். இருமல் மற்றும் சளியால் பாதிக்கப்பட்ட குழந்தைகள் வீட்டிலேயே ஓய்வெடுத்துக் கொள்வது நல்லது என்றும் அவர் குறிப்பிட்டுள்ளார். மேலும், 15 மாவட்டங்களை டெங்கு அபாய வலயங்களாக சுகாதார அமைச்சு அடையாளம் கண்டுள்ளது. நுளம்புகள் உற்பத்தியாகும் இடங்களை அழித்து நோய் பரவலை கட்டுப்படுத்த உடனடியாக நடவடிக்கை எடுக்க அதிகாரிகள் முடிவு செய்துள்ளனர். கம்பஹா மாவட்டத்தில் டெங்கு நோயாளர்களின் எண்ணிக்கை கணிசமான அளவு அதிகரித்துள்ளதாகவும், எனவே நிலைமையைக் கட்டுப்படுத்துவதற்கான உடனடி நடவடிக்கைகளை மேற்கொள்ள விசேட குழுவொன்றை நியமிக்க தீர்மானித்துள்ளதாகவும் சுகாதார அமைச்சர் கெஹலிய ரம்புக்வெல்ல குறிப்பிட்டுள்ளார்.   ", "URL": "https://www.itnnews.lk/2023/10/05/481365/", "Category": "Breaking News,தேசிய செய்திகள்", "Parent URL": null}