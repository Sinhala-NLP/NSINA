{"Source": "ITN news", "Timestamp": "අගෝස්තු 5, 2021 16:40", "Headline": "ගුරුවරුන් තවදුරටත් Offline", "News Content": "ගුරු සංගම්වල වෘත්තිය ක්‍රියාමාර්ග තවදුරටත් ක්‍රියාත්මක කිරීමට ගෙන තිබෙන තීරණයත්  සමග සිසුන්ගේ ඔන්ලයින් අධ්‍යාපන ක්‍රමය තවදුරටත් අක්‍රිය වී තිබෙනවා. මේ වැඩපිළිවෙල ඉතා අසාධාරණ බව දෙමව්පියන් චෝදනා කරනවා. නිරෝධායන නීති කඩ කිරීම ඇතුලු චෝදනා කිහිපයක් යටතේ අත්අඩංගුවට ගත්ත උද්ඝෝෂකයින් 44 දෙනාට අධිකරණය ඇප නියම කළා. අධිකරණය ඉදිරිපිටදී උද්ඝෝෂකයින් සහ පොලීසිය අතර උණුසුම් තත්ත්වයක් හටගත්තා. ගුරු විදුහල්පති වැටුප් විෂමතා ගැටළුව මුල්කර ගනිමින් ගුරු විදුහල්පතිවරුන් ඔන්ලයින් ඉගැන්වීම් කටයුතුවලින් ඉවත්වී අදට දින 25 ක් වනවා. පැවති සාකච්ඡා අසාර්ථකවීමත් සමග ගුරු සංගම් ඊයේ පෙරවරුවේ ප්‍රදේශ 4 කින් රථ පෙළපාලි ආරම්භ කර ජනාධිපති ලේකම් කාර්යාලය ඉදිරිපිටට පැමිණ විරෝධතාවයක නිරත වුණා. එහිදි නිරෝධායන නීති කඩකිරීම් ඇතුලු චෝදනා කිහිපයක් යටතේ 44 දෙනෙකු අත්අඩංගුවට ගැණුනා. ඔවුන් අතර ගුරු සංගම් නියෝජිතයින් නොවන පුද්ගලයින් හය දෙනෙකුද වනවා. මෙම පිරිස අධිකරණයට ඉදිරිපත් කිරීමෙන් අනතුරුව එක් අයෙකුට රුපියල් ලක්ෂය බැගින් වූ ශරීර ඇප මත මුදාහැරීමට නියෝග කෙරුණා. ඔවුන් අධිකරණයට ඉදිරිපත් කිරීමට කටයුතු කෙරුණු අවස්ථාවේ පොලීසිය හා උද්ඝෝෂකයින් අතර උණුසුම් තත්ත්වයක් ද හටගත්තා. අඩංගුවට ගත් පිරිස හමුවීමට විපක්ෂ නායක සජිත් ප්‍රේමදාස මහතා සහ පාර්ලිමේන්තු මන්ත්‍රී නලින් බණ්ඩාර මහතා අද පෙරවරුවේ වරාය පොලීසිය වෙත පැමිණ තිබුණා. කෙසේ වුවද විපක්ෂනායකවරයා අද පාර්ලිමේන්තුවේදී ද මේ සම්බන්ධයෙන් අදහස් පළ කළා. මේ අතර මහනුවර සිට කොළඹ බලා ඊයේ ගමන් ඇරඹූ ගුරු සංගම් පාගමන අද දෙවන දිනටත් මාවනැල්ල නගරයේ සිට ගමන් ආරම්භ කළා. කොතලාවල විශ්වවිද්‍යාල පනතට විරෝධය පළ කරමින් ද ලිප්ටන් වටරවුමේදී උද්ඝෝෂණයක් පැවැත්වුණේ දේශපාලන පක්ෂ හා සිවිල් සංවිධාන කිහිපයක නියෝජිතයින්ගේ සහභාගීත්වයෙන්.  ගුරු උද්ඝෝෂණ කිහිපයක්ද අදත් පැවති අතර මෙම උද්ඝෝෂණ වැඩපිළිවෙළ සම්බන්ධයෙන් විවිධ පිරිස් අදහස් පළ කළා.           ", "URL": "https://www.itnnews.lk/2023/10/05/354679/", "Category": "දේශීය පුවත්", "Parent URL": null}