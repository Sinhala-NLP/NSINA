{"Source": "ITN news", "Timestamp": "මැයි 2, 2022 12:28", "Headline": "තෙල් බවුසර් වර්ජනයට IOC රියදුරනුත් එක් වෙයි", "News Content": "පෞද්ගලික ටැංකි රථ රියදුරන්ගේ වර්ජනය සමග අයිඕසී තෙල් ටැංකි රියදුරන් ද එක්ව සිටිනවා. මේ පිළිබද අමාත්‍ය කංචන විජේසේකර මහතා සමග සාකච්ඡාවක් අද පැවැත්වෙන බවට ද වාර්තා වනවා. මේ අතර අමාත්‍යවරයා පවසන්නේ දුම්රිය සහ රජය සතු බවුසර් යොදාගනිමින් උපරිම ධාරතාවෙන් ඉන්ධන බෙදාහැරීම සිදුකරන බවයි. ඛනිජ තෙල් පෞද්ගලික ටැංකි රථ රියදුරන්ගේ සංගමය පෙරේදා මධ්‍යම රාත්‍රියේ සිට ඉන්ධන ප්‍රවාහන කටයුතු වලින් ඉවත්ව සිටිනවා. ඒ ඉන්ධන මිල ඉහළයාමට සාපේක්ෂව ප්‍රවාහන මිල ගණන් ඉහළ නොදැමීමට විරෝධය පළකරමින්. තම ඉල්ලීම් ලබාදෙනතුරු අඛණ්ඩව මෙම වැඩවර්ජනය ක්‍රියාත්මක කරන බවයි ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමය අවධාරණය කරන්නේ. එම සංගමය ගජබාපුර අංගනය අසල අට්ටාලයක් ඉදිකිරීමට කටයුතු කළත් පොලීසිය ඒ සදහා අවස්ථාව ලබා දී නැහැ. ඛනිජතෙල් ප්‍රවාහනය කරන පෞද්ගලික ටැංකි රථ හිමියන්ගේ සංගමය විසින් ආරම්භ කර තිබෙන වර්ජනය තවදුරටත් ක්‍රියත්මක අතර මෙය විසඳ ගැනීම සඳහා අද දිනයේදී විෂයභාර බලධාරීන් සමඟ සාකච්ජාවක් බලාපොරොත්තු වෙන බවත් සිය ඉල්ලීම අනුව මිල සූත්‍රය සංශෝධනය කර නියමිත ප්‍රවාහන ගාස්තුව ලබා දීමට කටයුතු කරන ලෙසත් එම සංගමය ඉල්ලා සිටිනවා. මේ අතර ලංකා ඛනිජ තෙල් පෞද්ගලික ටැංකි හිමියන්ගේ සංගමයට සදහාය දක්වමින්  ලංකා ඉන්දියන් ඔයිල් පෞද්ගලික  ටැංකි රථ හිමිකරුවන්ගේ සංගමයද මෙම වර්ජනය සදහා එක්ව සිටිනවා. කෙසේ වෙතත් ඉන්ධන බෙදාහැරීම සදහා ලංකා ඛණිජ තෙල් තොග ගබඩා පර්යන්තවල සහ ඩිපෝවල මෙහෙයුම් කටයුතු සිදු කරමින් පවතින බව විදුලි බල හා බලශක්ති අමාත්‍ය කාංචන විජේසේකර මහතා පවසනවා. ඒ අනුව ඉන්ධන බෙදා හැරීම සදහා දුම්රිය, කූලි පදනම මත ලබා ගත් පෞද්ගලික බන්ධන බවුසර් සහ රජය සතු බවුසර් උපරිමයෙන් යොදා ගන්නා බවයි අමාත්‍යවරයා පවසන්නේ. මෙලෙස ක්‍රියාත්මක ඉන්ධන ප්‍රවාහන කටයුතුවලට බාධා කිරීම් දක්නට ලැබෙන බවද ටිවිටර් පණිවිඩයක් නිකුත් කරමින් අමාත්‍යවරයා සදහන් කරනවා.             ", "URL": "https://www.itnnews.lk/2023/10/05/409304/", "Category": "දේශීය පුවත්", "Parent URL": null}