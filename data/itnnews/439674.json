{"Source": "ITN news", "Timestamp": "ඔක්තෝබර් 9, 2022 20:59", "Headline": "තොරතුරු තාක්ෂණය දැනුම ඇති තරුණ තරුණියන්ට රුමේනියාවේ රැකියා අවස්ථා රැසක්", "News Content": "ශ්‍රී ලංකාව ඇතුළු ආසියා රටවල තොරතුරු තාක්ෂණය දැනුම ඇති තරුණ තරුණියන් සදහා රුමේනියාවේ රැකියා අවස්ථා රැසක් පවතින බව රුමේනියා තානාපති වික්ටර් චියුජ්ඩියා මහතා පවසනවා. අග්‍රාමාත්‍ය දිනේෂ් ගුණවර්ධන මහතා හමුවූ අවස්ථාවේ තානාපතිවරයා මේ බව ප්‍රකාශ කළා. රුමේනියා තානාපතිවරයා අරලියගහ මන්දිරයේ දී අග්‍රාමාත්‍ය දිනේෂ් ගුණවර්ධන මහතා හමුවී සාකච්ඡා පැවැත්වුවා. ප්‍රමුඛ පෙලේ බහු ජාතික සමාගම් රැසක් රුමේනියාව තුළ ආයෝජන සිදු කරනවා. ඒ හේතුවෙන් තොරතුරු තාක්ෂණ දැනුමැති පිරිස් සදහා රැකියා දහස් ගණනක් රුමේනියාව තුළ පවතින බවයි ඒ මහතා ප්‍රකාශ කළේ. උසස් අධ්‍යාපන ක්ෂේත්‍රයේ සහයෝගීතාව වර්ධනය කිරීම පිළිබද සාකච්ඡා කිරීමට ශ්‍රී ලංකාවේ කණ්ඩායමක් ඉදිරියේ දී රුමේනියාවට පැමිණෙන බව අග්‍රමාත්‍යවරයා මෙහි දී සදහන් කළා. රුමේනියාව ශ්‍රී ලංකාවට ලබා දුන් සහයෝගය සිහිපත් කළ දිනේශ් ගුණවර්ධන මහතා ආර්ථික අභියෝග ජය ගැනීමට ශ්‍රී ලංකාව ගෙන ඇති පියවර පිළිබදව ද තානාපතිවරයා දැනුවත් කළා.       ", "URL": "https://www.itnnews.lk/2023/10/05/439674/", "Category": "දේශීය පුවත්", "Parent URL": null}