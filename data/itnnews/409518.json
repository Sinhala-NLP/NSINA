{"Source": "ITN news", "Timestamp": "மே 3, 2022 15:58", "Headline": "ஆர்ப்பாட்டங்கள் தொடர்ச்சியாக முன்னெடுப்பு", "News Content": "காலி முகத்திடல் மற்றும் ஜனாதிபதி செயலகத்திற்கு முன்பாக முன்னெடுக்கப்படும் எதிர்ப்பு ஆர்பாட்டங்கள் 25வது நாளாகவும் இன்றைய தினம் முன்னெடுக்கப்பட்டுள்ளன. ஜனாதிபதி செயலகத்தின் நுழைவாயிலை இடைமறித்து சிறிய மேடை ஒன்றை அமைத்து ஆர்ப்பாட்டக்காரர்கள் தமது எதிர்ப்பை வெளிப்படுத்தி வருகின்றனர். இன்றைய தினம் காலை வேளையில் குறித்த பகுதியில் குறைந்த அளவிலானோர் கூடியிருந்ததை அவதானிக்க கூடியதாகவுள்ளது. ஜனாதிபதி பிரதமர் உள்ளிட்ட அரசாங்கம் உடனடியாக பதவி விலக வேண்டுமென வலியுறுத்தி முன்னெடுக்கப்பட்டு வரும் நிலையில் அதற்கு ஒத்துழைப்பு வழங்கும் வகையில் அகில இலங்கை மத குழுக்களின் உறுப்பினர்கள் ஆர்பாட்டத்தில் இணைந்திருந்தனர். ஆர்பாட்டங்களில் ஈடுபடுவோருக்கு ஒத்துழைப்பு வழங்கும் வகையில் மகா சங்கத்தினர் கலைஞர்கள் சிவில் சமூக செயற்பாட்டாளர்கள் தொழிற்சங்க பிரதிநிதிகள், பல்கலைக்கழக மாணவர்களென பெறும் எண்ணிக்கையிலானோர் போராட்ட கலத்திற்கு வருகை தருகின்றனர். நேற்றைய தினம் இரவு வேளையில் குறித்த பகுதியில் பல்வேறு நிகழ்வுகளும் ஒழுங்கு செய்யப்பட்டிருந்தன. இதேவேளை அலரி மாளிகைக்கு முன்பாக முன்னெடுக்கப்படும் ஆர்பாட்டம் 8வது நாளாகவும் இன்றைய தினம் தொடர்கின்றது. பொலிஸ் பாதுகாப்பு நடவடிக்கைகள் பலப்படுத்தப்பட்டுள்ள நிலையில், உண்ணாவிரதத்தில் ஈடுப்பட்டிருந்த ஐந்து பேரில் 3 பேர் உண்ணாவிரதத்தை கைவிட்டிருந்த நிலையில் இரண்டு பேர் தொடர்ந்தும் உண்ணாவிரதத்தில் ஈடுப்பட்டு வருகின்றனர். இந்நிலையில் காலி பிரதேசத்திலும் அரசாங்கத்திற்கு எதிர்ப்பு தெரிவித்து ஆர்பாட்டங்கள் முன்னெடுக்கப்பட்டுள்ளன. இதேவேளை எதிர்ப்பு ஆர்பாட்டங்களை முன்னெடுக்கும் தரப்பில் ஒரு சில தரப்பினர் இன்று மல்வத்து அஸ்கிரியபீட மகாநாயக்க தேரரை சந்தித்து பேச்சுவார்த்தைகளில் ஈடுப்படவுள்ளனர். ", "URL": "https://www.itnnews.lk/2023/10/05/409518/", "Category": "Breaking News,தேசிய செய்திகள்", "Parent URL": null}