{"Source": "ITN news", "Timestamp": "ජූනි 23, 2023 05:56", "Headline": "අන්තර් ජාතික තිරසර නයිට්‍රජන් කළමනාකරණ ප්‍රතිපත්ති ක්‍රියාත්මක කිරීමට ශ්‍රී ලංකා රජය බැඳී සිටිනවා", "News Content": "පරිසර අමාත්‍යාංශය හා පේරාදෙණිය විශ්ව විද්‍යාලය විසින් සංවිධානය කරනු ලබන තිරසර නයිට්‍රජන් කළමනාකරණය පිලිබඳ දෙදින සම්මන්ත්‍රණය ඊයේ (22)  බත්තරමුල්ල Monarch හෝටලයේ දී ආරම්භ වුණා. කෘෂිකර්ම අමාත්‍ය මහින්ද අමරවීර මහතා මෙම සම්මන්ත්‍රණයේ සමාරම්භක සැසිවාරයට ප්‍රධාන ආරාධිතයා වශයෙන් සහභාගි වූ අතර එම  අවස්ථාවට පරිසර අමාත්‍ය නසීර් මොහමඩ් මහතාත් අමාත්‍යාංශ ලේකම්වරුන් වන ගුණදාස සමරසිංහ හා වෛද්‍ය අනිල් ජාසිංහ මහත්වරුද  විශ්ව විද්‍යාල ආචාර්ය මහාචාර්යවරු ඇතුළු විශාල පිරිසක් සහභාගි වී සිටියා. මෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා ජාත්‍යන්තර නයිට්‍රජන් කළමනාකරණ වැඩ පිළිවෙළ ක්‍රියාත්මක කිරීම සඳහා  ශ්‍රී ලංකාව ද ගිවිසුම් ගත වී ඇති බවත්, එම නිසා අන්තර් ජාතික තිරසර නයිට්‍රජන් කළමනාකරණ ප්‍රතිපත්ති ක්‍රියාත්මක කිරීම සඳහා ශ්‍රී ලංකා රජය බැඳී සිටින බවත් අවධාරණය කළා. නයිට්‍රජන් බහුලතාවය  පාරිසරික වශයෙන් විශාල බලපෑමක් එල්ල කරයි. අපේ රටේ කෘෂිකර්මාන්තයේ දී බහුල වශයෙන්  යොදන රසායනික පොහොරක් වන යුරියා පොහොර නිසා විශාල නයිට්‍රජන් ප්‍රමාණයක් පරිසරයට එකතු වෙනවා. මේ නිසා පැවැති රජය විසින් කෘෂිකර්මාන්තයේ දී 100%ක් කාබනික පොහොර ප්‍රතිපත්තිය ක්‍රියාත්මක කිරීම පාරිසරික වශයෙන් යහපත්  ප්‍රවණතාවයක් වුවත් අවසානයේ කෘෂිකර්මාන්තය ඒ නිසා කඩා වැටුණා. වර්තමානයේ 100%ක් ම රසායනික පොහොර  යොදා ගැනීමට ගොවි ජනතාව  ක්‍රියාත්මක වුවද කෘෂිකර්ම දෙපාර්තමේන්තුව විසින් පොහොර භාවිතයේ දී රසායනික හා හා කාබනික පොහොර යොදා ගැනීම සම්බන්ධව හැමෝටම එකඟවිය හැකි ප්‍රතිපත්තියක් ඉදිරිපත් කළ යුතු යැයි ද අමාත්‍යවරයා පැවසුවා. නයිට්‍රජන් බහුල වශයෙන් පරිසරයට එකතු වීම හේතුවෙන් පාරිසරික මෙන්ම සෞඛ්‍ය ගැටළු රැසක් ද උද්ගතව ඇති බවත්, එම ගැටළුවලට ශ්‍රී ලංකාව මේ වනවිට මුහුණ දෙමින් සිටින බවත් අමාත්‍යවරයා සිය දේශණය පවත්වමින් කියා සිටියා.       ", "URL": "https://www.itnnews.lk/2023/10/05/494143/", "Category": "Breaking News,දේශීය පුවත්", "Parent URL": null}