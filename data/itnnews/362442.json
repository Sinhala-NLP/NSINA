{"Source": "ITN news", "Timestamp": "செப்டம்பர் 14, 2021 13:07", "Headline": "அமெரிக்க, ஜப்பான், தென்கொரிய அணுசக்தி தூதர்களுக்கிடையில் சந்திப்பு..", "News Content": "அமெரிக்கா, ஜப்பான், தென்கொரியா ஆகிய நாடுகளின் அணுசக்தி தூதுவர்கள் சந்தித்துள்ளனர். வடகொரியா நீண்டதூர ஏவுகணை சோதனை நடவடிக்கைகளை வெற்றிகரமாக முன்னெடுத்திருந்த நிலையில், அணுவாயுத திட்டங்களையும் நடைமுறைப்படுத்தி வருகிறது. இந்நிலையில் அது தொடர்பில் ஆராய்வதற்காகவே மூன்று நாடுகளினதும் அணுவாயுத தூதுவர்கள் ஜப்பானின் டோக்கியோ நகரில் இன்றைய தினம் சந்தித்துள்ளனர். சர்வதேச தடைகளுக்கு மத்தியிலும் வடகொரியா அணுவாயுத உற்பத்தி நடவடிக்கைகளையும், நீண்டதூர ஏவுகணை சோதணை நடவடிக்கைகளையும் தொடர்ச்சியாக முன்னெடுத்து வருகிறது. பல்வேறு சந்தர்ப்பங்களில் வடகொரியாவுக்கு அது தொடர்பில் அச்சுறுத்தல் விடுக்கப்பட்டபோதும், அதனை கவனத்திற்கொள்ளாது தொடர்ச்சியாக தமது செயற்பாடுகளை முன்னெடுத்து வருகிறது. வடகொரியாவுடன் ராஜதந்திர தொடர்புகளை விருத்தி செய்வதற்கு முன்னெடுக்கப்படும் முயற்சிகளும் தொடர்ச்சியாக தோல்வியடைந்து முடிவடைந்து வருகின்றமை குறிப்பிடத்தக்கது. ", "URL": "https://www.itnnews.lk/2023/10/05/362442/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}