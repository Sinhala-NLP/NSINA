{"Source": "ITN news", "Timestamp": "அக்டோபர் 26, 2021 10:27", "Headline": "ஒரு சில கட்டுப்பாடுகள் தளர்த்தப்பட்டு புதிய சுகாதார வழிகாட்டல்கள் வெளியீடு", "News Content": "கொவிட் – 19 வைரஸ் பரவல் காரணமாக திருமண நிகழ்வுகள் உள்ளிட்ட செயற்பாடுகளுக்கு விதிக்கப்பட்டிருந்த கட்டுப்பாடுகள் தளர்த்தப்பட்டு, புதிய சுகாதார வழிகாட்டல்கள் வெளியிடப்பட்டுள்ளன. மண்டபங்களுக்குள் இடம்பெறும் திருமண நிகழ்வின்போது 100 விருந்தினர்களையும், திறந்தவெளியில் திருமண வைபவங்களின்போது 150 பேரையும் அனுமதிப்பதற்கு சுகாதார சேவைகள் பணிப்பாளர் நாயகத்தினால் அனுமதி வழங்கப்பட்டுள்ளது. எனினும் திருமண நிகழ்வின்போது மதுபான பயன்பாட்டுக்கு அனுமதி மறுக்கப்பட்டுள்ளது. இந்நிலையில் உணவகங்களில் ஒரு சந்தர்ப்பத்தில் 75 பேருக்கு உணவு உட்கொள்ளக்கூடிய அனுமதி வழங்கப்பட்டுள்ளதோடு, திறந்தவெளி நிகழ்வுகளின்போது 100 பேர் வரை அனுமதிக்கப்படுகின்றனர். அத்தோடு அலுவலகங்களில் கூட்டங்களை நடத்தும்போது உரிய மண்டபத்தில் மூன்றில் ஒரு பகுதியினரை மாத்திரம் அனுமதிக்க வேண்டுமெனவும், அதிகபட்சம் 150 பேருடன் கூட்டங்கள் மட்டுப்படுத்தப்படவேண்டுமென அறிவுறுத்தப்பட்டுள்ளது. இதேவேளை இரவு 11.00 மணிமுதல் அதிகாலை 4.00 மணிவரை விதிக்கப்பட்டிருந்த பயணத்தடை கட்டுப்பாடு நேற்று நள்ளிரவு முதல் நீக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/371772/", "Category": "Breaking News,தேசிய செய்திகள்", "Parent URL": null}