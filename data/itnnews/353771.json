{"Source": "ITN news", "Timestamp": "ஆகஸ்ட் 2, 2021 13:14", "Headline": "பாராளுமன்ற உறுப்பினர்களின் கல்வி தகைமைகளை வெளிப்படுத்த வேண்டும்.. தகவல் அறியும் உரிமை தொடர்பான ஆணைக்குழு அறிவிப்பு", "News Content": "பாராளுமன்ற உறுப்பினர்களின் கல்வி தகைமைகளை வெளிப்படுத்த வேண்டும் என, தகவல் அறியும் உரிமை தொடர்பான ஆணைக்குழு பாராளுமன்றத்திற்கு அறிவித்துள்ளது. தகவல் அறியும் உரிமையானது மக்களின் உரிமையாகும். இந்நிலையில் கல்வி தகைமைகளை பகிரங்கப்படுத்துமாறு அறிவிக்கப்பட்ட நிலையில், எந்தவொரு உறுப்பினரும் இதுவரை அதனை மேற்கொள்ளவில்லை என குறித்த ஆணைக்குழு தெரிவித்துள்ளது. சட்டம் மற்றும் அரசியலமைப்பின் ஊடாக குறித்த தகவல்களை சேகரிக்க கட்டாயப்படுத்தப்படாத நிலையில், பாராளுமன்ற உறுப்பினர்களின் கல்வி தகைமை தொடர்பான தகவல்கள் பாராளுமன்றத்திற்கு வழங்கப்படவில்லை. பாராளுமன்ற உறுப்பினர்களின் கல்வி தகுதியை பகிரங்கப்படுத்துமாறு கோரி முன்வைக்கப்பட்ட விண்ணப்பங்கள், தகவல் அறியும் உரிமை தொடர்பான ஆணைக்குழுவிற்கு கிடைக்கப்பெற்றுள்ளது. ஆணைக்குழுவின் கோரிக்கைக்கமைய பாராளுமன்ற பொதுச்செயலாளர் கடந்த மே மாதம் 10ஆம் திகதி அனைத்து உறுப்பினர்களுக்கும் குறித்த விடயத்தை எழுத்துப்பூர்வமாக அறிவித்திருந்தார். தமது கல்வி தகைமைகளை பகிரங்கப்படுத்த விரும்பினால் அதுதொடர்பிலான ஆவணங்களை இணைத்து பாராளுமன்ற பொதுச்செயலாளருக்கு வழங்குமாறு கோரப்பட்டிருந்தது. எனினும் இதுவரை எவரும் குறித்த ஆவணங்களை கையளிக்கவில்லை என பாராளுமன்ற வட்டாரங்கள் தெரிவிக்கின்றன. ", "URL": "https://www.itnnews.lk/2023/10/05/353771/", "Category": "Breaking News,அண்மைய செய்திகள்,தேசிய செய்திகள்", "Parent URL": null}