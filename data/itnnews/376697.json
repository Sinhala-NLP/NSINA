{"Source": "ITN news", "Timestamp": "නොවැම්බර් 17, 2021 12:24", "Headline": "යහපාලන රජය ඇස්තමේන්තුගත මුදල ඉක්මවා කළ තවත් කෝටි ගණනක පාඩුවක් කෝප් හෙළිකරයි", "News Content": "2018,  2019 වසරවල පැවැත්වූ යොවුන් පුර වැඩසටහන් සදහා ඇස්තමේන්තුගත මුදල වූ රුපියල් මිලියන 350 ඉක්මවා රුපියල් කෝටි අටකට අධික මුදලක් වැය කර ඇති බව කෝප් කමිටුවේ දී හෙළි වුණා. ගබඩා දෙකකට රුපියල් ලක්ෂ විසි දෙකකට අධික මුදලක් සහ වැඩසටහන පැවති දිනට පසුව ටී ෂර්ට් සදහා රුපියල් ලක්ෂ 19 කට අධික මුදලක් වැය කිරීම සම්බන්ධයෙන් ද කෝප් කමිටුවේ අවදානය යොමු වුණා. කෝප් කමිටුව රැස් වුණේ එහි සභාපති පාර්ලිමේන්තු මන්ත්‍රී මහාචාර්ය චරිත හේරත් මහතාගේ ප්‍රධානත්වයෙනුයි. 2018 සහ 2019 වසරවල යොවුන් පුර වැඩසටහන් සදහා අනුමත ඇස්තමේන්තුගත පිරිවැය රුපියල් මිලියන 350 ක්. එහෙත් එය ඉක්මවා රුපියල් අට කෝටි පන් ලක්ෂ හැට දහස් නවසිය දා හතරක් වැය කර ඇති බව කෝප් කමිටුවේ දී හෙළි වුණා. 2019 වසරේ වැඩසටහනට ගබඩා දෙකක් කුලියට ලබා ගැනීමේ දී ප්‍රසම්පාදන ක්‍රියාවලියට පරිබාහිරව ඇණවුම් කළ දින ප්‍රමාණය ඉක්මවා භාවිත කළ පවසමින් රුපියල් විසි දෙලක්ෂ විසි හත් දහස් හාරසියයක් වැඩිපුරා ගෙවා තිබුණා. 2016 යොවුන් පුර වැඩසටහනට සහභාගි වූ තරුණ තරුණියන් වෙත බෙදා හැරීම සදහා තාක්ෂණික කමිටු නිර්දේශයකින් තොරව වැඩසටහන පැවති දිනට පසුව ටී ෂර්ට් 1773 ක් සදහා රුපියල් දහ නව ලක්ෂ තිස් දෙදහස් පන්සියයක් ගෙවා තිබීම සම්බන්ධයෙන් ද කෝප් කමිටුවේ අවදානය යොමු වුණා. වගකීම් පැහැර හරින විනය විරෝධිව හැසිරෙන නිලධාරීන් සම්බන්ධයෙන් කඩිනමින් අවශ්‍ය ක්‍රියාමාර්ග ගන්නා ලෙස තරුණ කටයුතු හා ක්‍රීඩා අමාත්‍යංශ ලේකම් අනුරාධ විජේකෝන් මහතාට කෝප් කමිටු සභාපතිවරයා මෙහිදී දැනුම් දුන්නා. ශ්‍රී ලංකා තරුණ සේවා පුද්ගලික සමාගම 2017 වසරේ සිට ක්‍රියාකාරි සංයුක්ත සැලැස්මක් සකසා නොතිබීම සම්බන්ධයෙන් කාරක සභාව ප්‍රශ්න කළා. ජාතික තරුණ සේවා සභාවේ වාර්ෂික වාර්තා පාර්ලිමේන්තුවට ඉදිරිපත් කිරීමේ ප්‍රමාදයක් පවතින බව පැවසූ මහාචාර්ය චරිත හේරත් මහතා 2015 වසරේ සිට ශ්‍රී ලංකා තරුණ සේවා පුද්ගලික සමාගම වාර්ෂික වාර්තා පාර්ලිමේන්තුවට ඉදිරිපත් නොකිරීම සම්බන්ධයෙන් ද ප්‍රශ්න කළා. අමාත්‍ය මණ්ඩල තීරණයක් මගින් මාතර නිල්වලා යොවුන් උද්‍යානය ඉදි කිරීමට තීරණය කළ ද ඒ පිළිබද ශක්‍යතා අධ්‍යයනයක් සිදු නොකිරීම සම්බන්ධයෙන් දඅවදානය යොමු වුණා. එහෙත් අදාළ ඉඩම් හිමිකරුවන්ට වන්දි හා පොලිය වශයෙන් රුපියල් කෝටි දා හතරකට අධික මුදලක් සහ උපදේශක ගාස්තු වශයෙන් රුපියල් 76000 කට අධික මුදලක් ගෙවා තිබීම සම්බන්ධයෙන් ද සාකච්ඡා කෙරුණා.     ", "URL": "https://www.itnnews.lk/2023/10/05/376697/", "Category": "Breaking News,දේශීය පුවත්", "Parent URL": null}