{"Source": "ITN news", "Timestamp": "ජූලි 25, 2021 12:03", "Headline": "රිෂාඩ්ගේ නිවසේ දැරිය මිය යාම ගැන 30ක ගෙන් ප්‍රකාශ – තැරැව්කරුගේ ගිණුම් පරීක්ෂාවටත් පියවර", "News Content": "හිටපු අමාත්‍ය රිෂාඩ් බදියුදීන් මහතාගේ නිවසේ සේවය කරමින් සිටියදී දැරියක මිය යාමේ සිද්ධිය ගැන මේ වන විට ප්‍රකාශ 30කට ආසන්න සංඛ්‍යාවක් සටහන් කරගෙන තිබෙනවා. ඒම සිද්ධිය සම්බන්ධයෙන් අත්අඩංගුවට ගෙන තිබූ ප්‍රධාන තැරැව්කරු වන ශංකර් නමැත්තාගේ බැංකු ගිණුම් පරික්ෂා කිරීමටත් පියවර ගෙන තිබෙන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා පවසනවා. දහසය හැවිරිදි දැරිය මිය යාමේ සිද්ධිය සම්බන්ධයෙන් විමර්ශන කණ්ඩායම් අදාළ නිවසේ සිටි තවත් මෙහෙකාර කාන්තාවකගෙන් ප්‍රකාශ සටහන් කරගෙන තිබූණා.  2015ත් 2019 ත් අතර කාලයේදී රිෂාඩ් බදියුදීන් මහතා අමාත්‍යවරයෙකුව සිටියදී ඔහුගේ නිල නිවසේදී තමන් දූෂණයට ලක්වූ බව ඇය ප්‍රකාශ කර තිබෙනවා. එම සිද්ධියට අදාළව රිෂාඩ් බදියුදීන් මහතාගේ බිරිදගේ සහෝදරයා අත්අඩංගුවට ගැනුණු අතර ඊයේ දිනයේ දී ඔහුද අධිකරණ වෛද්‍ය නිලධාරිවරයා වෙත ඉදිරිපත් කෙරුණා. ඊට අමතරව 16 හැවිරිදි දැරිය මිය යාමේ සිද්ධියට අදාළව අත්අඩංගුවට ගත් මන්ත්‍රිවරයාගේ බිරිද වන ශියාබ්දීන් අයේෂා,මාමණ්ඩිය වන මොහොමඩ් ෂියාබ්දීන් හා තැරැව්කරු වන පොන්නයියා පණ්ඩාරම් යන අය කොළඹ අධිකරණ වෛද්‍ය නිලධාරීවරයා වෙත ඊයේ ඉදිරිපත් කෙරුණා. එම සියලු සැකකරුවන් හෙට දින කොළඹ මහේස්ත්‍රාත් අධිකරණයට ඉදිරිපත් කිරීමට නියමිතයි. ", "URL": "https://www.itnnews.lk/2023/10/05/351562/", "Category": "දේශීය පුවත්", "Parent URL": null}