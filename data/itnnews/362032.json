{"Source": "ITN news", "Timestamp": "செப்டம்பர் 13, 2021 10:06", "Headline": "இலங்கைக்கு எதிரான 20 – டுவண்டி கிரிக்கெட் தொடர் தென்னாபிரிக்கா வசம்..", "News Content": "இலங்கை அணிக்கு எதிரான இரண்டாவது 20 – டுவண்டி கிரிக்கெட் போட்டியில் தென்னாபரிக்கா அணி 9 விக்கட்டுக்களால் வெற்றி பெற்றுள்ளது. இதன்மூலம் 3 போட்டிகள் கொண்ட தொடரை 2 – 0 என்ற அடிப்படையில் தென்னாபிரிக்கா அணி கைப்பற்றியுள்ளது. இரு அணிகளுக்குமிடையிலான போட்டி நேற்றிரவு கொழும்பு ஆர்.பிரேமதாச மைதானத்தில் நடைபெற்றது. போட்டியில் நாணய சுழற்சியில் வெற்றி பெற்று முதலில் துடுப்பெடுத்தாடிய இலங்கை அணி, 18.1 ஓவர் நிறைவில் சகல விக்கட்டுக்களையும் இழந்து 103 ஓட்டங்களை மாத்திரமே பெற்றது. குசல் பெரேரா 30 ஓட்டங்களை பெற்றுக்கொடுத்தார். ஏனைய துடுப்பாட்ட வீரர்கள் எவரும் பிரகாசிக்கவில்லை. அவர்கள் குறைவான ஓட்டங்களுக்குள் ஆட்டமிழந்தனர். பந்து வீச்சில் டப்ரைஸ் ஷம்சி மற்றும் எய்டன் மார்க்ரம் ஆகியோர் தலா 3 விக்கட்டுக்களை கைப்பற்றினர். இதேவேளை 104 ஓட்டங்களை வெற்றி இலக்காக நோக்கி துடுப்பெடுத்தாடிய தென்னாபிரிக்கா அணி 14.1 ஓவர் நிறைவில் ஒரு விக்கட்டை மாத்திரம் இழந்து வெற்றி இலக்கை அடைந்தது. குய்ன்டன் டி கொக் ஆட்டமிழக்காது 58 ஓட்டங்களை பெற்றுக்கொடுத்தார். போட்டியின் ஆட்டநாயகனாக டப்ரைஸ் ஷம்சி தெரிவானார். இதேவேளை இரு அணிகளுக்குமிடையிலான மூன்றாவது 20 – டுவண்டி போட்டி நாளை நடைபெறும். ", "URL": "https://www.itnnews.lk/2023/10/05/362032/", "Category": "Breaking News,கிரிக்கெட்,விளையாட்டு", "Parent URL": null}