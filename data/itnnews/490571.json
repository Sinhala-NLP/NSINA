{"Source": "ITN news", "Timestamp": "ජූනි 9, 2023 10:44", "Headline": "මාලදිවයින් කෘෂිකර්ම ඇමති පොල් පර්යේෂණ ආයතනය නිෂ්පාදනය කළ දෙමුහුන් පොල් පැල 50000ක් ඉල්ලයි", "News Content": "මාලදිවයින් දූපත්හි රෝපණය කිරීම සඳහා පොල් පර්යේෂණ ආයතනය නිෂ්පාදනය කළ ඉහළ ගුණාත්මයෙන් යුතු දෙමුහුන් පොල් පැල 50000ක් එරට ධීවර, සමුද්‍ර සම්පත් සහ කෘෂිකර්ම අමාත්‍ය ආචාර්‍ය  හුසේන් රෂීඩ් හසන් මහතා විසින් කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ මහතාගෙන් ඉල්ලා සිටියා. එසේ ඉල්ලා සිටියේ එම අමාත්‍යවරුන් දෙදෙනා පසුගියදා වැවිලි කර්මාන්ත අමාත්‍යංශ පරිශ්‍රයේදී විශේෂ සාකච්ඡාවට එක්වූ අවස්ථාවේදීයි. පොල් පර්යේෂණ ආයතනය හා පොල්වගා කිරීමේ මණ්ඩලය සමග සාකච්ඡා කොට කඩිනමින් ලබාදීමට අවශ්‍ය පහසුකම් සලසන බව වැවිලි කර්මාන්ත අමාත්‍යවරයා එහිදී සඳහන් කළ අතර මෙරට තේ ආශ්‍රිත නිෂ්පාදන ක්ෂේත්‍රය අභිබවා පොල් ආශ්‍රිත නිෂ්පාදන ක්ෂේත්‍රය ඉදිරියට පැමිණීමේ වැඩි විභවයක් පවතින බවත් සඳහන් කළා. එහිදී මාලදිවයින් අමාත්‍යවරයා එරට දල දේශීය නිෂ්පාදනයනේ 50% ට වැඩි පුමාණයක් සංචාරක කර්මාන්තයෙන් ලබා ගන්නා බවත් 5%ක් ධීවර කර්මාන්තයෙන් ලබා ගන්නා බවත් සඳහන් කළ අතර මාලදිවයිනේ සංචාරක කර්මාන්තයේදී අවශ්‍ය පොල් ආශ්‍රිත නිෂ්පාදන දැනට ගෙන්වන්නේ ඉන්දුනීසියාවෙන් බවත් සඳහන් කළා. එම පොල් ආශ්‍රිත නිෂ්පාදන අපනයනයට ඇති හැකියාව පිළිබඳව එහිදී සාකච්ඡා කෙරුණු අතර මෙරට සංචාරක හා ධීවර කර්මාන්තයේ ප්‍රවර්ධනය සඳහා අවශ්‍ය පුහුණු  කිරිම්  මෙන්ම රැකියා අවස්ථා  ලබා දීමට මාලදිවයිනේ සහාය ලබාදෙන බවට තවදුරටත් මාලදිවයින් ධීවර, සමුද්‍ර සම්පත් සහ කෘෂිකර්ම අමාත්‍යආචාර්‍යහුසේන් රෂීඩ් හසන් මහතා සඳහන් කළා.         ", "URL": "https://www.itnnews.lk/2023/10/05/490571/", "Category": "දේශීය පුවත්", "Parent URL": null}