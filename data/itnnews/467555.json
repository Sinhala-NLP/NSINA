{"Source": "ITN news", "Timestamp": "මාර්තු 13, 2023 09:50", "Headline": "කොල්ල කල්ලියක් අල්ලයි – ලක්ෂ 1357ක සොරකම් කළ බඩුත් සොයා ගනී", "News Content": "කුලියාපිටිය කොට්ඨාසයේ වාහන සොරකම් කිරීම් හා නිවෙස් කොල්ලකෑම් සිදුකළ කණ්ඩායමක සාමාජිකයින් 7 දෙනෙකු පොලිස් අත්අඩංගුවට ගෙන තිබෙනවා. කුලියාපිටිය ,බිංගිරිය,ගිරිඋල්ල, පන්නල යන පොලිස්වසම්වල මෙන්ම අත්තනගල්ල, මීරිගම හා නිට්ටඹුව යන ප්‍රදේශවල ගෙවල් බිදීම් හා වාහන සොරකම් කිරිම් සිදුකළ මෙම කල්ලිය සම්බන්ධයෙන් කුලියාපිටිය කොට්ඨාස අපරාධ විමර්ශන අංශය විමර්ශන ආරම්භ කර තිබුණා ඒ අනුව සිදුකළ වැටලීමකදී සැකකරුවන් සමග සොරකම්කරන ලද වාහන හා භාණ්ඩ රැසක්ද පොලිස් භාරයට ගැනුණා. සොරකම්කරන ලද ලෑන්ඩ්කෘෘෂර් වර්ගයේ වාහන දෙකක් ,වැගන්ආර් රථ දෙකක් හා කොටස්කරන ලද වැගන්ආර් රථයක් කොටස් ද සොයා ගැනීමට පොලිසිය සමත්වුණා. තවත් රථවාහන කිහිපයක් ද කොටස්කර තිබියදී සොයා ගැනුණු අතර නිවෙස්වලින් පැහැරගත් භාණ්ඩ රැසක්ද පොලිස් භාරයට ගෙන තිබෙනවා. මෙසේ සොයාගත් භාණ්ඩවල වටිනාකම රුපියල් ලක්ෂ 1357ක් වන බවයි පොලිසිය පවසන්නේ. සැකකරුවන්ට එරෙහිව අධිකරණ ක්‍රියාමාර්ග ගැනීමටයි පොලිසිය පියවර ගෙන ඇත්තේ.     ", "URL": "https://www.itnnews.lk/2023/10/05/467555/", "Category": "දේශීය පුවත්", "Parent URL": null}