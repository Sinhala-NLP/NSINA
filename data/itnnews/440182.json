{"Source": "ITN news", "Timestamp": "ඔක්තෝබර් 12, 2022 18:45", "Headline": "වෘත්තීය සමිති, අධිකරණ අමාත්‍යවරයාගෙන් ඉල්ලීමක් කරයි", "News Content": "වැඩ ලෝකයේ, ප්‍රචණ්ඩත්වය සහ හිංසනය, මුලුනුපුටා දැමීම හා සම්බන්ධ සම්මුතිය ශ්‍රී ලංකාව තුළ නීතියක් බවට පත්කර ගැනීම සඳහා මැදිහත් වන්නැයි වෘත්තීය සමිති, අධිකරණ අමාත්‍යවරයාගෙන් ඉල්ලීමක් කරනවා. 2019 වසරේ ජුනි 21 වනදා ජිනීවාහිදී පැවති ජාත්‍යන්තර කම්කරු සම්මේලනයේ 108 වන සැසිවාරයේ දී වැඩලෝකයේ ප්‍රචණ්ඩත්වය සහ හිංසනය මුලුනුපුටා දැමීම හා සම්බන්ධ සම්මුතිය සම්මත කරගෙන තිබුණා. එය ශ්‍රී ලංකාව තුළද නීතියක් බවට පත්කර ගැනීමට මැදිහත් වන ලෙසයි වෘත්තීය සමිති නියෝජිතයින් අමාත්‍ය විජේදාස රාජපක්ෂ මහතාගෙන් ඉල්ලා සිටින්නේ. මෙමගින් රාජ්‍ය මෙන්ම පෞද්ගලික අංශයේ සේවකයින්ගේ රැකියාවෙහි තෘප්තිමත් බව, රැකියාවේ සුරක්ෂිත බව හා රැකියා සදහා යොමුවන පිරිස ඉහළ යාමක් සිදුවන බවයි වෘත්තීය සමිති නියෝජිතයෝ පෙන්වා දෙන්නේ. රැකියාව කරන අතරතුර අසාධාරණයක් සිදුවුවහොත් එහිදී නීතියේ පිළිසරණක් ලබාගත හැකි වන බව ඔවුන් පවසනවා. එසේම මේ වනවිටත් ලොව රටවල් 13 ක් මෙම සම්මුතිය නීතියක් බවට පත්කරගෙන ඇති බවයි වෘත්තීය සමිති පවසන්නේ. ", "URL": "https://www.itnnews.lk/2023/10/05/440182/", "Category": "Breaking News,දේශීය පුවත්", "Parent URL": null}