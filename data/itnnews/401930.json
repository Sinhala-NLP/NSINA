{"Source": "ITN news", "Timestamp": "மார்ச் 18, 2022 12:21", "Headline": "எதிர்வரும் 25 நாட்களுக்கு தேவையான எரிபொருளை கொள்வனவு செய்ய நடவடிக்கை", "News Content": "எரிபொருளை எடுத்து வரும் மேலும் 3 கப்பல்கள் இலங்கை கடல் எல்லையை அண்மித்துள்ளதாக லிட்ரோ நிறுவனம் குறிப்பிட்டுள்ளது. இதேவேளை நாட்டில் இன்றையதினமும் எரிவாயுவை பெற்றுக்கொள்வதற்காக பொதுமக்கள் நீண்டவரிசையில் காத்திருக்கின்றனர். எரிபொருளை பெற்றுக்கொள்வதற்கான வரிசையும் தொடர்கிறது. நாடெங்கிலுமுள்ள எரிபொருள் நிரப்பு நிலையங்களில் மக்கள் வரிசையில் காணப்படுகின்றன. சில இடங்களில் மோதல் நிலையும் ஏற்பட்டுள்ளது. ஒருசில எரிபொருள் நிரப்பு நிலையங்களில் கைக்கலப்பு சம்பவங்களும் பதிவாகியுள்ளன. இதேவேளை எரிபொருள் நிரப்பு நிலையங்களில் காணப்படும் நீண்டவரிசையை முடிவுக்கு கொண்டுவர நடவடிக்கை எடுக்கப்பட்டுள்ளதாக அமைச்சர் காமினி லொக்குகே தெரிவித்துள்ளார். கொழும்பு மற்றும் அண்மித்த பகுதிகளில் உள்ள எரிபொருள் நிரப்பு நிலையங்களுக்கு பெற்றோல் மற்றும் டீசல் விநியோகிக்கப்படுவதாக அமைச்சர் குறிப்பிட்டுள்ளார். நாட்டின் சகல பகுதிகளுக்குமான எரிபொருள் விநியோகத்தை துரிதப்படுத்த விசேட வேலைத்திட்டமொன்று அமுல்செய்யப்படுமென எரிசக்தி அமைச்சர் காமினி லொக்குகே தெரிவித்துள்ளார். இந்நிலையில் எதிர்வரும் 25 நாட்களுக்கு தேவையான எரிபொருளை கொள்வனவு செய்ய நடவடிக்கை எடுக்கப்பட்டுள்ளதாக பெற்றோலிய கூட்டுத்தாபனம் அறிவித்துள்ளது. ஒரு இலட்சத்து 40 ஆயிரம் மெற்றிக் தொன் டீசல் மற்றும் 60 ஆயிரம் மெற்றிக் தொன் பெற்றோல் கொள்வனவு செய்யப்படவுள்ளன. எதிர்வரும் ஓர் , இரு நாட்களில் எரிபொருள் கொள்வனவு செய்யப்படுமென பெற்றோலிய கூட்டுத்தாபனம் அறிவித்துள்ளது. ", "URL": "https://www.itnnews.lk/2023/10/05/401930/", "Category": "Breaking News,தேசிய செய்திகள்", "Parent URL": null}