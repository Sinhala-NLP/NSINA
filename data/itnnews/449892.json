{"Source": "ITN news", "Timestamp": "දෙසැම්බර් 12, 2022 12:25", "Headline": "උඩරට එළවළු මිල අද දිනයේ ඉහළට", "News Content": "උඩරට එළවළු රටපුරා බෙදාහරින කැප්පෙටිපොළ විශේෂ ආර්ථික මධ්‍යස්ථානයේ එළවළු මිල අද දිනයේ ඉහළ ගොස් තිබුණා. මැන්ඩවූස් සුළි කුණාටුවේ බලපෑමෙන් වගාබිම් විනාශවීමත් සමඟ මෙලෙස මිල ඉහළ ගොස් ඇති බවයි වෙළෙදුන් පවසන්නේ. පසුගිය දින දෙක පුරා සුළි කුණාටුව හේතුවෙන් වැලිමඩ සානුව ඇතුළු ප්‍රදේශ රැසකට දැඩි සුළං තත්ත්වයක් පැවතුණා. ඒ හේතුවෙන් වගාබිම් රැසක් විනාශයට පත්ව ඇති බවයි ගොවිජනතාව පවසන්නේ. පසුගිය දිනවල රුපියල් 150 ක පමණ මිලක පැවති බෝංචි කිලෝවක තොග මිල මේ වනවිට රුපියල් 450 ක පමණ මිලකට ඉහළ ගොස් ඇති බව ආර්ථික මධ්‍යස්ථානයේ වෙළදුන් පෙන්වා දෙනවා. සෑම එළවළුවකම කිලෝවක මිල රුපියල් සියයකින් පමණ ඉහළ ගොස් ඇති අතර  මාලු මිරිස් කිලෝවක් රුපියල් 750 ත් 800 ත් අතර, බීට්රූට් රුපියල් 300 ත් 320 ත් අතර, අර්තාපල් රුපියල් 380 ත් 400 ත් අතර, කැරට් රුපියල් 230 ත් 250 ත් අතර, ලීක්ස් රුපියල් 320 ත් 330 ත් අතර මිලකටයි මේ දිනවල අලෙවි වන්නේ. මෙලෙස මිල ඉහළ ගියද එළවළු තොග ආර්ථික මධ්‍යස්ථානය වෙත ලැබෙන්නේ ඉතාමත් අඩු වශයෙන් බවයි වෙළදුන් පවසන්නේ. ", "URL": "https://www.itnnews.lk/2023/10/05/449892/", "Category": "Breaking News,දේශීය පුවත්", "Parent URL": null}