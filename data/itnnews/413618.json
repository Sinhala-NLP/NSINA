{"Source": "ITN news", "Timestamp": "මැයි 27, 2022 13:51", "Headline": "දෙවන ටෙස්ට් තරගයෙන් ශ්‍රී ලංකාවට විශිෂ්ඨ ජයක්", "News Content": "ශ්‍රී ලංකාව සහ බංග්ලාදේශය  අතර පැවැති දෙවන ටෙස්ට් ක්‍රිකට් තරගය කඩුලු 10 කින් ජයගැනීමට ශ්‍රී ලංකා කණ්ඩායම අද සමත් වුණා. ඒ අනුව තරග දෙකකින් සමන්විත වූ ටෙස්ට් තරගාවලිය තරග එකට බිංදුවක් ලෙස ජයගැනීමට ශ්‍රී ලංකාවට  හැකියාව ලැබුණා. තරගයේ ප්‍රථමයෙන් පහර දුන් බංගලාදේශ කණ්ඩායම සිය ප්‍රථම ඉනිම වෙනුවෙන් සියලු දෙනා දැවී ලකුණු 365ක් රැස් කලා. ඉනිමේ වැඩිම ලකුණු ලාබියා වූ මුශ්ෆිකර් රහීම් ලකුණු 175ක් රැස් කළ අතර ඔහුට අනගි සහයක් ලබා දුන් ලිටෝන් දාස් ලකුණු 141ක් රැස් කළා. පළමු ඉනිමේදී ශ්‍රී ලංකාව වෙනුවෙන් වැඩිම කඩුලු ලා භියා බවට පත්වුණේ ලකුණු 64ට කඩුලු 5 ක් බිදහෙලූ කසුන් රජිතයි. අසිත ප්‍රනාන්දු ලකුණු 93 කට කඩුලු 4 ක් බිදහෙලුවා. ශ්‍රී ලංකා කණ්ඩායම සිය ප්‍රථම ඉනිම වෙනුවෙන් සියලු දෙනා දැවී ලකුණු 506ක් රැස් කල අතර ශ්‍රී ලංකා ඉනිමේ වැඩිම ලකුණු ලාභියා වූ ඇන්ජලෝ මැතිව්ස් නොදැවී ලකුණු 145ක් රැස් කලා. කණ්ඩායම වෙනුවෙන් තවත් විශිෂ්ට ඉනිමක් ක්‍රීඩා කල දිනේශ් චන්දිමාල් ලකුණු 124යි. සිය දෙවනි ඉනිම ක්‍රිඩා කිරීම සදහා පිටියට පිවිසි බංගලාදේශ කණ්ඩායමේ මුල් කඩුලු 4 අඩු ලකුණු සංඛ්‍යාවක් දවා ගැනීමට ශ්‍රී ලංකා පන්දු යවන්නන් සමත් වුණා. පළමු ඉනිමේ දී විශිෂ්ට ඉනිමක් ක්‍රියා කර මුශ්ෆිකර් රහීම් කසුන් රජිත ගේ පන්දුවකට ලකුණු 23කට දැවී ගියේ බංගලාදේශ ඉනිම තවත් අසීරු තත්ත්වයකට පත්කරමින්.  කෙසේවෙතත් බංග්ලාදේශය පරාජයෙන් බේරාගැනීමේ අරමුණින් ක්‍රීඩාකළ ෂකීබ් අල්හසන් සහ ලිටෝන් දාස් දැවී යාමෙන් පසුව වෙනත් කිසිදු ක්‍රීඩකයෙකුට සාර්ථකවීමට ශ්‍රී ලංකා පන්දු යවන්නන් ඉඩලබාදුනේ නැහැ. ෂකීබ් අල්හසන් ලකුණු 58 කට සහ ලිටෝන් දාස් ලකුණු 52 කට දැවී ගියා. විශිෂ්ඨ පන්දු යැවීමක නිරතවූ අසිත ප්‍රනාන්දු බංග්ලාදේශ ඉනිම සුනුවිසුනු කරමින් ලකුණු 51 කට කඩුලු 6 ක් බිදහෙලීමට සමත්වුණා. කෙසේවෙතත් බංග්ලාදේශයට සියලුදෙනා දැවී සිය දෙවන ඉනිම වෙනුවෙන් ලබාගත හැකිවූයේ ලකුණු 169 ක් පමණයි. අනතුරුව තරගය ජයගැනීම සදහා ලකුණු 28 ක ඉලක්කයක් ශ්‍රී ලංකාවට හිමිවූ අතර කිසිදු කඩුල්ලක් නොදැවී එම ඉලක්කය පසු කිරීමට ශ්‍රී ලංකා කණ්ඩායම සමත් වුණා. තරගයේ වීරයා ලෙස අසිත ප්‍රනාන්දු සම්මානය දිනාගත් අතර තරගාවලියේ වීරයා ලෙස ඇන්ජලෝ මැතිව්ස් සම්මානය දිනාගත්තා.      ", "URL": "https://www.itnnews.lk/2023/10/05/413618/", "Category": "ක්‍රීඩා,දේශීය පුවත්", "Parent URL": null}