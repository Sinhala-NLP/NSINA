{"Source": "ITN news", "Timestamp": "මාර්තු 7, 2023 15:13", "Headline": "ICCPR යටතේ ශ්‍රී ලංකාවේ 6 වැනි වාරික සමාලෝචනය හෙට සහ අනිද්දා ජිනීවා හිදී…", "News Content": "ජිනීවා නුවර පැවැත්වීමට නියමිත සිවිල් සහ දේශපාලන අයිතිවාසිකම් පිළිබඳ ජාත්‍යන්තර සම්මුතිය යටතේ සිදුකරනු ලබන ශ්‍රී ලංකාවේ 6 වෙනි වාරික සමාලෝචනය හෙට සහ අනිද්දා දෙදින තුළ පැවැත්වෙනවා. සිවිල් සහ දේශපාලන අයිතිවාසිකම් පිළිබද ජාත්‍යන්තර සම්මුතිය සමග ශ්‍රී ලංකාව එක්වුණේ 1980 ජුනි 11 වන දිනයි. රටවල් 173 ක් මේ වනවිට ඒ සමග එක්ව සිටිනවා. සම්මුතිය ක්‍රියාත්මක කිරීමට අමතරව එම කමිටුව වෙත වරින් වර වාර්තා ඉදිරිපත් කිරීමටත් එම වාර්තා සමාලෝචනයට එක්වීමටත් සියලු රටවල් බැදී සිටිනවා. 1983, 1990, 1994, 2003, 2013 යන වසරවලදී ශ්‍රී ලංකාව වාරික වාර්තා 5 ක් ඉදිරිපත් කර ඇති අතර අවස්ථා 5කදී ඒවා සමාලෝචනයට ද සහභාගි වුණා. මෙරට 6වන වාර්තාව 2019 පෙබරවාරි 22 වනදා මානව හිමිකම් කමිටුව වෙත ඉදිරිපත් කෙරුනු අතර එය සමාලෝචනයයි හෙට සිට සිදුකෙරෙන්නේ. සමාලෝචන කමිටුව ස්වාධීන විශේෂඥයින් 18 දෙනෙකුගෙන් සමන්විතයි. ශ්‍රී ලංකාව වෙනුවෙන් ජිනීවා නුවර එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත හිමාලි අරුණතිලක මහත්මිය ඇතුළු පිරිසක් ඊට එක්වීමට නියමිතයි. ", "URL": "https://www.itnnews.lk/2023/10/05/466012/", "Category": "Breaking News,දේශීය පුවත්", "Parent URL": null}