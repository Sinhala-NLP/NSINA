{"Source": "ITN news", "Timestamp": "අගෝස්තු 20, 2022 09:24", "Headline": "බිත්තරවලට උපරිම සිල්ලර මිලක් නියම කරමින් ගැසට් නිවේදනයක්", "News Content": "බිත්තරවලට උපරිම සිල්ලර මිලක් නියම කරමින් ගැසට් නිවේදනයක් නිකුත් කර තිබෙනවා. මෙම මිල තීරණය කළේ නිෂ්පාදකයාට, පාරිභෝගිකයාට හා ව්‍යාපාරිකයාට අසාධාරණයක් සිදු නොවන අයුරින් බවයි වෙළෙඳ අමාත්‍ය නලින් ප්‍රනාන්දු මහතා පවසන්නේ. කෙසේ වුවද නියෝග කඩ කරමින් කටයුතු කරන්නන්ට එරෙහිව පියවර ගන්නා බවද අමාත්‍යවරයා වැඩිදුරටත් පවසනවා. පාරිභෝගික අධිකාරිය අතිවිශේෂ ගැසට් නිවේදනයක් නිකුත් කරමිනුයි බිත්තර සඳහා මෙම උපරිම සිල්ලර මිල නියම කර ඇත්තේ. ඒ අනුව සුදු බිත්තරයක උපරිම සිල්ලර මිල රුපියල් හතළිස් තුනක් වන අතර රතු බිත්තරයක මිල රුපියල් හතළිස් පහක් වනවා. එම මිල ගණන් ඊයේ මධ්‍යම රාත්‍රියේ සිට ක්‍රියාත්මක බවයි අදාළ ගැසට් නිවේදනයේ දැක්වෙන්නේ. බිත්තර මිල ශීඝ්‍රයෙන් ඉහළ යාමත් සමග මිල පාලනය සම්බන්ධයෙන් රජයේ අවධානය යොමු වුණා. බිත්තර නිෂ්පාදකයින් හා අග්‍රාමාත්‍යවරයා අතර විශේෂ සාකච්ඡාවක්ද ඊයේ පැවති අතර එහිදී බිත්තරයක සිල්ලර මිල රුපියල් පහකින් අඩු කිරීමට බිත්තර නිෂ්පාදකයින් එකඟතාව පළ කළා.   ", "URL": "https://www.itnnews.lk/2023/10/05/429995/", "Category": "දේශීය පුවත්", "Parent URL": null}