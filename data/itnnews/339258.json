{"Source": "ITN news", "Timestamp": "மே 26, 2021 13:33", "Headline": "சீனாவின் தடுப்பூசியை இலங்கையில் தயாரிக்க நடவடிக்கை..", "News Content": "சீன அரசாங்கத்தால் இலங்கைக்கு வழங்கப்பட்ட மேலும் 5 லட்சம் சைனோபார்ம் தடுப்பூசிகள், இன்று அதிகாலை நாட்டை வந்தடைந்தன. ஸ்ரீலங்கன் விமான சேவைக்கு சொந்தமான விசேட விமானமொன்றில், தடுப்பூசி தொகை கட்டுநாயக்க விமான நிலையத்திற்கு கொண்டு வரப்பட்டன. அதனை பொறுப்பேற்பதற்கென சுகாதார அமைச்சர் பவித்ரா வன்னியாராச்சி உள்ளிட்ட அமைச்சர்கள் சிலர், விமான நிலையத்திற்கு சென்றிருந்தனர். சீன தூதுவர், உத்தியோகபூர்வமாக தடுப்பூசி தொகையை இலங்கை அரசாங்கத்திடம் ஒப்படைத்தார். குறித்த நிகழ்வில் கலந்துகொண்ட இராஜாங்க அமைச்சர் சன்ன ஜயசுமன, சீனாவில் உற்பத்தி செய்யப்படும் சைனோபார்ம் தடுப்பூசியை இலங்கையில் உற்பத்தி செய்ய தேவையான நடவடிக்கைகள் முன்னெடுக்கப்பட்டுள்ளதாக தெரிவித்தார். இதேவேளை சீன அரசாங்கத்தால் ஏற்கனவே 6 லட்சம் சைனோபார்ம் தடுப்பூசிகள் இலங்கைக்கு வழங்கப்பட்டுள்ள நிலையில், மேலும் இரண்டு மில்லியன் சைனோபார்ம் தடுப்பூசிகள் எதிர்வரும் மாதங்களில் நாட்டை வந்தடையவுள்ளதாக அமைச்சர் சன்ன ஜயசுமன மேலும் தெரிவித்துள்ளார். ", "URL": "https://www.itnnews.lk/2023/10/05/339258/", "Category": "Breaking News,தேசிய செய்திகள்", "Parent URL": null}