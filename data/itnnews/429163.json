{"Source": "ITN news", "Timestamp": "අගෝස්තු 15, 2022 21:35", "Headline": "අර්ජුනගේ ප්‍රකාශය ගැන ශ්‍රී ලංකා ක්‍රිකට් විධායක කමිටුවෙන් නීතිමය පියවර", "News Content": "ජාතික ක්‍රීඩා සභාවේ සභාපති අර්ජුන රණතුංග මහතා කල බව කියන ප්‍රකාශයට එරෙහිව නීතිමය පියවර ගැනීමට ශ්‍රී ලංකා ක්‍රිකට් විධායක කමිටුව තීරණය කර තිබෙනවා. හදිසි විධායක කමිටු රැස්වීමක් අද පවත්වමිනුයි ක්‍රිකට් ආයතනය මෙම තීරණයට එළඹ තිබෙන්නේ. පෞද්ගලික රූපවාහිණී නාලිකාවක සාකච්ඡාවකට එක්වෙමින් ජාතික ක්‍රීඩා සභාවේ සභාපති අර්ජුන රණතුංග මහතා ශ්‍රී ලංකා ක්‍රිකට් ආයතනය සම්බන්ධයෙන් අදහස් පළ කර තිබුණා. එම ප්‍රකාශයන් අසත්‍ය, පදනම් විරහිත සහ ද්වේශසහගත බවයි ශ්‍රී ලංකා ක්‍රිකට් විධායක කමිටුව පවසන්නේ. රණතුංග මහතාගේ ප්‍රකාශයෙන් ශ්‍රී ලංකා ක්‍රිකට් ආයතනයේ ගෞරවය සහ කීර්තිනාමයට සිදු වූ හානිය සම්බන්ධයෙන් ඔහුට එරෙහිව නීතිමය පියවර ගැනීමට විධායක කමිටුව තීරණය කලා. ඒ අනුව රුපියල් බිලියන දෙකක වන්දියක් ඉල්ලා ඔහුට එන්තර වාසි යැවීමට ද ක්‍රිකට් විධායක කමිටුව තීරණය කළ බවයි ශ්‍රී ලංකා ක්‍රිකට් ආයතනය මාධ්‍ය නිවේදනයක් නිකුත් කරමින් කියා සිටින්නේ.       ", "URL": "https://www.itnnews.lk/2023/10/05/429163/", "Category": "Breaking News,දේශීය පුවත්", "Parent URL": null}