{"Source": "ITN news", "Timestamp": "පෙබරවාරි 13, 2023 18:43", "Headline": "ඇසුරුම්කරණයෙන් තොර පොල්තෙල්වලත් නිෂ්පාදන සමාගම සඳහන් කළ යුතුයි", "News Content": "දේශීය පොල්තෙල් නිෂ්පාදකයන් ආරක්ෂා කිරීමට පියවර ගන්නා බව රාජ්‍ය අමාත්‍ය නලින් ප්‍රනාන්දු මහතා පවසනවා. දේශීය වෙළෙදපොලට සැපයෙන පොල්තෙල්වල ගුණාත්මක භාවය පිළිබද සාකච්ඡාවක් වෙළෙද වාණිජ හා ආහාර සුරක්ෂිතතා අමාත්‍යාංශයේ දී පැවැත්වුණා. ඒ රාජ්‍ය අමාත්‍ය නලින් ප්‍රනාන්දු මහතාගේ ප්‍රධානත්වයෙන්. බාල ප්‍රමිතියෙන් යුතු ආනයනික පොල්තෙල් අඩු මිලට අලෙවි කිරීම නිසා ඒවා සමඟ තරඟ කිරීමට සිදුව ඇති බව පොල්තෙල් නිෂ්පාදකයන් මෙහිදී ප්‍රකාශ කළා. ඇසුරුම්කරණයෙන් තොර පොල්තෙල්වල ගුණාත්මකභාවය පරික්ෂා කිරීමේ පියවරක් ලෙස එම තෙල් වෙළෙදපොලට නිකුත් කළේ කුමන සමාගමක්ද යන වග පොල්තෙල් අලෙවිකරුවන් සඳහන් කළ යුතු බවට මෙහිදී අවධාරණය කෙරුණා. ඒ සඳහා පියවර ගන්නා ලෙසයි අමාත්‍යවරයා පාරිභෝගික අධිකාරියට උපදෙස් ලබාදුන්නේ. පොල්තෙල් ආනයන කරුවන්ට ලබා දී ඇති බදු සහනය හේතුවෙන් දේශීය පොල්තෙල් නිෂ්පාදකයන් අසීරුතාවයට පත්ව ඇති බව මෙහිදී හෙළි කෙරුණා.   ", "URL": "https://www.itnnews.lk/2023/10/05/460705/", "Category": "Breaking News,දේශීය පුවත්", "Parent URL": null}