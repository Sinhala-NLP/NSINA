{"Source": "ITN news", "Timestamp": "ජනවාරි 27, 2023 14:26", "Headline": "හිටපු ජනපති මෛත්‍රී කොටුව මහේස්ත්‍රාත් හමුවට – විත්තිකුඩුවට නගින ලෙස නියෝග", "News Content": "හිටපු ජනාධිපති මෛත්‍රීපාල සිරිසේන මහතා කොටුව මහේස්ත්‍රාත් අධිකරණය හමුවේ පෙනී සිටියා. විත්තිකුඩුවෙන් පිටත සිටි ඒ මහතාට විත්තිකුඩුවට නගින ලෙසට ද මහේස්ත්‍රාත්වරයා නියෝග කළා.පාස්කු ප්‍රහාර මාලාව වළක්වා ගැනීමට අපොහොසත් වීම ඇතුලු කරුණු කිහිපයක් සම්බන්ධයෙන් සිරිල් ගාමිණි පියතුමා සහ එම ප්‍රහාරයෙන් වින්දිතයෙකු වු ජේසුදාසන් නඩේසන් යන අය පෞද්ගලික පැමිණිල්ලක් ගොනු කර තිබුණා. ඒ සම්බන්ධයෙන් අධිකරණයේ පෙනී සිටින ලෙස මෛත්‍රීපාලන සිරිසේන මහතාට නොතිසි නිකුත් කර තිබුණා. ඒ අනුවයි ඔහු අද දින අධිකරණය හමුවේ පෙනී සිටියේ. විවෘත අධිකරණයේ පෙනී සිටි හිටපු ජනාධිපතිවරයාට විත්තිකුඩුවට නගින ලෙස විනිසුරුවරයා නියෝග කලේ අගතියට පත් පාර්ශවය වෙනුවෙන් පෙනී සිටි ජනාධිපති නීතිඥ රියෙන්සි අර්සකුලරත්න මහතා සිදුකළ කරුණු දැක්වීමකට අනුවයි. ඔහු න්‍යෛතික තර්ක ඉදිරිපත් කරමින් කියා සිටියේ සිරිසේන මහතා මෙම සිද්ධියේ සැකකරුවෙකු බැවින් විත්තිකුඩුවට නැගිය යුතු බවයි. ඒ අනුව විත්තිකුඩුවෙන් පිටත සිටි හිටපු ජනාධිපතිවරයාට විත්තිකුඩුවට නගින ලෙස මහේස්ත්‍රාත්වරයා නියෝග කළා. මෙම නඩුවට අදාළව ලබන මාර්තු 17වන දා අධිකරණය හමුවේ යලි පෙනී සිටින ලෙස ද හිටපු ජනාධිපතිවරයාට මෙහිදි නියෝග කෙරුණා.  සිරිසේන මහතා වෙනුවෙන් පෙනී සිටි ජනාධිපති නීතිඥ ෆයිසර් මුස්තාෆා මහතා ඇතුලු නීතිඥ මඩුල්ල ප්‍රකාශ කලේ මෙම සිද්ධියට අදාළව අභියාචනාධිකරණයේ නඩුවක් පවතින බවයි. එම නඩුව ලබන 31වනදා කැදවීමට නියමිත බව ද ඔවුන් පැවසුවා. ", "URL": "https://www.itnnews.lk/2023/10/05/457928/", "Category": "Breaking News,දේශීය පුවත්", "Parent URL": null}