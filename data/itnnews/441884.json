{"Source": "ITN news", "Timestamp": "ඔක්තෝබර් 22, 2022 19:19", "Headline": "අභිරහස් ලෙස මිය ගිය සබරගමුව සිසුවාගේ දේහය නිවසට රැගෙන එයි", "News Content": "නිදි යහනේදී අභිරහස් ලෙස මිය ගිය සබරගමුව විශ්වවිද්‍යාලයේ අවසන් වසරේ ඉගෙනුම ලබන ශිෂ්‍යාගේ දේහය බණ්ඩාරගම, පරගස්තොට පිහිටි ඔහුගේ නිවස වෙත රැගෙන ඒම අද සිදුවුණා. සබරගමුව විශ්වවිද්‍යාලයේ ක්‍රීඩා විද්‍යා හා ශාරීරික අධ්‍යාපන අධ්‍යයන අංශයේ අවසන් වසරේ ඉගෙනුම ලබමින් සිටි ලසන්ත හර්ෂ ධනංජය ඊයේ උදැසන සිය නේවාසිකාගාරය තුලදී මියගොස් තිබෙනවා. අනෙකුත් සිසුන් ඔහු නින්දෙන් අවධි කිරීමට උත්සාහ කළද අවධි නොවීම හේතුවෙන් පඹහින්න රෝහලට රැගෙන ගොස් තිබෙනවා. ඒ වන විටත් මෙම ශිෂ්‍යයා මිය ගොස් ඇති බවයි රෝහල් වාර්තා සදහන් කරන්නේ. වැඩිදුර පරික්ෂණ සදහා ඔහුගේ ශරීර කොටස් රස පරික්ෂක වෙත යොමුකර තිබෙනවා. මියගිය ලසන්ත හර්ෂ ධනංජය සබරගමුව විශ්වවිද්‍යාලයේ කබඩි කණ්ඩායමේ නායකයා ද වනවා. ඔහු විශ්වවිද්‍යාලයේ අනෙකුත් සහෝද සහෝදරියන් සමග සමූහ ඡායාරූපයට හෙට දිනයේ පෙනී සිටීමටයි සූදානම් වුණේ. එමෙන්ම ඔහු ලබන මාර්තු මාසයේදී උපාධිය ලබා ගැනීම සදහා ඇගිලි ගනිමින් සිටියදී අවාසනාවන්ත ලෙස ජීවිතයෙන් සමුගෙන යාමට සිදුවුණා.     ", "URL": "https://www.itnnews.lk/2023/10/05/441884/", "Category": "දේශීය පුවත්", "Parent URL": null}