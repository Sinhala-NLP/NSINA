{"Source": "ITN news", "Timestamp": "සැප්තැම්බර් 3, 2023 11:05", "Headline": "ශ්‍රී ලංකා පොලිසියේ 157 වන සංවත්සරය අද", "News Content": "ශ්‍රී ලංකා පොලිසියේ 157 වන සංවත්සරය අදට යෙදී තිබෙනවා. නීතිය හා සාමය සුරැකීම, ත්‍රස්තවාදයෙන් රට නිදහස් කර ගැනීම, පාතාලය හා මත්ද්‍රව්‍ය මෙරටින් තුරන් කිරීම උදෙසා ශ්‍රී ලංකා පොලිසිය දැක්වූ දායකත්වය අතිමහත්. සංවත්සරයට සමගාමිව ආගමික වැඩසටහන් මෙන්ම සමාජ සත්කාරක සේවා වැඩසටහන් සිදු කිරීමට පොලිසිය කටයුතු යොදා තිබෙනවා. ඉංග්‍රීසි ජාතිකයන් 1796 වසරේදී මෙරට මුහුදුබඩ ප්‍රදේශ අත්පත් කර ගැනීමෙන් පසු ප්‍රථම වරට මෙරට පොලිස් සේවාව ආරම්භ කෙරුණා. එහෙත්  1866 සැප්තැම්බර් 03 වනදා ජෝර්ජ් විලියම් රොබින්සන් කැම්බල් මහතා ප්‍රථම පොලිස්පති ධූරයට පත්වීමත් සමඟ ව්‍යවස්ථාපිතව හා සංවිධානාත්මක ලෙස මෙරට පොලිස් සේවාවේ ආරම්භය සටහන් වූ අතර එම දිනය පොලිස් දිනය ලෙස නම් කෙරුණා. ප්‍රථම ශ්‍රී ලාංකේය පොලිස්පතිවරයා ලෙස ශ්‍රීමත් රිචඩ් අලුවිහාරේ මහතා 1947 ජනවාරි 06 වනදා පත්වීමත් සමඟ එම සේවාව සැබෑ ලෙසම ශ්‍රී ලාංකීයකරණය සිදුවුණා. පොලිස් දින සැමරුම වෙනුවෙන් පරිත්‍රාණ ධර්ම දේශනාවක් හා දානමය පිංකමක් කොළඹ නියෝජ්‍ය පොලිස්පති කාර්යාලයේ දී පැවැත්වුණා. මහජන ආරක්ෂක අමාත්‍ය ටිරාන් අලස් , පොලිස්පති සී ඩී වික්‍රමරත්න යන මහත්වරුන් ඇතුළු පිරිසක් ඊට එක්ව සිටියා. 157 වන පොලිස් දින සැමරුමට සමගාමීව දේව මෙහෙයක් මෝදර සෙන් ජේම්ස් දේවස්ථානයේ දී පැවැත්වුණා. ආගමික වතාවත්වලට සමගාමීව ආශිර්වාද ගැන්වීමේ දේව මෙහෙය සිදු කෙරුණේ සමන්ත කුරේරා පියතුමාගේ සහභාගීත්වයෙන්. අමාත්‍ය ටිරාන් අලස් මහතා ඇතුලු පිරිසක් එම අවස්ථාවට එක්වුණා. ශ්‍රී ලංකා පොලිස් විද්‍යාලය මගින් සෑම වසරක් පාසාම පොලිස් නිලධාරීන් විශාල පිරිසකට පුහුණුවීම් ලබාදෙමින් පොලිස් සේවයට එක්කෙරෙනවා. දිවයින පුරා පිහිටි පොලිස් විද්‍යාල 9ක් එම සේවාව අඛණ්ඩව සිදුකරනවා. අදට යෙදී ඇති පොලිස් දින සැමරුම වෙනුවෙන් එම පොලිස් විද්‍යාලවලදී ද සැමරුම් උත්සව සංවිධාන කර තිබෙනවා. ", "URL": "https://www.itnnews.lk/2023/10/05/513132/", "Category": "Breaking News,දේශීය පුවත්", "Parent URL": null}