{"Source": "ITN news", "Timestamp": "අප්‍රේල් 22, 2021 12:17", "Headline": "වන අලින් නිසා කලබල වූ මිනිපේ පාලම හංදිය", "News Content": "හදිසියේම ගමට කඩා වැදුණු වන අලින් දෙදෙනෙකු නිසා මිනිපේ පාලම හන්දිය, ගගේයාය ප්‍රදේශයේ ජනතාව නොසන්සුන්තාවට පත්වුණා. මහියංගන ප්‍රදේශයේ ජනතාව කලක සිටම වන අලි තර්ජන හේතුවෙන් දැඩි ලෙස පීඩා විදිනවා. වසරකට අධික කාලයක් තිස්සේ දිවා කාලයේ මහියංගන මහවැලි ගගේ රැඳී සිටින වන අලි රංචුවක් දේපළවලට සහ වගාවන්ට හානි සිදුකරමින් සිටිනවා. මෙම අලින්ගෙන් දෙදෙනෙකු ඊයේ හදිසියේම ගොඩබිමට පැමිණ ගම්මානය හරහා මහියංගන – මහනුවර ප්‍රධාන පාරට පිවිසීමට උත්සාහ කළා. මෙම හදිසි තත්ත්වයත් සමඟ කලබලයට පත්වූ ගම්වාසීන් හතරඅත දිවගියේ අලින්ගෙන් බේරීමටයි. ඒ සමඟම කලහකාරී ලෙස හැසිරුණු වන අලි දෙදෙනා මහමග නවතා තිබූ යතුරු පැදියකට පහර දුන්නා. මේ අතර මහියංගන හා මිණිපේ ගොවි ජනපදවල වන අලි තර්ජනවලට ස්ථිර විසදුම් ඉල්ලා වල්සපුගල ප්‍රදේශයේ පැවැත්වෙන උපවාසයට සමගාමීව මහියංගන නගර මධ්‍යයේ පැවැත්වෙන අඛණ්ඩ සත්‍යග්‍රහයට මේ වන විට දින 33 ක් ගත වී තිබෙනවා.   ", "URL": "https://www.itnnews.lk/2023/10/05/332940/", "Category": "Breaking News,දේශීය පුවත්", "Parent URL": null}