{"Source": "ITN news", "Timestamp": "ජූලි 17, 2021 12:13", "Headline": "ඔන්ලයින් අධ්‍යාපනය ලබාදෙන ලෙස ඉල්ලමින් උද්ඝෝෂණයක්", "News Content": "ගුරු විදුහල්පති වෘත්තීය සමිති ඔන්ලයින් ඉගැන්වීම්වලින් ඉවත්වීමේ වෘත්තීය ක්‍රියාමාර්ගය අඛණ්ඩව ක්‍රියාත්මක බව වෘත්තීය සමිති සදහන් කරනවා. ගුරුවරුන් ඔන්ලයින් අධ්‍යාපන කටයුතුවලින් ඉවත්ව අදට දින 6 ක් ගතවෙනවා. කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතාවයේ නිරත වෙමින් සිටි ලංකා ගුරු සංගමයේ ලේකම් ජොසප් ස්ටාලින් මහතා ඇතුළු පිරිස අත්අඩංගුවට ගැණුනේ පසුගිය 8 වනදායි. ඔවුන් අධිකරණයට ඉදිරිපත් කිරීමෙන් අනතුරුව ඇප ලබාදීමෙන් පසු නිරෝධායනය සදහා යොමු කෙරුණා. ඒ අනුව ඔවුන් බලහත්කාරයෙන් නිරෝධායනයට යොමුකර ඇති බව පවසමින් ලංකා ගුරු සේවා සංගමය ඇතුළු වෘත්තීය සමිති 14 ක් වැඩවර්ජනයක් ක්‍රියාත්මක කළා. කෙසේ වෙතත් නිරෝධායනයට යොමුකර සිටි පෙරටුගාමී සමාජවාදී පක්ෂයේ ලේකම් දුමින්ද නාගමුව සහ ලංකා ගුරු සංගමයේ ප්‍රධාන ලේකම් ජෝසප් ස්ටාලින් ඇතුළු පිරිස මුදාහැරියද තම වෘත්තීය ක්‍රියාමාර්ගය ඉදිරියටත් සිදුකරන බව ලංකා ගුරු සේවා සංගමය පවසනවා. මේ අතර තමන්ට ඔන්ලයින් අධ්‍යාපනය ලබාදෙන ලෙස ඉල්ලමින් උද්ඝෝෂණයක් නියාගම ප්‍රාදේශීය ලේකම් කොට්ඨාසයට අයත් පාසල්වල දරුදැරියන්ගේ සහ දෙමව්පියන්ගේ සහභාගීත්වයෙන් අද උදෑසන පැවැත්වුණා.     ", "URL": "https://www.itnnews.lk/2023/10/05/349862/", "Category": "දේශීය පුවත්", "Parent URL": null}