{"Source": "ITN news", "Timestamp": "මාර්තු 20, 2023 15:54", "Headline": "පාසල් පෝෂණ වැඩසටහන ඇමෙරිකා තානාපතිනියගේ නිරීක්ෂනයට", "News Content": "ඇමෙරිකා එක්සත් ජනපදයේ ආධාර ඇතිව ක්‍රියාත්මක පාසල් පෝෂණ වැඩසටහනට තවත් ආහාර ද්‍රව්‍ය තොගයක් ලැබී තිබෙනවා. එක්සත් ජනපද කෘෂිකර්ම දෙපාර්තමේන්තුවේ විදේශ කෘෂිකාර්මික සේවා මැක්ගවර්න් – ඩෝල් අධ්‍යාපනය සදහා ආහාර වැඩසටහන යටතේ දිස්ත්‍රික්ක 8ක පාසල් සිසු සිසුවියන්ගේ පෝෂණ තත්ත්වය නගා සිටුවීමට පියවර ගෙන තිබෙනවා. නුවරඑළිය,  බදුල්ල,  මොනරාගල,  රත්නපුර,  කිලිනොච්චිය,  මුලතිව් හා ත්‍රිකුණාමලය යන දිස්ත්‍රික්කවල ප්‍රාථමික පාසල් 835 ක් ආවරණය කරමින් සිසු සිසුවියන් 95,000කගේ පෝෂණ තත්ත්වය නගා සිටුවීමටයි කටයුතු කර ඇත්තේ. එම වැඩපිළිවෙළට තවත් සහල් මෙට්‍රික් ටොන් 770 ක් හා එළවළු තෙල් මෙට්‍රික් ටොන් 100 ක් ඇමෙරිකාවෙන් ලැබී තිබෙනවා. එම වැඩසටහන ක්‍රියාත්මක වන ආකාරය නිරීක්ෂනය කිරීමට ශ්‍රී ලංකාවේ ඇමෙරිකා තානාපතිනි ජූලි චන්ග් මහත්මිය එක්වුණා. ගුරුආරගම ප්‍රාථමික පාසලට පැමිණි තානාපතිනිය එහි කටයුතු සොයා බැලුවා. අමාත්‍ය සුසිල් ප්‍රේමජයන්ත හා සබරගමු පළාත් ආණ්ඩුකාර ටිකිරි කොබ්බෑකඩුව යන මහත්වරු ද මෙම අවස්ථාවට එක්ව සිටියා.         ", "URL": "https://www.itnnews.lk/2023/10/05/469706/", "Category": "දේශීය පුවත්", "Parent URL": null}