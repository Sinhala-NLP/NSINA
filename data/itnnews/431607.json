{"Source": "ITN news", "Timestamp": "අගෝස්තු 28, 2022 11:49", "Headline": "රජයේ වී මිලදී ගැනීමේ වැඩපිළිවෙල දිවයින පුරා ක්‍රියාත්මකයි", "News Content": "රජයේ වී මිලදී ගැනීමේ වැඩපිළිවෙල මේ වන විට සාර්ථකව දිවයින පුරා ක්‍රියාත්මක වනවා. වවුනියාව ප්‍රදේශයේ වී කිලෝ ලක්ෂ පහක් මේ වන විට මිල දී ගෙන ඇති බවයි උතුරු පළාත් ප්‍රාදේශීය කළමනාකරු ඩබ්. එම්. එන් ආර්. වීරසේකර මහතා පවසන්නේ. වව්නියාවේ නෙලුන්කේනි මල්වත්තපාර වැලිපාර මාමවඩුව නෙලුකුලම් යන ප්‍රදේශවල වී අලෙවි මණ්ඩලයේ ගබඩාවලින් මෙම වී තොගය මිල දී ගෙන තිබෙනවා. රජයේ සහතික මිල යටතේ කීරි සම්බා වී කිලෝවක් රුපියල් 130ක් සම්බා වී කිලෝවක් රුපියල් 125ක් නාඩු වී කිලෝවක් රුපියල් 120ක් යන මිල යටතේ මිල දී ගැනීම් සිදුවන්නේ. ඇසුරුම් බෑගයක් සදහා රුපියල් 60ක අමතර මුදලක් ද ගොවීන්ට ලබා දීමට රජය කටයුතු කරනවා. අනුරාධපුර දිස්ත්‍රික්කයේ නොච්චියාගම ප්‍රදේශයේදී වී අලෙවි මණ්ඩලය මගින් වී මිල දී ගැනීමේ කටයුතු සාර්ථකව සිදුකරන බවයි අප වාර්තාකරු පවසන්නේ.රජයෙන් ලබා දෙන සහතික මිල ප්‍රමාණවත් නොවන බව ඇතැම් ගොවීන් පවසනවා. ෙම් අතර පොළොන්නරුව දිස්ත්‍රික්කයේ වී අස්වනු නෙලීම මේ වන විට ආරම්භ වී තිබෙනවා. වි අලෙවි මණ්ඩලයට අයත් ගබඩා පහක් මේ වන විට විවෘත කර ඇති බව වී අලෙවි මණ්ඩලය පවසනවා. වැලිකන්ද වීරපුර කදුරුවෙල අබගස්වැව හා විජය පුර යන ප්‍රදේශවල වී ගබඩා මෙසේ විවෘත කර ඇති බව වී අලෙවි මණ්ඩලයේ පොලොන්නරුව දිස්ත්‍රික් ප්‍රාදේශීය කළමනාකරු නිමල් ඒකනායක මහතා සදහන් කරනවා.       ", "URL": "https://www.itnnews.lk/2023/10/05/431607/", "Category": "දේශීය පුවත්", "Parent URL": null}