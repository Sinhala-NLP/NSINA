{"Source": "ITN news", "Timestamp": "සැප්තැම්බර් 8, 2022 15:12", "Headline": "උග්‍ර වෙරළ ඛාදනයෙන් මාරවිල තල්විල වැල්ල ප්‍රදේශයේ නිවාස රැසකට බලපෑම්", "News Content": "දිනෙන් දින සිදු වන උග්‍ර වෙරළ ඛාදනය හේතුවෙන් මාරවිල තල්විල වැල්ල ප්‍රදේශයේ නිවාස රැසකට බලපෑම් එල්ල වී තිබෙනවා. කාලයක සිට අඛණ්ඩව සිදු වන උග්‍ර වෙරළ ඛාදනය හේතුවෙන් වෙරළ ආශ්‍රිත පදිංචිකරුවන්ට ගැටලු රැසක් පැනනැගී ඇති බවයි තල්විල වැල්ල ප්‍රදේශයේ පදිංචිකරුවන් පවසන්නේ. වෙරළ ආසන්නයේ තිබූ පොල්ගස් රැසක්ම මුහුදට ගසාගෙන ගොස් ඇති අතර නිවාස හා හෝටල්වල බිත්ති පුපුරායාම තුළින් අවදානම් තත්ත්වයක්ද මතුව තිබෙනවා. වෙරළ ඛාදනය වැලැක්වීම සදහා යෙදූ ගල්වැටි ද මේ වන විට කැඩී ගොස් ඇති අතර ප්‍රදේශවාසීන් වැලිකොට්ට අතුරා වෙරළ ඛාදනය වැලැක්වීමට ගත් උත්සාහය ද ව්‍යර්ථ වී ඇති බවයි එම ජනතාව පෙන්වා දෙන්නේ. එහෙයින් මෙම ගැටලුවට කඩිනම් විසදුමක් ලබාදීමට කටයුතු කරන්නැයි ඔවුන් බලධාරීන්ගෙන් ඉල්ලා සිටිනවා.         ", "URL": "https://www.itnnews.lk/2023/10/05/433718/", "Category": "දේශීය පුවත්", "Parent URL": null}