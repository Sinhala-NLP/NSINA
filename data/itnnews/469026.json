{"Source": "ITN news", "Timestamp": "මාර්තු 17, 2023 16:34", "Headline": "ගුවන් ටිකට්පත් මිල පහළට", "News Content": "ඩොලරයේ මිල අඩුවීමත් සමග ගුවන්ටිකට්පත්වල මිල ගණන් සියයට විස්සකින් පමණ අඩු කර තිබෙනවා. ඉදිරියේදී එය තවදුරටත් අඩු කිරීමට ගුවන් සමාගම් පොරොන්දු වූ බව අමාත්‍ය නිමල් සිරිපාල ද සිල්වා මහතා පවසනවා. මෙරට ක්‍රියාත්මක ගුවන් සේවා සමාගම්වල නියෝජිතයන් සමග පැවති විශේෂ සාකච්ඡාවකදීයි අමාත්‍යවරයා මේ බව කියා සිටියේ. වර්තමානයේ පවත්නා ආර්ථික අර්බුදය ක්‍රමයෙන් අඩුවීමත් සමග සංචාරකයින් විශාල පිරිසක් මෙරටට පැමිණීමට උත්සාහ දරනවා. ඒ අනුව නව ගුවන් සේවා හතක් පමණ මෙරටට පැමිණීමට නියමිත බවයි මෙහිදී හෙළි වුණේ. කටුනායක ජාත්‍යන්තර ගුවන්තොටුපොළේ දැනටමත් මගී තදබදයක් පවතින බව ගුවන් සමාගම්වල නියෝජිතයන් පෙන්වා දෙනවා. භූමි මෙහෙයුම්වල පවත්නා ප්‍රමාදය ඊට හේතුව බව ඔවුන් කියා සිටියා. භූමි මෙහෙයුම් කටයුතු ශ්‍රී ලන්කන් ගුවන් සමාගමේ ශ්‍රී ලංකා ගුවන්තොටුපොළ සමාගමට පැවරීමට තීරණය කර ඇති බවයි අමාත්‍යවරයා මෙහිදී කියා සිටියේ. ගුවන් යානා ඉන්ධන ලබා ගැනීම සදහා පැවති ගැටලුව මුළුමනින්ම විසදා අවසන්. සාධාරණ මිලකට ඉන්ධන ලබා දීමට කටයුතු කිරීම පිළිබද ගුවන් සේවා සමාගම්වල නියෝජිතයින් මෙහිදී ස්තූතිය පළ කළා.     ", "URL": "https://www.itnnews.lk/2023/10/05/469026/", "Category": "දේශීය පුවත්", "Parent URL": null}