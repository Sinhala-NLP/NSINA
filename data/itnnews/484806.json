{"Source": "ITN news", "Timestamp": "මැයි 20, 2023 19:35", "Headline": "තත්ත්වය අවදානම් – පෙර වසර වලට වඩා කොළඹ මදුරු කීට ඝනත්වය ඉහළට", "News Content": "මේ වන විට කොළඹ දිස්ත්‍රික්කය තුළ මදුරු කීට ගණත්වය පෙර වසරවලට වඩා විශාල වැඩිවීමක් සිදුව ඇති බව කීට විද්‍යා සමික්ෂණවලින් හෙලිව තිබෙනවා. මේ හේතුවෙන් ජුනි සහ ජුලි මාසයන්වලදි දැනට වාර්තා වන ඩෙංගු රෝගීන්ගේ සංඛ්‍යාවේ වැඩිවීමක් සිදුවිය හැකියි. මේ අතර මදුරු කීට මර්දනය සදහා ඩ්‍රෝන යානා යෝදාගනිමින් පරිසර හිතකාමී රාසයනික ද්‍රව්‍ය ඉසීම බත්තරමුල්ල ප්‍රදේශයේ දී සිදුකෙරුණා. රාජ්‍ය හා රාජ්‍ය නොවන ආයතනවල ඩෙංගු මදුරුවන් බෝවීමේ අවධානමක් පවතින ජනතාවට ළගා වීම දුෂ්කර ස්ථානයන්වලට ඩ්‍රෝන යොදා ගනිමින් මදුරු කීට මර්දන දියර ඉසීම සිදුකෙරුණා. බස්නාහිර පළාත් සභාව සහ ගුවන් හමුදාව එක්වයි මෙය සිදු කළේ. මේ වසරේ අද වන විට මෙරටින් ඩෙංගු රෝගීන් තිස් පන්දහස් හාරසිය දහනව දෙනෙකු වාර්තා වී තිබෙනවා. වැඩිම රෝගීන් සංඛ්‍යාව වන  17519 දෙනෙකු  වාර්තා වී ඇත්තේ බස්නාහිර පලාතෙන්. බස්නාහිර පළාතේ වැඩිම ඩෙංගු රෝගීන් සංඛ්‍යාවක් හමුවී ඇත්තේ ගම්පහ දිස්ත්‍රික්කයෙන් වන අතර එම සංඛ්‍යාව 7978 ක්. කොළඹ දිස්ත්‍රික්කයෙන් 7411 සහ කළුතර දිස්ත්‍රික්කයෙන් ඩෙංගු රෝගීන් 2121 වාර්තා තිබෙනවා. එමෙන්ම ත්‍රිකුණාමලය දිස්ත්‍රික්කයෙන් 1445 ක් මඩකලපුව දිස්ත්‍රික්කයෙන් 1501 ක් සහ පුත්තලම දිස්ත්‍රික්කයෙන් ඩෙංගු රෝගීන්  2480 ක් වාර්තා වී තිබෙනවා.  මහනුවර / රත්නපුර / ගාල්ල දිස්ත්‍රික්කවලින් ද ඩෙංගු රෝගීන් මේ වන විට සැලකිය යුතු පිරිසක් වාර්තා වී ඇති බවයි සෞඛ්‍ය අංශ පෙන්වා දෙන්නේ. මේ අතර කොළඹ දිස්ත්‍රික්කයේ ඩෙංගු අධි අවධානම් සෞඛ්‍ය වෛද්‍ය නිලධාරී කොට්ඨාශ 14ක් හදුනාගෙන තිබෙනවා.     ", "URL": "https://www.itnnews.lk/2023/10/05/484806/", "Category": "දේශීය පුවත්", "Parent URL": null}