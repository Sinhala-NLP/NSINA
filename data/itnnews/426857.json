{"Source": "ITN news", "Timestamp": "අගෝස්තු 4, 2022 14:04", "Headline": "ගාලුමුවදොර අරගල භූමියේ කූඩාරම් අරගලකරුවන්ම ගලවා ඉවත් කරයි", "News Content": "ගාලුමුවදොර අරගල භූමියේ කූඩාරම් ගලවා ඉවත් කිරීමට අරගලකරුවන් කටයුතු කර තිබෙනවා. ගාලුමුවදොර විරෝධතාකරුවන්ට එම භූමියෙන් හෙට පස්වරු පහට පෙර ඉවත් වන ලෙස පොලීසිය ඊයේ දැනුම් දීමක් කළා. විරෝධතාකරුවන් රැදී සිටින ගාලුමුවදොර පිටිය හා ඊට ආසන්න ප්‍රදේශයේ රජයට හා නාගරික සංවර්ධන අධිකාරියට අයත් භූමි කොටසේ අනවසරයෙන් සිදු කරන ලද ඉදිකිරීම් හා බෝග වගා වහා ඉවත් කර ගැනීමට කටයුතු කරන ලෙසද පොලිසිය දැනුම් දී තිබුණා. ඒ අනුව අරගලකරුවන් ගාලුමුවදොර අරගලභූමියේ ඉදිකර තිබූ කූඩාරම් ගලවා ඉවත් කිරිමට කටයුතු කළා. කෙසේ වුවද එම භූමියේ ඊයේ රාත්‍රියේ පන්දම් විරෝධතාවක්ද පැවැත්වුණා. ජනාධිපති ලේකම් කාර්යාල ප්‍රදේශයට උද්ඝෝෂකයන් ඇතුළුවීම බාලදක්ෂ මාවත අසලින් අවහිර කර තිබෙනවා. කෙසේ වුවත් ගාලුපාරේ රථවාහන ගමනාගමනයට බාධාවක් නොමැති බවයි දැකගත හැක්කේ.   ", "URL": "https://www.itnnews.lk/2023/10/05/426857/", "Category": "දේශීය පුවත්", "Parent URL": null}