{"Source": "ITN news", "Timestamp": "මාර්තු 31, 2021 13:20", "Headline": "කඩු හයදාහක් රටට ගෙනාපු එක ගැන CID කණ්ඩායම් දෙකක් විමර්ශනයක", "News Content": "පාස්කු ඉරුදින ත්‍රස්ත ප්‍රහාරය එල්ල වූ සමයේ කඩු හයදහසක් මෙරටට ආනයනය කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ විශේෂ කණ්ඩායම් දෙකක් යොදවා විමර්ශන සිදු කෙරෙන බව නීතිපතිවරයා අභියචනාධිකරණයට අද (31) දැනුම් දුන්නා. මෙම සිද්ධිය සම්බන්ධයෙන් විධිමත් පරීක්ෂණයක් සිදු කරන ලෙස ඉල්ලා අති උතුම් මැල්කම් කාදිනල් රංජිත් හිමිපාණන් ගොනු කළ රිට් පෙත්සම කැදවනු ලැබූ අවස්ථාවේදීයි නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥ අවන්ති පෙරේරා මහත්මිය මෙම දැනුම්දීම සිදු කළේ. පෙත්සම අභියාචනාධිකරණ සභාපති විනිසුරු අර්ජුන ඕබේසේකර සහ මායාදුන්නේ කොරයා යන මහත්වරුන්ගෙන් සමන්විත විනිසුරු මඩුල්ලක් ඉදිරියේ කැදවනු ලැබුවා. පොලිස්පතිවරයාගේ නියෝගය පරිදි සහකාර පොලිස් අධිකාරිවරයෙකුගේ නායකත්වයෙන් යුතුව විශේෂ පොලිස් කණ්ඩායම් දෙකක් යොදවා ඇති බවයි රජයේ නීතිඥවරිය සදහන් කළේ. මේ අතර සිය පාර්ලිමේන්තු මන්ත්‍රී ධුරය අහෝසි කිරීම වැළැක්වීමේ රිට් ආඥාවක් නිකුත් කරන ලෙස ඉල්ලා රන්ජන් රාමනායක මහතා ඉදිරිපත් කළ පෙත්සමක් විභාගයට ගැනීම සදහා නොතීසි නිකුත් කරන්නේද නැද්ද යන තින්දුව ප්‍රකාශ කිරීම ලබන මස 5 වනදා තෙක් කල් තබන බව අභියාචනාධීකරණය දැනුම් දුන්නා. තීන්දුව අද දින ප්‍රකාශයට පත් කිරීමට නියමිතව තිබුණද විනිසුරු මඩුල්ල සදහන් කළේ නඩුවේ තීන්දුව මේ දක්වා සූදානම් කර නොමැති බවයි. සිය සේවාදායකයාට සිර දඩුවම් නියම වී තිබෙන්නේ අධිකරණයට අපහාස කිරීමේ චෝදනාව යටතේ බවත් එය අපරාධමය ගණයට අයත් නොවන වරදක් බැවින් මන්ත්‍රී ධුරය අහෝසි කිරීමට නීතිමය පදනමක් නොමැති බවයි රන්ජන් රාමනායක මහතා වෙනුවෙන් පෙනී සිටි නීතිඥවරයා අධිකරණයට දැනුම් දුන්නේ. නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ඉන්දිකා දේවමුනිද සිල්වා මහත්මිය මූලික විරෝධතා මතු කරමින් පෙත්සම්කාර රන්ජන් රාමනායක මහතා ඉල්ලා සිටින සහනය ප්‍රදානය කිරීමට අභියාචනාධිකරණයට අධිකරණ බලයක් නොමැති බව කියා සිටියා.   ", "URL": "https://www.itnnews.lk/2023/10/05/328952/", "Category": "දේශීය පුවත්", "Parent URL": null}