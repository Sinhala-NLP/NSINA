{"Source": "ITN news", "Timestamp": "නොවැම්බර් 8, 2022 11:41", "Headline": "දේශගුණික විපර්යාස පිළිබද සමුළුව ජනපති අද අමතයි", "News Content": "ජනාධිපති රනිල් වික්‍රමසිංහ මහතා COP-27 දේශගුණික විපර්යාස පිලිබද සමුළුව අද ඇමතීමට සූදානමින් සිටිනවා. ජනාධිපතිවරයා ඊයේ දිනයේදී බ්‍රිතාන්‍ය අග්‍රාමාත්‍ය රිෂී සුනක් ඇතුළු ලෝක නායකයින් හමුවී සාකච්ඡා පැවැත්වුවා. ලබන 18 වනදා දක්වා කොප් 27 දේශගුණික විපර්යාස පිලිබද සමුළුව ඊජිප්තුවේ ෂාම් එල් ෂික් හිදී පැවැත් වෙනවා. ලොව පුරා දේශගුණික විපර්යාස ගැටලු පිලිබද සමුළුවේ දී අවධානය යොමුකෙරෙනවා. ජනාධිපතිවරයා ඊයේ දිනයේ ගෝලීය ආහාර සුරක්ෂිතතා සමුළුව සහභාගි වුණා. එහිදී ජනාධිපතිවරයා වැඩිදුරටත් ප්‍රකාශ කළේ අද වනවිට බිලියනයකට ආසන්න ජනතාවක් කුසගින්නෙන් පෙළෙන බවයි. මිලියන 300කගේ ජීවනෝපාය අනතුරට පත්ව තිබෙනවා. පොහොර ගැටලුව වැනි හේතූන් මත මෙරට ආහාර නිෂ්පාදන ක්‍රියාවලිය අඩපණ වූ බවයි රනිල් වික්‍රමසිංහ මහතා කියා සිටියේ. කෙසේ වෙතත් රජය ක්‍රියාවට නංවන ලද ආහාර සුරක්ෂිතතා ඒකාබද්ධ යාන්ත්‍රණය මගින් ජාත්‍යන්තර ප්‍රජාවගේ සහයෝගයෙන් පොහොර තොග ලබාගැනීමට හැකිවූ බවයි ජනාධිපතිවරයා කියාසිටියේ. සමස්ත ලෝකයම ආහාර නිෂ්පාදනය පිළිබද නිසි වැඩපිළිවෙළක් පෙනෙන්නට නොමැති බවද ජනාධිපතිවරයා කියාසිටියා. ඒ හේතුවෙන් ගෝලීය ආහාර සුරක්ෂිතතාව සහතික කිරීම සදහා තිරසර ණය සහන සැලැස්මක් කඩිනමින් සකස් කළ යුතු බව රනිල් වික්‍රමසිංහ මහතා මෙහිදී පෙන්වා දුන්නා.         ", "URL": "https://www.itnnews.lk/2023/10/05/444706/", "Category": "දේශීය පුවත්", "Parent URL": null}