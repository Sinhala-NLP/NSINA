{"Source": "ITN news", "Timestamp": "நவம்பர் 29, 2021 12:31", "Headline": "தற்காலிகமாக இடைநிறுத்தப்பட்டிருந்த ரயில் சேவைகள் பல இன்று மீள ஆரம்பம்", "News Content": "நாட்டில் நிலவும் சீரற்ற வானிலை காரணமாக தற்காலிகமாக இடைநிறுத்தப்பட்டிருந்த ரயில் சேவைகள் பல இன்றைய தினம் மீள ஆரம்பிக்கப்பட்டுள்ளன. இதற்கமைய மலையக ரயில் மார்க்கத்தின் பொடிமெனிக்கே ரயில் மாத்திரம் இன்றைய தினம் பதுளையிலிருந்து கொழும்பு வரையான சேவையில் ஈடுப்பட்டுள்ளது. காலை 5.55க்கு கொழும்பு கோட்டையிலிருந்து பொடி மெனிக்கே ரயில் பதுளை நோக்கி தனது பயணத்தை ஆரம்பித்தது. மீண்டும் காலை 8.30க்கு பதுளையிலிருந்து கொழும்பு நோக்கி மற்றுமொரு ரயில் தனது பயணத்தை ஆரம்பித்தது. இந்நிலையில் எதிர்வரும் சில நாட்களில் பொடி மெனிக்கே ரயில் மாத்திரம் கொழும்பு கோட்டைக்கிடையில் பயணத்தில் ஈடுப்படுமென ரயில்வே கட்டுப்பாட்டு நிலையம் அறிவித்துள்ளது. ஏனைய ரயில் சேவைகள் நாட்டில் நிலவும் காலநிலையை கவனத்திற்கொண்டு பயணிகள் சேவையில் ஈடுப்படுத்தப்படுமென குறித்த நிலையம் தெரிவித்துள்ளது. இதேவேளை திருத்தப்பணிகள் காரணமாக இடைநிறுத்தப்பட்டிருந்த மட்டக்களப்பு – கொழும்பிற்கிடையிலான இரவு நேர கடுகதி ரயில் சேவை மீள ஆரம்பிக்கப்பட்டுள்ளது. தினமும் இரவு 8.15க்கு மட்டக்களப்பிலிருந்து கொழும்பு நோக்கி பயணிக்கும் பாடும்மீன் கடுகதி ரயில் சேவை, பூணானைக்கும் வெலிகந்தைக்கும் இடையிலான ரயில் மார்க்கத்தில் பாலம் திருத்தப்பணிகள் காரணமாக பொலன்னறுவையிலிருந்து மாத்திரம் முன்னெடுக்கப்பட்டு வந்தது. எனினும் நிலைமை வழமைக்கு திரும்பியுள்ளதால் மீண்டும் குறித்த ரயில் சேவை ஆரம்பிக்கப்பட்டுள்ளாக மட்டக்களப்பு புகையிரத நிலைய பிரதம அதிபர் ஏ.பேரின்பராசா தெரிவித்துள்ளார். இந்நிலையில் புத்தளம் ரயில் மார்க்கத்திலும், நேற்றைய தினத்திலிருந்து மீள ஆரம்பிக்கப்பட்டுள்ளன. முந்தளம் மற்றும் பாலாவி ரயில் மார்க்கத்திற்கு இடையில் ஏற்பட்ட மண்சரிவு அனர்த்தம் காரணமா புத்தளம் ஊடான ரயில் போக்குவரத்தினை பங்கதெனிய ரயில் நிலையம் வரை முன்னெடுப்பதற்கு நடவடிக்கை எடுக்கப்பட்டிருந்தது. ", "URL": "https://www.itnnews.lk/2023/10/05/379289/", "Category": "Breaking News,தேசிய செய்திகள்", "Parent URL": null}