{"Source": "ITN news", "Timestamp": "ජූනි 21, 2022 10:35", "Headline": "ඊශ්‍රායල පාර්ලිමේන්තුව විසිරුවා හැරේ", "News Content": "ඊශ්‍රාලයේ සභාග රජය කඩා වැටීමත් සමඟ පාර්ලිමේන්තුව විසිරුවා හැරීමට තීරණය කර තිබෙනවා. ආග්‍රාමාත්‍ය නෆ්තාලි බෙනට්ගේ ප්‍රධානත්වයෙන් යුතු පක්ෂ 8 කින් සැදුම්ලත් ඊශ්‍රායල සභාග රජය කඩා වැටීමත් සමඟ ඔවුන්ට බහුතරය අහිමිවී ගියා. ඒ සමගම පාර්ලිමේන්තුව විසුරුවා හැරීමට තීරණය කර ඇති අතර මැතිවරණයක් පවත්වා නව රජයක් පත්කර ගන්නා තෙක් යායර් ලපිඩි එරට වැඩබලන අග්‍රාමාත්‍යධුරයේ කටයුතු කරනු ඇති. ඒ අනුව වසර 4ක් තුළ ඊශ්‍රායලය පවත්වන 5 වන මහ මැතිවරණය මෙය වනවා. ඔක්තෝම්බර් මාසයේ අවසන් භාගයේදී මැතිවරණය පැවැත්වෙනු ඇතිබවටයි අනාවැකි පළවන්නේ. හිටපු අග්‍රාමාත්‍ය බෙන්ජමින් නෙතන්යාහු යළි පාලන බලය හිමිකර ගන්නා බවට ප්‍රතිඥා දෙනවා. සති ගණනාවක් තිස්සේ සභාග රජය තුළ තිබූ මත ගැටුම් උත්සන්න වීමත් සමග තවදුරටත්,  රජය පවත්වා ගෙන යාමට අපහසු තත්ත්වයක් ගොඩ නැගුණා. නෆ්තාලි බෙනඩ්ගේ නායකත්වයෙන් යුතු දක්ෂිණාංශික පක්ෂය එළඹෙන සතියේ දී සභාග රජයෙන් ඉවත්වන බවයි වාර්තා වන්නේ. කෙසේ වුවද පාර්ලිමේන්තුව විසිරුවා හැරීමට නම් ඒ සම්බන්ධයෙන් වන කෙටුම්පත පාර්ලිමේන්තුවට ඉදිරිපත් කිරීමෙන් පසු බහුතර ඡන්දයෙන් එය සම්මත විය යුතුයි.   ", "URL": "https://www.itnnews.lk/2023/10/05/418273/", "Category": "ජාත්‍යන්තර පුවත්", "Parent URL": null}