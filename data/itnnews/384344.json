{"Source": "ITN news", "Timestamp": "දෙසැම්බර් 22, 2021 13:12", "Headline": "අවුරුදු 12-15ත් අතර දරුවන්ට එන්නත්කරණය කඩිනමින්", "News Content": "වයස අවුරුදු 12 ත් 15 ත් අතර දරුවන්ට එන්නත්කරණය කඩිනමින්ම ආරම්භ කරන බව සෞඛ්‍ය අංශ සදහන් කරනවා. වයස අවුරුදු 12 ත් 15 ත් අතර දරුවන්ට කොරෝනා මර්දන එන්නත ලබාදීමට සෞඛ්‍ය අමාත්‍යාංශයේ අනුමැතිය හිමි වුණා. ඒ අනුව ඊට අදාළ කටයුතු සිදු කෙරෙමින් පවතිනවා. මේ වනවිට එක්කෝටි පනස් නව ලක්ෂ හැත්තෑ දෙදහස් එකසිය අසූ හය දෙනෙකුට කොරෝනාවට එරෙහි පළමු එන්නත් මාත්‍රාව ලබාගෙන තිබෙනවා. දෙවන මාත්‍රාව ලබාගෙන ඇති සංඛ්‍යාව එක්කෝටි තිස්අට ලක්ෂ දාහත්දහස් අටසිය අසූඅටක්. විසිඅට ලක්ෂ හතළිස් දහස් තුන්සිය පනස් හය දෙනෙකු බූස්ටර් එන්නත ලබාගෙන තිබෙනවා. මේ අතර ඊයේ දිනයේදී ද නව ආසාදිතයින් 713 දෙනෙකු වාර්තා වුණා.  ඒ සමග මෙරට සමස්ත ආසාදිතයන් සංඛ්‍යාව පන්ලක්ෂ අසූදහස් නවසිය විසි දෙකක්. ප්‍රතිකාර ලබන සංඛ්‍යාව අටදහස් දෙසිය දොළහක්. ඊයේ දිනයේ සුවය ලැබූ දෙසිය අනූ හතර දෙනෙකුද සමග මේ වන විට සුවය ලබා ඇති සමස්ත සංඛ්‍යාව පන්ලක්ෂ පනස්හත්දහස් නවසිය පහළොවක්. ඊයේ දිනයේදී වාර්තා වූ මරණ සංඛ්‍යාව විසිහතරක්. ඒ සමග මෙරට සමස්ත කොරෝනා මරණ සංඛ්‍යාව දාහතර දහස් හත්සිය අනූ පහ දක්වා ඉහළ ගියා.       ", "URL": "https://www.itnnews.lk/2023/10/05/384344/", "Category": "දේශීය පුවත්", "Parent URL": null}