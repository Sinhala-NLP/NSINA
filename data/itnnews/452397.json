{"Source": "ITN news", "Timestamp": "දෙසැම්බර් 27, 2022 17:32", "Headline": "අමාත්‍යාංශ 08කට නව ලේකම්වරු", "News Content": "අමාත්‍යංශ 8 ක් සදහා නව ලේකම්වරුන් පත්කර තිබෙනවා. තවත් අමාත්‍යංශ තුනක ලේකම්වරුන්ගේ ධුර කාලය වසරකින් දීර්ඝ කෙරුණා. ජනාධිපති රනිල් වික්‍රමසිංහ මහතා විසින් මෙම පත්කිරීම් සිදුකෙරුණේ ජනවාරි පළමුවනදා සිට ක්‍රියාත්මක වන පරිදියි. ප්‍රවාහන හා මහාමාර්ග අමාත්‍යංශයේ නව ලේකම් ලෙස එම් එම් පී කේ මායාදුන්නේ මහතා පත්කර තිබෙනවා. ඒ මහතා මීට පෙර රාජ්‍ය පරිපාලන,  සේවදේශ කටයුතු පළාත් සභා හා පළාත් පාලන අමාත්‍යංශ ලේකම් ලෙස කටයුතු කළා. කාන්තා ළමා කටයුතු හා සමාජ සවිබල ගැන්වීමේ අමාත්‍යංශ ලේකම් ලෙස කටයුතු කළ එච් කේ ඩී ඩබ්ලිව් එම් එන් බී හපුහින්න මහතා රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යංශ ලේකම් ලෙස පත්කර තිබෙනවා. යාපනය දිස්ත්‍රික් ලේකම් ලෙස කටයුතු කළ කේ මහේෂන් මහතා පත්කර ඇත්තේ ක්‍රීඩා හා යෞවන කටයුතු අමාත්‍යංශයේ ලේකම්වරයා ලෙසයි. කම්කරු හා විදේශ රැකියා අමාත්‍යංශයේ අතිරේක ලේකම් ලෙස කටයුතු කළ එම් යමුණා පෙරේරා මහත්මිය කාන්තා ළමා කටයුතු හා සමාජ සවිබල ගැන්වීමේ අමාත්‍යංශයේ ලේකම් ලෙස පත්කෙරුණා. රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යංශයේ අතිරේක ලේකම්වරයා ලෙස කටයුතු කළ එම් එම් නයමුදීන් මහතා ආයෝජන ප්‍රවර්ධන අමාත්‍යංශයේ ලේකම් ලෙස පත්කර තිබෙනවා. පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් ලෙස කටයුතු කළ පී පී ගුණතිලක මහතා පත්කර ඇත්තේ මහජන ආරක්ෂක අමාත්‍යංශයේ ලේකම්වරයා ලෙසයි. ජනාධිපති ජ්‍යෙෂ්ඨ අතිරේක ලේකම් ලෙස කටයුතු කළ ඒ එම් පී එම් බී අතපත්තු මහතා වෙළෙද වාණිජ හා ආහාර සුරක්ෂිතතා අමාත්‍යංශයේ ලේකම් ලෙස පත්කර තිබෙනවා. සංචාරක හා ඉඩම් අමාත්‍යංශයේ ලේකම්වරයා ලෙස පත්කර ඇත්තේ කෘෂිකර්ම අමාත්‍යංශයේ අතිරේක ලේකම්වරයා ලෙස කටයුතු කළ ආර් එම් ඩබ්ලිව් එස් සමරදිවාකර මහතායි. එමෙන්ම අධිකරණ බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යංශයේ ලේකම් වසන්තා පෙරේරා  වාරිමාර්ග අමාත්‍යංශයේ ලේකම් යූ ඩී සී ජයලාල් සහ අධ්‍යාපන අමාත්‍යංශයේ ලේකම් එම් එන් රණසිංහ යන මහත්ම මහත්මීන් නැවත වසරක කාලයක් සදහා එම ධුරවලට පත්කර තිබෙනවා.   ", "URL": "https://www.itnnews.lk/2023/10/05/452397/", "Category": "Breaking News,නවතම පුවත්", "Parent URL": null}