{"Source": "ITN news", "Timestamp": "ජූනි 30, 2022 18:39", "Headline": "සජිත් එක්ක සජබේ ජනාධිපති මන්දිරය ඉදිරියේ", "News Content": "ඉන්ධන නොමැතිකම හා ආර්ථික අපහසුතා මුල් කරගනිමින් සමගි ජනබලවේගය සංවිධාන කළ විරෝධතාවක් කොළඹ කොටුව දුම්රිය පොල ඉදිරිපිටදී පැවැත්වුණා. ජනතාව පත්ව ඇති අපහසුතාවන්ට සහන සළසන ලෙසට රජයට බලකරමින් පැවති මෙම විරෝධතාවට සමගි ජනබලවේගයේ ක්‍රියාකාරීන් පිරිසක් එක්ව සිටියා. විරෝධතාව පැවැත්වුණේ විපක්ෂ නායක සජිත් ප්‍රේමදාස මහතාගේ මූලිකත්වයෙනුයි.විරෝධතාකරුවන් ඕල්කට් මාවත ඔස්සේ චැතම් වීදියට පැමිණ කොටුව ජනාධිපති මන්දිරය ඉදිරිපිට මාර්ග බාධකය අසළට පැමිණ සිය විරෝධය පල කළා. ඒ හේතුවෙන් පිටකොටුව ඕල්කට් මාවතේ සිට ලෝටස් වටරවුම වටා දැඩි රථවාහන තදබදයක් පැවතුනා. මේ අතර මෙම විරෝධතාකරුවන් වෙත කොටුව මහේස්ත්‍රාත් අධිකරණය අධිකරණ ආඥාවක් නිකුත් කර තිබුණා. කොටුව පොලිස් ස්ථානාධිපතිවරයා අධිකරණයෙන් කළ ඉල්ලීමකට අනුවයි මෙම ආඥාව නිකුත් කර තිබුණේ. මහජන පීඩාවක් ඇතිවිය හැකි  බැවින් මෙසේ ආඥාවක් නිකුත් කරන ලෙස අධිකරණය ඉල්ලීම් කර තිබුණා. ඒ අනුව මෙම ප්‍රදේශයේ මාර්ග කිහිපයක උද්ඝෝෂණ පැවැත්වීම වළක්වාලමින් අධිකරණ ආඥාවක් නිකුත් කෙරුණා.           ", "URL": "https://www.itnnews.lk/2023/10/05/420311/", "Category": "දේශීය පුවත්", "Parent URL": null}