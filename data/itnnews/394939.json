{"Source": "ITN news", "Timestamp": "පෙබරවාරි 14, 2022 13:57", "Headline": "ජ්‍යෙෂ්ඨ මාධ්‍යවේදී සුනිල් දයා අල්විස් මහතා අභාවප්‍රාප්ත වෙයි", "News Content": "සුනිල් දයා අල්විස් නම්  ජ්‍යෙෂ්ඨ මාධ්‍යවේදීයා අද සිය දිවිගමන නිමා කළා. ඒ කොරෝනා ආසාදනය වීම හේතුවෙනුයි. මාධ්‍ය වෘත්තිකයන් අතර නොමද ආදරයට හා ගෞරවයට පාත්‍ර වූ සුනිල් දයා අල්විස් යනු මාධ්‍යවේදින් රැසකගේ ගුරුවරයෙකු බව ශෝක පණිවුඩයක් නිකුත් කරමින් අග්‍රාමාත්‍ය මහින්ද රාජපක්ෂ මහතා පවසනවා. සුනිල් දයා අල්විස් ජ්‍යෙෂ්ඨ මාධ්‍යවේදියා අභාවප්‍රාප්ත වන විට 75 වන වියේ පසු වුණා. සිලුමිණ පුවත්පතේ දිගු කළක් සේවය කළ ඔහු 2017 වසරේදී විශ්‍රාම යන විට එහි ප්‍රාදේශීය  ප්‍රවෘත්ති කතෘවරයා ලෙස කටයුතු කළා. 40 වසරකට වැඩි සිය මාධ්‍ය ජීවිතය පුරාවට ඔහු වැඩි වශයෙන්ම මාධ්‍ය ආවරණය කළේ සෞඛ්‍ය ක්‍ෂේත්‍රය සම්බන්ධවයි. සුනිල් දයා අල්විස් ජ්‍යෙෂ්ඨ මාධ්‍යවේදියා මිය යෑමට දින කිහිපයකට පෙර ශ්‍රී ලංකා පත්‍ර කලා සංගමය මගින් පිරිනැමුණු ඩී.එෆ්.කාරියකරවන අනුස්මරණ සම්මානයට ද පාත්‍ර වුණා. ඔහු අභාවප්‍රාප්ත මාධ්‍යවේදිනි කමනි අල්විස් මහත්මියගේ ස්වාමි පුරුෂයායි. සුනිල් දයා අල්විස් නම් ජෙයෂ්ඨ මාධ්‍යවේදියාගේ දේහය පිළිබද අවසන් කටයුතු කොටිකාවත්ත පොදු සුසාන භූමියේදී අද පස්වරුවේ සිදු කෙරුණා. මේ අතර දිවයින ආරම්භ සාමාජිකයකු ලෙසත් අමාත්‍යාංශ මාධ්‍ය ලේකම්වරයකු ලෙසත් වෘත්තීය අත්දැකීම් සපුරාගත් සුනිල් දයා අල්විස් නම් ජ්‍යෙෂ්ඨ මාධ්‍යවේදියා සිය වෘත්තීය අත්දැකීම් තුළින් මෙරට ජන සමාජය වෙනුවෙන් ඉටුකළ පුවත්පත් කලා මෙහෙවර සදා මතකයේ රැදෙනු ඇති බව ද අග්‍රාමාත්‍යවරයා සදහන් කරනවා.           ", "URL": "https://www.itnnews.lk/2023/10/05/394939/", "Category": "දේශීය පුවත්", "Parent URL": null}