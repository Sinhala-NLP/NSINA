{"Source": "ITN news", "Timestamp": "ජනවාරි 23, 2023 12:40", "Headline": "බිත්තර මිල සම්බන්ධයෙන් විශේෂ සාකච්ඡාවක් ජනාධිපති ලේකම් කාර්යාලයේ දී", "News Content": "බිත්තර මිල සම්බන්ධයෙන් විශේෂ සාකච්ඡාවක් ජනාධිපති ලේකම් කාර්යාලයේ දී අද පැවැත්වීමට නියමිතයි. බිත්තර නිෂ්පාදන මෙන්ම කුකුළු ව්‍යාපාරික සංගම් නියෝජිතයින් ඊට සහභාගි වන බවයි වාර්තා වන්නේ. බිත්තර මිල ශිඝ්‍රයෙන් ඉහළ යාම හේතුවෙන් පාලන මිලක් නියම කරමින් ගැසට් නිවේදනයක් නිකුත් කිරීමට පාරිභෝගික කටයුතු අධිකාරිය පසුගියදා කටයුතු කළා. ඒ සුදු බිත්තරයක මිල රුපියල් 44ක් සහ රතු බිත්තරයක් 46ක් ලෙස මිල නියම කරමින්. එහෙත් බොහෝ ව්‍යාපාරිකයින් එම මිල ගණන් නොතකා වැඩි මිලට බිත්තර අලෙවි කළ පසුබිමක වැටලීම් සිදුකිරීමට පාරිභෝගික කටයුතු අධිකාරිය ඊයේ කටයුතු කළා. ඒ අනුව වෙළෙදසැල් කිහිපයකට නඩු පැවරුණු අතර ව්‍යාපාරිකයින් බොහෝ දෙනෙකුට දැඩි අවවාද කරමින් පාලන මිලට බිත්තර අලෙවි කරන ලෙස උපදෙස් ලබාදුන්නා. එසේ නොවුනහොත් ලක්ෂයේ සිට ලක්ෂ 5 හෝ ඊට වැඩි දඩයකට යොමුකිරීමේ නීතිමය පසුබිම පවතින බවටයි පාරිභෝගික කටයුතු අධිකාරිය සදහන් කළේ. මෙම තත්ත්වය හමුවේ පාලන මිලට බිත්තර අලෙවි කිරීමට නොහැකි බවට බිත්තර ව්‍යාපාරිකයින් පවසනවා. එම ගැටලුව පිළිබද විශේෂ සාකච්ඡාවක් ජනාධිපති ලේකම් කාර්යාලයේ දී අද පැවැත්වීමට නියමිත බවයි වාර්තා වන්නේ.         ", "URL": "https://www.itnnews.lk/2023/10/05/457154/", "Category": "Breaking News,දේශීය පුවත්", "Parent URL": null}