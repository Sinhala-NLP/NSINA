{"Source": "ITN news", "Timestamp": "නොවැම්බර් 2, 2022 21:44", "Headline": "ගුවන් යානා ඉන්ධන සම්බන්ධයෙන් සැලසුම් සහගත වැඩපිළිවෙළක්", "News Content": "සංචාරක සමයේ මෙරටට පැමිණෙන ගුවන් යානාවලට බාධාවකින් තොරව ඉන්ධන සැපයීමේ සැලසුම් සහගත වැඩපිළිවෙළක් සකස් කර තිබෙනවා. මේ වන විට ගුවන්යානා ඉන්ධන මෙට්‍රික් ටොන් පන්දහස් හයසියයක් කටුනායක ගුවන්තොටුපොළ ගබඩා සංකීර්ණයේ ගබඩා කර තිබෙනවා. කොළොන්නාව පර්යන්තයේද මෙට්‍රික් ටොන් පන්දහස් පන්සිය හැත්තෑ පහක් ඇති බවයි නාවික වරාය හා ගුවන්සේවා අමාත්‍යාංශය පෙන්වා දෙන්නේ. ඒ අනුව ඉදිරි දින 17 සදහා ගුවන් යානා ඉන්ධන ශ්‍රි ලංකාව තුළ පවතින බව අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් පැවති සාකච්ඡාවේදී ඛනිජ තෙල් සංස්ථා නියෝජිතයින් ප්‍රකාශ කළා. මීට අමතරව ගුවන්යානා ඉන්ධන මෙට්‍රික්ටොන් තිස්දහසක් රැගත් නෞකාවක් මෙරටට පැමිණ තිබෙනවා. එහි ඉන්ධන ගොඩබෑම ආරම්භ කර ඇති අතර තවත් දින හැටපහකට ප්‍රමාණවත් ගුවන්යානා ඉන්ධන ලබාදිය හැකි බවයි ඛනිජතෙල් නියෝජිතයින් වැඩිදුරටත් පෙන්වා දී ඇත්තේ. ඒ අනුව සංචාරක සමයේ ගුවන්යානාවලට බාධාවකින් තොරව ඉන්ධන සැපයීම සිදු කිරිමටයි සැලසුම් සකස් කර ඇත්තේ.   ", "URL": "https://www.itnnews.lk/2023/10/05/443865/", "Category": "Breaking News,දේශීය පුවත්", "Parent URL": null}