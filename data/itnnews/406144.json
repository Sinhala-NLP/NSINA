{"Source": "ITN news", "Timestamp": "ஏப்ரல் 8, 2022 13:37", "Headline": "புத்தாண்டு காலத்தில் தட்டுப்பாடு இன்றி அரிசியினை பெற்றுக்கொடுக்க அரசாங்கம் நடவடிக்கை..", "News Content": "தமிழ், சிங்கள புத்தாண்டு காலப்பகுதியில் எந்தவித தட்டுப்பாடுகளுமின்றி பொதுமக்களுக்கு அரிசியினை பெற்றுக்கொடுக்க அரசாங்கம் தீர்மானித்துள்ளது. இதற்கமைய இந்திய கடனுதவி திட்டத்தின் கீழ் 40 ஆயிரம் மெற்றிக் தொன் அரிசியினை இறக்குமதி செய்ய நடவடிக்கை எடுத்துள்ளதாக வர்த்தக அமைச்சு அறிவித்துள்ளது. குறித்த அரிசி தொகை நாளை அல்லது நாளை மறுதினம் நாட்டை வந்தடையுமென அறிவிக்கப்பட்டுள்ளது. அதற்கமைய ஒரு கிலோ கிராம் நாட்டரிசி 110 ரூபாவிற்கும், சிவப்பு அரிசி 110 ரூபாவிற்கும், சம்பா அரிசி 130 ரூபாவிற்கும் விற்பனை செய்யப்படவுள்ளதாக வர்த்தக அமைச்சு தெரிவிக்கின்றது. சலுகை விலையினாலான குறித்த அரிசியினை சதொச விற்பனை நிலையங்களின் ஊடாக பெற்றுக்கொள்ள முடியும். தமிழ், சிங்கள புத்தாண்டில் பொதுமக்களுக்கு ஏற்படும் அசௌகரியங்களை தடுக்கும் வகையிலேயே இந்த நடவடிக்கை எடுக்கப்பட்டதாக வர்த்தக அமைச்சு மேலும் தெரிவித்துள்ளது. \n ", "URL": "https://www.itnnews.lk/2023/10/05/406144/", "Category": "Breaking News,தேசிய செய்திகள்", "Parent URL": null}