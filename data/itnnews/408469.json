{"Source": "ITN news", "Timestamp": "අප්‍රේල් 26, 2022 18:17", "Headline": "සජබ පාගමන අද මහනුවරින් ඇරඹෙයි", "News Content": "සමගි ජන බලවේගය සංවිධාන කළ සමගි බල පාගමන මහනුවරින් අද (26) ආරම්භ වුණා. එය ලබන 30 වනදා කොළඹට ළගා වීමට නියමිතයි. සමගි ජනබලවේගයේ නායක සජිත් ප්‍රේමදාස මහතා ඇතුළු පිරිසක් දළදා වහන්සේ වැද පුදා ගැනීමෙන් අනතුරුව මහා සඝරුවන වෙනුවෙන් දානමය පින්කමක් ද පැවැත්වීමෙන් අනතුරුවයි විරෝධතාව ආරම්භ කෙරුණේ. මෙම විරෝධතා පාගමන  මහනුවර සිට මාවනැල්ල දක්වා පැමිණීමෙන් අනතුරුව අද දිනයේ නිමාව සනිටුහන් කෙරුණා. පාගමන ලබන 30 වනදා කොළඹට පැමිණීමෙන් අනතුරුව මැයි පළමුවනදා නිදහසේ අරගලය මැයෙන් සියවසේ මැයි රැළිය පැවැත්වීමටයි සමගි ජනබලවේගය සැලසුම් කර ඇත්තේ. මේ අතර ගාලුමුවදොර විරෝධතාව අද 18 වන දිනටත් පැවැත්වෙනවා. කූඩාරම් ඉදිකරගත් පිරිසක් විරෝධතාවට එක්ව සිටින අතර ගාලුමුවදොර මැද පාර බාධාවකින් තොරව රථවාහන ධාවනය සදහා වීවෘතව පවතිනවා. අරලියහග මන්දිරයේ ගාලු පාරෙන් පිවිසෙන ප්‍රධාන දොරටුව අභියස විරෝධතාවක් ආරම්භ කර තිබෙනවා. විරෝධතාකරුවන් එම ස්ථානයේහි ද රැදී සිටිමිනුයි විරෝධතාව පළකරන්නේ. මේ අතර තිස්සමහාරාම ප්‍රදේශයේ මහා සංඝරත්නය තිස්සමහාරාම වටරවුම අසළ සත්‍යග්‍රහයක නිරතව සිටිනවා. ත්‍රෙයිනිකායික මහා නාහිමිවරුන්ගේ දැනුම් දීම පිළිබද අවධානය යොමු කිරීම අත්‍යවශ්‍ය බවයි විරෝධතාවයට එක්ව සිටින මහා සඝරුවන අවධාරණය කරන්නේ. ගොවි ජනතාවට පොහොර හා කෘෂි රසායන ද්‍රව්‍ය  කඩිනමින් ලබා දෙන ලෙස ඉල්ලමින් රාජ්‍ය අමාත්‍ය සිරිපාල ගම්ලත් මහතාගේ ගිරිතලේ නිවස ඉදිරිපිටදී උපවාසයක් ආරම්භ කෙරුණා.  යලකන්නය සදහා අවශ්‍ය පොහොර හා කෘෂි රසායන මෙන්ම පාලුවූ වගාවන් සදහා වන්දි ලබා දෙන ලෙසයි උපවාසකරුවන් ඉල්ලා සිටින්නේ. ", "URL": "https://www.itnnews.lk/2023/10/05/408469/", "Category": "දේශීය පුවත්", "Parent URL": null}