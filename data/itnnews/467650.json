{"Source": "ITN news", "Timestamp": "මාර්තු 13, 2023 11:18", "Headline": "වෘත්තීය සමිති රැසක් අද වැඩ වරයි", "News Content": "රජයේ නව බදු ප්‍රතිපත්තිය හකුලා ගන්නා ලෙස ඉල්ලමින් ක්ෂේත්‍ර රැසක වෘත්තීය සමිති වෘත්තීය ක්‍රියාමාර්ගවලට එළඹ සිටිනවා. ඒ අනුව බස්නාහිර , දකුණ , මධ්‍යම සහ නැගෙනහිර පළාත්වල සියලුම රෝහල්වල අද (13) සිට වැඩවර්ජන ක්‍රියාත්මක බවයි රජයේ වෛද්‍ය නිලධාරීන්ගේ සංගමය පැවසුවේ. රජය නිසි ප්‍රතිචාරයක් නොදැක්වුවහොත් 15 වනදා සිට සමස්ත රෝහල් පද්ධතියම වැඩවර්ජනයට එක්කර ගන්නා බවයි වෘත්තී සමිති පවසන්නේ. රජයේ නව බදු ප්‍රතිපත්තිය , පොලී අනුපාතික ඉහළ දැමීම, විදුලි බිල ඉහළ දැමීම , රාජ්‍ය සේවක ගැටලුවලට වහාම විසඳුම් ලබා දෙන ලෙස ඉල්ලමින් වෘත්තීය සමිති සිදු කරන ක්‍රියාමාර්ග තවදුරටත් දැඩි කිරීමට වෘත්තීයවේදීන්ගේ වෘත්තීය සමිති එකමුතුව තීරණය කර තිබෙනවා. අද සිට වර්ජන ක්‍රියාමාර්ගයට අවතීරණය වීමට රජයේ වෛද්‍ය නිලධාරීන්ගේ සංගමය ද තීරණය කර තිබෙනවා. වර්ජන සමයේ හදිසි ප්‍රතිකාර සේවා අඛණ්ඩව පවත්වාගෙන යන බවත් ළමා /මාතෘ /පිලිකා/ ත්‍රිවිද හමුදා රෝහල් හා වකුගඩු ප්‍රතිකාර ඒකක මෙන්ම ජාතික මානසික සෞඛ්‍ය විද්‍යායතනයන්හි මෙම වර්ජනය ක්‍රියාත්මක නොවන බවයි එම සංගමය සදහන් කළේ. මේ අතර සමස්ත ලංකා හෙද සංගමය / ජල සම්පාදන වෘත්තීය සමිති ඒකාබද්ධ සංවිධානය / වරාය පොදු සේවක සංගමය / ලංකා බැංකු සේවක සංගමය / රාජ්‍ය හා අර්ධ රාජ්‍ය වෘත්තීය සමිති එකමුතුව / ගුරු විදුහල්පති වෘත්තීය සමිති එකමුතුව ඇතුළු පාර්ශ්ව රැසක් ද මෙම සතිය තුළ වෘත්තීය ක්‍රියාමාර්ගවලට එළඹීමට තීරණය කර තිබෙනවා. මේ අතර කොළඹ ජාතික රෝහලේ වෛද්‍යවරුන් ද වැඩවර්ජනයට එක්ව සිටිනවා. සායන සහ බාහිර රෝගී අංශය මෙන්ම නේවාසික රෝගී සත්කාර කටයුතු වලින් ද ඔවුන් ඉවත්ව සිටි බවයි වාර්තා වුණේ. බැංකු සේවකයින් ද අද දිනයේ කළු ඇදුමින් සැරසී සේවයට වාර්තා කර තිබුණා. ප්‍රගති බැංකු සේවක සංගමය නිවේදනයක් නිකුත් කරමින් කියා සිටියේ රටේ ආර්ථිකයට හා බැංකු පද්ධතියට සිදු වන හානිය සැලකිල්ලට ගනිමින් වර්ජන ක්‍රියාමාර්ගයට සහභාගීවීම සම්බන්ධයෙන් ස්ථාවරය අද ප්‍රකාශයට පත් කරන බවයි. විශ්වවිද්‍යාල ආචාර්යවරුන්ගේ සමිති සම්මේලනය ද පසුගිය 09 වනදා සිට වෘත්තීය ක්‍රියාමාර්ගයකට එළඹ තිබෙනවා. අධ්‍යයන කටයුතුවලින් සහ විභාග කටයුතුවලීන් ඉවත්ව ඔවුන් සිය විරෝධය පල කරනවා. දුම්රිය වෘත්තීය සමිති සන්ධානය ප්‍රකාශ කළේ හෙට මධ්‍යම රාත්‍රියේ සිට අන්ද්දා මධ්‍යම රාත්‍රිය දක්වා පැය 24 ක සංකේත වැඩවර්ජනයක් ක්‍රියාත්මක කරන බවයි. මේ අතර වරාය සේවකයින් අද සිට 15 වනදා දක්වා අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කර තිබෙනවා.ආණ්ඩුව යහපත් පිළිතුරක් ලබා‌ නොදුනහොත් 15 වනදා සිට වරාය සියලු වැඩවලින් ඉවත් වන බවයි වෘත්තීය සමීති පවසන්නේ. රාජ්‍ය මුද්‍රණ සමගි සේවක සංගමය ද 15 වනදා සිට වෘත්තීය ක්‍රියාමාර්ගයකට සහාය පල කිරීමට තීරණය කළ බව එහි නියෝජ්‍ය සභාපති නුවන් බුද්ධික පවසනවා.   ", "URL": "https://www.itnnews.lk/2023/10/05/467650/", "Category": "දේශීය පුවත්", "Parent URL": null}