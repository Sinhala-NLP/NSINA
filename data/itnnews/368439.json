{"Source": "ITN news", "Timestamp": "ඔක්තෝබර් 11, 2021 12:54", "Headline": "කිරිපිටි, ගෑස්, සිමෙන්ති, තිරිඟු පිටි අලුත් මිලට අද සිට වෙළෙඳපොළේ", "News Content": "ගෘහස්ථ ගෑස් සිලින්ඩරයක මිල අද සිට ක්‍රියාත්මක වන පරිදි ඉහළ දැමීමට ගෑස් සමාගම් තීරණය කර තිබෙනවා. මේ අතර සිමෙන්ති සහ තිරිගු පිටි මිලද ඉහළ දැමීමටයි අදාළ සමාගම් තීරණය කර තිබෙන්නේ. එමෙන්ම වරායෙන් නිදහස් කළ ආනයනික කිරිපිටි නව මිල ගණන් යටතේ අද සිට වෙළෙදපොළට නිකුත් කරන බව කිරිපිටි ආනයනකරුවන්ගේ සංගමය පවසනවා. කිරිපිටි, තිරිගුපිටි, ගෑස් සහ සිමෙන්ති සදහා මෙතෙක් පැවති පාලන මිල ඉවත් කිරීමට අදාළ අතිවිශේෂ ගැසට් නිවේදනය නිකුත් කිරීමත් සමග අදාළ භාන්ඩ සැපයුම්කරුවන් ඔවුන්ගේ මිල ගණන් රජයට ඉදිරිපත් කළා. ඒ අනුවයි නව මිල ගණන් නිවේදනය කෙරුණේ. ඒ අනුව කිරිපිටි කිලෝග්‍රෑමයක මිල රුපියල් 250 කින් ඉහළ දැමුනු අතර නව මිල වන්නේ රුපියල් 1195ක්. ග්‍රෑම් 400 කිරිපිටි පැකට්ටුවක මිල රුපියල් 100 කින් ඉහළ දමා ඇති අතර එහි නව මිල රුපියල් 480ක්. ගෘහස්ථ ගෑස් සිලින්ඩරයක මිල අද සිට ක්‍රියාත්මක වන පරිදි ඉහළ දැමීමට ගෑස් සමාගම් ද තීරණය කර තිබෙනවා. ඒ අනුව කිලෝග්‍රෑම් දොළහයි දශම පහක ලිට්ට්‍රෝ ගෘහස්ථ ගෑස් සිලින්ඩරයක මිල රුපියල් එක්දහස් දෙසිය පනස් හතකින් ඉහළ නංවා ඇති අතර එහි නව මිල ගණන් වන්නේ රුපියල් 2750 ක්. එමෙන්ම කිලෝග්‍රෑම් පහක් වූ ලිට්ට්‍රෝ ගෑස් සිලින්ඩරයක මිල රුපියල් 503 කින්ද කිලෝග්‍රෑම් දෙකයි දශම පහක් වූ ගෑස් සිලින්ඩරයක මිල රුපියල් 231 කින්ද ඉහළ නැංවීමට එම සමාගම් තීරණය කර තිබෙනවා. ඒ අනුව කිලෝග්‍රෑම් පහක ගෑස් සිලින්ඩරයක් රුපියල් එක්දහස් එකසිය එකක් වන අතර කිලෝග්‍රෑම් දෙකයි දශම පහක ගෑස් සිලින්ඩරයක නව මිල රුපියල් 520 ක් බවයි ලිට්ට්‍රෝ ගෑස් සමාගම සදහන් කළේ. මෙවර ලාෆ් ගෑස් සමාගමද ගෘහස්ථ ගෑස් සිලින්ඩරයක මිල ඉහළ නංවා තිබෙනවා. ඒ අනුව කිලෝග්‍රෑම් දොළහයි දශම පහක ගෑස් සිලින්ඩරයක් රුපියල් 984 කින් ඉහළ නංවා ඇති අතර එහි නව මිල රුපියල් 2840 ක්. එමෙන්ම කිලෝග්‍රෑම් පහක ගෑස් සිලින්ඩරයක් රුපියල් 393 කින් ඉහළ නංවා ඇති අතර නව මිල රුපියල් 1136 ක්. මේ අතර කිලෝග්‍රෑම් 50ක සිමෙන්ති කොට්ටයක මිල රුපියල් 93කින් ඉහළ දමා තිබෙනවා. ඒ අනුව රුපියල් 1005 ක්ව පැවති සිමෙන්ති කොට්ටයක නව මිල වන්නේ රුපියල් 1098 ක්. මේ අතර තිරිගු පිටි මිල ද රුපියල් දහයකින් ඉහළ දමා තිබෙනවා. කෙසේ වෙතත් අප කළ විමසීමකදී රාජ්‍ය අමාත්‍ය ලසන්ත අලගියවන්න මහතා ප්‍රකාශ කළේ අසාධාරණ ලෙස මිල ගණන් ඉහළ දැමුවහොත් භාණ්ඩ සදහා යළි පාලන මිල ගණන් පැනවීමට පියවර ගන්නා බවයි.     ", "URL": "https://www.itnnews.lk/2023/10/05/368439/", "Category": "Breaking News,දේශීය පුවත්", "Parent URL": null}