{"Source": "ITN news", "Timestamp": "අප්‍රේල් 28, 2023 12:15", "Headline": "කල් ඉකුත්වූ කදුලුගෑස් ඇත්නම් විනාශ කරන්න – කෝපා කමිටුව පොලිස් දෙපාර්තමේන්තුවට දැනුම් දෙයි", "News Content": "සියලු පොලිස් ස්ථානවලින් කල්ඉකුත් වු කදුළු ගෑස් ආපසු ගෙන්වා විනාශ කරන ලෙස කෝපා කමිටුව පොලිස් දෙපාර්තමේන්තුවට දැනුම් දුන්නා. කාර්යක්ෂම සේවාවක් සඳහා පොලිස් දෙපාර්තමේන්තුවේ සමස්ත තොරතුරු තාක්ෂණ වැඩපිළිවෙල පිළිබඳ වාර්තාවක් මසක් ඇතුලත ලබාදෙන ලෙසයි තවදුරටත් අවධාරණය කෙරුණේ. රජයේ ගිණුම් පිළිබද කාරක සභාව හෙවත් කෝපා කමිටුව පෙරේදා පාර්ලිමේන්තුවේ දී රැස්වුනේ එහි සභාපති රාජ්‍ය අමාත්‍ය ලසන්ත අලගියවන්න මහතාගේ ප්‍රධානත්වයෙන්. 2019 / 2020 සහ 2021 යන වසර වල විගණකාධිපති වාර්තාව සහ වත්මන් කාර්ය සාධනය පිළිබඳ පරීක්ෂාව සඳහා ශ්‍රී ලංකා පොලිසිය කෝපා කමිටුව හමුවට කැඳවුවා. මහජන අමාත්‍යාංශයේ ලේකම්වරයා සහ පොලිස්පති ඇතුළු ජ්‍යෙෂ්ඨ පොලිස් නිලධාරීන් රැසක් ඊට කැඳවා තිබුණා. 2016 දී කෝපා කමිටුව ලබාදුන් නිර්දේශයන් ක්‍රියාත්මක නොකිරීම පිළිබඳ මෙහිදී ප්‍රශ්න කෙරුණා. පොලිසිය සඳහා තනි තොරතුරු තාක්ෂණ පද්ධතියක් සැකසීම අපහසු බැවින් කොටස් වශයෙන් තොරතුරු තාක්ෂණ පද්ධති හදුන්වාදීමට පියවර ගන්නා බවයි පොලිස්පතිවරයා එහිදී පැවසුවේ. පැමිණිල්ලේ සිට අධිකරණ කටයුතු දක්වා තොරතුරු ලබාගත හැකි නියමු ව්‍යාපෘතියක් හැටන් සහ නුවරඑළිය පොලිස් ස්ථාන ආශ්‍රිතව ක්‍රියාත්මක බව ද පොලිස්පතිවරයා සඳහන් කළා. කාන්තා පොලිස් නිලධාරීන්ගේ හිඟය ඇතුළු ගැටලු පිළිබඳව ද මෙහිදී අවධානය යොමු වුණා. කාන්තා පොලිස් කොස්තාපල්වරියන් 2419ක පුරප්පාඩු පැවතිය ද වත්මන් ආර්ථික තත්ත්වය මත එය සිදු කිරීමට නොහැකි බව මෙහිදී හෙළි වුණා. පොලිස්පති තනතුරු ඇතුළු ඉහළ නිළයන් සඳහා කාන්තාවන්ට අවස්ථාව ලබාදෙන වැඩපිළිවෙල ආරම්භ කර ඇති බව පොලිස්පතිවරයා මෙහිදී පැවසුවා. ජාත්‍යන්තර සම්මුතීන්ට අනුව කදුළු ගෑස් ඇතුළු මහජන කැරළි කෝළාහල පාලනයේ දී ගනු ලබන ක්‍රියාමාර්ග පිළිබඳව වාර්තාවක් සකස් කොට ඉදිරිපත් කරන ලෙස කෝපා කමිටුවට මෙහිදී දැනුම් දුන්නා. පොලිසියේ උසස්වීම් , ත්‍යාග අරමුදල , භාෂා කුසලතා , මාර්ග අනතුරු හා අපරාධ පාලනය , ආදී ක්ෂේත්‍රවල ගැටලු සහ විසදුම් පිළිබදව ද මෙහිදී සාක්ච්ඡා කෙරුණා.       ", "URL": "https://www.itnnews.lk/2023/10/05/478844/", "Category": "Breaking News,දේශීය පුවත්", "Parent URL": null}