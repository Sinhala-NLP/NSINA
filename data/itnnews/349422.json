{"Source": "ITN news", "Timestamp": "ජූලි 15, 2021 15:26", "Headline": "උමාඔය බහුකාර්ය සංවර්ධන යෝජනා ක්‍රමය මේ වසර අවසානයට පෙර ජනතා අයිතියට", "News Content": "2020 වසරේ ලොව හොඳම භූගත ව්‍යාපෘති හතර අතරට තේරී පත් වූ උමා ඔය බහුකාර්ය සංවර්ධන යෝජනා ක්‍රමයේ සියලු ඉදිකිරීම් කටයුතුවල අවසන් අදියර පිළිබඳව අවසාන එකඟතාවයකට එළැඹුණු බව වාරිමාර්ග අමාත්‍යාංශය සඳහන් කරයි. උමාඔය ව්‍යාපෘතියේ සමස්ත ඉදිකිරීම් භාරව සිටින ඉරාන රාජ්‍ය අනුග්‍රහය සහිත ෆරාබ් ආයතනයේ කළමනාකාර අධ්‍යක්ෂ ආචාර්ය වකිලි සහ උප සභාපති ආචාර්ය නූර්ෂාඩ් ඉරානයේ සිට මෙරටට පැමිණ ව්‍යාපෘතියේ විවිධ පියවරයන් සම්බන්ධව වාරිමාර්ග අමාත්‍ය චමල් රාජපක්ෂ මහතා සමඟ පැවැත්වූ ඵලදායී සාකච්ඡාවකින් පසුව එම එකඟතාවට එළැඹ තිබේ. ඒ අනුව වාරි ජලය මෙන්ම කර්මාන්ත හා ගෘහස්ථ ජල අවශ්‍යතා සපුරන සහ මෙගාවොට් 120 ක විදුලිබල ජනනයක් ජාතික විදුලිබල පද්ධතියට එක් කරන උමාඔය බහුකාර්‍ර්ය සංවර්ධන යෝජනා ක්‍රමය මේ වසර අවසානයට පෙර ලක් ජන අයිතියට පත් කිරීමට නියමිතයි. මෙම සාකච්ඡාව සඳහා ෆරාබ් ආයතනයේ ප්‍රධානීන් සමඟ ඉරාන තානාපති කාර්යාලයේ නිත්‍ය නියෝජිත හා කාර්‍යමණ්ඩල ප්‍රධානී කේයිරි මහතා ඇතුළු ව්‍යාපෘති විශේෂඥයන් ද වාර්මාර්ග අමාත්‍යාංශයේ ලේකම් අනුර දිසානායක මහතා ද සහභාගී වූහ. ", "URL": "https://www.itnnews.lk/2023/10/05/349422/", "Category": "දේශීය පුවත්", "Parent URL": null}