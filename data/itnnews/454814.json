{"Source": "ITN news", "Timestamp": "ජනවාරි 10, 2023 14:42", "Headline": "පොදු රාජ්‍ය මණ්ඩලීය පාර්ලිමේන්තු සංගමයේ මහ ලේකම්වරයා අද දිවයිනට", "News Content": "පොදු රාජ්‍ය මණ්ඩලීය පාර්ලිමේන්තු සංගමයේ මහ ලේකම් ස්ටීවන් ට්විග් මහතා අද (10) රාත්‍රී දිවයිනට පැමිණීමට නියමිත බව පාර්ලිමේන්තුවේ වැඩ බලන මහ ලේකම් කුෂානි රෝහණදීර මහත්මිය පවසනවා. ඒ අනුව පාර්ලිමේන්තුවේ නියෝජ්‍ය කාරක සභා සභාපති  අංගජන් රාමනාදන් මහතා සහ සහකාර මහ‍ ලේකම් ටිකිරි ජයතිලක මහතා විසින් මහ ලේකම්වරයා ඇතුළු පිරිස පිළිගැනීමට නියමිතය. ට්විග් මහතාගේ ශ්‍රී ලංකා සංචාරයට ඒ මහතා සමග පොදු රාජ්‍ය මණ්ඩලීය පාර්ලිමේන්තු සංගමයේ උපාය මාර්ගික සහ කාර්යය ප්‍රධානී එමිලී ඩේවීස් මෙනවියද පැමිණෙනු ඇත. ස්ටීවන් ට්විග් මහතා පොදුරාජ්‍ය මණ්ඩලීය පාර්ලිමේන්තු සංගමයේ (CPA) 8 වැනි මහලේකම්වරයා ලෙස 2020 අගෝස්තු 01 දින පත් විය. ඊට පෙර ඔහු 1997 සිට 2005 දක්වාත්, 2010 සිට 2019 දක්වාත් එක්සත් රාජධානියේ පාර්ලිමේන්තු මන්ත්‍රීවරයෙක් ලෙස කටයුතු කොට තිබේ. පොදු රාජ්‍ය මණ්ඩලීය පාර්ලිමේන්තු සංගමයේ මහ ලේකම් ස්ටීවන් ට්විග් මහතාගේ මෙරට සංචාරය අතරතුරදී ජනාධිපතිවරයා, අගමැතිවරයා, කථානායකවරයා,සභානායකවරයා, විපක්ෂ නායකවරයා, විදේශ අමාත්‍යවරයා ඇතුළු අමාත්‍යවරයන්, පාර්ලිමේන්තු මන්ත්‍රීවරයන් මෙන්ම සිවිල් සංවිධාන නියෝජිතයන්ද හමුවී සාකච්ඡා කිරීමට නියමිත බවද වැඩබලන මහ ලේකම්වරිය සඳහන් කළාය. ", "URL": "https://www.itnnews.lk/2023/10/05/454814/", "Category": "දේශීය පුවත්", "Parent URL": null}