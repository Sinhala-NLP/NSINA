{"Source": "ITN news", "Timestamp": "ඔක්තෝබර් 8, 2021 12:03", "Headline": "විදුලියෙන් දුවන මෝටර් රථයට ප්‍රමුඛ තැනක් දෙන්න ආණ්ඩුව සූදානම්", "News Content": "වායු දූෂණය අවම කිරීම සදහා විදුලිබලයෙන් ක්‍රියාකරන මෝටර් රථ ආනයනය සදහා ප්‍රමුඛත්වය ලබාදීමට රජය තීරණය කර ඇතැයි අමාත්‍ය මහින්ද අමරවීර මහතා පවසනවා. පරිසර අමාත්‍යවරයා සභාපතිත්වය දරන දේශගුණික විපර්යාස සදහා විසදුම් ලබාදෙන හරිත ආර්ථිකයක් සදහා වන ජනාධිපති කාර්ය සාධක බලකායේ රාජ්‍ය අමාත්‍ය අනු කමිටුව අමතමින් අමාත්‍යවරයා මේ බව ප්‍රකාශ කළා. ජනාධිපති ගෝඨාභය රාජපක්ෂ මැතිතුමාගේ උපදෙස් පරිදි ඒ සදහා වන අමාත්‍ය මණ්ඩල පත්‍රිකාවට අනුමැතිය ලැබී ඇති බව ද අමාත්‍යවරයා මෙහිදී ප්‍රකාශ කළා. මගී ප්‍රවාහනය සදහා විදුලිබලයෙන් ක්‍රියා කරන පහත් පතුල් සහිත බස් රථ යොදාගැනීම කෙරෙහි රජය අවධානය යොමුකර තිබෙනවා. එමෙන්ම විදුලිබලයෙන් ක්‍රියාත්මක කරන වාහනයක් විද්‍යුත් ආරෝපණයෙන් පසු ගමන් කළ හැකි උපරිම දුර කිලෝමීටර් 300 ත් 350 ත් අතර වනවා. ලොව දැනට කිලෝමීටර් 550 ක් පමණ මේ ආකාරයට ධාවනය කළ හැකි මෝටර් රථ භාවිත කරන බැවින් එවැනි වාහන ආනයනය කිරීමටත් විදුලි ආරෝපණ මධ්‍යස්ථාන සංඛ්‍යාව වැඩි කිරීමටත් අවධානය යොමුව ඇති බවයි මහින්ද අමරවීර මහතා මෙහිදී වැඩිදුරටත් කියාසිටියේ.     ", "URL": "https://www.itnnews.lk/2023/10/05/367769/", "Category": "දේශීය පුවත්", "Parent URL": null}