{"Source": "ITN news", "Timestamp": "டிசம்பர் 17, 2021 13:58", "Headline": "தரமற்ற எரிவாயுக்களை விநியோகிக்க வேண்டாமென இரு எரிவாயு கம்பனிகளுக்கு நீதிமன்றம் உத்தரவு..", "News Content": "இலங்கை தர நிர்ணய நிறுவனத்தின் வழிகாட்டுதல்களுக்கமைய வீட்டு எரிவாயு சிலிண்டர்களை மாத்தரம் சந்தைக்கு விநியோகிக்குமாற லிட்ரோ மற்றும் லாப் கேஸ் நிறுவனங்களுக்கு மேல் நீதிமன்றம் உத்தரவிட்டுள்ளது. இன்றைய தினம் வழக்கு விசாரணை இடம்பெற்ற நிலையில் இந்த உத்தரவு பிறப்பிக்கப்பட்டுள்ளது. இதேவேளை எரிவாயு சிலிண்டர் வெடிப்பு சம்பவங்கள் தொடர்பில் கண்டறிவதற்கென ஜனாதிபதி நியமித்த குழுவின் செயற்பாடுகள் இறுதி கட்டத்தை அடைந்துள்ளன. எதிர்வரும் வாரத்தில் குழுவின் அறிக்கை ஜனாதிபதியிடம் கையளிக்கப்படுமென அதன் தலைவர் பேராசிரியர் ஷாந்த வல்பொலகே தெரிவித்துள்ளார். இந்நிலையில் இரு பிரதான எரிவாயு நிறுவனங்களின் பிரதானிகளுக்கு மனித உரிமை ஆணைக்குழுவுக்கு வருகை தருமாறு அழைப்பு விடுக்கப்பட்டுள்ளது. எரிவாயு வெடிப்பு சம்வங்கள் தொடர்பிலும் அவற்றின் தரம் தொடர்பிலும் தவல்களை பெறுவதே இதன்நோக்கமாகும். இந்நிலையில் கடந்த சனிக்கிழமை நாட்டை வந்தடைந்த லிட்ரோ நிறுவனத்திற்கு சொந்தமான எபிக்போல்ட்டா கப்பல் உஸ்வெட்டகெய்யாவ கடற்பகுதியில் தொடர்ந்தும் நங்கூரமிட்டுள்ளது. கப்பலில் 3 ஆயிரத்து 700 மெட்ரிக் தொன் எரிவாயு தொகை உள்ளது. குறித்த எரிவாயுவில் ப்ரோபேன் மற்றும் பியூட்டேன் கலவை உரிய தரத்துடன் இருப்பதாக உறுதிசெய்யப்பட்டபோதும், கேஸ் எரிவாயுவின் மணத்தை அடையாளம்கான உதவும் மேர்கெப்டன் கலவை உரிய அளவில் இல்லாமையினால் குறித்த கப்பலிலுள்ள எரிவாயு தொகையை நாட்டுக்குள் கொண்டுவருவது தற்காலிகமாக கைவிடப்பட்டுள்ளது. இதேவேளை கடந்த செவ்வாய்க்கிழமை நாட்டை வந்தடைந்த லிட்ரோ எரிவாயு நிறுவனத்திற்கு சொந்தமான மற்றுமொரு கப்பலில் காணப்பட்ட எரிவாயு தொகையின் மாதிரிகள் பாவனையாளர் அலுவல்கள் அதிகார சபையினால் பெறப்பட்டுள்ளன. இது தொடர்பான அறிக்கை ஊடகங்களுக்கு வெளியிடப்படவில்லை. இந்த இரு கப்பல்கள் தொடர்பிலும் எடுக்கவுள்ள நடவடிக்கைகள் தொடர்பில் கலந்துரையாடல்கள் இடம்பெறுவதாக பாவனையாளர்கள் அலுவல்கள் அதிகார சபையின் உயர் அதிகாரி ஒருவர் தெரிவித்துள்ளார். இதேவேளை எரிவாயு சிலிண்டர் வெடிப்பு சம்பவங்கள் சில இன்றைய தினமும் பதிவாகியுள்ளதாக தெரியவந்துள்ளது. எரிவாயு வெடிப்பு தொடர்பில் அரசாங்கம் உரிய நடவடிக்கைகளை எடுக்கவில்லையென தெரிவித்து பாவனையாளர்கள் அலுவல்கள் அதிகார சபையின் அலுவலகத்திற்கு முன்பாக எதிர்ப்பு நடவடிக்கை ஒன்று ஏற்பாடுசெய்யப்பட்டிருந்தது. தேசிய மக்கள் சக்தி இதனை ஏற்பாடு செய்திருந்தமை குறிப்பிடத்தக்கது. ", "URL": "https://www.itnnews.lk/2023/10/05/383334/", "Category": "Breaking News,தேசிய செய்திகள்", "Parent URL": null}