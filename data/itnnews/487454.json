{"Source": "ITN news", "Timestamp": "මැයි 30, 2023 12:39", "Headline": "මෝටර් රථයක් සොරකම් කළ සැකකරුවන් දෙදෙනෙකු අත්අඩංගුවට", "News Content": "නවීන තාක්ෂණය යොදා ගනිමින් රුපියල් කෝටියක වටිනාකමකින් යුත් මෝටර් රථයක් සොරකම් කළ සැකකරුවන් දෙදෙනෙකු අත්අඩංගුවට ගෙන තිබෙනවා. පණගැන්වීම සදහා භාවිත කළ මෘදුකාංග සහිත නවීන යන්ත්‍රයක් සහ සිම්පත් දෙදහසක් සැකකරුවන් ළග තිබී පොලීසිය සොයාගත්තා. තලවතුගොඩ ප්‍රදේශයේ රථගාලක නවතා තිබූ බැංකු නිලධාරියෙකුට අයත් රුපියල් කෝටියක් වටිනා සුඛෝපභෝගී මෝටර් රථය සොරකම් කර පැය 24ක් තුළ සැකකරුවන් අත්අඩංගුවට ගැනීමට තලංගම පොලීසියට හැකිවුණා. ස්කෑන් කර රථය පණගැන්වීම සදහා යොදාගත් මෘදුකාංග සහිත නවීන යන්ත්‍රයක් සහ විවිධ වර්ගයේ සිම්පත් දෙදහසකට ආසන්න ප්‍රමාණයක් පොලිස් භාරයට ගැණුනා. සොරකම් කළ සුඛෝපභෝගී මෝටර් රථය මාතර තිහගොඩ කැලෑබද ප්‍රදේශයක සගවා තිබියදී සොයාගැණුනා. කඩුවෙල ප්‍රදේශයේ එක් සැකකරුවෙකු සැගව සිට ඇති අතර ඔහු අත්අඩංගුවට ගෙන කළ ප්‍රශ්න කිරීම්වලදී ඊට සම්බන්ධ අනෙක් සැකකරු කඩුවෙල වැලිවිට ප්‍රදේශයේ සිටියදී පොලීසිය සොයාගත්තා. විශේෂ මෘදුකාංග සහිත යන්ත්‍රය අන්තර්ජාලයේ පළකර තිබූ දැන්වීමකට අනුව රුපියල් හැටදහසකට මිලදී ගත් බවටයි සැකකරුවන් ප්‍රකාශ කර තිබෙන්නේ.         ", "URL": "https://www.itnnews.lk/2023/10/05/487454/", "Category": "දේශීය පුවත්", "Parent URL": null}