{"Source": "ITN news", "Timestamp": "අප්‍රේල් 4, 2023 12:52", "Headline": "ශ්‍රී ලංකාවේ ප්‍රථම කාන්තා ගැන්ට්‍රි දොඹකර ක්‍රියාකරවන්නියන් 10 දෙනකු පුහුණුව නිම කරයි", "News Content": "ශ්‍රී ලංකාවේ ප්‍රථම වරට කාන්තා ගැන්ට්‍රි දොඹකර ක්‍රියාකරවන්නියන් දස දෙනෙකු පුහුණුව නිම කර විසිර ගියා. මහපොළ, වරාය හා සමුද්‍රීය විද්‍යායතනයේ ආරම්භ කළ ගැන්ට්‍රි දොඹකර පාඨමාලාව නිම කළ පළමු තරුණියන් දස දෙනා වෙත සහතික පත් ප්‍රදානය ඊයේ සිදු කෙරුණා. ඒ වරාය, නාවික හා ගුවන් සේවා අමාත්‍යාංශයේදී අමාත්‍ය නිමල් සිරිපාල ද සිල්වා මහතා අතින්. මීට පෙර අංගන දොඹකර ක්‍රියාකරවන්නියන් අට දෙනෙකුද මෙහි පුහුණුව ලබා මේ වන විට රාජකාරියේ නිරතව සිටිනවා. කාන්තාවන්ට මෙවැනි පුහුණු වීම් ලබාදීම තුළින් ඉදිරියේදී ගැන්ට්‍රි දොඹකර මෙහෙයුම් සදහාද ඔවුන් යෙදවීම අපේක්ෂාවයි. අලුතින් පුහුණු වූ ගැන්ට්‍රි දොඹකර පුහුණු කරවන්නියන් සදහා විදේශ රටවලද ඉහළ ඉල්ලුමක් පවතින බවයි වරාය අමාත්‍යාංශය පවසන්නේ. අමාත්‍ය නිමල් සිරිපාල ද සිල්වා මහතා මෙහිදී කියා සිටියේ හෙද, ගුරු, ලිපිකරු වැනි සාම්ප්‍රදායික රැකියා වෙනුවට කාන්තාවන් මෙවැනි තාක්ෂණික ක්ෂේත්‍රවල රැකියාවලට යොමු වීම සතුටට කරුණක් බවයි.   ", "URL": "https://www.itnnews.lk/2023/10/05/473085/", "Category": "දේශීය පුවත්", "Parent URL": null}