{"Source": "ITN news", "Timestamp": "ජනවාරි 21, 2023 11:15", "Headline": "රදැල්ල අනතුරෙන් මිය ගිය එකම පවුලේ 05 දෙනාගේ අවසන් කටයුතු අද පස්වරුවේ", "News Content": "නුවරඑළිය නානුඔය රදැල්ල ප්‍රදේශයේ ඊයේ සිදු වූ රිය අනතුරෙන් තුවාල ලැබූ  පුද්ගලයන් කොළඹට රැගෙන ඒම සදහා ගුවන් හමුදාව  සූදානමින් පසුවනවා.කෙසේ වුවද ප්‍රදේශයේ පවත්නා කාලගුණ තත්ත්වය ගුවන් හමුදාවට බාධාවක් වී ඇති බවයි වාර්තා වන්නේ. සිද්ධියෙන් පුද්ගලයන් 07 දෙනෙකු මිය ගොස් 53 දෙනෙකු  තුවාල ලැබුවා. මිය ගිය එකම පවුලේ 05 දෙනාගේ අවසන් කටයුතු අද සිදු කෙරෙනවා. අධ්‍යාපන චාරිකාවක් සඳහා නුවරඑළියට ගිය  කොළඹ තර්ස්ටන් විද්‍යාලයේ සිසුන් පිරිසක් රැගත් බස් රථයක් හැටන් දෙසට ධාවනය කෙරෙමින් තිබියදී විරුද්ධ දෙසින් පැමිණි වෑන් රථයක හා ත්‍රීරෝද රථයක ගැටීමෙන් මෙම අනතුර සිදුවුණා. බස් රථයේ රියදුරුට රථය පාලනය කර ගැනීමට නොහැකි වීමෙන් මෙම අනතුර සිදුවූ බවයි වාර්තා වන්නේ. අනතුරෙන් වෑන් රථයට හා ත්‍රීරෝද රථයට බරපතල හානි සිදුවුණා.  ඒ අනුව වෑන් රථයේ ගමන් කළ පුද්ගලයන් නව දෙනාගෙන් 6 දෙනෙකුම ජීවිතක්ෂයට පත්වුණා. සෙසු තුන්දෙනා ද තුවාල ලබා තිබෙනවා. වෑන් රථයේ රියදුරු හැටන් කුඩාගම ප්‍රදේශයේ පදිංචිකරුවෙක්. ත්‍රී රෝද රථයේ රියදුරුද සිද්ධියෙන් මිය ගියා. ඔහු නානුඔය ප්‍රදේශයේ පදිංචිකරුවෙක්. මෙසේ මිය ගිය පුද්ගලයන් විවිධ වයස් කාන්ඩවල පසුවනවා. පොලිසිය සඳහන් කරන්නේ මරණකරුවන් අතර වයස අවුරුදු 13ක පිරිමි දරුවෙක් , අවුරුදු 26 හා 27 යන වයස්කාණ්ඩයේ පසුවන පිරිමි පුද්ගලයන් තුන්දෙනෙකු වයස අවුරුදු 8 සහ 12 යන සීමාවන්හි පසුවන ගැහැණු දරුවන් දෙදෙනෙකු හා වයස අවුරුදු 43ක කාන්තාවක ද සිටින බවයි. අනතුරෙන් එකම පවුලේ පස් දෙනෙකු මිය ගියා. ඔවුන් හැටන් දික්ඔය ප්‍රදේශයේ පදිංචිකරුවන් පිරිසක්. රෝගී තත්ත්වයෙන් පසුවන නුවරඑළිය ප්‍රදේශයේ පදිංචි තම ඥාතියෙකුගේ සුවදුක් බැලීම සඳහා ඔවුන් වෑන් රථයෙන් ගමන් කරමින් සිටියදීයි මෙම අනතුරට ලක්වුණේ. අනතුරෙන් මිය ගිය එකම පවුලේ 05 දෙනාගේ අවසන් කටයුතු දික්ඔය   ජුම්මා පල්ලියේ සුසාන භූමියේදී අද පස්වරරුවේ සිදු කෙරෙන බව ඔවුන්ගේ පවුලේ ඥාතීන් පවසනවා. අනතුරත් සමඟ බස් රථය ප්‍රපාතයකට ඇදී ගොස් තිබෙනවා. කෙසේ වුවද බස්රථයට විශාල ලෙස හානි සිදුව නැහැ. ප්‍රදේශවාසීන් චෝදනා කරන්නේ පටු මාර්ගයක ඉතා නොසැලකිලිමත් ලෙස රියදුරු බස් රථය ධාවනය කළ බවයි. අනතුරෙන් තුවාල ලැබූ පුද්ගලයන් 53 දෙනෙකු නුවරඑළිය රෝහලට ඇතුළත් කෙරුණා. අනතුර සිදුවූ ඊයේ රාත්‍රියේදීම පාසල් සිසුන් සමාජ මාධ්‍ය ජාලා ඔස්සේ මේ පිළිබඳ සිය නිවෙස්වලට හා හිත මිතුරන්ට දැනුවත් කළා. අධික බෑවුම් සහිත මාර්ගයක් වන මෙහි අනතුරු ගණනාවක් සිදුව තිබෙනවා. එම තත්ත්වය හා ඊයේ සිදුවූ අනතුර පිළිබඳ සැලකිලිමත් වීමෙන් පසුවූ  නුවරඑළිය හැටන් ප්‍රධාන මාර්ගයේ නානුඔය කෙටි මාර්ගයේ බරවාහන ධාවනය තාවකාලිකව තහනම් කෙරුණා. මධ්‍යම පළාත් ආණ්ඩුකාර ලලිත් යූ ගමගේ මහතා සහ නානුඔය පොලිස් ස්ථානයේ නිලධාරීන් කළ ඉල්ලීමකට අනුව නානුඔය කෙටි මාර්ගයේ බරවාහන ධාවනය තහනම් කිරීමට දිස්ත්‍රික් ලේකම් නන්දන ගලබොඩ මහතා පියවර ගත්තා. මේ අනුව මෙම මාර්ගයේ ගමන්ගන්නා බර වාහන නානුඔය කිරිමැටිය මාර්ගය ඔස්සේ ධාවනය කරන ලෙස දිස්ත්‍රික් ලේකම්වරයා දැනුම් දෙනවා. දික්ඔය නගරයේ සියලු වෙළදසැල්වල සුදු කොඩි ඔසවමින් ශෝකය පල කර තිබෙනවා. සිද්ධියෙන් තුවාල ලැබූ පුද්ගලයන්ගේ සුවදුක් විමසාබැලීම සඳහා අමාත්‍ය ජීවන් තොණ්ඩමාන් මහතා ද නුවරඑළිය රෝහලට පැමිණියා.     ", "URL": "https://www.itnnews.lk/2023/10/05/456840/", "Category": "Breaking News,දේශීය පුවත්", "Parent URL": null}