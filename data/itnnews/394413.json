{"Source": "ITN news", "Timestamp": "පෙබරවාරි 11, 2022 11:01", "Headline": "STF මෙහෙයුමකින් ‘අබ්බා’ මරුට – STF සෙබළෙකුටත් තුවාල", "News Content": "ඩුබායි හි රැදී සිටින ප්‍රධාන මත්ද්‍රව්‍ය ජාවාරම්කරුවෙකු වන පානදුර සලිදුගේ ප්‍රධාන ගෝලයෙකුවන ඩිලාන් සමීර නොහොත් අබ්බා,  විශේෂ කාර්යබලකාය සමග ඇතිවූ ගැටුමකින් මියගොස්  තිබෙනවා. තවත් මත්ද්‍රව්‍ය  ජාවාරම්කරුවෙකු අත්අඩංගුවට ගෙන ඇති බවයි විශේෂ කාර්ය බලකාය පවසන්නේ. මෝදර එගොඩඋයන ප්‍රදේශයේ මත්ද්‍රව්‍ය ජාවාරමක් සිදුකර බව ලැබුණු තොරතුරකට අනුව විශේෂ කාර්ය බලකාය එම  ප්‍රදේශයේ වැටලීමක් සිදුකළා. එහිදී අබ්බාගේ  නිවස පරික්ෂාවට ලක්කිරීමේ දී නිවස තුළ රැදී සිටි පුද්ගලයෙකු විශේෂා කාර්ය බලකායට වෙඩි ප්‍රහාරයක් එල්ල කර තිබෙනවා. එහිදී විශේෂ කාර්ය බලකා නිලධාරියෙකු තුවාල ලබා රෝහල් ගත කර තිබුණා. විශේෂ කාර්ය බලකාය ද ප්‍රති ප්‍රහාර එල්ලකළ අතර එහිදී අබ්බා තුවාල ලැබූ අතර ඔහු  පානදුර මූලික රෝහලට ඇතුළත් කිරීමෙන් පසු ජීවිතක්ෂයට පත්වූ බවයි විශේෂ කාර්ය බලකාය සදහන් කරන්නේ. නිවස වටලන අවස්ථාවේදී තවත් සැකකරුවන් 6 දෙනෙකු සැකපිට අත්අඩංගුවට ගෙන තිබෙනවා. ඔවුන් සියලු දෙනා එගොඩඋයන පොලිසියට භාරදී තිබෙනවා. ජීවිතක්ෂයට පත්වූ තෙල්ගේ ඩිලාන් සමීර පීරිස් නොහොත් අබ්බා ඩුබායි හි ප්‍රධාන මත්ද්‍රව්‍ය ජාවාරම්කරුගේ සමීපතම ප්‍රධාන ගෝලයෙකු බවයි අනාවරණය වී ඇත්තේ. මියගිය අබ්බා මීට මාස කිහිපයකට පෙර කාන්තාවක් කපා කොටා බරපතල තුවාල සිදුකිරීම සම්බන්ධයෙන් පොලිස් අත්අඩංගුවට පත්ව තිබුණා. ඩුබායිහි සලිදුගේ උපදෙස් පරිදී ගිලන්රථයකට වෙඩි තැබීම,  පානදුර නගරයේ ත්‍රී රෝද රථයකින් පන්නාගොස්,  ටී  56 ගිනි අවියකින්  පුද්ගලයෙකුට වෙඩි  තබා ඝාතනය කිරීම, හොරණ ප්‍රදේශයේ පුද්ගලයෙකුගේ අත් කැපීම ආදී චෝදනා රැසකට ඩිලාන් සමීර නොහොත් අබ්බා අත්‍යවශ්‍යව සිටි පුද්ගලයෙකු බවයි පොලිසිය පවසන්නේ.     ", "URL": "https://www.itnnews.lk/2023/10/05/394413/", "Category": "දේශීය පුවත්", "Parent URL": null}