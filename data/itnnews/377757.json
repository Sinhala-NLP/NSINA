{"Source": "ITN news", "Timestamp": "நவம்பர் 22, 2021 12:58", "Headline": "கொழும்பு – கண்டி ரயில் சேவை இன்று முதல் வழமைக்கு..", "News Content": "கொழும்பு – கண்டி ரயில்சேவை இன்று முதல் மீண்டும் வழமைக்கு திரும்பியுள்ளது. சீரற்ற வானிலை காரணமாக ரயில் மார்க்கத்திற்கு ஏற்பட்ட பாதிப்பினால் ரயில்சேவை இடைநிறுத்தப்பட்டது. மழை காரணமாக மலையகத்திற்கான ரயில் மார்க்கங்கள் சில தாழிறங்கியிருந்தன. பதுளையிலிருந்து நானுஓயா வரையிலான பல இடங்களில் இவ்வாறான பாதிப்பு ஏற்பட்டிருந்ததாக ரயில்வே திணைக்களத்தின் பொதுமுகாமையாளர் தம்மிக்க ஜயசுந்தர தெரிவித்துள்ளார். இந்நிலையில் ரயில்பாதை சீரமைக்கப்பட்டுள்ள நிலையில், ரம்புக்கனை ரயில் நிலையத்தில் தண்டவாளங்களுக்கு ஏற்பட்ட சேதங்களும் சீர்செய்யப்பட்டுள்ளதாக அவர் குறிப்பிட்டுள்ளார். இதற்கமைய இன்றுமுதல் மீண்டும் கொழும்பு – கண்டி ரயில் சேவை மீள ஆரம்பிக்கப்பட்டுள்ளது. இன்றைய தினம் 5 ரயில்கள் குறித்த மார்க்கத்தினூடாக சேவையில் ஈடுபட்டுள்ளன. இதேவேளை கொழும்பு – கண்டி பிரதான வீதியின் கீழ் கடுகன்னாவ பகுதியூடாக ஒருவழி வாகன போக்குவரத்து மாத்திரமே இடம்பெறுமென கேகாலை மாவட்ட செயலாளர் மஹிந்த எஸ். வீரசூரிய தெரிவித்துள்ளார். வீதி மூடப்பட்டுள்ளதுடன் தொடர்ந்தும் திருத்தப்பணிகள் இடம்பெற்று வருவதால் குறித்த நடவடிக்கை எடுக்கப்பட்டுள்ளதாக அவர் குறிப்பிட்டுள்ளார். ", "URL": "https://www.itnnews.lk/2023/10/05/377757/", "Category": "Breaking News,தேசிய செய்திகள்", "Parent URL": null}