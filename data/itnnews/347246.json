{"Source": "ITN news", "Timestamp": "ජූලි 5, 2021 18:41", "Headline": "සැප්තැම්බර් මාසය වන විට රටම විවෘත කරන්න ජනපතිගෙන් සැලසුම්", "News Content": "එන්නත් වැඩපිළිවෙළ සාර්ථකව සිදු කර එළඹෙන සැප්තැම්බර් මාසය වනවිට මුළු රටම සාමාන්‍ය තත්ත්වයට පත් කිරීමට සැලසුම් කර ඇති බව  ජනාධිපති ගෝඨාභය රාජපක්ෂ මැතිතුමා පවසනවා.ජනාධිපතිතුමා මේ  බව ප්‍රකාශ කළේ ජාත්‍යන්තර සමූපකාර දිනයට සමාගාමීව පැවැත්වුණු උත්සවයකට එක් වෙමිනුයි. සෑම වසරකම ජුලි මස පළමුවන සෙනසුරාදා ජාත්‍යන්තර සමූපකාර දිනය ලෙස නම් කර තිබෙනවා. ඒ නිමිත්තෙන් ජාත්‍යන්තර සමූපකාර දින සැමරුම් උත්සවය ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් අද පැවැත්වුණා. ජනතා කේන්ද්‍රීය ආර්ථික දැක්ම තුළ සමූපකාරය ශක්තිමත් කිරීමට සෞභාග්‍යයේ දැක්ම ප්‍රතිපත්ති ප්‍රකාශයෙන් ඉදිරිපත් කළ යෝජනාවලිය ක්‍රියාවට නංවන බවයි ජනාධිපතිතුමා මෙහිදී අවධාරණය කළේ. රජය සැලසුම් කර ඇති කාබනික පොහොර සහ සූර්ය බලශක්ති වැඩසටහන් සාර්ථක කර ගැනීමට සමූපකාරයට පුළුල් දායකත්වයක් ලබාදිය හැකි බවද ජනාධිපතිතුමා පෙන්වා දුන්නා. විවිධ සේවා , නිෂ්පාදන සණස සහ ආයතනික සණස සමිති අතර කාර්යසාධන ඇගයීමෙන් ඉහළම ලකුණු ලබා ගත් සමූපකාර සමිති 21 ක් සදහා රන් සම්මාන ප්‍රදානයද ජනාධිපතිතුමා අතින් සිදු කෙරුණා. අමාත්‍ය ආචාර්ය බන්දුල ගුණවර්ධන සහ රාජ්‍ය අමාත්‍ය ලසන්ත අලගියවන්න යන මහත්වරුන්ද මෙහිදී අදහස් දැක්වුවා. ", "URL": "https://www.itnnews.lk/2023/10/05/347246/", "Category": "දේශීය පුවත්", "Parent URL": null}