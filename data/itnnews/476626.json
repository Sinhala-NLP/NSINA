{"Source": "ITN news", "Timestamp": "අප්‍රේල් 19, 2023 15:55", "Headline": "මෙවර යල කන්නයට අක්කර 20,000ක බඩඉරිඟු වගා කිරීමේ සැලසුමක්", "News Content": "2023 යල කන්නයේ අක්කර 20,000ක බඩඉරිඟු වගා කිරීම සඳහා මේ වනවිටත් මූලික කටයුතු යොදා ඇතැයි කෘෂි අංශ අවධාරණය කළා. යල කන්නයේ බඩඉරිඟු වගාව ප්‍රචලිත කිරීම සම්බන්ධයෙන් අද දින කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන්, කෘෂිකර්ම\nඅමාත්‍යාංශයේ දී සාකච්ඡාවක් පැවැත්විණි. එම සාකච්ඡාවට වාරිමාර්ග, සුළු වාරිමාර්ග, මහවැලි හා කෘෂිකර්ම අමාත්‍යාංශවල නිලධාරීහු පිරිසක් සහභාගී වී සිටියහ. කෘෂිකර්ම අමාත්‍යාංශයේ ලේකම් ගුණදාස සමරසිංහ මහතා ඇතුළු ඉහළ නිලධාරීහු පිරිසක් ද මෙම අවස්ථාවට සහභාගී වූහ. ශ්‍රී ලංකාවේ වාර්ෂික බඩඉරිඟු අවශ්‍යතාවය මෙට්‍රික් ටොන් ලක්ෂ 06කි. පසුගිය මහ කන්නයේ බඩඉරිඟු වගාවෙන් මෙට්‍රික් ටොන් 216,000ක අස්වැන්නක් ලැබී තිබේ. පසුගිය වසරේ බඩඉරිඟු මෙට්‍රික් ටොන් 176,000ක් මෙරටට ආනනයනය කර ඇත. එමෙන්ම මෙවර යල කන්නයේදී බඩඉරිඟු මෙ.ටො. 90,000 – 100,000ක් අතර ප්‍රමාණයක් බඩඉරිඟු අස්වැන්න අපේක්ෂා කරයි. එම නිසා ඉදිරි මහ කන්නය තෙක් රටේ අවශ්‍යතාවයට සරිලන බඩඉරිඟු ප්‍රමාණයක් රට තුළ පවතින බව මෙම සාකච්ඡාවේදී අවධාරණය විය. මෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා 2023 යල කන්නයේ වී වගා කළ නොහැකි, එහෙත් බඩඉරිඟු වගා කළ හැකි කුඹුරු ඉඩම්වල, බඩඉරිඟු වගා කිරීම සඳහා ගොවීන්ට අවශ්‍ය බීජ හා පොහොර ඇතුළු කෘෂි යෙදවුම් හිඟයකින් තොරව ලබා දීමට පියවර ගන්නා ලෙස කෘෂිකර්ම අමාත්‍යාංශයේ නිලධාරීන්ට උපදෙස් දුන්නේය. මේ වන විට රටට අවශ්‍ය තරම් සහල් නිෂ්පාදනය ඉහළ ගොස් තිබෙන නිසා, බඩඉරිඟු හා මිරිස් වගාව ද ස්වයංපෝෂිත මට්ටමකට ගෙන ඒමට\nකටයුතු කරන ලෙස අමාත්‍යවරයා මෙහිදී නිලධාරීන්ට උපදෙස් දුන්නේය. ", "URL": "https://www.itnnews.lk/2023/10/05/476626/", "Category": "දේශීය පුවත්", "Parent URL": null}