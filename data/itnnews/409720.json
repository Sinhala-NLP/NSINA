{"Source": "ITN news", "Timestamp": "මැයි 4, 2022 12:27", "Headline": "රට තුළ පවත්නා තත්ත්වය හේතුවෙන් සංචාරකයින් පැමිණීමේ පසුබෑමක්", "News Content": "ක්‍රමිකව වර්ධනය වූ සංචාරක ව්‍යාපාරය රට තුළ පවත්නා තත්ත්වය හේතුවෙන් මේ වන විට පහත බැස ඇති බවත් සංචාරක පැමිණීම 47% දක්වා අඩු වී ඇති බවත් අමාත්‍ය අලි සබ්රි මහතා අද පාර්ලිමේන්තුවේදී පැවසුවා. 2021 ජනවාරි මාසයේදී 1682ක් වූ මෙරටට පැමිණි සංචාරකයින් සංඛ්‍යාව පසුගිය ජනවාරි මාසයේදී සංචාරකයින් 82327 දක්වා ඉහළ ගියා. පසුගිය වසරේ පෙබරවාරි මාසයේදී මෙරටට පැමිණ ඇත්තේ සංචාරකයින් 3366 දෙනෙකු පමණයි. එහෙත් මේ වසරේ පෙබරවාරි මාසයේදී සංචාරකයින් 96507 දෙනෙකු පැමිණ තිබෙනවා. පසුගිය වසරේ මාර්තු මාසයේදී 4581ක් වූ විදේශ සංචාරකයින් සංඛ්‍යාව මේ වසරේ මාර්තු මාසයේදී 106500ක් දක්වා කැපී පෙනෙන ලෙස ඉහළ ගියා. කෙසේ වෙතත් රට තුළ පවත්නා විරෝධතා ආදිය හේතුවෙන් පසුගිය අප්‍රේල් මාසයේදී එම සංඛ්‍යාව 62980 දක්වා අඩු වී ඇති බවයි සංචාරක අමාත්‍යාංශය පවසන්නේ. ශ්‍රී ලංකාවට විදේශ විනිමය ලැබෙන ප්‍රධානතම මාර්ගයක් වූ සංචාරකයින්ගේ පැමිණීම මෙලෙස පහත යාම මෙරට ආර්ථිකයට දැඩි බලපෑම් එල්ල කරන්නක් බවයි අමාත්‍ය අලි සබ්රි මහතා අද පාර්ලිමේන්තුවේදී ද පෙන්වා දුන්නේ.     ", "URL": "https://www.itnnews.lk/2023/10/05/409720/", "Category": "දේශීය පුවත්", "Parent URL": null}