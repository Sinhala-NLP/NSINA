{"Source": "ITN news", "Timestamp": "ජූලි 24, 2023 16:33", "Headline": "දුම්රිය වර්ජනය අවසන්", "News Content": "දුම්රිය රියදුරු වෘත්තිය සමිතිය ආරම්භ කර තිබූ වර්ජනය අවසන් කෙරුණා. ඒ දුම්රිය සාමාන්‍යාධිකාරී සමග පැවති සාකච්ඡාවෙන් අනතුරුවයි. අමාත්‍ය ආචාර්ය බන්දුල ගුණවර්ධන මහතා මේ සම්බන්ධයෙන් අදහස් දක්වමින් කියාසිටියේ සාකච්ඡා මාර්ගයෙන් ඕනෑම ගැටලුවක් විසදීමට තමන් සූදානම් බවයි. කෙසේ වෙතත් වෘත්තීය ක්‍රියාමාර්ගය හේතුවෙන් අද උදෑසන දුම්රිය 26ක් අවලංගු කෙරුණු අතර දුම්රිය මගීන් දැඩි අපහසුතාවට පත්වුණා. නව දුම්රිය වාර කිහිපයක් ආරම්භ කිරීමට දුම්රිය පාලනාධිකාරිය කටයුතු කිරීමට එරෙහිවයි රියදුරන් ලෙඩ නිවාඩු වාර්තා කරමින් වෘත්තිය ක්‍රියාමාර්ගයක් ආරම්භ කළා. අතිකාල නොගෙවීම / රියදුරු තනතුරු සදහා නව බදවාගැනීම් සිදුනොකිරීම / උසස්වීම් පටිපාටිය ක්‍රියාත්මක නොවීම ඇතුළු ගැටලු රැසක් පවතින බවයි ලොකොමොටිව් මෙහෙයුම් ඉංජිනේරු සංගමය ප්‍රකාශ කළේ. ඒ හේතුවෙන් කොළඹට පැමිණීමට නියමිතව තිබූ දුම්රිය 11ක් සහ කොළඹින් ධාවනය කිරිමට නියමිතව තිබූ දුම්රිය 15ක් අවලංගු කර තිබුණා. ප්‍රධාන මාර්ගයේ දුම්රිය 5ක් මුහුදුබඩ මාර්ගයේ දුම්රිය දෙකක් කැළණිවැලි මාර්ගයේ දුම්රිය දෙකක් පුත්තලම මාර්ගයේ එක් දුම්රියක් සහ උතුරු දුම්රිය මාර්ගයේ එක් දුම්රියක් අවලංගු කර තිබෙනවා. කෙසේ වෙතත් දුරගමන් සේවා ක්‍රියාත්මක කෙරුණු බවයි දුම්රිය පාලක මැදිරිය සදහන් කළේ. ගාල්ල දුම්රිය ස්ථානයෙන් දුම්රිය සාමාන්‍ය පරිදී ධාවනය වූ බවයි අප වාර්තාකරුවන් ප්‍රකාශ කළේ. අද උදෑසන වෘත්තීය ක්‍රියාමාර්ගයක් සිදුකෙරෙන පසුබිමක රඹුක්කන සිට කොළඹ බලා ධාවනය වූ සීඝ්‍රගාමී දුම්රිය වේයන්ගොඩ දුම්රිය ස්ථානයේදී කාර්මික දෝෂයකට ලක්වීම හේතුවෙන් ප්‍රධාන මාර්ගයේ දුම්රිය ධාවනයට බාධා එල්ලවුනා. වෘත්තීය ක්‍රියාමාර්ගය සම්බන්ධයෙන් අදහස් දැක්වූ අමාත්‍ය ආචාර්ය බන්දුල ගුණවර්ධන මහතා කියාසිටියේ ඕනෑම ගැටලුවක් සම්බන්ධයෙන් සාකච්ඡා කිරීමට තමා මෙන්ම දුම්රිය බලධාරීන් සූදානම් බවයි. ඒ අනුව දුම්රිය රියදුරන්ගේ ගැටලු සාකච්ඡා කිරීමේ විශේෂ හමුවක් සාමාන්‍යාධිකාරීගේ ප්‍රධානත්වයෙන් මරදාන දුම්රිය ස්ථානයේ දී පැවැත්වුණා. ගැටලුවලට කඩිනම් විසදුම් ලබාදෙන බවට සාමාන්‍යාධිකාරීවරයා ලබාදුන් පොරොන්දුවත් සමග දුම්රිය වෘත්තීය ක්‍රියාමාර්ගය නතර කිරීමට තීරණය කළ බවයි රියදුරන් ප්‍රකාශ කළේ. ", "URL": "https://www.itnnews.lk/2023/10/05/502378/", "Category": "දේශීය පුවත්,නවතම පුවත්,ප්‍රධාන පුවත", "Parent URL": null}