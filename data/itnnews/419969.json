{"Source": "ITN news", "Timestamp": "ජූනි 29, 2022 12:26", "Headline": "“එක රටක් එක නීතියක්” ජනාධිපති කාර්ය සාධන බලකායේ වාර්තාව ජනපතිට", "News Content": "එක රටක් එක නීතියක් සඳහා වූ ජනාධිපති කාර්ය සාධන බලකායේ වාර්තාව ජනාධිපති ගෝඨාභය රාජපක්ෂ මැතිතුමා වෙත අද භාර දුන්නා. ශ්‍රී ලංකාව තුළ “එක රටක් – එක නීතියක්” යන සංකල්පය ක්‍රියාත්මක කිරීම සම්බන්ධයෙන්  විවිධ පාර්ශ්වයන් දරන අදහස් සහ මතවාද සැලකිල්ලට ගනිමින් එකී සංකල්පය අධ්‍යයනය කිරීමෙන් අනතුරුව ඒ සඳහා ශ්‍රී ලංකාවට ආවේණික වූ සංකල්පමය රාමුවක් සකස් කිරීම සම්බන්ධයෙන් යෝජනා ඉදිරිපත් කිරීමට2021 ඔක්තෝබර් 26 සහ 2021 නොවැම්බර් 06 දිනැති අතිවිශේෂ ගැසට් නිවේදන මගින් ජනාධිපති කාර්ය සාධක බලකාය පිහිටවනු ලැබුවා. පසුගිය කාලය පුරා එම බළකාය විවිධ පාර්ශ්වවල අදහස් සහ යෝජනා ලබා ගත්තා. මහාචාර්ය ශාන්ති නන්දන විජේසිංහ, ජ්‍යෙෂ්ඨ කතිකාචාර්යවීරවර්ධනලාගේ සුමේධ මංජුල,වෛද්‍ය එන්.ජී. සුජීව පණ්ඩිතරත්න,නීතිඥ ඉරේෂ් සෙනෙවිරත්න, නීතිඥ ඩබ්.පී.ජේ.එම්.ආර්.සංජය බණ්ඩාර මාරඹේ, ආර්.ඒ. එරන්ද කුමාර නවරත්න, පානි වෑවල,මවුලවි එම්. ඒ.එස්. මොහොමඩ් (බාරි), යෝගේශ්වරී පත්ගුනරාජා සහ අයියම්පිල්ලෙයි දයානන්දරාජායන මහත්ම මහත්මීන් කාර්ය සාධක බලකායේ සෙසු සාමාජිකයින් ලෙස කටයුතු කළා. ජනාධිපති ජ්‍යෙෂ්ඨ සහකාර ලේකම් ජීවන්ති සේනානායක මෙනවිය බලකායේ ලේකම් ලෙස කටයුතු කළා. වෘත්තිකයන්, රාජ්‍ය නොවන සංවිධාන, ආගමික කණ්ඩායම්, විවිධ ජන කොටස්, විශ්වවිද්‍යාල ප්‍රජාව, නීති ක්ෂේත්‍රයේ ප්‍රවීණයන් ඇතුළු දිවයිනේ සියලු ප්‍රදේශ ආවරණය වන පරිදි 1,200කට අධික පිරිසකගේ සාක්ෂි සටහන් කරගැනීමෙන් අනතුරුව නිර්දේශ 43ක් සහිත පරිච්ඡේද 8කින් සහ ඇමුණුම් කාණ්ඩ 2කින් සමන්විත වාර්තාව සකස් වී තිබෙනවා. මෙම වාර්තාව කැබිනට් මණ්ඩලයට සහ පාර්ලිමේන්තුවට ඉදිරිපත් කිරීමට කටයුතු කරන ලෙස ජනාධිපතිතුමා විසින් උපදෙස් ලබා දී තිබුණා. ඒ ඇසුරෙන් සකස් කළ වාර්තාව අතිගරු ජනාධිපති ගෝඨාභය රාජපක්ෂ මැතිතුමා වෙත අද භාර දුන්නා. ඒ එම බළකායේ සභාපති පූජ්‍ය ගලගොඩඅත්තේ ඥානසාර ස්වාමීන් වහන්සේ විසින්.       ", "URL": "https://www.itnnews.lk/2023/10/05/419969/", "Category": "Breaking News,දේශීය පුවත්", "Parent URL": null}