{"Source": "ITN news", "Timestamp": "දෙසැම්බර් 1, 2021 09:08", "Headline": "නිවසක් ගිනි ගැනීමෙන් 8 හැවිරිදි දැරියක් ජිවිතක්ෂයට", "News Content": "නිවසක් ගිනිගෙන 8 හැවිරිදි දැරියක පිළිස්සී මියගොස් තිබෙනවා. නිවසේ කාමරයක් තුළ ඇති වූ ගිනි ගැනීමක් හේතුවෙන් එහි වහළය පිළිස්සී නිවස තුළට කඩා වැටී තිබෙනවා. එම කාමරයේ නිදා සිටි දැරිය ගින්නට හසු වී පිළිස්සී මියගොස් ඇති බවයි පොලිසිය පවසන්නේ. ඇයගේ මිත්තණිය සහ 13 හැවිරිදි සහෝදරිය අසළ කාමරයක සිට ඇති අතර ඔවුන් පිටතට දිවගොස් දිවි බේරාගෙන තිබෙනවා. සිද්ධිය සැල වූ වහාම වැලිගම පොලිසිය මාතර ගිනි නිවීමේ රථ ගෙන්වා ගින්න මැඩපවත්වා තිබෙනාව. ගින්නට හේතුව මෙතෙක් හෙළිව නැහැ. මුළුතැන්ගෙයි ගෑස් සිලින්ඩරය, ගෑස් උදුන හෝ අනෙකුත් උපාංගවලට කිසිදු හානියක් සිදුව නැහැ. ගෑස් සිලින්ඩරය මීට සතියකට පෙර අවසන් තිබී ඇති බැවින් නව ගෑස් සිලින්ඩරයක් මිලදී ගෙන නොමැති බැවින් ගෑස් ආශ්‍රිත කාරණයක් නිසා මෙම ගින්න ඇති වී නොමැති බවට මෙතෙක් කරන ලද විමර්ශනවලින් නිරීක්ෂණය වී ඇති බවද පොලිසිය සදහන් කරනවා.     ", "URL": "https://www.itnnews.lk/2023/10/05/379835/", "Category": "දේශීය පුවත්", "Parent URL": null}