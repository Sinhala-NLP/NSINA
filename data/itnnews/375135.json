{"Source": "ITN news", "Timestamp": "නොවැම්බර් 10, 2021 12:33", "Headline": "අයහපත් කාලගුණයෙන් විසිදෙනෙකුට දිවි අහිමි වෙයි – හැටදෙදහසකට අධික පිරිසක් පීඩාවට", "News Content": "අයහපත් කාලගුණය හේතුවෙන් මේ වන විට පුද්ගලයින් විසිදෙනෙකු මිය ගොස් තිබෙනවා. දිස්ත්‍රික් 23 ක පවුල් දාහත්දහස් හාරසිය අසූ එකකට අයත් පුද්ගලයින් හැටදෙදහසකට අධික පිරිසක් බලපෑමට ලක්ව සිටින බවයි ආපදා කළමනාකරණ මධ්‍යස්ථානය පවසන්නේ. රිදීගම කොරොස්ස උඩවත්ත කන්ද නායයාමෙන් අඹුසැමි යුවළක් මියගොස් තිබෙනවා. නායයාමෙන් පැය 8 කට පසුවයි ඔවුන්ගේ සිරුරු සොයා ගැනුණේ. රිදීගම ප්‍රදේශයේ තවත් ස්ථාන තුනක නායයාම් සිදුව තිබෙනවා. දේවාලගම, පුස්සැල්ල ප්‍රදේශයේදී නිවසක් මතට පස් කන්දක් කඩා වැටීමෙන් පුද්ගලයින් දෙදෙනෙකු අතුරුදන්ව එක් අයෙකු මියගොස් තිබෙනවා. පියා සහ පුතා අතුරුදන්ව සිටින අතර මව කෑගල්ල රෝහලට ඇතුළත් කර තිබෙනවා. මේ අතර මා ඔය පිටාර ගැලීමෙන් ප්‍රදේශ රැසක ජනතාව පීඩාවට පත්ව සිටිනවා. මීරිගම, මදුරුපිටිය ප්‍රදේශයේ කුකුල් ගොවිපොළක් යටවීමෙන් එහි සිටි පුද්ගලයින් 38 දෙනෙකු හමුදාව සහ ආපදා කළමනාකරණ ඒකකය මැදිහත්ව බෝට්ටු යොදා බේරාගනු ලැබුවා. මෙම මහා පරිමාණ කුකුළු ගොවිපොළේ කුකුලන් රැසක්ද ගංවතුරට හසු වී මියගොස් තිබෙනවා. මේ අතර ඌරුවල් ඔය පිටාර ගැලීම නිසා ගම්පහ ගනේමුල්ල ප්‍රධාන මාර්ගය ජලයෙන් යට වී තිබෙනවා. කිරිදිවිට අවට ප්‍රදේශ රැසක් ජලයෙන් යට වුණා. නාල්ල, මදුරුපිටිය අධිවේගී මාර්ගය දෙපස පහත්බිම් හා අතුරු මාර්ග රැසක් තවමත් ජලයෙන් යට වී තිබෙනවා. මා ඔය පිටාර ගැලීමෙන් පවුල් 277 කට අයත් එක්දහස් එකසිය පස් දෙනෙකු අවතැන්ව සිටින බව පන්නල ප්‍රාදේශීය ලේකම් සමන්ත වික්‍රමරත්න බණ්ඩාර මහතා පවසනවා. කුකුළේ ගග පිටාර ගැලීමෙන් පහත් බිම් රැසක් ජලයෙන් යට වී විශාල පිරිසක් පීඩාවට පත්ව සිටිනවා. බුලත්සිංහල මෝල්කාව ප්‍රධාන මාර්ගයේ දඹල, නාලියද්ද, ඇටබගස්හන්දිය, පරගොඩ ආදී ප්‍රදේශ ජලයෙන් යට වී  ගමනාගමන කටයුතු සම්පූර්ණයෙන්ම ඇණහිට තිබෙනවා. අත්‍යවශ්‍ය සේවා සදහා මෙන්ම පාසල් සිසුන් ඔරුවක ආධාරයෙන් එගොඩ මෙගොඩ රැගෙන යන ආකාරයයි දැකගත හැකි වුණේ. ශ්‍රී ලංකා යුද හමුදාවේ කණ්ඩායමක් ඒ සදහා යොදවා තිබෙනවා. හලාවත කොළඹ මාර්ගයේ මාදම්පේ සහ මහවැව ප්‍රදේශ ජලයෙන් යටවීම නිසා ගමනාගමනයට බාධා එල්ල වුණා. දැවැන්ත මාර ගසක් කඩා වැටීමෙන් හලාවත කොළඹ ප්‍රධාන මාර්ගයේ ගමනාගමනයට බාධා එල්ල වී තිබෙනවා. මාරවිල මුහුදුකටුව ප්‍රදේශයේ මාර්ගයටයි මෙම ගස වැටී ඇත්තේ. ගස ඉවත් කිරීමට තවත් පැය කිහිපයක් ගත විය හැකි බවයි පොලිසිය පවසන්නේ. වව්නියාවේ වැව් 200 කට ආසන්න ප්‍රමාණයක් පිටාර ගලමින් පවතින බව වාර්තා වනවා. පහත් බිම් රැසක් ජලයෙන් යට වී තිබෙනවා.     ", "URL": "https://www.itnnews.lk/2023/10/05/375135/", "Category": "දේශීය පුවත්", "Parent URL": null}