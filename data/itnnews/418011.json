{"Source": "ITN news", "Timestamp": "ජූනි 20, 2022 11:51", "Headline": "නිවාඩු දුන් පාසල්වල අධ්‍යායන කටයුතු online ක්‍රමයට", "News Content": "බස්නාහිර පළාතේ කොළඹ කලාපයේ සහ ආසන්න නගර ආශ්‍රිතව සහ සෙසු පළාත්වල ප්‍රධාන නගරවල පිහිටි පාසල්වලට නිවාඩු ලබාදීමට අධ්‍යාපන අමාත්‍යාංශ්‍ය තීරණය කර තිබෙනවා. එහෙත් මාර්ගගත ක්‍රමයට අවශ්‍ය පාසල්වලට අධ්‍යායන කටයුතු සිදු කිරීමටයි අවස්ථාව සළසා දී ඇත්තේ. කෙසේ වෙතත් පිට පළාත්වල පාසල්වල දරුවන්ගේ පැමිණීම සාමාන්‍ය තත්ත්වයක පවතින බවයි අප වාර්තාකරුවන් පවසන්නේ. ඉන්ධන අර්බුදය හේතුවෙන් රාජ්‍ය සේවකයන්ගේ පැමිණීම ද  අද සිට සති දෙකක් සීමා කොට තිබෙනවා. අද සිට 24 වනදා දක්වා වන කාලය තුළ පාසල්වල අධ්‍යයන කටයුතු සිදු කරන ආකාරය පිළිබද අධ්‍යාපන අමාත්‍යාංශය තීරණ කිහිපයක් ගෙන තිබුණා. ප්‍රාදේශීය මට්ටමින් අඩු සිසුන් සංඛ්‍යාවක් සිටින පාසල්වල අධ්‍යාපන කටයුතු පවත්වාගෙන යාමට ප්‍රවාහන අපහසුතා බල නොපාන  තත්ත්වයක් යටතේ කටයුතු කිරීමට පළාත් අධ්‍යාපන නිලධාරීන්ට අවසර ලබාදී තිබෙනවා. පාසල් පවත්වාගෙන යාම පිළිබදව විදුහල්පතිවරුන්ට කලාප අධ්‍යාපන අධ්‍යක්ෂ සමග සාකච්ඡා කර තිරණ ගැනීමේ හැකියාව ද තිබෙනවා. පාසලට සහභාගීවීමට නොහැකි සිසුන් සදහා මාර්ගගත ක්‍රමය ඔස්සේ අධ්‍යාපන කටයුතු සිදු කිරීමට පහසුකම් සපයා ගත හැකියි. මේ අතර සතියේ දිනවල මාර්ගගත ක්‍රමයට ඉගැන්වමේ කටයුතු සිදුකිරීම සදහා මහජන උපයෝගීතා කොමිසම පෙ.ව. 08 ත් ප.ව 1 ත් අතර කාලය තුළ විදුලිය විසන්ධි නොකිරීමට එකඟතාව පල කර තිබෙනවා. හෝමාගම අධ්‍යාපන කලාපයේ පාසල් 99 ක් අද දින ආරම්භ වුණා. අද උදෑසන ගුරුභවතුන් සහ සිසු සිසුවියන් ද පාසල්වලට පැමිණෙන ආකාරය මෙලෙස දැක ගත හැකි වුණා. ආර්ථික අර්බුදය හේතුවෙන් අධ්‍යාපන කටයුතු කඩාකප්පල් වීමට ඉඩ නොදී උපරිම කැපවීමෙන් ඒ සදහා දායකත්වය ලබා දෙන බවයි ගුරුවරුන් පවසන්නේ. හැටන් හයිලන්ඩ්ස් ජාතික පාසලේ පිහිටුවා ඇති උත්තර පත්‍ර ඇගයීම් මධ්‍යස්ථානයේ රාජකාරියේ නියුතු ගුරුවරුව් උද්ඝෝෂණයක නිරත වුණා. ඔවුන් පවසන්නේ පස්වරු 4 වන තෙක් උත්තර පත්‍ර පරික්ෂා කිරීමේ කටයුතු සිදු කරන බැවින් ඉන් අනතුරුව භූමිතෙල් මිලදී ගැනීමට පෝලිම්වලින්  පරිබාහිරව ක්‍රමවේදයක් සකස් කර දෙන ලෙසයි. හොරණ තක්ෂිලා මධ්‍ය මහා විද්‍යාලයේ ප්‍රදේශයේ උත්තර පත්‍ර ඇගයීමේ මධ්‍යස්ථානයේ නිලධාරීන්උද්ඝෝෂණයක නිරත වුණා. ඉන්ධන ගැටලුව හේතුවෙන් දැඩි අර්බුදකාරී තත්ත්වයක් හට ගෙන ඇති බැවින් ඒ සදහා නිසි ක්‍රමවේදයක් සකස් කර දෙන ලෙසයි ඔවුන් ඉල්ලා සිටින්නේ. මේ අතර ඉන්ධන අර්බුදය හේතුවෙන් ගාල්ල ප්‍රදේශයේ පාසල්වලට පැමිණෙන දරුවන්ගේ අඩුවක් දක්නට ලැබෙන බව අප වාර්තාකරුවන් පවසනවා. මේ අතර 2023 වසරේ පාසල් පද්ධතියේ මූලික අවශ්‍යතා හිඟයකින් තොරව සපුරාලීමට සියලු සැළසුම් සකස් කොට තිබෙනවා. ලබන වසරේ පාසල් නිල ඇදුම් සපයාදීමට දේශීය ව්‍යාපාරිකයින් සහ චීන රජය සමඟ මේ වන විට සාකච්ඡා කර තිබෙන බවයි අමාත්‍ය සුසිල් ප්‍රේමජයන්ත් මහතා කියා සිටියේ.  පෙල පොත් මුද්‍රණය සදහා අවශ්‍ය කඩදාසි හා වෙනත් ද්‍රව්‍ය ද ඉන්දියානු ණය ආධාරය යටතේ ආනයනය කිරීමට නියමිතයි.     ", "URL": "https://www.itnnews.lk/2023/10/05/418011/", "Category": "දේශීය පුවත්", "Parent URL": null}