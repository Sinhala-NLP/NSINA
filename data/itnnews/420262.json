{"Source": "ITN news", "Timestamp": "ජූනි 30, 2022 14:56", "Headline": "ප්‍රංශ ප්‍රහාරයට වරදකරු වූ IS ත්‍රස්ත සංවිධානයට අයත් සලා අබ්දෙස්ලාම්ට ජීවිතාන්තය දක්වා සිර දඬුවම්", "News Content": "2015 වසරේ නොවැම්බර් මාසයේදී ප්‍රංශයට එල්ල කළ ප්‍රහාරයට වරදකරු කරමින් අයි එස් ත්‍රස්ත සංවිධානයට අයත් සලා අබ්දෙස්ලාම් හට ජීවිතාන්තය දක්වා සිර දඩුවම් නියම කිරීමට අධිකරණය පියවර ගත්තා. 2015 වසරේදී ප්‍රංශයේ පැරිස් නුවරට එල්ල කළ බෝම්බ ප්‍රහාරයකින් සාමාන්‍ය වැසියන් 130 දෙනෙකු ජීවිතක්ෂයට පත් වූ අතර තවත් සිය ගණනක් තුවාල ලැබුවා. එම ප්‍රහාරය එල්ල කළ කණ්ඩායමේ ජීවත්ව සිටින එකම පුද්ගලයා ලෙස සැළකෙන සලා අබ්දෙස්ලාම්ගේ නඩු තීන්දුව අද ප්‍රකාශයට පත් කෙරුණා. ත්‍රස්තවාදය හා මනුෂ්‍ය ඝාතන සිදු කිරීම සම්බන්ධයෙනුයි ඔහු වැරදිකරු වූයේ. එමෙන්ම තවත් පුද්ගලයින් 19 දෙනෙකුට විරුද්ධව තීන්දු ප්‍රකාශයට පත් කෙරුණු අතර ඔවුන් අතුරින් හය දෙනෙකු ප්‍රහාරයේදී ජීවිතක්ෂයට පත්ව ඇති බවටයි විශ්වාස කෙරෙන්නේ. ප්‍රහාරය සම්බන්ධයෙන් පසුගිය සැප්තැම්බර් මාසයේදී නඩු විභාගය ආරම්භ කෙරුණු අතර සාක්ෂිකරුවන්, මාධ්‍යවේදීන් හා ජීවිතක්ෂයට පත් වූ පවුල්වල සාමාජිකයින් තීන්දුව ප්‍රකාශයට පත් කරන අවස්ථාවේ අධිකරණය ඉදිරිපසට එක්ව සිටින ආකාරය විදෙස් මාධ්‍ය වාර්තා කළා. දෙවන ලෝක යුද්ධයෙන් පසු ප්‍රංශයට එල්ල වූ පිළිකුල්සහගතම ප්‍රහාරය මෙය ලෙසයි හැදින්වෙන්නේ. ප්‍රංශයේ පැරිස් නුවර ජාතික පාපන්දු ක්‍රීඩාංගණය, ආපන ශාලා හා අවන්හල් මෙන්ම සුප්‍රසිද්ධ සංගීත ප්‍රසංග පවත්වන ස්ථානයක් ඉලක්ක කර ගනිමින් 2015 වසරේ නොවැම්බර් 13 වනදින මෙම ප්‍රහාරය එල්ල කෙරුණා.         ", "URL": "https://www.itnnews.lk/2023/10/05/420262/", "Category": "ජාත්‍යන්තර පුවත්", "Parent URL": null}