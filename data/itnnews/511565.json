{"Source": "ITN news", "Timestamp": "අගෝස්තු 28, 2023 14:44", "Headline": "විල්පත්තුව නඩු තීන්දුව ක්‍රියාත්මක නොකිරීම ගැන පෙත්සමක්", "News Content": "විල්පත්තුව නඩු තීන්දුව ක්‍රියාත්මක නොකිරීම තුළින් අධිකරණයට අපහාස කළේ යැයි චෝදනා කර හිටපු අමාත්‍ය රිෂාඩ් බදියුදීන් මහතාට එරෙහිව ගොනුකළ පෙත්සමක් ඔක්තෝබර් මස 20 වනදා කැඳවන ලෙස අභියාචනාධිකරණය නියම කළා. එදිනට එම පෙත්සම පවත්වාගෙන යන්නේද / ඉල්ලා අස්කර ගන්නේද යන්න තීරණය කිරීමට නියමිතයි. පරිසර යුක්ති කේන්ද්‍රයයි මෙම පෙත්සම ගොනුකර තිබෙන්නේ. මෙහිදි ජනාධිපති නීතිඥ ෆයිස් මුස්තාපා මහතා අධිකරණය හමුවේ පෙන්වා දුන්නේ පෙත්සමට පාදක වන නඩු තීන්දුව ක්‍රියාත්මක කිරීම වළක්වාලමින් ශ්‍රේෂ්ඨාධිකරණය දැනටමත් තහනම් නියෝගයක් නිකුත්කර ඇති බවයි. රජයේ නීතිඥවරයා ද කියාසිටියේ තහනම් නියෝගයක් ඇති බැවින් පෙත්සම පවත්වාගෙන යාමේ අවශ්‍යතාවක් මතු නොවන බවයි. ඒ අනුව අදාළ පෙත්සම පවත්වාගෙන යන්නේ ද එසේත් නැත්නම් ඉල්ලා අස්කර ගන්නේද යන්න දැනුම්දීම සදහා ඔක්තෝබර් 20වනදා පෙත්සම කැදවන ලෙස අභියාචනාධිකරණය නියම කළා. ", "URL": "https://www.itnnews.lk/2023/10/05/511565/", "Category": "දේශීය පුවත්", "Parent URL": null}