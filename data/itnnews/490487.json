{"Source": "ITN news", "Timestamp": "ජූනි 9, 2023 06:34", "Headline": "අධිකරණ අමාත්‍යවරයා සහ පලස්තීන තානාපතිවරයා අතර හමුවක්", "News Content": "අධිකරණ, බන්ධනාගාර කටයුතු හා ආණ්ඩුක්‍රම ව්‍යස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතා සහ ශ්‍රී ලංකාවේ පලස්තීන තානාපති Zuhair M.H.Zaid මහතා අතර හමුවක් ඊයේ (08) පෙරවරුවේ අධිකරණ අමාත්‍යාංශයේ දී පැවැත්වුණා. දෙරට අතර රාජ්‍ය තාන්ත්‍රික සබඳතාවය වැඩි දියුණු කිරීම පිළිබඳව මෙහි දී අදහස් හුවමාරු වුණා. පවතින ආර්ථික අර්බුදය යථා තත්වයට පත් කිරීම සඳහා ශ්‍රී ලංකාවට අවශ්‍ය සහයෝගය ලබාදීමට කටයුතු කරන බවත්, එක්සත් ජාතීන්ගේ මානව හිමිකම් සමුළුවේදී ශ්‍රී ලංකාව සම්බන්ධයෙන් ගෙන එන ලද යෝජනාවලදී පලස්තීනයේ සහාය සෑම අවස්ථාවක දී ම ශ්‍රී ලංකාවට ලබා දුන් බවත්, තානාපතිවරයා මෙහි දී සඳහන් කළා. ශ්‍රී ලංකාව තුළ අල්ලස හා දුෂණය අවම කිරීම සඳහා නව දුෂණ විරෝධි පනත් කෙටුම්පත සඳහා ශ්‍රේෂ්ඨාධිකරණයේ නිර්දේශ ලැබී ඇති බැවින් එම පනත ඉදිරි මාසය තුළ සම්මත කර ගැනීමට කටයුතු කරන බව අධිකරණ අමාත්‍යවරයා මෙහි දී පැවසුවා. අමාත්‍යාංශයේ ලේකම් වසන්තා පෙරේරා මහත්මිය ද මෙම අවස්ථාවට එක් වුණා. ", "URL": "https://www.itnnews.lk/2023/10/05/490487/", "Category": "Breaking News,දේශීය පුවත්", "Parent URL": null}