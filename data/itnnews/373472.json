{"Source": "ITN news", "Timestamp": "නොවැම්බර් 2, 2021 15:51", "Headline": "පාඨලීට එරෙහි නඩුවට දින නියම වෙයි", "News Content": "හිටපු අමාත්‍ය පාඨලී චම්පික රණවක මහතා ඇතුළු තුන්දෙනෙකුට එරෙහි නඩුව ලබන 30 වනදා විභාගයට ගැනීමට කොළඹ මහාධිකරණය නියෝග කළා. 2016 වසරේ රාජගිරිය ප්‍රදේශයේ දී  අපරික්ෂාකාරී ලෙස රිය පදවා තරුණයෙකුට බරපතල තුවාල සිදු කිරීම ඇතුළු චෝදනා සම්බන්ධයෙන් නීතිපතිවරයායි මෙම නඩුව ගොනු කර ඇත්තේ. පාඨලී චම්පික රණවක මහතාගේ ඔහුගේ රියදුරු දිලුම් තුසිත කුමාර සහ වැලිකඩ පොලිසියේ හිටපු ස්ථානාධිපති වත්මන් සහකාර පොලිස් අධිකාරී සුදත් අස්මඩල යන අය මෙහි සෙසු විත්තිකරුවන් වනවා. ලබන 30 වනදා සාක්ෂි දීමට පැමිණෙන ලෙස අනතුරට පත් සංදීප් සම්පත් ගුණවර්ධන තරුණයා ඇතුළු සාක්ෂිකරුවන් 6 දෙනෙකුට සිතාසි ද නිකුත් කෙරුණා. පාඨලී චම්පික රණවක මහතා පැදවූ බව කියන ජීප් රථයද ලබන 20 වනදාට පෙර අධිකරණයට ඉදිරිපත් කරන ලෙස කළුතර දිසා ලේකම්වරයාට නියෝග කෙරුණා. මේ අතර ජාතික ඖෂධ නියාමන අධිකාරියට අයත් පරිගණක දත්ත මකා දැමීමේ සිද්ධියේ සැකකාර මෘදුකාංග ඉංජිනේරුවරයා ලබන 16 වනදා තෙක් තවදුරටත් රක්ෂිත බන්ධනාගාර ගත කෙරුණා. ඒ කොළඹ මහේස්ත්‍රාත් අධිකරණය මගින්.  .   ", "URL": "https://www.itnnews.lk/2023/10/05/373472/", "Category": "දේශීය පුවත්", "Parent URL": null}