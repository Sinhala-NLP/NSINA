{"Source": "ITN news", "Timestamp": "ජනවාරි 24, 2022 19:10", "Headline": "ලබුදූව පිහි ඇනුමට සම්බන්ධ තරුණයා සොයා පොලිස් මෙහෙයුමක්", "News Content": "ලබුදූව උසස් තාක්ෂණ ආයතනයේ සිදුවූ පිහි ඇනුම් සිද්ධියට සම්බන්ධ තරුණයා සොයා පොලීසිය විශේෂ මෙහෙයුමක් ආරම්භකර තිබෙනවා. එම තරුණයා සම්බන්ධයෙන් මෙතෙක් කිසිදු තොරතුරක් ලැබී නැති බවයි පොලීසිය පවසන්නේ. ගාල්ල ලබුදූව උසස් තාක්ෂණ ආයතනයේ විදුලි ඉංජිනේරු අංශයේ තුන්වන වසරේ අධ්‍යාපනය ලබමින් සිටි සිසුවියකට තරුණයෙකු පිහි ඇනුමක් සිදුකළේ පෙරේදා දිනයේයි. ඉන් තුවාල ලැබූ සිසුවිය මේ වන විට ගාල්ල කරාපිටිය රෝහලේ දැඩි සත්කාර ඒකකයේ ප්‍රතිකාර ලබනවා. එම සිසුවියගේ පියා චෝදනා කරන්නේ මෙම සිදුවීමෙන් පසු පහරදීම සිදු කල පිහිය ද අතැතිව අදාළ තරුණයා මුහුණු පොතට ඡායාරූපයක් එක් කර ඇති බවයි. කෙසේ වෙතත් අදාළ ඡායාරූපයේ සිටි තරුණයින් මාධ්‍ය හමුවක් පවත්වමින් ප්‍රකාශ කළේ මෙම ඡායාරූපය 2018 වසරේ දී සමාජ මාධ්‍යයට එක්කළ ජායාරූපයක්  බවයි. පිහි ඇනුම සිදුකළ තරුණයා සොයා අක්මීමන පොලීසිය පරීක්ෂණ ආරම්භකර තිබෙනවා. එමෙන්ම එම තරුණයා පදිංචි මොනරාගල ප්‍රදේශයේ ද විමර්ශන ක්‍රියාත්මකයි. ", "URL": "https://www.itnnews.lk/2023/10/05/391034/", "Category": "දේශීය පුවත්", "Parent URL": null}