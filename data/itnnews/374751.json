{"Source": "ITN news", "Timestamp": "නොවැම්බර් 8, 2021 17:42", "Headline": "ගෙවුනු සතියේ ලංකාවේ සුන්දරත්වය විඳින්න සංචාරකයන් දස දහසක්", "News Content": "ගෙවුනු දින 7 තුළ මෙරටට සංචාරකයන් දස දහසකට ආසන්න සංඛ්‍යාවක් පැමිණ තිබෙනවා. සංචාරකයන්ට රට විවෘත කළ දා සිට මේ දක්වා පැමිණි සංචාරකයන් සංඛ්‍යාව හැත්තෑ දහස ඉක්මවනවා. පසුගිය දින 7 තුළ සංචාරකයන් නවදහස් පන්සිය හතළිස් පස් දෙනෙකු මෙරටට පැමිණ ඇති බව සංචාරක අමාත්‍ය ප්‍රසන්න රණතුංග මහතා පවසනවා. ඔහු පවසන්නේ ක්‍රමානුකූලව සංචාරකයින්ගේ පැමිණීමේ වර්ධනයක් පවතින බවයි. සංචරණ සීමාවලින් තොරව රට පවත්වාගෙන යාමට හැකි වුවහොත් ලබන වසර අවසානය වන විට මෙරට ආර්ථිකය යථා තත්ත්වයට පත් කිරීමට සංචාරක ව්‍යාපාරයට සුවිශේෂී දායකත්වයක් සැපයිය හැකි බවයි ඔහු තවදුරටත් පවසන්නේ. මේ අතර එළඹෙන සංචාරක සමය තුළ එක්සත් රාජධානිය, ජර්මනිය, ප්‍රංශය හා ඉන්දියාව යන රටවල විශේෂ සංචාරක ප්‍රවර්ධන වැඩසටහන් ක්‍රියාත්මක කිරීමට නියමිතයි. පසුගිය පළමුවනදා සිට හත්වනදා දක්වා මෙරටට සංචාරකයන් වැඩිම පිරිසක් පැමිණ ඇත්තේ ඉන්දියාවෙන්. එම සංඛ්‍යාව තුන්දහස් එකසිය හතක්. රුසියාවෙන් හත්සිය හැත්තෑ හතර දෙනෙකු සහ එක්සත් රාජධානියෙන් හත්සිය හැට හතර දෙනෙකු පැමිණ තිබෙනවා. ජර්මනිය, පාකිස්තානය, මාලදිවයින, ප්‍රංශය, කැනඩාව, ඇමෙරිකාව සහ ස්විස්ටර්ලන්තය එම කාලය තුළ සංචාරකයින් වැඩිම පිරිසක් මෙරටට පැමිණි රටවල්. පසුගිය ජනවාරි මාසයේ සිට ඊයේ දිනය දක්වා සංචාරකයින් හැත්තෑ දහස් හයසිය තිස් තුන් දෙනෙකු මෙරටට පැමිණ තිබෙනවා. පසුගිය සැප්තැම්බර් මාසයේ දහතුන්දහස් පන්සිය හතළිස් හත් දෙනෙකුද, ඔක්තෝබර් මාසයේදී විසිදෙදහස් හත්සිය හැත්තෑ එක් දෙනෙකුද පැමිණ ඇති බවයි අමාත්‍යවරයා පවසන්නේ. එළඹෙන ප්‍රධානතම සංචාරක සමය තුළ රටවල් කිහිපයක් සමග සෘජු ගුවන් ගමන් පුළුල් කිරීමටද සැලසුම් කර තිබෙනවා.     ", "URL": "https://www.itnnews.lk/2023/10/05/374751/", "Category": "දේශීය පුවත්", "Parent URL": null}