{"Source": "ITN news", "Timestamp": "මැයි 29, 2023 11:43", "Headline": "ඩෙංගු අධි අවදානම් කලාප 61 ක් නම් කරයි", "News Content": "ඩෙංගු අධි අවදානම් තත්ත්වය පිළිබද ජනතාව දැඩි අවධානයක් යොමු කළ යුතු බව සෞඛ්‍ය අංශ අවධාරණය කරනවා. මේ අතර මදුරුවන් බෝවන ස්ථාන පරික්ෂාවට ලක් කිරීමේ කටයුතු අඛණ්ඩව සිදු කිරීමටයි පියවර ගෙන ඇත්තේ. පසුගිය දිනවල පැවති වැසි සහිත අයහපත් කාලගුණයත් සමග ඩෙංගු මදුරු ව්‍යාප්තිය ශීඝ්‍රයෙන් ඉහළ ගිය අතර ඒ හේතුවෙන් ඩෙංගු රෝගීන් වාර්තා වීමේ ඉහළ ප්‍රවණතාවක් දක්නට ලැබුණා. නගර ආශ්‍රිත ප්‍රදේශවල එම තත්ත්වය බහුල වශයෙන් දක්නට ලැබුණු බවයි සෞඛ්‍ය අංශ පෙන්වා දෙන්නේ. මේ වනවිට වැඩිම රෝගීන් සංඛ්‍යාවක් ගම්පහ දිස්ත්‍රික්කයෙන් වාර්තා වී තිබෙනවා. එම සංඛ්‍යාව 8,540 ක්.  එමෙන්ම කොළඹ දිස්ත්‍රික්කයෙන් රෝගීන් 8,041දෙනෙකු හා කළුතර දිස්ත්‍රික්කයෙන් රෝගීන් 2,365 දෙනෙකු වාර්තා වී තිබෙනවා. පුත්තලම දිස්ත්‍රික්කයෙන් හදුනාගෙන ඇති රෝගීන් සංඛ්‍යාව 2,539 ක්. මඩකලපු දිස්ත්‍රික්කයෙන් ද රෝගීන් 1,601 දෙනෙකු මෙතෙක් හදුනාගෙන ඇති බවයි සෞඛ්‍ය අංශ පෙන්වා දෙන්නේ.  ත්‍රිකුණාමලයෙන් ඩෙංගු රෝගීන් 1,531 දෙනෙකු වාර්තා වී ඇති බව ඩෙංගු මර්දන ඒකකය සදහන් කළා. එමෙන්ම අධි අවදානම් සහිත සෞඛ්‍ය වෛද්‍ය නිලධාරී බල ප්‍රදේශ 61ක් හදුනාගෙන තිබෙනවා. මෙම සියලු දත්ත අනුව ඩෙංගු අවදානම් තත්ත්වය තවදුරටත් ඉහළ ගොස් ඇති බවත් ඒ සම්බන්ධයෙන් ජනතාව මෙන්ම සියලු වගකිවයුතු අංශ දැඩි අවධානයක් යොමු කිරිම අත්‍යවශ්‍ය බවත් සෞඛ්‍ය අමාත්‍යාංශය අවධාරණය කරනවා.     ", "URL": "https://www.itnnews.lk/2023/10/05/487198/", "Category": "දේශීය පුවත්", "Parent URL": null}