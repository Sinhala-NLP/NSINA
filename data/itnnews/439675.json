{"Source": "ITN news", "Timestamp": "ඔක්තෝබර් 9, 2022 19:02", "Headline": "රාජ්‍ය ආදායම වැඩිකර ගැනීමට නව ක්‍රමෝපායන් පිළිබද අවධානය යොමු කළ යුතුයි", "News Content": "රාජ්‍ය ආදායම වැඩිකර ගැනීම සදහා සාම්ප්‍රදායික ක්‍රමවලින් බැහැරව නව ක්‍රමෝපායන් පිළිබද අවධානය යොමු කළ යුතු බව අමාත්‍ය ආචාර්ය බන්දුල ගුණවර්ධන මහතා පවසනවා. අමාත්‍යවරයා මේ බව පැවසුවේ තැපැල් මූලස්ථානයේ පැවැති ලෝක තැපැල් දින සැමරුම් උත්සවයට සහභාගි වෙමින් රට බරපතල මුල්‍ය අර්බුදයකට ලක් වී ඇති බැවින් ඉදිරියේ දී සෑම රාජ්‍ය ආයතනයක්ම මේ පිළිබද අවධානය යොමු කළ යුතු බවයි අමාත්‍යවරයා පවසන්නේ. තැපැල් කාර්යාල බහුවිධ සංවර්ධන මධ්‍යස්ථාන ලෙස සංවර්ධනය කිරීමට සහ තැපෑල ඩිජිටල්කරණය සදහා සූදානම් බව අමාත්‍යවරයා වැඩිදුරටත් පැවසුවා. ඉදිරියේ දී මෝටර් රථ දෙපාර්තමේන්තුවෙන් ඉදිරිපත් කරන රියදුරු බලපත්‍ර කුරිය සේවා මගින් එස්. එල්. පෝස්ට් ලෙස ලබා ගැනීමට සැලසුම් කර තිබෙනවා. මෙවර තැපැල් දිනය සැමරුම පැවැත්වුණේ 148 වෙනි වතාවටයි. මිහිකතට ඇපෑලක් යන තේමාව යටතේ සැමරුම් උත්සව පැවැත්වුණා. ජාත්‍යන්තර ලිපි ලිවීමේ තරගවලින් ජයග්‍රහණ ලැබූ දූ දරුවන්ට ත්‍යාග සහ සහතික පත් ප්‍රධානය කිරීම ද මෙහි දී සිදුවුණා. තැපැල් සේවය වෙනුවෙන් මහගු සේවයක් කළ සේවකයන් ඇගයීමද මෙහි දි සිදුවුණා. අමාත්‍ය අලි සබ්‍රි, රාජ්‍ය අමාත්‍ය ශාන්ත බණ්ඩාර, රාජ්‍ය අමාත්‍ය තාරක බාලසූරිය, තැපැල්පති රන්ජිත් ආරියරත්න යන මහත්වරුන්  ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/439675/", "Category": "දේශීය පුවත්", "Parent URL": null}