{"Source": "ITN news", "Timestamp": "පෙබරවාරි 23, 2023 12:36", "Headline": "මෙරටට ආනයනය කරනු ලබන පළමු බිත්තර තොගය මෙම සති අන්තයේ දිවයිනට", "News Content": "මෙරටට ආනයනය කරනු ලබන පළමු බිත්තර තොගය මෙම සති අන්තයේ දිවයිනට ළඟා වීමට නියමිතව තිබෙනවා. ශ්‍රී ලංකා රාජ්‍ය වාණිජ විවිධ නීතිගත සංස්ථාව හරහායි එම බිත්තර තොගය ආනයනය කෙරෙන්නේ. පසුගිය දිනවල මෙරට පාරිභෝගිකයන්ට බලපෑ බිත්තර හිඟය අවම කරලීම සඳහා රජය බිත්තර ආනයනය කිරීමට තීරණය කළා. පහසුවෙන් බිත්තර ආනයනය කළ හැකි රටවල් කිහිපයකින් කුරුළු උණ වසංගත තත්ත්වය වාර්තා වූ නිසා බිත්තර ආනයනය සඳහා සත්ව නිෂ්පාදන හා සෞඛ්‍ය දෙපාර්තමේන්තුව අවසර ලබා දුන්නේ නැහැ. නමුත් රටේ පවතින බිත්තර හිඟය සහ අවශ්‍යතාව සැලකිල්ලට ගනිමින් තාවකාලිකව බිත්තර ආනයනය කිරීම සඳහා සත්ව නිෂ්පාදන හා සෞඛ්‍ය දෙපාර්තමේන්තුව අවසර ලබා දුන් බවයි කෘෂිකර්ම අමාත්‍ය මහින්ද අමරවීර මහතා ප්‍රකාශ කළේ. කෙසේ වෙතත් මෙම ආනයනික බිත්තර භාවිත කරනු ලබන්නේ බේකරි කර්මාන්තය සඳහා පමණක් බවයි අමාත්‍යවරයා සඳහන් කළේ. එලෙසම සාමාන්‍ය පරිභෝජනය සඳහා වෙළඳසැල් තුළ අලෙවි කිරීමට අවසර නොදිය යුතු බවත් ඒ මහතා වැඩි දුරටත් සඳහන් කළා. එවන් පසුබිමක මෙරටට ආනයනය කරනු ලබන පළමු බිත්තර තොගය මෙම සති අන්තයේ දිවයිනට ලඟා වීමට නියමිතව තිබෙනවා. ඉන්දියාවේ සිට බිත්තර මිලියන 02කට ආසන්න තොගයක් පළමුවරට ආනයනය කිරීමට පියවර ගෙන ඇති බවයි රාජ්‍ය වාණිජ විවිධ නීතිගත සංස්ථාවේ සාමාන්‍යාධිකාරීවරයා ස්වාධීන රූපවාහිනියට පැවසුවේ.   ", "URL": "https://www.itnnews.lk/2023/10/05/462701/", "Category": "දේශීය පුවත්", "Parent URL": null}