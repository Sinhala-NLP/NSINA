{"Source": "ITN news", "Timestamp": "செப்டம்பர் 30, 2021 10:51", "Headline": "மனுஷ நானயக்கார குற்றப்புலனாய்வு திணைக்களத்திற்கு வருகை", "News Content": "தேசிய ஒளடதங்கள் கட்டுபாட்டு சபையின் தரவுகள் அழிக்கப்பட்டமை சம்பவம் தொடர்பில் வாக்குமூலம் வழங்குவதற்கென ஐக்கிய மக்கள் சக்தியின் பாராளுமன்ற உறுப்பினர் மனுஷ நானயக்கார இன்று குற்றப்புலனாய்வு திணைக்களத்திற்கு வருகைதந்தார். அவருடன் எதிர்க்கட்சி தலைவர் சஜித் பிரேமதாச உள்ளிட்ட தரப்பினரும் குற்றப்புலனாய்வு திணைக்களத்திற்கு வருகை தந்திருந்தனர். தேசிய ஒளடதங்கள் கட்டுப்பாட்டு சபையின் டிஜிட்டல் கட்டமைப்பின் தரவுகள் அழிக்கப்பட்டமை தொடரபில் குறித்த தரவுகளை பேணிவந்த தனியார் நிறுவனத்தின் மென்பொருள் பொறியியலாளர் குற்றப்புலனாய்வு திணைக்களத்தினால் நீதிமன்றில் முன்னிலைப்படுத்தப்பட்டார். திவுலப்பிடிய வெல்லப்பிட்ட பகுதியை சேர்ந்த 34 வயதான குறித்த பொறியியலாளரை எதிர்வரும் 6ம் திகதி வரை விளக்கமறியலில் வைக்குமாறு கொழும்பு மேலதிக நீதவான் ஷலனி பெரேரா உத்தரவிட்டார். கடந்த ஜூலை மாதம் 9ம் திகதி அதிகாலை 3.47 மணி முதல் 7 மணித்தியாலங்கள் தனது வீட்டிலிருந்து குறித்த தரவு கட்டமைப்பை செயற்படுத்தியதாக சந்தேக நபர் நீதிமன்றில் தெரிவித்தார். ஒளடத கட்டுப்பாட்டு அதிகார சபையின் தரவுக்கட்டடைப்பிலிருந்து சுமார் 11 இலட்சம் தரவுக்கோப்புகள் இவ்வாறு அழிந்துள்ளதாக ஆரம்பக்கட்ட விசாரணைகளில் தெரியவந்துள்ளது. ", "URL": "https://www.itnnews.lk/2023/10/05/366035/", "Category": "Breaking News,தேசிய செய்திகள்", "Parent URL": null}