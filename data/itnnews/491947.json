{"Source": "ITN news", "Timestamp": "ජූනි 15, 2023 05:55", "Headline": "සේවකයාගේ කැමැත්ත මත වැඩ කරන දින සහ පැය ගණන වෙනස් කිරීමට යෝජනාවක්", "News Content": "කම්කරු හා විදෙස් රැකියා අමාත්‍යාංශය සදහන් කළේ, කම්කරු නීති වෙනස් කිරීම සදහා ඉදිරිපත් කිරීමට නියමිත පනත් කෙටුම්පත ලබන මාසය වනවිට කම්කරු උපදේශක සභාවට ඉදිරිපත් කරන බවයි. ඊයේ ඊට අදාළව මහජන අදහස් ලබා ගැනීමේ හත්වන සැසිය එම අමාත්‍යාංශ ශ්‍රවණාගාරයේදී පැවැත්වුණා. එහිදී මේ දක්වා ඉදිරිපත්ව තිබෙන යෝජනාවලට අදාලව සිදු කිරීමට අපේක්ෂිත සංශෝධනයන්ගේ සංක්ෂිප්තයක්ද ප්‍රසිද්ධියට පත් කෙරුණා. එනම් සේවයට බදවා ගැනීමේදී හෝ සේවා ස්ථානය තුළ සේවයකු වෙනස් ලෙස සැලකීම වැලැක්වීමට නව පනත් කෙටුම්පත් තුලින් නීතිමය ප්‍රතිපාදන හදුන්වා දීමටයි යෝජනා කර තිබෙන්නේ. එමෙන්ම පඩිපාලක සභා අඥා පනතේ සහ සාප්පු හා කාර්යාල පනතේ සේවා තත්ත්වයන් හා කොන්දේසි පිළිබද සඳහන් විධි විධාන අතර ඇති විෂමතා ඉවත් කර සෑම සේවයකුටම සමාන නෛතික තත්වයක් ඇති කිරීමටත් නව පනත් කෙටුම්පතෙන් අපේක්ෂිතයි. නව කම්කරු නීති සංශෝධනය මගින් සේවකයාගේ කැමැත්ත මත වැඩ කරන දින සහ පැය ගණන වෙනස් කිරීමට යෝජනා කර තිබෙනවා. එමෙන්ම රැකියා ස්ථානයේ සියලු කරදර, හිරිහැර කිරීම් හා ලිංගික හිංසනය වැලැක්වීමට අදාළ නීතිමය ප්‍රතිපාදනද සංශෝධිත කම්කරු පනත් කෙටුම්පතට ඇතුලත් කෙරෙන බවයි කම්කරු හා විදෙස් රැකියා අමාත්‍ය මනූෂ නානායක්කාර පවසා සිටියේ. ", "URL": "https://www.itnnews.lk/2023/10/05/491947/", "Category": "නවතම පුවත්", "Parent URL": null}