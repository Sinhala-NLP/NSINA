{"Source": "ITN news", "Timestamp": "සැප්තැම්බර් 7, 2023 12:10", "Headline": "වැස්ස ලැබුනත් ජලාශවලට අවශ්‍ය තරම් ජලය නැහැ", "News Content": "ප්‍රධාන ජලාශවලට අවශ්‍ය තරම් ජලය මෙම වර්ෂාපතනයෙන් ලැබී නැති බව වාරි මාර්ග නිලධාරීන් පවසනවා. ජල මට්ටම මේ වන විට 26%ක් බවයි ඔවුන් පවසන්නේ. එම ජල මට්ටම් පිළිබද තොරතුරු අන්තර්ජාලය ඔස්සේ දැන ගැනීමේ පහසුකම් ද සළසා ඇති බවයි ඒ මහතා පවසන්නේ. නියඟය නිසා වියලී ගිය කට්ටකඩුව ජලාශය  මේ වනවිට වාන් දමමින් පවතිනවා. රන්න සහ තංගල්ල නගරවල පවුල් 25,000කට පානීය ජලය ලබා දෙන කට්ටකඩුව ජලාශය සිඳී යාම නිසා චන්ද්‍රිකා වැවෙන් ඊට ජලය ගෙන ඒමට ද කටයුතු කෙරුණා. කෙසේ වෙතත් මේ වන විට කට්ටකඩුව ජලාශය වාන් දමමින් තිබෙන ආකාරයයි දැක ගත හැකි වන්නේ. හම්බන්තොට දිස්ත්‍රික්කයේ කිරම කටුවන ප්‍රදේශයට ඇද හැලෙන අධික වර්ෂාවත් සමඟ කිරම ඔය  මහ කෝන්ගල් ආර පිටාර ගලමින් පවතිනවා. ඒ හේතුවෙන් අස්වනු නෙලීමට ආසන්නව තිබූ කුඹුරු අක්කර 167 ක් පමණ  ජලයෙන් යටවී ඇති බවයි ගොවීන් පෙන්වා දෙන්නේ. කුකුලේ ගඟ ජලාශය ද පිරීගොස් ඇති අතර එක් වාන් දොරටුවක් තවමත් විවෘතව පවතිනවා. ඉන් තත්ත්පරයට ඝණ මීටර් 30 ක ජල ප්‍රමාණයක් කුඩා ගඟට මුදා හැරෙනවා. ඒ සමඟ බුලත්සිංහල ප්‍රදේශයේ පරගොඩ දඹල ඇටඹගස් හන්දිය නාලියද්ද යන ප්‍රදේශ  ජලයෙන් යටවී තිබෙනවා. මේ හේතුවෙන් බුලත්සිංහල මෝල්කාව ප්‍රදේශයේ ගමනාගමන කටයුතු ඇණහිට ඇති අතර ජනතාව අඟුල් ආධාරයෙන් ගමනාගමන කටයුතු සිදු කරන ආකාරයයි දැකගත හැකි වන්නේ. දින කිහිපයක් තිස්සේ බුලත්සිංහල මෝල්කාව ප්‍රධාන මාර්ගය ජලයෙන් යටව පවතිනවා. බණ්ඩාරගම ප්‍රදේශයට ඇද හැලෙන ධාරානිපාත වර්ෂාවත් සමඟ දක්ෂිණ අධිවේගී මාර්ගයේ වාහන ධාවනයට බාධා එල්ල වී තිබෙනවා. ඒ සමඟ පැයට කිලෝමීටර් 60 ක වේගයෙන් ගමන් කරන ලෙසයි බලධාරීන් ඉල්ලා සිටින්නේ. ඒ සඳහා වන පුවරුද සවි කර තිබෙනවා. අධික වර්ෂාවත් සමග මුහුදු ප්‍රදේශවල සුලං තත්ත්වය ඉහළ යා හැකි බව කාලගුණ විද්‍යා දෙපාර්තමේන්තුව පවසනවා. ප්‍රදේශ කිහිපයකට නාය යෑම් අවදානම් ද නිකුත් කර තිබෙනවා. ", "URL": "https://www.itnnews.lk/2023/10/05/514186/", "Category": "Breaking News,දේශීය පුවත්", "Parent URL": null}