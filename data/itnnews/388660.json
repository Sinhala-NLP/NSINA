{"Source": "ITN news", "Timestamp": "ජනවාරි 13, 2022 15:39", "Headline": "අනතුරක් නැරඹීමට නතර කර තිබූ වාහන නිසා තවත් අනතුරක්", "News Content": "කැළණි ගඟට මෝටර් රථයක් පෙරළීමෙන් සිදුවූ අනතුර නැරඹීම සඳහා නතර කර තිබූ වාහන කිහිපයක ලොරි රථයක් ගැටීමෙන් තවත් අනතුරක් සිදුව තිබෙනවා. යටියන්තොට අලිවත්ත ප්‍රදේශයේදී කැළණි ගඟට මෝටර් රථයක් පෙරළී අනතුරක් සිදු වුණේ ඊයේ පස්වරුවේයි. මෝටර් රථයේ සිටි 5 දෙනාගෙන් 4 දෙනෙක් තුවාල ලබා කරවනැල්ල රෝහලට ඇතුළත් කෙරුණා. මෙසේ අනතුරට පත් වුණේ ශ්‍රී පාද වන්දනාවේ ගොස් එමින් සිටි පිරිසක් රැගත් මෝටර් රථයක්. ඔවුන් කෑගල්ල ප්‍රදේශයේ පදිංචිකරුවන්. මේ අතර මෝටර් රථය ගඟට පෙරළීමේ සිද්ධිය නැරඹීම සඳහා අද දිනයේදී එම ස්ථානයේ නතර කර තිබූ වාහන කිහිපයක ලොරි රථයක් ගැටීමෙන් තවත් අනතුරක් සිදුවුණා. ලොරි රථය ගැටී තිබුණේ සේවක ප්‍රවාහන බස් රථයක,වෑන් රථයක හා ත්‍රිරෝද රථ 2 කයි. එම අනතුරෙන් 6 දෙනෙකු තුවාල ලබා තිබෙනවා. ඔවුන් ද ඇතුළත් කර ඇත්තේ කරවනැල්ල මූලික රෝහලටයි.         ", "URL": "https://www.itnnews.lk/2023/10/05/388660/", "Category": "Breaking News,දේශීය පුවත්", "Parent URL": null}