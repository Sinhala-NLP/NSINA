{"Source": "ITN news", "Timestamp": "නොවැම්බර් 4, 2021 10:17", "Headline": "ශ්‍රී ලංකා – බටහිර ඉන්දීය කොදෙව් තරගය අ​ද", "News Content": "පන්දුවාර විස්සයි විස්ස ලෝක කුසලාන ක්‍රිකට් තරගාවලියේ ශ්‍රී ලංකාව සහභාගි වන අවසන් තරගය අද පැවැත්වෙනවා. ශ්‍රී ලංකා කණ්ඩායමේ සුලු වෙනස්කම් කීපයක් සිදුවිය හැකි බවයි වාර්තා වන්නේ. ශ්‍රී ලංකාව හා බටහිර ඉන්දීය කොදෙව් කණ්ඩායම අතර මෙම තරගය පැවැත්වෙන්නේ ශ්‍රී ලංකා වේලාවෙන් අද රාත්‍රී 7.30 යි. දෙරට අතර විස්සයි විස්ස තරග 14 ක් පවත්වා තිබෙනවා. කණ්ඩායම් දෙකම තරග 7 බැගින් ජයග්‍රහණය කර තිබීම විශේෂත්වයක්. අද තරගයට ලහිරු කුමාර වෙනුවට බිනර ප්‍රනාන්දු ක්‍රීඩා කරනු ඇති බව වාර්තා වනවා. පළමු කාණ්ඩය යටතේ තරගවදින ශ්‍රී ලංකාව මේ වනවිට තරග 4 කට සහභාගිවී එක් තරගයක් ජයග්‍රහණය කර තිබෙනවා. බටහිර කොදෙව් කණ්ඩායම තරග තුනකට සහභාගි වී එක් තරගයක් ජයග්‍රහණය කළා. පළමු කාණ්ඩයෙන් ප්‍රසාද ලකුණු 8 ක් ලබාසිටින එංගලන්තය පළමුවන ස්ථානයේ ද ලකුණු 6 ක් ලබාසිටින දකුණු අප්‍රිකාව දෙවන ස්ථානයේ ද පසුවනවා. දෙවන කාණ්ඩය යටතේ තරග කරන පාකිස්තානය ලකුණු 8 ක් ලබාගනිමින් පළමුවන ස්ථානයේ ද ලකුණු 4 ක් ලබාගත් ඇෆ්ගනිස්ථානය දෙවන ස්ථානයේ ද පසුවනවා.         ", "URL": "https://www.itnnews.lk/2023/10/05/373921/", "Category": "ක්‍රීඩා,දේශීය පුවත්", "Parent URL": null}