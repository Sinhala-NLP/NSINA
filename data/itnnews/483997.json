{"Source": "ITN news", "Timestamp": "මැයි 17, 2023 11:54", "Headline": "සාමාන්‍ය පෙළ විභාගයට සියල්ල සූදානම්", "News Content": "අධ්‍යයන පොදු සහතික පත්‍ර සාමාන්‍ය පෙල විභාගය ලබන 29 වනදා සිට ජුනි 8 වනදා දක්වා විභාග මධ්‍යස්ථාන 3568 කදී පැවැත්වීමට කටයුතු යොදා තිබෙනවා. සියලු විභාග ප්‍රවේශපත්‍ර මේ වන විට අයදුම්කරුවන්ට යොමු කරමින් සිටින බවයි විභාග දෙපාර්තමේන්තුව සඳහන් කරන්නේ. සාමාන්‍ය පෙල විභාගයට පෙනී සිටින පාසල් අයදුම්කරුවන්ගේ විභාග ප්‍රවේශ පත්‍ර සහ කාලසටහන් විදුහල්පතිවරුන් වෙත යොමු කර තිබෙනවා. පෞද්ගලික අයදුම්කරුවන්ගේ ප්‍රවේශපත් පෞද්ගලික ලිපිනයන් වෙත යොමුකරමින් සිටින බවයි විභාග දෙපාර්තමේන්තුව කියා සිටියේ. විභාග ප්‍රවේශපත්‍ර නොලැබුණ පාසල් අපේක්ෂකයන්ගේ ප්‍රවේශපත්‍ර පාසල් ප්‍රධානීන් වෙත සහ පෞද්ගලික විභාග අපේක්ෂයන්ගේ ප්‍රවේශපත්‍ර අයදුම්කරුවන් වෙත බාගත කිරීමේ අවස්ථාව හෙට සිට  ලබා දෙන බවද විභාග දෙපාර්තමේන්තුව සඳහන් කළා. විභාග දෙපාර්තමේන්තුවේ නිල වෙබ් අඩවිය වන www.doenets.lk වෙත පිවිසීමෙන් එම පහසුකම ලබාගත හැකියි. එම ප්‍රවේශ පත්‍රවල සංශෝධණ සිදු කර ගැනීමට ලබන 24 වනදා මධ්‍යම රාත්‍රිය දක්වා අවස්ථාව පවතිනවා. මේ අතර සාමාන්‍ය පෙල විභාගය සදහා මෙතෙක් ජාතික හැදුනුම්පත් ලබාගැනීම සඳහා ඉල්ලුම් කර නොමැති අයදුම්කරුවන් අයදුම්පත ප්‍රාදේශීය ලේකම් කාර්යාල වෙත යොමු කරන ලෙසටයි පුද්ගලයන් ලියාපදිංචි කිරීමේ දෙපාර්තමේන්තුව දැනුම් දෙන්නේ. සාමාන්‍ය පෙල විභාගය වෙනුවෙන් පැවැත්වෙන උපකාරක පන්ති ලබන 23 වනදා මධ්‍යම රාත්‍රියේ  සිට තහනම් වනවා. එමෙන්ම සාමාන්‍යෙපල විභාගය ඉලක්ක කරගනිමින් සිදු කෙරෙන දේශන සම්මන්ත්‍රණ වැඩමුලු මෙන්ම අනුමාන ප්‍රශ්නපත්‍ර මුද්‍රණය බෙදා හැරීම ද තහනම් වනවා.   ", "URL": "https://www.itnnews.lk/2023/10/05/483997/", "Category": "Breaking News,දේශීය පුවත්", "Parent URL": null}