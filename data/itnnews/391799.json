{"Source": "ITN news", "Timestamp": "ජනවාරි 27, 2022 19:12", "Headline": "පාසල් දැරියකට අතවර කරන්න ආ විවාහක තරුණයකු ගම්වාසීන් ගස් බඳියි", "News Content": "“කොහොමහරි අපේ දරුවට දැන් ඉස්කෝලේ  යන්නත් බෑ… දරුවා ගොළු වෙලා වගේ කතා කරන්නෙත් නෑ” තිස්සමහාරාම එකමුතුගම ප්‍රදේශයේ නිවසක දෙමාපියන් රැකියාවට ගොස් ඇති අවස්ථාවක නිවස පිටුපස කැලෑබද ප්‍රදේශයක ට 17 හැවිරිදි පාසල් දැරිවිය කැඳවාගෙන ගොස් සිටි අවස්ථාවේ ගමේ කාන්තාවන් දෙදෙනෙකු එය දැක කෑගසා ගම්වාසීන් ඒකරාශී වී එම තරුණයා ගස් බැඳ තිබෙනවා. පසුව අදාල තරුණයා තිස්සමහාරාම පොලීසියට භාර දීමට කටයුතු කර ඇති බවයි තිස්සමහාරාම පොලීසිය පැවසුවේ. තිස්සමහාරාම විජිතපුර ප්‍රදේශයේ පදිංචි 25 හැවිරිදි එම තරුණයා දරුවන් සිටින විවාහක පුද්ගලයකු වන අතර අධික ලෙස හෙරොයින් මත්ද්‍රව්‍ය වලට ඇබ්බැහි වූවකු බවයි තිස්සමහාරාම පොලිසිය සඳහන් කළේ. මේ පිළිබඳව එම මවගෙන් කළ විමසීමකදී ඇය මෙසේ පවසා තිබෙනවා. “මීට මාසෙකට විතර ඉස්සර කුඩුවලට ප්‍රසිද්ධ පුද්ගලයෙකු වූ කුඩු තෙලා නැමැති තරුණයා  එක්ක මගේ දුව කතා කර කර ඉන්නවා දැකලා අපි එම තරුණයාට තරවටු කළා. පස්සේ අපිට ගෙදර ඉන්න දුන්නෙත් නැහැ රෑට අපේ ගෙදරට කීප දවසක් ගල් ගැහුවා .පොලිසියට නම් පැමිණිලි කරේ නැහැ. ඒ කුඩු තේලාගෙ යාලුවෙක් තමයි මේ විදියට මගෙ දරුවව අරන් යන්න හදලා තියෙන්නේ. අපි දෙන්නම  කුලී වැඩට ගියපු වෙලාවේ පිටිපස්සේ පාළු ඉඩමෙන් ඇවිල්ල වැට ලඟට කතා කරල දරුවාව එක්කගෙන ගිහිල්ලා තියෙන්නෙ. කොහොමහරි අල්ලපු ගෙදර අක්කලා දෙන්නෙක් මේක දැකලා කෑ ගහලා අපි එනකොට මේ මිනිහව ගස් බැඳලා. පස්සේ ඒ ඔහුගේ බිරිඳ සහ දරුවන්ද එතනට ආවා අපි ඒ අය සමඟ ම තමයි තිස්සමහාරාම පොලීසියට ගිහිල්ලා බාර දුන්නේ. ඒත් පොලීසියෙන් පැය ගානක් පැමිණිල්ල ලියා ගත්තෙ වත් නෑ. පැය පහකට විතර පස්සේ පොලීසියෙන් අපෙන් ඇහුවා මේකට මොකද්ද කරන්න ඕන කියල. කොහොමහරි සටහනක් දාගෙන අපි දෙගොල්ලටම යන්න කිව්වා. ඒ කාලසීමාව තුළ කුඩුතෙලා කියන පුද්ගලයා සහ මෙම සිද්ධියට සම්බන්ධ ඔහුගේ යාළුවා පොලීසියේ හිටියා. ඒගොල්ලන්ට පොලිසිය ගෙදර වගේ පොලිසිය ඇතුලෙ තියෙන පයිල් එහෙමය කරන්නත් ඒ අයට දීලා තිබුණා . දරුවාට අතවරයක් කරල ද කියලා බලන්න අපි මේ සිද්ධිය සම්බන්ධයෙන් වෛද්‍ය පරීක්ෂණයක් ඉල්ලුවා. ඒත් පොලීසියෙන් අපිට කිව්ව ඕගොල්ලන්ට ඕන නම්  පුද්ගලිකව ඒක කරගන්න අපිට ඒක කරන්න බැහැ කියලා. කොහොමහරි අපේ දරුවට දැන් පාරෙ බැහැල යන්නත් බෑ… දරුවා ගොළු වෙලා වගේ කතා කරන්නෙත් නෑ. මානසිකව වැටිල ගමේ අයත් හිනා වෙනවා. මගෙ දරුවව ඉස්කෝලේ යවන්නත් බයයි මේ අය දරුවාට කරදරයක් කරාවි. මගේ දරුවාට සාධාරණයක් ඉටුකළ දෙන්න කියලා තමයි අපි ඉල්ලන්නේ…” යනුවෙන් මෙම මව හැඬු කඳුළෙන් පවසා සිටියා. මේ පිළිබඳව තිස්සමහාරාම පොලිසියෙන් කළ විමසීමකදී සඳහන් කළේ දෙපාර්ශ්වයේ කැමැත්තෙන් මෙය සමතයකට පත්වූ බවයි.   ", "URL": "https://www.itnnews.lk/2023/10/05/391799/", "Category": "Breaking News,දේශීය පුවත්", "Parent URL": null}