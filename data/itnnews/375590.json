{"Source": "ITN news", "Timestamp": "නොවැම්බර් 12, 2021 12:18", "Headline": "යුගදනවි සම්බන්ධ පෙත්සම පූර්ණ විනිසුරු මඩුල්ලකින් සලකා බලන්න – නීතිපති ඉල්ලයි", "News Content": "කෙරවලපිටිය යුගදනවි බලාගාරයේ රජය සතු කොටස් සහ ගෑස් සැපයීමේ ඒකාධිකාරය ඇමරිකා සමාගමකට පැවරීමට ගෙන තිබෙන තීරණය බල රහිත කරන්නැයි ඉල්ලා ගොනුකළ මූලික අයිතිවාසිකම් පෙත්සම් පූර්ණ විනිසුරු මඩුල්ලක් හමුවේ සළකා බලන ලෙස නීතිපතිවරයා ඉල්ලා සිටියා. නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ෆර්සානා ජමීල් මහත්මිය ශ්‍රේෂ්ඨාධිකරණයෙන් මෙම ඉල්ලීම කළේ අදාළ පෙත්සම අද කැදවූ අවස්ථාවේදීයි. ඇය කියාසිටියේ මෙය ජාතික වැදගත්කමක් සහිත නඩු කටයුත්තක් බවයි. එම ඉල්ලීම අගවිනිසුරුවරයා වෙත යොමුකරන බවයි ත්‍රිපුද්ගල විනිසුරු මඩුල්ල පැවසුවේ. නඩුවට අදාළ සීමිත විරෝධතා ඉදිරිපත් කිරීමට කල් ලබාදෙන ලෙස ජමීල් මහත්මිය මෙන්ම වගඋත්තරකරුවන්ගේ නීතිඥවරුන්ද ඉල්ලා සිටියා. ඒ අනුව සති තුනක් ඇතුළත අදාළ විරෝධතා ඉදිරිපත් කිරීමට වගඋත්තරකරුවන්ට කල් ලබාදුන්නා. නඩුව ලබන 26 වනදා කැදවීමට ද නියෝග කළා.           ", "URL": "https://www.itnnews.lk/2023/10/05/375590/", "Category": "දේශීය පුවත්", "Parent URL": null}