{"Source": "ITN news", "Timestamp": "ජූනි 12, 2023 10:34", "Headline": "මඤ්ඤොක්කා වගාවට හානි කරන පණු උවදුරක්", "News Content": "වගාවන් කිහිපයකට කෘමි උවදුරෙන් හානි වන බවට පසුගිය දිනවල වාර්තා වුණා. මඤ්ඤොක්කා වගාවට හානි කරන පණු උවදුරක් හේතුවෙන් ද මේ වනවිට දැඩි අපහසුතාවට පත්ව ඇති බව මඤ්ඤොක්කා වගාවේ නිරතවන ගොවි ජනතාව පවසනවා. හාලිඇල / ඇටම්පිටිය සහ මාලිගාතැන්න ප්‍ර දේශවල වැඩි වශයෙන් මඤ්ඤොක්කා වගාව සිදුකරනවා. කාබනික පොහොරවල සිටින කම්බිලි පණුවන් විසින් හානි කිරීමෙන් මඤ්ඤොක්කා වගාවන් සම්පූර්ණයෙන්ම විනාශ වී ඇති බවයි එම ගොවි ජනතාව පවසන්නේ. මඤ්ඤොක්කා වගාවේ අලවල පොත්ත මෙන්ම ගසේ කදෙහි පොළවට යටවන කොටස සහ මතුපිට පොත්ත ද / නොමේරූ මුල්ද මෙම පණුවන් විසින් කා දමා විනාශ කර තිබෙනවා. මේ හේතුවෙන් අස්වැන්න ද බෙහෙවින් අඩුවී ඇති අතර අල ප්‍රයෝජනයට ගත නොහැකි අතර පත්‍ර කහ පැහැ ගැන්වී මඤ්ඤොක්කා ගස් මියයන බවයි ගොවි ජනතාව පෙන්වා දෙන්නේ. මේ පිළිබද පරීක්ෂා කළ බදුල්ල දිස්ත්‍රික් සහකාර කෘෂිකර්ම අධ්‍යක්ෂවරයා ප්‍රකාශ කළේ වගාබිමට යොදා ඇති කාබනික පොහොරවලින් මෙම පණුවන් බෝවන්නට ඇති බවයි. පසේ සාරවත්බව අඩුවනවිට වගාව මත පමණක් පෝෂණය වන්නට එම පණුවන්ට සිදුවීම හේතුවෙන් මෙසේ මඤ්ඤොක්කා වගාවට හානි සිදුවන බවයි ඒ මහතා පෙන්වා දෙන්නේ. කෘමිනාශක යෙදීමෙන් මේ සදහා ප්‍රා යෝගික විසදුමක් ලබාගත නොහැකි අතර වගා භූමිය පිදුරු වැනි ද්‍රව්‍ය යොදා ගිනිතැබීම / ජීවානුහරණය කිරීම මෙන්ම / පස පෙරළා හිරු එළියට නිරාවරණය කිරීම වැනි පිළියම් සුදුසු බවයි කෘෂිකර්ම අධ්‍යක්ෂවරයා ගොවි ජනතාවට දැනුම් දෙන්නේ. ", "URL": "https://www.itnnews.lk/2023/10/05/491252/", "Category": "දේශීය පුවත්", "Parent URL": null}