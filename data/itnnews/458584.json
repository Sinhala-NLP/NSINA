{"Source": "ITN news", "Timestamp": "ජනවාරි 31, 2023 16:59", "Headline": "ආර්ථික මධ්‍යස්ථානවල අතුරු බදුකරුවන්ට අයිතියක් ලැබෙයි", "News Content": "ආර්ථික මධ්‍යස්ථානවල අතුරු බදු දී ඇති සියලු වෙළදසැල් දැනට වෙළද කටයුතුවල නිරතවන අතුරු බදුකරුවන්ටම පැවරීමට අමාත්‍ය මහින්ද අමරවීර මහතා උපදෙස් දී තිබෙනවා. අද පෙරවරුවේ අමාත්‍යවරයා සහ ග්‍රාමීය සංවර්ධන රාජ්‍ය අමාත්‍ය කාදර් මස්ථාන් මහතා දිවයිනේ සියලුම ආර්ථික මධ්‍යස්ථානවල කටයුතු සොයා බැලීම සදහා විශේෂ සාකච්ඡාවක් පැවැත්වූවා. සියලු ආර්ථික මධ්‍යස්ථානවල කටයුතු මේ වනවිට විශේෂ ගැසට් පත්‍රයක් මගින් කෘෂිකර්ම අමාත්‍යංශය යටතට පවරා තිබෙනවා. ඒ අනුව පැවති සාකච්ඡාවට කොළඹ හා ගම්පහ දිස්ත්‍රික් ලේකම්වරු,  ප්‍රාදේශීය ලේකම්වරු,  ආර්ථික මධ්‍යස්ථාන භාරව කටයුතු කරන නිලධාරීන් හා වෙළෙද සංගම් සභාපතිවරුන් සහභාගි වුණා. දැනට ආර්ථික මධ්‍යස්ථානවල ඇති වෙළෙදසැල් විශාල ප්‍රමාණයක් මුල් අයිතිකරුවන් විසින් අතුරු බදුකරුවන් වෙත පවරා දී තිබෙනවා. එහෙත් ආර්ථික මධ්‍යස්ථාන පිළිබද ප්‍රතිපත්තියේ ඒ අන්දමින් අතුරු බදු දීම සදහා වෙනත් පාර්ශ්වයන්ට පවරා දීමක් සිදුකළ නොහැකියි. මේ නිසා මේ අතුරු බදු දී ඇති වෙළදසැල් දැනට වෙළදාමේ නිරතවන පිරිස් වෙතම පවරා දීමටයි අමාත්‍ය මහින්ද අමරවීර මහතා දිස්ත්‍රික් ලේකම්වරුන්ට උපදෙස් දුන්නේ. මෙම කටයුතු මේ සතිය අවසන්වීමට පෙර සිදුකිරීමට ද දැනුම් දුන්නා. එමෙන්ම ආර්ථික මධ්‍යස්ථානවල අලෙවි කළ හැක්කේ දෛනිකව පරිභෝජනය සදහා අත්‍යවශ්‍ය භාණ්ඩයි. එහෙත් ඉන් පරිබාහිරව වෙනත් ද්‍රව්‍යයන් ද අලෙවි කිරීමට සමහරුන් කටයුතු කරන බැවින් එවැනි ස්ථාන ඉවත් කිරීමට ද මෙහිදී තීරණය කෙරුණා. එමෙන්ම බිත්තර,  මස්,  මාළු,  හයිලන්ඩ් හා මිල්කෝ කිරි නිෂ්පාදන ආර්ථික මධ්‍යස්ථාන ආශ්‍රිතව අලෙවි කිරීම සදහා වෙනම අලෙවි සැලක් ස්ථාපිත කිරීමට උපදෙස් දෙනු ලැබුවා.   ", "URL": "https://www.itnnews.lk/2023/10/05/458584/", "Category": "දේශීය පුවත්", "Parent URL": null}