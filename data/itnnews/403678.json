{"Source": "ITN news", "Timestamp": "මාර්තු 24, 2022 08:59", "Headline": "කටුගස්තොට ගින්නකින් පුද්ගලයින් තිදෙනෙක් මරුට (VIDEO)", "News Content": "මහනුවර කටුගස්තොට ප්‍රදේශයේ නිවසක හටගත් ගින්නකින් පුද්ගලයන් තුන් දෙනෙකු ජීවිතක්ෂයට පත් වුණා. පොලීසිය පවසන්නේ ගින්නෙන් මිය ගිය තරුණයකු සිද්ධියට සම්බන්ධ බවට සැක කරන බවයි. කටුගස්තොට රණවන මාර්ගය අසල පිහිටි නිවසක මෙම ගින්න හටගෙන තිබෙනවා. ඒ වන විට නිවසේ සිටි පියා දියණිය හා දියණියගේ පෙම්වතා සිද්ධියෙන් මිය ගියා. නිවසේ සිටි මව දැඩි පිළිස්සුම් තුවාල සහිතව ප්‍රතිකාර සඳහා කටුගස්තොට රෝහලට ඇතුළත් කෙරුණා. ගින්නෙන් මෙම නිවස මුලුමනින්ම විනාශ වී තිබෙනවා. ගින්නට හේතුව සොයා පුළුල් විමර්ශන ක්‍රියාත්මකයි. මෙතෙක් කළ විමර්ශනවලදී හෙළිව ඇත්තේ සිද්ධියෙන් මිය ගිය දියණියගේ පෙම්වතා ඊයේ රාත්‍රියේද මෙම නිවසට පැමිණ මරණ තර්ජන සිදුකර ඇති බවයි. එමෙන්ම ඔහු අද පෙරවරුවේ කෑන් එකක් රැගෙන යළි මෙම නිවසට පැමිණ තිබෙනවා. සිද්ධියෙන් මියගිය පියා 71 වන වියේ පසු වූ අතර තුවාල ලැබූ මව 65 වන වියේ පසු වනවා. දියණියගේ වයස අවුරුදු 30 ක් වන අතර තරුණයාගේ වයස අවුරුදු 34 ක් පමණ වන බවයි පොලිසිය පවසන්නේ. ඔහු ගලහ ප්‍රදේශයේ පදිංචිකරුවෙකු බවට තොරතුරු වාර්තා වනවා.         ", "URL": "https://www.itnnews.lk/2023/10/05/403678/", "Category": "Breaking News,දේශීය පුවත්", "Parent URL": null}