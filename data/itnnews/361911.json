{"Source": "ITN news", "Timestamp": "සැප්තැම්බර් 12, 2021 13:07", "Headline": "දිවයින පුරා කාබනික පොහොර ව්‍යාපෘති රැසක් ක්‍රියාත්මකයි", "News Content": "ජනාධිපති ගෝඨාභය රාජපක්ෂ මැතිතුමාගේ කාබනික පොහොර ප්‍රචලිත කිරීමේ වැඩපිළිවෙළ අනුව යමින් දිවයින පුරා විවිධ ස්ථානවල සාර්ථක ලෙසින් කාබනික පොහොර ව්‍යාපෘති රැසක් ක්‍රියාත්මක වෙමින් පවතිනවා. වැලිමඩ කැප්පෙටිපොල ප්‍රදේශයේ පදිංචි ඊ එම් ආර් බී ඒකනායක මහතා කාබනික පොහොර නිෂ්පාදනයෙන් ඉතා සාර්ථක ප්‍රතිඵල පෙන්නුම් කරමින් සිටිනවා. ක්ෂුද්‍රජීවී තාක්ෂණය යොදාගනිමින් ඔහු කාබනික පොහොර නිෂ්පාදනය කිරීම විශේෂත්වයක්. තේ, එළවළු, පළතුරු ඇතුළු වගාවන් සදහා මෙම කාබනික පොහොර යොදා ගැනීමට හැකි බවයි ඒකනායක මහතා පැවසුවේ. සිය පවුලේ සාමාජිකයින්ද දායක කර ගනිමින් කාබනික පොහොර නිෂ්පාදන වැඩපිළිවෙළ ක්‍රියාත්මක කිරීමට ඒ මහතා සමත්ව තිබෙනවා. දිනකට කාබනික පොහොර කිලෝග්‍රෑම් තුන්දහසක් පමණ තමන්ට නිෂ්පාදනය කිරීමට හැකි බවයි ඔහු සදහන් කළේ. මිල්ලනිය ගොවි ජන සේවා මධ්‍යස්ථාන භූමිය තුළද සාර්ථක ලෙසින් කාබනික පොහොර නිෂ්පාදන වැඩපිළිවෙළක් ආරම්භ කර තිබෙනවා. මෙට්‍රික් ටොන් 20 කට වැඩි කාබනික පොහොර ප්‍රමාණයක් නිෂ්පාදනය කිරීමට ගොවි ජන සේවා මධ්‍යස්ථානය සමත්ව ඇති බවයි ගොවි ජන සේවා නිලධාරිනි මේනකා උදයංගනී අමරතුංග මහත්මිය පැවසුවේ. ගොවි ජන සේවා භූමියේ කහ, ඉරුගු, පලතුරු, පලා වර්ග ඇතුලු බෝග වර්ග රැසක් කාබනික පොහොර යොදා වගා කිරීමට ද හැකිවී තිබෙනවා. ", "URL": "https://www.itnnews.lk/2023/10/05/361911/", "Category": "දේශීය පුවත්", "Parent URL": null}