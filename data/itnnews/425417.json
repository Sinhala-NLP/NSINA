{"Source": "ITN news", "Timestamp": "ජූලි 27, 2022 19:29", "Headline": "ජනපතිගේ නිවසට ගිනිතැබීමේ සිද්ධියේ සැකකරුවන් 04ක් යළි රිමාන්ඩ්", "News Content": "ජනාධිපති රනිල් වික්‍රමසිංහ මහතාගේ කොළඹ පිහිටි පෞද්ගලික නිවසට ගිනි තැබීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 4 දෙනා ලබන අගෝස්තු 10 වැනිදා දක්වා යළි රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් අධිකරණය අද නියෝග කළා. මෙම සැකකරුවන් සිව්දෙනා අද හඳුනාගැනීමේ පෙරට්ටුවකට ඉදිරිපත් කළ අතර, ඔවුන් කොළඹ කොටුව මහේස්ත්‍රාත් තිළිණ ගමගේ හමුවට ඉදිරිපත් කිරීමෙන් අනතුරුව තවදුරටත් රක්ෂිත බන්ධනාගාරගත කිරීමට නියෝග කර තිබෙනවා. මේ අතර සිද්ධියට සම්බන්ධ බව කියන තවත් පුද්ගලයෙකු මෙම නඩුවේ පස්වන සැකකරු ලෙස අපරාධ පරීක්ෂණ දෙපාර්තමේන්තුව විසින් නම් කර තිබෙනවා. සිද්ධිය සම්බන්ධයෙන් ප්‍රශ්න කිරීම සඳහා අවශ්‍යව සිටි ඉවාන් පෙරේරා නැමැත්තා මේ වන විටත් රටින් පළා ගොස් ඇති බවත් ඒ සම්බන්ධයෙන් ගුවන් තොටුපළ බලධාරීන් දැනුවත් කර ඇති බවත් රහස් පොලිසිය අධිකරණයට දැන්වුවා. ", "URL": "https://www.itnnews.lk/2023/10/05/425417/", "Category": "Breaking News,දේශීය පුවත්", "Parent URL": null}