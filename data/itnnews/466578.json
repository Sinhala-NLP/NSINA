{"Source": "ITN news", "Timestamp": "මාර්තු 9, 2023 12:01", "Headline": "තමන් සතු ඉඩම් සියල්ල වගා කර අවසන් කළ පුද්ගලයින්ට පමණක් රජයේ ඉඩම් ලබාදීමට අවධානය", "News Content": "තමන් සතු ඉඩම් සියල්ල වගා කර අවසන් කළ පුද්ගලයින්ට පමණක් රජයේ ඉඩම් ලබාදීමට අවධානය යොමු කර ඇති බව අමාත්‍ය මහින්ද අමරවීර මහතා පවසනවා. අඩු භූමි ප්‍රමාණයකින් වැඩි අස්වැන්නක් ලබා ගැනීම රජයේ අපේක්ෂාව බවයි අමාත්‍යවරයා වැඩිදුරටත් පෙන්වා දෙන්නේ. කෘෂිකර්ම අමාත්‍යාංශය යටතේ ක්‍රියාත්මක කුඩා පරිමාණ කෘෂි ව්‍යාපාර සහභාගීත්ව වැඩසටහන යටතේ බඩඉරිගු වගා ව්‍යාපෘතියට සම්බන්ධ ගොවීන් පන්දහසකට කෘෂි උපකරණ ලබාදීමේ වැඩසටහන කෘෂිකර්ම අමාත්‍යාංශ පරිශ්‍රයේදී ආරම්භ කෙරුණා. ඒ අමාත්‍ය මහින්ද අමරවීර මහතාගේ ප්‍රධානත්වයෙන්. මේ යටතේ රුපියල් මිලියන 418 ක් වටිනා කෘෂි උපකරණ ගොවීන්ට බෙදා දීමට නියමිතයි. අනුරාධපුර, මොණරාගල හා බදුල්ල දිස්ත්‍රික්වල බඩ ඉරිගු ගොවීන් සඳහා ලබාදෙන මෙම බහුකාර්ය යන්ත්‍ර මගින් තණකොළ කැපීම, වතුර පොම්ප කිරීම, අතු කැපීම මෙන්ම පස බුරුල් කිරීමේ හැකියාවද පවතිනවා. රාජ්‍ය අමාත්‍ය කාදර් මස්තාන් මහතා ඇතුළු පිරිසක් මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/466578/", "Category": "Breaking News,දේශීය පුවත්", "Parent URL": null}