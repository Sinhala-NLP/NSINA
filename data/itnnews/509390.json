{"Source": "ITN news", "Timestamp": "අගෝස්තු 20, 2023 05:10", "Headline": "ඉසිපතන විද්‍යාලය පරදවා සාන්ත පීතර විද්‍යාලය රග්බි කිරුළ දිනා ගනී", "News Content": "ඉසිපතන විද්‍යාලය පරදවා සාන්ත පීතර විද්‍යාලය රග්බි කිරුළ දිනාගෙන තිබෙනවා. ඒ පසුගියවර ශූරයින් වූ කොළඹ ඉසිපතන විද්‍යාලය ලකුණු 28ට 17ක් ලෙස පරාජය කරමින්. 2023 අන්තර් පාසල් ලීග් රග්බි තරගාවලියේ ශූරයන් තීරණය කළ  තරගය ඊයේ  බම්බලපිටිය ශාන්ත පීතර විදුහල් ක්‍රීඩාංගනයේදී පැවැත්වුණා. ඒ තරගාවලියේ සුපිරි සිව්දෙනාගේ වටයේ පෙරමුණේ රැදී සිටි බම්බලපිටිය ශාන්ත පීතර විදුහල සහ එහි දෙවැනි ස්ථානයේ රැදී සිටි කොළඹ ඉසිපතන විද්‍යාලය අතරයි. තරගයේ පළමු අර්ධය ලකුණු 15ක් 10ක් ලෙස සත්කාරක ශාන්ත පීතර කණ්ඩායම  පෙරමුණ ගෙන තිබුණා. දෙවැනි අර්ධයේදී ශාන්ත පීතර විදුහල් කණ්ඩායම තවත් ලකුණු 13ක් රැස් කළ අතර ඉසිපතන ක්‍රීඩකයන්ට ලබා ගැනීමට හැකි වුණේ ලකුණු 7ක් පමණයි. තරගයේ ශූරයින් වූ ශාන්ත පීතර විද්‍යාල ක්‍රීඩකයින් රැස් කළ ලකුණු 28ට උත්සාහක දිනුම් 4ක්, ප්‍රවර්ථනයක් සහ දඩුවම් පහර 2ක් ඇතුළත් වුණා. ඉසිපතන ක්‍රීඩකයන් ලකුණු රැස් කළේ, උත්සාහක දිනුම් 2ක්, දඩුවම් පහරක් සහ ප්‍රවර්ථන 2ක් සාර්ථක කර ගනිමින්. ඒ අනුව පසුගිය වර ශූරයින් වූ කොළඹ ඉසිපතන විදුහල් කණ්ඩායම පරාජය කළ බම්බලපිටිය ශාන්ත පීතර විද්‍යාලය මෙවර අන්තර් පාසල් ලීග් රග්බි ශූරතාවය දිනා ගත්තා. මෙවර තරගාවලියේ අපරාජිත කණ්ඩායම වන ඔවුන්, අන්තර් පාසල් ලීග් රග්බි කිරුළ දිනූ 15 වැනි අවස්ථාව මෙය වීමද විශේෂත්වයක්. ", "URL": "https://www.itnnews.lk/2023/10/05/509390/", "Category": "ක්‍රීඩා,වෙනත් ක්‍රීඩා", "Parent URL": null}