{"Source": "ITN news", "Timestamp": "ஏப்ரல் 16, 2022 22:34", "Headline": "பெற்றோல் விநியோக செயற்பாடுகளை துரிதப்படுத்துமாறு பௌசர் உரிமையாளர்களுக்கு அறிவிப்பு..", "News Content": "தேவையானளவு எரிபொருள் கையிருப்பில் உள்ளமையால் பெற்றோல் விநியோக செயற்பாடுகளை துரிதப்படுத்துமாறு பெற்றோலிய கூட்டுத்தாபனம் பௌசர் உரிமையாளர்களுக்கு அறிவித்துள்ளது. இதனால் பௌசர்களை உரிய முனையங்கள் மற்றும் டிப்போக்களுக்கு அனுப்புமாறு பெற்றோலிய கூட்டுத்தாபனம் பௌசர் உரிமையாளர்களை அறிவுறுத்தியுள்ளது. இதேவேளை கார், வேன் மற்றும் ஜீப் வண்டிகளுக்கு தேவையான பெற்றோல் மற்றும் டீசல் விநியோகத்தை மட்டுப்படுத்த நேற்று முதல் நடவடிக்கை எடுக்கப்பட்டது. இதன்மூலம் எரிபொருளுக்கான தட்டுப்பாடு மற்றும் நெரிசலை குறைக்க முடியுமென நம்பப்படுகின்றது. கார், வேன் மற்றும் ஜீப் வண்டிகளுக்கு 5 ஆயிரம் ரூபா பெறுமதியான எரிபொருளே வழங்கப்படும். மோட்டார் சைக்கிள்களுக்கு ஆயிரம் ரூபா பெறுமதியான எரிபொருளும், முச்சக்கரவண்டிகளுக்கு ஆயிரத்து 500 ரூபா பெறுமதியான எரிபொருளும் விநியோகிக்கப்படும். பஸ், லொறி மற்றும் ட்ரெக்டர்களுக்கு கட்டுப்பாடின்றி தேவையானளவு எரிபொருள் விநியோகிக்கப்படும். இதேவேளை பெரல், கௌன் மற்றும் போத்தல்களுக்கு எரிபொருள் வழங்குவது மட்டுப்படுத்தப்பட்டுள்ளது. அனுமதி வழங்கப்பட்டுள்ள தரப்பினருக்கு மாத்திரமே எரிபொருள் விநியோகிக்கப்படும். எரிபொருள் தட்டுபாடு ஏற்படுவதை தவிர்க்கவும், மோசடியை தடுக்கவுமே குறித்த தீர்மானம் எட்டப்பட்டுள்ளது. தொழிற்சாலைகளுக்கு தேவையான எரிபொருளை பெரல் மற்றும் கௌன்களில் பெற்றுக்கொள்ள வேண்டுமாயின் பிரதேச செயலகத்தில் அதற்கான அனுமதியை பெற்றுக்கொள்ள முடியும். விவசாய துறைக்கு தேவையான எரிபொருளை பெற்றுக்கொள்ள கமநல சேவை அதிகாரியின் அனுமதி அவசியமென இலங்கை பெற்றோலிய கூட்டுத்தாபனம் அறிவித்துள்ளது. ", "URL": "https://www.itnnews.lk/2023/10/05/407025/", "Category": "Breaking News,அண்மைய செய்திகள்,தேசிய செய்திகள்", "Parent URL": null}