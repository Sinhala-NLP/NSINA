{"Source": "ITN news", "Timestamp": "ජනවාරි 29, 2022 13:39", "Headline": "සහල් මිල අඩුවන බවට වෙළෙඳ ඇමතිගෙන් ඉඟියක්", "News Content": "වෙළෙදපොලේ සහල් මිල කෘත්‍රිමව පාලනය කිරීමේ මාෆියාවක් පවතින බව වෙළෙද අමාත්‍ය බන්දුල ගුණවර්ධන මහතා පවසනවා. ශ්‍රී ලංකාවට රැගෙන ආ සහල් තොග නැව් වලින් නිදහස් කර වෙළෙදපොලට යොමු කිරීමෙන් පසු ඉදිරි දිනවලදී සහල් මිල පහත වැටෙනු ඇති බවයි ඒ මහතා සදහන් කරන්නේ. වෙළෙදපොලේ සහල්මිල කෘත්‍රිම ලෙස ඉහළ අගයක් පවත්වාගෙන යාම පිළිබද සොයා බැලීමට අමාත්‍ය බන්දුල ගුණවර්ධන මහතා පිටකොටුවේ සහල් වෙලෙදසල්වල නිරීක්ෂණ චාරිකාවක නිරතවුණා. අත්‍යවශ්‍ය ආහාර ද්‍රව්‍යයක් ලෙස සලකා සහල් ආනයනය කිරීමට අවස්ථාව සලසා තිබියදී දේශීය  සහල් ඉතා වැඩිමිලට අලෙවි කිරීමට ඇතැම් පිරිස් කටයුතු කරන බවද අමාත්‍යවරයා පෙන්වා දුන්නා. රජය අපහසුතාවට පත් කිරීමේ අරමුණෙන් සංවිධානාත්මකව මෙය සිදුවන බවයි බන්දුල  ගුණවර්ධන මහතා කියා සිටියේ. පවතින තත්ත්වය හමුවේ රුපියල් 130කට සතොස මගින් අලෙවිකළ සම්බා සහල් කිලෝවක් රුපියල් 128 ක් දක්වා අඩුකරන බව ද අමාත්‍යවරයා පැවසුවා. මෙම අවස්ථාවට අත්‍යවශ්‍ය ආහාරද්‍රව්‍ය ආනයනය කරුවන්ගේ සංගමයේ නිලධාරීන් ද එක්වුණා. ", "URL": "https://www.itnnews.lk/2023/10/05/392035/", "Category": "Breaking News,දේශීය පුවත්", "Parent URL": null}