{"Source": "ITN news", "Timestamp": "ஆகஸ்ட் 1, 2022 12:43", "Headline": "நாடு பாரிய பொருளாதார நெருக்கடியை எதிர்க்கொண்டுள்ளதாகவும், அரசியல் ஸ்திரத்தன்மை அவசியமெனவும் ஜனாதிபதி தெரிவிப்பு..", "News Content": "இலங்கை தற்போது பாரிய பொருளாதார நெருக்கடியை எதிர்கொண்டுள்ளதாகவும், அதன் காரணமாக ஏற்பட்டுள்ள நெருக்கடி நிலைமைகளினால் சர்வதேச நாணய நிதியத்துடனான பேச்சுவார்த்தைகளை அரசியல் ஸ்தரத்தன்மை ஏற்படுத்தப்பட்டதன் பின்னர் முன்னெடுக்க முடியுமென ஜனாதிபதி ரணில் விக்ரமசிங்க தெரிவித்துள்ளார். வோல் ஸ்ட்ரி ஜேர்னல் பத்திரிகைக்கு வழங்கியுள்ள செவ்வியிலேயே ஜனாதிபதி இவ்வாறு தெரிவித்துள்ளார். இலங்கையின் பொருளாதாரம் கீழ் மட்டத்தை நோக்கி பயணித்துள்ளதாகவும், பொருளாதாரத்தை சீர் செய்வற்கான இலக்கை அடைவதற்கு துரிதமாக செயற்பட வேண்டுமெனவும் ஜனாதிபதி சுட்டிக்காட்டியுள்ளார். பணவீக்கம், எரிபொருள் மற்றும் எரிவாயுவிற்கான வரிசைகளை தொடர்ந்தும் இலங்கையர்கள் ஒரு சில மாதங்களுக்கு எதிர்கொள்ள நேரிடுமெனவும் ஜனாதிபதி தெரிவித்துள்ளார். எதிர்வரும் ஒரு சில மாதங்கள் இலங்கையின் பொருளாதாரத்தில் சுட்டிக்காட்டத்தக்களவு முன்னேற்றம் ஏற்படுமெனவும் சர்வதேச நாணய நிதியத்துடன் முன்னெடுக்கப்படும் பேச்சுவார்த்தைகளில் ஆகஸ்ட் மாத இறுதியில் இணக்கப்பாட்டை அடைய முடியுமென்ற நம்பிக்கை தனக்கு உள்ளதாகவும் ஜனாதிபதி ரணில் விக்ரமசிங்க தெரிவித்துள்ளார். அதற்கென பிணைமுறிகளை வைத்திருப்போர் மற்றும் இரு தரப்பு கடன்களை கொண்டுள்ளவர்களுடன் பேச்சுவார்த்தைகளை முன்னெடுக்க வேண்டுமெனவும் அவர் குறிப்பிட்டுள்ளார். சர்வதேச நாணய நிதியத்திடமிருந்து கடன் வசதியை பெற்றுக்கொள்ள முதற்கட்ட இணக்கப்பாட்டுக்கு சர்வதேச நாணய நிதியத்தின் அனுமதி கிடைக்கப்பெற வேண்டும். அதற்கென ஒரு சில மாதங்கள் செலவாகுமெனவும் அவர் குறிப்பிட்டுள்ளார். இந்நிலையில் முன்னாள் ஜனாதிபதி கோட்டாப்பய ராஜபக்ஷ நாட்டுக்கு மீள திரும்புவதற்கான சிறந்த சந்தர்ப்பம் இது அல்ல எனவும், அவர் மீண்டும் நாடு திரும்பும் பட்சத்தில் நாட்டில் அரசியல் ரீதியாக பாரிய பிரச்சினைகள் ஏற்படக்கூடுமெனவும் ஜனாதிபதி சுட்டிக்காட்டியுள்ளார். இதேவேளை கடன் சலுகைகைளை பெற்றுக்கொள்வது தொடர்பில் இந்தியா, ஜப்பான் சீனா, ஆகிய நாடுகளுடன் வௌ;வேறு முறைகளை பின்பற்ற வேண்டிய சூழல் உருவாகியுள்ளதாகவும் அவர் குறிப்பிட்டுள்ளார். பெற்றுக்கொண்ட கடன்களை செலுத்துதல், புதிய கடன் வசதிகளை பெற்றக்கொள்ளுதல் தொடர்பில் குறித்த நாடுகளுடன் முன்னெடுக்கப்பட்ட பேச்சுவார்த்தைகளில் இணக்கப்பாடுகளை பெற்றுக்கொள்வதில் முரண்பாடுகள் காணப்படுவதாகவும் ஜனாதிபதி ரணில் விக்ரமசிங்க வோல் ஸ்ட்ரி ஜேர்னல் பத்திரிகைக்கு வழங்கியுள்ள செவ்வியில் மேலும் தெரிவித்துள்ளார். ", "URL": "https://www.itnnews.lk/2023/10/05/426190/", "Category": "Breaking News,தேசிய செய்திகள்,முதன்மை செய்தி", "Parent URL": null}