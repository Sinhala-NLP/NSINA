{"Source": "ITN news", "Timestamp": "අගෝස්තු 4, 2022 20:47", "Headline": "දිස්ත්‍රික් 5කට නිකුත් කර තිබූ නායයාම් අනතුරු ඇඟවීම් දීර්ඝ කෙරේ", "News Content": "අයහපත් කාලගුණයෙන් දිස්ත්‍රික්ක 10 ක පුද්ගලයින්  දොලොස් දහස් අටසිය විසි නව දෙනෙකු පීඩාවට පත්ව සිටිනවා. 2313 දෙනෙකු ආරක්ෂිත ස්ථාන කරා යොමුකර අතර නිවාස 985 කට හානි සිදුව ඇති බවයි වාර්තා වන්නේ. අධික වර්ෂාවත් සමග පස් කදු කඩාවැටීම් මෙන්ම ජල ගැලිම් ද ඇති වුණා. දිස්ත්‍රික් පහකට නිකුත් කර තිබූ නායයාම් අනතුරු ඇගවීම් තවදුරටත් දීර්ඝ කර තිබෙනවා. නිරිත දිග මෝසම සක්‍රීයවීමත් සමග ඇති වූ වැසි තත්ත්වය තවදුරටත් පවතින බව කාලගුණ විද්‍යා දෙපාර්තමේන්තුව පවසනවා. බස්නාහිර, සබරගමුව, මධ්‍යම හා වයඹ පළාත්වලත් ගාල්ල හා මාතර දිස්ත්‍රික්වලත් විටින් විට වැසි හෝ ගිගිරුම් සහිත වැසි ඇතිවන බවයි එම දෙපාර්තමේන්තුව වැඩිදුරටත් දැනුම් දෙන්නේ. නුවරඑළිය දිස්ත්‍රික්කයට ඇද හැලෙන අධික වර්ෂාවත් සමග හැටන් නුවරඑළිය ප්‍රධාන මාර්ගයට පස් කන්දක් කඩා වැටීමෙන් ගමනාගමන කටයුතු පැය දෙකක පමණ කාලයක් ඇණහිට තිබුණා. පොලිසිය යුද හමුදාව හා මාර්ග සංවර්ධන අධිකාරිය එක්ව පස් කන්ද ඉවත් කර ගමනාගමන කටයුතු සදහා මාර්ගය යථා තත්ත්වයට පත් කර දිමටයි කටයුත කළේ. පවතින අධික වර්ෂාව හේතුවෙන් හැටන් කොළඹ නුවරඑළිය, හැටන් හා නුවරඑළිය ගම්පොළ යන ප්‍රධාන මාර්ගවලට පස්කදු කඩා වැටීමේ අවදානමක් පවතින බව ආපදා කළමනාකරණ නිලධාරීන් දැනුම් දෙනවා. අයහපත් කාලගුණ තත්ත්වය මත කොත්මලේ නුවරඑළිය සහ හැටන් අධ්‍යාපන කලාපවල පාසල් වලට අද දිනයේ නිවාඩු ලබාදීමට කටයුතු කර තිබෙනවා. ප්‍රදේශ කිහිපයකට නිකුත්කළ නායයාම් රතු නිවේදන අද පස්වරු තුන දක්වා දීර්ඝ කර ඇති බව ජාතික ගොඩනැගිලි පර්යේෂන සංවිධානයේ නායයෑම් අංශයේ අධ්‍යක්ෂ ආචාර්ය ගාමිණි ජයතිස්ස මහතා ප්‍රකාශ කළා. කැලණි, කළු, මහවැලි හා නිල්වලා යන ගංගා ද්‍රෝනිවල ජල මට්ටම හා ගංවතුර අවදානම පිළිබද වාරිමාර්ග අධ්‍යක්ෂ එස් පී සී සුගීෂ්වර මහතා මෙසේ පැහැදිලි කිරීමක් කළා. මධ්‍යම කදුකරයට ඇද හැලෙන අධික වර්ෂාවත් සමග පොල්ගොල්ල ජලාශයේ වාන් දොරටු 8 ක් අඩි තුන බැගින් විවෘත කර තිබෙනවා. පහත්බිම්වල පදිංචි ජනතාව අවදානයෙන් පසුවිය යුතු බවයි ජලාශ භාර ඉංජිනේරුවන් දැනුම් දෙන්නේ.**ජයම්පති බණ්ඩාර  ප්‍රචාරය විය රත්නපුර ප්‍රාදේශීය ලේකම් කොට්ඨාසයේ පතල් කම්කරුවෙකු දියේ ගිලීමෙන් ජීවිතක්ෂයට පත් වුණා. දොඩම්පේ පන්සල් මාවත හරහා ගමන් කළ ඔහු ගංවතුරේ පීනමින් විනෝදවීමට යාමේදී මෙසේ දියේ ගිලී මියගොස් ඇති බවයි පොලීසිය පවසන්නේ. රත්නපුර ප්‍රදේශයේ අතුරුමාර්ග කිහිපයක්ම තවමත් ජලයෙන් යටවී පවතිනවා. හැටන් දික්ඔය ප්‍රදේශය හරහා හමාගිය දැඩි සුළගකින් වතු නිවාස 16 කට හානි සිදු වුණා. වහලයේ සෙවිලි තහඩු ගැලවීයාමත් සමග වැසි ජලය නිවාසවලට කාන්දුවීමෙන් බඩු බාහිර ආදියට හානි සිදු වුණා. මේ අතර මස්කෙලිය ශ්‍රීපාද මාර්ගයේ මෝහිණී ඇල්ල අසල මාර්ගයට විශාල ගල් පෙරලීමෙන් රථවාහන ගමනාගමනයට බාධා එල්ල වූ බව නල්ලතන්නි පොලීසිය පවසනවා. ප්‍ර දේශයට තවදුරටත් දැඩි වර්ෂාපතනයක් පතිත වන බවයි අප වාර්තාකරුවන් සදහන් කළේ.   ", "URL": "https://www.itnnews.lk/2023/10/05/426928/", "Category": "කාලගුණ අනාවැකිය", "Parent URL": null}