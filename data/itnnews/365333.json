{"Source": "ITN news", "Timestamp": "සැප්තැම්බර් 27, 2021 18:28", "Headline": "හෙද වර්ජනය අසාධාරණයි – සෞඛ්‍ය බලධාරීන් කියයි", "News Content": "හෙද වෘත්තිය සමිති කිහිපයක් අද උදෑසන පැය පහක වෘත්තිය ක්‍රියාමාර්ගයක යෙදිලා සිටියා. ඒ ඔවුන්ගේ ඉල්ලීම් අටකට විසදුම් නොලැබුණු බව පවසමින්. කොරෝනා ව්‍යසනය යම් මට්ටමකින් පාලනය වෙමින් පවතින අවස්ථාවේ මෙවැනි කඩා කප්පල්කාරී ක්‍රියාවන්ට යොමුවී යළි ව්‍යසනකාරී තත්ත්වයකට රට යොමු නොකරන ලෙස සෞඛ්‍ය බලධාරීන් ඉල්ලා සිටිනවා. කෙසේ වෙතත් හෙද ඉල්ලීම් අටෙන් පහකටම විසදුම් ලබාදී තිබියදී මෙවැනි ක්‍රියා වලට යොමු වන්නේ පටු දේශපාලන අරමුණු වෙනුවෙන් බවටයි සෞඛ්‍ය වෘත්තිය සමිති කිහිපයක් චෝදනා කළේ. සෞඛ්‍ය සේවකයින්ට බලපා ඇති ගැටළු කිහිපයකට විසදුම් ලබා දෙන ලෙස ඉල්ලමින් වෘත්තිය ක්‍රියාමාර්ගය අද උදෑසන හතේ සිට දහවල් 12 දක්වා ක්‍රියාත්මක කෙරුණා.  ඊට සෞඛ්‍ය වෘත්තිය සමිති හතලිස් හතරක් එක්ව සිටියා. කොවිඩ් මර්දනය සදහා සියළුම කාර්ය මණ්ඩලයට පහසුකම් ලබා නොදීම කොවිඩ් වසංගතය අවසන් වනතුරු රුපියල් 7500 මාසික දීමනාව ලබා නොදීම අතිකාල නිවාඩු දින ගෙවීම් සීමාවන් ඉවත් නොකිරීම ඇතුළු කරුණු අටක් මුල් කර ගනිමිනුයි මෙම වෘත්තිය ක්‍රියා මාර්ගය සිදු කෙරුණේ. එහෙත් මෙම ඉල්ලීම් අටෙන් පහකටම විසදුම් ලබා දීමට රජය මේ වනවිටත් ක්‍රියා කර ඇති බව වෘත්තිය ක්‍රියා මාර්ගයට එක් නොවූ සෞඛ්‍ය සේවකයන් පවසනවා. සෙසු ඉල්ලීම් ලබන අය වැයෙන් ලබා දීමට ද රජය පොරොන්දු වී තිබියදී වෘත්තිය ක්‍රියාමාර්ගවලට එළඹෙන්නේ දේශපාලන අවශ්‍යතා මත බවටයි ඔවුන් චෝදනා කරන්නේ. මෙම වෘත්තිය සමිති ක්‍රියාමාර්ගයට රාජ්‍ය සේවා එක්සත් හෙද සංගමය කිසි ලෙසකින්වත් සම්බන්ධ නොවන බව එම සංගමයේ සභාපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ පවසනවා. කෙසේ වෙතත් දිවයිනේ ඇතැම් රෝහල්වල කටයුතු සුපුරුදු පරිදි සිදු කර තිබෙනවා. එහෙත් සෞඛ්‍ය වෘත්තිය ක්‍රියාමාර්ගය සිදු කෙරුණු රෝහල්වලට පැමිණි ජනතාව දැඩි ලෙස අපහසුතාවට පත්ව සිටි ආකාරය දැක ගත හැකි වුණා. කොරෝනා ව්‍යසනය පාලනය කර ගනිමින් රට යථා තත්ත්වයට පත් වෙමින් සිටින අවස්ථාවේ එය බිද දැමීමට පදනම් විරහිතව ක්‍රියා නොකරන ලෙස සෞඛ්‍ය බලධාරීන් වෘත්තිය සමිතිවලින් ඉල්ලා සිටිනවා.   ", "URL": "https://www.itnnews.lk/2023/10/05/365333/", "Category": "දේශීය පුවත්", "Parent URL": null}