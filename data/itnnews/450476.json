{"Source": "ITN news", "Timestamp": "දෙසැම්බර් 15, 2022 20:11", "Headline": "සේවය හරියට නැතිව නිදහසට කරුණු එපා – ජනපති රාජ්‍ය සේවයට තදින් සිටී", "News Content": "මහජන සේවය ඉටු නොකිරීම පිළිබද රාජ්‍ය නිලධාරීන් කිසි විටකත් හේතු ඉදිරිපත් නොකළ යුතු බව ජනාධිපති රනිල් වික්‍රමසිංහ මහතා අවධාරණය කරනවා. රාජ්‍ය නිලධාරීන් නීති හා අණපනත් යොදාගත යුත්තේ ජනතාවට සේවය කිරීමට මිස සමාගම්වල සේවය කිරීමට නොවන බවද ජනාධිපතිවරයා සදහන් කළා. බදුල්ල දිස්ත්‍රික් ලේකම් කාර්යාලයේ අද පැවති දිස්ත්‍රික් සංවර්ධන කමිටු රැස්වීමට සහභාගී වෙමින් ජනාධිපති රනිල් වික්‍රමසිංහ මහතා මේ බව කියා සිටියා. රාජ්‍ය දෙපාර්තමේන්තු අතර ගැටුම් පැවතිය නොහැකි බව ද ජනාධිපතිතුමා අවධාරණය කර සිටියා. ප්‍රදේශයේ ගුරු හිගය පිලිබදව මෙන්ම වතු පාසල් සදහා අලුත් ඉඩම් ලබාදීම පිළිබදව ද ජනාධිපතිතුමාගේ අවධානය යොමු වුණා. මහියංගනය ප්‍රාදේශීය රෝහල දිස්ත්‍රික් රෝහලක් බවට පත් කිරීමට ප්‍රතිපාදන ලබා දෙන බවයි ජනාධිපතිතුමා කියා සිටියේ. බදුල්ල පළාත් මහරෝහල සංවර්ධනය කිරීම සදහා අදාළ ඉඩම් සියල්ල   මේ වන විට නිදහස් කර ඇති බැවින් ඉදිරි කටයුතු කඩිනමින් ක්‍රියාත්මක කළ යුතු බව ද ජනාධිපතිතුමා කියා සිටියා. දිස්ත්‍රික්කයේ වාරි මාර්ග සංවර්ධනය පිළිබද රාජ්‍ය අමාත්‍ය තේනුක විදානගමගේ මහතා ජනාධිපතිවරයා දැනුවත් කළ අතර වම් ඉවුර සංවර්ධන ව්‍යාපෘති සදහා මුදල් ලබාගැනීම පිළිබදව ද අවධානය යොමු වුණා. මෙම අවස්ථාවට අමාත්‍යවරුන් වන නිමල් සිරිපාල ද සිල්වා, හරීන් ප්‍රනාන්දු, මහින්ද අමරවීර,රාජ්‍ය අමාත්‍යවරුන් වන චාමර සම්පත් දසනායක, අරවින්ද කුමාර්, ජනාධිපති ජ්‍යෙෂ්ඨ උපදේශ සාගල රත්නායක යන මහත්වරුන් ඇතුළු පිරිසක් එක්වුණා. ", "URL": "https://www.itnnews.lk/2023/10/05/450476/", "Category": "දේශීය පුවත්", "Parent URL": null}