{"Source": "ITN news", "Timestamp": "අප්‍රේල් 17, 2022 12:34", "Headline": "පියසේන රතුවිතාන මහතාගේ අභාවය වෙනුවෙන් අගමැති ශෝකය පළ කරයි", "News Content": "ප්‍රවීණ ජෝතිෂ්‍යවේදියෙක්, පුවත්පත් කතුවරයෙක්, කවියෙක් සහ සාහිත්‍යධරයෙකු මෙන්ම හිටපු විදුහල්පතිවරයෙකු වූ  අභාවප්‍රාප්ත පියසේන රතුවිතාන මහතා සෑම ක්ෂේත්‍රයකම විශිෂ්ඨයෙකු වූ බව අග්‍රාමාත්‍ය මහින්ද රාජපක්ෂ මහතා පවසනවා. පියසේන රතුවිතාන මහතාගේ අභාවය අසා තමන් බලවත් ශෝකයට පත්වූ බවයි අග්‍රාමාත්‍යවරයා නිකුත් කළ නිවේදනයක දැක්වෙන්නේ. කළුතර කොහොලාන ගම්පියසේ උපත ලැබූ රතුවිතාන මහතා කොහොලාන විදුහලෙන් මූලික අධ්‍යාපනය ලබා නිට්ටඹුව ජාතික අධ්‍යාපන පිඨයට ඇතුළු වුණා. උප ගුරුවරයෙකු ලෙස කොළඹ නාලන්දා විද්‍යාලයට මුල්ම පත්වීම ලැබූ ඒ මහතා සිය වෘත්තීය ජීවිතය තුළ පාසල් 27 ක සේවය කරමින් දරුවන් දහස් ගණනකගේ නැණස පෑදුවා. රතුවිතාන මහතා කවි, නවකතා සහ කෙටිකතා ග්‍රන්ථ සියයටක අධික සංඛ්‍යාවක් රචනා කර තිබෙනවා. සුබසෙත සහ මිහිර පුවත්පත්වල කතුවරයා මෙන්ම පෙරමග සගරාවේ නියෝජ්‍ය කතෘ සහ කතෘ මණ්ඩල කලමනාකාරු ලෙස ද ඔහු කටයුතු කළා. පියසේන රතුවිතාන මහතා ශ්‍රී ලංකා රූපවාහිනී සංස්ථාවේ ප්‍රවෘත්ති සංස්කාරකවරයෙකු ලෙසද කලක් සේවය කළා. චිත්‍රපට ගීත ඇතුළු ගීත රැසක් රචනා කර ඇති ඒ මහතා කොළඹ කවි සමාජයේත්, අගනුවර කවි සමාජයේත් කැපී පෙනෙන සාමාජිකයෙකු වුණා. මෙරට ප්‍රථම අශ්පර්ශ උරුම රාජ්‍ය සම්මාන ප්‍රදානෝත්සවයේදී කාව්‍ය කලාකිර්ති සම්මානයෙන් ද ඔහු පිදුම් ලබා තිබෙනවා.   එක්සත් ජාතික පක්ෂයේ මතුගම ආසන සංවිධායක ධුරය හොබවමින් 1989 වසරේදී මහමැතිවරණයට තරග කර ක්‍රියාකාරී දේශපාලනයේද රතු විතාන මහතා නිරතවුණා. ගොඩනැගිල් ද්‍රව්‍ය සංස්ථාව, ජාතික ජල සම්පාදන මණ්ඩලය ඇතුළු ආයතන රැසක ඉහළ තනතුරු හෙබවීමට ද ඒ මහතා සමත්වුණා.   ", "URL": "https://www.itnnews.lk/2023/10/05/407095/", "Category": "දේශීය පුවත්", "Parent URL": null}