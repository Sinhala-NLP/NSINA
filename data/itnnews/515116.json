{"Source": "ITN news", "Timestamp": "සැප්තැම්බර් 11, 2023 11:10", "Headline": "එක්සත් ජාතීන්ගේ මානව හිමිකම් කවුන්සිලයේ 54වැනි සැසිවාරය අද ඇරඹේ", "News Content": "මානව හිමිකම් කවුන්සිලයේ 54 වැනි සැසිවාරය ස්විට්සර්ලන්තයේ ජිනීවා නුවර දී අද (11) ආරම්භ වනවා. මෙහිදි ශ්‍රී ලංකාවේ මානව හිමිකම් තත්ත්වය පිළිබඳ වාර්තාව ශ්‍රී ලංකා වේලාවෙන් අද පස්වරු 3.50ට ඉදිරිපත් කිරීමට නියමිතයි. 54 වන නිත්‍ය සැසිවාරය අද (11) සිට ලබන ඔක්තෝබර් 13 දක්වා පැවැත්වෙනවා. එය චෙක් ජනරජයේ තානාපති වැක්ලව් බලෙක්ගේ ප්‍රධානත්වයෙන් ස්විට්සර්ලන්ත වේලාවෙන් අද උදෑසන 10 ටයි ආරම්භ වන්නේ. සැසිවාරය විවෘත කිරීමෙන් පසු එක්සත් ජාතීන්ගේ මානව හිමිකම් පිළිබඳ මහ කොමසාරිස් වොල්කර් ටර්ක් එය ඇමතීමට නියමිතයි. මෙම සැසිවාරය තුළදී අන්තර්ක්‍රියාකාරී සංවාද 29 ක් පවත්වනු ඇති. එමෙන්ම ශ්‍රී ලංකාව, ඇෆ්ගනිස්ථානය සහ නිකරගුවාවේ මානව හිමිකම් තත්ත්වයන් පිළිබඳ වාර්තා සහ වාචික යාවත්කාලීන කිරීම් අනෙකුත් ජාතීන් වෙත ඉදිරිපත් කිරීමට නියමිතයි. ශ්‍රී ලංකා වේලාවෙන් අද පස්වරු 3.50ට පමණ මෙරට මානව හිමිකම් තත්ත්වය පිළිබද වාර්තාව ඉදිරිපත් කෙරෙනු ඇති. ශ්‍රී ලංකාව නියෝජනය කරමින් ජිනිවා හි ශ්‍රී ලංකා නිත්‍ය නියෝජිත හිමාලි අරුණතිලක ඇතුලු පිරිසක් ඊට එක්වනවා. මානව හිමිකම් කවුන්සිලය යනු එක්සත් ජාතීන්ගේ පද්ධතිය තුළ අන්තර්-රාජ්‍ය ආයතනයක් වන අතර එය ලොව පුරා මානව හිමිකම් ප්‍රවර්ධනය සහ ආරක්ෂා කිරීම ශක්තිමත් කිරීම සඳහා වගකිව යුතු රාජ්‍යයන් 47 කින් සමන්විත වනවා. මානව හිමිකම් උල්ලංඝන තත්ත්වයන් ආමන්ත්‍රණය කිරීම සහ ඒවා පිළිබඳ නිර්දේශ ඉදිරිපත් කිරීමේ ප්‍රධාන අරමුණ ඇතිව 2006 මාර්තු 15 වැනි දින එක්සත් ජාතීන්ගේ මහා මණ්ඩලය විසින් මානව හිමිකම් කවුන්සිලය නිර්මාණය කරනු ලැබුවා. මේ අතර අද පැවැත්වෙන සැසිවාරය පිළිබදව ගෝලීය මානව හිමිකම් ක්‍රියාකාරිකයෙකු වන නීතිඥ ජෙයරාජ් පලිහවඩන මහතා මෙසේ අදහස් පළ කළා.   ", "URL": "https://www.itnnews.lk/2023/10/05/515116/", "Category": "Breaking News,දේශීය පුවත්,නවතම පුවත්", "Parent URL": null}