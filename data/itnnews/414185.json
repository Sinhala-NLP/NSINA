{"Source": "ITN news", "Timestamp": "මැයි 30, 2022 18:34", "Headline": "ෆාතිමා දැරියව ඝාතනය කළ ප්‍රධාන සැකකරු පොලිස් දැලේ", "News Content": "අටලුගම ෆාතිමා අයීෂා දැරියගේ ඝාතනය සම්බන්ධයෙන් මොහොමඩ් ෆාරුක් මොහොමඩ් හෙවත් කොත්තු බාස් නමින් හඳුන්වන පුද්ගලයෙකු පොලීසිය හමුවේ පාපොච්චාරණයක් සිදුකළා. එම සැකකරු රඳවාගෙන තවදුරටත් ප්‍රශ්න කිරීමට පොලීසිය අධිකරණයෙන් අවසර ලබාගත්තා. මේ අතර දැරියගේ දේහය පිළිබඳ පශ්චාත් මරණ පරීක්ෂණය ත්‍රිපුද්ගල අධිකරණ වෛද්‍ය නිලධාරී කණ්ඩායමක් මගින් සිදුකළා. එහිදී තහවුරු වී ඇත්තේ දැරිය ලිංගික අතවරයකට ලක්වී නැති බවයි. වයස අවුරුදු 9ක් වුණු පුංචි ෆාතිමා පවුලේ තුන්වැන්නා වුණේ අයියාලා දෙදෙනෙකුට සහ පුංචි නැගණියකට මැදිවයි. ෆාතිමා අධ්‍යාපන කටයුතු සිදු කලේ අටලුගම අල්ගස්සාලි විද්‍යාලයේ 4වන ශ්‍රේණියේ. පවුලේ සාමාජිකයන් හා දිවි ගෙවූ ෆාතිමා පසුගිය 27වනදා උදෑසන 10ට පමණ තම නිවසට මීටර් 300ක දුරකින් පිහිටි වෙළෙඳසැලට ගියේ කුකුල් මස් මිලදී ගැනීම සඳහායි. පසුව ඇය නැවතත් නිවස කරා යාමේ බලාපොරොත්තුවෙන් වෙළෙඳසැලෙන් පිටත් වූවත් ඉන් අනතුරුව සිදු වුයේ කිසිවෙකුත් නොසිතූ ආකාරයේ සිදුවීම් පෙළක්. වෙළෙඳසැලට ගිය ෆාතිමා නැවතත් නිවසට නොපැමිණීම හේතුවෙන් කලබලයට පත් පවුලේ සාමාජිකයන් ඇතුළු ප්‍රදේශවාසීන් මුළු ගම්මානයම පීරමින් ඇයව සොයන්නට පටන් ගත්තා. සිද්ධිය සම්බන්ධයෙන් බණ්ඩාරගම පොලීසියට පැමිණිලි කලත් ෆාතිමා පිලිබඳව 28වනදා පස්වරුව වන තෙක්ම කිසිඳු තොරතුරක් දැන ගන්නට ලැබුණේ නැහැ. කෙසේ වෙතත් අවසානයේ සිදුව තිබුණේ කිසිවෙකුත් බලාපොරොත්තු නොවූ ආකාරයේ අවාසනාවන්ත සිදුවීමක්. සිද්ධියට අදාළ ස්ථානීය මහේස්ත්‍රාත් පරීක්ෂණය පානදුර වැඩබලන මහේස්ත්‍රාත් ඉන්ද්‍රානී උඩවත්ත මහත්මිය සිදුකිරීමෙන් අනතුරුව දැරියගේ සිරුර පානදුර මූලික රෝහලට රැගෙන ගියා. මෙම සිද්ධිය සම්බන්ධයෙන් මේ වනවිට 30කට වැඩි පිරිසකගෙන් ප්‍රකාශ සටහන් කරගෙන තිබෙනවා. දැරියගේ මරණය සම්බන්ධයෙන් විමර්ශන අපරාධ පරීක්ෂණ දෙපාර්තමේන්තුවට භාරදීමට පොලිස්පතිවරයා නියෝග කළා. ඒ අනුවයි විශේෂ කණ්ඩායම් යොදවමින් ප්‍රදේශය පුරා සෝදිසි මෙහෙයුම් ක්‍රියාත්මක කෙරුණේ. පානදුර මූලික රෝහලේ තැන්පත් කර තිබූ ෆාතිමා අයීෂාගේ දේහ පිලිබඳ පශ්චාත් මරණ පරික්ෂණය  අද සිදු කෙරුණා. පානදුර අධිකරණ වෛද්‍ය නිලධාරී එච්. කේ. ජේ විජේවීර , උත්පලා අටිගල ඇතුළු ත්‍රිපුද්ගල අධිකරණ වෛද්‍ය නිලධාරී කණ්ඩායමක් පැය 3කට අධික කාලයක් පශ්චාත් මරණ පරික්ෂනය සිදු කලා. එම පරීක්ෂනයේ තීරණය ලබා දෙමින් වෛද්‍ය කණ්ඩායම දැනුම් දුන්නේ ෆාතිමා අයිෂා දැරිය ලිංගික අතවරයකට ලක්ව නැති බවයි. ෆාතිමා අයිෂා දැරියගේ සිද්ධිය සම්බනධයෙක් පරීක්ෂන පවත්වන පොලිස් කණ්ඩායම සිද්ධියට අදාළව මෙතෙක් තහවුරු වූ තොරතුරුවලට අනුව සැකකරුවෙක් අත්අඩංගුවට ගනු ලැබුනා. බණ්ඩාරගම අටලුගම මුස්ලිම් කොලනිය ප්‍රදේශයේ පදිංචි මොහොමඩ් ෆාරුක් මොහොමඩ් නොහොත් කොත්තු බාස් නැමැත්තා මෙලෙස අත්අඩංගුවට ගෙන දීර්ඝ ලෙස ප්‍රශ්න කිරීම් සිදු කලා. 28 හැවිරිදි වියේ පසුවන මෙම සැකකරු සිද්ධිය සම්බන්ධයෙන් පොලීසිය හමුවේ පාපොච්චාරණයක් සිදු කර තිබෙනවා. මෙහොමඩ් ෆාරුක් නැමති මෙම ප්‍රධාන සැකකරු 3න්දරු පියෙකු වන අතර ඔවුන් 3න් දෙනාම ගැහැණු දරුවන්. බිරිඳ ගැබිණියක වනවා. ෆාතිමා අයීෂා දැරිය අතුරුදන් වූ දිනයේ ඇය සොයා සිදුකළ මෙහෙයුම්වලට මෙම පාපොච්චාරණය සිදුකළ සැකකරු ද සහභාගි වී තිබෙනවා. මඩවගුරේ තිබී දැරියගේ සිරුර හමුවූ අවස්ථාවේ ඔහුද සිරුර සෙවීමේ මෙහෙයුම්වලට සම්බන්ධවී ඇති ආකාරය එම දර්ශනවල දැකගත හැකියි. සැකකරු රඳවාගෙන ප්‍රශ්න කිරීමට පොලීසිය අද අධිකරණයෙන් අවසර ලබාගත්තා. හයක් හතරක් නොතේරෙන වියේ පසුවූ පුංචි ෆාතිමා තවමත් ජීවිතය ආරම්භ කළා පමණයි. අත්දැකීමක් හෝ ජීවිතයේ අරමුණක් පිලිබඳ නිශ්චිත බලාපොරොත්තුවක් නොතිබුණු මේ අහිංසකාවිය මතින් මත් වූ පාපතරයෙකුගේ ගොදුරක් බවට පත් වූණේ කාගේ වරදින්ද..?  මෙය අපට අහන්නට දකින්ට ලැබුණු පළමු සිදුවීම නොවුනත්  එය නිවැරදි නොවී යළි යළිත් සිදුවන්නේ කොතැනක සිදුවන වරදින්ද..? තවත් අහිංසක මල් කැකුළක් මෙවැනි සාහසිකත්වයකට ගොදුරුවීමට පෙර මේ සදහා දැඩි තීරණ හෝ දැඩි දඩුවම් ලබා දීම අත්‍යාවශ්‍ය නොවන්නේද..? ඒ ප්‍රශ්නාර්ථය සමාජය තුළ ඉතිරි කරමින් අටලුගම පමණක් මුළු මහත් රටක් කම්පා කරමින් අටලුගම ජුම්මා දේවස්ථාන සුසාන භූමියේදී ෆාතිමා අයිෂා දැරියගේ නිසල දේහය මිහිදන් කෙරුණා.       ", "URL": "https://www.itnnews.lk/2023/10/05/414185/", "Category": "දේශීය පුවත්", "Parent URL": null}