{"Source": "ITN news", "Timestamp": "පෙබරවාරි 18, 2022 12:18", "Headline": "රටේ තෙල් හිගයක් නෑ – බලශක්ති ඇමති", "News Content": "රටේ කිසිදු ඉන්ධන හිගයක් නැති බවත්, අවශ්‍ය ඉන්ධන තොග ඛණිජ තෙල් නීතිගත සංස්ථාව සතුව පවතින බවත්, බලශක්ති අමාත්‍ය උදය ගම්මන්පිල අවධාරණය කරනවා. මේ වන විට  දිවයිනේ ඇතැම් ඉන්ධන පිරවුම් හල්වල ඉන්ධන හිගයක් පවතින බවට වාර්තා වනවා. කෙසේ නමුත් ඉන්ධනවල මිල ඉහළ දමාවී යැයි සැකයෙන් කවුරුන්හෝ ඉන්ධන සගවා සිටීනම් තෙල් සංස්ථාවට ඒ පිළිබද දුරකතනයෙන් දැනුම් දීමෙන් අදාළ නිලදාරීන්ගේ මැදිහත් වීමෙන් එම ගැටලුවද නිරාකරණය කර ගැනීමට හැකිබවයි බලශක්ති අමාත්‍ය උදය ගම්මන්පිල අප කළ විමසීමකදී කියා සිටියේ. මේ වන විට රට තුළ කිසිදු ඉන්දන හිගයක් නැති බවත් අවශ්‍ය ඉන්ධන තොග ඛණිජතෙල් නීතිගත සංස්ථාව සතුව පවතින බවත් අමාත්‍යවරයා අවධාරණය කළා. ඉන්ධන අර්බුදය සම්බන්ධයෙන් විශේෂ සාකච්ඡාවක් අද පෙරවරුවේ පැවැත්වුණා. ඊයේ දිනයේදී ජාතික විදුලි ඉල්ලුම පැවතියේ මෙගාවොට්ස් 2629 ක් ලෙසයි. ඉන් 74% ක් තාප විදුලි බලාගාරවලින්ද,  23% ක් ජල විදුලියෙන්ද ,   02% ක් සුළං විදුලි බලාගාරවලින් සහ 01 % ක් සූර්ය බලාගාරවලින් ද සපයා ගනු ලැබුවා. පෙරේදා දිනයේදී ජාතික විදුලි ඉල්ලුම මෙගා වොට් 2312 ක් ලෙස පැවති අතර,  ගෙවුණු දින 2 තුළ  මෙගාවොට් 317 ක අමතර  විදුලි ඉල්ලුමක් පෙන්නුම් කෙරුණා.  රට තුළ විදුලිය අර්බුදයක පවතින මොහොතකත් රටේ ජනතාව විදුලිය අරපිරිමැස්මෙන් භාවිත නොකිරීම කණගාටුවට කරුණක්. ඉදිරි මාස දෙකහමාරක කාලය තුළ විදුලි සැපයුම දවසේ පැය 24 තුළම පවත්වාගෙන යාම සදහා මහජන උපයෝගීතා කොමිසම විදුලිබල මණ්ඩලය නිර්දේශ කළා. නමුත් විදුලිබල මණ්ඩලය පවසන්නේ එම කොමිසම ඉදිරිපත් කළ නිර්දේශයන් ප්‍රායෝගිකව ක්‍රියාවට නැංවීමේදී ගැටලු ඇතිවන බවයි. කෙසේ වෙතත් උද්ගතව ඇති තත්ත්වය සම්බන්ධයෙන් සාකච්ඡා කිරීමට මහජන උපයෝගී කොමිසන් සභාව සහ  විදුලිබල මණ්ඩලය අතර සාකච්ඡාවක්  ඊයේ පැවත්වුණා.  එහිදී  ඉදිරි දින කිහිපය තුළ ලංකා විදුලිබල මණ්ඩලයට පෞද්ගලික අංශයෙන් මෙගාවොට් 300ක් ලබා ගැනීමට මහජන උපයෝගීතා කොමිසම අවසර ලබා දුන්නා. කෙසේ වෙතත් මෙය හදිසි මිලදී ගැනීමක් නොවන බවයි එහි සභාපති ජනක රත්නායක ප්‍රකාශ කළේ. ඊයේ පස්වරුවේ කැළණිතිස්ස විදුලිබලාගාරයේ විදුලි ජනන කටයුතු සම්පූර්ණයෙන්ම නතර කෙරුණා. ඒ ඉන්දන අවසන් වීම හේතුවෙන්.  එමෙන්ම සොජිට්ස් බලාගාරය ද තවමත් පවතින්නේ අක්‍රිය මට්ටමකයි.           ", "URL": "https://www.itnnews.lk/2023/10/05/395791/", "Category": "දේශීය පුවත්", "Parent URL": null}