{"Source": "ITN news", "Timestamp": "ජූලි 13, 2023 11:39", "Headline": "රාජ්‍ය අමාත්‍ය සනත් නිශාන්තට එරෙහි පෙත්සම් 03ක් සැප්තැම්බර් 27 වනදා යළි කැඳවයි", "News Content": "රාජ්‍ය අමාත්‍ය සනත් නිශාන්ත මහතාට එරෙහි පෙත්සම් තුනක් සැප්තැම්බර් 27 වනදා යළි කැඳවීමට අභියාචනාධිකරණය නියම කළා. අධිකරණයට අපහාස කළ බවටයි ඔහුට චෝදනා එල්ල වී ඇත්තේ. මෙම පෙත්සම් අද කැඳවූ අවස්ථාවේ නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල්වරිය කියා සිටියේ මෙම පැමිණිල්ලට අදාළව කඩ හඩ පරීක්ෂණයක් සිදු කිරිමට අවශ්‍ය බවයි. එය රජයේ රස පරීක්ෂක දෙපාර්තමේන්තු නිලධාරින් ඉදිරිපිට කළ යුතු බවද ඇය පැවසුවා. පෙත්සම්කාර අධිකරණ නිලධාරීන්ගේ සංගමය වෙනුවෙන් පෙනී සිටි නීතිඥවරයා එහිදී කියා සිටියේ එවැනි පරීක්ෂණයකින් තොරව මෙම පෙත්සම පවත්වාගෙන යාමට තමන්ගේ විරුද්ධතාවක් නොමැති බවයි. ප්‍රියලාල් සිරිසේන, විජිතකුමාර යන නීතිඥවරුන් දෙදෙනා සහ ශ්‍රී ලංකා අධිකරණ නිලධාරීන්ගේ සංගමය මෙම පෙත්සම ගොනු කර තිබුණා. පෙත්සම්කරුවන් පවසන්නේ සනත් නිශාන්ත මහතා පසුගිය වසරේ දී පොදුජන පෙරමුණු ප්‍රධාන කාර්යාලයේ මාධ්‍ය හමුවකදී අරගලකරුවන්ට ඇප ලබාදීමේදී මහේස්ත්‍රාත්වරුන් කටයුතු කළ ආකාරය විවේචනය කර තිබූ බවයි. ඒ තුළින් ඔහු අධිකරණයට අපහාසයක් කර ඇති බවත් ඊට සුදුසු  ක්‍රියාමාර්ග ගන්නා ලෙසත් පවසමින් පෙත්සම් ඉදිරිපත් කර තිබෙනවා.     ", "URL": "https://www.itnnews.lk/2023/10/05/499499/", "Category": "Breaking News,දේශීය පුවත්", "Parent URL": null}