{"Source": "ITN news", "Timestamp": "මාර්තු 27, 2023 14:58", "Headline": "දකුණු අප්‍රිකාවෙන් ලෝක වාර්තාවක්", "News Content": "පන්දුවාර විස්සයි විස්ස ජාත්‍යන්තර ක්‍රිකට් තරගයකදී වැඩිම ලකුණු සංඛ්‍යාව හඹා යමින් ලෝක වාර්තාවක් පිහිටුවීමට දකුණු අප්‍රිකාව සමත් වුණා. ඒ බටහිර ඉන්දීය කොදෙව් කණ්ඩායම පරාජයට පත් කරමින්. දකුණු අප්‍රිකාව හා බටහිර ඉන්දීය කොදෙව් කණ්ඩායම අතර පැවති මෙම පන්දුවාර විස්සයි විස්ස තරගයේ පළමුව පන්දුවට පහරදුන් කොදෙව් කණ්ඩායම නියමිත පන්දුවාර 20 අවසානයේ කඩුලු 5 ක් දැවී ලකුණු 258 ක් රැස්කළා. මෙම දැවැන්ත ඉලක්කය හඹා ගිය දකුණු අප්‍රිකා කණ්ඩායම පන්දුවාර 18 යි පන්දු 5 කදී කඩුලු 4 ක් පමණක් දැවී තිබියදී ජයග්‍රාහී ඉලක්කය පසුකළා. ක්වින්ටන් ඩිකොක් තම මංගල විස්සයි විස්ස ශතකය වාර්තා කිරීම ද මෙහිදී සිදුවුණා. මෙම තරගයේ දී දෙපිළම ලකුණු 517 ක් රැස්කළ අතර එය විස්සයි විස්ස තරග ඉතිහාසයේ එක් තරගයකදී වාර්තා වූ ඉහළම ලකුණු සංඛ්‍යාවයි. එමෙන්ම විස්සයි විස්ස තරගයකදී ලකුණු 500 ට වඩා රැස්කළ පළමු අවස්ථාව ලෙස ද මෙය වාර්තා අතරට එක්වුණා. පන්දුවාර විස්සයි විස්ස තරග ඉතිහාසයේ කණ්ඩායමක් ලබාගත් වේගවත් ලකුණු 200 මෙම තරගයේදී වාර්තා වූ අතර දකුණ අප්‍රිකානු කණාඩායම එය සිදුකළේ පන්දුවාර 13යි පන්දු 5කදී වීම විශේෂත්වයක්. ", "URL": "https://www.itnnews.lk/2023/10/05/471233/", "Category": "ක්‍රීඩා", "Parent URL": null}