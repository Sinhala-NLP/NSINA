{"Source": "ITN news", "Timestamp": "දෙසැම්බර් 12, 2022 12:02", "Headline": "පේරාදෙණිය හිටපු උපකුලපතිට ප්‍රහාර දුන් කල්ලියේ එක් අයෙකු හඳුනා ගනී", "News Content": "පේරාදෙණිය විශ්වවිද්‍යාලයේ හිටපු උපකුලපති ජ්‍යෙෂ්ඨ මහාචාර්ය අතුල සේනාරත්න මහතාට සහ ඔහුගේ පුත්‍රයාට එම විශ්වවිද්‍යාලයේ සිසුන් පිරිසක් පහරදිමේ සිද්ධියට අදාළව එක් පුද්ගලයෙකු හඳුනාගෙන තිබෙන බව පේරාදෙණිය පොලිස් ස්ථානාධිපතිවරයා පවසනවා. ජ්‍යෙෂ්ඨ මහාචාර්ය අතුල සේනාරත්න මහතාට සහ ඔහුගේ පුත්‍රයාට මෙලෙස පහරදී තිබුණේ යතුරුපැදි දෙකක මෝටර් රථයක් ගැටුනු බව පවසමින්. ඒ  විශ්වවිද්‍යාල සිසුන් සහ හිටපු උපකුලපතිවරයාගේ පුත්‍රයා අතර සිදුවූ බහින්බස් වීමකින් අනතුරුවයි. ප්‍රහාරයට සිසුන් 200කට අධික පිරිසක් පැමිණ තිබු අතර එම පිරිස අතුල සේනාරත්න මහතාගේ නිවසට ඇතුළුවී ඊට ද හානි සිදුකරන  අයුරු ආරක්ෂිත කැමරාවල සටහන්ව තිබුණා. සිද්ධියෙන් තුවාල ලැබූ හිටපු උපකුලපතිවරයා හා ඔහුගේ පුත්‍රයා රෝහල් ගතව ප්‍රතිකාර ලැබු අතර ඊයේ පස්වරුවේ ඔවුන් නිවසට පැමිණියා. අනතුරට ලක්වුයේ යැයි පැවසෙන මොටර් රථය හා යතුරු පැදි දෙක පොලිස් භාරයට ගෙන ඇති අතර සැකකරුවන් අත්අඩංගුවට ගැනීම සදහා වැඩිදුර විමර්ශණ ක්‍රියාත්මක බව පොලිස් මුලස්ථානය සදහන් කළා. සීසීටිවී දර්ශන ඔස්සේ ප්‍රහාරයට සම්බන්ධ සිසුන් හදුනාගැනීමට මෙන්ම අදාළ පුද්ගලයින් අත්අඩංගුවට ගැනීමට කඩිනමින් කටයුතු කරන බවයි පේරාදෙණිය පොලිස් ස්ථානාධිපතිවරයා ස්වාධීන රූපවාහිනි ප්‍රවෘත්ති අංශ කළ විමසිමකදි කියා සිටියේ. මේ අතර අදාළ සිසුන් සම්බන්ධයෙන් විශ්වවිද්‍යාල මට්ටමින් පරීක්ෂණයක් සිදුකොට ඊට අදාළ ක්‍රියාමාර්ග ගැනීමට කටයුතු කරන බව පේරාදෙණිය විශ්වවිද්‍යාලයේ නියෝජ්‍ය උපකුලපති මහාචාර්ය ටෙරන්ස් මදුජිත් මහතා ප්‍රකාශ කළා. විශ්වවිද්‍යාල ආචාර්යවරුන්ගේ සංගමයේ සභාපති මහාචාර්ය බී එම් එච් එස් කේ බන්නැහැක මහතා මෙම සිද්ධිය සම්බන්ධයෙන් අදහස් දක්වමින් සදහන් කළේ විශ්වවිද්‍යාල මට්ටමින් සිසුන් සමග මෙම සිද්ධිය සම්බන්ධයෙන් සංවාදයක් ඇති කොට ඉදිරියට මෙවැනි ක්‍රියා ඇති නොවීමට පියවරගන්නා බවයි.   ", "URL": "https://www.itnnews.lk/2023/10/05/449864/", "Category": "Breaking News,දේශීය පුවත්", "Parent URL": null}