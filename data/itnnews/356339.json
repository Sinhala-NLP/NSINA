{"Source": "ITN news", "Timestamp": "අගෝස්තු 15, 2021 13:31", "Headline": "ජංගම එන්නත්කරණ වැඩසටහන අදත් ප්‍රදේශ රැසකම", "News Content": "ජංගම එන්නත්කරණ වැඩසටහන අදත් ප්‍රදේශ රැසකම ක්‍රියාත්මක වනවා. යුද හමුදාවේ ජංගම එන්නත්කරණ වැඩසටහන අදත් ප්‍රදේශ කිහිපයක් කේන්ද්‍ර කර ගනිමින් ක්‍රියාත්මක වනවා. හෝමාගම, මහරගම, නුගේගොඩ, කොහුවල, දෙල්කද,  කොට්ටාව, මිරිහාන, පාදුක්ක, හංවැල්ල, තලංගම, මීපේ, නවගමුව, අතුරුගිරිය, වැලිකඩ, ජයවර්ධනපුර , කහතුඩුව, බොරලැස්ගමුව, මුල්ලේරියාව හා ගොතටුව යන ප්‍රදේශවල මෙම ජංගම එන්නත්කරණය සිදුවනවා. කොරෝනා වයිරසයෙන් මෙරට ජනතාව ආරක්ෂා කර ගැනීම සදහා එන්නත් ලබා දීමේ වැඩපිලිවෙල සාර්ථකව ක්‍රියාත්මක වනවා. යුද හමුදාව මගින් සයිනොෆාම් එන්නතේ පළමු හා දෙවන මාත්‍රා ලබා දීම අද දිනයේද විහාර මහා දේවී උද්‍යානයේ දී සිදු කෙරෙනවා. විශාල පිරිසක් එන්නත් ලබා ගැනීම සදහා එක්ව සිටිනවා. පොලිසිය මගින්ද එන්නත්කරණ වැඩසටහනක් ආරම්භ කර තිබෙනවා. මෙතෙක් කිසිදු එන්නතක් ලබා නොගත් පුද්ගලයන් වෙනුවෙන් මට්ටක්කුලිය විස්වයික් ක්‍රීඩාංගනයේදී එන්නත් ලබා දීම මේ අනුව සිදු කෙරුණා. ආබාධ සහිත පුද්ගලයන් සදහා එන්නත් ලබා දීම සිදුවන්නේ ප්‍රජා පොලිස් කමිටුවල සහාය ඇතිවයි. එන්නත් ලබා ගැනීමට පැමිණි පිරිසගේ රසවින්දනය වෙනුවෙන් පොලිස් සංගීත කණ්ඩායම සංගීත ප්‍රසංගයක් ද පැවැත්වුවා. සයිනොෆාම් එන්නතේ පළමු හා දෙවන මාත්‍රා ලබා දීමේ වැඩසටහනක් ගම්පහ පරකන්දෙණිය මායාදුන්න විද්‍යාලයේ දී සිදු කෙරුණා. ඒ ගම්පහ සෞඛ්‍ය වෛද්‍ය නිලධාරී කාර්යාලයේ මූලිකත්වයෙන්.  එන්නත් ලබා ගැනීමට පැමිණෙන අයගේ පහසුව වෙනුවෙන් ගම්පහ ප්‍රා දේශීය සභාවේ සභාපති රංජිත් ගුණවර්ධන මහතා විශේෂ වැඩපිලිවෙලක් ක්‍රියාත්මක කළා. මේ අතර ඊයේ දිනය වන විට කොවිෂීල්ඩ් එන්නතේ පළමු මාත්‍රාව ලබාගෙන සිටි පුද්ගලයින් ගණන දොළොස් ලක්ෂ අනූතුන් දහස් හයසිය තිස් එකක්. අටලක්ෂ හැත්තෑ එක්දහස් හාරසිය තිස් දෙකක් එහි දෙවන මාත්‍රාව ලබාගෙන තිබෙනවා. සයිනොෆාම් එන්නතේ පළමු මාත්‍රාව පුද්ගලයින් අනු තුන් ලක්ෂ හැත්තෑ නව දහස් නවසිය විසිහයක් හා දෙවන මාත්‍රාව තිස් හය ලක්ෂ දාහතර දහස් හයසිය හතලිස් පස් දෙනෙකුට ලබා දීමටයි පියවර ගෙන ඇත්තේ. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ එක් දෙනෙකුට හා දෙවන මාත්‍රාව 14516 දෙනෙකුට ලබා දී ඇති අතර ෆයිසර් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව දෙලක්ෂ පනස් දෙදහස් දෙසිය විසිනවයක්. එහි දෙවන මාත්‍රාව 26908 කුට ලබා දී ඇති අතර මොඩර්නා එන්නතේ පළමු මාත්‍රාව මේ දක්වා පුද්ගලයින් හත් ලක්ෂ හැට පන්දහස් හාරසිය හතලිස් එක් දෙනෙකුට ලබා දී ඇති බවයි වසංගත රෝග විද්‍යා අංශය සදහන් කළේ. කොරෝනා මර්දන කුමන හෝ එන්නත් වර්ගයකින් පළමු මාත්‍රාව ලබාගත් පිරිස  මේ වන විට එක්කෝටි දහ අට ලක්ෂ පනස් දහස් තුන්සිය අටක් වනවා. හතලිස් පන් ලක්ෂ විසි හත් දහස් පන්සිය දෙදෙනෙකු මාත්‍රා දෙකම ලබාගෙන අවසන්.   ", "URL": "https://www.itnnews.lk/2023/10/05/356339/", "Category": "Breaking News,දේශීය පුවත්", "Parent URL": null}