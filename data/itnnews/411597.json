{"Source": "ITN news", "Timestamp": "මැයි 16, 2022 12:24", "Headline": "ඉන්ධන තොග ලබාදෙන තුරු පෝලිම්වල රැදෙන්න එපා", "News Content": "ඉන්ධන පිරවුම්හල්වලට ඉන්ධන තොග ලබාදෙන තුරු පෝලිම්වල රැඳී නොසිටින ලෙස අමාත්‍ය කංචන විජේසේකර මහතා ජනතාවගෙන් ඉල්ලීමක් කරනවා. ඉදිරි සති දෙක තුළ ඉන්ධන නෞකා තුනක් දිවයිනට ළඟා වීමට නියමිතයි. කෙසේ වෙතත් ඉන්ධන සහ ගෑස් ලබාගැනීම සඳහා ජනතාව තවදුරටත් පෝලිම්වල රැඳී සිටිනවා. වෙසක් පොහොය නිමිත්තෙන් සේවකයින් නිවාඩු ලබාගැනීම නිසා ඊයේ දිනයේදී ඉන්ධන නිකුත් කිරීම සීමාවී තිබුණා. ඒ අනුව ඊයේ දිනයේදී බොහෝ ඉන්ධන පිරවුම්හල් තෙල් නැත යන පුවරු ප්‍රදර්ශනය කරමින් වසාදමා තිබුණා. කෙසේ වෙතත් අද සිට යළි ඉන්ධන බෙදාහැරීමේ කටයුතු ආරම්භ කළ බව ලංකා ඛණිජ තෙල් පෞද්ගලික ටැංකි රථ හිමියන්ගේ සංගමය පවසනවා. ඉන්ධන ලබා ගැනීම සඳහා ඉන්ධන පිරවුම්හල් අසල දිගු පෝලිම් අද දිනයේදීත් දක්නට ලැබුණා. ඉන්ධන හිඟය හේතුවෙන් පොදු ප්‍රවාහන සේවාවලට බලපෑම් එල්ල වී තිබෙනවා. දිනපතා ධාවනය කරන බස් රථ සංඛ්‍යාවද මේ වනවිට 15%ත් 20% අතර සංඛයාවකින් පහළ බැස ඇති බවයි ලංකා පෞද්ගලික බස් රථ හිමියන්ගේ සංගමය පවසන්නේ. මේ අතර ඩීසල් මෙට්‍රික් ටොන් 40,000 ක් රැගත් නෞකාවක් ඊයේ අලුයම දිවයිනට පැමිණියා. ඒ අනුව සාම්පල් පරීක්ෂාවෙන් පසුව ඉන්ධන ගොඩබෑම ඊයේ ආරම්භ කලා. ලබන බ්‍රහස්පතින්දා ඩීසල් මෙට්‍රික් ටොන් 40,000 ක් රැගත් නෞකාවක් දිවයිනට පැමිණීමට නියමිතයි. ඉන්දීය ණය ආධාරය යටතේ ඉදිරි සති දෙක තුළ ඉන්ධන නෞකා 3ක් දිවයිනට ළඟා වීමට නියමිත බව අමාත්‍යකංචන විජේසේකර මහතා පවසනවා. දිවයින පුරා පිහිටි ඉන්ධන පිරවුම්හල් 1190ට අදාළ තොග ලබා දෙන තුරු පෝලිම්වල රැදී නොසිටින ‍ලෙසත් අමාත්‍යවරයා ට්විටර් පනිවුඩයක් නිකුත් කරමින් ඉල්ලා සිටිනවා. මේ දක්වා ඉන්දීය ණය යටතේ මෙරටට ඉන්ධන මෙට්‍රික් ටොන් 400,000කට අධික ප්‍රමාණයක් ලබා දී ඇති බව ඉන්දීය මහ කොමසාරිස් කාර්යාලය ට්විටර් සටහනක් තබමින් පවසනවා.           ", "URL": "https://www.itnnews.lk/2023/10/05/411597/", "Category": "දේශීය පුවත්", "Parent URL": null}