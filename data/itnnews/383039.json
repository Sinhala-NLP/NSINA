{"Source": "ITN news", "Timestamp": "දෙසැම්බර් 16, 2021 11:45", "Headline": "නිවසක් නැතිව උපන් බිමේ බෝඩිංකාරයන්වන යුගය නිමා කළ යුතුයි", "News Content": "නිවසක් නැතිව උපන් බිමෙහි බෝඩිංකාරයන්වන යුගය ඉදිරි වසර කිහිපය තුළ නිමා කළ යුතුව ඇතැයි නාගරික සංවර්ධන හා නිවාස අමාත්‍ය, අග්‍රාමාත්‍ය මහින්ද රාජපක්ෂ මහතා පැවසීය. කොළඹ විශ්ව විද්‍යාලයේ සිසුන් අටසීයකට නේවාසික පහසුකම් සැළසීම සහ කැලණිවැලි  දුම්රිය මාර්ගය පුළුල් කිරීමේ දී ඉවත් කළ ජනතාව ඇතුළු අඩු ආදායම්ලාභී ජනතාව වෙනුවෙන් ඉදිකළ නිවාස 528කින්  සමන්විත “කොළොම්තොට සරසවි උයන” මහල් නිවාස සංකීර්ණය විවෘත කරමින් අග්‍රාමාත්‍ය මහින්ද රාජපක්ෂ මහතා ඊයේ (15) පස්වරුවේ මේ බව සඳහන් කළේය. කොළඹ 05 පොල්හේන්ගොඩ කාලිංග මාවතේ පිහිටි මෙම මහල් නිවාස සංකීර්ණය ඉදිකිරීමේ දී නිවාස අහිමි වූ කොළඹගේ මාවතේ පවුල් සඳහා ද මෙම නිවාස සංකීර්ණයෙන්ම නිවාස ලබා දීමට පියවර ගෙන තිබේ. නිදන කාමර දෙකක් ඇතුළුව සියලු පහසුකම්වලින් සමන්විත මෙම නිවාස 528 ඉදිකිරීමට බදු රහිතව වැය කළ මුදල රුපියල් මිලියන 1900කට ආසන්න වේ. නාගරික සංවර්ධන අධිකාරිය යටතේ රාජ්‍ය ඉංජිනේරු සංස්ථාවේ අධීක්ෂණය ඇතිව මාගා ඉංජිනේරු පෞද්ගලික සමාගම මෙම ව්‍යාපෘතියේ ඉදිකිරීම් භාරව කටයුතු කළේය. නිවාස සංකීර්ණය ජනතා අයිතියට පත්කරමින් අග්‍රාමාත්‍යතුමා එහි සමරු ඵලකය නිරාවරණය කළේය. කොළඹ විශ්වවිද්‍යාලයේ කුලපති මුරුත්තෙට්ටුවේ ආනන්ද නාහිමි ඇතුළු ගරුතර මහා සංඝරත්නය ද මෙහි වැඩම කර සිටියහ. කොළඹ විශ්වවිද්‍යාලයේ ශිෂ්‍ය නේවාසිකාගාරය සඳහා වෙන් කර ඇති ගොඩනැගිල්ල නිල වශයෙන් භාරදීම සංකේතවත් කරමින් එම ගොඩනැගිල්ලේ අනුරුවක් අග්‍රාමාත්‍යතුමා විසින් විශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග මහතාට හා කොළඹ විශ්ව විද්‍යාලයේ උපකුලපති ජ්‍යෙෂ්ඨ මහාචාර්ය චන්ද්‍රිකා විජේරත්න මහත්මියට පිරිනැමීම ද මෙහිදී සිදුවිය. නිවාසලාභීන් පස් දෙනෙකුට අග්‍රාමාත්‍යතුමාගේ සුරතින් නිවාසවල යතුරු භාර කෙරිණි.        ", "URL": "https://www.itnnews.lk/2023/10/05/383039/", "Category": "Breaking News,දේශීය පුවත්", "Parent URL": null}