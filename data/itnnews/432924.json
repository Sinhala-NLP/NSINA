{"Source": "ITN news", "Timestamp": "සැප්තැම්බර් 4, 2022 11:54", "Headline": "චීන නැවෙන් රටට සිදුවූ පාඩුව වගකිවයුත්තන්ගෙන් අයකර ගන්න – විගණකාධිපතිගෙන් නිර්දේශ", "News Content": "චීනයේ කින්ඩාඕ සීවින් බයෝටෙක් සමාගම ශ්‍රී ලංකාව තුළ අසාදු ලේඛනයට ඇතුළත් කරන ලෙස විගණකාධිපතිවරයා රජයට නිර්දේශකර තිබෙනවා. කාබනික පොහොර ගණුදෙනුවේදී ඇතිකරගත් ගිවිසුම්වලට අනුව කටයුතු නොකිරීම මත විගණකාධිපතිවරයා මෙම නිර්දේශ ලබාදී තිබෙනවා. විශේෂ විගණන වාර්තාවක් මගින් විගණකාධිපතිවරයා පෙන්වා දෙන්නේ අදාළ චීන සමාගමේ පොහොර සාම්පල ජීවානුහරණය කර නොමැති බවයි. එමෙන්ම එම පොහොර තොගවල අහිතිකර බැක්ටීරියා අඩංගු බවට ජාතික ශාක නිරෝධායන සේවය තහවුරු කර ඇති බවද එම විශේෂ වාර්තාවේ සදහන්. එවැනි පසුබිමක් හමුවේ මෙම පොහොර නැව සදහා නිරෝධායන සහතික ලබා ගැනීමේ ගැටලුව මතුවී ඇති අතර ඊට අවශ්‍ය ණයවර ලිපි විවෘත කර ඇත්තේ කෘෂිකර්ම අමාත්‍යංශයේ ලේකම්වරයා පත්කළ විශේෂ කාර්ය කමිටුවක් ලබාදුන් උපදෙස්වලට අනුවයි. ඒ අනුව අදාළ සමාගම පොහොර මෙට්‍රික් ටොන් 20,550 ක් සහිත නෞකාව කොළඹ වරායට පැමිණි අතර ශාක නිරෝධායන පනත අනුව මෙම පොහොර ජීවානුහරණය කර නොතිබීම හේතුවෙන් මෙහි ගොඩබෑම් කටයුතු සදහා මතබේදාත්මක තත්වයක් ඇති වුණා. පොහොර ආනයනය කළ ලංකා පොහොර සමාගම සහ කොමර්ෂල් පොහොර සමාගම කොළඹ වාණිජ මහාධිකරණයේ නඩුවක් ගොනුකරමින් මෙහි ගෙවීම් අත්හිටුවීමේ නියෝගයක් ලබාගත්තේ මෙම මතබේදාත්මක තත්ත්වය හමුවේයි. අමාත්‍ය මණ්ඩල තීරණයට අනුව නෞකාවේ අඩංගු පොහොර තොගයෙන් 75% ක් සදහා ඇමෙරිකා ඩොලර් මිලියන 6.9 කට සමාන වූ රුපියල් මිලියන 1,382 ක මුදල ගෙවීමට අනුමැතිය ලබාදුන්නා. අදාළ නඩුව ඉල්ලා අස්කර ගැණුනු අතර ප්‍රමිතියෙන් යුතු පොහොර නැවත සැපයීමේ කොන්දේසි සහිතව පොහොර මෙරටට රැගෙන ඒමට අවසර ලබාදුන්නා. එහෙත් ප්‍රමිතියෙන් යුතු පොහොර මෙරටට එවා තිබුණේ නැහැ. අදාළ සමාගම විසින් ප්‍රමිතියෙන් යුතු ලබානොදීම හේතුවෙන් මුදල් අයකර ගැනීමේ හැකියාව අහිමිව ගොස් ඇති බවයි විගණකාධිපතිවරයා විශේෂ විගනන වාර්තාවෙන් පෙන්වා දී ඇත්තේ. පොහොර සදහා ගෙවූ සියලු මුදල රජයට සිදුවූ පාඩුවක් බවද විගණකාධිපතිවරයා පෙන්වා දී තිබෙනවා. අදාළ ගණුදෙනුවේදී අත්තිකාරම් ගෙවීම් කිසිදු ආරක්ෂිත ක්‍රමවේදයකින් තොරව සිදුකිරීම මත රජයට සිදුවූ පාඩුව මෙම ගණුදෙනුවට සම්බන්ධ වගකිව යුත්තන්ට එරෙහිව නඩු පවරා අයකර ගන්නා ලෙස විගණකාධිපතිවරයා නිර්දේශකර තිබෙනවා.   ", "URL": "https://www.itnnews.lk/2023/10/05/432924/", "Category": "දේශීය පුවත්", "Parent URL": null}