{"Source": "ITN news", "Timestamp": "පෙබරවාරි 16, 2022 08:54", "Headline": "ඉන්දියාවෙන් ඇන්ටිජන් කට්ටල ලක්ෂයක්", "News Content": "ඉන්දියාව ඇන්ටිජන් පරික්ෂණ කට්ටල ලක්ෂයක් මෙරටට ලබා දී තිබෙනවා. එම තොගයේ වටිනාකම රුපියල් මිලියන 110 ඉක්මවනවා. ඇන්ටිජන් කට්ටල තොගය අමාත්‍ය කෙහෙලිය රඹුක්වැල්ල වෙත භාර දීම ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ විසින් සිදු කෙරුණා. මෙහිදී අමාත්‍ය කෙහෙළිය රඹුක්වැල්ල ප්‍රකාශ කළේ හිගයකින් තොරව මෙරටට ඖෂධ ආනයනය කිරීමට පියවර ගන්නා බවයි. ඉදිරි කාර්තු දෙක සදහා මෙරටට අවශ්‍ය ඖෂධ සහ අත්‍යවශ්‍ය වෛද්‍ය උපකරණ ලේඛණයක් මේ වන විට සකස් කර තිබෙනවා. ඉන්දියාව, චීනය වැනි රටවල්වලින් ඒවා ලබා ගැනීමට බලාපොරොත්තු වන බවයි අමාත්‍යවරයා ප්‍රකාශ කළේ. මෙහිදී අදහස් දැක්වූ ශ්‍රී ලංකාවේ ඉන්දියානු මහ කොමසාරිස් ගෝපාල් බාග්ලේ මහතා, මේ වන විට ඉන්දියාවේ එම ව්‍යසනයේ යම් අඩුවීමක් ඇතැයිද රට සාමාන්‍ය තත්ත්වයන් පවත්වා ගෙන යාමට පියවර ගෙන ඇතැයිද පැවසීය. ඇතැම් වකවානුවල කොවිඩ් ව්‍යනයේ ඉහළම තත්ත්වයට ඉන්දියාව මුහුණ දුන් බවත් මේ වන විට පවතින තත්ත්වය තුළ යම් යහපත් බවක් පෙනෙන බවත් හෙතෙම පැවසීය. මෙම අවස්ථාව සඳහා ලෝක සෞඛ්‍ය සංවිධානයේ මෙරට නේවාසික නියෝජිත ආචාර්ය අලාකා සිං, සේඛ්‍ය අමාත්‍යාංශයේ ලේකම් මේජර් ජනරාල් වෛද්‍ය සංජීව මුණසිංහ, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන, නියෝජ්‍ය අධ්‍යක්ෂ ජනරාල් (වෛද්‍ය සැපයුම් අංශය) වෛද්‍ය ඩී.ආර්.කේ.හේරත්, අධ්‍යක්ෂ (වෛද්‍ය තාක්ෂණික) වෛද්‍ය අන්වර් හම්දානි යන මහත්ම මහත්මීන් ඇතුළු පිරිසක් සහභාගි වූහ           ", "URL": "https://www.itnnews.lk/2023/10/05/395347/", "Category": "Breaking News,දේශීය පුවත්", "Parent URL": null}