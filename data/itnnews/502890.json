{"Source": "ITN news", "Timestamp": "ජූලි 26, 2023 15:49", "Headline": "හරක් කටාව ඔක්තෝබර් 6 අධිකරණයට ඉදිරිපත් කරන්නැයි මහාධිකරණය නියම කරයි", "News Content": "අපරාධ පරීක්ෂණ දෙපාර්තමේන්තුව භාරයේ රදවාගෙන සිටින නදුන් චින්තක හෙවත් හරක් කටා යන අය ඔක්තෝබර් 6 වනදා අධිකරණයට ඉදිරිපත් කරන ලෙස කොළඹ මහාධිකරණය නියම කළා. 2015 වසරේ මුල්ලේරියාවේ දී අනුර පාලිත පෙරේරා යන අයගේ නිවසට බලහත්කාරයෙන් ඇතුළු වී ගිනි අවි පෙන්වා මුදල් සහ ත්‍රීරෝද රථයක් කොල්ලකෑම ඇතුළු චෝදනා මත නීතිපතිවරයා නඩුවක් පවරා තිබෙනවා. එම නඩුව අද කැද වූ අවස්ථාවේ විත්තිකාර හරක් කටා යන අය අධිකරණයට ඉදිරිපත් කර තිබුණේ නැහැ. ඒ අනුවයි ඔහු අධිකරණයට ඉදිරිපත් කරන ලෙස නියෝග කෙරුණේ. වැලිකඩ පොලිසිය මගින් අත්අඩංගුවට ගැනීමෙන් පසු මියගිය බව කියන ආර් රාජකුමාරි නමැති කාන්තාවගේ මරණයට අදාළ මහේස්ත්‍රාත් පරීක්ෂණයේ තීන්දුව අගෝස්තු 25 වනදා ප්‍රකාශයට පත් කරන බව කොළඹ මහේස්ත්‍රාත් අධිකරණය අද ප්‍රකාශ කළා. මියගිය කාන්තාව සේවය කළ නිවසේ ආරක්ෂක නිලධාරියෙකු අද දිනයේ දී සාක්ෂි ලබා දුන්නා. ඔහු  කියා සිටියේ පසුගිය මැයි මස 11 වනදා සිවිල් ඇදුමින් සැරසී සිටි වැලිකඩ පොලිසියේ නිලධාරීන් දෙදෙනෙකු අදාළ කාන්තාව රැගෙන ගිය බවයි. එම අවස්ථාවේ කාන්තා පොලිස් නිලධාරිනියක නොසිටි බවත් අදාළ කාන්තාව අසනීපයෙන් පසු නොවූ බවත් සාක්ෂිකරු පැවසුවා. වැලිකඩ පොලිසියේදී මියගිය කාන්තාවට පහරදීම සදහා යොදා ගත් බව කියන රබර් බටයක් අපරාධ පරීක්ෂණ දෙපාර්තමේන්තුව අධිකරණයට ඉදිරිපත් කළා. එය රජයේ රස පරීක්ෂක වෙත යොමු කර වාර්තාවක් කැදවීමට නියම කෙරුණා.   ", "URL": "https://www.itnnews.lk/2023/10/05/502890/", "Category": "දේශීය පුවත්", "Parent URL": null}