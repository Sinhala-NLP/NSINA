{"Source": "ITN news", "Timestamp": "ඔක්තෝබර් 4, 2023 16:06", "Headline": "කබ්රාල්ට සහ ලලිත් වීරතුංගට පවරා තිබූ නඩුව නිෂ්ප්‍රභ කරන්නැයි කොටුව මහේස්ත්‍රාත් අධිකරණය නියෝග කරයි", "News Content": "හිටපු මහ බැංකු අධිපති අජිත් නිවාඩ් කබ්රාල් සහ හිටපු ජනාධිපති ලේකම් ලලිත් වීරතුංග යන මහත්වරුන්ට එරෙහිව පවරා තිබූ නඩුව නිෂ්ප්‍රභ කරන ලෙස කොටුව මහේස්ත්‍රාත් අධිකරණය අද නියෝග කළා. රජයට අයත් ඇමෙරිකා ඩොලර් මිලියන හයයි දශම පහක මුදලක් සාපරාධී විශ්වාසය කඩ කිරීමක් සිදු කර ඇති බවට වන සිද්ධියකට අදාළවයි ඔවුන්ට නඩු පවරා තිබුණේ. අදාළ නඩුව පවත්වාගෙන යනවාද නැද්ද යන්න සම්බන්ධයෙන් වන නියෝගය නිකුත් කරමිනුයි කොටුව මහේස්ත්‍රාත් තිළින ගමගේ මහතා මේ බව දැනුම් දුන්නේ. ඒ අනුව නඩුවේ චූදිතයින්ට එරෙහිව ගොනු කර ඇති සිතාසිය ආපසු කැඳවීම හේතුවෙන් නඩුවට ඇතුළත් කර ගැනීම සහ ඇප මත මුදා හැරීමට කරනු ලබන නියෝගය නීතිවිරෝධී බවට ගොනු කෙරුණු මූලික විරෝධතා ද සළකා බලා තිබෙනවා. අජිත් නිවාඩු කබ්රාල් මහතා සහ ලලිත් වීරතුංග යන මහත්වරුන් පෙනී සිටි ජනාධිපති නීතිඥ සම්පත් මෙන්ඩිස් මහතා ඇතුළු නීතිඥ මණ්ඩලය සිදු කළ මූලික විරෝධතා සහ පැමිණිල්ල ගොනු කළ ප්‍රතිවිරෝධතා සැලකිල්ලට ගනිමිනුයි මහෙස්ත්‍රාත්වරයා මෙම නියෝගය නිකුත් කළේ. ", "URL": "https://www.itnnews.lk/2023/10/05/520586/", "Category": "දේශීය පුවත්", "Parent URL": null}