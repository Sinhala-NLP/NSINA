{"Source": "ITN news", "Timestamp": "ඔක්තෝබර් 9, 2022 12:41", "Headline": "පියා සහ පුතා ඝාතනයකට සම්බන්ධ කාන්තාවක් වසර 31කට පසු අත්අඩංගුවට", "News Content": "මීට වසර 31 කට පෙර සිදුවූ පියෙකු සහ පුතු ඝාතනය සම්බන්ධයෙන් 64 හැවිරිදි කාන්තාවක් බස්නාහිර පළාත් දකුණ අපරාධ කොට්ඨාශය විසින් අත්අඩංගුවට ගෙන ඇති බව පොලීසිය පවසයි. 1991 වසරේ නාවින්න සහ පානදුර ප්‍රදේශවල පදිංචිව සිටි පිය පුතු දෙදෙනකු ඝාතනය කිරීම සම්බන්ධයෙන් පොලිස් කණ්ඩායමක් කළ දීර්ඝ විමර්ශනයකින් අනතුරුව ද්විත්ව ඝාතනයට සම්බන්ධ සැකකරුවෙකු 2022 සැප්තැම්බර් 29 වැනිදා අත්අඩංගුවට ගෙන තිබුණා. අනතුරුව පසුගිය සිකුරාදා මෙම ඝාතනය සම්බන්ධයෙන් වාද්දුව ප්‍රදේශයේ පදිංචි 55 හැවිරිදි තවත් සැකකරුවෙකු එම නිලධාරීන් විසින් අත්අඩංගුවට ගනු ලැබුවා. සැකකරුවන් දෙදෙනා අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබෙනවා. මොරටුව මෙන්ඩිස් මාවතේ නිවසකදී පියා (47) සහ පිළියන්දල බොල්ගොඩ ගඟ අසළ දී පුතා (21) ඝාතනය කර තිබුණා. පොලීසිය පැවසුවේ, වැඩිදුර විමර්ශනවලින් අනතුරුව සෙනසුරාදා පිළියන්දල ප්‍රදේශයේ පදිංචි සැකකාරියක අත්අඩංගුවට ගත් බව යි. ඇය පසුගිය මාසයේ අත්අඩංගුවට ගත් පළමු සැකකරුගේ බිරිඳයි. මියගිය පුද්ගලයාට අයත්ව තිබූ මොරටුව මෙන්ඩිස් මාවතේ පිහිටි පර්චස් 12 ක ඉඩම අත්පත් කර ගැනීම සඳහා මෙම ඝාතන සිදු කර ඇති බව විමර්ශනවලදී අනාවරණය වී තිබෙනවා. මියගිය පියාගේ දෙවැනි පුතාගේ බිරිඳ පොලිස්පතිවරයාට කළ පැමිණිල්ලකට අනුව සැකකරුවන් අත්අඩංගුවට ගෙන තිබෙනවා. ", "URL": "https://www.itnnews.lk/2023/10/05/439586/", "Category": "දේශීය පුවත්", "Parent URL": null}