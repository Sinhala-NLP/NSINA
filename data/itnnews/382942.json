{"Source": "ITN news", "Timestamp": "දෙසැම්බර් 15, 2021 17:13", "Headline": "කටුනායක ගුවන්තොටුපොළ අවට මාර්ග තදබදය අවම කිරීමට නව රථ වාහන සැලැස්මක්", "News Content": "කටුනායක බණ්ඩාරනායක ජාත්‍යන්තර ගුවන් තොටුපොළ අවට නව රථ වාහන සැලැස්මක් සකස් කෙරෙනවා. අදියර දෙකක් යටතේ ක්‍රියාත්මක මෙම ව්‍යාපෘතියට වැය කෙරෙන මුදල රුපියල් මිලියන 600 ක්. කටුනායක ගුවන් තොටුපොළ හා අවට මාර්ග තදබදය අවම කිරීම නව රථ වාහන සැලැස්මක් සකස් කිරීමේ අරමුණයි. පළමු අදියර යටතේ ඇවරිවත්ත හන්දියේ සිට ආයෝජන මණ්ඩල ප්‍රවේශය දක්වා මීටර් 660 ක් දිග මංතීරු හතරක ද්විත්ව මාර්ගයක් ඉදි කෙරෙනවා. මෙහි ඉදිකිරීම් දැනටමත් අවසන්. ඊට සමගාමීව ඇවරිවත්ත මංසන්ධිය සංවර්ධනය කිරීමට අපේක්ෂිතයි. දෙවන අදියර යටතේ ආයෝජන මණ්ඩල පිවිසුමේ සිට මිනුවන්ගොඩ දෙසට මීටර් 1050 ක් දිග මංතීරු හතරකින් යුත් ද්විත්ව මාර්ගයක් ඉදි කරනවා. මගී පහසුව සදහා ගුවන් තොටුපොළේ මගී පර්යන්ත ගොඩනැගිල්ල ප්‍රති ව්‍යුහගත කිරීමට හා ප්‍රතිසංස්කරණය කිරීමට ද පියවර ගෙන ඇති බව අමාත්‍ය ප්‍රසන්න රණතුංග මහතා පවසනවා. මගී ධාරිතාව ඉක්මවීමේ ගැටලුවට විසදුමක් ලෙසයි එය සිදු කෙරෙන්නේ. මගී පර්යන්ත ගොඩනැගිල්ලේ විගමන ප්‍රදේශය වෙනත් ස්ථානයක ස්ථාපනය කිරීමට දැනටමත් කටයුතු කර තිබෙනවා. ඊට වැය කර ඇති මුදල රුපියල් මිලියන 430 ක්. මේ අතර කටුනායක ගුවන් තොටුපොළේ මිලියන 6 ක් වන වාර්ෂික මගී ධාරිතාව මේ වනවිට මිලියන 10 දක්වා ඉහළ ගොස් තිබෙනවා. ව්‍යාපෘති අවසන් වීමෙන් පසු එම ධාරිතාව මිලියන 15 දක්වා ඉහළ යනු ඇති බවටයි විශ්වාසය පළ කෙරෙන්නේ. ", "URL": "https://www.itnnews.lk/2023/10/05/382942/", "Category": "දේශීය පුවත්", "Parent URL": null}