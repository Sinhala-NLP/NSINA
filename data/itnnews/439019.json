{"Source": "ITN news", "Timestamp": "ඔක්තෝබර් 5, 2022 19:00", "Headline": "ලෝක ගුරු දිනය අදයි – ජනපතිගෙන් සුබපැතුම් පණිවුඩයක්", "News Content": "ලෝක ගුරු දිනය අදට යෙදී තිබෙනවා. ගුරුවරයා සහ ගුරු වෘත්තීය වෙනුවෙන් වගකීම් රජයක් ලෙස නොපිරිහෙලා ඉටු කිරීමට බැදි සිටින බවයි ජනාධිපති රනිල් වික්‍රමසිංහ මහතා පවසන්නේ. ඒ ගුරු දිනය වෙනුවෙන් සුබපැතුම් පණිවුඩයක් නිකුත් කරමින්. ඔක්තෝබර් 5 වනදා ලෝක ගුරු දිනය ලෙස යුනෙස්කෝව ප්‍රකාශයට පත් කළේ 1994 වසරේයි. ලෝක ගුරු දිනයට සමගාමිව මෙරට ගුරු දිනය සමරනු ලබන්නේ හෙට දිනයේයි. ගුරු වෘත්තියේ ගෞරවාන්විත සේවාව හේතුවෙන් ගුරුවරුන් සමාජයේ ඉහළ පිළිගැනීමකට ලක්වන අතර ඔවුන්ට ගෞරව කිරීමක් ලෙස ගුරු දිනය සැමරීම සිදුවනවා. මේ අතර ලෝක ගුරු දිනය වෙනුවෙන් ජනාධිපති රනිල් වික්‍රමසිංහ මහතා සුබ පැතුම් පණිවුඩයක් එක් කර තිබෙනවා. ලොව ශ්‍රේෂ්ඨතම වෘත්තීන් අතර ගුරු වෘත්තිය මුල්තැන ගන්නේ ලෝකයේ හා මනුෂ්‍ය වර්ගයාගේ රදා පැවැත්ම සදහා වූ මග නොමග පසක් කරන මාර්ගෝපදේශකයා ගුරුවරයා වන බැවින්. ගුරුවරයා යනු ප්‍රඥාවේ හා හදවතේ එකතුවකි. ගුරු සේවාව වෘත්තියක්ම නොව සේවයකට එහා ගිය වගකීමක් බව පොදු පිළිගැනීම වන අතර ගුරුවරයා සමාජයේ ඉහළින්ම ඔසවා තබා ඇත්තේ එම තත්ත්වය නිසා බවයි ජනාධිපතිවරයා නිකුත් කළ සුබ පැතුම් පණිවුඩයේ දැක්වෙන්නේ. ගුරු වෘත්තිය වෙනුවෙන් වූ වගකීම් ඉටු කිරීම රජයේ අරමුණයි. දේශපාලනය මත ගුරු පත්වීම් ලබාදීම අත්හිටුවා විද්‍යාපීඨ ක්‍රමය ඇති කිරීමටත් ගුරුවරයාට දියුණු ලෝකය සමග මුසුවීමේ අවස්ථාව සලසමින් ඉංග්‍රීසි භාෂාව හැදෑරීමට විශේෂ පුහුණුවක් ලබාදීමට තමා අධ්‍යාපන ඇමතිවරයා ලෙස එවකට පියවර ගත් බව ජනාධිපති රනිල් වික්‍රමසිංහ මහතා පෙන්වා දෙනවා. එම පියවර ගනු ලැබුවේ ගුරු වෘත්තියේ ගෞරවය ආරක්ෂා කිරීම උදෙසාම බව ජනාධිපතිවරයා නිකුත් කළ සුබපැතුම් පණිවුඩයෙන් අවධාරණය කර තිබෙනවා. ", "URL": "https://www.itnnews.lk/2023/10/05/439019/", "Category": "Breaking News,දේශීය පුවත්", "Parent URL": null}