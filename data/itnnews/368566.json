{"Source": "ITN news", "Timestamp": "ඔක්තෝබර් 11, 2021 17:57", "Headline": "වැඩි කරලා අඩු කරපු ගෑස්", "News Content": "භාණ්ඩ කිහිපයක මිල ගණන් අද සිට ක්‍රියාත්මකවන පරිදි ඉහළ දැමීමට අදාළ සමාගම් තීරණය කර තිබෙනවා. ඒ අනුව ගෑස් , සිමෙන්ති ,තිරිගු පිටි මෙන්ම  පාන් ඇතුළු ආහාර ද්‍රව්‍ය කිහිපයක මිල ගණන් ඉහළ ගොස් තිබෙනවා.කෙසේ වෙතත් ඊයේ වැඩි කළ ලිට්රෝ ගෑස් මිල නැවතත් සංශෝධනය කරමින් පහත දැමීමට කටයුතු කෙරුණා. කිරිපිටි, තිරිගුපිටි, ගෑස් සහ සිමෙන්ති සදහා මෙතෙක් පැවති පාලන මිල ඉවත් කිරීමට අදාළ අතිවිශේෂ ගැසට් නිවේදනය නිකුත් කිරීමත් සමග අදාළ භාන්ඩ සැපයුම්කරුවන් ඔවුන්ගේ මිල ගණන් රජයට ඉදිරිපත් කළා. ඒ අනුවයි නව මිල ගණන් නිවේදනය කෙරුණේ. ඒ අනුව කිරිපිටි කිලෝග්‍රෑමයක මිල රුපියල් 250 කින් ඉහළ දැමුනු අතර නව මිල වන්නේ රුපියල් 1195ක්. ග්‍රෑම් 400 කිරිපිටි පැකට්ටුවක මිල රුපියල් 100 කින් ඉහළ දමා ඇති අතර එහි නව මිල රුපියල් 480ක්. ගෘහස්ථ ගෑස් සිලින්ඩරයක මිල ඊයේ මධ්‍යම රාත්‍රියේ  සිට ඉහළ දැමීමට ගෑස් සමාගම් ද තීරණය කර තිබෙනවා. ඒ අනුව 12.5 ලිට්ට්‍රෝ ගෘහස්ථ ගෑස් සිලින්ඩරයක මිල රුපියල් 1257 ඉහළ දැමුණා. එමෙන්ම කිලෝග්‍රෑම් පහක් වූ ලිට්ට්‍රෝ ගෑස් සිලින්ඩරයක මිල රුපියල් 503 කින්ද කිලෝග්‍රෑම් දෙකයි දශම පහක් වූ ගෑස් සිලින්ඩරයක මිල රුපියල් 231 කින්ද ඉහළ නැංවීමට එම සමාගම් තීරණය කර තිබුණේ. කෙසේ වෙතත් වැඩි කළ මිල ගණන් යලි සංශෝධනය කිරීමට ලිට්රෝ ගෑස් සමාගම තීරණය කර තිබෙනවා. කිලෝග්‍රෑම් 12.5ක ලිට්‍රෝ ගෑස් සිලින්ඩරයක මිල රුපියල් 75කින් පහත දමා තිබෙනවා. ඒහි සංශෝධිත නව මිල වන්නේ රුපියල් 2675ක්. කිලෝග්‍රෑම් 5ක ගෑස් සිලින්ඩරයක මිල රුපියල් 30කින් පහත දමා ඇති අතර එහි නව මිල රුපියල් 1071ක් . කිලෝග්‍රෑම් 2.5ක ගෑස් සිලින්ඩරයක් 14කින් පහත දමා තිබෙනවා. ඒ අනුව එහි නව මිල රුපියල් 506ක්. මෙවර ලාෆ් ගෑස් සමාගමද ගෘහස්ථ ගෑස් සිලින්ඩරයක මිල ඉහළ නංවා තිබෙනවා. ඒ අනුව කිලෝග්‍රෑම් දොළහයි දශම පහක ගෑස් සිලින්ඩරයක් රුපියල් 984 කින් ඉහළ නංවා ඇති අතර එහි නව මිල රුපියල් 2840 ක්. එමෙන්ම කිලෝග්‍රෑම් පහක ගෑස් සිලින්ඩරයක් රුපියල් 393 කින් ඉහළ නංවා ඇති අතර නව මිල රුපියල් 1136 ක්. මේ අතර කිලෝග්‍රෑම් 50ක සිමෙන්ති කොට්ටයක මිල රුපියල් 93කින් ඉහළ දමා තිබෙනවා. ඒ අනුව රුපියල් 1005 ක්ව පැවති සිමෙන්ති කොට්ටයක නව මිල වන්නේ රුපියල් 1098 ක්. මේ අතර තිරිගු පිටි මිල ද රුපියල් දහයකින් ඉහළ දමා තිබෙනවා. කිරි තේ කෝප්පයක සහ කෑම පැකට්ටුවක මිල ද රුපියල් 10කින් ඉහළ දැමීමට සමස්ත ලංකා ආපනශාලා හිමියන්ගේ සංගමය තීරණය කර තිබේ. පාන් මිල අද රාත්‍රියේ සිට වැඩි කිරීමට තීරණය කළ බව සමස්ත ලංකා බේකරි හිමියන්ගේ සංගමය පවසනවා.  ඒ අනුව ග්‍රෑම් 450ක පාන් ගෙඩියක් රුපියල් 5කින් මිල ඉහළ ගොස් තිබෙනවා.     ", "URL": "https://www.itnnews.lk/2023/10/05/368566/", "Category": "දේශීය පුවත්", "Parent URL": null}