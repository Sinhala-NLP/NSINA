{"Source": "ITN news", "Timestamp": "අප්‍රේල් 14, 2023 08:18", "Headline": "නීති විරෝධී ලෙස ප්‍රවාහනය කළ දැව තොගයක් සමඟ පුද්ගලයින් දෙදෙනෙකු අත්අඩංගුවට", "News Content": "මාන්කුලමි රක්ෂිතය වනසමින් මහා පරිමාණයෙන් දැව කපා ප්‍රවාහනය කරමින් සිටි පුද්ගලයින් දෙදෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා. විශේෂ කාර්ය බලකාය කිලිනොච්චිය ‍කඳවුරේ නිලධාරීන්ට ලද තොරතුරකට අනුව පුනරින් පොලිස් වසමේ පරන්තන් – පුනරින් මාර්ගයේ, ශිවම් කෝවිල අසල ප්‍රදේශයේ සිදුකළ මාර්ග බාධක රාජකාරියක දී අත්අඩංගුවට ගැනීම සිදුකර තිබෙනවා. එහි දී බලපත්‍ර නොමැතිව නීති විරෝධී ලෙස ප්‍රවාහනය කරමින් සිටි  බුරුත දැව කඳන් 34ක්, ඉරන ලද බුරුත ලී 06ක් සහ ඉරන ලද පලු ලී 04ක් සහ ටිපර් රථය පොලිස් භාරයට ගෙන තිබෙනවා. සැකකරුවන් පරන්තන් සහ ධර්මපුරම් ප්‍රදේශවල පදිංචි වයස අවු. 24 සහ 21 යන වයස් වල පසුවන්නන් වේ. ", "URL": "https://www.itnnews.lk/2023/10/05/475502/", "Category": "දේශීය පුවත්", "Parent URL": null}