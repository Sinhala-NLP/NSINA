{"Source": "ITN news", "Timestamp": "නොවැම්බර් 10, 2022 20:12", "Headline": "ජනපති රනිල් රටේ ණය ප්‍රතිව්‍යූහගත කරන විදිය ගැන පාර්ලිමේන්තුවට කියයි", "News Content": "ජාත්‍යන්තර මූල්‍ය අරමුදල සමග ඇති කරගත් එකගත්වය පිළිබද පාර්ලිමේන්තුව දැනුවත් කිරීමට කටයුතු කරන බව ජනාධිපති රනිල් වික්‍රමසිංහ මහතා අද පාර්ලිමේන්තුවේදී ප්‍රකාශ කළා. කෙසේ වෙතත් එහි අඩංගු කරුණු පිළිබද චීනය ඉන්දියාව වැනි රටවල් සමග සාකච්ඡා කළ අතර ඇතැම් සංශෝධන සිදුවිය හැකි බවයි ජනාධිපතිවරයා වැඩිදුරටත් සදහන් කළේ. මේ අතර එකතු කළ අගය මත බදු සංශෝධන පනත් කෙටුම්පතේ ව්‍යවස්ථානුකූලභාවය සම්බන්ධයෙන් ගැටලුකාරී තත්ත්වයක් නොමැති බව ශ්‍රේෂ්ඨාධිකරණය දැනුම් දී ඇතැයි කතානායකවරයා අද නිවේදනය කළා. එමෙන්ම ලබන 14වන දා අයවැය කතාව ඉදිරිපත් කිරීමට නියමිත බැවින් එදින පාර්ලිමේන්තු සංකීර්ණයේ විශේෂ ආරක්ෂිත වැඩපිළිවෙළක් ක්‍රියාත්මක බව ද කතානායකවරයා කියා සිටියා. අද උදෑසන ජනාධිපතිවරයා පාර්ලිමේන්තු සභාගර්භය වෙත පැමිණියා.       ", "URL": "https://www.itnnews.lk/2023/10/05/445096/", "Category": "දේශීය පුවත්", "Parent URL": null}