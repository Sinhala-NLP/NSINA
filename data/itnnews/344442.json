{"Source": "ITN news", "Timestamp": "ජූනි 22, 2021 16:09", "Headline": "නිවාස ව්‍යාපෘති කිහිපයක් කඩිනමින් ඉදිකෙරේ", "News Content": "සෞඛ්‍ය ආරක්ෂිත උපදෙස්වලට අනුකූලව ප්‍රදේශ කිහිපයක නිවාස 3,000 ක් ඉදිකිරීමේ කටයුතු කඩිනම් කෙරේ. 6.25% ක අඩු පොළියකට රාජ්‍ය බැංකුවලින් නිවාස ණය ලබා ගැනීමේ පහසුකම්. අතිගරු ජනාධිපති ගෝඨාභය රාජපක්ෂ මැතිතුමාගේ සහ නාගරික සංවර්ධන හා නිවාස අමාත්‍ය, ගරු අග්‍රාමාත්‍ය මහින්ද රාජපක්ෂ මැතිතුමාගේ “සෞභාග්‍යයේ දැක්ම” ප්‍රතිපත්ති ප්‍රකාශය අනුව මධ්‍යම පාංතිකයන් වෙනුවෙන් ඉදිකෙරෙන නිවාස 3,000 ක ඉදිකිරීමේ කටයුතු මේ වනවිට කඩිනමින් සිදුකෙරෙමින් පවතින බව නාගරික සංවර්ධන හා නිවාස අමාත්‍යාංශය ප්‍රකාශ කරයි. ලෝක වසංගතයක් වන පීඩාකාරී, බියකරු කොවිඩ් වසංගත රෝග තත්ත්වය, සංචරණ සීමා, නිරෝධායන නීති රීති, සෞඛ්‍ය නිර්ණායක මධ්‍යයේ වුව ද මධ්‍යම පාංතිකයන්ගේ නිවාස අවශ්‍යතාව සපුරාලීම අරමුණු කරගනිමින් සියලු සෞඛ්‍ය නිර්ණායකයන්ට සහ උපදෙස්වලට යටත්ව අග්‍රාමාත්‍යතුමන් ලබාදුන් උපදෙස් මත මෙම සියලු ඉදිකිරීම් කටයුතු සිදුකෙරේ. අතිගරු ජනාධිපතිතුමාගේ සහ ගරු අග්‍රාමාත්‍යතුමාගේ උපදෙස් හා මගපෙන්වීම යටතේ නාගරික සංවර්ධන, වෙරළ සංරක්ෂණ, අපද්‍රව්‍ය බැහැරලීම සහ ප්‍රජා පවිත්‍රතා කටයුතු රාජ්‍ය අමාත්‍ය, ආචාර්ය නාලක ගොඩහේවා මහතාගේ අධීක්ෂණය යටතේ, නාගරික සංවර්ධන අධිකාරිය නියමිත ප්‍රමිතින්ට අනුකූලව වඩාත් ආකර්ෂණීය ලෙස මෙම නිවාස ව්‍යාපෘති ක්‍රියාත්මක කරයි. ඒ අනුව ඔරුගොඩවත්ත, පෑලියගොඩ, කොට්ටාව, බ්ලූමැන්ඩල්, බොරලැස්ගමුව, මාලඹේ සහ මහනුවර දිස්ත්‍රික්කයේ ගැටඹේ යන ප්‍රදේශ තුළ මෙම නිවාස 3,000 ඉදිකිරීම මේ වනවිට සිදු කෙරෙමින් පවතී. මෙම නිවාස ව්‍යාපෘති සඳහා වැය කරන මුදල රුපියල් බිලියන 40 කි. ව්‍යාපෘතියේ වැඩ ආරම්භ කර වසරක්, වසර එකහමාරක් තුළ සාදා නිම කිරීම මෙහි මූලික අරමුණයි.\nනව යුග දිවියට පිවිසෙන තරුණ තරුණියන්, තරුණ වෘත්තීකයන්, ගුරුවරුන්, බැංකු නිලධාරින් සහ මධ්‍යම පාංතිකයන් ඉලක්කකර ගනිමින් මෙම නිවාස ව්‍යාපෘති දියත් කෙරේ.\nඉදිකෙරෙන සියලු නිවාස ව්‍යාපෘති රාජ්‍ය හා පෞද්ගලික අංශයේ රැකියා ස්ථානවලට ආසන්නව ඉදිකර තිබීම විශේෂත්වයකි. සියලු නිවාස මහල් නිවාස ලෙස ඉදිවන අතර, සියලු යටිතල පහසුකම්වලින් සමන්විත වෙයි. වර්ග අඩි 700 සහ 900 බැගින් වන නිවාස ඒකක වර්ග 02 කින් මෙම නිවාස ව්‍යාපෘති අවසන් වේ. රාජ්‍ය බැංකුවලින් 6.25% ක් වැනි අඩු පොළියකට වසර 25 ක් තුළ ගෙවා නිම කිරීමේ පහසු ගෙවීමේ ක්‍රමයකට මෙම නිවාස ලබාගත හැකි වීමේ පහසු ක්‍රමවේද ද නාගරික සංවර්ධන අධිකාරිය මඟින් සකස් කර ඇත. නාගරික සංවර්ධන හා නිවාස අමාත්‍යවරයා වශයෙන් ගරු අග්‍රාමාත්‍යතුමා නාගරික සංවර්ධන අධිකාරියට උපදෙස් ලබා දී ඇත්තේ සෑම නිවසක් ම නියමිත ප්‍රමිතියට අනුකූලව මධ්‍යම පාංතිකයන්ගේ නිවාස අවශ්‍යතාවලට ගැළපෙන ලෙස මෙම නිවාස සකස් කරන ලෙසටයි. නාගරික සංවර්ධන හා නිවාස අමාත්‍ය, ගරු අග්‍රාමාත්‍ය මහින්ද රාජපක්ෂ මැතිතුමාගේ උපදෙස් අනුව නාගරික සංවර්ධන, වෙරළ සංරක්‍ෂණ, අපද්‍රව්‍ය බැහැරලීම සහ ප්‍රජා පවිත්‍රතා කටයුතු රාජ්‍ය අමාත්‍ය ආචාර්ය නාලක ගොඩහේවා මහතාගේ මෙහෙයවීමෙන් නාගරික සංවර්ධන හා නිවාස අමාත්‍යාංශයේ ලේකම් සිරිනිමල් පෙරේරා, නාගරික සංවර්ධන අධිකාරියේ සභාපති, වරලත් වාස්තු විද්‍යාඥ හර්ෂාන් ද සිල්වා, නාගරික සංවර්ධන අධිකාරියේ අධ්‍යක්ෂ ජනරාල්, වරලත් නගර නිර්මාණ ශිල්පි ප්‍රසාද් රණවීර යන මහත්වරුන්ගේ අධික්ෂණයෙන් නාගරික සංවර්ධන අධිකාරිය මඟින් සමස්ත නිවාස ව්‍යාපෘති ක්‍රියාත්මක කෙරෙයි. ", "URL": "https://www.itnnews.lk/2023/10/05/344442/", "Category": "දේශීය පුවත්", "Parent URL": null}