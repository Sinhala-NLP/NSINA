{"Source": "ITN news", "Timestamp": "සැප්තැම්බර් 10, 2022 09:36", "Headline": "කාන්තාවන්ට ශාසනික දොරගුළු විවරවූ බිනර පොහොය අදයි", "News Content": "භික්ෂුනී ශාසනය ආරම්භ වූ බිනර පොහොය දිනය අදයි. බිනර පොහොය දිනයේ සෑම වෙහෙර විහාරස්ථානයකම පාහේ ආගමික වතාවත් සිදු කෙරෙනවා. සෑම පුන් පොහෝ දිනකම ස්වාධීන රූපවාහිනිය ගෙන එන සවනක් රැස් සජීව වැඩසටහන මෙවර පැවැත්වෙන්නේ සබරගමුව බොල්තුඹේ සුමන සමන් දේවාල රජමහා විහාරස්ථානයේයි. කාන්තාවන්ට ශාසනික දොරගුළු විවර කරමින් භික්‍ෂුණී ශාසනය ආරම්භ කෙරුණේ අද වැනි බිනර පොහෝ දිනකයි. මහා ප්‍රජාපති ගෝතමී දේවිය  ඇතුළු කාන්තාවන් 500 දෙනෙකු සසුනට එක්වීමද මෙම උතුම් පොහෝ දිනයේ සිදුවූ බව ශාසන ඉතිහාසයේ සදහන්. පසුව යසෝදරා දේවිය ඇතුළු කාන්තාවන් විශාල පිරිසක් ප්‍රජාපතී ගෝතමිය වෙත පැමිණ පැවිදි භාවය ලබාගත්තා. ඒ අනුව භික්‍ෂු, භික්‍ෂුණී, උපාසක, උපාසිකා ලෙස සිව්වනක් පිරිස සම්පූර්ණත්වයට පත් වන්නේ ද බිනර පොහෝ දිනයේයි. අෂ්ඨගරු ධර්ම බුදුන් වහන්සේගෙන් විමසා ආනන්ද හිමියන් එය මහා ප්‍රජාපතී ගෝතමී දේවියට පහදා දීමෙන් පසු ගරු ධර්ම ආරක්ෂා කරන බවට ප්‍රතිඥා ලබා දීම ද මෙම උතුම් පොහෝ දිනයේ දී සිදු වූ බවයි සදහන් වන්නේ. ස්වාධීන රූපවාහිනිය සෑම පුන් පොහෝ දිනකම ගෙන එන සවනක් රැස් පෝදා වැඩසටහන මෙවර විකාශය කෙරුණේ සබරගමුව බොල්තුඹේ ඓතිහාසික සුමන සමන් දේවාල රජ මහා විහාරස්ථානයේ සිටයි. විහාරාධිපති පූජ්‍ය පාද නැදුන්ගමුවේ සුමනසාර ස්වාමීන් වහන්සේගේ අනුශාසනා පරිදී පින්කම් සංවිධාන කර තිබුණා. ලක්හඩ ගුවන්විදුලිය සෑම පුන්පොහෝදිනකම ගෙන එන ශාසනාලෝක වැඩසටහන ද මෙවර ක්‍රියාත්මක වන්නේ බොල්තුඹේ සුමන සමන් දේවාල රජ මහා විහාරස්ථානයේ සිටයි. ශාසනාලෝක වැඩසටහන මෙවර ක්‍රියාත්මක වන්නේ 120 වන වතාවටයි. අධ්‍යාපනය ලබන සාමනේර භික්ෂූන් වහන්සේගේ වැඩිදුර අධ්‍යාපන කටයුතු වෙනුවෙන් පොත්පත් හා අධ්‍යාපන උපකරණ පූජා කිරීම මෙන්ම සාසනයට තම දරුවන් පූජා කළ දෙමාපියන් ඇගයීම ද ශාසනාලෝක වැඩසටහන තුළින් සිදුවනවා.       ", "URL": "https://www.itnnews.lk/2023/10/05/434002/", "Category": "දේශීය පුවත්", "Parent URL": null}