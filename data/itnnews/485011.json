{"Source": "ITN news", "Timestamp": "මැයි 21, 2023 19:33", "Headline": "සිංගප්පූරුවේදී මිය ගිය නදීකාගේ අවසන් කටයුතු හෙට", "News Content": "සිංගප්පූරුවේ නිවසක ගෘහසේවිකාවක් ලෙස කටයුතු කරමින් සිටියදී මහල් අටක ගොඩනැගිල්ලකින් ඇද වැටී ජීවිතක්ෂයට පත් වූ නදීකා දිල්ශානි ප්‍රනාන්දුගේ දේහය පිළිබද අවසන් කටයුතු හෙට පස්වරුවේ සිදු කිරීමට නියමිතයි. ඇගේ මරණය සම්බන්ධයෙන්  සිංගප්පූරුවේ ශ්‍රී ලංකා මහ කොමසාරිස් කාර්යාලය පූර්ණ පරික්ෂණයක් මේ වන විටත් ආරම්භ කර තිබෙනවා. දංකොටුව මොටෑමුල්ල ප්‍රදේශයේ පදිංචි හතළිස් එක් හැවිරිදි නදීකා දිල්ෂානි ප්‍රනාන්දු පසුගිය වසරේ දෙසැම්බර් මාසයේදී සිංගප්පූරුව බලා පිටත්ව යන්නේ ගෘහ සේවිකාවක් ලෙස සේවය කිරීම සදහායි. ඒ කුරුණෑගල විදේශ රැකියා ආයතනයක් හා සම්බන්ධ වෙමින්. ඇය සිංගප්පූරුවේ සේවය කළ නිවසේ වැඩ අධික බව ඒජන්සියට දන්වා ඇති අතර එහිදී ඇය තවත් නිවසක් වෙත මාරු කර තිබෙනවා. ඒ ඇය මියගිය මහල් සංකීර්ණයේ අටවන මහලේ නිවසක් වෙතයි. එහිදී ද ඇයට බොහෝ දුෂ්කරතාවන්ට මුහුණ දීමට සිදුවූ බව ඇයගේ පවුලේ ඥාතීන් හා සමීපතම මිතුරියන්ට දන්වා තිබෙනවා. කෙසේ වුවද මෙවන් පසුබිමක් තුලයි ඇය එම මහල් නිවාසයේ 8 වන මහලෙන් වැටී ජීවිතක්ෂයට පත්වුයේ. ඇය ඇද වැටෙන ආකාරය අසළ සිටි පිරිසක් වීඩියෝ ගතකර තිබෙන අතර එම දර්ශන සමාජ මාධ්‍ය තුළ සංසරණය වන අයුරු ද දක්නට ලැබුණා. මෙසේ අවාසනාවන්ත ලෙස මියගිය නදීකා දිල්ශානිගේ දේහය ගුවන් මගින් කටුනායක ගුවන්තොටුපොල වෙත ගෙන එනු ලැබුවා. නදීකාගේ ඥාතීන් මරණය සැක සහිත බව ප්‍රකාශ කරමින් ඒ සම්බන්ධයෙන් විධිමත් පරික්ෂණයක් සිදුකරන ලෙසයි ඉල්ලා සිටියේ. නදීකාගේ සිරුර මීගමුව දිස්ත්‍රික් මහ රෝහල වෙත පරීක්ෂණ සදහා රැගෙන යාමට කටයුතු කෙරුණු අතර එම පරික්ෂණවලින් අනතුරුව පවුලේ ඥාතීන් වෙත දේහය භාර දීමට කටයුතු කෙරුණා. ඥාතීන් භාරගත් දේහය මේ වන විට දංකොටුව මොටෑමුල්ල ප්‍රදේශයේ පිහිටි නිවස වෙත රැගෙන විත් තිබෙනවා. දේහය පිළිබද අවසන් කටයුතු හෙට පස්වරු 4ට වෑකඩ පොදු සුසාන භූමියේදී සිදු කිරීමට නියමිතයි. මේ අතර නදීකා දිල්ශානිගේ මරණය සම්බන්ධයෙන්  මේ වන විට විශේෂ පරික්ෂනයක් ආරම්භ කර ඇති බවයි සිංගප්පූරුවේ මහ කොමසාරිස් කාර්යාල  සදහන් කළේ. ", "URL": "https://www.itnnews.lk/2023/10/05/485011/", "Category": "දේශීය පුවත්", "Parent URL": null}