{"Source": "ITN news", "Timestamp": "සැප්තැම්බර් 30, 2022 12:33", "Headline": "ලෝක ළමා දිනය වෙනුවෙන් ITN මාධ්‍ය ජාලය විශේෂ වැඩසටහන් රැසක් සංවිධානය කරයි", "News Content": "ලෝක ළමා දිනය වෙනුවෙන් ස්වාධීන රූපවාහිනී මාධ්‍ය ජාලය විශේෂ වැඩසටහන් රැසක් සංවිධාන කර තිබෙනවා. ස්වාධීන රූපවාහිනිය අවිස්සාවේල්ල, කළුඅග්ගල ලෙෂවර්ල්ඩ් පරිශ්‍රයේදී ළමා දින සැමරුම් උත්සවය පවත්වන අතර ලක්හඩ ගුවන් විදුලිය සැමරුම් උත්සවය සංවිධාන කර ඇත්තේ අනුරාධපුර මහවිලච්චිය සාලිය මහාවිද්‍යාලයේයි. හැදෙන රටක වැඩෙන ළමයි යන තේමාවෙනුයි ලක්හඩ සැමරුම් උත්සවය පැවැත්වෙන්නේ. දිස්ත්‍රික් 306, බී, 2 ජාත්‍යන්තර සිංහ සමාජය හා අත්වැල් බැදගනිමින් ලක්හඩ ගුවන්විදුලිය මෙන්ම ස්වාධීන රූපවාහිනිය එක්වයි මෙය සංවිධාන කර ඇත්තේ. මහවිලච්චිය අධ්‍යාපන කොට්ඨාසයේ පාසල් 16 ක දරු දැරියන් 2000 කගේ සහභාගීත්වයෙන් ළමාදින සැමරුම් උත්සවය පැවැත්වෙනවා. පාපැදි,  ක්‍රීඩා භාණ්ඩ,  පරිගණක, පුස්තකාල පොත්පත් මෙන්ම පාසල් උපකරණ බෙදාදීමට ද කටයුතු යොදා ඇති අතර වෛද්‍ය සායන ඇතුළු වැඩසටහන් රැසක් ද ක්‍රියාත්මක කිරීමටයි කටයුතු යොදා ඇත්තේ. මේ සදහා යුද හමුදාව, පොලීසිය හා සිවිල් ආරක්ෂක බලකාය මෙන්ම සිසු දරුදැරියන්ගේ දෙමාපියන්ද මීට පූර්ණ සහයෝගය ලබා දෙනවා. ස්වාධීන රූපවාහිනිය සංවිධාන කරන සැමරුම් උත්සවය හෙට පෙරවරු 9.00 ට කළුඅග්ගල ලෙෂර්වර්ඩ් පරිශ්‍රයේ දී ආරම්භවනවා. පස්වරු 5.00 දක්වා උත්සවය පැවැත්වෙන අතර එහි සියලු තොරතුරු සජීවීව ගෙන ඒමටයි ස්වාධීන රූපවාහිනිය කටයුතු යොදා ඇත්තේ. වයස අවුරුදු 12න් පහළ සියලු දරුවන්ට නොමිලේ  මෙම පරිශ්‍රයට ඇතුළුවීමට අවස්ථාව සලසා දී තිබෙනවා. මේ අතර ලෝක ළමාදින සැමරුම් වැඩසටහන සමගාමීව ධීවර ප්‍රජාව ආශ්‍රිතව සෙමෙන් මනස වැඩෙන විශේෂ අවශ්‍යතා සහිත දරුවන්ගේ කුසලතා සංවර්ධන වැඩසටහන පිළිබද දැනුවත් කිරීමේ මාධ්‍ය හමුවක් රාජ්‍ය අමාත්‍ය පියල් නිශාන්ත මහතාගේ ප්‍රධානත්වයෙන් ප්‍රවෘත්ති දෙපාර්තමේන්තු ශ්‍රවනාගාරයෙදී පැවැත්වුණා. එහිදී අමාත්‍යවරයා කියා සිටියේ රළ පෙල දිනන දරුවෝ නමින් විශේෂ වැඩසටහනක් හෙට බේරුවල මොරගල්ල වෙරළතීරයේදී උදෑසන උදෑසන 8 ට ආරම්භ වන බවයි. මෙම වැඩසටහන කළුතරින් ආරම්භ වී උතුරු නැගෙනහිර හා අනෙකුත් වෙරළාරක්ෂිත දිස්ත්‍රික්කවලත් ක්‍රියාත්මක කරන බවයි අමාත්‍යවරයා සදහන් කළේ. මේ අතර ස්වාධීන රූපවාහිනිය ද ලෝක ලමා දිනය වෙනුවෙන් හෙට දිනයේදී  විවිධ වැඩසටහන් රැසක් ක්‍රියාත්මක කිරීමට සැළසුම් කර තිබෙනවා. එහි ප්‍රධාන උත්සවය කළුඅග්ගල ලෙෂර්වර්ල්ඩ් පරිශ්‍රයේදී පැවැත්වීමටයි කටයුතු සූදානම්ව පවතින්නේ. මේ අතර ලෝක ළමා දිනයට සමගාමීව මත්තේගොඩ දහම් සෙවන බෞද්ධ මධ්‍යස්ථානයේදී ද වැඩසටහනක් ක්‍රියාත්මක කෙරුනා. පූජ්‍ය සුදුහුම්පොළ විමලසාර ස්වාමීන් වහන්සේ මෙහිදී ජපානයේ සිට සූම් තාක්ෂණය ඔස්සේ සම්බන්ධ වෙමින් අදහස් දැක්වුවා. දරුවන්ගේ කුසලතා ඔප් නැංවීම වෙනුවෙන් ඉදිරියේදීත් මෙවැනි වැඩසටහන් ක්‍රියාත්මක කරන බවයි උන්වහන්සේ ප්‍රකාශ කළේ. පිළියන්දල වෑවල ආනන්ද සමරකෝන් විද්‍යාලයේද ලෝක ළමා දින සැමරුමට සමගාමීව විශේෂ වැඩසටහනක් ක්‍රියාත්මක කෙරුණා. දරුවන් සදහා පාසල් උපකරණ හා දිවා ආහාරය මෙහිදී ලබා දීම ද විශේෂත්වයක්.     ", "URL": "https://www.itnnews.lk/2023/10/05/438007/", "Category": "දේශීය පුවත්", "Parent URL": null}