{"Source": "ITN news", "Timestamp": "පෙබරවාරි 21, 2023 12:49", "Headline": "සුරතලයට ඇති කළ සුනඛයා ගින්නට විසිකර මරලා – ගෙටත් ගිනි තියලා", "News Content": "විවිධ ආරවුල් මත ගහ මරාගැනීම් මේ වන විට සාමාන්‍ය දෙයක් බවට පත්ව තිබෙනවා. එහෙත් පෞද්ගලික තරහ මරහ අහිංසක සතුන්ගෙන් පිරිමසා ගැනීමට යාම කිසිවෙකුත් අනුමත කරන්නේ නැහැ. එවැනි ම්ලේච්ඡ ක්‍රියාවක් පිළිබද තොරතුරු අපට වාර්තා වුණේ කළුතර අලුබෝමුල්ල ප්‍රදේශයෙන්. අලුබෝමුල්ල ප්‍රදේශයේ නිසකට ගිනි තැබී පියපුතු දෙපලක් එම නිවසේ සුරතලයට ඇති කළ සුනඛයා ද ගින්නට විසිකර මරා දමා තිබෙනවා. ගින්නෙන් නිවසේ සියලු දේපල විනාශ වී ගොසින්. මෙවර සාමාන්‍ය පෙල විභාගයට පෙනී සිටීමට නියමිත දැරියකගේ සියලු පොත්පත් ද ඒ අතර වනවා. සැකකරුවන් දෙදෙනාගේ පුත්‍රයා මෙම නිවසේ තරුණියක සමග විවාහ වී සිට වෙන්වී දික්කසාද නඩුවක් ද විභාග වෙමින් පවතින බව පොලීසිය පවසනවා. ඊයේ දහවල් පොලීසියට පැමිණි මෙම පිය පුතු දෙපල තමන්ට කිසියම් පිරිසක් පහර දුන් බවට පැමිණිලි කර තිබෙනවා. එහිදී පොලීසිය පවසා ඇත්තේ අධිකරණ වෛද්‍ය පෝරම රැගෙන ගොස් රෝහල්ගත වන ලෙසයි. එහෙත් ඔවුන් දෙදෙනා රෝහල්ගතවීමට පෙර අදාළ නිවසට ගිනි තබා ඇති බවයි පොලීසිය පවසන්නේ. සැකකරුවන් දෙදෙනා පොලිස් ආරක්ෂාව යටතේ ප්‍රතිකාර ලබමින් සිටින අතර ඔවුන් දෙදෙනාට පහර දුන් සැකකරුවන් අත්අඩංගුවට ගැනීමේ මෙහෙයුම් ද ක්‍රියාත්මක කර තිබෙනවා. ", "URL": "https://www.itnnews.lk/2023/10/05/462133/", "Category": "දේශීය පුවත්,නවතම පුවත්", "Parent URL": null}