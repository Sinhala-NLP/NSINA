{"Source": "ITN news", "Timestamp": "සැප්තැම්බර් 19, 2021 11:23", "Headline": "ඕස්ට්‍රේලියාව හා ඇමෙරිකාව දෙබිඩි පිළිවෙතක් අනුගමනය කරන බවට ප්‍රංශයෙන් චෝදනා", "News Content": "න්‍යෂ්ටික සබ්මැරීන නිෂ්පාදනයට සම්බන්ධ ගිවිසුම පිළිබඳ ඕස්ට්‍රේලියාව හා ඇමෙරිකාව දෙබිඩි පිළිවෙතක් අනුගමනය කරන බවට ප්‍රංශය චෝදනා කරනවා. ඕස්ට්‍රේලියාව හා ප්‍රංශය අතර න්‍යෂ්ටික සබ්මැරීන නිෂ්පාදනය සම්බන්ධයෙන් තාක්ෂණික හුවමාරු ගිවිසුමකට අත්සන් තැබීමට නියමිතව තිබුණද පසුව ඕස්ට්‍රේලියාව, ඇමෙරිකාව හා බ්‍රිතාන්‍ය සමඟ එම ගිවිසුමට අත්සන් තැබුවා. ගිවිසුම අත්සන් තැබීමට පැය කිහිපයකට පෙරයි ඒ පිළිබඳ ප්‍රංශය දැනුවත් කිරීමට ඕස්ට්‍රේලියාව පියවර ගෙන ඇත්තේ. ඒ හේතුවෙන් ප්‍රංශය, ඕස්ට්‍රේලියාවේ සිටින තම තානාපතිවරයාද නැවත කැඳවා තිබෙනවා. ඇමෙරිකාව සමඟ එළඹි ගිවිසුම සම්බන්ධයෙන් ඕස්ට්‍රේලියාව අසත්‍ය ප්‍රකාශ සිදු කරන බවයි ප්‍රංශ විදේශ අමාත්‍යවරයා චෝදනා කරන්නේ. දකුණු චීන මුහුදේ චීනයේ ක්‍රියාකාරීත්වය පිළිබද බ්‍රිතාන්‍යයෙන් තොරතුරු ලබා ගැනීමට මෙම ගිවිසුමට බ්‍රිතාන්‍ය සම්බන්ධ කර ගැනීම තුළින් සිදුවන බව චීනය චෝදනා කරනවා. එය කලාපයේ සාමයට දැඩි බලපෑමක් ඇති කරන්නක් ලෙසයි චීන විදේශ අමාත්‍යාංශය පෙන්වා දෙන්නේ.     ", "URL": "https://www.itnnews.lk/2023/10/05/363561/", "Category": "ජාත්‍යන්තර පුවත්", "Parent URL": null}