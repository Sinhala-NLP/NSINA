{"Source": "ITN news", "Timestamp": "දෙසැම්බර් 13, 2022 15:27", "Headline": "වසන්ත මුදලිගේ යළි රිමාන්ඩ්", "News Content": "අන්තරේ කැඳවුම්කරු වසන්ත මුදලිගේ ජනවාරි 17 තෙක් තවදුරටත් රක්ෂිත බන්ධනාගාර ගත කෙරුණා. 2015 විශ්වවිද්‍යාලයට ඇතුළත් වූ ඔහු මේ වනවිට වසර 8 ක් ගතවී ඇතත් තවමත් පසුවන්නේ පළමු වසරේ බවද අධිකරණයේදී හෙළිවුණා. වසන්ත මුදලිගේට එරෙහි විමර්ශන කඩිනම් කරන ලෙසත් සාක්ෂි පිළිබද සම්පින්ඩනයක් අධිකරණයට ඉදිරිපත් කරන ලෙසත් කොළඹ මහේස්ත්‍රාත් අධිකරණය ත්‍රස්ත මර්දන කාර්යාංශයට නියෝග කළා. සැකකරුට මහාධිකරණයෙන් ඇප ඉල්ලා සිටිය හැකි බව කී මහේස්ත්‍රාත්වරිය ඔහු පිළිබද තීරණයක් ගැනීමට නීතිපතිට හැකියාව තිබෙන බවද කියාසිටියා. නියෝජ්‍ය සොලිසිටර් ජනරාල් දිලීප පීරිස් මහතා එහිදී කියාසිටියේ සැකකරු ඇප මත මුදාහැරීම සම්බන්ධයෙන් නීතිපතිවරයා අනුමැතිය පළ නොකරන බවයි. සැකකරු නඩුව අවසන් වන තෙක් රක්ෂිත බන්ධනාගාර ගත කිරීමට අධිකරණයට හැකියාවක් නැති බවට ඔහු වෙනුවෙන් පෙනී සිටි ජනාධිපති නීතිඥ සාලිය පීරිස් මහතා තර්ක කළා. උසස් නිලධාරීන් පවා අරගලය අනුමත කළ බවත් ඔවුන්ට එරෙහිව පියවර ගෙන නැති බවත් නීතිඥවරයා සදහන් කළා. ඊට විරෝධය පළකළ දිලීප පීරිස් මහතා සදහන් කළේ අරගලය සමග සිදුවූ ප්‍රචණ්ඩ ක්‍රියා පිළිබද ත්‍රස්තවාදීමය ස්වභාවයක් තිබේද යන්න සොයා බැලීම සදහා මෙම පරීක්ෂණය පැවැත්වෙන බවයි. ඉතා සාමකාමීව පැවති අරගලය පසුව පෙරටුගාමී සමාජවාදී පක්ෂය හා අන්තර් විශ්වවිද්‍යාල ශිෂය බල මණ්ඩලය පැමිණ අත්පත්කරගෙන ප්‍රචණ්ඩත්වය මුදාහල බවට  මෝටිවේෂන් අප්පච්චි යන අය පොලීසියට ප්‍රකාශ කර ඇති බවද දිලීප පීරිස් මහතා පැවසුවා. ගැමුණු විජේරත්න යන අය පොලීසියට ප්‍රකාශ කර ඇත්තේ අරගල සමයේ වසන්ත මුදලිගේ පැමිණ මුදල් ලබාදෙන බව පවසා තමන්ගෙන් බස් රථ ඉල්ලා සිටි බවයි. විදේශ ත්‍රස්ත සංවිධානයකින් තමන්ට මුදල් ලැබුණු බව එහිදී වසන්ත මුදලිගේ තමන්ට කී බවද ගැමුණු විජේරත්න ප්‍රකාශ කර ඇතැයි පීරිස් මහතා පෙන්වා දුන්නා. එසේම තමන් ත්‍රස්තවාදියෙකු ලෙස ක්‍රියා කරන බවට වසන්ත මුදලිගේ සමාජ මාධ්‍යවලට ප්‍රකාශ කර තිබූ බවයි මෙහිදී හෙළිවුණේ.       ", "URL": "https://www.itnnews.lk/2023/10/05/450164/", "Category": "Breaking News,දේශීය පුවත්", "Parent URL": null}