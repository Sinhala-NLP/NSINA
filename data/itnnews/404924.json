{"Source": "ITN news", "Timestamp": "මාර්තු 31, 2022 16:22", "Headline": "ජමාල් කෂෝගි ඝාතන නඩුව සවුදි අරාබියට මාරු කරන ලෙස තුර්කි නීතිඥවරයෙකු අධිකරණයෙන් ඉල්ලයි", "News Content": "2018 ස්ථාන්බූල්හි සවුදි කොන්සාල් කාර්යාලයේ මාධ්‍යවේදී ජමාල් කෂෝගි ඝාතනය කිරීම සම්බන්ධ නඩුව සවුදි අරාබියට මාරු කරන ලෙස තුර්කි නීතිඥවරයෙකු අධිකරණයෙන් ඉල්ලයි. මෙම ඝාතනය සම්බන්ධයෙන් සවුදි සැකකරුවන් 26 දෙනෙකුට එරෙහිව නඩු පවරා තිබුණා. සැකකරුවන් 26 දෙනා අධිකරණය මගහැරීම නිසා නඩුව පවත්වාගෙන යාමට බාධා එල්ල වී ඇති බවයි වාර්තා වන්නේ. මේ නිසා තුර්කි නීතිඥවරයාගේ මෙම ඉල්ලීම සම්බන්ධයෙන් අධිකරණ අමාත්‍යාංශයේ මතය විමසන බව තුර්කි අධිකරණය දැනුම් දී තිබෙනවා. මී ළග නඩු විභාගය ලබන 07 වෙනිදා පැවැත්වෙනවා. සවුදියේ ඔටුන්න හිමි කුමරු මොහොමඩ් බින් සල්මාන්ගේ විවේචකයෙකු වන කෂෝගි අවසන් වරට 2018 ඔක්තෝබර් දෙවනදා ඉස්තාන්බූල් හි සවුදි කොන්සල් කාර්යාලයට ඇතුළු වන ආකාරය සී සී ටී වී දර්ශනවල පටිගත වී තිබුණා. ඔහුගේ සිරුර කොටස් කර ඉවත් කර ඇති බවයි තුර්කි බලධාරින් විශ්වාස කරන්නේ. තවමත් ඔහුගේ මළසිරුර හමු වී නැහැ.   ", "URL": "https://www.itnnews.lk/2023/10/05/404924/", "Category": "ජාත්‍යන්තර පුවත්", "Parent URL": null}