{"Source": "ITN news", "Timestamp": "පෙබරවාරි 16, 2022 11:28", "Headline": "කටුනායක ගුවන්තොටුපොළ පුළුල් කිරීමේ දෙවන අදියර නියමිත කාලවකවානු තුළ අවසන් කරන්නැයි උපදෙස්", "News Content": "කටුනායක ගුවන්තොටුපොළ පුළුල් කිරීමේ දෙවන අදියර නියමිත කාලවකවානු තුළ අවසන් කරන ලෙසට අමාත්‍ය ප්‍රසන්න රණතුංග අදාළ නිලධාරීන්ට උපදෙස් දී තිබෙනවා. ඒ එම ව්‍යාපෘතියේ ප්‍රගතිය සම්බන්ධයෙන් ඊයේ සිදු කෙරුණු විශේෂ සාකච්ඡාවකදීයි. කටුනායක ගුවන්තොටුපොළේ පැකේජ් ඒ ව්‍යාපෘතිය ලෙස හැඳින්වෙන කටුනායක ගුවන්තොටුපොළ පුළුල් කිරීමේ ව්‍යාපෘතියේ දෙවන අදියර ආරම්භ කෙරුණේ 2020 වසරේයි. එය මෙරට ආරම්භ කෙරුණු විශාලතම සංවර්ධන ව්‍යාපෘතියද වනවා. 2014 වසරේ එවකට ජනාධිපති මහින්ද රාජපක්ෂ මැතිතුමාගේ හා ජපානයේ හිටපු අග්‍රාමාත්‍ය ෂින්ෂෝ අබේ මහතාගේ ප්‍රධානත්වයෙන් මෙහි ඉදිකිරීම් ආරම්භ කෙරුණා. වසර 3 කින් මෙහි ඉදිකිරීම් අවසන් කිරීමට සැලසුම් කර තිබුණත් යහපාලන රජය එය අතහැර දමා තිබුණා. ව්‍යාපෘතිය යළි ආරම්භ කෙරුණේ 2020 වසරේ නොවැම්බර් 18 වනදායි. ඒ යහපාලන රජය ව්‍යාපෘතිය අතහැර දැමීමෙන් වසර පහකට පසුවයි. නව ව්‍යාපෘතියත් සමඟ වසරකට මගීන් හැසිරවීමේ ධාරිතාව මිලියන 15 ක් දක්වා ඉහළ නැංවෙනවා. ඒ වෙනුවෙන් නව මගී පර්යන්තයක් ඉදිකෙරෙන අතර උස් මාර්ග පර්යන්තයක්, මගී පාලම්, වැසි ජලය අපහරණ පද්ධතියක්, ජීව වායු සැලැස්ම සහිත කොම්පෝස්ට් පද්ධතියක්, මහල් පහකින් යුත් රථගාලක් ඉදිකෙරෙනවා. කෝවිඩ් වසංගතය නිසා මෙරට සංවර්ධන ව්‍යාපෘති කිසිසේත් අඩාල නොවිය යුතුයි යන්න රජයේ ස්ථාවරයයි. මේ නිසා කිසිසේත් ඉදිකිරීම් ප්‍රමාදවීමට ඉඩ නොතබන ලෙස මෙම සාකච්ඡාවේදී අමාත්‍ය ප්‍රසන්න රණතුංග කොන්ත්‍රාත් භාර සමාගම්වලට හා නිලධාරීන්ට උපදෙස් දුන්නා.   ", "URL": "https://www.itnnews.lk/2023/10/05/395368/", "Category": "Breaking News,දේශීය පුවත්", "Parent URL": null}