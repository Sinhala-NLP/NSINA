{"Source": "ITN news", "Timestamp": "පෙබරවාරි 15, 2022 17:01", "Headline": "ඕස්ට්‍රේලියාවට කඩුලු 6 ක ජයක්", "News Content": "ඕස්ට්‍රේලියාව හා ශ්‍රී ලංකාව අතර පැවති තුන්වන විස්සයි විස්ස ක්‍රිකට් තරගයෙන් කඩුළු 6 ක ජයක් හිමිකර ගැනීමට ඕස්ට්‍රේලියා කණ්ඩායම සමත්වුණා. ඒ අනුව තරග පහකින් සමන්විත විස්සයි විස්ස තරගාවලිය තරග තුනට බින්දුවක් ලෙස පෙරමුණ ගැනීමටයි ඕස්ට්‍රේලියා කණ්ඩායම සමත්වුණේ. තරගයේ ප්‍රථමයෙන් පන්දුවට පහරදුන් ශ්‍රී ලංකා කණ්ඩායම සිය පන්දුවාර 20 අවසානයේ දී කඩුලු 6 ක් දැවී ලබාගත්තේ ලකුණු 121 ක් පමණයි. තරගාවලිය පුරාවටම ලකුණු අතර සිටි ශ්‍රී ලංකා ආරම්භක පිතිකරු පැතුම් නිශ්ශංකට අද තරගයේ දී ලබාගත හැකිවූයේ ලකුණු 16 ක් පමණයි. ඉණිමේ වැඩිම ලකුණු ලාභියා වූ නායක දසුන් ශානක ලකුණු 39 ක් රැස්කළා. පන්දු යැවීමේ දී කේන් රිචඩ්සන් කඩුලු 3 ක් බිදහෙළුවා. පිළීතුරු ඉණිම ක්‍රීඩා කළ ඕස්ට්‍රේලියා කණ්ඩායම පන්දුවාර 16 යි පන්දු 5 කදී කඩුලු 4 ක් පමණක් දැවී ලකුණු 124 ක් ලබාගනිමින් තරගයේ ජය හිමිකර ගත්තා. ඕස්ට්‍රේලියා ඉණිමේ වැඩිම ලකුණු ලාභියා වූයේ ලකුණු 39 ක් හිමිකරගත් ග්ලෙන් මැක්ස්වෙල්. පන්දු යැවීණමේදී ශ්‍රී ලංකාව වෙනුවෙන් මහේෂ් තීක්ෂණ කඩුලු 3 ක් බිදහෙළුවා. තරගයේ වීරයා සම්මානය දිනාගත්තේ ඕස්ට්‍රේලියාවේ කේන් රිචඩ්සන්.       ", "URL": "https://www.itnnews.lk/2023/10/05/395311/", "Category": "ක්‍රීඩා,දේශීය පුවත්", "Parent URL": null}