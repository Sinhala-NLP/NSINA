{"Source": "ITN news", "Timestamp": "සැප්තැම්බර් 12, 2022 18:16", "Headline": "අන්තර් පාර්ලිමේන්තු සංගමයේ මහ ලේකම් කතානායක හමුවෙයි", "News Content": "අන්තර් පාර්ලිමේන්තු සංගමයේ මහ ලේකම් මාටින් චොන්ගොන් මහතා කතානායක මහින්ද යාපා අබේවර්ධන මහතා හමුවුණා. ආංශික අධීක්ෂණ කාරක සභා පිහිටුවීම ඇතුළු පාර්ලිමේන්තුව මෑතකාලීනව ගත් සාධනීය පියවරක් පිළිබද කතානායකවරයා මෙහිදී කරුණු පැහැදිලි කළා. ජාතික අවශ්‍යතා සදහා ප්‍රතිපත්තිමය සහ ප්‍රමුඛත්වය ලබා දිය යුතු කරුණු කෙරෙහි මග පෙන්වීමට සියලු පක්ෂ සහභාගීත්වයෙන් ජාතික සභාවක් පිහිටුවීමට අපේක්ෂා කරන බවයි කතානායකවරයා ප්‍රකාශ කළේ. සර්ව පාක්ෂික ආණ්ඩුවක් පිහිටුවීමේ අවශ්‍යතාවද අවධාරණය කෙරුණා. මැතිවරණ ක්‍රමය සංශෝධනය  සහ 22 වන සංශෝධනය පිළිබදව ද සාකච්ඡා කර තිබෙනවා. ජාතික දේශපාලන කරුණුවලදී තරුණ සහ කාන්තාවන්ගේ මෙන්ම විශේෂ අවශ්‍යතා සහිත කණ්ඩායම් ද සහභාගී කර ගැනීමේ වැදගත්කම අන්තර් පාර්ලිමේන්තු සංගමයේ මහලේකම්වරයා පෙන්වා දුන්නා. පාර්ලිමේන්තුවේ මහලේකම් ධම්මික දසනායක මහතා ද මෙම සාකච්ඡාවට සහභාගී වුණා. මේ අතර අන්තර් පාර්ලිමේන්තු සංගමයේ මහ ලේකම්වරයා ජනාධිපති රනිල් වික්‍රමසිංහ සහ අග්‍රාමාත්‍ය දිනේෂ් ගුණවර්ධන  මහත්වරුන් හමුවී  සාකච්ඡා කිරීමට නියමිතයි.       ", "URL": "https://www.itnnews.lk/2023/10/05/434461/", "Category": "Breaking News,දේශීය පුවත්", "Parent URL": null}