{"Source": "ITN news", "Timestamp": "නොවැම්බර් 28, 2022 12:21", "Headline": "දෙමෝදර රේල් ගැටයේ සුන්දරත්වයත් ඉවරයි", "News Content": "ලෝක ප්‍රසිද්ධ දෙමෝදර දුම්රිය ස්ථානය ආශ්‍රිත රේල් ගැටයට හා ඒ ආශ්‍රිත සංචාරක ආකර්ණයට හානි සිදුකරමින් ටර්පන් ටයින් වගාවක් සිදු කෙරෙමින් පවතිනවා. මෙය සංචාරක කර්මාන්තයට දැඩිව බලපානු ඇති බවයි ප්‍රදේශවාසීන් මෙන්ම ඇල්ල ප්‍රාදේශීය සභාව ද පෙන්වා දෙන්නේ. සංචාරක කලාපයක් ලෙස නම්කර ඇති ඇල්ල දෙමෝදර දුම්රිය ස්ථානය හා රේල්ගැටය දෙස් විදෙස් සංචාරකයන්ගේ දැඩි ආකර්ෂණයට ලක්වූ ලෝක ප්‍රසිද්ධ ප්‍රදේශයක්. කන්දවටා දුම්රිය ගමන් කරන මාර්ගය ඉතා දර්ශනීය ආකාරයෙන් දර්ශනය වීම බොහෝ දෙනාගේ ආකර්ෂණයට ලක්වුණා.  එසේ රේල්ගැටය හරහා දුම්රිය ගමන් කිරීමේදී බදුල්ල බණ්ඩාරවෙල ප්‍රධාන මාර්ගය හා බදුලු ඔය ආශ්‍රිත ප්‍රදේශයේ දුම්රිය මාර්ගය අලංකාරවත්ව දර්ශනය වනවා. මෙම අලංකාර දර්ශනය නැරඹීමට දෙස් විදෙස් සංචාරකයන් නිරන්තරව පැමිණෙනවා. කෙසේ වෙතත් දුම්රිය මාර්ගයට පහළින් ඇති බෑවුමෙහි ටර්පන් ටයින් වගාවක් මේ දිනවල සිදු කෙරෙමින් පවතින ආකාරය දැකගත හැකියි. වතු සමාගමක් සිදුකරන මෙම වගාවත් සමග රේල් ගැටය ස්වභාවික අලංකාර දර්ශනය නොපෙනී යනු ඇති බව ප්‍ර දේශවාසීන් පෙන්වා දෙනවා. සංචාරක කර්මාන්තය නිසා ජීවිකාව ගෙනයන දෙමෝදර ප්‍ර දේශයේ විශාල පිරිසකට මෙමගින් සිදුවන්නේ හානියක්. අනෙක් අතට ජල පෝෂක ප්‍ර දේශවලට ද මෙමගින් හානි සිදු කරමින් විශාල පරිසර හානියක් සිදුවන බව ඔවුන්ගේ අදහසයි. අදාළ වතු අධිකාරීවරයා මේ පිළිබද දැනුවත් කළද කිසිදු ඵලක් නොවූ බව ඔවුන් පවසනවා. ඇල්ල ප්‍රාදේශීය සභාවේ සභාපති මාලක ප්‍රභාත් සිරිසේන මහතා ද ප්‍රකාශ කළේ මෙම ක්‍රියාව නතර කිරීමට තමන්ද මැදිහත් වූ නමුත් අදාළ වතු සමාගම එම විරෝධතා මායිම් නොකරන බවයි. ", "URL": "https://www.itnnews.lk/2023/10/05/447923/", "Category": "Breaking News,දේශීය පුවත්", "Parent URL": null}