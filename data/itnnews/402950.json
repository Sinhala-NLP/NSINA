{"Source": "ITN news", "Timestamp": "මාර්තු 21, 2022 11:59", "Headline": "ඉන්දියාවෙන් පැමිණි ඩීසල් තොගය වරායෙන් කොළොන්නාවට", "News Content": "ඉන්දීය ණය ආධාර යටතේ ශ්‍රී ලංකාවට ලැබුණු පළමු ඩීසල් තොගය කොලොන්නාව තෙල් ගබඩා පර්යන්තයේ දී ගොඩබෑමේ කටයුතු ආරම්භවී තිබෙනවා. කඩිනමින් තෙල් තොග බෙදාහැරීමේ කටයුතු ආරම්භ කරන බවයි ලංකා ඛණිජ තෙල් නීතිගත සංස්ථාව පවසන්නේ. ඩීසල් මෙට්‍රික් ටොන් හතලිස් දහසක් රැගත් නෞකාව ඊයේ රාත්‍රියේ කොළඹ වරායට ළගාවුණා. මේ වනවිට තෙල් තොග ගොඩබෑමේ කටයුතු සිදුකර කඩිනමින් දුම්රිය යොදාගනිමින් පිට පළාත්වෙත ප්‍රවාහනය කිරීමට කටයුතු කරන බවයි ඛණිජ තෙල් නීතිගත සංස්ථාවේ මෙහෙයුම් අංශයේ නියෝජ්‍ය සාමාන්‍යාධිකාරීවරයා ස්වාධීන රූපවාහිනියට ප්‍රකාශකර සිටියේ. විදුලිබල මණ්ඩලය සදහා ද ඉන් කොටසක් ලබාදීමට කටයුතු කරන බවද ඔහු වැඩිදුරටත් පැවසුවා. තවත් ඩීසල් මෙට්‍රික් ටොන් විසිදහසක් රැගත් නෞකාවක් ඉදිරි දින දෙක ඇතුලත පැමිණිමට නියමිත බවද ඛණිජ තෙල් නීතිගත සංස්ථාව සදහන් කළා. කෙසේ වෙතත් අද දවසේ ද ඉන්ධන පිරවුම්හල් අසල දිගු පෝලිම් දක්නට ලැබෙනවා. මේ අතර අද උදෑසන දහයට පමණ මහරගම නාවින්න ප්‍රදේශයේ සිපෙට්කෝ ඉන්ධන පිරවුම්හල අසල ගෑස් සිලින්ඩර් ලබාගැනීමට පැමිණි ජනතාව ගෑස් නොමැතිවීම හේතුවෙන් හයිලෙවල් පාර අවහිර කර විරෝධතාවක නිරත වුණා. මේ හේතුවෙන් දැඩි රථවාහන තදබදයක් ද ඇතිවුණා. ඒ හේතුවෙන් පැය භායකට පමණ පසුව පොලීසිය පමණ විරෝධතාකරුවන් මාර්ගයෙන් ඉවත් කිරීමට කටයුතු කළා. හොරණ පොකුණුවිට ප්‍රදේශයේ ද ගෑස් බෙදාහරින ස්ථානයක ගෑස් සිලින්ඩර් ලබාගැනීමට පැමිණ ජනතාව එහි රැදී සිටින අයුරු දක්නට ලැබුණා.   ", "URL": "https://www.itnnews.lk/2023/10/05/402950/", "Category": "Breaking News,දේශීය පුවත්", "Parent URL": null}