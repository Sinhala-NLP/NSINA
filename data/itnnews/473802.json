{"Source": "ITN news", "Timestamp": "අප්‍රේල් 6, 2023 16:59", "Headline": "අධ්‍යාපන ක්ෂේත්‍රය තුළ පරිවර්තනයක්?", "News Content": "අධ්‍යාපන ක්ෂේත්‍රය තුළ සාධනීය පරිවර්තනයක් සිදු කර ඒ ඔස්සේ වෘත්තීය නිපුණත්වයකින් යුත් දරු පරපුරක් නිර්මාණය කර ගැනීම අත්‍යවශ්‍ය බව අමාත්‍ය සුසිල් ප්‍රේමජයන්ත මහතා පවසනවා. ලබන මස 12 / 13 හා 14 යන දිනවලදී පැවැත්වීමට නියමිත ශ්‍රී ලංකා ස්කිල්ස් එක්ස්පෝ 2023 ප්‍රදර්ශනය පිළිබද දැනුවත් කිරීමේ මාධ්‍ය හමුවකට එක්වෙමින් ඒ මහතා මේ බව කියා සිටියා. පාසල් ඇතුළු අධ්‍යපන ක්ෂේත්‍රය තුළ සාධනීය පරිවර්තනයක් සිදු කර ඒ ඔස්සේ වෘත්තීය නිපුණතා සහිත දරු පරපුරක් බිහි නොකළහොත් ඉදිරියේ දී අධ්‍යාපන පද්ධතියෙන් බිහි කරන දරු පරපුරෙන් රටට හෝ ලෝකයට ඵලදායක මෙහෙවරක් ඉටු නොවන බවයි අධ්‍යාපන අමාත්‍ය ආචාර්ය සුසිල් ප්‍රේමජයන්ත මහතා අවධාරණය කළේ. ස්ටීම් අධ්‍යාපන සංකල්පය ඔස්සේ ඉදිරියේ දී පාසල් ඇතුළු මෙරට අධ්‍යාපන පද්ධතියෙන් සමාජගත වන දරුවන් වෘත්තීය අධ්‍යාපනයෙන් ද සන්නද්ධ කරන බවත් ඊට අඩිතාලම දමමින් පසුගිය දා කොළඹ රාජකීය විද්‍යාලයේ දී සියලු පළාත් සම්බන්ධීකරණයෙන් එහි මූලික අදියර ආරම්භ කළ බවත් ඒ මහතා මෙහි වැඩිදුරටත් සඳහන් කළා. මේ සඳහා විරෝධතා දක්වන්නේ ඊට අනුගත විය නොහැකි පිරිස් බව ද එම අභියෝග ජයගනිමින් ඉදිරියට යා යුතු බව ද කී අමාත්‍යවරයා මේ වන විට සියලු ම එක ශ්‍රේණියේ දරුවන්ට ඉංග්‍රීසි භාෂාව කථන භාවිතයෙන් ආරම්භ කර ඇති බවත් සඳහන් කරනවා. වෘත්තීය අධ්‍යාපනයට නැඹුරු කිරීම අධ්‍යාපන පරිවර්තනය තුළ ඉදිරියේ දී සිදු වන බවත් ලක්ෂ 12කට අධික විදෙස්ගත ශ්‍රී ලාංකික ශ්‍රමිකයන්ගෙන් ලැබෙන විදේශ විනිමය ප්‍රමාණය ඉහළ නැංවීමට මෙම නිපුණතා පාදක අධ්‍යාපනය අතිශයින් වැදගත් වන බවත් අමාත්‍යවරයා පෙන්වා දෙනවා.         ", "URL": "https://www.itnnews.lk/2023/10/05/473802/", "Category": "දේශීය පුවත්", "Parent URL": null}