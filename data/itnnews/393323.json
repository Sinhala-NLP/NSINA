{"Source": "ITN news", "Timestamp": "පෙබරවාරි 5, 2022 11:41", "Headline": "රුසියා – යුක්රේන ගැටුම නවත්වන්න තුර්කිය මැදිහත් වෙයි", "News Content": "යුක්රේනයත් රුසියාවත් අතර පවතින අර්බුදය සාමකාමීව විසදීම සදහා තමන් මැදිහත්කරුවෙකු ලෙස කටයුතු කරන බව  තුර්කි ජනාධිපතිවරයා පවසනවා. රුසියා ජනාධිපති ව්ලැඩිමීර් පුටින් සහ යුක්රේන ජනාධිපති විලෝදිමීර් සෙලෙන්ස්කි සහභාගි කරවා ගනිමින් සාම සමුළුවක් පැවැත්වීමට තුර්කි ජනාධිපති රිසෙප් තායිප් එර්දොවාන් සූදානම්ව සිටිනවා. රුසියාව යුධමය ක්‍රියාමාර්ගයට එළඹීම වළක්වා ගැනීම තම උත්සාහයේ අරමුණ බවයි තුර්කි ජනාධිපතිවරයා පවසන්නේ. එමෙන්ම අමෙරිකාව සහ යුරෝපා නායකයින් සමගද සාකච්ඡා පැවැත්වීමට සූදානම් බව ඔහු අවධාරණය කර තිබෙනවා. මේ වන විට තුර්කි ජනාධිපතිවරයා යුක්රේනයේ නිල සංචාරයක නිරත වන බවයි විදෙස් වාර්තා සදහන් කරන්නේ.               ", "URL": "https://www.itnnews.lk/2023/10/05/393323/", "Category": "ජාත්‍යන්තර පුවත්", "Parent URL": null}