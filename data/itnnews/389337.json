{"Source": "ITN news", "Timestamp": "ஜனவரி 18, 2022 09:07", "Headline": "Update : 9வது பாராளுமன்றத்தின் 2வது அமர்வு இன்று.. (LIVE)", "News Content": "Update 9வது பாராளுமன்றத்தின் 2வது அமர்வு இன்று..\n ஜனாதிபதி கோட்டாபய ராஜபக்ஷவினால் முற்பகல் 10 மணிக்கு பாராளுமன்ற அமர்வு வைபவ ரீதியாக ஆரம்பத்து வைக்கப்படும். மிகவும் எளிமையான முறையில் பாராளுமன்ற அமர்வை ஆரம்பிப்பதற்கான நிகழ்வு ஜனாதிபதியின் ஆலோசனைக்கமைய ஏற்பாடு செய்யப்பட்டுள்ளது. அதற்கமைய மரியாதை வேட்டுக்கள் தீர்க்கப்படுதல் மற்றும் வாகன அணிவகுப்பு என்பன இடம்பெறாது. எனினும் ஜனாதிபதியை வரவேற்கும் வகையில் பாராளுமன்ற வளாகத்தில் பொலிஸ் கலாசார பிரிவின் பங்களிப்புடன் கலாசார மாரியாதை நிகழ்வுகள் இடம்பெறும். ஜனாதிபதி பாராளுமன்ற வளாகத்திற்கு வருகை தருவதற்கு முன்னர் காலை 9.15க்கு விருந்தினர்களின் வருகை இடம்பெறும். பாராளுமன்ற உறுப்பினர்கள் வருகை தருவர். அதனையடுத்து சபாநாயகர் மஹிந்த யாப்பா அபேவர்தன மற்றும் பிரதமர் மஹிந்த ராஜபக்ஷவின் வருகை இடம்பெறும். அதன் பின்னர் ஜனாதிபதி கோட்டாபய ராஜபக்ஷ பாராளுமன்ற வளாகத்திற்கு வருகை தருவார். சபாநாயர் மற்றும் பாராளுமன்ற செயலாளர் நாயகம் ஆகியோர் ஜனாதிபதியை பாராளுமன்ற நுழைவாயிலில் வரவேற்பர். இதன்போது ஜயமங்கள கீதம் இசைக்கப்படும். அதன் பின்னர் படைகல சேவிதர், பிரதி படைகல சேவிதர் மற்றும் உதவி படைகல சேவிதர், சபாநாயகர் மற்றும் பாராளுமன்ற செயலாளர் நாயகம் உள்ளிட்ட குழுவினரால் ஜனாதிபதி சபை நடுவில் சபாநாயகர் ஆசனத்திற்கு அழைத்துச்செல்லப்படுவார். அதன் பின்னர் ஜனாதிபதி கோட்டாபய ராஜபக்ஷவினால் அரசாங்கத்தின் கொள்கை விளக்கம் அல்லது சிம்மாசன உரை நிகழ்த்தப்படும். அதனையடுத்து பாராளுமன்றம் ஒத்திவைக்கப்படும். இந்நிலையில் 9வது பாராளுமன்றத்தின் 2வது அமர்வை வைபவ ரீதியாக ஆரம்பிக்கும் நிகழ்விற்கு வெளிநாட்டு இராஜதந்திரிகள், முன்னாள் ஜனாதிபதிகள், முன்னாள் பிரதமர்கள், பிரதம நீதியரசர், உயர் நீதிமன்ற நீதிபதிகள் மற்றும் சட்டமா அதிபர் உள்ளிட்ட விருந்தினர்களுக்கு அழைப்பு விடுக்கப்பட்டுள்ளது. ", "URL": "https://www.itnnews.lk/2023/10/05/389337/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}