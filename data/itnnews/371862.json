{"Source": "ITN news", "Timestamp": "ඔක්තෝබර් 26, 2021 12:20", "Headline": "පවුල් 250000 කට පානීය ජලය සැපයෙන උතුරු මැද මහ ඇල ව්‍යාපෘතිය කඩිනම් කෙරේ", "News Content": "හෙක්ටයාර 73800 කට දියවර සැපයෙන පවුල් 250000 ක පිපාසය සංසිදුවන උතුරු මැද මහ ඇල ව්‍යාපෘතිය කඩිනමින් අවසන් කිරීමට කැබිනට් මණ්ඩලය තීරණය කළා. මහවැලි ජල සුරක්ෂිතතා සංවර්ධන වැඩසටහන වාරි හා පානීය ජලය සම්බන්ධ ප්‍රධානතම ආයෝජනයක් වනවා. ඇමරිකා ඩොලර් මිලියන 966 ක් ඒ සඳහා වැය කිරීම අපේක්ෂාවයි. මෙම ව්‍යාපෘතිය යටතේ උතුරු , උතුරු මැද , වයඹ හා මධ්‍යම පළාත්වල උග්‍ර පානීය හා වාරි ජල අවශ්‍යතා සපුරාලීම අරමුණයි. ඒ සඳහා උතුරු මැද මහ ඇල , වයඹ මහ ඇල , මිනිපේ මහ ඇල , මීගහකිරුල සහ මහ කිතුල යන ගබඩා ජලාශ පද්ධති ඉදි කිරීමේ කටයුතු දැනටමත් ආරම්භ කර තිබෙනවා. ඉදි කෙරෙමින් පවතින උතුරු මැද පළාත් මහ ඇල අදියර 1 සහ 2 මගින් මොරගහකන්ද හා කළු ගග ජලාශවල ගබඩා කෙරෙන අතිරික්ත ජලය උතුරු හා උතුරු මැද පළාත්වල ජල අවශ්‍යතා සපුරාලීම අරමුණයි. ඒ අනුව වගා ඉඩම් හෙක්ටයාර 73800 කට දියවර සැපයීම මෙන්ම පවුල් දෙලක්ෂ පනස් දහසකට පානීය ජලය සැපයීම අපේක්ෂාවයි. වසර හයකින් නිම කිරීමට සැලසුම් කර තිබූ මෙම ව්‍යාපෘතිය වසර හතරකින් එනම් 2025 වනවිට අවසන් කිරීම සඳහා අදාළ කොන්ත්‍රාත්තුව සංශෝධනය කිරීමට ද කැබිනට් අනුමැතිය හිමි වුණා.     ", "URL": "https://www.itnnews.lk/2023/10/05/371862/", "Category": "දේශීය පුවත්", "Parent URL": null}