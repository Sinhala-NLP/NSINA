{"Source": "ITN news", "Timestamp": "දෙසැම්බර් 3, 2021 12:59", "Headline": "රංජන්ට එරෙහිව දෙවන අපහාස නඩුව ජනවාරි 24 වනදා කැඳවන ලෙස නියෝග", "News Content": "මේ වනවිට සිර දඩුවමට ලක්ව සිටින හිටපු පාර්ලිමේන්තු මන්ත්‍රී රංජන් රාමනායක මහතාට එරෙහිව ගොනුකර ඇති දෙවන අපහාස නඩුව ද ලබන මස 24 වනදා කැදවන ලෙස ශ්‍රේෂ්ඨාධිකරණය නියෝග කළා. රංජන් රාමනායක මහතාට එරෙහි පැමිණිල්ල එස් තුරෙයිරාජා,  ඒ එච් එම් ඩී නවාස් සහ අර්ජුන ඔබේසේකර යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරුමඩුල්ල ඉදිරියේ අද කැදවනු ලැබුවා. සිර දඩුවමට ලක්ව සිටින හිටපු පාර්ලිමේන්තු මන්ත්‍රී රංජන් රාමනායක මහතා ද බන්ධනාගාර නිලධාරීන් විසින් අද ශ්‍රේෂ්ඨාධිකරණය හමුවට ඉදිරිපත්කර තිබුණා. තම සේවාදායකයා මෙම නඩුව කෙටියෙන් අවසන් කර ගැනීමට අපේක්ෂා කරන බවත් ඒ පිළිබදව සළකා බැලීම සදහා දිනයක් ලබාදෙන ලෙසත් රංජන් රාමනායක මහතා වෙනුවෙන් පෙනී සිටි ජනාධිපති නීතිඥවරයා අධිකරණයට දැනුම් දුන්නා. මේ අතර රංජන් රාමනායක මහතා විවෘත විශ්වවිද්‍යාලයේ උපාධියක් හදාරන බැවින් අදාළ දේශන ලබන 11 වනදා මාර්ගත තාක්ෂණය ඔස්සේ ආරම්භ වන බවත් ඊට සහභාගිවීමට අවසර ලබාදීමේ නියෝගයක් නිකුත් කරන ලෙසත් ඔහු වෙනුවෙන් පෙනීසිටි නීතිඥවරයා ඉල්ලා සිටියා. ත්‍රිපුද්ගල විනිසුරු මඩුල්ල සදහන් කළේ මෙම ඉල්ලීම පළමුව බන්ධනාගාර නිලධාරීන් වෙත යොමුකර ඉන් සහනයක් නොලැබුනහොත් මෝසමක් මගින් ශ්‍රේෂ්ඨාධිකරණයට යොමුකරන ලෙසයි. 2018 වසරේ දී එවක ජනාධිපති මෛත්‍රීපාල සිරිසේන මහතා පාර්ලිමේන්තුව විසුරුවා හැරීම අභියෝගයට ලක්කරමින් ගොනුකළ මූලික අයිතිවාසිකම් පෙත්සම් විභාග කළ පංච පුද්ගල ශ්‍රේෂ්ඨාධිකරණ විනිසුරුමඩුල්ල සම්බන්ධයෙන් රූපවාහිනී වැඩසටහනක දී ඛල ප්‍රකාශයක් සම්බන්ධයෙන් අධිකරණයට අපහාසයක් සිදුකළේ යැයි ශ්‍රේෂ්ඨාධිකරණ විනිසුරුවරුන් කළ පැමිණිල්ලකට අනුව මෙම නඩුව විභාග කෙරෙනවා.   ", "URL": "https://www.itnnews.lk/2023/10/05/380253/", "Category": "දේශීය පුවත්", "Parent URL": null}