{"Source": "ITN news", "Timestamp": "ජූනි 30, 2022 18:45", "Headline": "කන්දකාඩුවෙන් පැන්න 653ක් කොටු – 72 ක් සොයා මෙහෙයුම්", "News Content": "රැදවූවෙකු මියයාමත් සමග කන්දකාඩු පුනරුත්ථාපන මධ්‍යස්ථානයේ නොසන්සුන්කාරී තත්ත්වයක් හට ගැනුණේ පෙරේදා රාත්‍රියේ සිටයි. ඒ වනවිට මධ්‍යස්ථානය තුළ රැදවූවන් 998 දෙනෙකු රැදී සිටියා. තත්ත්වය උග්‍ර අතට හැරීමත් සමග එම පිරිසෙන් 886 දෙනෙකු අවස්ථා දෙකකදී පුනරුත්ථාපන මධ්‍යස්ථානයෙන් පළා ගොස් තිබුණා. ඒ අනුව පළා ගිය පිරිස සොයා යුද හමුදාව හා පොලිසිය මෙහෙයුම් ක්‍රියාත්මක කළ අතර එහිදී අත්අඩංගුවට ගැනුනු 261 දෙනෙකු අධිකරණයට ඉදිරිපත් කිරීමට කටයුතු කෙරුණා. තවත් 380 දෙනෙකුද අද දිනයේ පොළොන්නරුව මහේස්ත්‍රාත් අධිකරණය වෙත ඉදිරිපත් කිරීමටයි පියවර ගැනුණේ. සිද්ධියෙන් මියගිය පුද්ගලයාගේ අනන්‍යතාව තහවුරු කිරීම ගැටලුවක් වී තිබෙනවා. ඒ අනුව ඔහුගේ පෞද්ගලික ලිපි ගොනු හා සමීපව ඇසුරු කළ පුද්ගලයින් සම්බන්ධයෙන් විශේෂ අවධානයක් යොමු කර ඇති බවයි පුනරුත්ථාපන කොමසාරිස් ජෙනරාල් මේජර් ජෙනරාල් දර්ශන හෙට්ටිආරච්චි මහතා සදහන් කළේ. පළාගොස් සිටින සෙසු රැදවූවන් සොයා මෙහෙයුම් තවදුරටත් ක්‍රියාත්මකයි. ඊට යුද හමුදාව හා විශේෂ පොලිස් කණ්ඩායම් කිහිපයක් එක්ව සිටිනවා. සිද්ධිය සම්බන්ධයෙන් පූර්ණ විමර්ශනයක් සිදු කිරීමට කටයුතු යොදා ඇති අතර මීට සම්බන්ධ පුද්ගලයින් යම් වැරද්දක් කර ඇත්නම් ඔවුන්ට එරෙහිව නීතිය දැඩිව ක්‍රියාත්මක කිරීමටයි රජය තීරණය කර ඇත්තේ. මියගිය රැදවියාගේ සිරුර පශ්චාත් මරණ පරීක්ෂණ කටයුතු සදහා පොළොන්නරුව රෝහල වෙත යොමු කර තිබෙනවා. මේ අතර මෙම සිද්ධිය සම්බන්ධයෙන් පොලිසියද අංශ කිහිපයක් ඔස්සේ පරීක්ෂණ ක්‍රියාත්මක කිරීමටයි කටයුතු කර ඇත්තේ. කලහකාරී ලෙස හැසිරුනු පිරිස පුනරුත්ථාපන මධ්‍යස්ථානයේ දේපළවලටද හානි සිදු කර  ඇති අතර එහි අලාභය කොතෙක්දැයි මෙතෙක් අනාවරණය වී නැහැ. කෙසේ වුවද මෙවැනි සිද්ධියකට තුඩු දුන් හේතු කඩිනමින් සොයා බැලීම හා එවැනි තත්ත්වයන් යළි ඇති නොවීමට අවශ්‍ය ක්‍රියාමාර්ග ගැනීම කෙරෙහි බලධාරීන්ගේ අවධානය යොමු විය යුතු බවයි සිවිල් සංවිධාන පෙන්වා දෙන්නේ.     ", "URL": "https://www.itnnews.lk/2023/10/05/420317/", "Category": "දේශීය පුවත්", "Parent URL": null}