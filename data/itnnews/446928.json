{"Source": "ITN news", "Timestamp": "නොවැම්බර් 21, 2022 18:36", "Headline": "ඕමාන මිනිස් ජාවාරමේ මෙරට ප්‍රධාන සැකකාරියට ඇප", "News Content": "විදේශ රැකියා ලබා දෙන බවට පවසා මෙරට කාන්තාවන් ගෙන්වාගෙන ඕමානයේ සිදුකරගෙන ගිය මිනිස් ජාවාරමේ මෙරට ප්‍රධාන සැකකාරිය අපරාධ පරික්ෂණ දෙපාර්තමේන්තුව මගින් අද අත්අඩංගුවට ගත්තා. සැකකාරිය අධිකරණයට ඉදිරිපත් කෙරුණු අතර ඇප මත මුදාහරින ලෙස අධිකරණය නියෝග කළා. විදේශ රැකියා ලබා දෙන බවට මෙරට කාන්තාවන් ඕමාන් ඇතුළු මැද පෙරදිග රටවලට ගෙන්වාගෙන එහිදී ඔවුන් මිනිස් ජාවාරමට සම්බන්ධ කර ගැනිමට අදාළව පැමිණිලි රැසක් විදේශ සේවා නියුක්ති කාර්යාංශයට සහ අපරාධ පරික්ෂණ දෙපාර්තමේන්තුවට ලැබී තිබුණා. ඒ අනුව අපරාධ පරික්ෂණ දෙපාර්තමේන්තුවේ තැනැත්තන් වෙළදාම, ජාවාරම් විමර්ශන හා සමුද්‍රීය අපරාධ විමර්ශන කොට්ඨාසය මීට අදාළව පුළුල් විමර්ශනයක් සිදුකරනු ලැබුවා. එහිදී ඕමාන් රාජ්‍ය මෙන්ම මැද පෙරදිග රටවල ශ්‍රී ලාංකික කාන්තාවන් යොදාගෙන කරනු ලබන මිනිස් ජාවාරම් පිළිබද තොරතුරු රැසක් අනාවරණය වුණා. මෙරට කාන්තාවන්ට රැකියා දෙන බවට පවසා සංචාරක වීසා මත ඕමාන් රාජ්‍යයට ඔවුන් ගෙන්වාගෙන එහිදී වංචනික ලෙස එම කාන්තාවන් මිනිස් ජාවාරමට යොදාගැනීම සම්බන්ධයෙන් දඹුල්ල ප්‍රදේශයේ කාන්තාවක් පිළිබද අපරාධ පරික්ෂණ දෙපාර්තමේන්තුවට ලැබුණු තොරතුරු මත පුළුල් පරික්ෂණක් සිදු කෙරුණා.  එහිදී ආශා දිසානායක නමැති 49 හැවිරිදි අදාළ කාන්තාව දින ගණනාවක් පොලිසිය මග හරිමින් සැඟව සිට තිබෙනවා. අද දිනයේදී මෙම ජාවාරමේ ප්‍රධාන සැකකාරිය වන ආශා දිසානායක නමැත්තිය අපරාධ පරික්ෂණ දෙපාර්තමේන්තුවේ තැනැත්තන් වෙළෙදාම,  ජවාරම් විමර්ශන හා සමුද්‍රීය අපරාධ විමර්ශන කොට්ඨාසයට භාර වුණා. ඉන් අනතුරුවයි ඇය අත්අඩංගුවට ගැනුණේ. මිනිස් ජාවාරමේ ප්‍රධාන සැකකරු ලෙස සැලකෙන මොහොමඩ් රිස්වි හා මොහොමඩ් රිස්විගේ මෙරට උප නියෝජිත ලෙස කටයුතු කළ පුද්ගලයාද  පසුගියදා අත්අඩංගුවට ගනු ලැබුවේ ඊට අදාළ විමර්ශනවල ප්‍රතිඵලක් ලෙසයි. මෙම ජාවාරමේ මෙරට ප්‍රධාන සැකකාරිය වන ආශා දිසානායක අත්අඩංගුවට ගැනීමෙන් පසු කොළඹ අතිරේක මහේස්ත්‍රාත් හමුවට ඉදිරිපත් කෙරුණා. එහිදී අපරාධ පරීක්ෂණ දෙපාර්තමේන්තුව කියාසිටියේ සිද්ධියට අදාළ විමර්ශන අවසන් වී නැති බැවින් සැකකාරිය රක්ෂිත බන්ධනාගාර ගත කරන ලෙසයි. මෙම සිද්ධියට සම්බන්ධ ප්‍රධාන පුද්ගලයින් වසන් කිරීම සදහා තම සේවා දායකයා අත්අඩංගුවට ගෙන අධිකරණයට ඉදිරිපත් කර ඇති බවටයි සැකකාරිය වෙනුවෙන් පෙනී සිටි නීතිඥවරුන් කියාසිටියේ. කරුණු සලකා බැලූ අතිරේක මහේස්ත්‍රාත්වරයා නියෝග කළේ රුපියල් ලක්ෂ 3 බැගින් වූ ශරීර ඇප දෙකක් මත ඇය මුදාහරින ලෙසයි.         ", "URL": "https://www.itnnews.lk/2023/10/05/446928/", "Category": "දේශීය පුවත්", "Parent URL": null}