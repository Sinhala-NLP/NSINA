{"Source": "ITN news", "Timestamp": "සැප්තැම්බර් 12, 2023 16:58", "Headline": "ස්වාධීන රූපවාහිනියේ කාර්ය මණ්ඩලයට ලැබෙන්න යන තෑග්ග", "News Content": "ස්වාධීන රූපවාහිනියේ කාර්ය මණ්ඩලයට කොරියාවේ තාක්ෂණික පුහුණුවක් ලබාදීමේ ශිෂ්‍යත්ව වැඩපිළිවෙළක් සම්බන්ධයෙන් අවදානය යොමුවී තිබෙනවා. ශ්‍රී ලංකාවේ කොරියානු තානාපති මියෙන් ලී මහත්මිය හා ස්වාධීන රූපවාහිනියේ සභාපති සභාපති නීතිඥ සුදර්ශන ගුණවර්ධන මහතා සමග පැවති සාකච්ඡාවේ දීයි මේ පිළිබදව අවධානය යොමුවූ ඇත්තේ. අද පෙරවරුවේ කොරියානු තානාපතිනිය අයිටීඑන් පරිශ්‍රයට පැමිණියා. සභාපතිවරයා ප්‍රමුඛ ජ්‍යෙෂ්ඨ කළමනාකාරීත්වය තානාපතිනිය පිළිගනු ලැබුවා. අනතුරුව සභාපතිවරයා සහ තානාපතිනිය අතර විශේෂ සාකච්ඡාවක් පැවැත්වුණා. එහිදී කොරියානු ටෙලිනාට්‍ය සහ ස්වාධීන රූපවාහිනියේ විකාශය වන ටෙලිනාට්‍ය සම්බන්ධයෙන් අවදානය යොමුවුණා. කොරියාවේ ජනප්‍රිය ටෙලිනාට්‍යවල තේමාවන් ස්වාධීන රූපවාහිනිය නිෂ්පාදනය කරන ටෙලිනාට්‍ය වලට ආදේශකර ගන්නා ආකාරය සම්බන්ධයෙන් ද මෙහිදී අදහස් හුවමාරුවුණා. එමෙන්ම ස්වාධීන රූපවාහිනී කාර්ය මණ්ඩලයට කොරියානු ශිෂ්‍යත්ව ක්‍රමයක් හදුන්වාදීමට ද එකගත්වය ඇතිවුණා. තවද කොරියානු තාක්ෂණය පිළිබද දැනුම ලබාදීමට කොරියානු රජය සමග සාකච්ඡා කරන බවද තානාපතිනිය ප්‍රකාශ කළා. මෙම සාකච්ඡාවලින් අනතුරුව මියෙන් ලී මහත්මිය ස්වාධීන රුපවාහිනී පරිශ්‍රයේ නිරීක්ෂණ චාරිකාවකට ද එක්වුණා. දකුණු ආසියාවේ දීර්ඝතම ටෙලිනාට්‍ය වන කෝපිකඩේ රූගත කෙරෙන පරිශ්‍රය තානාපතිනියගේ විශේෂ ඇගයීමට ලක්වුණා. කොරියානු තානාපති කාර්යාලයේ දෙවන ලේකම් ලී සූ ජංග් මහත්මිය ද මෙම අවස්ථාවට එක්වුණා. ", "URL": "https://www.itnnews.lk/2023/10/05/515426/", "Category": "දේශීය පුවත්", "Parent URL": null}