{"Source": "ITN news", "Timestamp": "මාර්තු 17, 2023 19:52", "Headline": "මීනගයා දුම්රියේ දරුවා දමා ගිය යුවළට ඇප", "News Content": "දරුවන් කෙරෙහි මාපියන් තුළ ඇති සෙනෙහස මහමෙරකට වඩා උස බව අමුතුවෙන් විස්තර කළ යුතු නැහැ. ආර්ථික ඇතුළු විසදාගත නොහැකි ගැටලු රැසක් හේතුවෙන් මීනගයා දුම්රියේ දරුවා තබා ගිය මාපියන් සතුවද ඒ සෙනෙහස නැතුවාම නොවේ. දරු සෙනෙහසට අරුතක් පුරවමින් මීනගයා දුම්රියේ දමා ගිය දරුවා මාපියන්ට අද භාර කෙරුණා. එම මාපියන් විවාහ වීමටද කැමැත්ත පළ කළා. කොළඹ සිට මඩකලපුව බලා ධාවනය කිරීමට නියමිතව තිබූ මීනගයා දුම්රියේ දමා ගොස් සිටි බිළිදා පොලිසියේ මැදිහත්වීමෙන් රිජ්වේ ආර්යා ළමා රෝහලට යොමු කෙරුණා. අනතුරුව එම රෝහලේ කාර්ය මණ්ඩලය දරුවා පෝෂණය කරමින් රැකබලා ගත්තා. අනතුරුව දරුවාගේ මාපියන් අත්අඩංගුවට ගත් පොලිසිය ඔවුන් අධිකරණයට ඉදිරිපත් කළා. එහිදී අධිකරණය නියෝග කළේ මාපියන් රක්ෂිත බන්ධනාගාරගත කරන ලෙසටයි. නඩු විභාගය කොටුව මහේස්ත්‍රාත් තිළිණ ගමගේ මහතා ඉදිරියේ අද විභාගයට ගත් අවස්ථාවේදී මව්කිරි දීම සදහා දරුවා මවට ලබාදීමට හැකියාව ඇද්දැයි සොයා බලා වහාම අධිකරණය දැනුවත් කරන ලෙසට නියෝග කෙරුණා. එම නියෝගයත් සමග නඩුව මද වේලාවකට කල් තැබුනා. දරුවා මවට භාරදීමට සුදුසු බව පරිවාස නිලධාරීන් අධිකරණයට දැනුම් දුන්නා.එමෙන්ම ලබන 21 වනදා දරුවා සමග මව සහ පියා ඩී එන් එන් පරීක්ෂණයකට යොමු කරන ලෙසට රජයේ රස පරීක්ෂකවරයාට නියෝග කෙරුණා. මෙම මාපියන් රුපියල් ලක්ෂ පහක ශරීර ඇප මත මුදා හරින ලෙසට කොටුව මහේස්ත්‍රාත්වරයා අනතුරුව නියෝග කළා. ඔවුන් දෙදෙනා විවාහ කර දෙන බවට ඔවුන් වෙනුවෙන් පෙනී සිටි නිතිඥ මණ්ඩලය අධිකරණයට දැනුම් දුන්නා. දරුවා තාවකාලිකව භාරදෙන බවත් දරුවාගේ පෝෂණය, රැකවරණය හා ආරක්ෂාව සලසන ලෙසටත් එම දෙමව්පියන්ගේ දෙමව්පියන්ට නියෝග කෙරුණා. බණ්ඩාරවෙල පරිවාස නිලධාරීන්ගේ අධීක්ෂණය යටතේ දරුවාගේ මවට දරුවා භාර දෙන ලෙසට රිජ්වේ ආර්යා ළමා රෝහලේ අධ්‍යක්ෂවරයාට නියෝග කෙරුණා. දරුවාගේ පෝෂණයට මව්කිරි අවශ්‍ය බැවින් දැඩි කොන්දේසි මත මෙම නියෝගය සිදු කෙරුණා.   ", "URL": "https://www.itnnews.lk/2023/10/05/469073/", "Category": "Breaking News,දේශීය පුවත්", "Parent URL": null}