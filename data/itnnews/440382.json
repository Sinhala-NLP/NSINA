{"Source": "ITN news", "Timestamp": "ඔක්තෝබර් 13, 2022 21:25", "Headline": "පානදුර දකුණ පොලීසිය ඝාතන තැතක් වලකයි", "News Content": "ඝාතනයක් සිදු කිරීමට සංවිධානාත්මක අපරාධ කල්ලි සාමාජිකයින් ගත් උත්සාහයක් ව්‍යර්ථ කිරීමට පානදුර දකුණ පොලීසිය සමත් වුණා. සැක සහිත මෝටර් රථයක් පසුපස හඹා ගිය පොලීසිය තල්පිටිය ප්‍රදේශයේදී මග හරස් කර එහි සිටි සැකකරුවන් අත්අඩංගුවට ගනු ලැබුවා. මත්ද්‍රව්‍ය ජාවාරම සම්බන්ධයෙන් සංවිධානාත්මක අපරාධ කල්ලි සාමාජිකයින් දෙපිරිසක් අතර පවතින ගැටුමක් හේතුවෙන් ප්‍රතිවාදී පිරිසක් ඝාතනය කිරීමේ අරමුණින් මෙම කණ්ඩායම ගමන් කර ඇති බවයි මූලික ප්‍රශ්න කිරීම්වලදී හෙළි වුණේ. පානදුර දකුණ පොලීසියේ අපරාධ මැඩලීම් සම්බන්ධයෙන් විශේෂ පුහුණුවක් ලබා සිටි අධිවේගී යතුරුපැදිකරුවන් දෙදෙනෙකු කිලෝමිටර් පහක දුරක් මෝටර් රථය ලුහුබැද ගොස් සැකකරුවන් අත්අඩංගුවට ගැනීමට කටයුතු කළා. මෝටර් රථයේ තිබී තියුණු කඩු 6 ක්, කළු පැහැති මුහුණු ආවරණ 5 ක්, ජැකට් 4 ක් හා ජංගම දුරකතන 4 ක් පොලිස් භාරයට ගෙන තිබෙනවා. මෝටර් රථයේ සිටි එක් සැකකරුවෙකු අත්අඩංගුවට ගෙන ඇති අතර තවත් සිව් දෙනෙකු ඔහු සමග ගමන් කර ඇති බවයි පොලීසිය පවසන්නේ. පළාගිය සැකකරුවන් සොයා පොලිස් මෙහෙයුම් ක්‍රියාත්මකයි.   ", "URL": "https://www.itnnews.lk/2023/10/05/440382/", "Category": "දේශීය පුවත්", "Parent URL": null}