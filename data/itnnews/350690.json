{"Source": "ITN news", "Timestamp": "ජූලි 20, 2021 17:39", "Headline": "අර්ජුන් මහේන්ද්‍රන් නොමැතිව බැඳුම්කර නඩුව ඉදිරියට ගෙනයාමට තීරණය කරයි", "News Content": "හිටපු මහ බැංකු අධිපති අර්ජුන් මහේන්ද්‍රන් සහ පර්පචුවෙල් ට්‍රෙෂරීස් සමාගමේ හිටපු අධ්‍යක්ෂවරයෙකු වන අජාන් ගාර්ධිය පුංචිහේවා යන අය නොමැතිව  මහ බැංකු බැදුම්කර වංචා නඩු විභාගය පවත්වාගෙන යාමට කොළඹ ත්‍රි පුද්ගල මහාධිකරණය අද අවසර ලබා දුන්නා. ඒ නීතිපතිවරයාගේ ඉල්ලීමකට අනුවයි. මෙරට විශාලතම මූල්‍ය වංචාව ලෙස සැළකෙන රුපියල් මිලියන 688 කට අධික බැදුම්කර සම්බන්ධයෙන් සාපරාධි ලෙස විශ්වාසය කඩ කළේ යැයි චෝදනා කරමිනුයි මෙම නඩුව පවරා ඇත්තේ. කොළඹ ත්‍රිපුද්ගල මහාධිකරණයේදී මහ බැංකු බැදුම්කර නඩුව අද කැදවනු ලැබුවා. අර්ජුන් මහේන්ද්‍රස් සහ අජාන් ගාර්දිය පුංචි හේවා නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්ත නාවාන මහතා කියා සිටියේ අර්ජුන් මහේන්ද්‍රන් ගෙන්වා ගැනීම සම්බන්ධයෙන් මෙරට සහ සිංගප්පුරු නීතිපතිවරුන් දෙපල අතර කරුණු හුවමාරු කෙරෙමින් පවතින බවයි. ඒ තුළින් සාධනීය ප්‍රතිඵලයක් අත් නොවන්නේ නම් ඉදිරියේ දී අර්ජුන් මහේන්ද්‍රන් මහතා නොමැතිව නඩු විභාගය ආරම්භ කිරීම සම්බන්ධයෙන් අධිකරණයෙන් ඉල්ලීමක් කිරීමට බලාපොරොත්තු වන බවයි ඔහු  වැඩිදුරටත් දැනුම් දුන්නේ. මෙම නඩුවේ දස වන විත්තිකරු අජහාන් ගාර්දිය පුංචිහේවා නැමැත්තා මේ වනවිට සිංගප්පුරුවේ නොව ඔහු මැලේසියාවේ වාසය කරන බවට තොරතුරු අනාවරණ වී ඇතැයි ද අතිරේක සොලිසිටර් ජනරාල්වරයා මෙහිදී පැවසුවා. නඩුව සැප්තැම්බර් විසි දෙවනදා යළි කැදවීමට නියම කෙරුණා. පර්පචුවෙල් ට්‍රෙෂරීස් සමාගමේ අධ්‍යක්ෂවරුන් වන අර්ජුන් ඇලෝසියස්,  ජෙෆ්රි ඇලෝසියස් හා එහි විධායක අධ්‍යක්ෂ කසුන් පලිසේන යන අය ඇතුලු විත්තිකරුවන් දස දෙනෙකුට එරෙහිවයි නීතිපතිවරයා   මෙම නඩුව ගොනු කර තිබෙන්නේ. මේ අතර අන්තර්ජාලය ඔස්සේ පහලොස් හැවිරිදි දැරියක ලිංගික කටයුතු සදහා අලෙවි කිරීමේ සිද්ධිය සම්බන්ධයෙන් රක්ෂිත බන්ධනාගාරගත කර සිටින වෙබ් අඩවියක හිමිකරු සහ එහි මුදල් කලමනාකරුට ඇප ලබාදීම කොළඹ මහේස්ත්‍රාත් අධිකරණය ප්‍රතික්ෂේප කළා. මෙය මහජන කැළඹීමකට භාජනය වී ඇති සිද්ධියක් බැවින් සැකකරුවන්ට ඇප ලබා දුනහොත් මහජන කැළඹීමක් මතුවීමට ඉඩ ඇති බවයි පොලිසිය සදහන් කළේ. කරුණු සළකා බැලූ මහේස්ත්‍රාත්වරිය සැකකරුවන් ලබන 29 වනදා තෙක් යළි රක්ෂිත බන්ධනාගාරගත කිරීමට නියෝග කළා. මෙම දැරිය අලෙවි කිරීම සදහා ප්‍රවාහනය කළ බව කියන ත්‍රිරෝද රථ රියදුරෙකු හදුනා ගැනීමේ පෙරට්ටුවේදී දැරිය විසින් හදුනාගනු ලැබුවා. ඔහුද රක්ෂිත බන්ධනාගාරගත කෙරුණා.       ", "URL": "https://www.itnnews.lk/2023/10/05/350690/", "Category": "දේශීය පුවත්", "Parent URL": null}