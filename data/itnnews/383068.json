{"Source": "ITN news", "Timestamp": "දෙසැම්බර් 16, 2021 12:16", "Headline": "ගෑස් දෙනවානම් ප්‍රමිතියේ අනුමැතිය මත පමණයි. ලිට්‍රෝ අධිකරණයට පොරොන්දු වෙයි", "News Content": "පාරිභෝගික අධිකාරිය හා ශ්‍රී ලංකා ප්‍රමිති කාර්යාංශය අනුමත කරන ගෘහස්ථ ගෑස් පමණක්  මින් ඉදිරියට වෙළෙඳපොලට නිකුත් කිරීමට පියවර ගන්නා බවට ලිට්‍රෝ ගෑස් සමාගම අද අභියාචනාධිකරණයේ දී ප්‍රතිඥාවක් ලබාදුන්නා. මේ අතර ගෑස් ආශ්‍රිත ගිනිගැනීම් හා පිපිරීම් සම්බන්ධව සොයා බැලීම සඳහා ජනාධිපතිතුමා පත්කළ කමිටුවේ වාර්තාව අද සකසා අවසන් කළ හැකි බව කමිටු සභාපති මහාචාර්ය ශාන්ත වල්පොලගේ මහතා පවසනවා. ගෙවුණු පැය කීපය තුළදීත් දිවයිනේ විවිධ ප්‍රදේශවලින් ගෑස් ආශ්‍රිත පිපිරීම් හා ගිනිගැනීම් පිළිබඳ වාර්තා වුණා. ගෘහස්ථ ගෑස් සිලින්ඩර වලින් සිදුවන ගෑස් කාන්දුවීම් හේතුවෙන් සිදුවූ අනතුරු පිළිබඳ විමර්ශනයක්  පවත්වන ලෙස නියෝග නිකුත් කරන්නැයි සිවිල් සංවිධාන ක්‍රියාකාරිකයෙකු වන නාගානන්ද කොඩිතුවක්කු මහතා ඉදිරිපත් කළ රීට් පෙත්සම අද දිනයේ ද විභාගයට ගත්තා. එහිදී ලිට්‍රෝ ගෑස් සමාගම වෙනුවෙන් පෙනී සිටි ජනාධිපති නීතිඥ හර්ෂ අමරසේකර මහතා ප්‍රකාශ කළේ ඉදිරියේ දී පාරිභෝගික අධිකාරිය මෙන්ම ප්‍රමිති කාර්යාංශය අනුමත කරන ගෘහස්ථ ගෑස් පමණක් වෙළෙඳපොලට නිකුත් කිරීමට තම සේවාදායකයා එකඟවන බවයි. අභියාචනාධිකරණය ඊයේ දිනයේ කළ දැනුම්දීම පරිදි ලිට්‍රෝ ගෑස් සමාගම වෙනුවෙන් දිවුරුම් පෙත්සම් දෙකක් ඔවුන්ගේ නීතිඥවරුන් අධිකරණයට ඉදිරිපත් කළා. එම දිවුරුම් පෙත්සම් තුළින් ගෑස් වෙළෙඳපොලට නිකුත්කිරීම පිළිබඳ ප්‍රතිඥාව ලබාදී තිබෙනවා. එමෙන්ම ගෑස් සිලින්ඩරයක් තුළ අන්තර්ගත ගෑස්වල සංයුතිය දැක්වෙන ස්ටිකරයක් අදාළ ගෑස් සිලින්ඩරය මත ප්‍රදර්ශනය කිරීමට ද එකඟ වුණා. එහිදී ලිට්‍රෝ ගෑස් සමාගම වෙනුවෙන් පෙනීසිටි නීතිඥවරයා කියා සිටියේ පසුගිය දිනවල වාර්තා වූ ගෑස් අනතුරුවලින් 90% කට වඩා බලපා ඇත්තේ ප්‍රමිතියෙන් තොර උදුන් හා උපාංග භාවිතය බවට විමර්ශනවලින් තහවුරුවී තිබෙන බවයි. ඉදිරිපත්වූ කරුණු සළකා බැලූ අභියාචනාධිකරණය එම කරුණුවලට අදාළව තම නියෝග හෙට දිනයේ ප්‍රකාශයට පත්කරන බවට නිවේදනය කළා. ගෙවුණු පැය කීපය තුළදීත් දිවයිනේ විවිධ ප්‍රදේශවලින් ගෑස් ආශ්‍රිත පිපිරීම් වාර්තා වුණා. මේ අතර ගෑස් ආශ්‍රිත පිපිරීම් පිළිබද සායා බැලීම සඳහා ජනාධිපති ගෝඨාභය රාජපක්ෂ මැතිතුමා පත්කළ කමිටුව ඉදිරිපත් කිරීමට නියමිත වාර්තාවේ වැඩකටයුතු අවසන් අදියරට පැමිණ ඇති බවයි එම කමිටුවේ සභාපති මහාචාර්ය ශාන්ත වල්පොලගේ මහතා අප කළ විමසීමක දී කියා සිටියේ. වාර්තාව ජනාධිපතිතුමා වෙත ඉදිරිපත් කිරීමට දිනයක් සහ වේලාවක් වෙන්කරවා ගැනීමට අපේක්ෂා කරන බවයි ඒ මහතා වැඩිදුරටත් කියා සිටියේ. ගෑස් මෙට්‍රික් ටොන් 3700ක් රැගත් ලිට්‍රෝ සමාගමට අයත් එපික් බෝල්ටා නෞකාව පසුගිය සෙනසුරාදා මෙරටට ළගා වුණා. එහි “ප්‍රොපේන් සහ බියුටේන්” සංයුතිය ප්‍රමිතියෙන් යුක්ත බවට අනාවරණය වී ඇතත් ගෑස්වල ගඳ සුවඳ හඳුනාගැනීමට යොදන මර්කැප්ටන්  සංයුතිය අදාළ මට්ටමට පවතිනවාද යන්න සම්බන්ධයෙන් ගැටලු සහගත තත්ත්වයක් මතුව ඇති  බවයි වාර්තාවුණේ.   ", "URL": "https://www.itnnews.lk/2023/10/05/383068/", "Category": "Breaking News,දේශීය පුවත්", "Parent URL": null}