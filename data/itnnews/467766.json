{"Source": "ITN news", "Timestamp": "මාර්තු 13, 2023 16:47", "Headline": "අධි ධාරිතාවෙන් යුත් යතුරුපැදි ලියාපදිංචි කිරීමට ක්‍රමවේදයක්", "News Content": "නීත්‍යානුකූලව ලියාපදිංචි කර නොමැති අධි ධාරිතාවෙන් යුත් යතුරුපැදි ලියාපදිංචි කිරීමට ක්‍රමවේදයක් සකස් කරන ලෙස අමාත්‍ය ආචාර්ය බන්දුල ගුණවර්ධන මහතා නිලධාරීන්ට උපදෙස් ලබාදුන්නා. මෙවැනි යතුරුපැදි තුන්දහසත් හාරදහසත් අතර සංඛ්‍යාවක් දිවයින පුරා පවත්න බවයි ප්‍රවාහන හා මහාමාර්ග අමාත්‍යංශයේ පැවති සාකච්ඡාවකදී හෙළිවුණේ. මෙරටට ගෙන්වා එකලස් කළ අධි ධාරිතාවයෙන් යුත් යතුරුපැදි නිසිලෙස ලියාපදිංචිකර භාවිත කිරීමට හැකිවන ආකාරයේ ක්‍රමවේදයක් සකස් කර දෙන ලෙස ස්පින් රයිඩර්ස් යතුරුපැදි හා ක්‍රීඩා සමාජය ඉල්ලීමක් කර තිබුණා. ඒ අනුව ඔවුන් සමග සාකච්ඡාවක් අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන් පැවැත්වුණා. නියමිත ලෙස බදු ගෙවීමකින් තොරව ගෙන්වා ඇති මෙම යතුරුපැදිවලින් රජයට කිසිදු බදු ආදායමක් හෝ ලියාපදිංචි ගාස්තුවක් නොලැබෙන බව මෙහිදී ප්‍රකාශ වුණා. ඒ අනුව රජය විසින් නියෝග කරනු ලබන අධිභාරයකට යටත්ව සීමිත කාලයක් තුළ මෙම යතුරුපැදි ලියාපදිංචි කිරීම සදහා කැබිනට් අනුමැතිය ලබාගැනීමට මෙහිදී අවධානය යොමුවුණා.   ", "URL": "https://www.itnnews.lk/2023/10/05/467766/", "Category": "දේශීය පුවත්", "Parent URL": null}