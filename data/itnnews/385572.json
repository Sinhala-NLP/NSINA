{"Source": "ITN news", "Timestamp": "දෙසැම්බර් 29, 2021 10:52", "Headline": "”යුක්තියට ප්‍රවේශයක්” නමින් අධිකරණ අමාත්‍යාංශයෙන් විශේෂ ජංගම සේවාවක්", "News Content": "”යුක්තියට ප්‍රවේශයක්” නමින් විශේෂ ජංගම සේවාවක් හදුන්වා දීමට අධිකරණ අමාත්‍යංශය පියවර ගෙන තිබෙනවා. බන්ධනාගාර ප්‍රතිසංස්කරණ හා සිරකරුවන් කළමනාකරණ රාජ්‍ය අමාත්‍යංශය යටතේ පවතින ආයතනවලින් සිදුවන මහජන සේවාව ජනතාවට සමීප කරවීම සදහා මෙම ක්‍රියාමාර්ගය ගෙන ඇති බවයි අධිකරණ අමාත්‍යංශය සදහන් කරන්නේ. දිවයිනේ සියලුම පළාත් ආවරණය වන පරිදි අදාළ වැඩසටහන ක්‍රියාත්මක කෙරෙනවා. එහි ආරම්භය සිදු වන්නේ උතුරු පළාත කේන්ද්‍ර කර ගනිමිනුයි. පොදු ජනතාවට බලපාන නීති මෙන්ම සංහිදියාව පිළිබද ජනතාවට අවබෝධයක් ලබා දීම මෙහිදී සිදු කෙරෙනවා. මත්ද්‍රව්‍ය භාවිතයෙන් සිදු වන අනිටු ප්‍රතිවිපාක සම්බන්ධයෙන් තරුණ ප්‍රජාව දැනුවත් කිරීම ද මීට ඇතුළත්.   ", "URL": "https://www.itnnews.lk/2023/10/05/385572/", "Category": "දේශීය පුවත්", "Parent URL": null}