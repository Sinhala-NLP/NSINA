{"Source": "ITN news", "Timestamp": "ජූනි 21, 2021 17:09", "Headline": "මැණික් හා ස්වර්ණාභරණ අපනයනකරුවන්ගේ ගැටලුවලට අගමැතිගෙන් විසඳුම්", "News Content": "මැණික් හා ස්වර්ණාභරන අපනයන කරුවන්ගේ ගැටලුවලට විසඳුම් ලබාදීමට අග්‍රාමාත්‍ය මහින්ද රාජපක්ෂ මහතා ඉදිරිපත් වුණා. ඒ සම්බන්ධව සාකච්ඡාවක් ද අරලියගහ මන්දිරයේ දි පැවැත්වුණා. මැණික් හා ස්වර්ණාභරණ අපනයන කරුවන් මුහුණ පා ඇති ගැටලු විසඳීමට රජයේ අවධානය යොමු කරන බව අග්‍රාමාත්‍ය මහින්ද රාජපක්ෂ මහතා ප්‍රකාශ කළා. මේ සම්බන්ධයෙන් පැවති සාකච්ඡාවේදි අග්‍රාමාත්‍යවරයා කියා සිටියේ විදේශ විනිමය වර්ධනය කිරීමේදී මෙරට මැණික් හා ස්වර්ණාභරණ අංශය සැලකිය යුතු දායකත්වයක් ලබාදිය යුතු බවයි. මැණික් සහ ස්වර්ණාභරණ අපනයන කරුවන් සඳහා සියලු පහසුකම් මේ වනවිටත් ලබාදී තිබෙනවා. ඔවුන්ගේ ඉල්ලීම අනුව සංචාරක අලෙවිය මත පදනම් වු බදු ශ්‍රී ලංකාව තුළ විදේශ මුදල් භාවිතයේදී නිදහස් කිරීම කෙරෙහි අවධානය යොමු කර ඇති බවයි අග්‍රාමාත්‍යවරයා පැවසුවේ. එවකට ජනාධිපතිවරයා වශයෙන් මහින්ද රාජපක්ෂ මහතා 2015 ලබාදුන් සහන පසුගිය රජය අහෝසි කල බව කී මැණික් හා ස්වර්ණාභරණ අපනයනකරුවන් අපනයන කෙරෙහි ඍජුව බලපාන මෙම සහන යළි ලබාදෙන ලෙස ඉල්ලා සිටියා. අයවැය මගින් දැනටමත් සහන ලබාදී ඇති බව කී අග්‍රාමාත්‍යවරයා එම සහන ප්‍රායෝගිකව ක්‍රියාත්මක වන්නේදැයි අවධානය යොමු කරන ලෙස නිලධාරීන්ට උපදෙස් ලබාදුන්නා. ලොහාන් රත්වත්තේ , අජිත් නිවාඩ් කබ්රාල් යන රාජ්‍ය අමාත්‍යවරුන් ඇතුලු පිරිසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/344161/", "Category": "Breaking News,දේශීය පුවත්", "Parent URL": null}