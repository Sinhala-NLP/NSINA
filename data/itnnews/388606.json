{"Source": "ITN news", "Timestamp": "ජනවාරි 13, 2022 12:18", "Headline": "අක්කර 65ක ඖෂධ කලාපයක්", "News Content": "හොරණ මිල්ලෑව ඖෂධ නිෂ්පාදන කලාපය සඳහා අක්කර 65 ක භූමි ප්‍රදේශයක් අනූනව අවුරුදු බදු පදනම මත රාජ්‍ය ඖෂධ නීතිගත සංස්ථාවට පවරා දෙනු ලැබුවා. එම සංස්ථාව සහ නාගරික සංවර්ධන අධිකාරිය අතර ගිවිසුමට අත්සන් තැබීම සිදු කෙරුණේ එම අධිකාරියේදී. රාජ්‍ය ඖෂධ නීතිගත සංස්ථාවේ සභාපති වෛද්‍ය උත්පල ඉන්ද්‍රවංශ, ඖෂධ නිෂ්පාදන සැපයීම සහ නියාමන රාජ්‍ය අමාත්‍යාංශයේ අතිරේක ලේකම් ෂම්මි කුමාරි දෙහිවත්ත, නාගරික සංවර්ධන අධිකාරියේ සභාපති විශ්‍රාමික මේජර් ජෙනරාල් උදය නානායක්කාර සහ එහි අධ්‍යක්ෂ ජෙනරාල් ප්‍රසාද් රණවීර යන මහත්වරුන් ගිවිසුමට අත්සන් තැබුවා. අමාත්‍ය කෙහෙළිය රඹුක්වැල්ල, රාජ්‍ය අමාත්‍යවරුන් වන චන්න ජයසුමන සහ නාලක ගොඩහේවා යන මහත්වරුන්ද මෙම අවස්ථාවට එක්ව සිටියා. මෙම ඖෂධ නිෂ්පාදන කලාපය සඳහා වන සමස්ත ආයෝජනය රුපියල් බිලියන 10 කට ආසන්නයි. ඖෂධ නිෂ්පාදන කර්මාන්ත ශාලා තුනක් ඉදිකෙරෙන අතර වසර දෙකක් තුළ ඉන් කම්හල් දෙකක් ඉදිකිරීමට අපේක්ෂිතයි. අනෙක් කම්හල මාස තුනකින් ඉදිකිරීමයි අපේක්ෂාව. මෙහි ඉදිකිරීම් අවසන් කිරීමත් සමග මෙරට සමස්ත ඖෂධ සහ වෛද්‍ය උපකරණවල අවශ්‍යතාවෙන් සැළකිය යුතු ප්‍රමාණයක් නිපදවීමට හැකිවනවා. ", "URL": "https://www.itnnews.lk/2023/10/05/388606/", "Category": "Breaking News,දේශීය පුවත්", "Parent URL": null}