{"Source": "ITN news", "Timestamp": "මැයි 8, 2022 18:19", "Headline": "බොරැල්ල බහින්බස් වීමේ සිද්ධියට සම්බන්ධ තරුණිය ඇතුළු 4 දෙනෙක් අත්අඩංගුවට", "News Content": "බොරැල්ල ප්‍රදේශයේ දී තරුණියක හා පො‍ලිස් නිලධාරියෙකු අතර ඊයේ දිනයේදී සිදුවූ බහින්බස් වීමේ සිද්ධිය සම්බන්ධව එම තරුණිය ඇතුළු පුද්ගලයින් සිව් දෙනෙක් අත්අඩංගුවට ගත් බව පොලිස් මාධ්‍ය ප්‍රකාශක ජේෂ්ඨ පොලිස් අධිකාරී නිහාල් තල්දූව මහතා පවසනවා. ඔවුන් සම්බන්දයෙන් මේ වන විට වැඩිදුර විමර්ශන ක්‍රියාත්මකයි. තරුණයන් දෙදෙනෙකු ත්‍රීරෝද රථයකින්  තරුණියක් පැහැරගෙනයන බවට බොරැල්ල පොලිසියට  ලද තොරතුරකට අනුව පොලීසිය මෙහෙයුමක් ක්‍රියාත්මක කළා. ඒ අනුව අදාළ ත්‍රීරෝද රථය  කාදර් වත්ත ප්‍රදේශයේ දී සොයාගැනීමට පොලීසියට හැකි වුණා.  කෙසේ වෙතත් ඒ වන විටත් එම තරුණයන් දෙදෙනා සහ තරුණිය අතර යම් ආරවුලක් ඇතිව තිබූ බවයි පොලීසිය පවසන්නේ. ඉන්පසුව ඊට මැදිහත් වූ ‌ෙපාලිස් නිලධාරීන් ඔවුන් පොලිස්ථානය වෙත රැගෙන යාමට කටයුතු කිරීමේ දී අදාළ තරුණිය අසභ්‍ය ලෙස පොලිස් නිලධාරීන්ට බැනවැදීමත් සමග මෙම උණුසුම් තත්ත්වය ඇතිවුණා. අදාළ සිදුවීමෙන් අනතුරුව ඔවුන් සිටින ස්ථාන සොයා පොලිස් විමර්ශන ආරම්භ කළ අතර එම සිද්ධියට  අදාළව එම තරුණිය ඇතුළු පුද්ගලයින් සිව් දෙනෙක් අත්අඩංගුවට ගත් බවයි  පොලිසිය සදහන් කළේ.   ", "URL": "https://www.itnnews.lk/2023/10/05/410384/", "Category": "දේශීය පුවත්", "Parent URL": null}