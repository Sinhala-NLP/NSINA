{"Source": "ITN news", "Timestamp": "ජූනි 20, 2022 17:27", "Headline": "අත්අඩංගුවට ගත් අරගලකරුවන් 21 දෙනාට ඇප", "News Content": "මුදල් අමාත්‍යාංශයට පිවිසෙන ලෝටස් මාර්ගයේ පිවිසුම් අවහිර කළ විරෝධතාකරුවන් 21 දෙනා ඇප මත නිදහස් කෙරුණා. ඒ රුපියල් ලක්ෂ 5 බැගින් වූ ශරීර ඇප මතයි. ගාලුමුවදොර අරගල භූමියේ විරෝධතාකරුවන් පිරිසක් ඊයේ රාත්‍රීයේ සිට ජනාධිපති කාර්යාලයට පිවිසෙන ලෝටස් පාරේ පිවිසුම් දෙකක්  අවහිර කරමින් අට්ටාල ඉදිකළා. ජනාධිපති කාර්යාලයේ පිවිසුම් දෙකක් සහ මුදල් අමාත්‍යංශය මෙන්ම මහ භාණ්ඩාගාරයට පිවිසෙන දොරටු දෙකක් ද අවහිර කරමින් විරෝධතාවයේ යෙදී සිටියා. අද පෙරවරුවේ ඔවුන් විරෝධතාවේ නිරතවීමත් සමඟ ලෝටස් වටරවුම සම්පූර්ණයෙන්ම අවහිර වී ගමනාගමනයට දැඩි බාධා එල්ල වුණා. ඒ සමඟ ජනාධිපති කාර්යාලය ඇතුළු ප්‍රදේශයේ ආරක්ෂාව තර කිරීම සදහා හමුදාභට පිරිස් යෙදවීමටයි කටයුතු කළේ. මෙම පිවිසුම් දොරටු ඉදිරිපිට කූඩාරම් ඉදිකර විරෝධතාවය දැක්වීම නිසා එම කාර්යාලවල අත්‍යවශ්‍ය සේවා සඳහා වාර්තා කළ නිලධාරීන්ට මෙන්ම විවිධ අවශ්‍යතා සඳහා පැමිණි ජනතාවට දැඩි අපහසුතාවයට පත්වුණා. එමෙන්ම ජාත්‍යන්තර මූල්‍ය අරමුදලේ දූත මණ්ඩල පිරිස් සමඟ මුදල් අමාත්‍යංශ ලේකම්වරයා සහාභාගිවීමට තිබු සාකච්ඡාවලටද බාධා එල්ල වූ බවයි පොලිස් මාධ්‍ය කොට්ඨාශය සඳහන් කළේ. කෙසේ වෙතත් අද පෙරවරුවේ  පොලිසීය මඟින් මෙම අට්ටාල ගලවා ඉවත් කළ අතර එම ස්ථානයේ සිටි විරෝධතාකරුවන් පිරිසක් අත්අඩංගුවට ගැනුණා.  ඔවුන් අත්අඩංගුවට ගත් අවස්ථාවේ දී එම ස්ථානයේ උණුසුම් තත්වයක් ඇති වූ අතර තත්ත්වය පාලනය කිරීම සඳහා පොලිසීයට අමතරව යුද හමුදාව හා විශේෂ කාර්ය බලකාය කැඳවීමටයි පියවර ගැණුනේ. අත්අඩංගුවට ගත් පිරිස අතර සමාජ ක්‍රියාකාරීන් කිහිපදෙනෙකු ද ඇතුළු පිරිමි පුද්ගලයින් 16 දෙනෙකු,  කාන්තාවන් 04 දෙනෙකු,  හිමිනමක් ඇතුළුව පුද්ගලයින් 21 දෙනෙකු අත්අඩංගුවට ගැණුනා. ඔවුන් පෑලියගොඩ පොලීසියට රැගෙන ගොස් ප්‍රශ්න කිරීම් සිදුකළා. ඉන් අනතුරුවයි මෙම පිරිස කොටුව මහේස්ත්‍රාත් අධිකරණයට ඉදිරිපත් කළේ. සැකකරුවන්ට ඇප ලබාදුනහොත් මහජන කැළඹීමක් ඇතිවිය හැකි බැවින් ඔවුන්ට ඇප ලබා නොදෙන ලෙස පොලීසිය අධිකරණයෙන් ඉල්ලා සිටියා. එම ඉල්ලීම ප්‍රතික්ෂේප කළ කොටුව ප්‍රධාන මහේස්ත්‍රාත් තිලිණ ගමගේ මහතා ඔවුන් ඇප මත නිදහස් කළේ රුපියල් ලක්ෂ 5 බැගින් වූ ශරීර ඇප මතයි. ඉදිරි දින සැකකරුවන් පදිංචි සහතික ඉදිරි පත් කරන ලෙස ද මහේස්ත්‍රාත්වරයා නියෝග කළා.         ", "URL": "https://www.itnnews.lk/2023/10/05/418116/", "Category": "දේශීය පුවත්", "Parent URL": null}