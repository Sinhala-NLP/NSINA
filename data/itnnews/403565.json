{"Source": "ITN news", "Timestamp": "මාර්තු 23, 2022 20:05", "Headline": "යුක්රේන වැසියන් මුදවාගන්න මානුෂීය කොරිඩෝ 9කට රුසියා යුක්රේන එකඟතාවක්", "News Content": "යුද ගැටුම් වලට මැදිව සිටින සිවිල් වැසියන් ඉවත්කර ගැනීම සදහා මානුෂීය කොරිඩෝ නවයක් සකස් කිරීමට දෙපාර්ශ්වය එකගතාවකට එළඹි බව යුක්රේන නියෝජ්‍ය අග්‍රාමාත්‍යවරිය සදහන් කරනවා. මරියුපෝල් නගරය ඉලක්ක කර සිදුකරන රුසියා ප්‍රහාර දැඩි කර ඇති අතර ඔවුන් නගරය වටකර සිටිනවා. ඊයේ දිනයේ දී පමණක් මරියුපෝල් වැසියන් හත්දහසකට අධික සංඛ්‍යාවක් ඉවත්කර ගැනීමට බලධාරීන් සමත්වුණා. කෙසේ වුවද තවත් ලක්ෂයක පමණ පිරිසක් නගරය තුළ සිරව සිටිනවා. ඔවුන්ට අවශ්‍ය ආහාර, පානීය  ජලය, ඖෂධ, විදුලිබලය හා ගෑස් නොමැතිකමින් පීඩා විදින බවයි යුක්රේන ජනාධිපතිවරයා සදහන් කරන්නේ. ගැටුම් හේතුවෙන් යුක්රේනයෙන් වෙනත් රටවලට පලා ගොස් ඇති යුක්රේන වැසියන් සංඛ්‍යාව මිලියන තුනයි දශම පහකට ආසන්නයි. පෝලන්තයට ලක්ෂ විස්ස ඉක්ම වූ පිරිසක්ද රුමේනියාවට පන්ලක්ෂ පනස් දහසකට ආසන්න පිරිසක්ද මෝල්ඩෝවා රාජ්‍යයට තුන්ලක්ෂ පනස් දහස ඉක්ම වූ පිරිසක් ලෙස යුක්රේන වැසියන් පලාගොස් ඇති බවයි ජගත් සංවිධානය සදහන් කරන්නේ.           ", "URL": "https://www.itnnews.lk/2023/10/05/403565/", "Category": "ජාත්‍යන්තර පුවත්", "Parent URL": null}