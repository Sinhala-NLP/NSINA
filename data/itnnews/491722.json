{"Source": "ITN news", "Timestamp": "ජූනි 14, 2023 05:43", "Headline": "“ජපන් සිහිනයට හරි මඟක්” විශේෂ වැඩමුළුව අනුරාධපුරයේදී", "News Content": "ජපානයේ රැකියා අවස්ථා සඳහා ශ්‍රී ලාංකික තරුණ තරුණියන් බොහෝ පිරිසක් මේ දිනවල වඩාත් උනන්දුවෙන් තම ජපන් භාෂා හා වෘත්තීය පුහුණු නිපුණතාවයෙන් සන්නද්ධ වෙමින් සිටිනවා. ක්‍රීඩා හා යෞවන කටයුතු අමාත්‍ය රොෂාන් රණසිංහ මහතාගේ අරමුණ වනුයේ ශ්‍රී ලංකාවේ තරුණ තරුණියන් ජපානයේ රැකියා සඳහා පිටත්ව යාමේදී වඩා නිවැරදි ක්‍රමවේදයන් මෙන්ම ජපානය සම්බන්ධව මනාදැනුමෙන් සන්නද්ධ කිරීමයි. ඒ සඳහා ජපානයේ වෘත්තිකයින් රැකියාගත කිරීමේ හා පුහුණුකිරීමේ ප්‍රමුඛතම හා කීර්තිමත්ම ආයතනයක් වන ගයියා ඉන්ටර්නැෂනල් ආයතනයෙන් අමාත්‍යවරයා කළ කාරුණිකඉල්ලීම පිළිගෙන ඔවුන්ගේ සම්පත් දායකත්වය අප රටට නොමිලේ ලබා දීමට එකඟවී තිබෙනවා. ඒ අනුව ගයියා ඉන්ටර්නැෂනල් ආයතනයේ ජ්‍යෙෂ්ඨ කළමණාකරුවන්ගේ හා නියෝජිතයින්ගේසම්පත් දායකත්වයෙන්, VKS ට්‍රාන්ස් ග්ලෝබල් ආයතනයේ මෙහෙයවීමෙන්,ජාතික තරුණ සේවා සභාවේ පූර්ණ  අධීක්ෂණයෙන්  ජුනි 13 වන දින ‘‘ජපන් සිහිනයට හරි මඟක්’’ විශේෂ වැඩමුළුව අනුරාධපුර යෞවුන් නිකේතනයේ දී පැවැත්වුණා. උතුරුමැද පළාතනියෝජනය කරමින් පොළොන්නරුව හා අනුරාධපුර දිස්ත්‍රික්යන්හි ජපන් සිහිනය සැබෑ කර ගැනීමට ඉගෙනුම ලබන තරුණ තරුණියන් පන්සීයකට වඩා වැඩි පිරිසක් මෙම වැඩමුළුව සඳහා එක්ව සිටි අතර ජපන් රැකියා සඳහා යාමට සපුරාගත යුතු අවශ්‍ය වෘත්තීය පුහුණුව, භාෂා කුසළතා, වීසා සම්බන්ධ උපදෙස්, ජපානයේ සංස්කෘතිය සහ ජපානය තුළ ජීවත්වීමේදී කටයුතු කළ යුතු ආකාරය පිළිබඳව මෙහි දී දැනුම්වත් කර තිබෙනවා. ජපානයේ බහුල රැකියා අවස්ථාවන් ලෙස සාත්තු සේවය, ආහාර නිශ්පාදන අංශයන් වෙත වැඩි වශයෙන් පුහුණු වෘත්තිකයන් අවශ්‍ය බවත්, ඒ සඳහා ශ්‍රී ලංකාවේ තරුණ තරුණියන් විධිමත් ලෙස පුහුණු කර එම පුරප්පාඩු පිරවීමට කටයුතු කිරීමට අවශ්‍ය මගපෙන්වීම ලබා දෙන බවත් ගයියා ඉන්ටර්නැෂනල් ආයතනයේ නියෝජිතයින් වැඩමුළුව අතරතුරදී ප්‍රකාශ කළා. ශ්‍රී ලංකාවට මෙය වඩා විශේෂ වන්නේ සම්පත්දායකයින් විසින් මෙම වැඩමුළුව තරුණ තරුණියන් සඳහා නොමිලේ පවත්වනු ලබන අතර ජාතික තරුණ සේවා සභාව වෙත තම සේවාවන්අඛණ්ඩව නොමිලේ සැපයීමට ජපානයේ ගයියා ඉන්ටර්නැෂනල් ආයතනයේ කළමණාකාරීත්වය එකඟත්වය පළ කර තිබෙනවා. මෙම අවස්ථාවට අනුරාධපුර දිස්ත්‍රික් අතිරේක ලේකම් සන්ධ්‍යා අබේසේකර මහත්මිය, ජාතික තරුණ සේවා සභාවේ සභා අධ්‍යක්ෂ වෛද්‍ය ප්‍රියන්ත පෙරේරා මහතා, තාක්ෂණ විද්‍යාලයේ අධ්‍යක්ෂ වසන්ත වීරකොටුව මහතා, විදේශ සේවා නියුක්ති කාර්යාංශයේ පළාත් අධ්‍යක්ෂ සුනිල් ඉන්ද්‍රමුල්ල මහතා ඇතුලු පිරිසක් පැමිණ සිටියා.   ", "URL": "https://www.itnnews.lk/2023/10/05/491722/", "Category": "Breaking News,දේශීය පුවත්", "Parent URL": null}