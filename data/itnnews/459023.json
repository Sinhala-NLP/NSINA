{"Source": "ITN news", "Timestamp": "பிப்ரவரி 3, 2023 13:02", "Headline": "யாழ்ப்பாணத்தில் பொதுமக்களிடம் காணிகள் கையளிப்பு..", "News Content": "யாழ்ப்பாணத்தில் இன்றைய தினம் 108 ஏக்கர் காணி பொதுமக்களிடம் கையளிக்கப்படவுள்ளது. அதில் வலிகாமம் வடக்கு உயர் பாதுகாப்பு வலயத்திற்குட்பட்ட 13 ஏக்கர் காணியும் அடங்குவதாக தகவல்கள் தெரிவிக்கின்றன. இராணுவத்தினர் காணியை யாழ் மாவடட செயலாளரிடம் கையளிப்பர். கடந்த 2009ம் ஆண்டு எடுக்கப்பட்ட தீர்மானத்திற்கமைய காணி பொதுமக்களிடம் கையளிக்கப்படவுள்ளது. அதில் 130 குடும்பங்கள் மீள்குடியேற்றப்படவுள்ளன. காங்கேசன்துறை, மயிலிட்டி, நகுலேஸ்வரம், பலாலி , உள்ளிட்ட பகுதிகளில் இராணுவத்தினரின் கட்டுப்பாட்டிலிருந்த 80 ஏக்கர் காணியும் , கடற்படையினரின் கட்டுப்பாட்டிலிருந்த 28 ஏக்கர் காணியுமே மக்களுக்கு வழங்கப்படவுள்ளன. 13 ஏக்கர் அரச காணியும் பொதுமக்களுக்கு வழங்கப்படவுள்ளது. வலிகாமம் வடக்கிலிருந்து இடம்பெயர்ந்து முகாம்களில் தங்கியிருக்கும் 75 குடும்பங்களுக்கு குறித்த காணி பகிர்ந்தளிக்கப்படும். இதேவேளை ஜனாதிபதி ரணில் விக்கிரமசிங்கவின் பணிப்புரைக்கமைய காணிகள் விடுவிக்கப்படுவதுடன், மக்களும் அங்கு மீளக்குடியேற்றப்படவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/459023/", "Category": "Breaking News,அண்மைய செய்திகள்,தேசிய செய்திகள்", "Parent URL": null}