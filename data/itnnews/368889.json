{"Source": "ITN news", "Timestamp": "ඔක්තෝබර් 13, 2021 12:07", "Headline": "ආණ්ඩුවේ විසදුමට එකඟ නැහැ – ස්ටාලින්ලා අඛණ්ඩ වර්ජනයේ", "News Content": "අග්‍රාමාත්‍ය මහින්ද රාජපක්ෂ මහතා  සමඟ ඊයේ (12) පැවති සාකච්ඡාවෙන් අනතුරුව සිය තීරණය අද ලබා දෙන බව ගුරු වෘත්තිය සමිති නියෝජිතයින් ප්‍රකාශ කළා. රජයේ විසදුම් පිළිගෙන වර්ජනය අද අවසන් කරයි කියලා සියළු දෙනාම බලාගෙන සිටියත් ජෝසප් ස්ටාලින් ඇතුලු වෘත්තිය සමිති නියෝජිතයන් සිය තීරණය ලබා දෙමින් පවසන්නේ තම වෘත්තිය ක්‍රියාමාර්ගය එලෙසම ක්‍රියාත්මක කරන බවයි. ගුරු විදුහල්පති වැටුප් විෂමතා ඉවත් කරන ලෙස ඉල්ලා දින 94 ක් පුරා ගුරුවරුන් වෘත්තිය ක්‍රියාමාර්ගයකට එළඹ සිටිනවා. අදාළ ගැටළුවලට විසදුම් ලබාදීමට මැදිහත් වූ අග්‍රාමාත්‍ය මහින්ද රාජපක්ෂ මහතා ගුරු විදුහල්පති වෘත්තිය සමිති නියෝජිතයන් ඊයේ දිනයේ අරලියගහ මන්දිරයට කැදවා මෙම විසදුම් යෝජනාව ඉදිරිපත් කළා. ගුරු විදුහල්පති වැටුප් විෂමතා ඉවත් කිරීම සදහා පත් කළ අමාත්‍ය අනු කමිටුවේ යෝජනාවට අනුව කොටස් තුනකින් වැඩි කිරීමට යෝජිත වැටුප පළමු අදියර 2022 වර්ෂයේ අය වැය තුලින් ද ඉතිරි කොටස් දෙක 2023 වර්ෂයේ අය වැය මගින් එම වසරේ දී ද ලබා දීමට අග්‍රාමාත්‍යවරයා යෝජනා කළා. මෙම යෝජනා සම්බන්ධයෙන් තම තීරණය අද ලබා දෙමින් වෘත්තිය සමිති නියෝජිතයන් ප්‍රකාශ කළේ මෙම යෝජනාවට එකග නොවන අතර වර්ජනය අඛණ්ඩවම ක්‍රියාත්මක කරන බවයි.   ", "URL": "https://www.itnnews.lk/2023/10/05/368889/", "Category": "Breaking News,දේශීය පුවත්", "Parent URL": null}