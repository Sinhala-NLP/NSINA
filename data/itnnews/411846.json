{"Source": "ITN news", "Timestamp": "මැයි 17, 2022 16:51", "Headline": "මන්ත්‍රී හර්ෂ මුදල් කාරක සභාවේ සභාපති වෙන්න කැමැත්ත දෙයි", "News Content": "මුදල් කාරක සභාවේ සභාපති ධුරය ලබාගන්න තමන් සූදානම් බව පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පවසනවා. මාධ්‍ය වෙත නිවේදනයක් නිකුත් කරමින් මන්ත්‍රීවරයා මේ බව සදහන් කළා. සර්ව පාක්ෂික ආර්ථික පුනර්ජීවන සැළසුමක් ගොඩනැගීමට තමන් පාර්ලිමේන්තුවේ මුදල් කාරක සභාවේ සභාපති ධුරය ලබාගැනීමට තමා සූදානම් බවත් පවතින අර්බුදයට විසදුමක් ලබාදීමට වැදගත් පියවරක් ගැනීමට සූදානම් බවත් ආචාර්ය හර්ෂ ද සිල්වා මහතා අවධාරණය කරනවා. මුදල් කාරක සභා සභාපති ධුරයට පත් වූ පසු එහි සර්ව පාක්ෂික කමිටුවක් මගින් ආර්ථික පුනර්ජීවන සැළැස්මක් සකස් කිරීමට නායකත්වය ලබා දෙන බවයි පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා නිකුත් කළ මාධ්‍ය නිවේදනයේ දැක්වෙන්නේ.අදාළ සැළසුමට පාර්ලිමේන්තුවේ අනුමැතිය ලබා ගෙන එය ක්‍රියාත්මක කිරීමට පියවර ගන්නා බවද මන්ත්‍රීවරයා පවසනවා. එමගින් ජනතා අපේක්ෂා ඉටු කළ හැකියි. මුදල් කාරක සභාවේ අනුමැතියකින් තොරව පාර්ලිමේන්තුව තුළ කිසියම් මුදල් පනතක් සම්මත කළ නොහැකි බවත් ජනතා මතය සුරකිමින් රටට මේ මොහොතේ අවශ්‍ය සේවය ලබාදීමට අදිටන් කරගෙන සිටින බවත් ආචාර්ය හර්ෂ ද සිල්වා මහතා තවදුරටත් අවධාරණය කරනවා.       ", "URL": "https://www.itnnews.lk/2023/10/05/411846/", "Category": "දේශීය පුවත්", "Parent URL": null}