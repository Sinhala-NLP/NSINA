{"Source": "ITN news", "Timestamp": "අප්‍රේල් 24, 2022 18:41", "Headline": "මීටර 400 කඩුලු මතින් දිවීමේ ශූරිය ලෙස හැඳින්වෙන කෞෂල්‍යා මධුෂානි ජීවිතක්ෂයට", "News Content": "ශ්‍රී ලංකාවේ මීටර 400 කඩුලු මතින් දිවීමේ ශූරිය ලෙස හැදින්වෙන කෞෂල්‍යා මධුෂානි ජීවිතක්ෂයට පත්ව තිබෙනවා. මියයන විට 25 වන වියෙහි පසුවූ ඇය සියදිවි හානිකර ගන්නට ඇති බවයි පොලීසිය සැකකරන්නේ. මීටර් 400 කඩුලු මතින් දිවීමේ ජාතික ශූරිය ලෙස හැදින්වෙන කෞෂල්‍යා මධුෂානි 2016 වසරේ පැවැති දකුණු ආසියානු මළල ක්‍රීඩා උළෙලේදී එම ඉසව්ව වෙනුවෙන් රිදී පදක්කම දිනාගැනීමට සමත් වුණා. එමෙන්ම 13 වන දකුණු ආසියානු තරගාවලියේ හා 2019 වසරේ නේපාලයේ පැවැති දකුණු ආසියානු මළල ක්‍රීඩා තරගාවලියේදී කාන්තා මීටර් 400 සහයදිවීමේ කණ්ඩායමේ සාමාජිකාවක් ලෙස ද ඇය එක්වුණා. කෙසේවෙතත් දුම්මලසූරිය කුලියාපිටිය ප්‍රදේශයේ පිහිටි ඇයගේ නිවස තුළදී කෞෂල්‍යා මධුෂානිගේ මළසිරුර සොයා ගැනීමට හැකිවූ බවයි කුලියාපිටිය පොලීසිය සදහන් කරන්නේ. මෙම මරණය සියදිවි හානිකර ගැනීමක් බවට දැනට පවතින සාක්ෂි තුළින් අනාවරණය වන බවයි පොලීසිය වැඩිදුරටත් පෙන්වාදෙන්නේ. සිද්ධිය සම්බන්ධයෙන් කුලියාපිටිය පොලීසිය වැඩිදුර පරික්ෂණ පවත්වනවා.     ", "URL": "https://www.itnnews.lk/2023/10/05/408173/", "Category": "දේශීය පුවත්", "Parent URL": null}