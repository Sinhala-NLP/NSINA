{"Source": "ITN news", "Timestamp": "අප්‍රේල් 10, 2022 18:17", "Headline": "දිස්ත්‍රික්ක 8කට නායයෑම් අනතුරු ඇඟවීම් නිකුත් කෙරේ", "News Content": "දිස්ත්‍රික්ක 8 කට නායයාම් අනතුරු ඇගවීම් නිකුත් කර ඇති බව ජාතික පර්යේෂණ ගොඩනැගිලි පර්යේෂණ සංවිධානය  පවසනවා. බදුල්ල, කොළඹ, කලුතර, මහනුවර, කෑගල්ල, කුරුණෑගල, මාතලේ සහ නුවරඑළිය දිස්ත්‍රික් වලටයි නායයාම් අනතුරු ඇඟවීම් නිකුත් කර තිබෙන්නේ. අවදානම් ප්‍රදේශවල සිටින ජනතාව ආරක්ෂිත ස්ථාන වෙත යොමු කිරීමට පියවර ගෙන ඇති අතර දැනුවත් කිරීමේ වැඩසටහන් ද ක්‍රියාත්මක බව ගොඩනැගිලි පර්යේෂණ සංවිධානය පවසනවා. අධික වර්ෂාවෙන් දිස්ත්‍රික්ක 9 කට දැඩි බලපෑම් එල්ලවී තිබෙනවා. කෑගල්ල, රත්නපුර, මඩකලපුව, බදුල්ල, යාපනය, මාතලේ, හම්බන්තොට සහ අනුරාධපුර යන දිස්ත්‍රික් වලට බලපෑම එල්ලවී ඇති අතර වැඩිම හානි සිදුව ඇත්තේ කොළඹ දිස්ත්‍රික්කයටයි. කොළඹ දිස්ත්‍රික්කයේ 147 දෙනෙකු මේ වනවිට ආරක්ෂිත ස්ථාන වෙත යොමුකර තිබෙනවා. නිවාස සහ දේපල හානි ද වාර්තා වන බවයි ආපදා කළමනාකරණ මධ්‍යස්ථානය සදහන් කළේ. අයහපත් කාලගුණයෙන් පුද්ගලයින් 471 දෙනෙකුට බලපැම් එල්ලවී ඇති අතර 168 දෙනෙකු ආරක්ෂිත ස්ථාන වෙත යොමුකර තිබෙනවා.               ", "URL": "https://www.itnnews.lk/2023/10/05/406380/", "Category": "Breaking News,දේශීය පුවත්", "Parent URL": null}