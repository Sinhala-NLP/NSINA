{"Source": "ITN news", "Timestamp": "සැප්තැම්බර් 20, 2021 12:57", "Headline": "කොරෝනා වසංගතයෙන් පීඩාවට පත් අඩු ආදායම්ලාභී පවුල් සඳහා වියළි ආහාර", "News Content": "කොරෝනා වසංගතයෙන් පීඩාවට පත් අඩු ආදායම්ලාභී පවුල් සදහා වියළි ආහාර ලබාදීමේ වැඩසටහනක් කොළඹ උතුර පොලිස් බල ප්‍රදේශයේ පොලිස් ස්ථාන අටක් කේන්ද්‍ර කර ගනිමින් ආරම්භ කෙරුණා. කොළඹ උතුර භාර ජ්‍යෙෂ්ඨ පොලිස් අධිකාරි අමල් එදිරිමාන්න මහතාගේ මග පෙන්වීම යටතේයි වැඩසටහන ක්‍රියාත්මක කෙරුණේ. පවුල් 1500 ක් සදහා මෙහිදී වියලි ආහාර ලබාදීම සිදු කෙරෙනවා. පළමු වැඩසටහන කොළඹ මෝදර ප්‍ර දේශයෙන් ආරම්භ කෙරුණා. කොළඹ ආනන්ද විද්‍යාලයේ ආදි සිසුන් කණ්ඩායමක් මෙම වියළි ආහාර ද්‍රව්‍ය ලබාදීම සදහා දායකත්වය දක්වා තිබෙනවා. පොලිස් ස්ථානාධිපතිවරුන් ඇතුලු පිරිසක් ආහාර බෙදාදීමේ වැඩසටහනට එක් වුණා. කොරෝනා වසංගත තත්ත්වය හමුවේ ගම්වැසියන්ට හා රට වැසියන්ට සෙත් පතා සර්ව රාත්‍රික පරිත්‍රාණ ධර්ම දේශනයක් දීවෙල උඩගම වෙල් යායේ දී ඊයේ පැවැත්වුණා. දීවෙල උඩගම තරුණ පිරිසයි එය සංවිධාන කර තිබුණේ. දීවෙල බෝධි රාජ විහාරස්ථානයේ නියෝජ්‍ය පරිවේණාධිපති රාජකීය පණ්ඩිත පූජ්‍ය දීවෙල චන්දානන්ද ස්වාමීන් වහන්සේ කාව්‍යමය ධර්ම දේශනාවක් ද සිදු කළා. ප්‍ර දේශවාසීන් නිවෙස් ඉදිරිපිට පහන් දල්වා සෞඛ්‍ය නීතිවලට මුල්තැන දෙමින් නිවෙස්වල සිට පිරිත් දේශනාවට සවන් දුන්නා. පස්වන තරුණ පාර්ලිමේන්තුව හා යෞවන සමාජ ප්‍රා දේශීය සම්මේලනය සංවිධාන කළ ලේ දන්දීමේ වැඩසටහනක් මහරගම ප්‍රාදේශීය ලේකම් කාර්යාලයේ දී පැවැත්වුණා. ජාතික තරුණ සේවා සභාව මහරගම ප්‍රා දේශීය ලේකම් කාර්යාලය සහ යෞවන සමාජ නියෝජනය කරමින් පිරිසක් මෙම වැඩසටහනට එක් වුණා.     ", "URL": "https://www.itnnews.lk/2023/10/05/363795/", "Category": "දේශීය පුවත්", "Parent URL": null}