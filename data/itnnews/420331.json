{"Source": "ITN news", "Timestamp": "ජූනි 30, 2022 20:01", "Headline": "පිලිපීනයේ හිටපු ආඥාදායක පාලකයෙකු ජනාධිපති ධූරයේ දිවුරුම් දෙයි", "News Content": "පිලිපීනයේ හිටපු ආඥාදායක පාලකයෙකු වන ෆර්ඩිනෑන් මාර්කෝස්ගේ පුත්‍රයා වන බොන් බොන් මාර්කෝස් එරට නව ජනාධිපතිවරයා ලෙස අද දිවුරුම් දුන්නා. දිවුරුම් දීමේ උත්සවය මැනිලා අගනුවර ජාතික කෞතුකාගාරයේදී පැවති අතර ඒ සමගම ජනාධිපති රොද්‍රිගු ඩුටර්ටේගේ පාලන කාලය අදින් අවසන් වනවා. පසුගිය මැයි මාසයේ පැවති ජනාධිපතිවරණයෙන් බොන් බොන් මාර්කෝස් මිලියන 30 ක පමණ ඡන්ද ප්‍රමාණයක් ලබාගනිමින් ජයග්‍රහණය ලැබුවා. එමෙන්ම හිටපු ජනාධිපති රොද්‍රිගු ඩුටර්ටේගේ වැඩිමහල් දියණිය වන සාරා ඩුටර්ටේ එරට උප ජනාධිපති ධූරය සදහා සුදුසුකම් ලැබුවා. දිවුරුම්දීමේ උත්සවයට බොන් බොන් මාර්කෝස්ගේ මව වන ඉමෙල්ඩා මාර්කෝස් ද සහභාගී වී සිටින ආකාරය දක්නට ලැබුණා. 1986 වසරේදී ෆර්ඩිනෑන් මර්කෝස්ගේ පාලන බලය ජනතා විප්ලවයකින් පෙරළා දැමුවා. ඉන් වසර 36 කට පසුවයි ඔහුගේ පුත් බොන් බොන් මාර්කොස් පිලිපීන ජනාධිපති ධූරයට තේරී පත් වුණේ. ෆර්ඩිනෑන් මර්කෝස්ගේ පාලන කාලය දූෂණ වංචා අපරාධ හා මහජනයාට පීඩාකාරී වූ කාලයක් ලෙසයි සැළකෙන්නේ. ඔහුගේ ධූර කාලය තුලදී පිලිපීන මහ බැංකුවෙන් මාර්කෝස් පවුල ඇමෙරිකා ඩොලර් බිලියන පහත් දහයත් අතර ප්‍රමාණයක් වංචා කර ඇති බවද සදහන්. පිලිපීන ජනතාවගේ මුදලින් අතිශය සුඛෝපභෝගී දිවි පෙවතක් ගත කළ බවටද මාර්කෝස් පවුලට චෝදනා එල්ල වනවා. එම සියලු කටයුතු සදහා එමිල්ඩා මාර්කෝස් මූලිකව කටයුතු කළ බවයි පැවසෙන්නේ. ", "URL": "https://www.itnnews.lk/2023/10/05/420331/", "Category": "ජාත්‍යන්තර පුවත්", "Parent URL": null}