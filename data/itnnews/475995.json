{"Source": "ITN news", "Timestamp": "අප්‍රේල් 17, 2023 10:18", "Headline": "දක්ෂිණ අධිවේගයේ අනතුරු රැසක්", "News Content": "දක්ෂිණ අධිවේගී මාර්ගයේ ඊයේ රාත්‍රියේ පැයක් ඇතුළත අනතුරු වැලක් සිදුවුණා. ඉන් රථවාහන 26කට අලාභ හානි සිදුව ඇති බවයි දක්ෂිණ අධිවේගී රථවාහන පොලිසිය පැවසුවේ. මෙලෙස අනතුරට පත් වාහන බොහොමයක් අලුත් අවුරුද්දට ගම් බිම් බලා ගොස් යළි කොළඹ පැමිණෙමින් සිටි ඒවායි. මාතර දෙස සිට කොළඹ බලා ගමන්ගනිද්දී එම වාහන කිලෝමීටර් 32 හා 35 අතර දොඩම්ගොඩ ප්‍රදේශයේදී අනතුරු හයක් සිදුවුණා. කෙසේ වෙතත් එම අනතුරුවලින් කිසිවෙකුටත් හානි සිදුවුයේ නැහැ. එහෙත් වාහනවලට අලාභ හානි සිදුව තිබෙනවා. දක්ෂිණ අධිවේගී මාර්ගය  විවෘත කිරීමෙන් පසු කෙටි දුර ප්‍රමාණයකදී පැයක කාලයක් තුල සිදුවූ වැඩිම අනතුරු සංඛ්‍යාව මෙය බව වාර්තා වනවා. වාහන අතර පරතරයක් තබාගෙන ධාවනය නොකිරීම අනතුරට හේතු වී ඇති බවයි පොලිසිය පවසන්නේ. එම වාහන සියල්ලම ගැලනිගම රථ වාහන පාලන මධ්‍යස්ථානය වෙත පැමිණීමෙන් අනතුරුව අදාළ කටයුතු සිදුකර ඊයේ රාත්‍රියේම පිටත්කර හැරීමට කටයුතු කෙරුණා.     ", "URL": "https://www.itnnews.lk/2023/10/05/475995/", "Category": "දේශීය පුවත්", "Parent URL": null}