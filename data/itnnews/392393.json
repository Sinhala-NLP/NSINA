{"Source": "ITN news", "Timestamp": "ජනවාරි 31, 2022 12:47", "Headline": "ජවිපේ නායක අනුරට එල්ලවූ බිත්තර ප්‍රහාරය ගැන ඇමති ප්‍රසන්න පරීක්ෂණයක් ඉල්ලයි", "News Content": "ජනතා විමුක්ති පෙරමුණේ නායක අනුර කුමාර දිසානායකගේ රථයට බිත්තර  ප්‍රහාරයක් එල්ල  කිරීමේ සිද්ධිය ගැන අපක්ෂපාතී පරික්ෂණයක් සිදු කර ඊට වගකිවයුත්තන්ට නීතිය දැඩිව ක්‍රියාත්මක කරන ලෙස ප්‍රසන්න රණතුංග මහතා ජනාධිපතිතුමාගෙන් සහ පොලිස්පතිවරයාගෙන් ඉල්ලා සිටිනවා. ජාතික ජනබලවේගයේ ගම්පහ දිස්ත්‍රික් සමුළුවට සහභාගී වූ ජනතා විමුක්ති පෙරමුණේ නායක අනුර කුමාර නායකගේ රථයට බිත්තර  ප්‍රහාරයක් එල්ල වූයේ කළගෙඩිහේන ප්‍රදේශයේදීයී. ප්‍රහාරය එල්ලකළ බවට සැක කළ පුද්ගලයන් දෙදෙනෙකු පාක්ෂිකයන්ගේ මැදිහත් වීමෙන් අල්ලාගෙන නිට්ටඹුව පොලිසිය වෙත රැගෙන ගියා. මෙම ප්‍රහාරයට සම්බන්ධ සහ ඊට ආධාර අනුබල දුන් අය කවුරුන් වුවද තරාතිරම නොබලා දැඩි දඩුවම් පමුණුවන ලෙස අමාත්‍ය ප්‍රසන්න රණතුංග ජනාධිපතිතුමාගෙන් සහ පොලිස්පතිවරයාගෙන් ඉල්ලා සිටිනවා. ශ්‍රී ලංකා පොදුජන පෙරමුණේ ගම්පහ දිස්ත්‍රික් නායකයා ලෙස මෙම සිද්ධිය තමන් දැඩිව හෙළා දකින බවත් ඊට තමන් සම්බන්ධ බවට ඇතැමුන් කරන ප්‍රචාර දැඩිව ප්‍රතික්ෂේප කරන බවත් ඒ මහතා සදහන් කරනවා.   ", "URL": "https://www.itnnews.lk/2023/10/05/392393/", "Category": "දේශීය පුවත්", "Parent URL": null}