{"Source": "ITN news", "Timestamp": "ජූනි 8, 2023 12:25", "Headline": "නීතිඥ විශ්‍රාමික මේජර් අජිත් ප්‍රසන්නට මාස හයක සිරදඬුවම්", "News Content": "අධිකරණයට අපහාස කිරිමේ චෝදනාවට වරද පිළිගත් නීතිඥ විශ්‍රාමික මේජර් අජිත් ප්‍රසන්නට මාස හයක සිරදඬුවම් නියම කෙරුණා. අජිත් ප්‍රසන්න දැනට ගෙවමින් සිටින වසර 4ක සිරදඬුවම අවසන් වීමෙන් පසුව මෙම සිරදඬුවම ක්‍රියාත්මක වන බවත් තීන්දුවේ සඳහන් වනවා. ඔහුට මාස 6ක බරපතළ වැඩ සහිත සිරදඬුවම් නියම කළේ අභියචනාධිකරණයේ සභාපති විනිසුරු නිශ්ශංඛ බන්දුල කරුණාරත්න සහ ඒ මරික්කාර් යන මහත්වරුන්ගෙන් සමන්විත විනිසුරු මඩුල්ලක් විසිනුයි. මෙම සිරදඬුවම්වලින් නිදහදස් වී ගිය දිනයක අධිකරණය විවේචනය වන ආකාරයේ ප්‍රකාශ සිදු නොකළ යුතු බවටත් මෙහිදී විනිසුරුවරයා අජිත් ප්‍රසන්නට තරයේ අවවාද කරමින් ප්‍රකාශ කළා. 2019 වසරේ දෙසැම්බර් මස හයවනදා සහ එම මස අටවනදා යූ ටියුබ් නාලිකා ඔස්සේ මහේස්ත්‍රාත්වරුන් කිහිප දෙනෙකුගේ තීරණ සම්බන්ධයෙන් සිදුකළ ප්‍රකාශවලින් අධිකරණයට අපහාස කළේ යැයි චෝදනා කරමින් නීතිපතිවරයා චෝදනා දෙකක් යටතේ ඔහුට එරෙහිව චෝදනා පත්‍රයක් ගොනු කර තිබුණා. චෝදනාවලට වරද පිළිගනිමින් අධිකරණයට දිවුරුම් ප්‍රකාශයක් ලබා දුන් අජිත් ප්‍රසන්න තමන් මින් මතුවට අධිකරණයට අපහාස වන ආකාරයේ ප්‍රකාශ සිදු නොකරන බවට ප්‍රතිඥාවක් ලබා දුන්නා. එක් චෝදනාවකට මාස හය බැගින් මාස 12 ක කාලයකට ඔහුට සිර දඬුවම් නියම කළ අභියාචනාධිකරණ විනිසුරු මඩුල්ල එම දඬුවම මාස හයකින් ගෙවී යා යුතු බවට නියෝග කළා. අධිකරණයට අපහාස කිරීමේ චෝදනාවක් සම්බන්ධයෙන් මීටපෙර වරදකරු කෙරුණු අජිත් ප්‍රසන්නට ශ්‍රේෂ්ඨාධිකරණය වසර 4 ක සිරදඬුවම් නියම කර තිබියදීයි මෙම දඬුවම ලබා දී ඇත්තේ. මේ අතර රුපියල් ලක්ෂ 12ක් වටිනා වාලම්පුරියක් ළග තබා ගැනීමේ සිද්ධියකට වරද පිළිගත් ව්‍යාපාරිකයන් දෙදෙනෙකුට එක් අයෙකුට රුපියල් විසිපන්දහස බැගින් රුපියල් පනස් දහසක දඩමුදලක් ගෙවීමට නියම කෙරුණා. ඒ කොටුව මහේස්ත්‍රාත් අධිකරණය මගිනුයි. කොම්පඤ්ඤවීදිය ප්‍රදේශයේ පදිංචි ව්‍යාපාරිකයන් දෙදෙනකුටයි මෙම දඩ මුදල නියම කෙරුණේ. අදාළ මුදල වනජීවි සංරක්ෂණ අරමුදලට බැර කරන ලෙසට ද නියෝග කළා.     ", "URL": "https://www.itnnews.lk/2023/10/05/490359/", "Category": "දේශීය පුවත්", "Parent URL": null}