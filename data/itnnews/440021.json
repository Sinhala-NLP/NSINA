{"Source": "ITN news", "Timestamp": "ඔක්තෝබර් 11, 2022 15:35", "Headline": "හයිටි රාජ්‍ය තුළ කොලරා රෝගය ශීඝ්‍රයෙන් පැතිර යන බවට යුනිසෙෆ් අනතුරු අඟවයි", "News Content": "හයිටි රාජ්‍ය තුළ කොලරා රෝගය ශීඝ්‍රයෙන් පැතිර යන බවට යුනිසෙෆ් සංවිධානය අනතුරු අඟවනවා. කොලරා රෝගය ශීඝ්‍රයෙන් පැතිර යාමත් සමග හයිටි රාජ්‍යයේ දරුවන් මිලියන 1.2 කගේ පමණ ජීවිත දැඩි අවධානමකට ලක්ව ඇති බවයි යුනිසෙෆ් සංවිධානය පෙන්වා දෙන්නේ. කොලරා රෝගය හේතුවෙන් පුද්ගලයින් 7 දෙනෙකු ජීවිතක්ෂයට පත්ව ඇති අතර තවත් ආසාදිතයින් 60 දෙනෙකු පමණ වාර්තා වී ඇති බව සඳහන්. . පිරිසිදු පානීය ජලය හිඟවීමත් සමග හයිටිය පුරා කොලරා රෝගය පැතිර යමින් පවතින අතර පාචනය හේතුවෙන් රෝගීන් දැඩි අසාධ්‍ය තත්ත්වයට පත්වන බවයි සෞඛ්‍ය අංශ පෙන්වා දෙන්නේ. රෝහල්වලට අවශ්‍ය සෞඛ්‍ය පහසුකම්, වෛද්‍ය උපකරණ හා ජලය නොමැතිවීම ද ප්‍රධාන ගැටලුවක් වී තිබෙනවා. එරට ප්‍රධාන සෞඛ්‍ය මධ්‍යස්ථාන 22 න් 17ක්ම ඉන්ධන නොමැතිවීමෙන් වසාදමා ඇති අතර දරුවන් පනස්දහසක් හා අලුත උපන් බිළිදුන් හට ඉදිරි සති කිහිපය තුළදී අවශ්‍ය සෞඛ්‍ය පහසුකම් නොලැබෙනු ඇති බවටයි යුනිසෙෆ් සංවිධානය පෙන්වා දෙන්නේ. පසුගිය වසර 3 ක කාලය තුළදී එරටින් කිසිදු කොලරා රෝගියෙකු වාර්තා නොවූ අතර මේ වනවිට රෝගය ශීඝ්‍රයෙන් රටපුරා පැතිර යමින් පවතිනවා. ස්වභාවික ආපදාවන්ගෙන් පීඩා විදි හයිටි රාජ්‍ය තුළ මේ වනවිට සන්නද්ධ කණ්ඩායම් අතර ගැටුම් පවතිනවා. භාණ්ඩ මිල ඉහළයාම හේතුවෙන් රට පුරා උද්ඝෝෂණ ක්‍රියාත්මකයි.   ", "URL": "https://www.itnnews.lk/2023/10/05/440021/", "Category": "Breaking News,ජාත්‍යන්තර පුවත්", "Parent URL": null}