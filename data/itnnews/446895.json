{"Source": "ITN news", "Timestamp": "நவம்பர் 21, 2022 15:12", "Headline": "போலி ஆவணங்களின் ஊடாக 12 கோடி ரூபா மோசடியில் ஈடுபட்ட யாழ் சகோதரிகள் இருவர் கைது…", "News Content": "போலி வங்கி ஆவணங்களை தயாரித்து சுமார் 12 கோடி ரூபா நிதியை மோசடி செய்த இரு பெண் சந்தேக நபர்கள் கைதுசெய்யப்பட்டுள்ளனர். யாழ்பாணம் வங்கி ஒன்றில் வைப்பிலிடப்பட்டுள்ள பெறுமளவு நிதியை விடுவிக்குமாறு கோரி குறித்த மோசடி இடம்பெற்றுள்ளது. கைதுசெய்யப்பட்ட சந்தேக நபர்கள் வேறு குற்ற வலையமைப்புக்களுடன் தொடர்புப்பட்டுள்ளார்களா என்பது குறித்து விசாரணைகள் முன்னெடுக்கப்பட்டுள்ளன. குற்றப்புலனாய்வு திணைக்களத்தின் நிதி மற்றும் வணிக மோசடி விசாரணை பிரிவினருக்கு கிடைக்கப்பெற்ற முறைப்பாட்டுக்கமைய குறித்த பெண் சந்தேக நபர்கள் கைதுசெய்யப்பட்டுள்ளதாகவும் , அவர்கள் யாழ் நாவற்துறை பிரதேசத்தை சேர்ந்த சகோதரிகளெனவும் தெரியவந்துள்ளது. பெண் சந்தேக நபர்களது தந்தை வர்த்தகரெனவும், அவரது பெயரில் கோடிக்கணக்கான பணம் மற்றும் தங்க ஆபரணங்கள் தனியார் வங்கி ஒன்றில் வைப்பிலிடப்பட்டுள்ளதாகவும், அவற்றை சட்ட ரீதியாக பெற்றுக்கொள்வதற்கு பணத்தேவை ஏற்பட்டுள்ளதாகவும் குறித்த பெண்கள் குறிப்பிட்டுள்ளனர். கடந்த வருடம் ஜனவரி மாதத்திலிருந்து ஜூன மாதம் வரையான காலப்பகுதியில் நோர்வே பிரஜை ஒருவரிடம் 12 கோடி ரூபா வரையான பணத்தை 23 வங்கி கணக்குகளின் ஊடாக பெற்றுள்ளதாக விசாரணைகளிலிருந்து தெரியவந்துள்ளது. இவ்வாறு பெற்றுக்கொள்ளப்பட்ட பணத்தில் ஒரு பகுதி மற்றுமொரு நபரின் வங்கி கணக்கிற்கு மாற்றப்பட்டுள்ளது. மோசடிக்காக பயன்படுத்தப்பட்ட ஆவணங்கள் சிலவும் வங்கி சேமிப்பு கணக்கு புத்தகங்களும் அதிகாரிகளால் கைப்பற்றப்பட்டுள்ளன. பெற்றுக்கொள்ளப்பட்ட பணம் வேறு நபர்களின் கணக்குகளுக்கு மாற்றப்பட்டுள்ளமை தெரியவந்துள்ளது. குறித்த இரண்டு பெண் சந்தேக நபர்களும் யாழ் நீதவான் நீதிமன்றத்தில் ஆஜர்ப்படுத்தப்பட்ட நிலையில், அடுத்த மாதம் முதலாம் திகதி வரை விளக்கமறியலில் வைக்கப்பட்டுள்ளமை குறிப்பி;டத்தக்கது. ", "URL": "https://www.itnnews.lk/2023/10/05/446895/", "Category": "Breaking News,தேசிய செய்திகள்", "Parent URL": null}