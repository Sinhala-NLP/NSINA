{"Source": "ITN news", "Timestamp": "අගෝස්තු 4, 2022 20:12", "Headline": "මෙවර වී කිලෝවකට උපරිම මිලක්", "News Content": "වී අලෙවි මණ්ඩලය විසින් වී මිල දී ගැනීමට අමතරව සහල් වෙළෙඳ පොළට සැපයීමේ කටයුත්ත සඳහා ප්‍රවිශ්ඨ වීමට තීරණය කර  තිබෙනවා. එම නිසා මෙවර යල කන්නයේ වගා කරන ලද වී අස්වැන්නෙන් වී මිල දී ගැනීමට අදාලව වී අලෙවි මණ්ඩලය විසින් වී මිල දී ගැනීමට  යෝජිත මිල ගණන් සම්බන්ධව ඊයේ රැස් වූ කෘෂිකර්ම අමාත්‍යාංශයේ මිල කමිටුව විසින් තීරණය කර තිබෙන්නේ. ඒ අනුව නාඩු වී කිලෝ ග්‍රෑම් එකක් රුපියල් 120ක්, සම්බා හා කැකුළු වී කිලෝවක් රුපියල් 125කටත්, කීරි සම්බා වී කිලෝවක් රුපියල් 130කටත් මිල දී ගැනීමට තීරණය කළ බව අද දින කෘෂිකර්ම අමාත්‍යාංශයේ දී පැවැති ප්‍රවෘත්ති සාකච්ඡාවක් අමතමින් අමාත්‍ය මහින්ද අමරවීර මහතා පැවසුවා. යල කන්නයේ වී අස්වැන්න මිල දී ගැනීමේ දී  ගොවි ජනතාවට ඉහළ මිලක් ලබා දීමත් සහල් නිස්පාදනය සඳහා වී අලෙවි මණ්ඩලය ඉදිරිපත් වීම මගින් වෙළෙඳ පොළේ සහල් මිල ඉහළ යාම පාලනය කිරීම සඳහා දායකත්වය ලබා දීමත් අරමුණ බව ද අමාත්‍යවරයා සඳහන් කළා. වී මිල දී ගැනීමේ දී දැනට වී අලෙවි මණ්ඩලය සතු මුදල් යොදා ගනිමින්  ඒ සඳහා පියවර ගන්නා බව ද අමාත්‍යවරයා අවධාරණය කළා. ", "URL": "https://www.itnnews.lk/2023/10/05/426938/", "Category": "දේශීය පුවත්", "Parent URL": null}