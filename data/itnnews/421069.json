{"Source": "ITN news", "Timestamp": "ජූලි 4, 2022 11:38", "Headline": "විදුලිය, ඉන්ධන සහ රෝහල් සේවාවන් අත්‍යවශ්‍ය සේවා කරමින් අති විශේෂ ගැසට් නිවේදනයක්", "News Content": "විදුලිබල සැපයුම, ඛණිජ තෙල් සැපයුම, රෝහල් සේවා ආදිය අත්‍යවශ්‍ය සේවා බවට පත් කරමින් අතිවිශේෂ ගැසට් නිවේදනයක් නිකුත් කර තිබෙනවා . මහජන සේවා පනත සම්බන්ධයෙන් පැවරී ඇති බලතලවලට අනුව   ජනාධිපතිතුමායි මෙම ගැසට් නිවේදනය නිකුත් කර ඇත්තේ. ඊට අදාළ අංක 2286/30 දරන ගැසට් නිවේදනය ජනාධිපති ලේකම් ගාමිණි සෙනරත් මහතාගේ අත්සනින් යුතුව ප්‍රකාශයට පත් කර තිබෙනවා . එ අනුව   විදුලි බල සැපයීම සම්බන්ධව සියලු සේවා, ඛනිජ තෙල් නිෂ්පාදන හා ඉන්ධන සැපයීම හෝ බෙදා හැරීම, රෝහල්වල, සාත්තු නිවාසවල, බෙහෙත් ශාලා සහ වෙනත් සමාන ආයතනවල රෝගීන් නඩත්තු කිරීම සහ පිළිගැනීම, රැකවරණය, පෝෂණය කිරීම සහ ප්‍රතිකාර කිරීම සම්බන්ධව අවශ්‍ය හෝ කළ යුතු සියලු ම සේවා, වැඩ හෝ ශ්‍රමය අත්‍යාවශ්‍ය  සේවා බවට පත්කර තිබෙනවා . එමෙන්ම එම  සේවා යටතේ ඇති ඕනම රාජ්‍ය  සංස්ථාවකින් හෝ රජයේ දෙපාර්තමේන්තුවකින් හෝ පළාත් පාලන ආයතනයකින් හෝ සමූපාකාර සමිතියකින් හෝ ඒවායෙහි ශාඛාවකින් සපයනු ලබන සේවා සාමාන්‍ය  ජීවිතය පවත්වා ගෙන යාම සඳහා අත්‍යාවශ්‍ය  වන බවට ප්‍රකාශයට  පත් කර ඇති බව  එහි වැඩිදුරට ත් දැක්වෙනවා.       ", "URL": "https://www.itnnews.lk/2023/10/05/421069/", "Category": "දේශීය පුවත්", "Parent URL": null}