{"Source": "ITN news", "Timestamp": "දෙසැම්බර් 14, 2022 11:42", "Headline": "පේරාදෙණිය විශ්වවිද්‍යාල සිද්ධියට තවත් සිසුන් දෙදෙනෙකු අත්අඩංගුවට", "News Content": "පේරාදෙණිය විශ්වවිද්‍යාලයේ හිටපු උපකුලපතිවරයාට සහ ඔහුගේ පුත්‍රයාට පහරදීමේ සිද්ධිය සම්බන්ධයෙන් තවත් විශ්වවිද්‍යාල සිසුන් දෙදෙනෙකු අත්අඩංගුවට ගෙන තිබෙනවා. පේරාදෙණිය විශ්වවිද්‍යාලයේ හිටපු උපකුලපති අතුල සේනාරත්න මහතාට සහ ඔහුගේ පුත්‍රයාට පසුගිය 10 වනදා රාත්‍රියේ විශ්වවිද්‍යාල සිසුන් නිල නිවසට පැමිණ ප්‍රහාරයක් එල්ල කර තිබුණා. එම සිද්ධියට අදාළව සී සී ටී වී දර්ශන ඔස්සේ හදුනා ගත් විශ්වවිද්‍යාල සිසුන් 12 දෙනෙකුගේ ශිෂ්‍යභාවය අහෝසි කිරීමටයි විශ්වවිද්‍යාල පාලනාධිකාරිය කටයුතු කළේ. අත්අඩංගුවට ගත් ශිෂ්‍යයින් දස  දෙනෙකු ලබන 22 වනදා දක්වා රක්ෂිත බන්ධනාගාරගත කිරිමට ඊයේ දිනයේ අධිකරණය නියෝග කළා. අද දිනයේද තවත් සිසුන් දෙදෙනෙකු පේරාදෙණිය පොලිසියට භාර වීමෙන් අනතුරුව අත්අඩංගුවට ගත් බවයි පොලීසිය සදහන් කළේ. එම සිසුන් මහනුවර මහේස්ත්‍රාත් අධිකරණයට අද පස්වරුවේ ඉදිරිපත් කිරීමට නියමිතයි.   ", "URL": "https://www.itnnews.lk/2023/10/05/450246/", "Category": "Breaking News,දේශීය පුවත්", "Parent URL": null}