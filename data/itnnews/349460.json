{"Source": "ITN news", "Timestamp": "ජූලි 15, 2021 17:51", "Headline": "රස්සාවල් දෙනවා වෙනුවට රැකියා නිර්මාණය කරන ආර්ථිකයක් හදන්න ජනපති සූදානම්", "News Content": "පුරවර විශ්වවිද්‍යාල වැඩසටහනේ පළමු සරසවිය කෑගල්ල දිස්ත්‍රික්කයේ පින්නවල ප්‍රදේශය කේන්ද්‍රකර ගනිමින් ඉදිරි සති කීපය තුළදී ආරම්භ කිරීමට සැළසුම් කර තිබෙනවා. පුරවර විශ්වවිද්‍යාල වැඩසටහන සංකල්පයක් ලෙස හදුන්වා දෙමින් එහි නිල වෙබ් අඩවිය වන www.cu.ac.lk  විවෘත කිරීම ජනාධිපති ගෝඨාභය රාජපක්ෂ මැතිතුමා අතින් ජනාධිපති කාර්යාලයේ දී සිදුකෙරුණා. ඒ ලෝක තරුණ නිපුණතා දින සැමරුමට සමගාමී ලෙසයි. නව තාක්ෂණය සමග රැකියා වෙළෙදපොල ඉලක්ක කර ගනිමින් කුසලතා පූර්ණ උපාධිධාරීන් බිහි කිරීමේ අරමුණ ඇතිව පුරවර විශ්විද්‍යාල දිවයින පුරා සියලු දිස්ත්‍රික්කවල විවෘත කිරීමට නියමිතයි. උසස් පෙළ විභාගයෙන් විශ්වවිද්‍යාල ප්‍ර වේශය සදහා සුදුසුකම් ලබන 80% කට විශ්වවිද්‍යාල ප්‍රවේශය අහිමි වනවා. ඒ ඒ දිස්ත්‍රික්කයන්ට ආවේනික මෙන්ම දේශීය හා ගෝලීය රැකියා වෙළෙදපොලට සරිලන විශය නිර්දේශයක් මත උපාධි පාඨමාලා සැකසීම මෙහි විශේෂත්වයයි. උපාධියක් ලබාගන්නා බහුතරයක් රජයේ රැකියා අපේක්ෂා කළ ද රජයක වගකීම විය යුත්තේ රැකියා නිර්මාණය කරන පුළුල් ආර්ථික පසුබිමක් සැකසීම බවයි ජනාධිපති ගෝඨාභය රාජපක්ෂ මැතිතුමා පැවසුවේ. පුරවර විශ්වවිද්‍යාල වැඩසටහනෙන් තමා අපේක්ෂා කරන්නේ ආර්ථිකයට සෘජුව සම්බන්ධවිය හැකි හෝ ස්වයං රැකියාවක නිරතවිය හැකි දැනුමත් සහිත පුද්ගලයෙකු උපාධිය අවසානයේ දී නිර්මාණය කිරීම බවද ජනාධිපතිතුමා පෙන්වා දුන්නා. ව්‍යාපාරික අරමුණින් පමණක් පෞද්ගලික විශ්වවිද්‍යාල පවත්වාගෙන යාමට තමන් විරුද්ධ බව ද ජනාධිපතිතුමා සදහන් කළා. අධ්‍යාපන ප්‍රතිසංස්කරණ වලට එරෙහිව උද්ඝෝෂණවල නිරත වන්නන් සිදුකළ යුත්තේ වර්තමානයට ගැලපෙන අධ්‍යාපන ක්‍රමවේදයක් ඉදිරිපත් කිරීම මිස දේශපාලන අභිමතාර්ථ වෙනුවෙන් පෙනී සිටීම නොවන බවද ජනාධිපතිතුමා අවධාරණය කළා. උපාධිධාරීන්ගේ අපේක්ෂාව හොද රැකියාවක් වුවද ඇතැම් උපාධි පාඨමාලා කිසිදු රැකියාවකට නොගැලපීම නිවැරදි කිරීම වර්තමානය සතු වගකීමක් බව අමාත්‍ය මහාචාර්ය ජී එල් පීරිස් මහතා සදහන් කළා. කුසලතා වලින් පිරි අනාගත පුරවැසියෙකු නිර්මාණය කිරීම මෙම ව්‍යාපෘතියේ අරමුණ බව රාජ්‍ය අමාත්‍ය විශේෂඥ වෛද්‍ය සීතා අරඹෙපොල මහත්මිය පවසනවා. 2014 වසරේ දී  4% ක් දක්වා පහළ ගිය විරැකියා අනුපාතය 2019 වසර වනවිට 16% ක් දක්වා ඉහළ ගොස් ඇති බවයි අමාත්‍ය නාමල් රාජපක්ෂ මහතා පෙන්වා දුන්නේ. මෙම අවස්ථාවට ජනාධිපති ලේම් පී බී ජයසුන්දර මහතා ඇතුළු පිරිසක් එක්වුණා.         ", "URL": "https://www.itnnews.lk/2023/10/05/349460/", "Category": "දේශීය පුවත්", "Parent URL": null}