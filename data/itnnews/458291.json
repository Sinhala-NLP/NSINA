{"Source": "ITN news", "Timestamp": "ජනවාරි 30, 2023 11:42", "Headline": "ආර්ථිකය ගොඩගන්න කැපකිරීම් කළ යුතු බවට මහබැංකු අධිපතිගෙන් ප්‍රකාශයක්", "News Content": "වැරදි සහගත ආර්ථික ප්‍රතිපත්ති නිවැරදි කර ආර්ථිකය යථා තත්ත්වයට පත් කිරීමට කැප කිරීම් කළ යුතු බව මහබැංකු අධිපති ආචාර්ය නන්දලාල් වීරසිංහ මහතා පවසනවා. එසේ කළ හොත් කෙටි කාලයක් තුළ ස්ථාවර ආර්ථිකයක් ගොඩනැගිය හැකි බවයි මහබැංකු අධිපතිවරයා වැඩිදුරටත් පවසන්නේ. ශ්‍රී ජයවර්ධනපුර විශ්වවිද්‍යාලයේ වන විද්‍යා හා පරිසර විද්‍යා දෙපාර්තමේන්තුව සංවිධාන කළ සම්මන්ත්‍රණයක් එම විශ්වවිද්‍යාල පරිශ්‍රයේදී පැවැත්වුණා. එහි සමාරම්භක උත්සවයට ප්‍රධාන ආරාධිතයා ලෙස එක්ව සිටියේ මහබැංකු අධිපති ආචාර්ය නන්දලාල් වීරසිංහ මහතායි. ආර්ථිකයට ඔරොත්තු දීමේ හැකියාව යන තේමාවෙන් මෙවර සම්මන්ත්‍රණය පැවැත්වීමටයි කටයුතු කර තිබුණේ. මෙහිදී අදහස් දැක්වූ මහබැංකු අධිපතිවරයා කියා සිටියේ විදේශ විනිමය ගැටලුවට ශ්‍රී ලංකාව කාලයක සිට මුහුණ දී සිටින බවයි. බැංකු පද්ධතිය ආරක්ෂා කර ගැනීමට තීන්දු තීරණ කිහිපයක් ගැනීමට සිදුවු බව මහබැංකු අධිපතිවරයා පෙන්වා දුන්නා. කාලයක් තිස්සේ ක්‍රියාත්මක වූ වැරදි තීරණ සහ ආර්ථික පිළිවෙත් නිවැරදි කර ගනිමින් ආර්ථිකය යථා තත්ත්වයට පත් කර ගැනීමට කටයුතු කිරීමෙන් කඩිනමින් ආර්ථික ස්ථාවරත්වයක් ගොඩනගා ගැනීමට හැකියාව ලැබෙනු ඇති බවයි මහබැංකු අධිපති ආචාර්ය නන්දලාල් වීරසිංහ මහතා මෙහිදී වැඩිදුරටත් අවධාරණය කළේ.   ", "URL": "https://www.itnnews.lk/2023/10/05/458291/", "Category": "දේශීය පුවත්", "Parent URL": null}