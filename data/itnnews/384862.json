{"Source": "ITN news", "Timestamp": "දෙසැම්බර් 25, 2021 12:45", "Headline": "දුම්රිය වර්ජනයෙන් දෛනිකව රුපියල් මිලියන 10ක පාඩුවක්", "News Content": "තම ඉල්ලීම් ඉටුනොකලහොත් හෙට මධ්‍යම රාත්‍රියේ සිට අඛණ්ඩ වැඩ වර්ජනයකට යොමුවන බව ශ්‍රී ලංකා දුම්රිය ස්ථානාධිපතිවරුන්ගේ සංගමය පවසනවා. ප්‍රවාහන අමාත්‍යාංශයේ ලේකම්වරයා සමග ඊයේ පැවති සාකච්ඡාව අසාර්ථකවීම නිසා සිය වෘත්තීය ක්‍රියාමාර්ග අඛණ්ඩව පවත්වාගෙන යාමට දුම්රිය වෘත්තීය සමිති කටයුතු කළා. තම ඉල්ලීම් ඉටුනොකරන්නේ නම් හෙට මධ්‍යම රාත්‍රියේ සිට අඛණ්ඩ වැඩ වර්ජනයකට යාමට තම සංගමය තීරණය කර ඇති බවයි මාධ්‍ය හමුවක් කැදවමින් ශ්‍රී ලංකා දුම්රිය ස්ථානාධිපති සංගමයේ සභාපති සුමේද සෝමරත්න මහතා පැවසුවේ. දුම්රිය මගීන්ට ප්‍රවේශ පත්‍ර නිකුත් කිරීම අත්හිටුවීම නිසා දුම්රිය දෙපාර්තමේන්තුවට මේ වනවිට රුපියල් මිලියන 10 ක පමණ දෛනික පාඩුවක් සිදුවෙමින් පවතිනවා. මෙය දුම්රිය දෙපාර්තමේන්තුවට දරාගත නොහැකි පාඩුවක් බවයි බලධාරීන් සදහන් කළේ. සිය වෘත්තියට අදාළ උසස්වීම් හා බදවාගැනීම් සිදුනොකිරීම , නියමිත පරිදි දුම්රිය ධාවනය නොකිරීම,  සංඥා ක්‍රම පිළිබද ගැටලු ඇතුළු ඉල්ලීම් 25 ක් මුල්කර ගනිමින් දුම්රිය වෘත්තීය සමිති මෙම වෘත්තීය ක්‍රියාමාර්ගය ගෙන තිබෙනවා. ප්‍රවේශ පත්‍ර නිකුත් නොකිරීම මෙන්ම පාර්සල් භාර නොගැනීමට ද ඔවුන් කටයුතු කළා.     ", "URL": "https://www.itnnews.lk/2023/10/05/384862/", "Category": "දේශීය පුවත්", "Parent URL": null}