{"Source": "ITN news", "Timestamp": "ඔක්තෝබර් 12, 2022 13:04", "Headline": "“කිසිවෙක් අතහැරෙන්න දෙන්න එපා” වැඩසටහනට අයදුම්පත් ලක්ෂ 23 ක්", "News Content": "කිසිවෙක් අතහැරෙන්න දෙන්න එපා වැඩසටහනට අයදුම්පත් ලක්ෂ 23 ක් මේ වන විට ලැබී තිබෙනවා. ජනාධිපති රනිල් වික්‍රමසිංහ මහතාගේ උපදෙස් මත කිසිවෙක් අතහැරෙන්න දෙන්න එපා යන තේමාවෙන් අඩු ආදායම් පවුල් වෙත සුබසාධන ලබාදීමේ වැඩපිළිවෙල ආරම්භ කෙරුණා. ඊට අද වන විට අයදුම්පත් ලක්ෂ 23 ක් ලැබී ඇති බවයි සුබ සාධන ප්‍රතිලාභ මණ්ඩලය පවසන්නේ. ඉන් අයදුම්පත් හය ලක්ෂ විසිහතර දහස් හත්සිය දාහතරක් පද්ධතියට ඇතුළත් කිරීම සිදු කර තිබෙනවා. දිවයින පුරා ප්‍රාදේශීය ලේකම් කාර්යාල 341 ක ආරම්භ කර ඇති සුබසාධන ප්‍රතිලාභ තොරතුරු ඒකක මගින් සියලු අයදුම්පත් පද්ධතියට ඇතුලත් කිරීම කඩිනමින් සිදු වෙනවා. මෙම වැඩසටහනේ නියමු ව්‍යාපෘතියක් කොළඹ දිස්ත්‍රික්කයේ ප්‍රාදේශීය ලේකම් කාර්යාලය කිහිපයක් කේන්ද්‍ර කරගනිමින් පැවැත්වුණා. ඊට ජනතාව විශාල උනන්දුවකින් එක්ව සිටි බව සුබ සාධක ප්‍රතිලාභ මණ්ඩලය සදහන් කළා. මේ වන විට සුබසාධන ප්‍රතිලාභ ලබන හෝ පොරොත්තු ලේඛණයේ සිටින පවුල් මිලියන 3.3 ක් කෝවිඩ් දෙවන රැල්ලෙන් හා ආර්ථික අර්බුදයෙන් අඩු ආදායම් ලාභී තත්ත්වයට පත් පවුල් ලක්ෂ 06 ක් මීට අයදුම් කරනු ඇතැයි අපේක්ෂා කෙරෙනවා. අදියර 6 ක් යටතේ වැඩසටහන ක්‍රියාත්මක කිරීමටයි සැළසුම් කර ඇත්තේ. සමෘද්ධිලාභීන්, වැඩිහිටි, ආබාධිත හා වකුගඩු රෝගීන් ලෙස මේ වන විටත් සුබසාධන ප්‍රතිලාභ ලබන්නන් මෙන්ම අලුතින් සුබසාධන ප්‍රතිලාභ අපේක්ෂා කරන්නන් මේ සදහා ලියාපදිංචි විය යුතුයි. දෙසැම්බර් 15 වනදා වන විට සුදුසුම් සැපිරූ අයදුම්කරුවන්ගේ නාම ලේඛණය කොට්ඨාස මට්ටමින් ප්‍රසිද්ධ කිරීමට නියමිතයි. ", "URL": "https://www.itnnews.lk/2023/10/05/440158/", "Category": "Breaking News,දේශීය පුවත්", "Parent URL": null}