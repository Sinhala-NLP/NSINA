{"Source": "ITN news", "Timestamp": "සැප්තැම්බර් 11, 2022 16:56", "Headline": "ආසියානු දැල්පන්දු ශූරතාව දිනාගත් ශ්‍රී ලංකා කණ්ඩායමට ජනපතිගෙන් සුබපැතුම්", "News Content": "ආසියානු දැල්පන්දු ශූරතාව දිනාගත් ශ්‍රී ලංකා කණ්ඩායමට ජනාධිපති රනිල් වික්‍රමසිංහ මහතා සිය සුබපැතුම් එක්කරනවා. පවතින අභියෝග නොතකා ශ්‍රී ලංකාව නියෝජනය කරමින් තරගාවලියේ විශිෂ්ඨ ජයග්‍රහණයක් අත්කර ගැනීමට හැකි වූයේ ශ්‍රී ලංකා දැල්පන්දු කණ්ඩායමේ නායිකාව ඇතුළු ක්‍රීඩිකාවන් තුල තිබූ සමගිය සහ අපරිමිත කැපවීම නිසා බව සුබපැතුම් පණිවුඩයක් නිකුත් කරමින් ජනාධිපති රනිල් වික්‍රමසිංහ මහතා පවසනවා. ජාත්‍යන්තර ක්‍රීඩා ලෝලීන් ඇතුළු ක්‍රීඩාවට ඇල්මක් දක්වන සියලු දෙනාගේ අවධානය ශ්‍රී ලංකාවට යොමු කිරීමට දැරූ පරිශ්‍රමය ශ්‍රී ලංකාවේ නවක ක්‍රීඩක ක්‍රීඩිකාවන් ඇතුළු  සියලුම ක්‍රීඩක ක්‍රීඩිකාවන්ට පූර්වාදර්ශයක් වන බවයි ජනාධිපති රනිල් වික්‍රමසිංහ මහතා එම පණිවුඩයෙන් සදහන් කර තිබෙන්නේ. ඉදිරියේදී තවත් මෙවැනි ජයග්‍රහණ තුළින් ශ්‍රී ලංකාවට කීර්තියක් අත්කරදීමට ප්‍රාර්ථනා කරන බවත් කණ්ඩායමේ සියලු සාමාජිකාවන්ගේ ඉදිරි කටයුතු සදහා තමා ආශිර්වාද කරන බවත් ජනාධිපතිතුමා මෙම නිවේදනය මගින් වැඩිදුරටත් පෙන්වා දෙනවා.           ", "URL": "https://www.itnnews.lk/2023/10/05/434308/", "Category": "දේශීය පුවත්", "Parent URL": null}