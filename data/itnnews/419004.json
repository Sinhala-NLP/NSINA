{"Source": "ITN news", "Timestamp": "ජූනි 24, 2022 18:44", "Headline": "රිමාන්ඩ් වෙච්ච අරගලයේ 4කට ඇප", "News Content": "පොලිස් මූලස්ථානය අසල සිදුකළ උද්ඝෝෂණයක දී රාජ්‍ය දේපලවලට හානි කිරීමේ චෝදනාව මත අත්අඩංගුවට ගෙන රක්ෂිත බන්ධනාගාරගත කර සිටි හතරදෙනෙකුට කොටුව මහේස්ත්‍රාත් අධිකරණය අද ඇප නියම කළා. පසුගිය මස 06 වනදා සහ 09 වනදා කොටුව සහ තදාසන්න ප්‍රදේශවල සිදු කළ විරෝධතාවලින් අනතුරුව ඇති වූ නොසන්සුන්කාරි තත්ත්වයන් සම්බන්යෙන් අරගලකරුවන් 09 දෙනෙකු අත්අඩංගුවට ගෙන අධිකරණයට ඉදිරිපත් කරන ලෙස කොටුව මහේස්ත්‍රාත් අධිකරණය නියෝග කළා. ඒ අනුව ධම්මික මුණසිංහ, රතිදු සේනාරත්න හෙවත් රැට්ටා, ළහිරු වීරසේකර,  ජගත් මනුවර්ණ,  ජෙහාන් අප්පුහාමි, එරංග ගුණසේකර හා පූජ්‍ය රත්කරව්වේ ජිනරතන ස්වාමීන්වහන්සේ පොලිසියට භාරවුණා. ඉන්  අනතුරුව ඔවුන් රක්ෂිත බන්ධනාගාර ගත කිරීමටයි අධිකරණය නියෝග කළේ. මෙලෙස රක්ෂිත බන්ධනාගාරගත කෙරුණු හත් දෙනා අතරින් හතර දෙනෙකුට  කොටුව මහේස්ත්‍රාත් තිලිණ ගමගේ මහතා අද ඇප නියම කළා. රුපියල් ලක්ෂ පහක ශරීර ඇපයක් මත ඔවුන්ට ඇප ලබා දීමටයි මහේස්ත්‍රාත්වරයා කටයුතු කලේ. ඒ අනුව ජොහාන් අප්පුහාමි, ජගත් මනුවර්ණ, එරංග ගුණසේකර, ධම්මික මුනසිංහ යන අයට අද ඇප හිමිවුණා. මෙලස ඇප ලබාදීම සිදුවූයේ විත්තිකාර පාර්ශ්වය ගොනුකර තිබූ මෝසමකට අනුවයි.  විත්තිකාර පාර්ශ්වය වෙනුවෙන් ජනාධිපති නීති­ඥ සාලිය පීරිස් මහතා ඇතුලු නීතිඥවරු 50 කට ආසන්න සංඛ්‍යාවක් පෙනී සිටියා. කෙසේ වෙතත් අත්අඩංගුවට ගෙන රක්ෂිත බන්ධනාගාරගත කර සිටි රතිදු සේනාරත්ත හෙවත් රැට්ටා, පූජ්‍ය රත්කරව්වේ ජිනරතන ස්වාමීන්වහන්සේ, සහ ළහිරු වීරසේකර ලබන මස 01 වනදා දක්වා රක්ෂිත බන්ධනාගාර ගත කර තිබෙනවා. මේ අතර අරගලකරුවන් මර්ධනයට එරෙහිව කලාකරුවන් මාධ්‍යවේදීන් හා සිවිල් ක්‍රියාකාරිකයින් පිරිසක් අද මාධ්‍ය හමුවක් පැවත්වුවා පසුගිය 09 වනදා අරලියගහ මන්දිරය ඉදිරිපිට සහ ගාලුමුවදොර විරෝධතාකරුවන්ට පහර දීමේ සිද්ධින්ට අදාලව ප්‍රකාශයක් ලබා දීමට හිටපු අමාත්‍ය ජොන්ස්ටන් ප්‍රනාන්දු මහතා අද අපරාධ පරීක්ෂණ දෙපාර්තමේනතුවට පැමිණියා.   ", "URL": "https://www.itnnews.lk/2023/10/05/419004/", "Category": "දේශීය පුවත්", "Parent URL": null}