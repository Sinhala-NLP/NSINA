{"Source": "ITN news", "Timestamp": "ඔක්තෝබර් 14, 2022 21:36", "Headline": "කුරුණෑගල ශික්ෂණ රෝහලේ මහාචාර්ය ඒකකයේ වාට්ටුව විවෘත කෙරේ", "News Content": "වයඹ විශ්වවිද්‍යාලයේ වෛද්‍ය පීඨයේ සිසුන්ගේ සායනික පුහුණුව සඳහා භාවිතා කෙරෙන කුරුණෑගල ශික්ෂණ රෝහලේ මහාචාර්ය ඒකකයේ වාට්ටුව විවෘත කිරීම හා උපකරණ පරිත්‍යාගයක් අද සිදු වුණා. කුරුණෑගල ශික්ෂණ රෝහලේ ඉදිකළ මහාචාර්ය ඒකකයේ වාට්ටුව විවෘත කෙරුණේ රෝහල් සේවා මණ්ඩලයේ අධ්‍යක්ෂ ශාස්ත්‍රපති පූජ්‍ය රජවැල්ලේ සුභූති , වයඹ විශ්වවිද්‍යාලයේ උපකුලපති මහාචාර්ය උදිත් ජයසිංහ මුදලිගේ රෝහල් අධ්‍යක්ෂ වෛද්‍ය චන්දන කදන්ගමුව මහතා ඇතුළු පිරිසකගේ සහභාගීත්වයෙන්. මහාචාර්ය ඒකකය සදහා අවශ්‍ය උපකරණ පරිත්‍යාග කිරීමක් ද මෙහිදී සිදු වුණා. එම උපකරණවල වටිනාකම රුපියල් මිලියන 200 ක් පමණ වනවා. ඕස්ට්‍රේලියාවේ සිඩ්නිහි වෙසෙන රෝහල් සේවා මණ්ඩලයේ සාමාජිකයින් , එංගලන්තයේ ලන්ඩන් නුවර සිල්වියා ලංකා පදනමේ සාමාජිකයින්ගේ හා කැනඩාවේ වෙසෙන ශ්‍රී ලාංකිකයින් විසින් එම භාණ්ඩ රෝහල් සේවා මණ්ඩලය වෙත පරිත්‍යාග කර තිබෙනවා. එම උපකරණ තොගය භාරදීම රෝහල් සේවා මණ්ඩලයේ අධ්‍යක්ෂ පූජ්‍ය රජවැල්ලේ සුභූති හිමියන් විසින් සිදුකරනු ලැබුවා.         ", "URL": "https://www.itnnews.lk/2023/10/05/440577/", "Category": "දේශීය පුවත්", "Parent URL": null}