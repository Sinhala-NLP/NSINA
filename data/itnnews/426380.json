{"Source": "ITN news", "Timestamp": "ஆகஸ்ட் 2, 2022 10:17", "Headline": "அல்-கொய்தா தலைவர் கொலை..", "News Content": "அல்கொய்தா அமைப்பின் தலைவர் அய்மன் அல் ஜவாஹிரி அமெரிக்க தாக்குதலில் கொல்லப்பட்டுள்ளதாக அமெரிக்க ஜனாதிபதி ஜோ பைடன் உறுதிப்படுத்தியுள்ளார். அமெரிக்க உலக வர்த்தக மையத்தை இலக்கு வைத்து கடந்த 2001ம் ஆண்டு மேற்கொள்ளப்பட்ட தாக்குதலுக்கு தலைமைதாங்கிய பயங்கரவாதியாக அவர் அடையாளப்படுத்தப்பட்டுள்ளார். அமெரிக்கா நடத்திய வான்வெளி தாக்குதலிலேயே அவர் கொல்லப்பட்டதாக உறுதிப்படுத்தப்பட்டுள்ளது. அல்கொய்தா அமைப்பின் தலைவராகவும், மூளையாகவும் செயற்பட்ட ஒசாமா பின்லேடனை அமெரிக்கா, பாகிஸ்தானில் வைத்து சுட்டு கொலை செய்ததது. அதன் பின்னர் குறித்த அமைப்பின் தலைவராக அய்மன் அல் ஜவாஹிரி செயற்பட்டு வந்தார். அமெரிக்காவின் CIA அமைப்பு ஆப்கானிஸ்தானின் காபூலில் முன்னெடுத்த, விசேட பயங்கரவாத தடுப்பு நடவடிக்கையின் போதே அல்கொய்தா அமைப்பின் தலைவர் கொலை செய்யப்பட்டுள்ளார். தாக்குதல் மேற்கொள்ளப்படும் போது அவரது குடும்ப உறுப்பினர்களும் குறித்த இடத்தில் இருந்த நிலையில் அவர்களுக்கு எவ்வித பாதிப்பும் ஏற்படவில்லை. அமெரிக்க பிரஜைகளை இலக்கு வைத்து அய்மன் அல் ஜவாஹிரி முன்னெடுத்த பயங்கரவாத நடவடிக்கைளை கட்டுப்படுத்த முடிந்துள்ளதாக அமெரிக்க ஜனாதிபதி ஊடகங்களுக்கு கருத்து வெளியிடும் போது குறிப்பிட்டுள்ளார். பாதிக்கப்பட்ட மக்களுக்கு நீதியை பெற்றுக்கொடுக்கும் வகையில் அல்கொய்தா அமைப்பின் தலைவர் கொல்லப்பட்டதாக ஜனாதிபதி பைடன் குறிப்பிட்டுள்ளார். பயங்கரவாதிகள் உலகின் எந்த இடத்தில் பதுங்கி இருந்தாலும் அவர்களை கண்டுப்பிடித்து அழிப்பதற்கு அமெரிக்கா பின்னிற்கப்போவதில்லையென ஜனாதிபதி ஜோ பைடன் மேலும் குறிப்பிட்டுள்ளார் ", "URL": "https://www.itnnews.lk/2023/10/05/426380/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}