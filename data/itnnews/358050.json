{"Source": "ITN news", "Timestamp": "අගෝස්තු 24, 2021 11:54", "Headline": "හිටපු ඇමති මංගල සමරවීර අභාවප්‍රාප්ත වෙයි", "News Content": "ජ්‍යෙෂ්ඨ දේශපාලනඥයෙකු වන මංගල සමරවීර මහතා  අභාවප්‍රාප්ත වුණා. කොරෝනා වයිරසය ආසාදනය වීමෙන් දැඩි ලෙස රෝගාතුරව සිටි මංගල සමරවීර මහතා අද පෙරවරුවේ අභාවප්‍රාප්ත වූයේ කොළඹ පෞද්ගලික රෝහලක  ප්‍රතිකාර ලබමින් සිටියදීයි. කොරෝනා වයිරසය ආසාදනය වූ මංගල සමරවීර මහතා කොළඹ පෞද්ගලික රෝහලකට ඇතුළත් කෙරුණේ පසුගිය 13 වනදායි. නිදන්ගත රෝග කිහිපයකින් පෙළුණු ඒ මහතා එහි දැඩි සත්කාර ඒකකයට ද ඇතුළත් කෙරුණේ අසාධ්‍ය තත්ත්වයෙනුයි. කෙසේ වෙතත් ක්‍රමයෙන් සුව අතට හැරුණු ඒ මහතාගේ රෝගී තත්ත්වය යළිත් ඊයේ රාත්‍රියේ දී උත්සන්න වී තිබෙනවා. ඒ අනුව අද පෙරවරුවේ ඒ මහතා අභාවප්‍රාප්තවන විට 65වන වියේ පසුවුණා. 1956 අප්‍රේල් 21 වනදා මංගල පින්සිරි සමරවීර උපත ලබන්නේ ප්‍රකට දේශපාලනඥයෙකු වූ මහානාම සමරවීර සහ ඛේමා සමරවීර යුවළට දාව මාතරදීයි. ඔහුගේ පියා සිරිමාවෝ බණ්ඩාරනායක රජයේ පළාත් පාලන නිවාස,  තැපැල් හා විදුලි සන්දේශ,  අමාත්‍යවරයායි. මව ඛේමා සමරවීර මහත්මිය මාතර නගර සභාවේ නාගරික මන්ත්‍රිවරියක ලෙස කටයුතු කර තිබෙනවා. කොළඹ රාජකීය විද්‍යාලයෙන් සහ ලන්ඩනයේ වෝල්තම්ෆොරස්ට් විදුහලෙන් අධ්‍යාපනය ලැබූ මංගල සමරවීර මහතා ලන්ඩනයේ ශාන්ත මාටින් කලා විශ්වවිද්‍යාලයෙන් ඇදුම් පැළදුම් සැලසුම් සහ තාක්ෂණය පිළිබද ශාස්ත්‍රපති උපාධිය ලබා තිබෙනවා. ඔහුගේ දේශපාලනයට පිවිසෙන්නේ 1983 දී මාතර ශ්‍රී ලංකා නිදහස් පක්ෂයේ ප්‍රධාන සංවිධායකයා ලෙස පත්වෙමිනුයි. 1989 මහ මැතිවරණය ජයගෙන මාතර දිස්ත්‍රික්කයෙන් ප්‍රථමවරට  පාර්ලිමේන්තුවට පිවිසියා. 88/89 සමයේ භීෂණයට එරෙහිව දැඩි ලෙස මානව ක්‍රියාකාරිකයෙකු වූ මංගල සමරවීර මහතා පැවති 17 වසරක එක්සත් ජාතික පක්ෂ පාලනය අවසන්කර චන්ද්‍රිකා කුමාරතුංග මහත්මිය බලයට රැගෙන ඒමට මහින්ද රාජපක්ෂ මහතා සමග එක්ව විශේෂ කාර්ය භාරයක් ඉටු කළා. දකුණේ භීෂණයෙන් දරුවන් අහිමි වූ මව්වරුන්ගේ අයිතිවාසිකම් වෙනුවෙන් පිහිටුවා ගත් මව්වරුන්ගේ පෙරමුණේ සම කැදවුම්කරුවන්  වූයේ ද මහින්ද රාජපක්ෂ මහතා සහ මංගල සමරවීර මහතායි.  1994 චන්ද්‍රිකා කුමාරතුංග රජයේ  තැපැල් හා විදුලි සන්දේශ,  නාගරික සංවර්ධන,  ඉදිකිරීම් හා මහජන උපයෝගීතා යන අමාත්‍යධුර මෙන්ම, මුදල් නියෝජ්‍ය අමාත්‍යවරයා ලෙස ද කටයුතු කළා. ජනමාධ්‍ය අමාත්‍යවරයා ලෙස රිචට් ද සොයිසා මාධ්‍ය ගම්මානය පිහිටුවූයේ ද ඔහුගේ මූලිකත්වයෙනුයි. නව දුරකතන සබදතා ලබාදෙමින් විදුලි සන්දේශ ක්ෂේත්‍රයේ දියුණුවක් මෙන්ම පොතයි ගඩොලයි නමින් නව වැඩසටහනක් ඔස්සේ යාපනය පුස්තකාලය යළි ගොඩනැගීමට ද ඔහු පුරෝගාමී මෙහෙයක් ඉටු කළා. සුදු නෙළුම් ව්‍යාපාරය හරහා මහින්ද රාජපක්ෂ මහතා බලයට රැගෙන ඒමට කැපවී ක්‍රියාකළ මංගල සමරවීර මහතා 2005 මහින්ද රාජපක්ෂ රජයේ විදේශ අමාත්‍යවරයා ලෙසද කටයුතු කළා. පසුව එක්සත් ජාතික පක්ෂයට එක්වූ ඒ මහතා පැවති යහපාලන රජයේ මුදල් අමාත්‍යවරයා ලෙස කටයුතු කළා. පසුගිය මහ මැතිවරණයේදී සමගි ජනබලවේගයට සහාය ලබා දුන්නද ඔහු මැතිවරණට ඉදිරිපත් වුයේ නැහැ. එහෙත් දේශපාලනඥයෙකු ලෙස නොබියව තම මතය ඉදිරිපත් කරමින් ඒ වෙනුවෙන් පෙනී සිටියා පමණක් නොව එම ආන්දෝලනාත්මක ප්‍රකාශ නිසා විටින් විට දෝෂ දර්ශනයට ද ලක්වුණා. කෙසේ වෙතත් නව දේශපාලන ගමනක් පිළිබද දැඩිව විශ්වාසකළ මංගල සමරවීර මහතා අද දැයෙන් සමුගෙන ගියේ කොරෝනා මාරයා ඒ සියල්ලට වඩා බිහිසුනු බව ප්‍රකට කරමින්.           ", "URL": "https://www.itnnews.lk/2023/10/05/358050/", "Category": "දේශීය පුවත්", "Parent URL": null}