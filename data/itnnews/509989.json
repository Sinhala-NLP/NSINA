{"Source": "ITN news", "Timestamp": "අගෝස්තු 22, 2023 11:06", "Headline": "ප්‍රධාන ජලාශ 73ක ජල මට්ටම සීඝ්‍රයෙන් පහළට", "News Content": "වියළි කාලගුණයේ බලපෑම දිස්ත්‍රික්ක 17කට එල්ලවී තිබෙනවා. ඒ හේතුවෙන් පුද්ගලයින් දෙලක්ෂ හතලිස් අටදහස් පන්සිය තිස් එක් දෙනෙකු පීඩාවට පත්ව සිටින බවයි ආපදා කළමනාකරණ මධ්‍යස්ථානය සදහන් කළේ. ප්‍රධාන ජලාශ හැත්තෑ තුනක ජල ධාරිතාව ද සීඝ්‍ර යෙන් පහත බැස ඇති බව වාරි මාර්ග දෙපාර්තමේන්තුව දැනුම් දෙනවා. නියගය හේතුවෙන් පවුල් හැත්තෑ දෙදහස් එකසීයකට අයත් පුද්ගලයින් දෙලක්ෂ හතලිස් අටදහස් පන්සිය තිස් එක් දෙනෙකු පීඩාවට පත්ව සිටිනවා. රත්නපුර, ත්‍රිකුණාමලය,  මඩකලපුව,  අම්පාර, පුත්තලම, කුරුණෑගල,  යාපනය වව්නියාව හා මන්නාරම යන දිස්ත්‍රික්කවල නියගයේ බලපෑම එල්ල වී තිබෙනවා. එමෙන්ම බදුල්ල, මොනරාගල,  හම්බන්තොට,  ගම්පහ,  මාතලේ,  පොළොන්නරුව හා අනුරාධපුර යන දිස්ත්‍රික්කවලට ද එම බලපෑම එල්ල වී ඇති බවයි ආපදා කළමනාකරණ මධ්‍යස්ථානය පවසන්නේ. පවතින වියළි කාලගුණික තත්ත්වය හමුවේ ප්‍රධාන ජලාශ හැත්තෑ තුනක ජල ධාරිතාවෙන් භාවිතයට ඉතිරිව ඇත්තේ අක්කර අඩි අටලක්ෂ තිස්දහසක ධාරිතාවක් පමණක් බවයි වාරිමාර්ග දෙපාර්තමේන්තුව පෙන්වා දෙන්නේ. ප්‍රධාන ජලාශ සියල්ල අතරින් ජලාශ 62ක ධාරිතාව සියයට  50 දක්වා පහත බැස තිබෙනවා. හම්බන්තොට,  අනුරාධපුරය, කුරුණෑගල හා මන්නාරම යන දිස්ත්‍රික්කවල පිහිටි ජලාශ 14ක ධාරිතාව පවතින්නේ සියයට 10කට වඩා අඩු මට්ටමකයි. මොරගහකන්ද ජලාශයේ ජල මට්ටම සීඝ්‍රයෙන් පහළ යාම හේතුවෙන් ජලාශ ඉදිකිරීමේදී යටවූ ගම්මානවල නටඹුන් යළි මතුවෙමින් පවතිනවා. ජලයෙන් යටව ගොස් තිබූ  කෝන්ගහවෙල රෝහල,  රාජ්‍ය ආයතන මෙන්ම ප්‍රධාන මාර්ග කිහිපයක් මේ දිනවල දැකගත හැකියි. වියළි කාලගුණයත් සමග හම්බන්තොට දිස්ත්‍රික්කයේ ගම්මිරිස් වගාවට දැඩි බලපෑම් එල්ල වී තිබෙනවා. මිද්දෙණිය ඕකන්ද යාය, බූකැන්දයාය ප්‍රදේශවල ගම්මිරිස් වගාව විනාශ වී ඇති බවයි ගොවීන් පවසන්නේ. වියළි කාලගුණය හේතුවෙන් පොළොන්නරුව දිස්ත්‍රික්කයේ දිඹුලාගල ප්‍රා දේශීය ලේකම් කොට්ඨාසයේ ජල හිගයට මුහුණ දී සිටින ජනතාවට බවුසර් මගින් ජලය ලබාදීම මේ දිනවල සිදුවනවා. දිනකට ජලය ලිටර් දස දහසකට ආසන්න ප්‍රමාණයක් මෙසේ බෙදා හැරීමටයි ආපදා කළමනාකරණ මධ්‍යස්ථානය කටයුතු යොදා ඇත්තේ.   ", "URL": "https://www.itnnews.lk/2023/10/05/509989/", "Category": "Breaking News,දේශීය පුවත්,ප්‍රධාන පුවත", "Parent URL": null}