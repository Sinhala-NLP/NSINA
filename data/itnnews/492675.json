{"Source": "ITN news", "Timestamp": "ජූනි 18, 2023 07:23", "Headline": "එක්දින ලෝක කුසලාන ක්‍රිකට් තරඟාවලියට සුදුසුකම් ලබාගැනීමේ තරඟාවලිය අදයි", "News Content": "එක්දින ලෝක කුසලාන ක්‍රිකට් තරගාවලියට සුදුසුකම් ලබාගැනීමේ තරඟාවලිය අද සිම්බාබ්වේදී ආරම්භ වීමට නියමිතයි. සුදුසුකම් ලබාගැනීමේ තරඟාවලියේ අවසන් මහ තරඟයට සුදුසුකම් ලබන කණ්ඩායම් දෙක ඉන්දියාවේ පැවැත්වෙන එක්දින ලෝක කුසලානයට සුදුසුකම් ලබනු ඇති. එක්දින ලෝක කුසලාන ක්‍රිකට් තරඟාවලියට සුදුසුකම් ලබාගැනීමේ තරඟාවලිය සිම්බාබ්වේ හිදි පැවැත්වෙන අතර ඒ සඳහා කණ්ඩායම් 10ක් කාණ්ඩ දෙකක් යටතේ තරඟ වදිනවා. තරඟ 34කින් සමන්විත තරඟාවලියේ තරග හරාරේ සහ බුලවායෝ හිදී පැවැත්වෙනවා. තරඟාවලියට එක්වන කණ්ඩායම් දහයේ නායකයින් ඊයේ කුසලානය සමඟ සමූහ ඡායාරූපයකට පෙනී සිටියා. සුදුසුකම් ලබාගැනීමේ වටයේ A කාණ්ඩය යටතේ සත්කාරක සිම්බාබ්වේ, නේපාලය, බටහිර ඉන්දීය කොදෙව්, නෙදර්ලන්තය සහ අමෙරිකාව තරඟ වදිනවා. බී කාණ්ඩය යටතේ ශ්‍රී ලංකාව, එක්සත් අරාබි එමීර් රාජ්‍ය, ඕමානය, අයර්ලන්තය සහ ස්කොට්ලන්තය තරග වැදීමට නියමිතයි. අද ආරම්භ වන ලෝක කුසලාන සුදුසුකම් ලැබීමේ තරග වටයේ වඩාත් අවධානය දිනාගන්නා ක්‍රීඩකයින් 10 දෙනා ICC ය විසින් නම් කර ඇති අතර ඊට මතීෂ පතිරණ ද ඇතුළත්. සුදුසුකම් ලැබීමේ තරඟ වටය ආරම්භ කරමින් පළමු තරඟය අද පැවැත්වෙන්නේ, සත්කාරක සිබ්බාවේ සහ නේපාලය අතරයි. ශ්‍රී ලංකාව සහභාගී වන පළමු තරඟය ලබන සඳුදා එක්සත් ආරාබි එමීර් රාජ්‍යය සමඟ පැවැත්වෙනවා. මෙම තරඟය මෙරට වේලාවෙන් දහවල් 12.30ට ආරම්භ වනු ඇත. ", "URL": "https://www.itnnews.lk/2023/10/05/492675/", "Category": "ක්‍රිකට්,ක්‍රීඩා", "Parent URL": null}