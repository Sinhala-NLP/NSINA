{"Source": "ITN news", "Timestamp": "ජූලි 12, 2022 17:12", "Headline": "2023 දී ලොව වැඩිම ජනගහනය සහිත රට ඉන්දියාව – UN අනාවැකියක්", "News Content": "2023 වසර වනවිට ඉන්දියාව ලොව වැඩිම ජනගහනය සහිත රට වනු ඇති බවට එක්සත් ජාතීන්ගේ ලෝක ජනගහන අපේක්ෂාව සම්බන්ධයෙන් එළිදැක්වූ නවතම වාර්තාවේ සඳහන් වෙයි. මේ වනවිට ලොව වැඩිම ජනගහනයක් සහිත රට වන්නේ චීනයයි. එරට සමස්ත ජනගහනය බිලියන 1.42ක් ලෙස දැක්වෙන අතර ඉන්දියාවේ සමස්ත ජනගහනය බිලියන 1.41ක් ලෙස සටහන් වනවා. එමෙන්ම මෙම වසරේ නොවැම්බර් මාසය වනවිට ලොව සමස්ත ජනගහනය බිලියන 8 ඉක්මවා යනු ඇති බවයි එක්සත් ජාතීන්ගේ සංවිධානය පෙන්වා දෙන්නේ. එමෙන්ම 2080 වසර වනවිට ලොව සමස්ත ජනගහනය බිලියන 10 ඉක්මවා යනු ඇති බවට එම සංවිධානය පවසනවා. ලොව පුරා ජනගහනය ඉහළ යාම සමානව සිදු නොවන අතර කොංගෝ රාජ්‍ය,  ඊජිප්තුව,  ඉතියෝපියාව,  ඉන්දියාව,  නයිජීරියාව,  පාකිස්තානය,  පිලිපීනය හා ටැන්සානියාව යන රටවල ජනගහනය ඉහළ යාම ශීඝ්‍රයෙන් සිදුවන බවයි එක්සත් ජාතීන්ගේ සංවිධානය සදහන් කරන්නේ. අඩුම උපත් අනුපාතිකය චීනයෙන් වාර්තා වන අතර ඒ හේතුවෙන් ඉන්දියාව ලොව වැඩිම ජනගහනයක් සහිත රට බවට ඉදිරියේ දී පත්වනු ඇති.         ", "URL": "https://www.itnnews.lk/2023/10/05/422764/", "Category": "ජාත්‍යන්තර පුවත්", "Parent URL": null}