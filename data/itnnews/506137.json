{"Source": "ITN news", "Timestamp": "අගෝස්තු 7, 2023 11:38", "Headline": "සමනල වැවෙන් උඩවලවට ජලය ගන්න යෝජනාව අද යළි කැබිනෙට්ටුවට", "News Content": "නියං කාලගුණය හේතුවෙන් මේ වනවිට පවුල් 48,000ක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසනවා. මේ අතර උඩවලව ජලාශයේ ජල ධාරිතාව 0.48 දක්වා පහත වැටි ඇති අතර ජලාශය නැරඹීමට පැමිණීමෙන් වලකින ලෙස ද ජලාශ භාර ඉංජිනේරුවරුන් ඉල්ලීමක් කරනවා. පවතින නියං කාලගුණය හේතුවෙන් දිස්ත්‍රික් 12ක ප්‍රාදේශීය ලේකම් කොට්ඨාස 40ක ජනතාව දැඩි ලෙස පීඩාවට පත්ව සිටිනවා. පානීය ජල ගැටලුවක් ද මතුව ඇති අතර බොහෝ ප්‍රදේශවලට බවුසර් මගින් ජලය බෙදා හැරීම ආරම්භ කර ඇති බවයි ආපදා කළමනාකරණ මධ්‍යස්ථානය පවසන්නේ. රෝහල් ඇතුළු ආයතන රැසකට ජලය ලබාදීම සදහා විශේෂ ව්‍යාපෘති ද ක්‍රියාත්මකයි. එමෙන්ම පවතින වියළි කාලගුණය හමුවේ කැලෑ ගිනි තැබීම්වලින් වලකින ලෙස ද එම මධ්‍යස්ථානය ඉල්ලීමක් කරනවා. මේ අතර උඩවලව ජලාශයේ ජල ධාරිතාව අවම මට්ටමකට පැමිණ ඇති බව ජලාශය භාර ඉංජිනේරුවරයා පවසනවා. ඒ අනුව මේ වනවිට ජල ධාරිතාව අක්කර අඩි 926ක් වන අතර එය සමස්ත ධාරිතාවයෙන් 0.48ක්. ඊයේ උදෑසන 6 සිට අද උදෑසන 6 දක්වා ජලාශයේ දකුණු ඇළෙන් අක්කර අඩි 521ක් සහ වම් ඇළෙන් අක්කර අඩි 413ක් ගොවිබිම් වෙත ලබාදීමට පියවර ගැණුනා. කෙසේ වෙතත් ජලාශය භාර ඉංජිනේරුවරයා පවසන්නේ ජලය මුදාහැරීම සදහා අවශ්‍ය පීඩනය ද මේ වනවිට ප්‍රමාණවත් නොවන බවයි. ජලාශයේ ජලය ශීඝ්‍රයෙන් සිදීයාමත් සමග ජලාශය නැරඹීමට බොහෝ පිරිසක් පැමිණෙන ආකාරය පසුගිය දින කීපයේම දැකගත හැකි වුණා. නියං තත්ත්වය හමුවේ අලි ඇතුන්,  කුලු හරක්,  කිඹුලන් වැනි සතුන් ජලාශයේ රැදී සිටීම හේතුවෙන් ජලාශය නැරඹීමට යාම අවදානම් වනවා. සමගි ජන බලවේගයේ මහ ලේකම් රංජිත් මද්දුම බණ්ඩාර මහතා ද එම ප්‍රදේශයට ගොස් ජලාශයේ තත්ත්වය නිරීක්ෂණය කළා. මෙම පසුබිම හමුවේ සමනල වැවෙන් ප්‍රමාණවත් ජල ධාරිතාවක් උඩවලව ජලාශයට ලබාගැනීම සදහා වන කැබිනට් පත්‍රිකාව අද යළිත් අමාත්‍ය මණ්ඩලයට ඉදිරිපත් කිරීමට නියමිත බවද වාර්තා වනවා. අමාත්‍ය මහින්ද අමරවීර මහතා කැබිනට් පත්‍රිකාව ඉදිරිපත් කිරීමට නියමිතයි. මේ අතර අමාත්‍යවරයා ඊයේ නිලධාරීන්ට උපදෙස් දුන්නේ නියගය හේතුවෙන් වගාවන්ට සිදුව ඇති හානි තක්සේරු කිරීම ආරම්භ කරන ලෙසයි. ගොවීන් සදහා ලබාදෙන වන්දි මුදල ඉහළ දැමීම සම්බන්ධයෙන් ද මූලික අවදානය යොමුව ඇති බවයි අමාත්‍යවරයා ප්‍රකාශ කළේ. ගොවි ජනතාවගේ වගාබිම් විනාශවීමට රජය වගකිව යුතු බව ප්‍රකාශ කරමින් ගොවි සහ සිවිල් සංවිධාන කිහිපයක් ශ්‍රී ලංකා මානව හිමිකම් කොමිසමට අද පැමිණිල්ලක් භාරදුන්නා. නියං කාලගුණය හමුවේ වන සතුන් ආරක්ෂා කර ගැනීම සදහා ස්ථීරසාර විසදුමක් ඉදිරිපත් කිරීමේ අවශ්‍යතාව ද පේරාදෙණිය විශ්වවිද්‍යාලයේ භූගර්භ විද්‍යා අංශයේ ජ්‍යෙෂ්ඨ මහාචාර්ය අතුල සේනාරත්න මහතා පවසනවා.   ", "URL": "https://www.itnnews.lk/2023/10/05/506137/", "Category": "Breaking News,දේශීය පුවත්,නවතම පුවත්", "Parent URL": null}