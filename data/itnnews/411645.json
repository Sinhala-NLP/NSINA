{"Source": "ITN news", "Timestamp": "மே 16, 2022 14:12", "Headline": "தொடர்ந்தும் எரிபொருள் எரிவாயு வரிசை.. காத்திருக்க வேண்டாமென மக்களுக்கு அறிவுறுத்தல்", "News Content": "எரிபொருள் நிரப்பு நிலையங்களுக்கு எரிபொருளை வழங்கும் வரை வரிசையில் நிற்க வேண்டாமென அமைச்சர் கஞ்சன விஜயசேகர பொதுமக்களிடம் கோரிக்கை விடுத்துள்ளார். எதிர்வரும் இரு வாரங்களுக்குள் 3 எரிபொருள் கப்பல்கள் நாட்டை அண்மிக்கவுள்ளதாகவும் அவர் குறிப்பிட்டுள்ளார். எவ்வாறெனினும் எரிபொருள் மற்றும் எரிவாயுவை பெற்றுக்கொள்வதற்கென மக்கள் தொடர்ந்தும் வரிசைகளில் நிற்கின்றனர். வெசாக் பௌர்னமி தினத்தை முன்னிட்டு ஊழியர்கள் விடுமுறையில் சென்றுள்ளதால் நேற்றைய தினம் எரிபொருள் விநியோகம் வரையறுக்கப்பட்டிருந்தது. அதற்கமைய நேற்றைய தினம் அதிகளவான நிரப்பு நிலையங்கள் மூடப்பட்டிருந்தன. எவ்வாறெனினும் இன்று முதல்  எரிபொருள் விநியோக நடவடிக்கை ஆரம்பிக்கப்பட்டுள்ளதாக இலங்கை பெற்றோலிய தனியார் தாங்கி உரிமையாளர்கள் சங்கம் தெரிவித்துள்ளது. எரிபொருள் பற்றாக்குறையால் பொது போக்குவரத்துக்கும் பாதிப்பு ஏற்பட்டுள்ளது. ", "URL": "https://www.itnnews.lk/2023/10/05/411645/", "Category": "Breaking News,தேசிய செய்திகள்", "Parent URL": null}