{"Source": "ITN news", "Timestamp": "ජූනි 3, 2022 19:04", "Headline": "21 ට පක්ෂ නායකයින්ගෙන් සංශෝධන – ජනපතිට ආරක්ෂක ඇමතිකම පමණයි", "News Content": "21 වන ආණ්ඩුක්‍රම ව්‍යවස්ථා සංශෝධනය තුළින් ආරක්ෂක අමාත්‍යාංශය පමණක් ජනාධිපතිවරයා යටතේ තබාගැනීමට පක්ෂ නායකයින්ගේ සහභාගීත්වයෙන් අද පැවති සාකච්ඡාවේ දී එකඟවී තිබෙනවා. අග්‍රාමාත්‍යවරයාගේ ප්‍රධානත්වයෙන් පැවති මෙම සාකච්ඡාවේ දී යෝජිත කෙටුම්පත ලබන සදුදා අමාත්‍ය මණ්ඩලයට ඉදිරිපත් කිරීමට ද එකඟ වුණා. යෝජිත 21 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සහ පක්ෂ නායකයින් අතර විශේෂ සාකච්ඡාවක් අද පැවැත්වුණා. පනත් කෙටුම්පතට අදාළව පක්ෂ ඉදිරිපත් කළ ව්‍යවස්ථා සංශෝධන යෝජනා පිළිබඳ මෙහිදී අවධානය යොමුව තිබෙනවා. මේ අතර නව ව්‍යවස්ථා සංශෝධනය පිළිබද  පාර්ලිමේන්තු මන්ත්‍රීවරුන් දැනුවත් කිරීමේ හමුවක් අමාත්‍ය ආචාර්ය විජේදාස රාජපක්ෂ මහතාගේ ප්‍රධානත්වයෙන් පාර්ලිමේන්තු සංකීර්ණයේදී ඊයේ පැවැත්වුණා. එහිදී යෝජිත කෙටුම්පත පිළිබද මන්ත්‍රීවරුන් සමඟ අදහස් හුවමාරු කර ගැනීමක් ද සිදුව තිබෙනවා. 21 වන ව්‍යවස්ථා සංශෝධන පනත් කෙටුම්පත පිළිබද තම අදහස් හා යෝජනා ලබාදීමට මුස්ලිම් සිවිල් සමාජ සංවිධාන නියෝජිතයින් සහ පාර්ලිමේන්තුව නියෝජනය නොකරන දේශපාලන පක්ෂ නියෝජිතයින් අධිකරණ අමාත්‍යවරයා හමුවුණා. සාකච්ඡාව පැවැත්වුණේ අධිකරණ අමාත්‍යාංශයේදීයි. නව කෙටුම්පත මෙන්ම මේ වනවිට පවතින දේශපාලන වාතාවරණය පිළිබද අමාත්‍යවරයා මෙහිදී අදාළ නියෝජිතයින් දැනුවත් කළා. ", "URL": "https://www.itnnews.lk/2023/10/05/415022/", "Category": "Breaking News,දේශීය පුවත්", "Parent URL": null}