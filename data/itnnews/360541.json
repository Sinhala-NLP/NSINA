{"Source": "ITN news", "Timestamp": "செப்டம்பர் 6, 2021 10:21", "Headline": "அவசரகால சட்டமூலம் மீதான விவாதம் இன்று பாராளுமன்றில்..", "News Content": "அண்மையில் அமுல்ப்படுத்தப்பட்ட அவசரகால சட்டமூலம் மீதான விவாதம் பாராளுமன்றில் இட்ம்பெற்று வருகின்றது. முற்பகல் 10.00 மணிக்கு பாராளுமன்றம் ஒன்றுக்கூடியது. இந்நிலையில் மாலை 4.30க்கு பிரேரணை மீதான வாக்கெடுப்பு இடம்பெறவுள்ளது. இதனிடையே நியூசிலாந்தில் இடம்பெற்ற பயங்கரவாத செயற்பாட்டை கண்டிப்பதாக சபை தலைவர் அமைச்சர் தினேஸ் குணர்தன தெரிவித்தார். இத்தகைய தீவிரவாத செயற்பாடுகளை தடுக்க சட்டம் கடுமையாக அமுல்ப்படுத்த வேண்டுமெனவும் அவர் குறிப்பிட்டார்\nதொடர்ந்தும் பாராளுமன்றில் விவாதம் இடம்பெற்று வருகின்றது. இதேவேளை தேர்தல் முறையை மறுசீரமைப்பது தொடர்பான பாராளுமன்ற விசேட தெரிவுக்குழு கூட்டமும் இன்று இடம்பெறவுள்ளது. தேர்தல் மற்றும் வாக்கெடுப்பு முறை அதன் சட்டதிட்டங்களில் திருத்தம் மேற்கொள்ளுதல் உள்ளிட்ட முக்கிய விடயங்கள் ஆராயப்படவுள்ளன. அமைச்சர் தினேஸ் குணவர்தன தலைமையில் குழு கூடவுள்ளது. ஐக்கிய தேசிய கட்சி மற்றும் மக்கள் ஐக்கிய முன்னணி ஆகிய கட்சிகளுக்கு தாம் சார்ந்த ஆலோசனைகளை முன்வைப்பதற்காக அழைப்பு விடுக்கப்பட்டுள்ளது. இதேவேளை தெரிவுக்குழுவில் அமைச்சர்களான நிமல் சிறிபால டி சில்வா, பேராசிரியர் ஜீ.எல்.பீரிஸ், பவித்ரா வன்னியராச்சி, டக்ளஸ் தேவானந்தா, விமல் வீரவங்ச, அலி சப்ரி மற்றும் இராஜாங்க அமைச்சர் ஜீவன் தொண்டமான் பாராளுமன்ற உறுப்பினர்களான அநுரகுமார் திஸ்ஸாநாயக்க, கபீர் ஹாஷிம், ரஞ்சித் மத்தும பண்டார, மனோகனேசன், எம்.ஏ.சுமந்திரன், மதுர வித்தானகே, மற்றும் சாகர காரியவசம் ஆகியோர் அங்கம் வகிக்கின்றனர். ", "URL": "https://www.itnnews.lk/2023/10/05/360541/", "Category": "Breaking News,தேசிய செய்திகள்", "Parent URL": null}