{"Source": "ITN news", "Timestamp": "ජූනි 23, 2023 18:37", "Headline": "රටේ ඉදිරි සංවර්ධන කටයුතු ජාතික භෞතික සැලැස්මට අනුව", "News Content": "රටේ ඉදිරි සංවර්ධන කටයුතු ජාතික භෞතික සැලැස්මට අනුව ක්‍රියාත්මක කිරීමට තීරණය කර ඇති බව නාගරික සංවර්ධන හා නිවාස අමාත්‍ය සහ ආණ්ඩු පක්ෂයේ ප්‍රධාන සංවිධායක ප්‍රසන්න රණතුංග මහතා ප්‍රකාශ කළා. මෙම ජාතික භෞතික සැලැස්මට අදාළ කෙටුම්පත මේ වන විට ජනාධිපති රනිල් වික්‍රමසිංහ මහතාට භාරදී තිබෙන බව සඳහන් කළ අමාත්‍යවරයා මහජනතාවගේ ද අදහස් ලබා ගෙන අමාත්‍ය මණ්ඩලයට ඉදිරිපත් කර එය සම්මත කිරීමට පියවර ගන්නා බවත් ප්‍රකාශ කළා, ජනාධිපති රනිල් වික්‍රමසිංහ මහතාගේ 2048 රටේ සංවර්ධන දැක්මට සමගාමීව මෙම වැඩපිළිවෙළ ක්‍රියාත්මක වන බවත්, මෙරට අධිවේගී මාර්ග ඇතුළු මූලික සංවර්ධන වැඩසටහන් රැසක් ජාතික භෞතික  සැලැස්මට අනුව ක්‍රියාත්මක වන බවත් අමාත්‍ය ප්‍රසන්න රණතුංග මහතා මෙහිදී පෙන්වා දුන්නා. මෙම වැඩපිළිවෙළ වසර දෙකක නියමු ව්‍යාපෘතියක් වශයෙන් ක්‍රියාත්මක වන ආකාරයට උතුර, නැගෙනහිර යන පළාත්වල සහ මහනුවර, නුවරඑළිය යන දිස්ත්‍රික්කවල ආරම්භ කරන බවත් අමාත්‍යවරයා සඳහන් කළා. ජනාධිපති මාධ්‍ය කේන්ද්‍රයේ අද ‘ස්ථාවර රටකට සැවොම එක මඟකට’ මැයෙන් සංවිධානය කර තිබූ මාධ්‍ය හමුවට එක්වෙමිනුයි  අමාත්‍ය ප්‍රසන්න රණතුංග මහතා මෙම අදහස් පළ කළේ.           ", "URL": "https://www.itnnews.lk/2023/10/05/494424/", "Category": "දේශීය පුවත්", "Parent URL": null}