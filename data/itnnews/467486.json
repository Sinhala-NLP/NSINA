{"Source": "ITN news", "Timestamp": "මාර්තු 12, 2023 18:55", "Headline": "මැතිවරණ කොමිසමෙන් ජනපතිට ලිපියක්", "News Content": "පළාත් පාලන ඡන්ද විමසීමට අවශ්‍ය මුදල් ප්‍රතිපාදන නිකුත් කරන ලෙස ඉල්ලා මුදල් අමාත්‍යවරයා වන ජනාධිපති රනිල් වික්‍රමසිංහ මහතා වෙත මැතිවරණ කොමිසම ලිපියක් යොමුකර තිබෙනවා. පළාත් පාලන මැතිවරණයට අදාළ ප්‍රතිපාදන නිකුත් කිරීම සදහා සෘජු තීරණ ගැනීමට නොහැකි බවත් ඒ සදහා මුදල් අමාත්‍යවරයාගේ අනුමැතිය හිමිවිය යුතු බවත් මුදල් අමාත්‍යංශ ලේකම්වරයා පසුගියදා මැතිවරණ කොමිෂන් සභාවට දැනුම් දී තිබුණා. ඒ අනුව මැතිවරණයට අවශ්‍ය මුදල් ප්‍රතිපාදන නිකුත් කරන ලෙස ඉල්ලා මැතිවරණ කොමිෂන් සභාව මුදල් අමාත්‍යවරයාගෙන් ලිඛිත ඉල්ලීමක් කළ බවයි එම කොමිසමේ සභාපති නීතිඥ නිමල් ජී පුංචිහේවා මහතා සදහන් කළේ. පළාත් පාලන මැතිවරණය පැවැත්වීමට අවශ්‍ය මුදල් ප්‍රතිපාදන නොමැතිවීම හේතුවෙන් මාර්තු 9 වනදා පැවැත්වීමට නියමිතව තිබූ පළාත් පාලන මැතිවරණය අප්‍රේල් මස 25 වන දින දක්වා කල්දමනු ලැබුවා.             ", "URL": "https://www.itnnews.lk/2023/10/05/467486/", "Category": "Breaking News,දේශීය පුවත්", "Parent URL": null}