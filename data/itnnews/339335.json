{"Source": "ITN news", "Timestamp": "මැයි 27, 2021 11:56", "Headline": "කොරෝනා එන්නත්කරණ වැඩසටහන අද සිට පිට පළාත්වලටත්", "News Content": "කෝවිඩ් 19 ප්‍රතිශක්තිකරණ වැඩසටහන යටතේ එන්නත්කරණ වැඩසටහන පිට පළාත්වල ද ආරම්භ කර තිබෙනවා. බස්නාහිර පළාත තුළ එන්නත්කරණ වැඩසටහන සාර්ථකව ක්‍රියාත්මක වූ අතර එය අඛණ්ඩව සිදුකෙරෙනවා. එන්නත්කරණ වැඩසටහන යටතේ ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව නව ලක්‍ෂ විසිපන්දහස් දෙසීය හතළිස් දෙදෙනෙකුට ලබා දී තිබෙනවා. එහි දෙවන මාත්‍රාව ලබා දී ඇති සංඛ්‍යාව 341541 ක්. සයිනොෆාම් එන්නතේ පළමු මාත්‍රාව 521470 කට ලබා දී ඇති අතර දෙවන මාත්‍රාව 2435 දෙනෙකුට ලබා දී තිබෙනවා. ස්පුට්නික් එන්නතේ පළමු මාත්‍රාව 14984 දෙනෙකුට ලබා දී ඇති බව සෞඛ්‍ය අංශ තහවුරු කරනවා. මේ අතර චීන රජයෙන් ප්‍රදානයක් ලෙස සයිනොෆාම් එන්නතේ දෙවන මාත්‍රා ලක්‍ෂ 5 ක් ලබා දීම ද සිදුකෙරුණා. එම එන්නත් තොගය පෙරේදා මධ්‍යම රාත්‍රියේ මෙරටට රැගෙන ඒම සිදුකෙරුණා. බස්නාහිර පළාත තුළ සිදු කෙරුණු එන්නත්කරණ වැඩසටහන පිට පළාත්වල ද ක්‍රියාත්මක කරන ලෙස ජනාධිපතිතුමා උපදෙස් ලබා දුන්නා. ඒ අනුව ගාල්ල , මාතර හා කුරුණෑගල දිස්ත්‍රික්වල ජනතාව වෙනුවෙන් එන්නත් ලබා දීම සිදු කෙරෙනවා. ඒ සඳහා එන්නත් මාත්‍රා 125000 ක් මේ වන විට ලබාදී ඇති බව වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර මහතා ප්‍රකාශ කළා.   ", "URL": "https://www.itnnews.lk/2023/10/05/339335/", "Category": "Breaking News,නවතම පුවත්", "Parent URL": null}