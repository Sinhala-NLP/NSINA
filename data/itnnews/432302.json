{"Source": "ITN news", "Timestamp": "සැප්තැම්බර් 1, 2022 10:35", "Headline": "මැයි 9 පහරදීමේ සිද්ධියට සම්බන්ධ තවත් සැකකරුවන් කිහිප දෙනෙකු අත්අඩංගුවට", "News Content": "පසුගිය මැයි 9 වනදා සහ තදාසන්න දිනවලදී ජනතා නියෝජිතයන්ට පහරදීමේ සහ ඔවුන්ගේ දේපළවලට හානි සිදුකිරීමේ සිද්ධීන්ට සම්බන්ධ තවත් සැකකරුවන් කිහිප දෙනෙකු අත්අඩංගුවට ගෙන තිබෙනවා. ජාතික රූපවාහිනියට අයුතු ලෙස ඇතුළුවීමේ සිද්ධිය ඇතුළු පොදු දේපළවලට හානි සිදු කිරීමේ චෝදනා සම්බන්ධ සැකකරුවන්ද ඒ අතර වනවා. පාර්ලිමේන්තු මන්ත්‍රී තාරක බාලසූරිය මහතාගේ කෑගල්ල බණ්ඩාරනායක මාවතේ පිහිටි නිවසට ඇතුළු වී එහි දේපළවලට හානි සිදුකළ සැකකරුවෙකු අත්අඩංගුවට ගෙන තිබෙනවා. කෑගල්ල පොලීසිය මේ පිළිබද වැඩිදුර පරීක්ෂණ සිදු කරනවා. පාර්ලිමේන්තු මන්ත්‍රීනි ගීතා කුමාරසිංහ මහත්මියගේ රාජගිරිය නිවසට හානි සිදුකිරීම සම්බන්ධයෙන්ද සැකකරුවෙකු අත්අඩංගුවට ගෙන තිබෙනවා. රාජගිරිය ප්‍රදේශයේ පදිංචිකරුවෙකු වන මොහු අත්අඩංගුවට ගෙන ඇත්තේ බස්නාහිර පළාත් දකුණ අපරාධ කොට්ඨාසය මගිනි. තවලම ප්‍රාදේශීය සභාවට අයත් කැබ් රථයකට පහර දී හානි සිදු කිරීමේ සිද්ධියට සම්බන්ධ සැකකරුවෙකුද අත්අඩංගුවට ගැනීමට හැකි වූ බව පොලිසිය පවසනවා. බත්තරමුල්ල පැලවත්ත ප්‍රදේශයේදී අත්අඩංගුවට ගත් මෙම සැකකරු සම්බන්ධයෙන් තලංගම පොලිසිය වැඩිදුර විමර්ශන සිදු කරනවා. මේ අතර පසුගිය ජුලි 13 වනදා ජාතික රූපවාහිනි සංස්ථාවට අයුතු ලෙස ඇතුළු වී එහි සේවකයන් බිය ගන්වා රජයේ දේපළවලට හානි සිදු කිරීමේ සිද්ධිය සම්බන්ධයෙන් අවශ්‍ය කර සිටි තවත් සැකකරුවෙකු අත්අඩංගුවට ගෙන තිබෙනවා. ඒ කුරුදුවත්ත පොලිසියට භාරවීමෙන් අනතුරුවයි. මෙලෙස අත්අඩංගුවට ගත් සැකකරු මොරටුව ප්‍රදේශයේ පදිංචි 46 හැවිරිදි අයෙක්. කුරුදුවත්ත පොලිසිය මේ පිළිබද වැඩිදුර විමර්ශන සිදු කරනවා.   ", "URL": "https://www.itnnews.lk/2023/10/05/432302/", "Category": "දේශීය පුවත්", "Parent URL": null}