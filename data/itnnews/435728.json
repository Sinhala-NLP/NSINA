{"Source": "ITN news", "Timestamp": "සැප්තැම්බර් 18, 2022 17:02", "Headline": "ජනපති රනිල් ලන්ඩන් නුවරට", "News Content": "බ්‍රිතාන්‍ය දෙවන එළිසබෙත් මහ රැජිණගේ රාජකීය අවමංගල්‍ය උත්සවය සදහා සහභාගිවීමට දිවයිනෙන් පිටත්ව ගිය ජනාධිපති රනිල් වික්‍රමසිංහ මහතා ලන්ඩන් නුවරට ළගාවුණා. දෙවන එළිසබෙත් මහ රැජිණගේ අවමංගල්‍ය උත්සවය රාජකීය සම්ප්‍රදායන්ට අනුව වෙස්ට්මිනිස්ටර් ඇබේහිදී හෙට දිනයේ පැවැත්වීමට නියමිතයි. මේ වනවිටත් ඊට සහභාගිවීම සදහා රාජ්‍ය නායකයින් රැසක් මෙන්ම අති විශාල පිරිසක් පැමිණ සිටිනවා. බ්‍රිතාන්‍ය දෙවන එළිසබෙත් මහ රැජිණගේ අවමංගල්‍ය උත්සවයට සහභාගිවීමට දිවයිනෙන් පිටත්ව ගිය ජනාධිපති රනිල් වික්‍රමසිංහ මහතා ලන්ඩන් නුවරට ළගා වුණා. එහිදී ඒ මහතා පිළිගනු ලැබුවේ පොදුරාජ්‍ය හා සංවර්ධන කාර්යාලයේ ඉන්දු පැසිෆික් කලාපීය අධ්‍යක්ෂ සහ ඉන්දියාවේ අධ්‍යක්ෂ බෙන් මෙලර්,  බ්‍රිතාන්‍ය රජුගේ විශේෂ නියෝජිත උප ලුතිනන් ඩේවි ඊස්ටන් සහ බ්‍රිතාන්‍යයේ ශ්‍රී ලංකා මහ කොමසාරිස් සරෝජා සිරිසේන යන මහත්ම මහත්මීන් විසින්. දෙවන එළිසබෙත් මහ රැජිණගේ අවමංගල්‍ය උත්සවයට ශ්‍රී ලංකා ජනාධිපති රනිල් වික්‍රමසිංහ මහතා සහභාගි වන්නේ බ්‍රිතාන්‍ය ඉතිහාස පොතට එක්වීමේ සුවිශේෂි අවස්ථාවක් ද සනිටුහන් කරමින්. ශ්‍රී ලංකා ජනාධිපති ලෙස මෙන්ම එළිසබෙත් මහ රැජිණගේ රාජාභිෂේකයට සහභාගි වූ මාපියන් යුවලකගේ දරුවෙකු ලෙසයි ඒ මහතා මෙම අවමංගල්‍ය උත්සවයට සහභාගි වන්නේ. ජනාධිපති රනිල් වික්‍රමසිංහ මහතාගේ දෙමව්පියන් වන එස්මන්ඩ් වික්‍රමසිංහ මහතා සහ නාලනී වික්‍රමසිංහ මහත්මිය 1952 වසරේ පැවති එළිසබෙත් මහ රැජිණගේ කිරුළ පැළදීමේ රාජාභිෂේක උත්සවයට සහභාගිවී ඇත්තේ අග්‍රාමාත්‍ය ඩඩ්ලි සේනානායක මහතා සමගින්. දෙවන එළිසබෙත් මහ රැජිණගේ දේහය මේ වනවිට වෙස්ට්මිනිස්ටර් ශාලාවේ තැනැපත් කර ඇති අතර අවසන් ගෞරව දැක්වීමට ලක්ෂ සංඛ්‍යාත පිරිසක් පැමිණෙමින් සිටිනවා. ඇමෙරිකා ජනාධිපති ජෝ බයිඩන් ඇතුළු රාජ්‍ය නායකයින් රැසක් මෙන්ම විදේශීය සම්භාවනීය අමුත්තන් දෙදහසකට වැඩි පිරිසකට අවමංගල්‍ය උත්සවයට සහභාගිවීම සදහා ලන්ඩනයට පැමිණ සිටිනවා. විදෙස් රාජ්‍ය නායකයින් වෙනුවෙන් තුන්වන චාල්ස් රජුගේ ප්‍රධානත්වයෙන් බකිංහැම් මාළිගයේදී නිල රාජ්‍ය උත්සවයක් පැවැත්වීමට සූදානම් කර ඇති බවයි වාර්තා වන්නේ. එරට වේලාවෙන් අද රාත්‍රී 8ට දෙවන එළිසබෙත් මහ රැජිණට අවසන් ගෞරව දැක්වීමක් ලෙස විනාඩියක නිශ්ශබ්දතාවයක් පැවැත්වීමට කටයුතු යොදා තිබෙනවා. එමෙන්ම යාඥා දේව මෙහෙයක් කැලප්සි හි පැවැත්වීමට නියමිතයි. දේහයට අවසන් ගෞරව දැක්වීම සඳහා අවම වශයෙන් පැය 15ක පමණ කාලයක් පෝලිම්වල රැදී සිටීමට සිදුව තිබෙනවා.  එමෙන්ම අධික ශිත කාලගුණික තත්ත්වය හේතුවෙන් පීඩාවට පත්වූ පෝලිම්වල සිටින පිරිස් ගිලන් රථ මගින් ප්‍රතිකාර සඳහා යොමුකර ඇති බවද සදහන්. රාජකීය අවමංගල්‍ය උත්සවයේ සජීව දර්ශන සිනමා ශාලා,  උද්‍යාන ඇතුළු බොහෝ ස්ථානවල ප්‍රදර්ශනය කිරීමට එරට රජය අවසර ලබාදී තිබෙනවා. එමෙන්ම දෙවන ලෝක යුද සමයෙන් පසු බ්‍රිතාන්‍යයේ විශාලතම ආරක්ෂක මෙහෙයුම ද මහ රැජිණගේ අවමංගල උත්සවයට අදාළව සිදුකෙරෙන බවයි එරට මාධ්‍ය වාර්තා කරන්නේ. ඩ්‍රෝන යානා යොදාගනිමින් ස්ථානගත කරමින් නිරීක්ෂණ කටයුතු ද සිදුකෙරෙනවා. මීට අමතරව ලන්ඩන් ඇතුළු ප්‍රදේශවල උස් ගොඩනැගිලි මත අයුධ සන්නද්ධ හමුදා සාමාජිකයින් යෙදවීමටත් කටයුතු කර තිබෙනවා.     ", "URL": "https://www.itnnews.lk/2023/10/05/435728/", "Category": "දේශීය පුවත්", "Parent URL": null}