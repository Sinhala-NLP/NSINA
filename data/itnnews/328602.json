{"Source": "ITN news", "Timestamp": "මාර්තු 30, 2021 09:28", "Headline": "ප්ලාස්ටික් හා පොලිතීන් ආශ්‍රිත නිෂ්පාදන 6 ක් නිෂ්පාදනය හෙට සිට තහනම්", "News Content": "ප්ලාස්ටික් හා පොලිතීන් ආශ්‍රිත නිෂ්පාදන 06 ක් මෙරට භාවිතය සදහා නිෂ්පාදනය හෙට සිට තහනම් කෙරෙනවා. එක්වරක් පමණක් භාවිත කර ඉවත දමන පොලිතීන් සහ ප්ලාස්ටික් මෙම තහනමට අයත්. පෙට් බෝතල්  ද හෙට සිට මෙරට භාවිතය සදහා නිෂ්පාදනය තහනම්. මයික්‍රෝන 20 ට අඩු ලන්ච්ෂීට්, ආහාර හා ඖෂධ නොවන ෂැෂේ පැකට්, වෛද්‍ය කටයුතු සදහා යොදා නොගන්නා කොට්න් බඩ් සහ සුළං පුරවන ලද ප්ලාස්ටික් සෙල්ලම් භාණ්ඩ  ද ඊට අයත් වන බවයි පරිසර අමාත්‍යාංශය පවසන්නේ.කෙසේ වෙතත් දැනට වෙළදසැල්වල පවතින තොග අවසන් වන තෙක් ඒවා අලෙවි කිරීමට හැකි වනවා. එවැනි වෙළදසැල් පරික්ෂා නොකරන නමුත් ඒවා මෙරට භාවිතය සදහා නිපදවන්නේද යන්න පිලිබදව අදාළ කම්හල වරින්වර පරික්ෂා කෙරෙනවා. පරිසර අමාත්‍යාංශයේ පැවති මාධ්‍ය හමුවකදී අමාත්‍ය මහින්ද අමරවීර මහතා කියා සිටියේ දිනපතා එකතු කරන නාගරික ඝන අපද්‍රව්‍යවලින් සියයට පහයි දශම නවයක් ප්ලාස්ටික් හා පොලිතීන් බවයි. රට තුළ දිනකට ප්ලාස්ටික් හා පොලිතීන් ටොන් 400 ක් පමණ එකතු කෙරෙනවා. පෙට් බෝතල් භාවිතය මසකට ටොන් 1250 ක් වේයැයි ගණන් බලා තිබෙනවා. ඉන් ප්‍රතිචක්‍රීකරණය කෙරෙන්නේ ටොන් 250 ක් පමණයි. මෙරට සමස්ත ප්ලාස්ටික් ප්‍රතිචක්‍රීකරණය සියයට 15 ත් 20 ත් අතර ප්‍රමාණයක්. දිනකට දහනය කෙරෙන ප්ලාස්ටික් අපද්‍රව්‍ය ප්‍රමාණය ටොන් 232 ක්. ප්ලාස්ටික් අමුද්‍රව්‍ය ටොන් ලක්ෂ 3 ක් සහ නිමි භාණ්ඩ  ද විශාල ප්‍රමාණයක් ආනයනය කෙරෙනවා. මේ අනුව හෙට සිට ප්ලාස්ටික් ආශ්‍රිත නිෂ්පාදන 06 ක් මෙරට භාවිතය සදහා නිෂ්පාදනය තහනම් කිරීමට අදාළ ගැසට් නිවේදනය ද නිකුත් කර ඇති බවයි අමාත්‍ය මහින්ද අමරවීර මහතා පවසන්නේ.         ", "URL": "https://www.itnnews.lk/2023/10/05/328602/", "Category": "දේශීය පුවත්", "Parent URL": null}