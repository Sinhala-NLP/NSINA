{"Source": "ITN news", "Timestamp": "ඔක්තෝබර් 17, 2022 14:46", "Headline": "නයිජිරියාවට බලපා ඇති ගංවතුර හේතුවෙන් 600කට අධික සංඛ්‍යාවක් ජීවිතක්ෂයට", "News Content": "නයිජිරියාවට බලපා ඇති ගංවතුර හේතුවෙන් පුද්ගලයින් 600කට අධික සංඛ්‍යාවක් ජීවිතක්ෂයට පත්ව ඇති බව විදෙස් මාධ්‍ය සඳහන් කරනවා. දශක කිහිපයකට පසුව නයිජිරියාවට බලපෑ දරුණුතම ගංවතුර තත්ත්වය මෙය බවයි එරට අපදා කළමනාකරණ මධ‍්‍යස්ථානය නිවේදනය කරන්නේ. මිලියන 1.3ක පමණ පිරිසක් අවතැන් භාවයට පත්ව ඇති අතර නිවාස ලක්ෂ 02කට අධික සංඛ්‍යාවක් සම්පුර්ණයෙන්ම විනාශ වී ඇති බව ද සඳහන්. මෙම ගංවතුර තත්ත්වය ලබන නොවැම්බර් මාසයේ අඟ භාගය දක්වා පවතිනු ඇති බවට කාලගුණ අංශ අනතුරු අගවනවා.  වසරේ මෙම කාලය තුළ දී නයිජිරියාවට ගංවතුර තත්ත්වයක් ඇති වීම සාමාන්‍ය වුව ද මෙවර ඉන් සිදුව ඇති හානිය ඉහළ ගොස් තිබෙනවා. යටිතල පහසුකම් සංවර්ධන කිරිමේ දී දුර්වල කළමනාකරණය හේතුවෙන් හානි ඉහළ ගොස් ඇති බවටයි චෝදනා එල්ල වන්නේ. ජලය ආශ්‍රිතව පැතිරි යන රෝග ඉහළ ගොස් ඇති අතර ආහාර හා ඉන්ධන බෙදා හැරීමට ද බාධා එල්ල වී තිබෙනවා.       ", "URL": "https://www.itnnews.lk/2023/10/05/441010/", "Category": "ජාත්‍යන්තර පුවත්", "Parent URL": null}