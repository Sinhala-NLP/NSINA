{"Source": "ITN news", "Timestamp": "ජූනි 5, 2023 17:14", "Headline": "ශ්‍රී ලංකාවේ ආර්ථික ස්ථායිකරණයේ ඉදිරි වැඩපිළිවෙල සදහා අවශ්‍ය තාක්ෂණික සහාය ලබා දෙනවා – රොබට් කැප්‍රොත්", "News Content": "ශ්‍රී ලංකාවේ ආර්ථික ස්ථායිකරණයේ ඉදිරි වැඩපිළිවෙල සදහා අවශ්‍ය තාක්ෂණික සහාය ලබා දෙන බව ආසියානු භාණ්ඩාගාරයේ නියෝජ්‍ය සහකාර ලේකම් රොබට් කැප්‍රොත් මහතා පවසනවා. මුදල් රාජ්‍ය අමාත්‍ය ශෙහාන් සේමසිංහ මහතා හමුවයි ඒ මහතා මේ බව ප්‍රකාශ කලේ. ආසියා භාණ්ඩාගාරයේ නියෝජ්‍ය සහකාර ලේකම් සහ මුදල් රාජ්‍ය අමාත්‍යවරයා අතර හමුව සිදු වුයේ මුදල් අමාත්‍යාංශයේදියි. ණය ප්‍රතිව්‍යුහගතකරණය මෙන්ම ආර්ථික ක්‍රියාවලියේ ඉදිරි වැඩපිළිවෙල සම්බන්ධයෙන් මෙහිදි දීර්ඝ වශයෙන් සාකච්ඡා කෙරුණා. මෙරට ආර්ථිකය යළි කඩා නොවැටෙන ලෙස ශක්තිමත් කිරීම ජනාධිපතිවරයා ප්‍රමුඛ රජයේ අරමුණ බවයි ශෙහාන් සේමසිංහ මහතා මෙහිදි පැවසුවේ. මේ අතර සාක් සහ ආසියා සංවර්ධන බැංකුව සංවිධාන කළ පස්වැනි විශේෂ සමුළුවට ද රාජ්‍ය අමාත්‍ය ශෙහාන් සේමසිංහ මහතා සහභාගී වුණා. ආර්ථික අර්බුදයෙන් මිදීමට කටයුතු කරන අවස්ථාවක දී කලාපීය වශයෙන් එක්ව ක්‍රියා කිරීම සෑම රටකටම වැදගත් බව රාජ්‍ය අමාත්‍යවරයා මෙහිදි සදහන් කළා. කලාපීය නිෂ්පාදන ජාලය ශක්තිමත් කිරීම මෙන්ම අභ්‍යන්තර හා බාහිර වෙළදපොළ ඉලක්ක කොට සැලසුම් සකස් කිරීම අවශ්‍ය බවයි රාජ්‍ය අමාත්‍යවරයා මෙහිදි පෙන්වා දුන්නේ. ", "URL": "https://www.itnnews.lk/2023/10/05/489392/", "Category": "දේශීය පුවත්", "Parent URL": null}