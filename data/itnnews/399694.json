{"Source": "ITN news", "Timestamp": "මාර්තු 6, 2022 17:25", "Headline": "රුපියල් ලක්ෂ 27ක මුදලක් මංකොල්ලකා පළාගිය සැකකරුවෙකු අත්අඩංගුවට", "News Content": "කිරිබත්ගොඩ පෞද්ගලික බැංකුවක රථගාලකදී රුපියල් ලක්ෂ 27 ක මුදලක් මංකොල්ලකා පළාගිය සැකකරුවෙකු අත්අඩංගුවට ගැනීමට පොලීසිය සමත් වුණා. පසුගිය මස 18 වනදා මෙම මුදල් මංකොල්ලය සිදුව තිබෙනවා. කිරිබත්ගොඩ පොලීසියේ බුද්ධි නිලධාරීන්ට ලැබුණු තොරතුරකට අනුව CCTV දර්ශන උපයෝගී කරගනිමින් සැකකරු අත්අඩංගුවට ගැනීමට හැකිවුණා. සැකකරු සමඟ කොල්ලකන ලද මුදල් වලින් රුපියල් ලක්ෂ 10 ක්, කොල්ලකෑ මුදල් වියදම් කර මිලදී ගත් යතුරුපැදියක් මෙන්ම මුදල් මංකොල්ලය සඳහා යොදාගත් යතුරුපැදිය ද අත්අඩංගුවට ගත් බවයි කිරිබත්ගොඩ පොලිස් ස්ථානාධිපති ප්‍රධාන පොලිස් පරික්ෂක ප්‍රදීප් කුමාර පැවසුවේ. සැකකරු දංකොටුව ප්‍රදේශයේ පදිංචි 35 හැවිරිදි පුද්ගලයෙක්. ඔහු මත්ද්‍රව්‍ය භාවිතයට තදින් ඇබ්බැහි වූවෙකු බවයි අනාවරණයවී ඇත්තේ. මොහු කලක්පුරා පුද්ගලික බැංකු අසළ රැකසිටිමින් මෙවැනි සොරකම් සිදුකර තිබෙනවා. මංකොල්ලකෑ මුදල් වලින් මොහු කතරගම ගොස් රුපියල් ලක්ෂ ගණනක් වියදම් කර පූජාවක් ද පවත්වා ඇති බවයි විමර්ශන වලදී හෙළිවුණේ.       ", "URL": "https://www.itnnews.lk/2023/10/05/399694/", "Category": "Breaking News,දේශීය පුවත්", "Parent URL": null}