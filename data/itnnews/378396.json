{"Source": "ITN news", "Timestamp": "நவம்பர் 24, 2021 17:10", "Headline": "வவுனியாவில் பாரிய குடிநீர்த் திட்டம்..", "News Content": "குடிநீர் என்பது உலகில் வாழும் உயிர்களுக்கு இன்றியமையாத மிக முக்கிய தேவையாகும். இந்நிலையில் நாட்டு மக்களுக்கு சுத்தமான குடிநீரை வழங்கும் நோக்கில் அதிமேதகு ஜனாதிபதி கோட்டாபய ராஜபக்ஷவின் சுபீட்சத்தின் நோக்கு கொள்கை பிரகடனத்திற்கு அமைவாகவும் கௌரவ பிரதமர் மஹிந்த ராஜபக்ஷவின் வழிகாட்டலின் கீழ் பாரிய திட்டமொன்று வவுனியாவில் முன்னெடுக்கப்படுகிறது. வவுனியாவின் பல பிரதேசங்களில் மக்கள் சுத்தமான குடிநீரின்றி பல்வேறு சுகாதார பிரச்சினைகளுக்கு முகம் கொடுத்துள்ளனர். சிறுநீரக பிரச்சினை இதில் முக்கியத்துவமானதாகும். நாட்டு மக்களின் நலன் தொடர்பில் எப்போதும் சிந்திக்கும் ஜனாதிபதி கோட்டாபய ராஜபக்ஷவும் பிரதமர் மஹிந்த ராஜபக்ஷவும் இந்த மக்களின் பிரச்சினைகளைத் தீர்ப்பதற்கு நடவடிக்கை எடுத்துள்ளனர். தண்ணீருக்கான போராட்டம் அதிகரித்து வரும் இக்காலப்பகுதியில் வவுனியா மக்களுக்கு சுத்தமானதும் பாதுகாப்பானதுமான குடிநீரை வழங்கும் நோக்கில் வவுனியா நீர்வழங்கல் திட்டமானது அதிமேதகு ஜனாதிபதி கௌரவ பிரதமர் மற்றும் நீர்ப்பாசன அமைச்சர் ஆகியோரின் முயற்சியின் பலனாக முன்னெடுக்கப்படவுள்ளது. இதன் மூலம் 3 இலட்சம் மக்கள் பயன்பெறவுள்ளனர். இலங்கையில் சிறுநீரக நோயாளர்கள் அதிகமாகவுள்ள மாவட்டங்களில் 2 வது இடத்தில் வவுனியா மாவட்டம் உள்ளது. வவுனியா பிரதேச செயலகத்திற்கு உட்பட்ட பகுதியில் 3 ஆயிரத்து 420 பேரும் வெண்கலச் செட்டிக்குளம் பிரதேச செயலகத்திற்குட்பட்ட பகுதியில் ஆயிரத்து 266 பேரும் வவுனியா வடக்கு பிரதேச செயலகத்தில் 426 பேரும் வவுனியா தெற்கு பிரதேச செயலகத்திற்கு உட்பட்ட பகுதியில் 640 பேரும் இந்த சிறுநீரக நோயினால் பாதிக்கப்பட்டுள்ளனர். இனிவரும் காலமாவது சிறுநீரக நோயிலிருந்து வவுனியா மக்கள் பாதுகாப்பு பெறும் நோக்கிலும் அம்மக்களின் குடிநீர் தேவையினை பூர்த்தி செய்யும் நோக்கிலும் இந்த வவுனியா பாரிய குடிநீர்த் திட்டம் ஆரம்பிக்கப்படவுள்ளது. ", "URL": "https://www.itnnews.lk/2023/10/05/378396/", "Category": "Breaking News,தேசிய செய்திகள்", "Parent URL": null}