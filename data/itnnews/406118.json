{"Source": "ITN news", "Timestamp": "ஏப்ரல் 8, 2022 13:20", "Headline": "புதுவருடத்தையொட்டி இன்று முதல் விசேட புகையிரத சேவைகள்..", "News Content": "புதுவருடத்தையொட்டி இன்று முதல் விசேட புகையிரதங்கள் சேவையில் ஈடுபடுத்தப்படும் மேலதிக புகையிரத பெட்டிகள் இணைத்துக்கொள்ளப்பட்டு எதிர்வரும் 17 ம் திகதி வரை விசேட புகையிரத சேவை அமுல்படுத்தப்படுமென புகையிரத பிரதி பொது முகாமையாளரும் ஊடகப் பேச்சாளருமான காமினி செனவிரத்ன தெரிவித்துள்ளார். மருதானை வெலியத்த, மாத்தறை போன்ற நகரங்களுக்கு 10 புகையிரதங்கள் நாளாந்தம் பயணிப்பதாக புகையிரத திணைக்களம் தெரிவிக்கிறது. பிரதான வீதியில் 12 புகையிரதங்கள் சேவையில் உள்ளன. கொழும்பு கோட்டையிலிருந்து கண்டி பதுளை வரையும் திருகோணமலை மட்டக்களப்பு வரையும் நாளாந்தம் 3 புகையிரதங்கள் பயணிக்கின்றன. புத்தளம் வீதியிலும் நாளாந்தம் 4 புகையிரதங்கள் சேவையில் ஈடுபடுவதாக திணைக்களம் தெரிவிக்கிறது. யாழ் வீதியில் 11 புகையிரதங்கள் சேவையில் உள்ளன. இதற்கு அமைய நாளாந்தம் 22 புகையிரதங்கள் சேவையில் ஈடுபடுகின்றன. இவை அனைத்தும் எதிர்வரும் 17 ம் திகதி வரை வழமைபோல் இடம்பெறும். எவ்வாறாயினும் புதுவருடத்தின் இரு நாட்களிலும் ஒரு சில புகையிரதங்கள் மாத்திரமே சேவையில் ஈடுபடும். தூர இடங்களிலிருந்து எதிர்வரும் 18, 19 ம் திகதிகளில் குறித்த புகையிரதங்கள் மீண்டும் கொழும்பை நோக்கி சேவையில் ஈடுபடும். பயணிகளின் எண்ணிக்கைக்கு அமைய அவசர சேவை கருதி ஒரு சில புகையிரதங்களை சேவையில் ஈடுபடுத்தவும் தயார் படுத்தப்படுமென புகையிரத பிரதி பொது முகாமையாளர் மேலும் தெரிவித்துள்ளார். ", "URL": "https://www.itnnews.lk/2023/10/05/406118/", "Category": "Breaking News,தேசிய செய்திகள்", "Parent URL": null}