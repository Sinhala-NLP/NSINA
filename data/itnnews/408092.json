{"Source": "ITN news", "Timestamp": "අප්‍රේල් 24, 2022 12:37", "Headline": "ණය සම්බන්ධයෙන් කටයුතු කිරීමට ශ්‍රී ලංකාව ඉදිරිපත් කළ වැඩපිළිවෙළ IMF පිළිගනී", "News Content": "ණය සම්බන්ධයෙන් කටයුතු කිරීමට ශ්‍රී ලංකාව ඉදිරිපත් කළ වැඩපිළිවෙළ ජාත්‍යන්තර මූල්‍ය අරමුදල පිළිගෙන තිබෙනවා. ශ්‍රී ලංකාවේ ආර්ථික අර්බුදය කළමනාකරණය කිරීම සඳහා සියලු පාර්ශවකරුවන් සමඟ සමීපව කටයුතු කරමින් කඩිනමින් උපකාර සිදුකිරීමට සුදානම් බවයි එම අරමුදල සඳහන් කර ඇත්තේ. මුදල් අමාත්‍ය අලි සබ්රි මහතා ප්‍රමුඛ ශ්‍රී ලංකා නියෝජිත කණ්ඩායම ඇමරිකා එක්සත් ජනපදයේ වොෂිංටන් නුවරදි ජාත්‍යන්තර මූල්‍ය අරමුදලේ නියෝජිතයන් හමුවී පසුගිය 18 වනදා සිට 22 වනදා දක්වා සාකච්ඡා පැවැත්වුවා. එහිදී ඇති කරගත් එකගතාවන් ඉතා සාර්ථක බවයි අමාත්‍ය අලි සබ්රි මහතා පැවසුවේ. නිවේදනයක් නිකුත් කළ ජාත්‍යන්තර මූල්‍ය අරමුදල සඳහන් කළේ ශ්‍රී ලංකාව සිය ණය හිමියන් සමඟ සාකච්ඡාමය වැඩපිළිවෙළකට යොමුවීම අගය කරන බවයි.ජාත්‍යන්තර මූල්‍ය අරමුදලේ ශ්‍රී ලංකා කටයුතු පිළිබඳ ප්‍රධානී මසහිරෝ නසාකි සඳහන් කළේ ශ්‍රී ලංකාවේ සර්ව ආර්ථික ස්ථාවරතාව ඇති කිරීම සඳහා විශ්වසනීය සහ සංගත උපාය මාර්ගික වැඩපිළිවෙළක් ක්‍රියාත්මක කළයුතු බවයි. එසේම සමාජ ආරක්ෂණ පද්ධතියක් ක්‍රියාත්මක කරමින් අවදානම් සහගත කණ්ඩායම් ආරක්ෂා කිරීමේ වැදගත්කම ද ඔහු පෙන්වාදී තිබෙනවා. මෙම ක්‍රියාවලියේදී ශ්‍රී ලංකා බලධාරීන් ගන්නා පියවර මසහිරෝ නසාකිගේ ඇගයීමට ලක්වුණා. පවතින ආර්ථික අර්බුදය විසඳීම සඳහා ජාත්‍යන්තර මූල්‍ය අරමුදල අඛණ්ඩව සහය ලබාදෙන බවයි ඔහු සඳහන් කළේ.මෙරට බලධාරීන් සමඟ සමීපව කටයුතු කිරීමට ජාත්‍යන්තර මූල්‍ය අරමුදල සූදානම් බව ද මසහිරෝ නසාකි නිකුත් කළ නිවේදනයක දැක්වෙනවා. ශ්‍රී ලංකාවේ ආර්ථික අර්බුදය අදාළ වන සියලු පාර්ශවකරුවන් සමඟ ද ජාත්‍යන්තර මූල්‍ය අරමුදල සමීපව කටයුතු කරනු ඇති. නිසිකලට පිළිතුරු ලබාදීම සඳහා ජාත්‍යන්තර මූල්‍ය අරමුදලෙන් ලැබිය යුතු සහය ලබාදෙන බව ද නසාකි මහතා සඳහන් කර තිබෙනවා. වොෂිංටන් හිදී පැවැති සාකච්ඡාවලදී ශ්‍රී ලංකා දුත පිරිස ජාත්‍යන්තර මූල්‍ය අරමුදලේ විධායක අධ්‍යක්ෂ ක්‍රිස්ටලිනා ජෝර්ජිවා ඇතුලු ජ්‍යෙෂ්ඨ නිලධාරීන් රැසක් මුණගැසුණා. මෙහිදී තාක්ෂණික සාකච්ඡා වට කිහිපයක් ද පැවැත්වුණු බවයි ජාත්‍යන්තර මූල්‍ය අරමුදල කියාසිටියේ. ශ්‍රී ලංකාවේ ණය ප්‍රතිව්‍යුහගත කිරීම පවතින තත්වය අනුව අත්‍යාවශ්‍ය වන බව ජාත්‍යන්තර මූල්‍ය අරමුදල පෙන්වාදී තිබෙනවා. අර්බුදය සම්බන්ධයෙන් කටයුතු කිරීමට නීති සහ මූල්‍ය උපදේශකවරුන් කණ්ඩායමක් ඉදිරි දින 15 තුළදී පත්කිරිමට කටයුතු කරන බවයි අමාත්‍ය අලි සබ්රි මහතා සඳහන් කර ඇත්තේ. ශ්‍රී ලංකා දූත කණ්ඩායම ලොව ප්‍රධානතම ණය ප්‍රතිව්‍යුහගත කිරීමේ විශේෂඥයෙකු වන ලී බුචිට් මහතා සමඟ ද සාකච්ඡාවක් පැවැත්වුවා. බුචීට් මහාත ලතින් ඇමරිකාව, ග්‍රිසිය ඇතුලු රටවල ආර්ථික අවපාතයන් ඇතිවූ අවස්ථාවලදී සාර්ථක ලෙස ණය ප්‍රතිව්‍යුහගත කිරීම සිදුකළා.     ", "URL": "https://www.itnnews.lk/2023/10/05/408092/", "Category": "Breaking News,දේශීය පුවත්", "Parent URL": null}