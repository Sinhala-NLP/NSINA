{"Source": "ITN news", "Timestamp": "ජනවාරි 31, 2023 14:00", "Headline": "ත්‍රස්තවාදය වැළැක්වීමේ නඩුවෙන් මුදලිගේ නිදහස්", "News Content": "ත්‍රස්තවාදය වැළැක්වීමේ පනත යටතේ රක්ෂිත බන්ධනාගාර ගත කර සිටි අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ නිදහස් කරන ලෙස කොළඹ ප්‍රධාන මහේස්ත්‍රාත්වරයා අද නියෝග කළා. ත්‍රස්තවාදය වැළැක්වීමේ පනත යටතේ වසන්ත මුදලිගේ රක්ෂිත බන්ධනාගාර ගත කිරීමට ප්‍රමාණවත් කිසිදු සාක්ෂියක් තහවුරු වී නොමැති බවත් මෙම සාක්ෂි සැකකරු රක්ෂිත බන්ධනාගාර ගත කිරීම සදහා පසුව නිර්මාණය කළ ඒවා බවටත් පෙනී යන බවයි  මහේස්ත්‍රාත්වරයා ප්‍රකාශ කළේ. අන්තර් විශ්වවිද්‍යාල ශිෂ්‍ය බල මණ්ඩලයේ කැදවුම්කරු වසන්ත මුදලිගේ ත්‍රස්වාදය වැළැක්වීමේ පනත යටතේ තවදුරටත් රක්ෂිත බන්ධනාගාර ගත කිරීමට ප්‍රමාණවත් සාක්ෂි ඉදිරිපත් වී නැති බැවින් ඔහු නිදහස් කරන ලෙස නීතිඥවරුන් ඉල්ලා තිබුණා. ඒ පිළිබද සිය නියෝගය ප්‍රකාශයට පත් කරමිනුයි කොළඹ ප්‍රධාන මහේස්ත්‍රාත් ප්‍රසන්න අල්විස් මහතා මෙම නියෝගය ලබා දුන්නේ. නියෝගය ප්‍රකාශයට පත් කරමින් මහේස්ත්‍රාත්වරයා කියා සිටියේ සැකකරු සම්බන්ධයෙන් ත්‍රස්ත විමර්ශන කොට්ඨාශය අධිකරණයට ඉදිරිපත් කළ සාක්ෂි සම්පින්ඩණය තුලින් ඔහු ස්ථාන ගණනාවක විරෝධතා සිදු කරමින් ප්‍රචන්ඩකාරීව ක්‍රියා කළ බවට තොරතුරු සදහන් වන බවයි. එමෙන්ම සැකකරු විශාල මුදල් පරිහරණයක නිරත වී ඇති බවත් එම සාක්ෂි සම්පින්ඩනවල සදහන් බවයි මහේස්ත්‍රාත්වරයා කියා සිටියේ. මෙම සැකකරුට එරෙහිව මෝටිවෙෂන් අප්පච්චි සහ ගැමුණු විජේරත්න යන පුද්ගලයින් දෙදෙනාගේ සාක්ෂි ප්‍රධාන වශයෙන් පැමිණිල්ල අධිකරණයට ඉදිරිපත් කර තිබුණා. එහෙත් වසන්ත මුදලිගේ ප්‍රචන්ඩ ක්‍රියා සිදුකළ බවක් හෝ ප්‍රචන්ඩ ක්‍රියා මෙහෙයවු බවක් හෝ  ප්‍රචන්ඩ ක්‍රියා සිදු කිරීම සදහා උපදෙස් දුන් බවක්  මෝටිවෙෂන් අප්පච්චි නැමැති සාක්ෂිකරුගේ සාක්ෂිවලින් අනාවරණ වන්නේ නැහැ. විදේශ ත්‍රස්තවාදී සංවිධාන සමඟ වසන්ත මුදලිගේ මුදල් හුවමාරු කර ගත් බව ගැමුණු විජේරත්න නැමැති සාක්ෂිකරු සඳහන් කළ ද එවැනි සබඳතා පවත්වා ඇති බවක් අනාවරණ වී නැහැ. ඒ අනුව සාක්ෂිකරුවන්ගේ ප්‍රකාශ පදනමක් නැති හුදු ප්‍රකාශ බව පෙනී යනවා.ඒ අනුව සාක්ෂිකරුවන්ගේ සාක්ෂිවලින් වසන්ත මුදලිගේට එරෙහිව ත්‍රස්තවාදය වැළැක්වීමේ පනත යටතේ වරදක් අනාවරණය නොවන බව මහේස්ත්‍රාත්වරයා සිය නියෝගයේ සදහන් කළා. තවදුරටත් අදහස් දැක්වු මහේස්ත්‍රාත්වරයා පැවසුවේ වසන්ත මුදලිගේ අධ්‍යාපන අමාත්‍යාංශය අසළ පැවති විරෝධතාවක දී පොලිස් නිලධාරියෙකු ඇද ගෙන ගොස් පහරදුන් බවට සාක්ෂි ඉදිරිපත් වී ඇති බවයි. එම පොලිස් සැරයන්වරයා තලංගම පොලිසියට ලබාදුන් මුල් ප්‍රකාශයේ එවැනි පහරදීමක් ගැන සඳහන් කර නැහැ. එවැනි පහරදීමක් සිදු වූවා නම් අනෙක් නිලධාරීන් එය දැක තිබිය යුතුයි. වෙනත් කිසිඳු පොලිස් නිලධාරියෙකු එවැනි පහරදීමක් සිදු වූ බව සඳහන් කර නැහැ. එම සාක්ෂිය ත්‍රස්තවාදය වැළැක්වීමේ පනත අවභාවිතය ලක් කරමින් සැකකරු දිගින් දිගටම රක්ෂික බන්ධනාගාර ගත කිරිමේ අරමුණින් පසුව නිර්මාණය කළ සාක්ෂි වශයෙන් පෙනී යන බව ද මහේස්ත්‍රාත්වරයා කියා සිටියා. තවදුරටත් තීන්දුව ප්‍රකාශයට පත් කරමින් මහේස්ත්‍රාත්වරයා කියා සිටියේ සැකකාර වසන්ත මුදලිගේ රාජ්‍ය දේපළවලට පහරදී අලාභ හානි සිදු කිරීම මංමවාත් වලට හානි කිරීම හෝ අනර්තයක් සිදු කළ බවට සාක්ෂි කිසිවක් ත්‍රස්ත විමර්ශන කොට්ඨාශය ඉදිරිපත් කළ සාක්ෂි තුළින් අනාවරණ නොවන බවයි. එමෙන්ම සැකකරු ජාතිවාදය හෝ ආගම් වාදය මතුවන ආකාරයේ ප්‍රකාශ සිදුකළ බවට සාක්ෂි ඉදිරිපත් වී නොමැති බවත් මහේස්ත්‍රාත්වරයා කියා සිටියා. වැඩිදුරටත් තීන්දුව ප්‍රකාශයට පත් කළ මහේස්ත්‍රාත්වරයා කියා සිටියේ සැකකරු කොටුව පොලිස් මුලස්ථානය අසළ දී සහකාර පොලිස් අධිකාරි රොද්‍රිගු නැමැති නිලධාරියාට බැණ වදිමින් මරන තර්ජන කළ බවට ත්‍රස්ත විමර්ශන කොට්ඨාශය අධිකරණයට සාක්ෂි සදහන් කර තිබු බවයි. එහෙත් එම සහකාර පොලිස් අධිකාරිවරයා කොටුව පොලිසියට ලබාදුන් සිය මුල් ප්‍රකාශයේ එවැනි තර්ජන කිරීමක් ගැන සඳහන් කර නැහැ. එවැනි තර්ජනයක් කර තිබුණේ නම් එය ඔහුගේ මුල් පොලිස් ප්‍රකාශයේ සඳහන් කළ යුතුයි. මෙම සියලු කරුණු පරීක්ෂා කිරිමේ දී සැකකරුට එරෙහිව ත්‍රස්තවාදය වැළැක්වීමේ පනතේ දෙක සහ තුන්වන වගන්ති යටතේ වරදක් සිදුකිරීම අනුශාසනා කිරීම,   කුමන්ත්‍රණ කිරිම හෝ ආදාර අනුබල දීම සිදුකළ බවට කිසිදු සාක්ෂියක් අනාවරණ නොවන බව ප්‍රධාන මහේස්ත්‍රාත්වරයා සදහන් කළා. ඒ අනුව සැකකරු තවදුරටත් රක්ෂිත බන්ධනාගාර ගත කිරීමට නීතිමය හැකියාවක් නොමැති බව සදහන් කළ මහේස්ත්‍රාත්වරයා වසන්ත මුදලිගේ නිදහස් කරන ලෙස නියෝග කළා. කෙසේ වෙතත් තවත් නඩුවක් හේතුවෙන් වසන්ත මුදලිගේ තවදුරටත් රක්ෂිත බන්ධනාගාර ගතව සිටිනවා.     ", "URL": "https://www.itnnews.lk/2023/10/05/458504/", "Category": "Breaking News,ප්‍රධාන පුවත", "Parent URL": null}