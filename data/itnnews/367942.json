{"Source": "ITN news", "Timestamp": "ඔක්තෝබර් 8, 2021 18:23", "Headline": "එකම පවුලේ 5 දෙනා ගින්නට හසුවෙද්දී බේරුණු තාත්තා පොලිස් දැලේ", "News Content": "නුවරඑළිය රාගල වත්ත මැද කොටසේ වතු නිවසක ඇතිවූ ගින්නෙන් දිවි අහිමිවූ සියලු දෙනාගේ මෘත දේහයන් පශ්චාත් මරණ පරික්ෂණ සදහා නුවරඑළිය මහරෝහලට රැගෙන ගොස් තිබෙනවා. ඒ වගේම නුවරඑළිය අධිකරණ වෛද්‍ය නිලධාරීවරයා ගින්න ඇතිවු ස්ථානය පරික්ෂාවට ලක්කලා. ගිනි ගැනීමට පෙර නිවසේ උපන්දින සාදයක් පවත්වා ඇති බවටත් තොරතුරු හෙළිවුණා. රාගලවත්ත මැද කොටසේ ඊයේ රාත්‍රි කාලයේ ඇතිවූ ගින්නකින් පුද්ගලයින් පස් දෙනෙකු ජීවිතක්ෂයට පත්වුණා.  60 හැවිරිදි පිරිමි පුද්ගලයෙකු,  වයස අවුරුදු 55 සහ 32 ක් වූ කාන්තාවන් දෙදෙනෙකු හා අවුරුදු 11ක සහ අවුරුද්දක පිරිමි ළමුන් දෙදෙනෙකු මෙසේ මියගිය පිරිසට ඇතුළත්. ගින්න ඇතිවූ ස්ථානය විශේෂ පොලිස් කණ්ඩායමක් පරික්ෂාවට ලක්කලා. වලපනේ මහේස්ත්‍රාත්වරයා ගින්න ඇතිවූ ස්ථානයට පැමිණ මහේස්ත්‍රාත් පරික්ෂණය සිදුකළා. අධිකරණ වෛද්‍යවරයාගේ පරික්ෂණයෙන් පසුව මෙම මෘතදේහ වැඩිදුර පරික්ෂණ සදහා නුවරඑළිය මහරෝහලට රැගෙන යන ලෙසටයි නියෝග කෙරුණේ. රජයේ රස පරික්ෂකවරයා මෙම ස්ථානය පරික්ෂා කිරීමට නියමිතයි. මිය ගිය අවුරුද්දක් වයසැති දරුවාගේ උපන්දින සාදය ඊයේ රාත්‍රියේ මෙම නිවසේ පවත්වා තිබෙනවා. අනතුරුව රාත්‍රී 10.30 ට පමණ ගින්න හට ගැණුනා. උපන්දින සාදයට සහභාගි වූ දෙදෙනෙකුගේ ජීවිත බේරී තිබෙනවා. මිය ගිය දරුවාගේ පියා සිද්ධිය සම්බන්ධයෙන් සැකපිට අත්අඩංගුවට ගෙන තිබෙනවා. ගිනි ගැනීම සම්බන්ධයෙන් රජයේ රස පරීක්ෂකවරයාගේ වාර්තාවක් ලබාගෙන අධිකරණයට‌ ඉදිරිපත් කරන ලෙස වලපනේ මහේස්ත්‍රාත්වරයා පොලීසියට නියෝග කළා.   ", "URL": "https://www.itnnews.lk/2023/10/05/367942/", "Category": "දේශීය පුවත්", "Parent URL": null}