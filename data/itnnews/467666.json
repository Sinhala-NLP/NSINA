{"Source": "ITN news", "Timestamp": "මාර්තු 13, 2023 11:44", "Headline": "ඔස්කාර් සම්මානයෙන් පිදුම් ලැබූ අය", "News Content": "ලොව චිත්‍රපට කර්මාන්තයේ ස්වර්ණමය අභිෂේක මංගල්‍ය වන ඔස්කා සම්මාන උළෙල 95 වන වරටත් අද පැවැත්වුණා. දකුණු ආසියාවට අභිමානයක් එක්කරමින් හොදම චිත්‍රපට ගීතය සදහා වන ඔස්කා සම්මානය ඉන්දියාවේ නිෂ්පාදනය කළ ආර් ආර් ආර් චිත්‍රපටයේ නාටු නාටු ගීතය හිමිකර ගත්තා. 2022 වසරේ ඉන්දියාවේ නිෂ්පාදනය කළ ආර් ආර් ආර් තෙලිගු චිත්‍රපටයේ අධ්‍යක්ෂකවරයා වන්නේ එස් එස් රාජමෞලියි. චිත්‍රපටයේ ප්‍රධාන චරිත දෙක රාමා රාවෝ හා රාම් චරන්ගේ රංගනයෙන් විචිත්‍රවත් වී තිබෙනවා. අජේ දේව්ගන් / ආලියා බාත් ඇතුළු බොලිවුඩ් / කොලිවුඩ්/ ප්‍රවීණ රංගන ශිල්පීන් සහ ශිල්පිනියන්ගේ රංගන දායකත්වය මෙම චිත්‍රපටයට හිමියි. ආර් ආර් ආර් චිත්‍රපටය ඔස්කා සම්මාන උළෙලේ හොඳම ජාත්‍යන්තර චිත්‍රපටයට නිර්දේශ වූ පළමු ඉන්දිය වෘතාන්ත චිත්‍රපටය ද වනවා. 95 වන ඔස්කා සම්මාන උළෙලේ හොඳම චිත්‍රපටයට හිමි සම්මානය හිමිවූයේ Everything Everywhere all at once චිත්‍රපටයටයි. සම්මාන උළෙලේ හොඳම නළුවාට හිමි සම්මානය The whale චිත්‍රපටයේ රංගන දායකත්වය වෙනුවෙන් බ්‍රෙන්ඩන් ප්‍රේසර් හිමිකර ගත්තා. Everything Everywhere all at once චිත්‍රපටය 95 වන ඔස්කා සම්මාන උළෙලේ දී සම්මාන රැසක් හිමිකරගත් අතර හොඳම නිලියට හිමි සම්මානය ද එම චිත්‍රපටයේ රංගනය වෙනුවෙන් මිචෙල් යෝහ්ට හිමිවුණා. හොඳම සහාය නළුවාට හා සහාය නිලියට හිමි සම්මාන ද එම චිත්‍රපටයේ රගපෑ කී හේ ක්වෑන්ට හා ජේමි ලී කර්ටිස් හිමිකර ගත්තා. හොඳම අධ්‍යක්ෂවරයාට හිමි සම්මානය හිමිකර ගත්තේ Everything Everywhere all at once චිත්‍රපටය අධ්‍යක්ෂණ්‍ය කළ ඩැනියෙල් ක්වාන් හා ඩැනියෙල් ෂයිනර්ට්. එම චිත්‍රපටය හිමිකරගත් ඔස්කා සම්මාන ගණන 7ක්. All quiet on the western front චිත්‍රපටය හොදම ජාත්‍යන්තර චිත්‍රපටයට හිමි සම්මානය ඇතුළු ඔස්කා සම්මාන 4ක් හිමිකර ගත්තා. එමෙන්ම The whale චිත්‍රපටය හිමිකරගත් ඔස්කා සම්මාන ගණන දෙකක්. 95 වන ඔස්කා සම්මාන උළෙල ඇමෙරිකාවේ ලොස් ඇන්ජලීස් නුවර ඩොල්බි චිත්‍රාගාරයේදී උත්සවශ්‍රීයෙන් පැවැත්වුණා. ", "URL": "https://www.itnnews.lk/2023/10/05/467666/", "Category": "ජාත්‍යන්තර පුවත්", "Parent URL": null}