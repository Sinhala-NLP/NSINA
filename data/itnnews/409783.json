{"Source": "ITN news", "Timestamp": "මැයි 4, 2022 20:03", "Headline": "වියදම් සම්බන්ධයෙන් කල්පනාකාරී වන්න", "News Content": "ඉහළ යන ජීවන වියදම හමුවේ සෑම පුරවැසියෙකුටම උපකාර කිරීමට හැකියාවක් නොමැති බව බ්‍රිතාන්‍ය අග්‍රාමාත්‍ය බොරිස් ජොන්සන් සදහන් කරනවා. වසර 30 ට පසු පළමුවරට බ්‍රිතාන්‍යයේ උද්ධමනයේ ඉහළම අගය ද පසුගිය මාර්තු මාසයේ දී වාර්තා වුණා. උද්ධමනය පාලනය කර ගැනීම සදහා වියදම් සම්බන්ධයෙන් බ්‍රිතාන්‍ය ජනතාව කල්පනාකාරී වියයුතු බවයි අග්‍රාමාත්‍ය බොරිස් ජොන්සන් පවසන්නේ. ඉහළ පිරිවැය වහා පියවා ගැනීමට රජයට ප්‍රමාණවත් තරම් සහයෝගයක් ලබාදිය නොහැකි බව පිළිගන්නා බවයි අග්‍රාමාත්‍යවරයා මාධ්‍ය හමුවේ පවසා සිටියේ. කෙසේ වුවද මධ්‍යම හා දීර්ඝ කාලීනව ඉහළ යන මිල ගණන් පාලනය කිරීමට කටයුතු කරන බවද ඔහු සදහන් කරනවා. සුබසාධන ප්‍රතිලාභ ඉහළ දැමීමට කටයුතු කළහොත් ඊට සමගාමීව බලශක්ති සමාගම් සදහා නව බදු පැනවීම හරහා දීර්ඝ කාලීනව තෙල් මිල ඉහළ මට්ටමක පැවතීමේ අවදානමක් පවතින බවයි බොරිස් ජොන්සන් පෙන්වා දෙන්නේ. ඉහළ යන ජීවන වියදම හේතුවෙන් 1950 දශකයේ සිට බ්‍රිතාන්‍යයේ රජයන්ට අඩු ආදායම් ලාභී පවුල් සදහා සහන ලබාදීමට සිදුව තිබෙනවා. විදුලි, ගෑස් හා ඛනිජ තෙල් බිල්පත් සදහා අඩු ආදායම් ලාභීන්ට වැඩි පිරිවැයක් දැරීමට සිදුවීම ඊට හේතුවයි. ", "URL": "https://www.itnnews.lk/2023/10/05/409783/", "Category": "ජාත්‍යන්තර පුවත්", "Parent URL": null}