{"Source": "ITN news", "Timestamp": "පෙබරවාරි 25, 2023 10:15", "Headline": "ආනයනය කරනු ලබන පළමු බිත්තර තොගය ලබන සඳුදා දිවයිනට", "News Content": "බිත්තර හිඟයක් ඇතිවීමත් සමඟ මෙරටට ආනයනය කරනු ලබන පළමු බිත්තර තොගය ලබන සඳුදා දිවයිනට ළඟාවීමට නියමිතයි. ශ්‍රී ලංකා රාජ්‍ය වාණිජ විවිධ නීතිගත සංස්ථාවයි එම බිත්තර තොගය ආනයනය කරන්නේ. පසුගිය දිනවල මෙරට පාරිභෝගිකයන්ට බලපෑ බිත්තර හිඟය අවම කරලීම සඳහා රජය බිත්තර ආනයනය කිරීමට තීරණය කළා. කෙසේ වෙතත් මෙම ආනයනික බිත්තර භාවිත කරනු ලබන්නේ බේකරි කර්මාන්තය සඳහා පමණක් බවයි කෘෂිකර්ම අමාත්‍ය මහින්ද අමරවීර මහතා ප්‍රකාශ කළේ. එලෙසම සාමාන්‍ය පරිභෝජනය සඳහා වෙළඳසැල් තුළ අලෙවි කිරීමට අවසර නොදිය යුතු බවත් ඒ මහතා වැඩි දුරටත් සඳහන් කළා. පළමු ආනයනික බිත්තර තොගය ලබන සඳුදා දිවයිනට ළගාවීමට නියමිතව තිබෙනවා. ඉන්දියාවේ සිට බිත්තර මිලියන 02කට ආසන්න තොගයක් මෙහිදී ආනයනය කිරීමටයි පියවර ගෙන ඇත්තේ. මේ අතර බිත්තර ආනයනය සඳහා මුදල් අමාත්‍යාංශය පනවා ඇති විශේෂ වෙළෙඳ භාණ්ඩ බද්ද සංශෝධනය කිරීමට පියවර ගෙන තිබෙනවා. ආනයනික  බිත්තරයක් සඳහා රුපියල් 50ක විශේෂ වෙළෙද භාණ්ඩ බද්දක් පනවා තිබුණා. කෙසේ වෙතත් ශ්‍රී ලංකා රාජ්‍ය වාණිජ නීතිගත සංස්ථාව බිත්තර ආනයනය කිරීමේ දී එම බද්ද රුපියල දක්වා අඩු කර තිබෙනවා. පෙබරවාරි 21 වැනිදා සිට මෙම බදු සංශෝධනය ක්‍රියාත්මක අතර මෙය මාස තුනක කාලයක් සඳහා වලංගු බවයි මුදල් අමාත්‍යාංශය සඳහන් කළේ.     ", "URL": "https://www.itnnews.lk/2023/10/05/463224/", "Category": "දේශීය පුවත්", "Parent URL": null}