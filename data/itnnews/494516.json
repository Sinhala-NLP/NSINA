{"Source": "ITN news", "Timestamp": "ජූනි 24, 2023 10:29", "Headline": "වැඩබලන ආරක්‍ෂක ඇමති ආපදා කළමනාකරණ මධ්‍යස්ථානයේ පාර්ශවකරුවන් හමුවෙයි", "News Content": "ගංවතුර, නායයෑම් සහ නියඟය ඇතුළු ස්වභාවික විපත්වලට ශ්‍රී ලංකාව ගොදුරු විය හැකි බැවින්, එවැනි ආපදා සඳහා පෙර සූදානම, බලපෑම පදනම් වූ පූර්ව අනතුරු ඇඟවීම් සහ කළමනාකරණය තීරණාත්මක අවශ්‍යතාවයක් බව වැඩබලන ආරක්‍ෂක අමාත්‍ය ප්‍රමිත බණ්ඩාර තෙන්නකෝන් මහතා පවසයි. ඊයේ (23) කොළඹ ගලදාරි හෝටලයේ පැවති 2023-2028 ජාතික හදිසි මෙහෙයුම් සැලැස්ම සංවර්ධනය කිරීම සඳහා වන වැඩමුළුවට සහභාගි වෙමින් අමාත්‍යවරයා මේ බව සඳහන් කළා. නොයෙකුත් දුෂ්කරතා හමුවේ අපගේ සහෝදර පුරවැසියන්ගේ ජීවිත සහ යහපැවැත්ම ආරක්‍ෂා කිරීම සඳහා වන කැපවීම මෙම වැඩමුළුවට පැමිණ සිටි පාර්ශවකරුවන්ගෙන් පෙන්නුම් කරන බව අමාත්‍යවරයා මෙහිදී පැවසුවා. දැනට අනුගමනය කරන පද්ධති,ක්‍රියා පටිපාටින් සහ භාවිතයන් උපාය මාර්ගික ක්‍රියාකාරී සැලසුම් මත පදනම් වූ දූරදර්ශී ඉලක්ක සමඟ යාවත්කාලීන කළ යුතු බව ඔහු වැඩිදුරටත් පැවසුවා. තනි ආයතනයකට අභියෝගවලට තනිවම මුහුණ දිය නොහැකි බවත්, ආපදාවල බලපෑම විශාල වශයෙන් අවම කරගනිමින් ජනතාව ආරක්‍ෂා කර ගත හැක්කේ රාජ්‍ය ආයතන, ජාත්‍යන්තර සංවිධාන, රාජ්‍ය නොවන සංවිධාන, පෞද්ගලික අංශය සහ ප්‍රජාවගේ සාමූහික උත්සාහයෙන් බවත් අමාත්‍යවරයා මෙහිදී පැහැදිලි කළා. ආපදා කළමනාකරණ මධ්‍යස්ථානය විසින් සංවිධානය කරන ලද මෙම වැඩමුළුව සඳහා ආරාධිතයින්, ජාත්‍යන්තර සංවිධානවල නියෝජිතයින් ඇතුළු පාර්ශවකරුවන් සහභාගී වුණා. එක්සත් ජාතීන්ගේ නියෝජිතායතන, ජාත්‍යන්තර හවුල්කරුවන්, ජාත්‍යන්තර රාජ්‍ය නොවන සංවිධාන, දේශීය රාජ්‍ය නොවන සංවිධාන, රාජ්‍ය නිලධාරීන්, පෞද්ගලික අංශය සහ ත්‍රිවිධ හමුදාව, පොලිසිය සහ ගිනි නිවන හමුදාව වැනි ප්‍රතිචාර දක්වන්නන් සහ ආපදා කළමනාකරණ මධ්‍යස්ථානයේ නිලධාරීහු මෙම වැඩමුළුවට එක්ව සිටියා. ආපදා කළමනාකරණ මධ්‍යස්ථානයේ අධ්‍යක්‍ෂ ජෙනරාල් මේජර් ජෙනරල් සුදන්ත රණසිංහ මහතා මෙහි පිළිගැනීමේ කතාව සහ ආරම්භක අදහස් දැක්වීම සිදුකළා. කාලගුණ විද්‍යා දෙපාර්තමේන්තුවේ අධ්‍යක්‍ෂ ජෙනරාල් අතුල කරුණානායක මහතා, ජාතික ගොඩනැගිලි පර්යේෂණ සංවිධානයේ අධ්‍යක්‍ෂ ජෙනරාල් ආසිරි කරුණාවර්ධන මහතා, ආරක්‍ෂක අමාත්‍යාංශයේ ජ්‍යෙෂ්ඨ සහකාර ලේකම් – ආරක්‍ෂක හර්ෂ විතානආරච්චි මහතා සහ ආපදා කළමනාකරණ මධ්‍යස්ථානයේ මෙහෙයුම් අධ්‍යක්‍ෂ බ්‍රිගේඩියර් අනිල් පෙරේරා ද මෙම අවස්ථාවට එක් වුණා. ", "URL": "https://www.itnnews.lk/2023/10/05/494516/", "Category": "Breaking News,දේශීය පුවත්", "Parent URL": null}