{"Source": "ITN news", "Timestamp": "අගෝස්තු 17, 2023 11:45", "Headline": "මහනුවර ඓතිහාසික ඇසළ පෙරහැර මංගල්‍යයේ කප්සිටුවිමේ චාරිත්‍රය සිව්මහ දේවාලවලදී සිදු කෙරේ", "News Content": "මහනුවර ඓතිහාසික ඇසළ පෙරහැර මංගල්‍යයේ කප්සිටුවිමේ චාරිත්‍රය සිව්මහ දේවාල වලදී සිදු කෙරුණා. සෙංකඩගල ඇසල පෙරහැර මංගල්‍යයේ කප කැපීම සහ කප වැඩම කිරීම ඊයේ අලුයම යෙදුනු සුබ මොහොතින් සිදු කෙරුණා. මහනුවර දේවාලය හා අලුත්නුවර දැඩිමුණ්ඩ දේවාලය එක්ව කිරි සහිත ඵල නොදැරූ ගසක් රිදී පොරවකින් කැපීම සිදු කළා. ඒ සඳහා තෝරාගත් ගස වටා පිරිසිදු කර තිර ඇද සුවද පැනින් නාවා දුම් ඇල්ලීමෙන් අනතුරුවයි මෙම කාර්ය සිදු කෙරුණේ. මහනුවර විශ්ණු දේවාලයේ බස්නායක නිලමේ මහේන්ද්‍ර රත්නායක මහතා විසින් රිදී පොරව භාරදී අදාළ වෘක්ෂය කැපීමට අවසර ලබාදීම සිදු කළා. ඉන් පසු සකස් කරන ලද එම කප සුදු රෙදිකඩින් ඔතා උඩු වියන් යටින් පෙරහැරින් මහනුවර ශ්‍රී විෂ්ණු දේවාලය වෙත ඇතුපිටින් වැඩම කිරීම සිදු කෙරුණා. මෙසේ වැඩම කළ කප විෂ්ණු ,නාථ , පත්තිනි හා කතරගම යන සිව්මහා දේවාල වල සිටුවීම අද අළුයම සිදුකර තිබෙනවා. දේවාල අභ්‍යන්තර පළමු පෙරහැර ද අද අළුයම වීදි සංචාරය කළා.             ", "URL": "https://www.itnnews.lk/2023/10/05/508917/", "Category": "Breaking News,දේශීය පුවත්", "Parent URL": null}