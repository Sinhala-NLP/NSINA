{"Source": "ITN news", "Timestamp": "අගෝස්තු 13, 2023 11:51", "Headline": "හවායි දූපතේ ලැව් ගිනි හේතුවෙන් මියගිය සංඛ්‍යාව 89ක් දක්වා ඉහළට", "News Content": "හවායි දූපතේ ඇතිවූ ලැව් ගිනි හේතුවෙන් මියගිය සංඛ්‍යාව 89 දක්වා ඉහළ ගොස් තිබෙනවා. හවායි දූපතේ මාවුයි ප්‍රාන්තයේ හටගෙන ඇති ලැව්ගිනි කානපලි නගරයට ද පැතිරයමින් පවතිනවා. මියගිය සංඛ්‍යාව ද 89 දක්වා ඉහළ ගොස් ඇති අතර එම සංඛ්‍යාව තවදුරටත් ඉහළ යාහැකි බවයි විදෙස් වාර්තා සඳහන් කරන්නේ. ලැව්ගිනිවලට ගොදුරුවූවන් සෙවීම සඳහා විශේෂ කණ්ඩායම් යොදවා සිටිනවා. දැනට බේරාගත් පුද්ගලයින් වෙනුවෙන් ප්‍රතිකාර ලබාදීම සඳහා වෛද්‍ය කණ්ඩායම් ද යොමුකර ඇති බවයි විදෙස් මාධ්‍ය පෙන්වා දෙන්නේ. හවායි ආණ්ඩුකාරවරයා නිවේදනයක් නිකුත් කරමින් පෙන්වා දෙන්නේ ඉදිරි දිනවල දී මියගිය සංඛ්‍යාව සැලකිය යුතු ලෙස ඉහළ යාමක් වාර්තාවිය හැකි බවයි. මේ වනවිටත් දහසකට වැඩි පිරිසකගේ නිෂ්චිත තොරතුරු තහවුරු කර ගැනීමට නොහැකි වී තිබෙනවා. ඔවුන් සම්බන්ධකර ගැනීමේ අපහසුතා මතුවීම ඊට හේතුවයි. හවායි දූපත මෙතෙක් මුහුණ දුන් දරුණුතම ස්වභාවික විපත මෙය බවටයි සඳහන් වන්නේ.   ", "URL": "https://www.itnnews.lk/2023/10/05/507844/", "Category": "Breaking News,ජාත්‍යන්තර පුවත්", "Parent URL": null}