{"Source": "ITN news", "Timestamp": "ජූනි 20, 2023 08:44", "Headline": "ප්‍රබල මත්ද්‍රව්‍ය ජාවාරම්කරුවන් දෙදෙනෙකු අත්අඩංගුවට", "News Content": "ප්‍රබල මත්ද්‍රව්‍ය ජාවාරම්කරුවන් දෙදෙනෙකු රාජගිරිය ප්‍රද්ශයේ දී අත්අඩංගුවට ගැනීමට පොලිස් විශේෂ කාර්ය බලකාය සමත් වුණා. වෙට්ට සුරංග හා අශාන් යන අන්වර්ථ නාමවලින් හැදින්වෙන මත්ද්‍රව්‍ය ජාලය තුළ ප්‍රබල ජාවාරම්කරුවන් දෙදෙනෙකු වන මෙම සැකකරුවන් දෙදෙනා රාජගිරිය බණ්ඩාරනායකපුර ප්‍රදේශයේ දී අත්අඩංගුවට ගැනීමටයි පොලිස් විශේෂ කාර්ය බලකාය කටයුතු කළේ. එම බලකායේ බුද්ධි කොට්ඨාසයකට ලැබුණ තොරතුරක් මත විශේෂ වැටලීමක් සිදුකෙරුණා. එහිදී අත්අඩංගුවට ගත් මෙම සැකකරුවන් දෙදෙනා සන්තකයේ තිබී හෙරොයින් ග්‍රෑම් 6යි මිලිග්‍රෑම් 630ක්,  අයිස් මත්ද්‍රව්‍ය ග්‍රෑම් 1 යි මිලිග්‍රෑම් 580ක් සොයාගත් බවයි විශේෂ කාර්ය බලකාය සදහන් කළේ. මොවුන් තරුණයින් හා පාසල් ළමයින් ඉලක්ක කර ගනිමින් මත්ද්‍රව්‍ය ජාවාරම මෙහෙයවා තිබෙනවා. සැකකරුවන් දෙදෙනා වැඩිදුර විමර්ශන සදහා වැලිකඩ පොලිස් ස්ථානය වෙත භාරදීමටයි කටයුතු කෙරුණේ.           ", "URL": "https://www.itnnews.lk/2023/10/05/493253/", "Category": "දේශීය පුවත්", "Parent URL": null}