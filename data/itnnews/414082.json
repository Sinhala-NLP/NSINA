{"Source": "ITN news", "Timestamp": "මැයි 30, 2022 12:57", "Headline": "ගාලුමුවදොර අරගලයට අදට දින 52යි", "News Content": "ගාලුමුවදොර අරගලයට දින පනස් දෙකක් ගතවෙනවා. නෝ ඩීල් ගම යනුවෙන් සංවිධාන කර ඇති විරෝධතාව අද පවත්වන්නේ දහ අට වන දිනටයි. ගාලු මුවදොර ජනාධිපති ලේකම් කාර්යාලය ඉදිරිපිට පැවැත්වෙන විරෝධතා භූමියෙහි මේ වන විටත් විරෝධතාකරුවන් එක් රොක්ව සිටිනවා. මේ අතර අරලිය ගහ මන්දිරයේ ඉදිරිපිට සංවිධානය කර ඇති නෝඩීල් ගම විරෝධතා භූමියේ ද විරෝධතාකරුවන් තවදුරටත් රැඳී සිටින ආකාරය අද පෙරවරුවේ ද දැකගත හැකි වූ බවයි අප වාර්තාකරුවන් පැවසුවේ. මේ අතර වෛද්‍ය  පීඨ සිසුන්ගේ සහභාගීත්වයෙන් ඊයේ  පැවැති පාගමන ජනාධිපති මන්දිරය දෙසට ගමන් කිරීමට උත්සාහ දැරීමේදී පොලීසිය ජල හා කදුලු ගෑස් ප්‍රහාර එල්ල කළා. අධිකරණ නියෝග නොතකා විරෝධතාවන්ට එක්ව සිටි පිරිසක් පොලිස් මාර්ග බාධකය ඉවත්කරමින් ජනාධිපති මන්දිරය දෙසට ගමන් කිරීමට උත්සාහ කළා. ඔවුන් කොළඹ ලෝක වෙළෙද මධ්‍යස්ථානය අසල බැංකු මාවතට ඇතුල් වීමට දැරූ උත්සාහයේදී එය වැළැක්වීම සඳහායි පොලිසිය කදුලු ගෑස් සහ ජල ප්‍රහාර එල්ල කළේ.     ", "URL": "https://www.itnnews.lk/2023/10/05/414082/", "Category": "දේශීය පුවත්", "Parent URL": null}