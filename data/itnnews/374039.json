{"Source": "ITN news", "Timestamp": "නොවැම්බර් 4, 2021 19:24", "Headline": "සහල් පිටරටින් ගෙන්වීමට පෞද්ගලික අංශයටත් අවසර", "News Content": "අත්‍යවශ්‍ය භාණ්ඩ 17 ක උපරිම මිල සීමා ඉවත් කරමින් ගැසට් නිවේදනයක් නිකුත්කර තිබෙනවා. ඒ සමග උපරිම මිල නියම කරමින් භාණ්ඩ රැසක් සදහා මීට පෙර පනවා තිබූ ගැසට් නිවේදන 7 ක් අවලංගු වනවා. වෙළෙදපොළ තරගකාරීත්වය වැඩි කර ඒ තුළින් ඇතිවන මිල අඩුවීමේ වාසිය පාරිභෝගිකයාට ලැබීමට සැලැස්වීම එහි අරමුණයි. පරිප්පු, සීනි, ලොකු ලූනු,ටින් මාළු, යොදය සහිත කිරිපිටි, වියළි හාල්මැස්සන්, අර්තාපල්, තිරිගු පිටි, කරවල, පොල්, මුං ඇට, කඩල, කුකුළුමස් මෙසේ උපරිම මිල සීමා ඉවත් කළ භාණ්ඩ වලට ඇතුළත්. 2017 වසරේ නිකුත් කළ ගැසට් නිවේදනයකට අනුව පරිප්පු කිලෝග්‍රෑමය රුපියල් 159 ක්, ආනයනික වියළි හාල්මැස්සන් කිලෝග්‍රෑමය රුපියල් 490 ක්, මුංඇට රුපියල් 205 ක්, අර්තාපල් රුපියල් 115 ක්, සුදු සීනි රුපියල් 122 ක් සහ දුඹුරු සීනි කිලෝග්‍රෑම් එකක් සදහා රුපියල් 125 ක් ලෙස උපරිම මිල සීමා නියම කර තිබුණා. කඩල කිලෝග්‍රෑම් එකක් සදහා රුපියල් 260 ක්ද වියළි මිරිස් කිලෝග්‍රෑමයක් සදහා රුපියල් 385 ක් ද ලෙස පැවති උපරිම මිල සීමා ද නව ගැසට් පත්‍රය මගින් ඉවත් කර තිබෙනවා. මේ අතර ආනයනික සහල් සදහා මෙතෙක් පනවා තිබූ බදු මුදල ද අඩුකර තිබෙනවා. ඒ අනුව ආනයනික සහල් කිලෝග්‍රෑමයක් සදහා පැවති රුපියල් 65 ක් වන විශේෂ වෙළෙද භාණ්ඩ බද්ද සත 25 ක් දක්වා අඩු කිරීමටයි කටයුතු කර ඇත්තේ. මෙම සංශෝධනය මාස 6 ක් සදහා වලංගු වන බවයි පාරිභෝගික සේවා අධිකාරිය පවසන්නේ. ", "URL": "https://www.itnnews.lk/2023/10/05/374039/", "Category": "Breaking News,දේශීය පුවත්", "Parent URL": null}