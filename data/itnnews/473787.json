{"Source": "ITN news", "Timestamp": "අප්‍රේල් 6, 2023 16:41", "Headline": "ඩයනා ගැන තීන්දුව අප්‍රේල් 24", "News Content": "රාජ්‍ය ඇමතිනී ඩයනා ගමගේ අත්අඩංගුවට ගැනීමේ නියෝගයක් නිකුත් කරන්නේද නැද්ද යන තීරණය අප්‍රේල් 24 වනදා ප්‍රකාශයට පත් කරන බව කොළඹ ප්‍රධාන මහේස්ත්‍රාත් ප්‍රසන්න අල්විස් මහතා දැනුම් දුන්නා. ඩයනා ගමගේ මහත්මිය මෙරට පුරවැසියෙකු නොවන බවත් ද්විත්ව පුරවැසිභාවය ලබා ගෙන නොමැති බවත් ඒ හේතුවෙන් ඇයට මන්ත්‍රී ධුරයක් දැරීමේ අයිතියක් නැති බවත් පවසමින් මෙම පෙත්සම ගොණු කර තිබෙනවා. ඒ අනුව අපරාධ නඩු විධාන සංග්‍රය යටතේ ඇය අත්අඩංගුවට ගැනීමේ නියෝගයක් නිකුත් කරන ලෙසයි පැමිණිලිකාර ඔෂල හේරත් යන අය ඉල්ලා තිබුණේ. පැමිණිලිකරු වෙනුවෙන් පෙනී සිටි ජනාධිපති නීතිඥ රියන්සි අර්සකුලරත්න මහතා පැවසුවේ ඩයනා ගමගේ මහත්මිය අපරාධ පරික්ෂණ දෙපාර්තමේන්තුවට ලබාදී ඇති ප්‍රකාශය තුළින් ඇය බ්‍රිතාන්‍ය ගුවන් ගමන් බලපත්‍රයකින් ශ්‍රී ලංකාවට පැමිණ ඇති බව පිලිගෙන ඇතැයි සදහන් කළා. ඒ අනුව ඇය අත්අඩංගුවට ගැනීම සදහා නියෝගයක් නිකුත් කරන ලෙසයි ඔහු ඉල්ලා සිටියේ. ඩයනා ගමගේ මහත්මිය වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා ඊට දැඩි විරෝධය පල කළා. තම සේවා දායිකාව බ්‍රිතාන්‍ය ගමන් බලපත්‍රයකින් ශ්‍රී ලංකාවට පැමිණි බව මෙතෙක් ඔප්පුවී නැතැයි ඔහු පැවසුවා. ඇයට එරෙහිව කුමන්ත්‍රණයක් ක්‍රියාත්මක වන බව කී ඔහු යම් පුද්ගලයෙකු අත්අඩංගුවට ගැනීම ගැන තීරණය කළ යුත්තේ අධිකරණය හෝ නීතිපතිවරයා නොව පොලීසිය බවද ඒ මහතා සදහන් කළා. මේ සම්බන්ධ නඩු තීන්දුවක් ජුනි 06 වනදා අභියාචනාධිකරණය විසින් ප්‍රකාශයට පත් කිරීමට නියමිත බැවින් ඉන් පසු මෙම නඩුවට අදාළ තීරණයක් ලබා දෙන ලෙසද ඉල්ලීම් කෙරුණා. ", "URL": "https://www.itnnews.lk/2023/10/05/473787/", "Category": "දේශීය පුවත්", "Parent URL": null}