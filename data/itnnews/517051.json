{"Source": "ITN news", "Timestamp": "සැප්තැම්බර් 20, 2023 06:31", "Headline": "කෘෂිකාර්මික හා ගොවිජන රක්ෂණ මණ්ඩලයේ පරිපාලන හා කළමනාකරණ කටයුතු තොරතුරු තාක්ෂණික පද්ධතියකට ඇතුළත් කෙරේ", "News Content": "කෘෂිකාර්මික හා ගොවිජන රක්ෂණ මණ්ඩලයේ පරිපාලන හා සියලු කළමනාකරණ කටයූතු තොරතුරු තාක්ෂණික පද්ධතියකට ඇතුළත් කිරීමට එම මණ්ඩලය පියවර ගෙන තිබෙනවා. යුරෝපා සංගමය, අන්තර්ජාතික සහයෝගිතාවය පිළිබද ජර්මානු නියෝජිතායතනය විසින් මෙම කටයුතු සඳහා රුපියල් මිලියන 80ක මුදලක් ලබා දී තිබෙනවා. කෘෂිකාර්මික හා ගොවි ජන රක්ෂණ මණ්ඩලය විසින් ක්‍රියාත්මක කරන ඩිජිටල් රක්ෂණ ක්‍රමවේදය ක්‍රියාත්මක කිරීමේ වැඩ සටහන Green Impact Week – Launching of AAIB Digital Insurance for Farming Community ඊයේ (19) සිනමන්ග්‍රෑන්ඩ් හෝටලයේ දී සිදු කෙරුණා. කෘෂිකර්ම අමාත්‍ය මහින්ද අමරවීර, යුරෝපා සංගමයේ ශ්‍රී ලංකා හා මාලදිවයින් සහයෝගිතා අංශයේ ප්‍රධානී Yohan Hayzer, රාජ්‍ය අමාත්‍යවරුන් වන ඩී. බී. හේරත්, මොහාන් ද සිල්වා හා යන මහත්වරුන් ඇතුළු පිරිසක් මෙම අවස්ථාවට සහභාගි වුණා. කෘෂිකර්ම අමාත්‍යාංශයේ ලේකම් ගුණදාස සමරසිංහ, ගොවිජන රක්ෂණ මණ්ඩලයේ සභාපති ඩබ්. එම්. එම්.බී. වීරසේකර යන මහත්වරු ද මෙම අවස්ථාවට සහභාගි වී සිටියා. මෙම වැඩ පිළිවෙළ යටතේ ගොවිජන රක්ෂණ කටයුතු හා ධිවර රක්ෂණ කටයුතු තොරතුරු තාක්ෂණ පද්ධතියට ඇතුළත් කර ඇති අතර ගොවි හා ධීවර ජනතාවට අවශ්‍ය සේවාවන්  පහසුවෙන් හා කඩිනමින් ලබා දීමට හැකියාව ලැබී තිබෙනවා. මෙහිදී අදහස් පළ කළ යොහාන් හෙයිසර් මහතා- “ශ්‍රී ලංකාවේ ගොවිජන හා කෘෂිකාර්මික මණ්ඩලයේ සේවාවන් හා පරිපාලන කටයුතු ඩිජිටල්කරණය වීම ශ්‍රී ලංකාවට ආර්ථික මෙන්ම සමාජයීය වශයෙන්ද වැදගත් වෙනවා. මේ සඳහා ආධාර ලබා දීමට අන්තර්ජාතික සහයෝගිතාව සඳහා වන ජර්මානු ඒජන්සිය හා යුරෝපා සංගමය විසින් අවශ්‍ය සහයෝගය පළ කළා. මෙම වැඩ පිළිවෙළ නිසා ශ්‍රී ලංකාව  ජාත්‍යන්තර හරිත ආර්ථිකයට ඇතුළත් වෙනවා. මෙම වැඩ පිළිවෙළ ක්‍රියාත්මක කිරීමට කටයුතු කරන ශ්‍රී ලංකා රජයට අපි අපේ  කෘතඥතාවය පළ කරනවා. ඒ වගේම මෙම වැඩ පිළිවෙළ නිසා ශ්‍රී ලංකාවට අන්තර්ජාතික කීර්තියට ලක්වෙනවා. විශේෂයෙන් මෙම හරිත සතිය තුළ මෙම වැඩපිළිවෙළ ආරම්භ කිරීම ඉතාම වැදගත්.” මෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා- “අද වනවිට ගොවියා හා පාරිභෝගිකයා අතර විශාල පරතරයක් ඇති වී තිබෙනවා. ගොවියා විසින් නිෂ්පාදනය කරන  බෝග අතරමැදියා විසින් මිල දී ගන්නේ අඩු  මුදලකට. නමුත් අඩු මුදලට මිල දී ගන්නා එළවලු හා පලතුරු වැනි බෝග පාරිභෝගිකයා අතට යන්නේ ඉහළ මිලකට. මේ වෙළෙඳක්‍රමය මොකක්ද? අපේ සියලුම නිලධාරින් මේ ආර්ථික ක්‍රමය ගැන මෙන්ම මීට ලබා දිය හැකි විසඳුම ගැන කරුණු  සෙවිය යුතුයි. මේ සඳහා කෘෂිකර්ම අමාත්‍යාංශය පමණක් නොවෙයි සියලුම අංශ මැදිහත්ව පිළිතුරු සෙවිය යුතුයි. අද කෘෂිකර්මාන්තය කෙරෙහි තරුණ ප්‍රජාවගේ අවදානය ගිළිහී ගොස් තිබෙන්නේ මෙම අනිසි  සූරාකෑම නිසයි. අපේ රටේ කෘෂිකර්මාන්තය තුළට තරුණ ප්‍රජාව එන්නේ නැහැ. ඒ නිසා මෙවැනි තාක්ෂණික කරුණු මෙන්ම නව කෘෂි තාක්ෂණය තරුණ ප්‍රජාවට හදුන්වා දිය යුතුයි. එවැනි වැඩ සටහන්වලින් පමණයි මෙම කෘෂිකර්මාන්තය ගැන තරුණ ප්‍රජාව තුළ විශ්වාසයක් අති කළ හැකිවන්නේ එවිටයි. මෙම ඩිජිටල් පද්ධතිය නිසා ගොවිජන රක්ෂණ මණ්ඩලය යටතේ රක්ෂණාවරණය ලබා සිටින මිලියන 03ක් පමණ වන ගොවි ජනතාවට පහසුකම් රැසක් සැළසෙන බව” ද  අමාත්‍යවරයා පැවසුවා. මෙහිදී ඩිජිටල්  ගොවිජන රක්ෂණ වැඩ පිලිවෙළ අමාත්‍ය මහින්ද අමරවීර මහතා අතින් දියත් කරනු ලැබුවා.           ", "URL": "https://www.itnnews.lk/2023/10/05/517051/", "Category": "Breaking News,දේශීය පුවත්", "Parent URL": null}