{"Source": "ITN news", "Timestamp": "ඔක්තෝබර් 22, 2022 21:30", "Headline": "ස්ථාන කිහිපයක සිදුවූ අනතුරුවලින් පුද්ගලයන් කිහිප දෙනෙකු ජීවිතක්ෂයට", "News Content": "ස්ථාන කිහිපයක සිදුවූ අනතුරුවලින් පුද්ගලයන් කිහිප දෙනෙකු ජීවිතක්ෂයට පත්වුණා. වැලිකන්ද සිංහපුර මාර්ගයේ මුතුවැල්ල ප්‍රදේශයේදී යුද හමුදා ජීප්රථයක් මාර්ගයෙන් ඉවතට පැන ගසක ගැටීමෙන් අනතුරක් සිදුවුණා. එම අනතුරෙන් යුද හමුදාවේ කපිතාන්වරයෙකු ජීවිතක්ෂයට පත්ව තිබෙනවා. රියදුරු ඇතුලු තවත් 4 දෙනෙකු තුවාල ලබා පොලොන්නරුව රෝහලට ඇතුළත් කෙරුණා. ත්‍රිකුණාමලය සිට මාදුරුඔය කදවුරට ගමන් කරමින් සිටියදී මෙසේ අනතුරට ලක්ව ඇත්තේ. සිද්ධියෙන් මිය ගොස් තිබෙන්නේ මාතලේ මාදිපොල පාරේ පදිංචි වයස අවුරුදු 28ක නිලධාරියෙක්. හොරණ පානදුර මාර්ගයේ රයිගම හන්දියේ දී ලංගම බස් රථයක් හා යතුරු පැදියක් ගැටීමෙන් යතුරුපැදියේ ගමන්ගත් පුද්ගලයා ජීවිතක්ෂයට පත්වුණා. යතුරුපැදියේ ගමන්කළ අනෙක් පුද්ගලයා තුවාල ලබා හොරණ මූලික රෝහලට ඇතුළත් කර තිබෙනවා. කහවත්ත නගරයේ පෞද්ගලික බැංකු ශාඛාවක් තුලට සුඛෝප භෝගී වාහනයක් කඩා වැදීමෙන් අනතුරක් සිදුවුණා. දන්ත වෛද්‍යවරයෙකු මෙම වාහනය පදවා ඇති අතර ඔහුට රථය පාලනයකර ගැනීමට නොහැකි වී ඇති බවයි මූලික විමර්ශනවලදි හෙළිවුණේ. කහවත්ත පොලිසියට වැඩිදුර පරික්ෂණ සිදුකරනවා.     ", "URL": "https://www.itnnews.lk/2023/10/05/441889/", "Category": "දේශීය පුවත්", "Parent URL": null}