{"Source": "ITN news", "Timestamp": "ஏப்ரல் 17, 2022 22:56", "Headline": "IMF உடனான உத்தியோகபூர்வ பேச்சுவார்த்தையில் கலந்துகொள்ள அமைச்சர் அலிசப்ரி வொசிங்டன் பயணம்", "News Content": "சர்வதேச நாணய நிதியத்திற்கும் இலங்கை அரசாங்கத்திற்கும் இடையில் இடம்பெறும் உத்தியோகபூர்வ பேச்சுவார்த்தைகளில் கலந்துகொள்வதற்காக நிதி அமைச்சர் ஜனாதிபதி சட்டத்தரணி அலி சப்ரி தலைமையிலான தூதுக் குழு அமெரிக்காவின் வொசிங்டன் நோக்கி இன்று அதிகாலை பயணமாகியது. சர்வதேச நாணய நிதியத்தின அதிகாரிகளுக்கும் இலங்கை பிரதிநிதிகளுக்கும் இடையிலான சந்திப்பு 5 நாட்களுக்கு இடம்பெறவுள்ளது. முதலாவது பேச்சுவார்த்தை நாளைய தினம் ஆரம்பமாகவுள்ளது. நிதியமைச்சருடன் மத்திய வங்கி ஆளுநர் கலாநிதி நந்தலால் வீரசிங்க, நிதியமைச்சின் செயலாளர் மகிந்த சிறிவர்தன உள்ளிட்ட தூதுக்குழுவினர் அமெரிக்காவின் வொஷிங்டன் நோக்கி பயணித்துள்ளனர். கலந்துரையாடலில் இந்திய அமைச்சுக் குழுவொன்றும் கலந்துகொள்ளவுள்ளதாக செய்திகள் வெளியாகியுள்ளன. இலங்கையின் பொருளாதாரத்தை கட்டியெழுப்ப இடம்பெறவுள்ள இந்த கலந்துரையாடல் வினைத்திறனாக அமையுமென எதிர்பார்ப்பதாக மத்திய வங்கியின் ஆளுநர் கலாநிதி நந்தலால் வீரசிங்க தெரிவித்துள்ளார். நாட்டின் பொருளாதாரத்தை வலுப்படுத்துவதற்காக இவ்வாண்டுக்குள் 3 அல்லது 4 பில்லியன் அமெரிக்க டொலர் நிதி தேவைப்படுவதாக நிதி அமைச்சர் அலி சப்ரி அண்மையில் புளும் வேர்க் ஆசிய செய்தி சேவைக்கு வழங்கிய நேர்காணல் ஒன்றின் போது தெரிவித்திருந்தார். இந்நிலையில் சர்வதேச நாணய நிதியத்திடமிருந்து 3 பில்லியன் அமெரிக்க டொலர் நிதியை பெற்றுக்கொள்ள முடியுமென மத்திய வங்கியின் ஆளுநர் கலாநிதி நந்தலால் வீரசிங்க தெரிவித்துள்ளார். ", "URL": "https://www.itnnews.lk/2023/10/05/407179/", "Category": "Breaking News,அண்மைய செய்திகள்", "Parent URL": null}