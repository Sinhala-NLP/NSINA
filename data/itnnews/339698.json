{"Source": "ITN news", "Timestamp": "මැයි 30, 2021 11:21", "Headline": "හිටපු පාර්ලිමේන්තු මන්ත්‍රී පූජ්‍ය බද්දේගම සමිත ස්වාමීන්වහන්සේ අපවත් වෙති", "News Content": "හිටපු පාර්ලිමේන්තු මන්ත්‍රී පූජ්‍ය බද්දේගම සමිත ස්වාමීන් වහන්සේ අපවත් වුණා. අපවත් වනවිට උන් වහන්සේ 69 වන වියෙහි පසුවුණා. පූජ්‍ය බද්දේගම ස්වාමීන් වහන්සේ සම්බුද්ධ ශාසනයටත් , ශ්‍රී ලාංකීය දේශපාලනයටත් විශාල සේවාවක් සිදු කර තිබෙනවා. 1965 වසරේදී පැවිදි දිවියට ඇතුළත් වූ උන් වහන්සේ බද්දේගම රතනසාර  පිරිවෙනෙන් මූලික අධ්‍යාපනය හදාරා 1976 දි කැලණිය විශ්ව විද්‍යාලයට ඇතුලත් වුණා. විශ්වවිද්‍යාල කාලය තුළ වාමාංශික දේශපාලනයේ නිරත වූ උන් වහන්සේගේ ශිෂ්‍ය භාවය 1978 වසරේදී අහිමි වෙනවා. ඉන් පසුවද ක්‍රියාකාරි දේශපාලනයේ නිරත වූ පූජ්‍ය බද්දේගම සමිත ස්වාමීන්වහන්සේ 1986 වසරේදී ජර්මනියේ පැවැති තුන්වන ලෝක සංවර්ධනය පිළිබද සම්මන්ත්‍රණයට සහභාගි වුණා. එංගලන්තයේ ලෑන්ඩ් කැස්ටර් විශ්ව විද්‍යාලයට ඇතුළත් වී සිය උපාධිය සම්පූර්ණ කරගත් සමිත ස්වාමීන්වහන්සේ 1991 දි බද්දේගම ප්‍රාදේශීය සභාවේ මන්ත්‍රීවරයෙකු ලෙස තේරී පත් වුණා. ලංකා සමසමාජ පක්ෂය නියෝජනය කරමින් 1997 දී දකුණු පළාත් සභාවට උන්වහන්සේ තේරී පත්වුණා. 2001වසරේදී ශ්‍රී ලංකා පාර්ලිමේන්තුවට තේරීපත්වන උන්වහන්ස් ශ්‍රී ලංකා පාර්ලිමේන්තු ඉතිහාසයේ පාර්ලිමේන්තුව නියෝජනය කළ ප්‍රථම භික්ෂූන්වහන්සේ ලෙස ඉතිහාස ගත වුණා. පූජ්‍ය බද්දේගම සමිත සමිත ස්වාමීන්වහන්සේ පෞද්ගලික රෝහලකදී අද අලුයම අපවත් වුණා. කොරෝනා රෝගය වැළදීමෙන් පසු සුවය ලැබූ උන්වහන්සේ හදිසි ශ්වසන ආබාධයක් ඇති වී රෝහල්ගත කළ බවයි සඳහන් වන්නේ. උන්වහන්සේගේ දේහය පිළිබඳ අවසන් කටයුතු අද සවස 6 ට බද්දේගම ආදාහනාගාරයෙදී සිදු කිරීමට නියමිතයි. ආගමික වතාවත් සවස 3.00 ට බද්දේගම නගරශාලාවේදී සිදු කරන බවයි අදාහන කමිටව සඳහන් කළේ.     ", "URL": "https://www.itnnews.lk/2023/10/05/339698/", "Category": "Breaking News,දේශීය පුවත්", "Parent URL": null}