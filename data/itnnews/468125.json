{"Source": "ITN news", "Timestamp": "මාර්තු 14, 2023 20:01", "Headline": "ඡන්දය නොපැවැත්වීමෙන් මූලික අයිතිවාසිකම් උල්ලංඝනය වූ බවට තීන්දු කරන්නැයි ඉල්ලා පෙත්සමක් – අධිකරණ පුවත්", "News Content": "මාර්තු 9 වනදා පළාත් පාලන ඡන්දය නොපැවැත්වීමෙන් මූලික අයිතිවාසිකම් උල්ලංඝනය වූ බවට තීන්දු කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කෙරුණා. ජාතික ජන බලවේගයේ පාර්ලිමේන්තු මන්ත්‍රිණී ආචාර්ය හරිනි අමරසූරිය එම බලවේගයේ ලේකම් නිහාල් අබේසිංහ සහ හිටපු මන්ත්‍රී සුනිල් හදුන්නෙත්ති යන අයයි පෙත්සම ගොනුකළේ. අග්‍රාමාත්‍යවරයා ඇතුළු අමාත්‍ය මණ්ඩලය,මුදල් අමාත්‍යංශ ලේකම් , මැතිවරණ කොමිසම , රජයේ මුද්‍රණාලයාධිපතිනිය , නීතිපතිවරයා , පොලිස්පතිවරයා ඇතුළු 35 දෙනෙකු මෙහි වගඋත්තරකරුවන් ලෙස නම්කර තිබෙනවා. තැපැල් ඡන්දයට දින නියමකර තිබියදී ජනාධිපතිවරයා විසින් මැතිවරණ කොමිසමේ සාමාජිකයින් සාකච්ඡාවකට කැදවා තිබු බව පෙත්සමේ සඳහන්. ඉන් පසුව අත්‍යවශ්‍ය සේවා කටයුතු සදහා පමණක් මුදල් වෙන්කරන ලෙස අමාත්‍ය මණ්ඩලය තීරණය කර ඇති බවට මුදල් අමාත්‍යංශ ලේකම්වරයා ප්‍රකාශ කළ අතර එවැනි තීරණයක් ගැනීමට අමාත්‍ය මණ්ඩලයට බලයක් නැති බවට පෙත්සම්කරුවන් චෝදනා කළා. රජයේ මුද්‍රණාලයාධිපතිනිය තැපැල් ඡන්ද පත්‍රිකා නිකුත් නොකිරීම නිසා ඡන්දය පැවැත්වීමට නොහැකි වූ බවද පෙත්සමේ සඳහන්. අප්‍රේල් 25 වනදා ඡන්දය පැවැත්වීමට යෝග්‍ය බවට මැතිවරණ කොමිසම ප්‍රකාශ කළද ඊට අදාළ පියවර කිසිවක් මෙතෙක් ගෙන නැති බවද පෙත්සමේ සඳහන්. නිදහස් හා සාධාරණ ලෙස ඡන්දය පැවැත්වීමට පියවර ගන්නා ලෙස වගඋත්තරකරුවන්ට නියෝගයක් නිකුත් කරන ලෙසයි පෙත්සම්කරුවන් ඉල්ලා සිටින්නේ. මේ අතර පාස්කු ප්‍රහාරය පිළිබද පෞද්ගලික පැමිණිල්ලක් බල රහිත කරන ලෙස ඉල්ලා හිටපු ජනාධිපති මෛත්‍රීපාල සිරිසේන මහතා ඉදිරිපත් කළ රීට් පෙත්සම පංච පුද්ගල විනිසුරු මඩුල්ලක් ඉදිරියේ විභාගයට ගැනීමට අභියාචනාධිකරණය අද තීරණය කළා. පංචපුද්ගල විනිසුරු මඩුල්ල සඳහා අභියාචනාධිකරණයේ සිටින ජ්‍යෙෂ්ඨතම විනිසුරුවරුන් පත් කිරීමට පියවර ගන්නා බව අභියාචනාධිකරණයේ සභාපති නිශ්ශංක බන්දුල කරුණාරත්න මහතා නිවේදනය කළා. මෛත්‍රීපාල සිරිසේන මහතා ඉදිරිපත් කළ රිට් පෙත්සම විභාගකර අවසන් තීන්දුවක් ප්‍රකාශයට පත්කරන තුරු ඔහුට එරෙහිව කොටුව මහේස්ත්‍රාත් අධිකරණයේ ඇති පුද්ගලික පැමිණිල්ල බහා තබන ලෙස අභියාචනාධිකරණය කොටුව මහේස්ත්‍රාත්වරයාට නියෝග කළා. ව්‍යාපාරික දිනේෂ් ෂාෆ්ටර්ගේ මරණය සම්බන්ධ වැඩිදුර මහේස්ත්‍රාත් පරීක්ෂණය ලබන 22 වනදා යළි කැදවන ලෙස කොළඹ ප්‍රධාන මහේස්ත්‍රාත් අධිකරණය නියම කළා. ඒ මීට අදාළ මහේස්ත්‍රාත් පරීක්ෂණය අධිකරණය හමුවේ අද කැදවූ අවස්ථාවේයි. මෙහිදී අගතියට පත් පාර්ශ්වයේ නීතිඥවරයා පැවසුවේ මෙය සියදිවි හානිකර ගැනීමක් ද ඝාතනයක් ද යන්න තීරණය කිරීමට පත්කළ පංචපුද්ගල විශේෂඥ කණ්ඩායමේ වාර්තාව මෙතෙක් ලැබී නැති බවයි. රූපවාහිනී සංස්ථාවට අයත් මුදල් අවභාවිත කළ බවට අමාත්‍ය කෙහෙළිය රඹුක්වැල්ල මහතා ඇතුළු 3 දෙනෙකුට එරෙහි නඩුව වැඩිදුර පූර්ව නඩු විභාග සම්මන්ත්‍රණය සදහා අප්‍රේල් 3 වනදා කැදවන ලෙස කොළඹ මහාධිකරණය නියම කළා. මෙම නඩුව අද කැදවූ අවස්ථාවේ ඊට අදාළ ලේඛන රූපවාහිනී සංස්ථාවේ නියෝජිතයෙකු අධිකරණයට රැගෙනවිත් තිබුණා. එම ලේඛනවල පිටපත් දෙපාර්ශ්නවයේ නීතිඥවරුන්ට ලබාදෙන ලෙසද අධිකරණය නියෝග කළා. මෙහි සෙසු විත්තිකරුවන් වන්නේ රූපවාහිනී සංස්ථාවේ හිටපු සභාපති විමල් රූබසිංහ සහ හිටපු අධ්‍යක්ෂ ජනරාල් චන්ද්‍රපාල ලියනගේ යන අයයි. ", "URL": "https://www.itnnews.lk/2023/10/05/468125/", "Category": "දේශීය පුවත්", "Parent URL": null}