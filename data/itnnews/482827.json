{"Source": "ITN news", "Timestamp": "මැයි 13, 2023 12:00", "Headline": "ජාතික රක්ෂණ භාර අරමුදලේ ගැටලු රැසක් කෝප් කමිටුවේදී එළියට", "News Content": "ජාතික රක්ෂණ භාර අරමුදලේ පරිපාලන ගැටළු රැසක් කෝප් කමිටුවේදී අනාවරණය වුණා. ආයතනයේ පරිපාලනය ඇතුළු සමස්ත ක්‍රියාවලිය අතිශ්‍යය දුර්වල මට්ටමක පවතින අතර එහි ප්‍රතිඵලක් ලෙස ආයතනය වැසීයාමේ තර්ජනයට ලක්ව ඇති බවයි මෙහිදී ප්‍රකාශ කෙරුණේ. මේ අනුව පූර්ණ විගණනයක් සිදු කිරීම සඳහා මුදල් අමාත්‍යාංශයේ ලේකම්වරයාට බලය පැවරුණා. වසර ගණනාවක් තුළ ජාතික රක්ෂණ භාර අරමුදලේ රුපියල් බිලියන 51 ක මුදලක් අහිමිවීමේ සිද්ධියක් පිළිබඳ විශේෂ වාර්තාවක් කැඳවීමට ද තීරණය කෙරුණා. දැනට ගොඩගැසී ඇති 60,000 ක් පමණ වන රක්ෂණ හිමිකම් ගෙවීම් මාස දෙකක් තුළ අවසන් කිරීමට ද ජාතික රක්ෂණ භාර අරමුදල කෝප් කමිටුවේදී පොරොන්දු වුණා. අග්‍රහාර රක්ෂණ හිමිකම් ලබාදීම මාස 8 ක 9 ක පමණ කාලයක් ප්‍රමාදවීම පිළිබඳ පොදු ව්‍යාපාර පිළිබඳ කාරකසභාව හෙවත් කෝප් කමිටුවේ දැඩි අප්‍රසාදය පල වුණා. කමිටුව රැස් වුණේ එහි සභාපති පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතාගේ ප්‍රධානත්වයෙනුයි. මේ අතර භූ විද්‍යා සමීක්ෂණ සහ පතල් කාර්යාංශයේ නිලධාරීන් ද කෝප් කමිටුව හමුවට කැඳවා තිබුණා.   ", "URL": "https://www.itnnews.lk/2023/10/05/482827/", "Category": "Breaking News,දේශීය පුවත්", "Parent URL": null}