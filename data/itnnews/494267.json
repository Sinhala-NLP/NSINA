{"Source": "ITN news", "Timestamp": "ජූනි 23, 2023 12:07", "Headline": "දුවගේ පෙම් හබය නවත්තන්න නීතිය නවන්න හැදූ පොලිස් නෝනා", "News Content": "පොලිස් නිලධාරිණියක ඇතුළු කණ්ඩායමක් පාසල් සිසුවෙකු පැහැරගෙන ගොස් පහරදීමේ සිද්ධියක් කඹුරුපිටිය ප්‍රදේශයෙන් වාර්තා වුණා. මාතර සහකාර පොලිස් අධිකාරීවරයා යටතේ මේ පිළිබදව විශේෂ විමර්ශනයක් ආරම්භ කර ඇති බව මාතර කොට්ඨාස භාර ජ්‍යෙෂ්ඨ පොලිස් අධිකාරී පණ්ඩුල වීරසිංහ මහතා පවසනවා. 15 හැවිරිදි මෙම සිසුවා සිය මෝටර් රථයට නංවාගත් පොලිස් නිලධාරිණියක තවත් පිරිසක් සමඟ එක්ව තර්ජනය කර පහරදී ඇති බවයි වාර්තා වුණේ. පොලිස් නිලධාරිණියගේ දියණිය සමඟ ඇති ප්‍රේම සම්බන්ධය නතර කරන ලෙස තර්ජනය කරමින් සිසුවාට මෙම පහරදීම සිදුකර ඇති බවයි පැමිණිල්ලේ දැක්වෙන්නේ. සිසුවා පාසල නිමවී පිටතට පැමිණි අවස්ථාවේ සිසුවාගේ පියා හමුවීමට යන බව පවසමින් ඔහු රවටාගෙන සිය මෝටර් රථයට නංවාගෙන අතුරු මාර්ගයකදී ඔහුට පහර දී මග දමා ගොස් තිබෙනවා. සිසුවාගේ දෙමාපියන් පොලිසියට පැමිණිලි කිරිමෙන් පසු සිද්ධිය සමථයකට පත් කර ගැනීම සඳහා රුපියල් දස දහසක මුදලක්ද ලබාදී ඇති බවයි සිසුවාගේ පියා පවසන්නේ. කඹුරුපිටිය පොලිසියට අනුයුක්තව සේවය කරන මෙම පොලිස් නිලධාරිණිය මීට පෙර සිසුවාගේ පියා ද හමුවී තර්ජනය කර ඇති  බවයි වාර්තා වුණේ. පහරකෑමට ලක්වූ සිසුවා කඹුරුපිටිය රෝහලට ඇතුළත් කර සිටිනවා.   ", "URL": "https://www.itnnews.lk/2023/10/05/494267/", "Category": "Breaking News,දේශීය පුවත්", "Parent URL": null}