{"Source": "ITN news", "Timestamp": "අප්‍රේල් 12, 2021 18:43", "Headline": "බාබරා ටොන් 105ක විෂ පොල්තෙල් රැගෙන යයි", "News Content": "කටාන රිෆයිනරීස් පුද්ගලික සමාගමට අයත් පිළිකාකාරක අඩංගු පොල්තෙල් බහාලුම් 6 ක අඩංගු මෙට්‍රික් ටොන් 105 ක් අද නැව් ගත කෙරුණා. බාබරා නෞකාව මගින් ඒවා මැලේසියාවට ප්‍රතිඅපනය කිරීම සිදු වනවා.මේ අතර රේගු මාධ්‍ය ප්‍රකාශකවරයා ප්‍රකාශ කරන්නේ මීට වඩා වැඩි විෂ සහිත පොල්තෙල් ප්‍රමාණයක් ප්‍රතිඅපනයනය කිරීමට නියමිත බවයි. අලි බ්‍රදර්ස් එදිරිසිංහ එඩිබල් ඔයිල් හා කටාන රිෆයිනරීස් සමාගම් මෙරටට ආනයනය කරන ලද පොල්තෙල්වල පිලිකාකාරක ඇෆලටොක්සින් විෂ රසායනික ද්‍රව්‍ය අඩංගු බව පසුගිය මාර්තු 04 වනදා සෞඛ්‍ය අමාත්‍යාංශයේ ආහාර ආරක්ෂණ ඒකකය  , ප්‍රමිති ආයතනය ඇතුළු අංශ කිහිපයක් තහවුරු කළා. ඒ අනුවයි  එම පොල්තෙල් තොග රැගෙන ආ රටවල්වලටම ප්‍රතිඅපනයනය කිරීමට රජය තීරණය කළේ. දිවයින පුරා වෙළෙඳ මධ්‍යස්ථානවල විෂ සහිත පොල්තෙල් ඇත්දැයි සොයා බැලීමේ පරික්ෂණ පසුගිය දිනවල දිගින් දිගටම සිදු කෙරුණා. ඒ අනුව දංකොටුව ප්‍රදේශයේදී  පිරිපහදු නොකළ පොල්තෙල් ලීටර් 55,000 ක් අඩංගු  බවුසර් දෙකක් අත්අඩංගුවට ගැනීමට හැකි වුණා කටාන රිෆයිනරීස් පුද්ගලික සමාගමට අයත් විෂ සහිත පොල්තෙල් ප්‍රතිඅපනයනය කිරීම අද පෙරවරුවේ ආරම්භ කෙරුණා. බාබරා නම් නෞකාව මගින් පිලිකාකාරක පොල්තෙල් මැලේසියාවට රැගෙන යාම සිදු වුණේ අද පස්වරුවේයි. ප්‍රතිඅපනයන කටයුතු කොළඹ වරාය එස්.ජී.ටී පර්යන්තයේදී සිදු වුණු අතර රේගු අධ්‍යක්ෂ ජෙනරාල්වරයා ඇතුළු පිරිසක් එය අධීක්ෂණය කළා. මාධ්‍යට මෙම අවස්ථාව  විවෘත කිරීම විශේෂත්වයක්. ", "URL": "https://www.itnnews.lk/2023/10/05/331463/", "Category": "Breaking News,ප්‍රධාන පුවත", "Parent URL": null}