{"Source": "ITN news", "Timestamp": "පෙබරවාරි 21, 2023 17:46", "Headline": "ජයිකා ව්‍යාපෘති ආයෙත් පටන් ගන්න – අගමැති ඉල්ලයි", "News Content": "ජාත්‍යන්තර මූල්‍ය අරමුදල මගින් යෝජිත ණය ප්‍රතිව්‍යුහගත කිරීමේ පැකේජය සම්පූර්ණ වූ වහාම නවතා ඇති JAICA ව්‍යාපෘති නැවත ආරම්භ කරන ලෙස අග්‍රාමාත්‍ය දිනේෂ් ගුණවර්ධන මහතා ජපාන ජාත්‍යන්තර සහයෝගිතා නියෝජිතායතනයෙන් (JAICA) ඉල්ලා සිට තිබෙනවා. අග්‍රාමාත්‍යවරයා මෙම ඉල්ලීම සිදුකර ඇත්තේ දකුණු ආසියාව සඳහා වන JAICA අධ්‍යක්ෂ ජනරාල් ඉතෝ තෙරුයුකි මහතා හමුවූ අවස්ථාවේදීයි. ජාත්‍යන්තර මූල්‍ය අරමුදල විසින් ණය ප්‍රතිව්‍යුහගත කිරීමේ වැඩසටහන අවසන් කළ වහාම ජයිකා ව්‍යාපෘති නැවත ආරම්භ කරන බවට තෙරුයුකි මහතා අග්‍රාමාත්‍යවරයාට එහිදී සහතික වී තිබෙනවා. රාජ්‍ය මූල්‍ය අර්බුදය හේතුවෙන් ඇමෙරිකානු ඩොලර් බිලියන 2.5ක් වටිනා JAICA ව්‍යාපෘති 12ක් තාවකාලිකව නතර කර ඇති බවද සඳහන්. නගර කිහිපයක ක්‍රියාත්මක ජල පිරිපහදු කිරීම, මලාපවහන, සනීපාරක්ෂාව සහ ඝණ අපද්‍රව්‍ය පිරිපහදු කිරීමේ ව්‍යාපෘති සඳහා දශක කිහිපයක් තිස්සේ ශ්‍රී ලංකාවට ලබා දෙන අඛණ්ඩ සහාය පිළිබඳව අග්‍රාමාත්‍යවරයා JAICA අධ්‍යක්ෂ ජනරාල්වරයාට ස්තූතිය පුද කර තිබෙනවා. පුනර්ජනනීය බලශක්තිය සහ දුම්රිය මාර්ග ඇතුළු පොදු ප්‍රවාහන පහසුකම් විද්‍යුත්කරණය කිරීම වැනි නව ක්ෂේත්‍ර සඳහා ද JAICA සහාය ලබා දෙන ලෙස ද ඔහු එහිදී වැඩිදුරටත් ඉල්ලා සිටි බවයි අග්‍රාමාත්‍ය මාධ්‍ය අංශය සඳහන් කළේ. අවශ්‍ය නීති සම්පාදනය කරමින් ව්‍යාපෘති ක්‍රියාත්මක කිරීමේදී විනිවිදභාවය සහ වගවීම වැඩි දියුණු කිරීමට ගෙන ඇති පියවර පිළිබඳව ද අග්‍රාමාත්‍යවරයා JAICA නියෝජිත පිරිස දැනුවත් කර තිබෙනවා. ආණ්ඩු වෙනස් වුවද ජාතික වශයෙන් වැදගත් ව්‍යාපෘති සහ ප්‍රතිපත්ති අඛණ්ඩව පවත්වාගෙන යාම සහතික කිරීම සඳහා අයවැය පනතක් සම්මත කරන බව ද ඔහු එහිදී වැඩි දුරටත් ප්‍රකාශ කළ බව සඳහන්. ", "URL": "https://www.itnnews.lk/2023/10/05/462263/", "Category": "දේශීය පුවත්", "Parent URL": null}