{"Source": "ITN news", "Timestamp": "ஜூன் 24, 2022 15:37", "Headline": "முன்னாள் மின்சார சபை தலைவரினால் மீண்டும் ஒரு சர்ச்சைக்குரிய கருத்து..", "News Content": "எமது நாட்டில் காற்றாலை மின் உற்பத்தியை மேற்கொள்வதற்கு இந்தியாவின் அதானி கம்பனிக்கு வழங்குவது தொடர்பில் சர்ச்சைக்குரிய கருத்தை வெளியிட்ட இலங்கை மின்சார சபையின் முன்னாள் தலைவர் எம்.எம்.சி.பேர்டினென்டோ கோப் குழு முன்னிலையில் மீண்டும் சர்ச்சைக்குரிய கருத்துக்களை வெளியிட்டுள்ளார். எவ்வாறு இருப்பினும் குறித்த கருத்து தொடர்பான வீடியோ காட்சிகள் ஊடகங்களில் வெளியிடப்படவில்லை. இதேநேரம் கடந்த 10 ம் திகதி இலங்கை மின்சார சபையின் ஊழியர்கள் கோப் குழுவிற்கு அழைக்கப்பட்டிருந்தனர். இதன்போது காற்றாலை வேலைத்திட்டம் தொடர்பில் கருத்து தெரிவித்த இலங்கை மின்சார சபையின் அப்போதய தலைவர் எம்.எம்.சி.பேர்டினெண்டோ அங்கு சர்ச்சைக்குரிய கருத்துக்களை வெளியிட்டார். “நவம்பர் 24 ம் திகதி அளவில் இந்திய பிரதமர் குறித்த நிறுவனத்தை இந்தியாவின் அதானி கம்பனிக்கு வழங்குமாறு தன்னை வற்புறுத்துவதாக ஜனாதிபதி தன்னிடம் தெரிவித்தார். அப்போது நான் இது என்னுடையதோ, மின்சார சபையினுடைய பிரச்சினை அல்ல என்றும் முதலீட்டு சபைக்கு உரிய பிரச்சினை என்றும் அப்போது தெரிவித்தேன். இல்லை, நீங்கள்தான் செய்யவேண்டுமென அவர் தெரிவித்தார். இந்த பிரச்சினை தொடர்பில் கடிதமொன்றின் ஊடாக ஜனாதிபதி எனக்கு இவ்வாறு உத்தரவிடுகிறார் என்று கூறி நிதி அமைச்சின் செயலாளர் நீங்களே இதனை பார்த்துக்கொள்ளுமாறு தெரிவித்தேன்.” தாம் வெளியிட்ட கருத்துக்களை நீக்குவதற்காக முன்வைக்கப்பட்ட கடிதம் தொடர்பில் தலைவர் பதவியிலிருந்து ராஜினாமா செய்த எம்.எம்.சி.பேர்டினெண்டோ கோப் குழுவிற்கு அழைக்கப்பட்டிருந்தார். அங்கு அவர் கருத்து தெரிவிக்கையில் கடந்த 10 ம் திகதி தான் வெளியிட்ட கருத்து முற்றிலும் உண்மைக்கு புறம்பானதென தெரிவித்தார். இங்கு முன்னாள் தலைவர் முன்வைத்த கோரிக்கை தொடர்பில் மறுபரிசீலனை செய்த கோப் குழு, அவர் தெரிவித்த கருத்தை வாபஸ் பெறுவதாக விடுத்த கோரிக்கைக்கு அனுமதி வழங்கியது. இந்த கலந்துரையாடலின் போது மேலும் பல கருத்துக்கள் தொடர்பில் கலந்தாலோசிக்கப்பட்டன. இந்நிலையில் முன்னாள் தலைவர் எம்.எம்.சி . பேர்டினென்டோவின் சர்சைக்குரிய கருத்துக்கள் தொடர்பில் நேற்றைய கோப்குழுவின் காட்சிகளை ஊடகங்களுக்கு வழங்காமல் இருப்பது தொடர்பில் கோப் குழுவின் தலைவர் பேராசிரியர் ச்சரித்த ஹேரத் தனது டுவிட்டர் கணக்கின் ஊடாக பதிவொன்றை வெளியிட்டிருந்தார். இதேவேளை குறித்த விசாரணைகள் தொடர்பான காட்சிகள் எதிர்வரும் 27 ம் திகதி திங்கட் கிழமை ஊடகங்களுக்கு வழங்கப்படுமென குறித்த டுவிட்டர் செய்தியில் மேலும் தெரிவிக்கப்பட்டிருந்தது. ", "URL": "https://www.itnnews.lk/2023/10/05/418965/", "Category": "Breaking News,தேசிய செய்திகள்", "Parent URL": null}