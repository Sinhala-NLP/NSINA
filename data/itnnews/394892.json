{"Source": "ITN news", "Timestamp": "பிப்ரவரி 14, 2022 11:56", "Headline": "இளம் பராயத்தினரை இலக்கு வைத்து மோசடிகள்… பிள்ளைகள் தொடர்பில் கவனம் செலுத்துமாறு பெற்றோருக்கு அறிவுறுத்தல்", "News Content": "அனுராதபுரம் தஹய்யாகம பகுதியில் உள்ள ஹொட்டல் ஒன்றில் இடம்பெற்ற மதுபான விருந்துபசார நிகழ்ச்சி சுற்றிவளைக்கப்பட்ட நிலையில், 7 பேர் கைது செய்யப்பட்டுள்ளனர். விருந்துபசாரத்தில் 200க்கும் மேற்பட்டோர் கலந்துக்கொண்டிருந்தனர். அவர்கள் சமூக ஊடகங்களின் ஊடாக நிகழ்வில் இணைத்துக்கொள்ளப்பட்டுள்ளதாக பொலிஸார் தெரிவிக்கின்றனர். அனுராதபுரம் பிரிவை சேர்ந்த மோசடி தடுப்பு பிரிவினர் சுற்றிவளைப்பை மேற்கொண்டனர். அதன்போது பல்வேறு வகையான விஷ மதுபானங்கள் அங்கிருந்து கைப்பற்றப்பட்டன. இதேவேளை கண்டி பகுதியிலுள்ள ஹொட்டல் ஒன்றிலும் பேஸ்புக் மூலமாக ஒழுங்கு செய்யப்பட்டிருந்த விருந்துபசார நிகழ்வு சுற்றிவளைக்கப்பட்டது. அங்கிருந்து இரு பெண்கள் உட்பட 36 பேர் கைது செய்யப்பட்டனர். குறித்த இடத்திலிருந்து போதைப்பொருட்கள் கைப்பற்றப்பட்டதாக பொலிஸ் ஊடகப்பேச்சாளர், சிரேஷ்ட பொலிஸ் அத்தியட்சகர் நிஹால் தல்துவ தெரிவித்தார். கொவிட் பரவல் நிலையால் விருந்துபசார நிகழ்வுகள் மற்றும் ஒன்றுகூடல்களில் ஈடுபட ஏற்கனவே தடை விதிக்கப்பட்டிருந்த போதும் தற்போது குறித்த கட்டுப்பாட்டில் தளர்வுகள் ஏற்படுத்தப்பட்டிருந்தன. இவ்வாறான நிலையில் தற்போது மோசடியாளர்கள் தவறான முறையில் நிதி சேகரிப்பில் ஈடுபடுவதற்கென இத்தகைய களியாட்ட நிகழ்வுகளை ஒழுங்கு செய்து வருகின்றனர். இன்று காதலர் தினம் கொண்டாட்டப்படும் நிலையில், இளம் பராயத்தினரை இலக்கு வைத்து பல்வேறு இடங்களிலும் களியாட்ட நிகழ்வுகள் ஒழுங்கு செய்யப்பட்டு மோசடிகள் இடம்பெறக்கூடும். இந்நிலையில் பெற்றோர் தமது பிள்ளைகள் தொடர்பில் கூடுதல் அவதானத்துடன் செயற்பட வேண்டும். அவர்கள் எங்கு செல்கின்றனர்? என்ன செய்கின்றனர் என்பது தொடர்பில் பெற்றோர் தொடர்ந்தும் ஆராய வேண்டுமென பொலிஸ் ஊடகப்பேச்சாளர், சிரேஷ்ட பொலிஸ் அத்தியட்சகர் நிஹால் தல்துவ தெரிவித்தார்.         ", "URL": "https://www.itnnews.lk/2023/10/05/394892/", "Category": "Breaking News,அண்மைய செய்திகள்,தேசிய செய்திகள்", "Parent URL": null}