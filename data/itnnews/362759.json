{"Source": "ITN news", "Timestamp": "සැප්තැම්බර් 15, 2021 15:53", "Headline": "2024 වන විට බීජ හා කිරිපිටි ආනයනය නතර කිරීමට පියවර", "News Content": "කිරි ගොවියා,හේන් ගොවියා හා කුඹුරු ගොවියා රැක ගෙන කෘෂිකර්ම ක්ෂේත්‍රයේ අභිවෘද්ධිය උදෙසා ඉකුත් වසරක කාලය තුළ ප්‍රතිපත්ති තීරණ මත වැඩසටහන් 22ක් ක්‍රියාත්මක කිරීමට කෘෂිකර්ම අමාත්‍යාංශය පියවර ගෙන ඇති බව කෘෂිකර්ම අමාත්‍ය මහින්දානන්ද අලුත්ගමගේ මහතා සඳහන් කළේය. විවිධ අභියෝගයන් සමඟ කෘෂිකර්ම ක්ෂේත්‍රයේ වසරක් තුළ මෙතරම් වැඩ කොටසක් ඉටු කර ඇති ප්‍රථම අවස්ථාව මෙය විය හැකි බව ද අමාත්‍යවරයා පෙන්වා දුන්නේය. කෘෂිකර්ම අමාත්‍යාංශයේ ලේකම් හා කෘෂිකර්මයට සම්බන්ධ රාජ්‍ය අමාත්‍යාංශවල ලේකම්වරු හා ආයතන ප්‍රධානීන් සමඟ ඊයේ (14) පැවති ප්‍රගති සමාලෝචන රැස්වීමේදී අමාත්‍යවරයා මෙම කරුණු අනාවරණය කළේය. එමෙන්ම 2024 වන විට මෙරටට බීජ ආනයනය නතර කර රටට අවශ්‍ය බීජ රටතුල නිපදවා ගැනීමටත්, කිරිපිටි ආනයනය නතර කර ජනතාව දියර කිරි සදහා හුරු කරවීමේ ඉලක්කය සපුරා ගැනීමටත් කටයුතු කළ යුතු බව අමාත්‍යවරයා එහිදී පෙන්වා දුන්නේය. බහුජාතික සමාගම්වල බලපෑම්වලට හසුනොවී ජනාධිපති ගෝඨාභය රාජපක්ෂ මහතාගේ ‘සෞභාග්‍යයේ දැක්ම’ ප්‍රතිපත්ති ප්‍රකාශනයේ සඳහන් කෘෂිකර්ම ක්ෂේත්‍රයේ ඉලක්ක සපුරා ගැනිමට කැපවී කටයතු කීරීම අපි සියලු දෙනාගේ වගකීමක් බව ද අමාත්‍යවරයා කීවේය. මිරිස් ආනයනය සම්පූර්ණයෙන්ම නතර කර අල, ලූණු ආනයනය 35% ක් දක්වා අඩු කර ගැනීමටත්, මෙම සාකච්ඡාවේදී අවධානය යොමු කෙරිණ. කෘෂිකර්ම අමාත්‍යාංශයේ හා ඊට අයත් ආයතනවලට අදාළ යල් පැනගිය අණපනත් නැවත සංශෝධනය කර, යාවත්කාලීන කිරිම කඩිනම් කළයුතු බවද අමාත්‍යවරයා මෙහිදී අවධාරණය කළේය. එළවළු ප්‍රවාහනයේදී සිදුවන නාස්තිය අවම කර ගැනීම හා අතරමැදියන්ගේ අයුතු ඉපයීම් නතර කර ගොවියාට සිය නිෂ්පාදන සඳහා හොඳ මිලක් ගෙවා, ඒවා දුම්රියෙන් ආර්ථික මධ්‍යස්ථාන වෙත ප්‍රවාහනය කිරිමේ වැඩපිළිවෙළ කඩිනමින් ක්‍රියාත්මක කිරීමේ අවශ්‍යතාවය ද මෙහිදී අවධානයට යොමු විය. කෘෂිකර්ම අමාත්‍යාංශයට අයත් ජනතා වතු සංවර්ධන මණ්ඩලය ඉකුත් පාලන සමයේ බංකොලොත් තත්ත්වයට ඇද දමා තිබුණද, ඉකුත් වසරක කාලය තුළ ලාභ උපයන තත්ත්වයට ප්‍රගතියක් ලබා ගත හැකි බවද මෙහිදී අනාවරණය විය. පොස්පේට් සමාගමද සිය නිෂ්පාදන ධාරිතාවය මෙ.ටොන් 4000 සිට 7000 දක්වා වර්ධනය කර ගෙන ඇති බවද මෙහිදී පෙන්වා දුන්නේය. ", "URL": "https://www.itnnews.lk/2023/10/05/362759/", "Category": "දේශීය පුවත්", "Parent URL": null}