{"Source": "ITN news", "Timestamp": "අගෝස්තු 13, 2023 09:20", "Headline": "දේශීයව සිදුකරන ඖෂධ නිෂ්පාදනය හා සැපයුම පිළිබඳ සමාලෝචන රැස්වීමක්", "News Content": "දේශීයව සිදුකරන ඖෂධ නිෂ්පාදනය හා සැපයුම පිළිබඳ සමාලෝචන රැස්වීමක් පසුගියදා (11) සෞඛ්‍ය අමාත්‍ය ආචාර්ය කෙහෙලිය රඹුක්වැල්ල මහතාගේ ප්‍රධානත්වයෙන් සෞඛ්‍ය අමාත්‍යාංශයේදී පැවැත්වුණා. ඖෂධ සැපයීම පිළිබඳව තත්ත්වය පරීක්ෂා කරමින් එහි හොද නරක මෙන්ම ගැටළු නිරාකරණය කරගනිමින් එම වැඩපිළිවෙළ ශක්තිමත් කිරිම හා ඖෂධ හිඟතාවය පිළිබඳව සොයාබැලිම මෙම සාකච්ඡාවේ මුලික අරමුණු වුණා. වෛද්‍ය සැපයුම් අංශයට සෘජුවම ඖෂධ සපයන දේශීය නිෂ්පාදන ආයතන 18 ක්, රාජ්‍ය ඖෂධ නිෂ්පාදන නීතිගත සංස්ථාවේ (SPMC) නිලධාරින් සහ රාජ්‍ය ඖෂධ නිෂ්පාදන නීතිගත සංස්ථාව හරහා ඖෂධ සපයන සැපයුම්කරුවන් සමඟ මෙම සාකච්ඡාව සිදු කර තිබෙනවා. දේශිය නිෂ්පාදකයින්ට ලබාදී ඇති ඇණවුම් වලින් කොපමණ ඇණවුම් ප්‍රමාණයක් බාර දී තිබෙනවා ද, කොපමණ ප්‍රමාණයක් සපයා තිබෙනවා ද, කොපමණ තොග ඔවුන් සතුව තිබෙනවාද හා ඉදිරි සැපයුම් කටයුතු සිදුකරන ආකාරය පිළිබදව මෙහිදී සාකච්ඡා කෙරුණා. මෙහිදී සැපයුම් ජාලාව නිසි පරිදි පවත්වාගත නොහැකි බවට හඳුනාගත් සැපයුම්කරුවන් සම්බන්ධයෙන් වෙනම විශේෂ සාකච්ඡාවක් පවත්වා තීරණයකට එළඹීමටද මෙහිදී තීරණය වුණා. රාජ්‍ය ඖෂධ නිෂ්පාදන නීතිගත සංස්ථාවේ (SPMC) නිලධාරින් සහ රාජ්‍ය ඖෂධ නිෂ්පාදන නීතිගත සංස්ථාව හරහා ඖෂධ සපයන සැපයුම්කරුවන් සමඟ සිදු කළ සාකච්ඡාවේ දී කාර්ය සාධනය අඩු සැපයුම් වල කාර්ය සාධනය වැඩිකිරීම පිළිබඳව අවධානය යොමු කළ අතර, මාසිකව කාර්ය සාධනය සමාලෝචනය කරන ලෙස උපදෙස් ලබාදී තිබෙනවා. එමෙන්ම එක් මාසයකට අදාළව සැපයිය යුතු ඖෂධ ඊළඟ මස 15 ට පෙර සැපයීම් සිදු නොකළ හොත් වෙනත් දේශිය නිෂ්පාදකයින්ට එම ආයිතම බෙදාදීම සහ එලෙස ලබාදීමට ද දේශිය නිෂ්පාදකයින් නොමැතිනම් රාජ්‍ය ඖෂධ සංස්ථාව හරහා මිල දී ගැනීමට කටයුතු කරන ලෙස ද උපදෙස් ලබාදී තිබෙනවා. මෙම සාකච්ඡාවට සෞඛ්‍ය අමාත්‍යංශයේ ලේකම් ජනක ශ්‍රී චන්ද්‍රගුප්ත, සෞඛ්‍ය අමාත්‍යාංශයේ අතිරේක ලේකම් වෛද්‍ය සමන් රත්නායක සහ වෛද්‍ය සැපයීම් අංශයේ අධ්‍යක්ෂ වෛද්‍ය කපිල වික්‍රමනායක, රාජ්‍ය ඖෂධ නිෂ්පාදන නීතිගත සංස්ථාවේ සභාපති වෛද්‍ය උත්පල ඉන්ද්‍රවංශ යන මහත්වරුන් ඇතුලු ඖෂධ හා සම්බන්ධ සියළුම දේශීය නිෂ්පාදකයින්, රාජ්‍ය ඖෂධ නිෂ්පාදපාදන නීතිගත සංස්ථාව නියෝජනය කරමින් නිලධාරින් සහ රාජ්‍ය ඖෂධ නිෂ්පාදන නීතිගත සංස්ථාව හරහා ඖෂධ සපයන ආයතන සම්බන්ධ නිලධාරින් ද එක්ව සිටියා. ", "URL": "https://www.itnnews.lk/2023/10/05/507769/", "Category": "Breaking News,දේශීය පුවත්", "Parent URL": null}