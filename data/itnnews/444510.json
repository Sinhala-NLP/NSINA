{"Source": "ITN news", "Timestamp": "නොවැම්බර් 6, 2022 19:40", "Headline": "ඉම්රාන් ඛාන්ගේ ප්‍රකාශයන් මාධ්‍යවල ප්‍රචාරය තහනම්", "News Content": "පාකිස්තාන හිටපු අග්‍රාමාත්‍ය ඉම්රාන් ඛාන්ගේ කිසිදු ප්‍රකාශයක් රූපවාහිනි මාධ්‍ය ඔස්සේ විකාශය නොකිරීමට පාකිස්තාන විද්‍යුත් මාධ්‍ය නියාමන ආයතනය තීරණය කර තිබෙනවා. විද්‍යුත් මාධ්‍ය ආයතනයක් එය නොතකා ඉම්රාන් ඛාන්ගේ ප්‍රකාශ විකාශය කළහොත් අදාළ මාධ්‍ය ආයතනයේ විකාශන අයිතිය අවලංගු කිරීමටත් තීරණය කර තිබෙනවා. පාකිස්තාන හිටපු අග්‍රාමාත්‍ය ඉම්රාන් ඛාන් වෙඩි ප්‍රහාරයකට ලක්වුණේ පසුගිය සිකුරාදා පැවැති රැලියක් අතරතුරයි. වෙඩි තැබීම වත්මන් අගමැති ෂෙබාස් ෂරීෆ් ගේ අනුදැනුම මත සිදුවූ බවට ඉම්රාන් ඛාන් ඊයේ (05) රෝහලේ සිට ප්‍රකාශක් සිදු කරමින් චෝදනා කළා. කෙසේ වෙතත් හිටපු අග්‍රාමාත්‍ය ඉම්රාන් ඛාන් ඝාතන තැතට සම්බන්ධ බවට එල්ල වන චෝදනා පාකිස්ථාන අග්‍රාමාත්‍ය ෂෙබාස් ෂරීෆ් ප්‍රතික්ෂේප කරනවා. විශේෂ මාධ්‍ය හමුවක් කැඳවමින් පාකිස්තාන අග්‍රාමාත්‍යවරයා වැඩිදුරටත් සඳහන් කළේ මේ පිළිබඳව සාක්ෂියක් හමුවුවහොත් තමන් දේශපාලනයෙන් සමුගන්නා බවයි. එමෙන්ම මෙම චෝදනාව සම්බන්ධයෙන් විමර්ශනය කිරීම සඳහා පූර්ණ අධිකරණ කොමිසමක් පිහිටුවන ලෙස ද ඔහු ශ්‍රේෂ්ඨාධිකරණයෙන් ඉල්ලීමක් ද සිදු කළා.   ", "URL": "https://www.itnnews.lk/2023/10/05/444510/", "Category": "ජාත්‍යන්තර පුවත්", "Parent URL": null}