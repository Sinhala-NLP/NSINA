{"Source": "ITN news", "Timestamp": "ஆகஸ்ட் 16, 2022 09:26", "Headline": "சர்ச்சைக்குரிய சீன கப்பல் ஹம்பாந்தோட்டை துறைமுகத்தை வந்தடைந்தது..", "News Content": "சீனாவின் யுவான் வேங் 5 கப்பல் இன்று காலை ஹம்பாந்தோட்டை துறைமுகத்தை வந்தடைந்துள்ளது. சீனாவின் விஞ்ஞான ஆய்வு கப்பலான யுவான் வேங் 5 கப்பல் எரிபொருளை பெற்றுக்கொள்வதற்காக கடந்த 11ம் திகதி ஹம்பாந்தோட்டை துறைமுகத்திற்கு வருகைதரவிருந்தது. இலங்கை அரசாங்கம் கப்பலின் வருகையை தாமதப்படுத்துமாறு சீன அரசாங்கத்திடம் விடுத்த கோரிக்கைக்கமைய அதன் வருகையில் தாமதம் ஏற்பட்டது. வெளிவிவகார அமைச்சு கடந்த 13ம் திகதி அனுமதி வழங்கியதையடுத்து தேவையான எரிபொருளை பெற்றுக்கொள்வதற்கென குறித்த கப்பல் நாட்டுக்கு பிரவேசித்துள்ளது. இன்று காலை ஹம்பாந்தோட்டை துறைமுகத்திற்கு வருகை தந்த கப்பல் இழுவை படகின் ஊடாக துறைமுக வளாகத்திற்கு எடுத்துரப்பட்டது. கப்பலின் மாலுமி உள்ளிட்ட தரப்பினருக்கு இலங்கை அரசாங்கத்தினால் வரவேற்பு வழங்கப்பட்டது. குறித்த கப்பலில் 400க்கும் அதிகமானோர் தங்கியுள்ளதாக செய்திகள் வெளியாகியுள்ளன. யுவான் வேங் 5 கப்பல் இன்று முதல் 7 நாட்களுக்கு மீள் நிரப்பு நடவடிக்கைகளை மேற்கொள்ள அனுமதி கோரியுள்ளது. அதற்கமைய இன்று முதல் ஏழு தினங்களுக்கு யுவான் வேங் 5 கப்பல் ஹம்பாந்தோட்டை துறைமுகத்தில் நங்கூரமிடப்பட்டிருக்கும். அதனையடுத்து கிழக்கு இந்திய பெருங்கடலில் விண்வெளி கண்காணிப்பு நடவடிக்கைகளுக்கென குறித்த கப்பல் புறப்படவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/429174/", "Category": "Breaking News,தேசிய செய்திகள்,முதன்மை செய்தி", "Parent URL": null}