{"Source": "ITN news", "Timestamp": "ජූනි 30, 2023 09:54", "Headline": "අපරාධකල්ලි සාමාජිකයින්ට විදේශ ගමන් බලපත්‍ර සකස් කළ පිරිසක් අත්අඩංගුවට", "News Content": "අපරාධකල්ලි සාමාජිකයන්ට රටින් පිටවීමට අවශ්‍ය විදේශ ගමන් බලපත්‍ර සකස් කළ පිරිසක් අත්අඩංගුවට ගෙන තිබෙනවා. විදේශගතව සිටින අපරාධකල්ලි සාමාජිකයෙකු බව කියන ගනේමුල්ලේ සංජීව යන අයගේ දැනුම් දිම මත මනුෂ්‍ය ඝාතන හා මත්ද්‍රව්‍ය ජාවාරම් සිදුකරන පිරිසකට විදේශගතවිම සදහා ව්‍යාජ විදෙස් ගමන් බලපත්‍ර සැකසූ පිරිසකුයි මෙලෙස අත්අඩංගුවටගෙන ඇත්තේ. ඒ කොළඹ අපරාධ කොට්ඨාසයේ සංවිධානාත්මක අපරාධ විමර්ශන අංශය මගිනුයි. පසුගියදා විශේෂ කාර්ය බලකාය ගෝනහේන කදවුරේ නිලධාරින් විසින් සැකකරුවන් තුන් දෙනෙකු අත්අඩංගුවට ගෙන කොළඹ අපරාධ කොට්ඨාසය වෙත භාර දී තිබුණා. ඉන් දෙදෙනෙකු ගනේමුල්ලේ සංජීව යන අයගේ ගෝලයන් වන තමිල සහ අලයා යන අය බවට හදුනාගෙන තිබෙනවා. ඔවුන්ගේ දුරකතන ඇමතුම් පිළිබද කළ විමර්ශනයකදියි අනුරාධපුර ප්‍රාදේශීය ලේකම් කාර්යාලයේ ලිපිකරුවෙකු අත්අඩංගුවට ගැනුණේ. ඔහුගේ නිවසේ තිබී ව්‍යාජ විදේශ ගමන් බලපත් 09 ක් හා හැදුනුම්පත් දෙකක් ද හමුවුණා. ඔහුගේ දුරකතනය පරික්ෂා කිරීමේදී ලද තොරතුරුවලට අනුව වව්නියාව ප්‍රාදේශීය ලේකම් කාර්යාලයේ සේවිකාවකද අත්අඩංගුවට ගැනුනේ. ඇය සතුව ද ව්‍යාජ විදේශ ගමන් බලපත්‍ර තුනක්, හැදුනුම් පත් 4ක්,  ව්‍යාජ රබර් මුද්‍රා සහ ලිපි ද්‍රව්‍ය සොයා ගෙන ඇත්තේ.         ", "URL": "https://www.itnnews.lk/2023/10/05/496106/", "Category": "දේශීය පුවත්", "Parent URL": null}