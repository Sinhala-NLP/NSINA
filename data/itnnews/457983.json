{"Source": "ITN news", "Timestamp": "ජනවාරි 27, 2023 17:42", "Headline": "පාර්ලිමේන්තුවේ තුන්වන සැසිවාරය අද මධ්‍යම රාත්‍රියේ වාර අවසන් කෙරේ", "News Content": "9 වන පාර්ලිමේන්තුවේ තුන්වන සැසිවාරය අද මධ්‍යම රාත්‍රියේ වාර අවසන් කෙරෙනවා. නව සභාවාරය පෙබරවාරි 8 වනදා ආරම්භ වීමට නියමිතව තිබෙනවා. මෙසේ  වාර අවසාන කිරීම සැලකෙන්නේ පාර්ලිමේන්තුවේ තාවකාලික විරාමයක් ලෙසටයි. පාර්ලිමේන්තුව වාර අවසාන කිරීම සිදුවන්නේ ශ්‍රී ලංකා ආණ්ඩුක්‍රම ව්‍යවස්ථාවේ 70 (1) විධිවිධානයට අනුවයි. වාර අවසානය වාර දෙකකට නොවැඩි විය යුතු අතර එය සිදුවිය යුත්තේ ජනාධිපතිවරයාගේ ප්‍රකාශයක් මගින් නව සැසිවාරය ආරම්භ කිරීමේදී තේරීම් කාරක සභා නැවත පත්කල යුතු වනවා. එහෙත් උසස් නිලතල පිළිබඳ කාරක සභාව අඛණ්ඩව ක්‍රියාත්මක වනු ඇති. සම්ප්‍රදායානුකූලව සෑම නව සැසිවාරයක් ආරම්භයේදීම අක්‍රිය වූ කාරක සභා නැවත සාමාජිකයින් පත් කිරිම සිදුවනවා. පාර්ලිමේන්තු සැසි වාරය නැවත ආරම්භ වන අවස්ථාවේදී ජනාධිපතිවරයා සම්ප්‍රදායට අනුව රජයේ ප්‍රතිපත්ති ප්‍රකාශය ඉදිරිපත් කිරීම සිදුවනවා. පාර්ලිමේන්තුව නැවත කැඳවීම නියමිත දිනට පෙර කැඳවීමට වුවද ජනාධිපතිවරයාට බලය පවතිනවා. බහුතර මන්ත්‍රිවරුන්ගේ ලිඛිත ඉල්ලීමක් පරිදී සුවිශේෂී අවස්ථාවන්හිදී කතානායකවරයාට පාර්ලිමේන්තුව නැවත කැඳවිය හැකියි. නව සැසිවාරය ආරම්භයේදී ඉදිරිපත් කරන රජයේ ප්‍රතිපත්ති ප්‍රකාශය අතීතයේදී හැදින්වූයේ රාජාසන කතාව ලෙසයි. එකල එය ආන්ඩුකාරවරයා ඉදිරිපත් කළා.නව සභා වාරය ආරම්භ කෙරෙන පෙබරවාරි 8 වනදා ජනාධිපති රනිල් වික්‍රමසිංහ මහතා පාර්ලිමේන්තුව හමුවේ රජයේ  ප්‍රතිපත්ති ප්‍රකාශය ඉදිරිපත් කිරීමට නියමිතයි.       ", "URL": "https://www.itnnews.lk/2023/10/05/457983/", "Category": "Breaking News,දේශීය පුවත්", "Parent URL": null}