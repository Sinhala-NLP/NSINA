{"Source": "ITN news", "Timestamp": "මාර්තු 24, 2022 12:07", "Headline": "නේටෝ හමුදාව සමඟ වුවත් සටනට සූදානම් බව රුසියාව කියයි", "News Content": "නේටෝ හමුදාව සමග වුවත් සටනට සූදානම් බව රුසියාව පවසනවා. එවැනි ගැටුමක් ඇතිවුවහොත් එය තුන්වන ලෝක යුද්ධය විය හැකි බවයි විශ්ලේෂකයන් පවසන්නේ. මේ අතර තම රටෙන් ගෑස් සහ තෙල් ලබා ගැනීමේදී ඩොලර් හෝ යූරෝවලින් නොව රූබලයෙන් ගෙවිය යුතු බවට රුසියා ජනාධිපති ගත් තීරණයත් සමග රූබලයේ අගය ඉහළ ගොස් තිබෙනවා. රුසියාව එසේ පවසද්දී යුක්රේනය වෙනුවෙන් සහායට එන්නැයි යුක්රේන් ජනාධිපතිවරයා සමස්ත ලෝක වාසීන්ගෙන් ඉල්ලා සිටිනවා. යුක්රේනයට සාම සාධක භටයන් යෙදවිය යුතු බවට පෝලන්තය යෝජනා කළා. මෙම යෝජනාවට නේටෝව එකග වුවහොත් එම පියවර ඇමෙරිකාව ප්‍රමුඛ කණ්ඩායම් සහ මොස්කව් අතර හමුදා ගැටුමක් දක්වා දුර දිග යනු ඇති බව රුසියා විදේශ ඇමති සර්ජි ලැව්රෝයි අනතුරු අගවා සිටිනවා. යුක්රේන හමුදා සහායට පෝලන්ත බලඇණි යෙදවීම සම්බන්ධයෙන්ද රුසියා විදේශ ඇමතිවරයා අනතුරු අගවා තිබෙනවා.  රුසියා හමුදා සහ නේටෝ හමුදා අතර ගැටුමක් ඇතිවුවහොත් එය තුන්වන ලෝක යුද්ධයක් ආරම්භ වීමක් බවයි විශ්ලේෂකයන් පවසන්නේ. කෙසේ වෙතත් ඇමෙරිකා ජනාධිපතිවරයාද පවසන්නේ යුක්රේනයේ සිට රුසියාවට එරෙහිව තම යුද භටයන් යොදවන්නේ නැති බවයි. තම රටේ තෙල් සහ ගෑස් මිලදී ගැනීමේදී රූබලයෙන් ගෙවිය යුතු බවට රුසියා ජනාධිපතිවරයා ගත් තීරණයත් සමග ඩොලරයකට රූබල අනූපහ දක්වාත් යූරෝවකට එකසිය දහයයි දශම පහ දක්වාත් අධි ප්‍රමාණය වී තිබෙනවා. රුසියාවට පැන වූ බටහිර සම්බාධක හමුවේ රුසියාවේ මුදල් ඒකකය වන රූබලය දැඩි ලෙස අවප්‍රමාණය වුණා. මාර්තු හත්වනදා ඩොලරයට රූබල 132 ක් සහ යූරෝවලට රූබල 147 ක් ලෙස අවප්‍රමාණය වුණේ වාර්තාගත ලෙසයි. රුසියාවෙන් ගෑස් ආනයනය කරන ආයතනවලට දේශීය වෙළෙදපොළෙන් රූබල් මිලදී ගැනීමට අදාළ මෙහෙයුම් සදහා එරට රජයට සහ මහ බැංකුවට සතියක කාලයක් ලබාදීමටද රුසියා ජනාධිපතිවරයා තීරණය කළා. බටහිර රටවල් රුසියාවේ ඩොලර් බිලියන 300 ක වත්කම් අත්හිටුවා තිබෙනවා. එයද රුසියා මුදල් ඒකකය වන රූබලයේ අගය අවප්‍රමාණය වීමට හේතු වුණා. රුසියාව යුද්ධයේදී විෂ වායු වැනි රසායනික අවි භාවිත කළහොත් ඊට එරෙහිව බටහිර රටවල් දැඩි පියවර ගනු ඇති බවට විදෙස් මාධ්‍ය වාර්තා කරනවා. රසායනික අවි යනු ශරීරයට හානි කරන විෂ ද්‍රව්‍ය හෝ රසායනික ද්‍රව්‍ය අඩංගු ඕනෑම ආකාරයක යුද උපකරණයි. යුක්රේනය ජෛව අවි නිපදවිමට සැලසුම් කර ඇති බවට රුසියාව ප්‍රකාශ කළේ ඉදිරියේදී රසායනික අවි භාවිත කිරීම සාධාරණීකරණය කිරිමක් සදහා විය හැකි බවට විශ්ලේෂකයන් මත පළ කරනවා. යුක්රේනයේ නීත්‍යානුකූල පර්යේෂණාගාර ඇතත් ඒවා පත්වාගෙන යන්නේ භයානක රෝගකාරකවලට අදාළ පර්යේෂණ කටයුතු සදහා පමණක් බව යුක්රේනය පවසනවා. මේ අතර රුසියාව පවසන්නේ 2017 දී තම අවසන් රසායනික අවි තොගයද විනාශ කළ බවයි. මීට පෙර පළමු ලෝක යුද්ධයේදීත්, ඉරාන ඉරාක යුද්ධයේදීත්, කැරළිකාර හමුදාවන්ට එරෙහිව සිරියා රජයත් රසායනික අවි භාවිත කර තිබෙනවා.   ", "URL": "https://www.itnnews.lk/2023/10/05/403659/", "Category": "ජාත්‍යන්තර පුවත්", "Parent URL": null}