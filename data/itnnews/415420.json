{"Source": "ITN news", "Timestamp": "ජූනි 6, 2022 15:42", "Headline": "රුසියා විදේශ අමාත්‍යවරයාගේ සර්බියා සංචාරය අත්හිටුවයි", "News Content": "ගුවන් ගමන් කලාප තහනම් කිරීමක් හේතුවෙන් රුසියා විදේශ අමාත්‍යවරයාගේ සර්බියා සංචාරය අත්හිටුවා තිබෙනවා. රුසියා විදේශ අමාත්‍ය සර්ජි ලැව්රොෆ් අද සහ හෙට දිනයේ දී සර්බියාවේ නිල සංචාරයක නිරතවීමට නියමිතව තිබුණා. කෙසේ වුවද ඔහු රැගත් ගුවන් යානයට තම ගුවන් කලාප විවෘත නොකරන බව බල්ගේරියාව , උතුරු මැසිඩෝනියාව හා මොන්ටිනීග්‍රෝ රාජ්‍ය නිවේදනය කිරීමත් සමඟයි මෙම ගැටලුව පැනනැගී ඇත්තේ. එම රාජ්‍යයන් යුරෝපා සංගමයට සම්බන්ධවීම සඳහා බලාපොරොත්තුවෙන් සිටින අතර රුසියාවට විරුද්ධව කටයුතු කරනවා. එහෙත් සර්බියාව රුසියාවේ මිත්‍ර පාර්ශ්වකරුවෙකු ලෙසයි සැලකෙන්නේ. එමෙන්ම යුරෝපා සංගමය ඇතුළු රටවල් රුසියාවට පැනවූ සම්බාධක සඳහා ද සර්බියාව මෙතෙක් සහයෝගයක් දක්වා නැහැ.             ", "URL": "https://www.itnnews.lk/2023/10/05/415420/", "Category": "ජාත්‍යන්තර පුවත්", "Parent URL": null}