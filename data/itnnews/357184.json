{"Source": "ITN news", "Timestamp": "අගෝස්තු 19, 2021 18:44", "Headline": "චීනය තලෙයිබාන් පාලනය පිළිගනිද්දී IMF අහක බලාගනී", "News Content": "ඇෆ්ගනිස්තානය සමග ආර්ථික සහ විදේශ සබදතා පවත්වාගෙන යාමට සූදානම් බව චීනය අද ප්‍රකාශ කළා. මෙවන් පසුබිමකදී ජාත්‍යන්තර මූල්‍ය අරමුදල ප්‍රකාශ කළේ රජයක් ලෙස පිළිනොගන්නා ඇෆ්ගනිස්තානයේ තලෙයිබාන් සංවිධානයට කිසිදු අරමුදලකට දායකත්වය ලබාදීමට ඉඩ නොදෙන බවයි. මේ අතර මීට දින කිහිපයකට පෙර ඇෆ්ගනිස්ථානයෙන් පළා ගිය එරට ජනාධිපති අෂ්රෆ් ගානි එක්සත් අරාබි එමීර් රාජ්‍යයේ රැකවරණය ලබා ඇති බව අද තහවුරු කළා. රට තුළ සිදුවීමට ගිය ලේ වැගිරීමක් වළක්වා ගැනීමේ අදහසින් තමන් මෙම ක්‍රියාමාර්ගය ගත් බවයි  ඔහු කියා සිටියේ. තලෙයිබාන් සංවිධානය ඇෆ්ගනිස්ථානය අත්පත්කරගෙන අදට දින පහක් ගතව ගොස් තිබෙනවා. කෙසේ නමුත් ඇෆ්ගනිස්තානයේ කාබුල් නුවර හමීඩ් කර්සායි ගුවන්තොටුපොළ තවමත් පසුවන්නේ ඇමෙරිකන් හමුදා යටතේ බවයි විදෙස් මාධ්‍ය වාර්තා කරන්නේ. ඇෆ්ගනිස්තානයේ රැදී සිටින විදේශිකයන් ඇතුළු එරට සරණාගතයින් මුදාගැනීමේ කටයුතු තවදුරටත් ක්‍රියාත්මක වනවා. අවසන් ඇමෙරිකා ජාතිකයා ඇෆ්ගනිස්තානයෙන් මුදා ගන්නා තුරු මෙම මෙහෙයුම ක්‍රියාත්මක බව ඇමෙරිකා ජනාධිපති ජෝ බයිඩ්න් පවසනවා. එම කාලය අතරතුරදී යම් ඇමෙරිකානුවෙකුට හානියක් සිදුවුවහොත් ඊට එරෙහිව උපරිම ක්‍රියාමාර්ග ගැනීමට පසුබව නොවන බවයි ඔහු වැඩිදුරටත් පවසා ඇත්තේ. ඇෆ්ගනිස්තාන ජනතාවගෙන් පළි නොගන්නා බවට තලෙයිබාන් සංවිධානය ප්‍රසිද්ධියේම ලොවට ප්‍රකාශ කර පැය කිහිපයක් ගතවීමටත් පෙර ඔවුන්ට එරෙහිව විරෝධතා දැක්වූ එරට වැසියන් තිදෙනෙක් මරා දැමීමට කටයුතු කර තිබෙනවා. එරට රාජ්‍ය මාධ්‍ය ආයතනයක සේවයේ නිරතව සිටි මාධ්‍යවේදිනියක් සමාජ මාධ්‍යයට වීඩියෝවක් මුදා හරිමින් කියා සිටින්නේ තලෙයිබාන් සංවිධානය තවදුරටත් ඇයට රාජකාරි කටයුතු වල නිරතවීමට ඉඩසලසා නොමැති බවයි. මේ අතර තලෙයිබාන් ආක්‍රමණයෙන් පසු ඇෆ්ගනිස්තානය අතහැර පළා ගිය එරට ජනාධිපති අෂ්රෆ් ගානි එක්සත් අරාබි එමීර් රාජ්‍යයේ රැකවරණය ලබා ඇති බව අද තහවුරු කළා. සමාජ මාධ්‍ය ඔස්සේ වීඩියෝවක් නිකුත් කරමින් ඔහු කියා සිටියේ තම රටේ ආරක්ෂාව වෙනුවෙන් මෙම ක්‍රියාමාර්ගය ගත් අතර නැවත තම මව්රටට පැමිණීමට බලාපාරොත්තුවෙන් සිටින බවයි. තමන් විශාල මුදල් ප්‍රමාණයක් රැගෙන පලා ගිය බවට පැතිර යන කටකතා පදනම් විරහිත සහ අසත්‍ය බව ද ඔහු පවසනවා. මේ අතර ඇෆ්ගනිස්තානයෙන් පළා යන සාමාන්‍ය වැසියන් එරට ගුවන්තොටුපොළ වෙත ළගාවීම අවහිර කරමින් ඔවුන්ට වෙඩි ප්‍රහාර එල්ල කිරීමට තලෙයිබාන් සංවිධානය කටයුතු කර තිබෙනවා.         ", "URL": "https://www.itnnews.lk/2023/10/05/357184/", "Category": "ජාත්‍යන්තර පුවත්", "Parent URL": null}