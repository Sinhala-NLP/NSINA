{"Source": "ITN news", "Timestamp": "අගෝස්තු 12, 2022 12:42", "Headline": "අරගල භූමියෙහි ඉතිරිව ඇත්තේ තව කූඩාරම් 14 යි", "News Content": "ගාලු මුවදොර අරගල භූමියෙහි තවදුරටත් පිරිසක් රැදී සිටිනවා.ඔවුන් පවසන්නේ දිගටම මෙම ස්ථානයේ රැදී සිටින බවයි. එහෙත් මේ ගාලුමුවදොර අරගල භූමිය ක්‍රියාත්මක වන්නේ 126 වන දිනටයි. එහි සිටි විශාල පිරිසක් මේ වන විට ඉවත්ව සිටිනවා. එහෙත් කූඩාරම් 14 ක් පමණක් තවම ඉතිරිව තිබෙන බව අද උදෑසන දැකගත හැකි වුණා. අරගලකරුවන් ජනාධිපති මන්දිරයෙන් සොයාගෙන කොටුව පොලිසියට භාර දුන් රුපියල් එක්කෝටි හැත්තෑලක්ෂයකට අධික මුදල අධිකරණය ඉදිරිපත් කිරීමට ප්‍රමාද වීම සම්බන්ධයෙන් සිදුකරන විමර්ශනයට අදාළ වාර්තාවක් කොළඹ මහේස්ත්‍රාත් අධිකරණයට ඉදිරිපත් කලා. ඒ මේ පිළිබද විමර්ශන සිදුකරන පොලිස් විශේෂ විමර්ශන ඒකකය මගින්. එහි අධ්‍යක්ෂ ජ්‍යෙෂ්ඨ පොලිස් අධිකාරී ඩී එස් වික්‍රමසිංහ මහතා අධිකරණයට දන්වා සිටියේ මෙම සිද්ධියට අදාළ අධිකරණ නියෝගයක් අනුව දුරකතන ඇමතුම් විස්තර ලබා ගෙන විමර්ශන සිදුකළ බවයි. ඒ අනුව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා විසින් කොටුව පොලිස් ස්ථානාධිපතිවරයාට දුරකතන ඇමතුමක් ලබා දී ඇති බව හෙළි වී තිබෙනවා. ඒ බව තෙන්නකෝන් මහතා ද පිළිගෙන ඇති බවයි ඔහු පැවසුවේ. එහෙත් සිය දුරකතන ඇමතුම් මගින් අදාළ මුදල් සම්බන්ධයෙන් ගත යුතු පියවර පිළිබද කොටුව පොලිස් ස්ථානාධිපතිවරයාට උපදෙස් ලබා නොදුන් බව නියෝජ්‍ය පොලිස්පතිවරයා ප්‍රකාශ කර තිබෙනවා. ඒ අනුව සිද්ධිය පිළිබද වැඩිදුර විමර්ශන සිදු කෙරෙන බව විශේෂ පොලිස් විමර්ශන ඒකකයේ අධ්‍යක්ෂවරයා පැවසුවා. පැමිණිල්ල ලබන 26 වනදා යළි කැදවීමට නියෝග කෙරුණා.       ", "URL": "https://www.itnnews.lk/2023/10/05/428410/", "Category": "දේශීය පුවත්", "Parent URL": null}