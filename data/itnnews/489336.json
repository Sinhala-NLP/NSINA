{"Source": "ITN news", "Timestamp": "ජූනි 5, 2023 15:18", "Headline": "හඳගිරිය හා පොල්ලමුරේට අලි වැටක්", "News Content": "උඩවලව ජාතික වනෝද්‍යානයට ඇතුල්වීම සඳහා බලංගොඩ හඳගිරිය ප්‍රදේශයෙහි ආරම්භ කිරීමට යෝජිත නව පිවිසුම් දොරටුව සහ අනෙකුත් ඉදිකිරීම් කඩිනමින් නිම කිරීමට කටයුතු කරන ලෙස වන ජීවී හා වන සම්පත් සංරක්ෂණ අමාත්‍ය නීතිඥ පවිත්‍රා දේවි වන්නිආරච්චි මහත්මිය වනජීවී සංරක්ෂණ දෙපාර්තමේන්තුවට දැනුම් දී තිබෙනවා. අමාත්‍යතුමිය මෙම උපදෙස් ලබාදුන්නේ මැයි 31දා බලංගොඩ වැලිගෙපොල -කල්තොට නිරීක්ෂණ චාරිකාවට එක්වූ අවස්ථාවේ හඳගිරිය උද්‍යානය තුළ යෝජිත ඉදිකිරීම් පිළිබඳ ඉදිරි සැලසුම් සම්බන්ධයෙන් වන සාකච්ඡාව වනජීවී අඩවි ආරක්ෂක කාර්‍යාලය තුළදී පැවැත්වූ අවස්ථාවේදීයි. එහිදී හඳගිරිය හා පොල්ලමුරේ යන ප්‍රදේශවල ජනතාවට ගැටලුවක්ව පවතින අලි ගම්වැදීම පාලනය කිරීම සඳහා වන කිලෝමීටර් 05කින් යුත් අලි වැට ඉදිකිරීමේ අවස්ථාවට අමාත්‍යතුමිය එක් වූ අතර ඒ සඳහා අවශ්‍ය ප්‍රතිපාදන ලැබී ඇති හෙයින් කඩිනමින් එම ඉදිකිරීම් සිදුකරන බව අමාත්‍යතුමිය එහිදී පැමිණ සිටි පිරිස අමතා ප්‍රකාශ කර තිබෙනවා. එමෙන්ම හඳගිරිය වනෝද්‍යනය තුළ කිලෝමීටර් 30ක් වන මාර්‍ග පද්ධතිය සකස් කිරීමටත්, අභ්‍යන්තරයේ පවතින වැව් 04ක් ප්‍රතිසංස්කරණය කිරීමටත්, හඳගිරිය සහ උඩවලවේ ප්‍රදේශ යාකරමින් වලවේ ගඟ හරහා මීටර් 52ක් වන පාලම ඉදිකිරීමටත් සංචාරක බංගලා 02ක් හා නව කඳවුරු බිම් 05ක් ඇතිකිරීමට එහිදී අමාත්‍යතුමිය හා වනජීවී සංරක්ෂණ දෙපාර්තමේන්තුවේ නිලධාරීන් අතර සාකච්ඡා සිදු වූ බවයි අමාත්‍යංශය නිවේදනය කළේ. එහිදී අමාත්‍යතුමිය පැවසුවේ උඩවලව වනෝද්‍යානය පැරණි පිවිසුම හා සඳගිරිය පිවිසුම අතර සබඳතාවය ඇතිකිරීම තුළින් දෙස් විදෙස් සංචාරකයන්ට එකම වනෝද්‍යානයක පවතින දේශගුණික හා පරිසර පද්ධතීන් දෙකක් දැකබලා ගැනීමට අවස්ථාව හිමිවන බවයි. එමගින් සංචාරක ආකර්ෂණය වැඩිකිරීමට හේතුවනු ඇත. මීට අමතරව යෝජිත ව්‍යාපෘති ඇතිවීම හේතුවෙන් ප්‍රදේශයේ ජනතාවට ආර් ථික වශයෙන් දියුණු වීමට අවස්ථාවක් ඇති වන බව සඳහන්.\nබලංගොඩ ප්‍රදේශයේ තරුණ තරුණියන්ට නව රැකියා අවස්ථාවන් හිමිවන බවද අමාත්‍යතුමිය එහිදී වැඩිදුරටත් ප්‍රකාශ කළා ඉන් අනතුරුව බලංගොඩ, ඉඹුල්පේ හා වැලිගෙපොල ප්‍රදේශයේ අලිවැට ඉදිකිරීම සම්බන්ධයෙන් තන්ජන්තැන්න විහාරස්ථානයේදී සහ බෝවත්ත විහාරස්ථානයේදී සාකච්ඡා කෙරුනු අතර එම ප්‍රදේශයන්හි අලිවැට ඉදිකිරීම වෙනුවෙන් රුපියල් මිලියන 19ක් වෙන්කර ඇති බවත් එය හැකි ඉක්මනින් සිදුකළ යුතු බවත් අමාත්‍යතුමිය නිලධාරීන්ට අවධාරණය කළා.             ", "URL": "https://www.itnnews.lk/2023/10/05/489336/", "Category": "දේශීය පුවත්", "Parent URL": null}