{"Source": "ITN news", "Timestamp": "පෙබරවාරි 27, 2022 10:02", "Headline": "යුක්රේනයේ කියෙව් අගනුවරට මිසයිල ප්‍රහාර මාලාවක්", "News Content": "යුක්රේනයේ කියෙව් අගනුවරට මිසයිල ප්‍රහාර රැසක් නොකඩවා එල්ලවූ බව විදෙස් මාධ්‍ය සදහන් කරනවා. කියෙව් අගනුවරට හෙට උදෑසන වන තෙක් ඇදිරිනීතිය පනවා ඇති අතර මාර්ගවල සැරිසරන ඕනෑම පුද්ගලයෙකු රුසියාවට සහයෝගය දක්වන්නෙකු ලෙස සලකන බවයි නගරාධිපතිවරයා නිවේදනය කරන්නේ. රුසියාව යුක්රේනය ආක්‍රමණ්‍ය කිරීමත් සමග එරටින් පිටවීමට පැමිණි ජනතාව පෝලන්ත හා මෝල්ඩෝවා දේශසීමා ආසන්නයේ සිරව සිටින බවයි වාර්තා වන්නේ. මේ අතර බෙලරූස් රාජ්‍යයට රුසියා හමුදාවට ඇතුළුවීමට එරට ජනාධිපතිවරයා අවසර ලබාදීම සම්බන්ධයෙන් ජාත්‍යන්තර ප්‍රජාව දැඩි විරෝධය පළකරනවා. එරටට රුසියා හමුදාවට අවසර හිමිවීමත් සමග ඒ හරහා ගමන් කරමින් යුක්රේනයට ඇතුළුවීමට ඔවුන්ට හැකියාව හිමිවනවා. යුක්රේන ආක්‍රමණයට දින 4 ක් ගතවන මේ මොහොතේ ගැටුම් හේතුවෙන් සාමාන්‍යවැසියන් 240 දෙනෙකු ජීවිතක්ෂයට පත්ව ඇති බව ජගත් සංවිධානය නිවේදනය කරනවා.     ", "URL": "https://www.itnnews.lk/2023/10/05/398165/", "Category": "ජාත්‍යන්තර පුවත්", "Parent URL": null}