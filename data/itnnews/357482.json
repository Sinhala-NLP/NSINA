{"Source": "ITN news", "Timestamp": "අගෝස්තු 21, 2021 12:08", "Headline": "ඊයේ දිනය තුළ කොවිඩ් ආසාදිතයින් 3839ක්", "News Content": "ඊයේ දිනයේද මෙරටින් කොරෝනා ආසාදිතයන් 3839 දෙනෙකු හමුවුණා. ඊයේ දිනයේ හඳුනාගත් ආසාදිතයන් 3839 දෙනා ද සමඟින් මේ දක්වා මෙරටින් හඳුනාගත් සමස්ත කොරෝනා ආසාදිතයින් සංඛ්‍යාව තුන් ලක්ෂ අසූ එක් දහස් අටසිය දොළහක්. ඒ අතුරින් 54212 දෙනෙකු රෝහල්ගතව ප්‍රතිකාර ලබනවා. මේ දක්වා මෙරට සුවය ලැබූ කොරෝනා ආසාදිතයන් සංඛ්‍යාව තුන් ලක්ෂි විසි දහස් අටසිය දහයක්. දෛනිකව සිදුවූ වැඩිම මරණ සංඛ්‍යාව පෙරේදා සිදුව ඇති අතර එය ඊයේ තහවුරු කෙරුණා. ඒ අනුව සිදුව ඇති මරණ සංඛ්‍යාව 195 ක්. මිය ගිය පිරිස අතර වයස අවුරුදු 30 ට අඩු පුද්ගලයෙකු හා වයස අවුරුදු 30 ත් 59 අතර පිරිමි පුද්ගලයින් 25 දෙනෙකු හා කාන්තාවන් 18 දෙනෙකු වනවා. අවුරුදු 60 ට වැඩි පුද්ගලයන් 72 දෙනෙකු හා කාන්තාවන් 79 දෙනෙකු මෙසේ මිය ගිය පිරිසට ඇතුළත්. ඒ අනුව මේ දක්වා මෙරට සිදුව ඇති කොරෝනා මරණ සංඛ්‍යාව 6985 ක්  බව රජයේ ප්‍රවෘත්ති දෙපාර්තමේන්තුව නිවේදනය කළා. ගැබිණි මව්වරුන්ට කොවිඩ් ආසාදනය වීම වළක්වා සංකූලතාවලින් කුසතුළ සිටින දරුවා ආරක්ෂා කර ගැනීමට ඇති හොඳම විසඳුම කොරෝනා මර්දන එන්නත ලබා ගැනීම බව ප්‍රසව හා නාරිවේද විශේෂඥ වෛද්‍ය අචින්ත දිසානායක මහතා පවසනවා. දුම්පානය කරන පුද්ගලයෙකු කොරෝනා ආසාදිතයෙකු බවට පත්වීමේ සම්භාවිතාව දුම්පානය නොකරන්නෙකුට වඩා 14 ගුණයකින් වැඩි බව දුම්කොළ හා මධ්‍යසාර පිළිබඳ ජාතික අධිකාරියේ සභාපති ආචාර්ය සමාධි රාජපක්ෂ මහතා පවසනවා. එන්නත්කරණ වැඩපිළිවෙල ද අංශ කිහිපයක් ඔස්සේ ක්‍රියාවට නංවා ඇත්තේ නිරෝධායන ඇඳිරි නීතිය ක්‍රියාත්මක පසුබිමකයි. වයස අවුරුදු 60 ට වැඩි පුද්ගලයින්ට කොරෝනා මර්දන එන්නත් ලබා දීම යුධ හමුදාව ක්‍රියාත්මක කර ඇති එන්නත්කරණ මධ්‍යස්ථානවලදී තවදුරටත් සිදු වනවා. කොළඹ විහාරමහාදේවී උද්‍යාන එන්නත්කරණ මධ්‍යස්ථානයේදී අද රාත්‍රී 10 දක්වා සයිනොෆාම් එන්නතේ දෙවන මාත්‍රාව ලබා ගත හැකියි. කොළඹ දිස්ත්‍රික්කයේ වයස අවුරුදු 60 ට වැඩි පුද්ගලයින්ට යුද හමුදාවේ ජංගම එන්නත්කරණ වැඩපිළිවෙල යටතේ කොරෝනා මර්දන එන්නත් ලබා දීම පිළියන්දල ප්‍රදේශයේ දී ආරම්භ වුණා. ප්‍රදේශයේ විහාරස්ථාන ද ආවරණය වන පරිදි මෙය ක්‍රියාත්මක වන්නේ පොලීසියේ ද සහාය ඇතිවයි. ඊයේ දිනය වන විට කොවිෂීල්ඩ් එන්නතේ පළමු මාත්‍රාව ලබාගෙන සිටි පුද්ගලයින් ගණන දහතුන් ලක්ෂ විසි තුන් දහස් හයසිය පනස් නවයයි. අටලක්ෂ හැත්තෑ පන් දහස් පනස් අට  දෙනෙක් එහි දෙවන මාත්‍රාව ලබාගෙන තිබෙනවා. සයිනොෆාම් එන්නතේ පළමු මාත්‍රාව පුද්ගලයින් අනු පන්ලක්ෂ හැට පන්දහස් තුන්සිය දෙකක් හා දෙවන මාත්‍රාව හතලිස් තුන් ලක්ෂ පනස් හතර දහස් අටසිය අසූ තුන් දෙනෙකුට ලබා දීමටයි පියවර ගෙන ඇත්තේ. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ අට දෙනෙකුට හා දෙවන මාත්‍රාව 14573 දෙනෙකුට ලබා දී ඇති අතර ෆයිසර් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව දෙලක්ෂ පනස් හතර දහස් තුනක්.  එහි දෙවන මාත්‍රාව එක්ලක්ෂ එක්දහස් නවසිය පනස් හත් දෙනෙකුට ලබා දී ඇති අතර මොඩර්නා එන්නතේ පළමු මාත්‍රාව මේ දක්වා පුද්ගලයින් හත් ලක්ෂ හැත්තෑ එක්දහස් තුන්සිය විසි එක් දෙනෙකුට ලබා දී ඇති බවයි වසංගත රෝග විද්‍යා අංශ්ය සදහන් කළේ. එහි දෙවන මාත්‍රාව පුද්ගලයන් එක් ලක්ෂ හැට හත්දහස් අටසිය හතළිස් හතර දෙනෙකුට ලබා දී තිබෙනවා.     ", "URL": "https://www.itnnews.lk/2023/10/05/357482/", "Category": "දේශීය පුවත්", "Parent URL": null}