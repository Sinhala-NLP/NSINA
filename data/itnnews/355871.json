{"Source": "ITN news", "Timestamp": "අගෝස්තු 11, 2021 19:48", "Headline": "පළාත් සංචරණ සීමා දැඩි ලෙස ක්‍රියාත්මකයි", "News Content": "නව සෞඛ්‍ය නිර්ණායක ක්‍රියාත්මක වීම පිළිබද සොයා බැලීමට රථවාහන රාජකාරි පොලිස් නිලධාරින් යොමු කර තිබෙන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා ප්‍රකාශ කරනවා. පොදු ප්‍රවාහන සේවා භාවිත කිරීමේ දී රාජකාරි හැදුනුම්පත පරීක්ෂා කිරීමද අඛණ්ඩව ක්‍රියාත්මකයි. කොරෝනා වයිරස දැඩි ව්‍යාප්තියත් සමග ඊයේ මධ්‍යම රාත්‍රියේ සිට බලපැවැත්වෙන පරිදි නීති දැඩි කිරීමට පියවර ගත් බව යුද හමුදාපති ජනරාල් ශවේන්ද්‍ර සිල්වා මහතා ප්‍රකාශ කළා. ඒ අනුව විවාහ මංගල උත්සවයකට සහභාගි විය හැකි සංඛ්‍යාව 150 සිට 50 දක්වා අඩු කිරීමටයි පියවර ගැණුනේ. එමෙන්ම පළාත් අතර සංචරණ සීමා දැඩි කළ අතර අත්‍යවශ්‍ය සේවා සදහා පමණක් පළාත් අතර ගමන් කළ හැකි බවටයි නිවේදනය කෙරුණේ. ඒ අනුව එම නීති කඩ කරන්නන් අත්අඩංගුවට ගැනීමේ මෙහෙයුම් ආරම්භ කර තිබෙනවා. නිරෝධායන නීති උල්ළංඝනය කළ 138 දෙනෙකු   අත්අඩංගුවට ගැණුනා. එම පිරිසෙන් 90 කට වැඩි පිරිසක් අත්අඩංගුවට ගෙන ඇත්තේ මුහුණු ආවරණ නිසිආකාරයෙන් පැලද නොසිටීම හේතුවෙන්. 53942 නෙකු සමස්තයක් ලෙස අත්අඩංගුවට ගෙන ඇති අතර නඩු පවරා ඇති සංඛ්‍යාව 50000 ක්. පළාත් අතර සංචරණ සීමා උල්ලංඝනය කළ 153 දෙනෙකු අවවාද කර  හරවා යැවූ බවයි පොලිසිය ප්‍රකාශ කළේ. පොදු ප්‍රවාහන සේවා භාවිත කිරීම සම්බන්ධයෙන් ද මේ වනවිට විශේෂ උපදෙස් ලබා දී තිබෙනවා. ඒ පිළිබද සොයා බැලීමට විශේෂ පොලිස් කණ්ඩායම් ද යොමු කර සිටිනවා. මේ අතර දුම්රියේ ගමන් ගන්නා මගීන්ගේ රාජකාරි හැදුනුම්පත පරීක්ෂා කිරීමේ විශේෂ වැඩපිළිවෙළක් ක්‍රියාත්මක බව දුම්රිය සාමාන්‍යාධිකාරි ධම්මික ජයසුන්දර මහතා පවසනවා.   ", "URL": "https://www.itnnews.lk/2023/10/05/355871/", "Category": "දේශීය පුවත්", "Parent URL": null}