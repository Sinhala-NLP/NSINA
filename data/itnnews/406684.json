{"Source": "ITN news", "Timestamp": "ஏப்ரல் 12, 2022 22:05", "Headline": "எரிபொருள் நிரப்பு நிலையங்களில் கேன் மற்றும் போத்தல்களுக்கு தடை..", "News Content": "இன்று, நாளை மற்றும் நாளை மறுதினம் எரிபொருள் நிரப்பு நிலையங்களில் கேன் மற்றும் போத்தல்களுக்கு எரிபொருளை விநியோகிக்கும் நடவடிக்கை முழுமையாக நிறுத்தப்பட்டுள்ளதாக இலங்கை பெற்றோலிய கூட்டுத்தாபனம் தெரிவித்துள்ளது. இதேவேளைஇந்நிலையில் நாட்டின் பல பிரதேசங்களில் டீசல் விநியோக நடவடிக்கை சிபெட்கோ எரிபொருள் நிரப்பு நிலையத்தின் ஊடாக இடம்பெறுவதாக எமது செய்தியாளர்கள் தெரிவிக்கின்றனர். புத்தளம் மாவட்டத்தின் சகல சிபெட்கோ எரிபொருள் நிரப்பு நிலையங்களின் ஊடாகவும் டீசல் விநியோகிக்கப்படுகின்றன. இதுதொடர்பில் மக்கள் தமது மகிழ்ச்சியை வெளியிட்டுள்ளனர்.\nஅம்பாறை உகன பிரதேசத்தில் எரிபொருள் நிரப்பு நிலையத்திற்கு எரிபொருள் கிடைக்கப்பெற்றாலும் பாவனையாளர்களுக்கு எரிபொருள் விநியோகிக்கப்படவில்லை என தெரிவித்து ஆயிரத்திற்கும் மேற்பட்டோர் எதிர்ப்பு நடவடிக்கையில் ஈடுபட்டனர். அம்பாறை – கண்டி பிரதான வீதியை இடைமறித்து குறித்த எதிர்ப்பு நடவடிக்கை முன்னெடுக்கப்பட்டது. அம்பாறை சிரேஷ்ட பொலிஸ் அத்தியட்சகர் ஜெயந்த ரத்நாயக்கவின் தலையீட்டில் எரிபொருள் விநியோகம் ஆரம்பிக்கப்பட்டதையடுத்து எதிர்;ப்பு நடவடிக்கை கைவிடப்பட்டது.\nகண்டி கடுகஸ்தொட்ட மெனிக்கும்புர பொருளாதார மத்திய நிலையத்திற்கு அதிகளவான மரக்கறி தொகை கிடைக்கப்பெற்றுள்ளது. எனினும் எரிபொருள் தட்டுப்பாடு காரணமாக வாகனங்கள் வருகை தராமையினால் மரக்கறிகளை விற்பனை செய்வதில் அசௌகரியம் ஏற்பட்டுள்ளதாக பொருளாதார மத்திய நிலைய வர்த்தக சங்கம் தெரிவித்துள்ளது.\nஇதேவேளை எரிவாயுவை பெற்றுக்கொள்வதற்கு தொடர்ந்தும் மக்கள் நீண்டவரிசையில் காத்திருக்கின்றனர். கண்டி அஸ்கிரிய பிரதேசத்தில் எரிவாயு இன்மையினால் கோவமடைந்த மக்கள் 4 வீதிகளில் இடைமறித்து சுமார் 2 மணித்தியாலம் ஆர்ப்பாட்டத்தில் ஈடுபட்டனர். இதன்போது வாகனங்களில் பயணித்தவர்கள் மற்றும் ஆர்ப்பாட்டக்காரர்களுக்கிடையில் பதற்ற நிலை ஏற்பட்டது.\nஇதனிடையே வெலிகம கல்பொக்க பிரதேசத்திலுள்ள வர்த்தக நிலையமொன்றுக்கு கிடைக்கப்பெற்ற ஒரு தொகை லிற்றோ கேஸ் சிலிண்டர்களை மறைத்து வைத்துள்ளதாக தெரிவித்து பிரதேசவாசிகள் எதிர்ப்பு நடவடிக்கையில் ஈடுபட்டனர். வெலிகம பொலிஸாரின் தலையீட்டில் மறைத்து வைக்கப்பட்டிருந்த குறித்த எரிவாயு சிலிண்டர்களை பாவனையாளர்களுக்கு விநியோகிக்க நடவடிக்கை எடுக்கப்பட்டுள்ளது. ", "URL": "https://www.itnnews.lk/2023/10/05/406684/", "Category": "Breaking News,அண்மைய செய்திகள்,தேசிய செய்திகள்", "Parent URL": null}