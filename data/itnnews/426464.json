{"Source": "ITN news", "Timestamp": "ஆகஸ்ட் 2, 2022 12:54", "Headline": "நுவரெலியா மாவட்டத்தில் பல்வேறு பகுதிகளில் மண்சரிவு அனர்த்தம்..", "News Content": "நுவரெலியா மாவட்டத்தில் தொடர்ச்சியாக பெய்துவரும் மழையையடுத்து பல்வேறு மண்சரிவு அனர்த்தங்களும் பதிவாகியுள்ளன. வீதிகள் பலவற்றின் போக்குவரத்துக்கும் பாதிப்பு ஏற்பட்டுள்ளது. நுவரெலியா வரை பயணிக்கும் ரயில் சேவைகள் தற்காலிகமாக இடைநிறுத்தப்பட்டுள்ளன. இந்நிலையில் நோர்ட்டன் ப்ரிஜ் டெப்லோ பிரதேசத்தில் மண்மேடு ஒன்று சரிந்து வீழ்ந்ததில் 2 வீடுகள் முழுமையாக சேதமடைந்துள்ளன. ஒரு வீட்டிலிருந்த நபர் ஒருவர் மண்ணில் புதையுண்டுள்ளதாக நோர்ட்டன் ப்ரிஜ் பொலிஸார் தெரிவித்துள்ளனர். அவரை தேடும் பணிகளில் பொலிஸார் மற்றும் இராணுவத்தினர் ஈடுப்பட்ட நிலையில் குறித்த நபர் சடலமாக மீட்கப்பட்டுள்ளார். நாட்டில் நிலவும் சீரற்ற காலநிலை காரணமாக பல்வேறு பகுதிகளிலும் பாதிப்புக்கள் ஏற்பட்டுள்ளன. இந்நிலையில் நுவரெலியா மாவட்டத்திலுள்ள சகல அரச பாடசாலைகளுக்கும் இன்றைய தினம் விடுமுறை வழங்கப்பட்டுள்ளதாக மத்திய மாகாண ஆளுநர் அறிவித்துள்ளார். இந்நிலையில் தொடர்ச்சியாக பெய்துவரும் மழையையடுத்து ஹட்டன் எம்ஆர் நகரிலுள்ள 4 மாடி கட்டிடம் ஒன்று உடைந்து விழும் அவதானத்தை எதிர்க்கொண்டுள்ளது. குறித்த கட்டிடத்திலுள்ள மக்கள் அங்கிருந்து வெளியேற்றப்பட்டுள்ளனர். ", "URL": "https://www.itnnews.lk/2023/10/05/426464/", "Category": "Breaking News,தேசிய செய்திகள்", "Parent URL": null}