{"Source": "ITN news", "Timestamp": "මාර්තු 18, 2022 17:20", "Headline": "මුදල් ඇමති යළි දිවයිනට", "News Content": "තෙදින ඉන්දීය නිල සංචාරය සාර්ථකව අවසන් කරමින් මුදල් අමාත්‍ය බැසිල් රාජපක්ෂ මහතා අද දිවයිනට  පැමිණියා. පවතින ආර්ථික දුෂ්කරතා හමුවේ අසල්වැසි ආර්ථික බලවතාගෙන් ලබා ගැනීමට ගිය සහාය ඒ ආකාරයෙන් ලබා ගැනීමට මුදල් අමාත්‍යවරයාට හැකි වුණා. මුදල් අමාත්‍ය බැසිල් රාජපක්ෂ මහතාගේ ඉන්දීය නිල සංචාරයට අදාළ සියලු කටයුතු මෙහෙයවනු ලැබුවේ ඉන්දීය විදේශ කටයුතු අමාත්‍යංශය සහ මුදල් අමාත්‍යාංශය ඒකාබද්ධවයි.  එමෙන්ම අග්‍රාමාත්‍ය නරේනද්‍රි මෝදි වෙනුවෙන් එරට ජාතික ආරක්ෂක උපදේශකවරයාත් මෙම සංචාරය වෙනුවෙන් මැදිහත් වුණා. අග්‍රාමාත්‍ය නරේන්ද්‍ර මෝදි මහතාගේ හමුවේදී අමාත්‍ය බැසිල් රාජපක්ෂ මහතා කෝවිඩ් වසංගතය හමුවේ ශ්‍රී ලංකාවේ ආර්ථිකය සම්බන්යෙන් නිර්මාණය වී ඇති දුෂ්කර වට පිටාව ගැන කරුණු පැහැදිලි කළා. විනාඩි 30 කට අධික කාලයකත් පැවති මෙම තීරණාත්මක සාකච්ඡාවේදී ප්‍රධාන තේමා 04 ක් යටතේ ශ්‍රී ලංකාවට සහාය දැක්වීමට ඉන්දියාව සූදානම් බවයි ඉන්දීය අග්‍රාමාත්‍යවරයා සහතික වුණේ. ඒ අනුව අත්‍යවශ්‍ය ඖෂධ සහ ආහාර වර්ග සදහා ඩොලර් බිලියනක ණය සහනයක් ආයෝජන ක්ෂේත්‍රයේ ප්‍රවර්ධනයට සහාය වීම,  සංචාරක කර්මාන්තයට සහාය වීම හා ගෙවුම් ශේෂ හිගය තුලනය කර ගැනීම  සහාය වීමට ඉන්දීය අග්‍රාමාත්‍යවරයා මෙහිදී සහතික වුණා. මෙම සංචාරයේදී රාජපක්ෂ මහතා එරට විදේශ කටයුතු  අමාත්‍යවරයා සමගත් මුදල් අමාත්‍යවරයා සමගත්,  විදුලිබල හා බලශක්ති අමාත්‍යවරයා සමගත් සාකච්ඡා කළා. කටුනායක බණ්ඩාර නායක ජාත්‍යන්තර ගුවන්තොටුපලින් දිවයිනට පැමිණි අමාත්‍ය බැසිලා රාජපක්ෂ මහතා මෙසේ සිය ඉන්දීය සංචාරය පැහැදිලි කළා.   ", "URL": "https://www.itnnews.lk/2023/10/05/401969/", "Category": "දේශීය පුවත්", "Parent URL": null}