{"Source": "ITN news", "Timestamp": "පෙබරවාරි 9, 2023 09:34", "Headline": "පුරා වස්තු සෙවීමේ අරමුණින් කැනීම් කරමින් සිටි සැකකරුවන් 10 දෙනෙකු අත්අඩංගුවට", "News Content": "පුරා වස්තු සෙවීමේ අරමුණින් කැනීම් කරමින් සිටි සැකකරුවන්  10  දෙනෙකු ස්ථාන 02 කදී අත්අඩංගුවට ගෙන තිබෙනවා. ඒ කැබතිගොල්ලෑව සහ මහියංගනය පොලිස් ස්ථාන මගිනුයි. මහියංගනය අභයපුර මාපාකඩ ප්‍රදේශයේ පුරාවස්තු ලබාගැනීම සදහා කැනීම් සිදු කරන බවට මහියංගනය පොලීසියට තොරතුරක් ලැබී තිබුණා. ඒ අනුව කළ වැටලීමේදී කැනීම් කරමින් සිටි සැකකරුවන් 07 දෙනෙකු අත්අඩංගුවට ගැනුනේ කැනීම් උපකරණ සහ පූජා භාණ්ඩ ද සමගයි. සැකකරුවන් පන්නිපිටිය, හෝකන්දර, පාදුක්ක, මහියංගනය හා නුගේගොඩ යන ප්‍රදේශවල පදිංචිකරුවන්. ඔවුන් මහියංගන මහේස්ත්‍රාත් අධිකරණයට අද ඉදිරිපත් කිරීමට නියමිතයි. මේ අතර පුරා වස්තු ලබාගැනීම සදහා කැනීම් කරමින් සිටි තවත් තුන් දෙනෙකු කැබතිගොල්ලෑව ලුණුඇටුලෑව ප්‍රදේශයේදී අත්අඩංගුවට ගැනුනා. සැකකරුවන් අතර ගම්පහ ප්‍රදේශයේ  විහාරස්ථානයක හිමි නමක ද වනවා. සැකකරුවන් අද දින කැබතිගොල්ලෑව මහේස්ත්‍රාත් අධිකරණයට ඉදිරිපත් කිරීමට නියමිත බවයි පොලීසිය පවසන්නේ.       ", "URL": "https://www.itnnews.lk/2023/10/05/459960/", "Category": "දේශීය පුවත්", "Parent URL": null}