{"Source": "ITN news", "Timestamp": "ජූනි 27, 2022 18:45", "Headline": "ශාන්ත පිටර්ස්බර්ග් ජාත්‍යන්තර ආර්ථික සංසදයට රුසියා – ශ්‍රී ලංකා තානාපතිවරියක් එක්වෙයි", "News Content": "රුසියාවේ සිටින මෙරට තානාපතිනි මහාචාර්ය ජනිතා ලියනගේ මහත්මිය 25වන ශාන්ත පිටර්ස්බර්ග් ජාත්‍යන්තර ආර්ථික සංසදයට එක්වුණා. ශාන්ත පිටර්ස්බර්ග් ආණ්ඩුකාර ඇලෙක්සැන්ඩර් බෙග්ලොව්ගේ ආරාධනයකට අනුවයි තානාපතිවරිය එම සැසියට සහාභාගි වුණේ. රුසියා ජනාධිපති ව්ලැඩිමීර් පුටින් සමඟ පැවැති ප්‍රධාන සැසියේදී ශ්‍රී ලංකාව හා රුසියාව අතර පවත්නා මිත්‍ර සබඳතා ශක්තිමත් කිරීම පිළිබඳව පැහැදිළි කෙරුණා. ශ්‍රී ලංකාවේ නගරවල යටිතල පහසුකම් දියුණු කිරීම ඇතුළු කරුණු රැසක් සම්බන්ධයෙන් රුසියානු බලධාරීන් සමඟ ද සාකච්ඡා කෙරුණා. එහිදී සුහුරු නගර නිර්මාණය සම්බන්ධයෙන් රුසියාව සතු අත්දැකීම් ශ්‍රී ලංකාව සමඟ හුවමාරු කර ගැනීම සිදු වූවා. එමෙන්ම රුසියාවේ කලාපයන් හි වෙළඳ හා ආර්ථික ක්‍රියාවලියන් සම්බන්ධයෙන් ද තානාපතිනියගේ අවධානය යොමු කෙරුණා. ඉන් අනතුරුව ශාන්ත පිටර්ස්බර්ග් නුවර සිටින ශ්‍රී ලාංකික වෛද්‍ය සිසුන් මුහුණ දෙන ගැටළු සම්බන්ධයෙන් සාකච්ඡා කිරීම සඳහා තානාපතිවරිය හා වෛද්‍ය සිසුන් අතර විශේෂ හමුවක්ද පැවැත්වුණා. මේ අතර ශ්‍රී ලංකා විශ්ව විද්‍යාල 3ක් හා ක්‍රීඩා හා සංචාරක මොස්කව් රාජ්‍ය විශ්ව විද්‍යාලය අතර අවබෝධතා ගිවිසුම් අත්සන් සිදු කෙරුණා. කැළණිය විශ්ව විද්‍යාලය, ශ්‍රී ජයවර්ධනපුර විශ්වවිද්‍යාලය, ගම්පහ වික්‍රමාරච්චි ආයුර්වේද වෛද්‍ය විශ්ව විද්‍යාලය හා ක්‍රීඩා හා සංචාරක මොස්කව් රාජ්‍ය විශ්ව විද්‍යාලය අතරයි මෙම අවබෝධතා ගිවිසුම් අත්සන් කෙරුනේ. එම ගිවිසුම්වලට අනුව විශ්ව විද්‍යාලයන් අතර ක්‍රීඩා, සංචාරක හා සත්කාරක කළමණාකාරීත්වය යන ක්ෂේත්‍රයන්ට අදාළ සහයෝගීතාව වර්ධනය කෙරෙනු ඇති. එම ගිවිසුම් සඳහා රුසියාවේ මෙරට තානාපති මහාචාර්ය ජනිතා ඒ ලියනගේ, ක්‍රීඩා හා සංචාරක මොස්කව් රාජ්‍ය විශ්ව විද්‍යාලයේ ප්‍රධානී මහාචාර්ය නටාලියා මස්යාගිනා අත්සන් තැබුවා. ඉන් අනතුරුව මොස්කව් රාජ්‍ය විශ්ව විද්‍යාලයේ ප්‍රධානීයා එම විශ්ව විද්‍යාලයේ පහසුකම් සම්බන්ධයෙන් තානාපතිවරීය දැනුවත් කළා.   ", "URL": "https://www.itnnews.lk/2023/10/05/419605/", "Category": "Breaking News,දේශීය පුවත්", "Parent URL": null}