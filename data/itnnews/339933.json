{"Source": "ITN news", "Timestamp": "மே 31, 2021 13:02", "Headline": "அத்தியாவசிய பொருட்களை விநியோகிக்கும் செயற்பாடு எவ்வித தடையுமின்றி முன்னெடுப்பு..", "News Content": "பயணத்தடை விதிக்கப்பட்டுள்ள நிலையில் அத்தியாவசிய பொருட்களை விநியோகிக்கும் செயற்பாடு எவ்வித தடையுமின்றி முன்னெடுக்கப்படுகிறது. போகுந்தர பொருளாதார மத்திய நிலையம் இரண்டாவது நாளாகவும் இன்றைய தினம் வர்த்தக நடவடிக்கைகளுக்காக திறக்கப்பட்டுள்ளது. நேற்றைய தினத்தை போன்று, இன்றைய தினமும் பெருமளவான வர்த்தகர்கள் வர்த்தக நிலையத்திற்கு வருகைத்தந்துள்ளதாக போகுந்தர பொருளாதார மத்திய நிலையத்தின் வர்த்தக சங்கம் தெரிவித்துள்ளது. வர்த்தகர்களுக்கும், நுகர்வோருக்குமிடையில் பொருட் கொள்வனவு நடவடிக்கைகளுக்காக ஒன்லைன் முறையொன்றும் ஏற்படுத்தப்பட்டுள்ளது. இதேவேளை நுகர்வோரின் நன்மை கருதி பொருளாதார மத்திய நிலையங்களின் மரக்கறி மற்றும் பழங்களின் விலைகளை காட்சிப்படுத்த நடவடிக்கை எடுக்கப்பட்டுள்ளதாக இராஜாங்க அமைச்சர் ஷசீந்த்ர ராஜபக்ஷ தெரிவித்துள்ளார். நுவரெலியாவிலுள்ள விசேட பொருளாதார மத்திய நிலையத்தின் கண்காணிப்பு விஜயத்தை மேற்கொண்டதன் பின்னர் ஊடகங்களுக்கு கருத்து வெளியிடும்போதே அவர் இவ்வாறு தெரிவித்துள்ளார். தம்புத்தேகம விசேட பொருளாதார மத்திய நிலையத்திற்கு பெருமளவான விவசாயிகளும், வர்த்தகர்களும் வருகைத்தந்துள்ளனர். நேற்றைய தினத்தில் பெருமளவு வாழைப்பழங்கள் மத்திய நிலையத்திற்கு கொண்டுவரப்பட்டிருந்தமை குறிப்பிடத்தக்கது. அனுமதிப்பத்திரமுள்ள சிறிய வியாபாரிகள் தமது வீடுகளுக்கு அருகாமையிலுள்ள வர்த்தக நிலையங்களில் பொருட்களை கொள்வனவு செய்ய முடியும். அதற்கான சந்தர்ப்பங்கள் ஏற்படுத்திக்கொடுக்கப்பட்டுள்ளன. வவுனியாவின் பல்வேறு இடங்களிலும் அத்தியாவசிய பொருட்களை விநியோகிக்கும் விசேட வேலைத்திட்டம் நடைமுறைப்படுத்தப்பட்டுள்ளது. அதேபோல் நாட்டின் பல்வேறு பகுதிகளிலும் பொதுமக்களுக்கு தட்டுப்பாட்டின்றி அத்தியாவசிய பொருட்கள் நடமாடும் வர்த்தக நிலையங்களினூடாக விநியோகிக்கப்பட்டு வருகின்றமை குறிப்பிடத்தக்கது. \n ", "URL": "https://www.itnnews.lk/2023/10/05/339933/", "Category": "Breaking News,தேசிய செய்திகள்,வணிகம்", "Parent URL": null}