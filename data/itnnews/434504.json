{"Source": "ITN news", "Timestamp": "සැප්තැම්බර් 12, 2022 19:11", "Headline": "ශ්‍රී ලංකාව පිළිබඳ වාර්තාව මානව හිමිකම් කවුන්සිලයට", "News Content": "ජගත් මානව හිමිකම් කවුන්සිලයේ 51 වන සැසිවාරය ස්විස්ටර්ලන්තයේ ජිනීවා අගනුවර දී ආරම්භ වුණා. අද ආරම්භ වූ සැසිවාරය ලබන මස 7 වනදා දක්වා පැවැත්වෙනු ඇති. මෙවර සැසිවාරය ආරම්භයේ දී බ්‍රිතාන්‍යයේ දෙවන එළිසබෙත් රැජිණ සිහිපත් කරමින් නිශ්ශබ්දතාවයක් සුරැකීමට කවුන්සිලය පියවර ගත්තා. ඉන් අනතුරුවයි 51 වන සැසිවාරයේ කටයුතු ආරම්භ කෙරුණේ. මානව හිමිකම් මහ කොමසාරිස් මිචෙල් බැචලේ විශ්‍රාම ගැනීම හේතුවෙන් නව මහ කොමසාරිස්වරයා ලෙස වෝල්කර් ටර්ක් පත්කර තිබුණ ද ඔහු සහභාගි නොවීම හේතුවෙන් වැඩබලන මානව හිමිකම් මහ කොමසාරිස්වරිය වන නඩා අල් නශීෆ්ගේ ප්‍රධානත්වයෙන් ශ්‍රී ලංකාවේ මානව හිමිකම් ප්‍රගතිය පිළිබද වාර්තාවක් සමුළුවට ඉදිරිපත් කෙරුණා. මෙවර මානව හිමිකම් සැසිවාරය සදහා ශ්‍රී ලංකා රජය නියෝජනය කරමින් සහභාගි වූ විදේශ කටයුතු අමාත්‍ය අලි සබ්රි මහතා මානව හිමිකම් කොමසාරිස්වරියගේ වාර්තාවට පිළිතුරු ලබාදීම සිදුකළා. සමගි ජන බලවේගය නියෝජනය කරමින් මෙවර සමුළුවට සහභාගි වී සිටි පාර්ලිමේන්තු මන්ත්‍රී වෛද්‍ය කාවින්ද ජයවර්ධන ද ශ්‍රී ලංකාවේ තත්ත්වය පිළිබද මානව හිමිකම් කවුන්සිලයට කරුණු දැක්වූවා.     ", "URL": "https://www.itnnews.lk/2023/10/05/434504/", "Category": "දේශීය පුවත්", "Parent URL": null}