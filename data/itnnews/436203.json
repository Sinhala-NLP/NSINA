{"Source": "ITN news", "Timestamp": "සැප්තැම්බර් 21, 2022 09:27", "Headline": "විදුලි ගාස්තු ගැන ත්‍රෛනිකායික මහ නාහිමිවරුන්ගෙන් ජනපතිට ලිපියක්", "News Content": "විදුලි ගාස්තු සම්බන්ධයෙන් ත්‍රෛනිකායික මහ නාහිමිවරුන් ජනපතිට ලිපියක් යොමුකර තිබෙනවා. නව විදුලි ගාස්තු සම්බන්ධයෙන් ආගමික ස්ථාන මුහුණ දෙන දැඩි දුෂ්කරතා පිළිබද දැනුවත් කරමිනුයි මහා නාහිමිවරුන් ජනාධිපතිවරයාට ලිපියක් යොමුකර තිබෙන්නේ. ආගමික සිද්ධස්ථාන වෙත මේ දක්වා ලබාදී තිබූ සහනශීලී විදුලි ගාස්තු ක්‍රමය අහෝසි කිරීමට කටයුතු කිරීම කණගාටුවට කරුණක් බවයි එම ලිපියේ සදහන් කර තිබෙන්නේ. ආගමික සිද්ධස්ථාන මගින් සිදුකරන සමාජීය සේවය අවතක්සේරුවට ලක්කරමින් මූල්‍යමය ලාභ උපදවන කර්මාන්ත ශාලා මට්ටමෙහිලා ලසලකමින් සිදුකර ඇති නව විදුලි ගාස්තු සංශෝධනය හේතුවෙන් අතිශය දුෂ්කර තත්ත්වයක් උද්ගතව ඇති බව මහා නාහිමිවරුන් පෙන්වා දී තිබෙනවා. ආගමික සිද්ධස්ථාන හරහා සමාජයට සිදුවන සේවය සලකා සහනශීලී නව විදුලි ගාස්තු ප්‍රතිපත්තියක් සකස් කළ යුතු බව උන්වහන්සේ ජනාධිපති රනිල් වික්‍රමසිංහ වෙත දැනුම් දී තිබෙනවා.       ", "URL": "https://www.itnnews.lk/2023/10/05/436203/", "Category": "Breaking News,දේශීය පුවත්", "Parent URL": null}