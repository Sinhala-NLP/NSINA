{"Source": "ITN news", "Timestamp": "ජූලි 19, 2021 17:24", "Headline": "ප්‍රතිපත්ති ක්‍රියාත්මක කරන්න ඇති කාලය ගැන ජනපති මාධ්‍ය ප්‍රධානීන්ට කියයි", "News Content": "ජනාධිපති ගෝඨාභය රාජපක්ෂ මැතිතුමා 2019 ජනාධිපතිවරණයෙන් විශිෂ්ට ජයග්‍රහණයක් ලබාගෙන අපේ රටේ පාලනය භාර ගත්තා. සෞභාග්‍යයේ දැක්ම ප්‍රතිපත්ති ප්‍රකාශයේ ඉලක්ක යථාර්තයක් බවට පත් කිරීමයි ජනාධිපතිතුමා ප්‍රමුඛ රජයේ ඉලක්කය. මේ ගමනෙදි බාධක රැසකට මුහුණ දීමට සිදුවී තිබෙනවා. ඒ ප්‍රතිපත්ති ක්‍රියාත්මක කිරීමට ජනාධිපතිතුමාට තව අවුරුදු තුනකින් පුළුවන් වෙයිද කියන එක බොහෝ දෙනෙක්ට තියෙන ගැටලුවක්. අද මාධ්‍ය ප්‍රධානීන් හමුවුණු අවස්ථාවෙදි ජනාධිපතිතුමා මෙන්න මේ ගැන  යම් ඉගියක් පල කර තිබෙනවා. මාධ්‍ය ආයතන ප්‍රධානීන් සමග අද පැවැත්වුණු විශේෂ සාකච්ඡාවකදී ජනාධිපති ගෝඨාභය රාජපක්ෂ මැතිතුමා ප්‍රකාශ කර ඇත්තේ තම ප්‍රතිපත්ති ක්‍රියාත්මක කිරීමට තවත් අවුරුදු තුනක් පමණක් නොව ඉන් පසුවද තවත් අවුරුදු පහක් ඇති බවයි. මී ළග ජනාධිපතිවරණයටද වත්මන් ජනාධිපති ගෝඨාභය රාජපක්ෂ මැතිතුමා ඉදිරිපත් වන බවට ඉගියක් ලෙස බොහෝ දෙනා මෙය හදුන්වා දෙනවා. ජනාධිපති මාධ්‍ය ප්‍රකාශක කිංස්ලි රත්නායක මහතා ද මේ සම්බන්ධයෙන් ට්විටර් පණිවුඩයක් නිකුත් කර තිබුණා. 2019 නොවැම්බර් 16 වනදා පැවති ඡන්දයෙන් මෙරට ජනතාව ගෝඨාභය රාජපක්ෂ මැතිතුමාට විශිෂ්ට ජයග්‍රහණයක් හිමි කර දුන්නේ සැබැවටම සුරක්ෂිත රටක් හා සෞභාග්‍යමත් අනාගතයක සුබ සිහින යතාර්ථයක් බවට පත් කිරිමේ අරමුණින්. සෞභාග්‍යයේ දැක්ම ප්‍රතිපත්ති ප්‍රකාශය සමග රට ගොඩනගන දැවැන්ත සංග්‍රාමය ආරම්භ කළ ජනාධිපති ගෝඨාභය රාජපක්ෂයන් මෙරට දේශපාලන හා සංස්කෘතික වපසරියේ ප්‍රබල වෙනස්කම් රැසකට මුල පිරුවා. පටු දේශපාලන අරමුණු මුල් කරගෙන ජාතිභේද ආගම්භේද වපුරුවන සංස්කෘතිය වෙනුවට එම භේද පසෙකලා ජනතා අපේක්ෂාවන් වෙනුවෙන් එක්වීමේ වැදගත්කම සැම විට පෙන්වා දෙන රාජ්‍ය නායකයෙකු ලෙස එතුමන් අවිවාදයෙන්ම හදුන්වා දිය හැකියි. තම ධූර කාලය තුළදී රටේ ඒකීය බව ආරක්ෂා කරමින් බුද්ධ ශාසනය සුරක්ෂිත කර ඔ්නෑම පුරවැසියෙකුට තමන් අභිමත ආගමක් ඇදහීමේ නිදහස හිමි කර දීමද එතුමන්ගේ ප්‍රතිපත්ති අතර වනවා. පාර්ලිමේන්තුව ජනතා ගැටලු සාකච්ඡා කරන ජාතික ප්‍රතිපත්ති සංවාදයට ලක් කරන ව්‍යවස්ථාදායකයේ වගකීම නිසි ලෙස ඉටු කරන ආදර්ශමත් ස්ථානයක්  බවට පත් කිරීමද එතුමන්ගේ ප්‍රතිපත්තීන්වල මුඛ්‍ය අරමුණක් බවට පත් වෙනවා. .ත්‍රස්තවාදයෙන්,අන්තවාදයෙන්, පාතාල ක්‍රියාකාරකම්වලින්,මත්ද්‍රව්‍ය උවදුරින්,කාන්තා හා ළමා හිංසනය ආදී සමාජ පිළිලයන්ගෙන් තොර දේශයක් බවට ශ්‍රී ලංකාද්වීපය පත් කිරීම ජනාධිපති ගෝඨාභය රාජපක්ෂ මැතිතුමාගේ අරමුණක්. ජනතාවගේ මනාපය ලබාගැනීමේ අරමුණින් පමණක් ඔවුන් අතරට යෑමේ සාම්ප්‍රදායික ක්‍රමය වෙනුවට මැතිවරණයක් අසලකවත් නොමැති කාල වකවානුවකදී ගම සමග පිළිසදර වැඩසටහනින් ඈත දුෂ්කර ගම්මානවල ජනහද ලගටම ගිය වත්මන් ජනාධිපති ගෝඨාභය රාජපක්ෂ මැතිතුමා ජනතා හඩට කන් දෙමින් ඔවුන්ගේ දුක් සෝ සුසුම් වලට කඩිනමින් පිලියම් ලබාදීමට අවැසි මග පෙන්වීම ලබා දුන්නා. සෞභාග්‍යයේ දැක්ම තුළින් ජනතා කේන්ද්‍රීය ආර්ථික ප්‍රතිපත්තියක් හදුන්වා දෙමින් සෑම පුරවැසියෙකුටම පිළිගත හැකි මට්ටමේ ආර්ථික ස්ථාවරත්වයක් සහතික කිරීමටද එතුමන් පෙරමුණ ගෙන කටයුතු කළා. මේ සියලු දේ අතර මුළු ලෝකයම අර්බුද රැසකට පත් කළ කොවිඩ් නයින්ටීන් වසංගතය හමුවේ ජනතාව ආරක්ෂා කර ගැනීමට නිසි සැලසුම් නිසි පරිදි ක්‍රියාත්මක කිරීමට මෙන්ම රටේ සංවර්ධන කටයුතුද අර්බුද හමුවේ වුව අඛණ්ඩව ඉදිරියට ගෙන යාමට එතුමන් ලබාදුන් මග පෙන්වීම, නායකත්වය සුළුපටු නොවන බව මෙරට ජනතාවට නොරහසක්. සෞභාග්‍යයේ දැක්ම ප්‍රතිපත්ති ප්‍රකාශය මහ පොළොවේ සැබවින්ම යථාර්තයක් බවට පත්වීම රටට ආදරය කරන සෑම පුරවැසියෙකුගේම සුබ සිහිනයයි.     ", "URL": "https://www.itnnews.lk/2023/10/05/350452/", "Category": "දේශීය පුවත්", "Parent URL": null}