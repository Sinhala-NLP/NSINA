{"Source": "ITN news", "Timestamp": "பிப்ரவரி 6, 2023 12:30", "Headline": "கோடீஸ்வர வர்த்தகர் கொலை தொடர்பில் கைதுசெய்யப்பட்ட தம்பதியினர் இன்று நீதிமன்றத்தில் ஆஜர்..", "News Content": "பெலவத்தை பிரதேசத்திலுள்ள கோடீஸ்வர வர்த்தகர் கொலை செய்யப்பட்ட சம்பவம் தொடர்பில் கைதுசெய்யப்பட்ட இளம் தம்பதியினர் இன்றைய தினம் நீதிமன்றத்தில் ஆஜர்ப்படுத்தப்படவுள்ளனர். பத்தரமுல்லை பெலவத்தை பிரதேசத்திலுள்ள 2 அடுக்குக்களை கொண்ட வீட்டின் நீச்சல் தடாகத்திலிருந்து கோடீஸ்வர வர்த்தகரின் சடலம் கடந்த 2ம் திகதி மீட்கப்பட்டது. சம்பவம் தொடர்பில் பொலிஸார் பல்வேறு கோணங்களில் விசாரணைகளை முன்னெடுத்திருந்தனர். சடலம் மீட்கப்பட்ட இடத்திலிருந்து களச்சான்றிதழ்களை பெற்றுக்கொண்ட பொலிஸார் சிசிரிவி காட்சிகளின் ஊடாகவும் விசாரணைகளை முன்னெடுத்தனர். அதன்போது கடவத்தை பிரதேசத்தை சேர்ந்த 27 வயதான நபர் கைதுசெய்யப்பட்டதோடு, 23 வயதான அவரது மனைவியும் கொழும்பு குற்றவிசாரணை அதிகாரிகளினால் கைதுசெய்யப்பட்டுள்ளார். அவர்கள் நாராஹேன்பிட்ட தாபரே மாவத்தை பகுதியில் வசித்து வந்துள்ளனர். சந்தேக நபர்கள் சமூக வலைத்தளங்களின் ஊடாக நட்பை ஏற்படுத்தி வர்த்தகருடன் தொடர்பை ஏற்படுத்தியுள்ளதாக தெரியவந்துள்ளது. அவர்களுடன் பெலவத்தை வீட்டுக்கு வருகை தந்த நிலையில் ஒரு இலட்சம் ரூபா பணத்தை கோரியதாகவும், அதன்போது ஏற்பட்ட முரண்பாட்டின் போதே கொலை ஏற்பட்டதாக விசாரணைகளில் தெரியவந்துள்ளது. ", "URL": "https://www.itnnews.lk/2023/10/05/459472/", "Category": "Breaking News,தேசிய செய்திகள்", "Parent URL": null}