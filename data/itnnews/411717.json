{"Source": "ITN news", "Timestamp": "මැයි 17, 2022 09:24", "Headline": "පාර්ලිමේන්තුව අවට දැඩි ආරක්ෂාවක්", "News Content": "මෙම සතිය සදහා පාර්ලිමේන්තුව අද රැස්වෙනවා. මේ වනවිටත් පාර්ලිමේන්තුව අවට දැඩි ආරක්ෂාවක් යොදවා තිබෙනවා. මේ අතර අද දින පාර්ලිමේන්තුවේ අසුන් පැනවීමේ වෙනසක් ද සිදුකිරීමට නියමිතව තිබෙනවා. අද පාර්ලිමේන්තුව ආරම්භයටපෙර ඒ සම්බන්ධයෙන් අවසන් තීරණයක් ගනු ඇති බවයි වාර්තා වන්නේ. නව අග්‍රාමාත්‍ය රනිල් වික්‍රමසිංහ මහතාට පාර්ලිමේන්තුවේ ශ්‍රී ලංකා පොදුජන පෙරමුණේ මන්ත්‍රීවරුන් අසුන්ගෙන සිටින ආසනවල මුල්පෙල අග මැති ආසනය ඔහුට පිරිනැමෙනු ඇති බවයි වාර්තා වන්නේ. හිටපු අගමැති මහින්ද රාජපක්ෂ මහතාට ද ඉදිරිපෙළ ආසනයක් වෙන්කෙරෙනු ඇත. ඒ ඔහු හිටපු ජනාධිපතිවරයෙකු වීම හේතුවෙන්. මේ අතර අද උදෑසනම කතානායක මහින්ද යාපා අබේවර්ධන මහතාගේ ප්‍රධානත්වයෙන් පක්ෂ නායක රැස්වීමක් ද පැවැත්වීමට ද නියමිතව තිබුණා.      ‍ අද දින පාර්ලිමේන්තුවේදී ප්‍රථමයෙන්ම රංජිත් සියඹලාපිටියගෙන් හිස්වූ නියෝජ්‍ය කතානායක ධුරය සදහා මන්ත්‍රීවරයෙක් පත්කර ගැනීමට නියමිත බවයි වාර්තා වන්නේ. මේ වනවිට මන්ත්‍රීවරුන් දෙදෙනෙකුගේ නම් නියෝජ්‍ය කතානායක ධුරය සදහා ඉදිරිපත්ව තිබෙනවා. ශ්‍රී ලංකා පොදුජන පෙරමුණ නියෝජනය කරමින් අජිත් රාජපක්ෂ සහ සමගි ජන බලවේගය නියෝජනය කරමින් රෝහිණී කවිරත්න යෝජනා වී තිබෙනවා. එසේම ජනාධිපතිවරයාට අප්‍රසාදය පළකෙරෙන යෝජනාව සම්මත කර ගැනීම සදහා ස්ථාවර නියෝග අත්හිටුවීමේ මෝසම සහ ජනාධිපතිවරයාට අප්‍රසාදය පළකෙරෙන යෝජනාව සම්බන්ධයෙන් වන ඡන්ද විමසීම අද දිනයේදී පැවැත්වීමට නියමිතයි.     ", "URL": "https://www.itnnews.lk/2023/10/05/411717/", "Category": "දේශීය පුවත්", "Parent URL": null}