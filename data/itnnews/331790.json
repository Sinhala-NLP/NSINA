{"Source": "ITN news", "Timestamp": "අප්‍රේල් 16, 2021 11:52", "Headline": "අඩු ආදායම් ලාභීන්ට ආණ්ඩුවෙන් දෙන පන්දහසේ දීමනාව අඛණ්ඩවම", "News Content": "සමෘද්ධිලාභීන්ට වගේම අඩු ආදායම්ලාභීන්ට අලුත් අවුරුද්ද වෙනුවෙන් රුපියල් 5000 දීමනාව ලබා දීමට රජය කටයුතු කළා. ඒ වැඩපිළිවෙළ තවදුරටත් ක්‍රියාත්මක බවයි රජය අවධාරණය කරන්නේ. ග්‍රාම නිලධාරී කොට්ඨාස මට්ටමෙන් හඳුනා ගත් පවුල් වෙනුවෙන් රුපියල් පන්දහසේ දීමනාව ලබා දීමේ වැඩපිළිවෙළ ක්‍රියාත්මක කරන්නේ ආර්ථික පුනර්ජීවනය හා දරිද්‍රතාව තුරන් කිරීම සඳහා වූ ජනාධිපති කාර්යසාධක බළකාය හා සමෘද්ධි සංවර්ධන දෙපාර්තමේන්තුවයි. සමෘද්ධි ලාභීන් , අඩු ආදායම්ලාභීන් , වැඩිහිටි , ආබාධිත සහ වකුගඩු රෝගී දීමනා ලාභීන් සියවස් පූර්ණ වැඩිහිටි දීමනාව ලබන්නන් සහිත පවුල් සඳහා එම දීමනාව ලබාදීම සිදුවනවා. පසුගිය දිනවල එය ලබා ගැනීමට නොහැකි වූ අයට අද හෙට සහ අනිද්දා දිනයේ ද එය ලබා දීමට කටයුතු යොදා තිබෙනවා. රාමසාන් උපවාස සමය වෙනුවෙන් අඩු ආදායම්ලාභී ඉස්ලාම් භක්තිකයින්ටද රුපියල් 5000 දීමනාව ලබා දීමටයි රජය පියවර ගෙන ඇත්තේ.පොළොන්නරුව දිස්ත්‍රික්කයේ රුපියල් 5000 දීමනාව ලබා දීම 85 %කින් අවසන් බව දිස්ත්‍රික් ලේකම් ඩබ්ලිව්. ඒ. ධර්මසිරි මහතා සඳහන් කළා. ඇළහැර කෝට්ටපිටිය ප්‍රදේශයේ අඩු ආදායම්ලාභීන්ට හා සමෘද්ධිලාභීන්ට රුපියල් 5000 දීමනාව ලබා දීම පාර්ලිමේන්තු මන්ත්‍රී අමරකීර්ති අතුකෝරාල මහතාගේ ප්‍රධානත්වයෙන් සිදුවුණා. නිවිතිගල මැතිවරණ බල ප්‍රදේශයේ ඇලපාත ප්‍රාදේශීය ලේකම් කොට්ඨාසයේ සමෘද්ධිලාභීන් 5200 දෙනෙකුට රුපියල් 5000 දීමනාව ලබා දීම මේ දිනවල සිදුවනවා. රාජ්‍ය අමාත්‍ය ජානක වක්කුඹුර මහතා සදහන් කළේ ඉදිරි දින දෙක තුළ එම දීමනාව ලබා දීම අවසන් කිරීමට කටයුතු යොදා ඇති බවයි. දොඩම්ගොඩ ප්‍රාදේශීය ලේකම් කොට්ඨාසයේ ප්‍රතිලාභීන් 7074 දෙනෙකුට රුපියල් 5000 දීමනාව ලබා දීමට පියවර ගැණුනා. ඒ සඳහා වෙන් කර ඇති මුදල රුපියල් මිලියන 24 ක්. මේ අතර අලව්ව අග්බෝව සමෘද්ධි බල ප්‍රදේශයේ රුපියල් 5000 දීමනාව ලබාදීමේ කටයුතුවල නිරතව සිටි සමෘද්ධි සංවර්ධන නිලධාරියාට පහර දීමක් සිදු කර තිබෙනවා. ඔහු මේ වන විට අලව්ව රෝහලේ ප්‍රතිකාර ලබන අතර පහරදීම සිදුකළ පුද්ගලයා අත්අඩංගුවට ගෙන ඇති බවයි පොලීසිය සඳහන් කළේ. පහරකෑමට ලක්වූ සමෘද්ධි නිලධාරියාගේ සුව දුක් විමසා බැලීමට රාජ්‍ය අමාත්‍ය ශෙහාන් සේමසිංහ මහතා කටයුතු කළා.   ", "URL": "https://www.itnnews.lk/2023/10/05/331790/", "Category": "Breaking News,නවතම පුවත්", "Parent URL": null}