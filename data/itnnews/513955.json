{"Source": "ITN news", "Timestamp": "සැප්තැම්බර් 6, 2023 14:32", "Headline": "හලාවත ඉරණවිල වෙරළ තීරයේ සංරක්ෂණ කටයුතු ඇරඹෙයි", "News Content": "අයහපත් කාලගුණයෙන් හානියට පත් හලාවත ඉරණවිල වෙරළ තීරයේ සංරක්ෂණ කටයුතු වෙරළ සංරක්ෂණ දෙපාර්තමේන්තු මඟින් ආරම්භ කර තිබෙනවා. පසුගිය කාලය තුළ ඇති වු අයහපත් කාලගුණය හේතුවෙන් වයඹ වෙරළ තීරයේ හලාවත ඉරණවිල ඇතුලු ප්‍රදේශ කිහිපයක වෙරළ දැඩි ඛාදනයකට ලක්වුණා. ඒ හේතුවෙන් වෙරළ තීරය ආසන්නයේ පිහිටි තාවකාලික නිවාස කිහිපයක් මෙන්ම පොල්ගස් රැසක් ද මුහුදට බිලි වුණා. මුහුදු බඩ මාර්ගයට ද මෙහි බලපෑම එල්ල වු අතර ඒ හේතුවෙන් ගමනාගමන කටයුතු වලට ද දුෂ්කරතා පැන නැගී තිබු බවයි ධීවරයින් පෙන්වා දෙන්නේ. මෙම තත්ත්වය පිළිබඳ කඩිනම් අවධානය යොමු කළ වෙරළ සංරක්ෂණ දෙපාර්තමේන්තුව ගල්වැටි යොදා වෙරළ ඛාදනය වැළැක්වීමේ වැඩපිළිවෙලක් ආරම්භ කළා. එය මේ දිනවල ක්‍රියාත්මක වෙමින් පවතිනවා. වෙරළ තීරය සංරක්ෂණය කර සිදු වන හානි වළක්වාලීම මෙම වැඩපිළිවෙළේ අරමුණයි.             ", "URL": "https://www.itnnews.lk/2023/10/05/513955/", "Category": "දේශීය පුවත්", "Parent URL": null}