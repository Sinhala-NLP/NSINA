{"Source": "ITN news", "Timestamp": "ඔක්තෝබර් 15, 2021 17:24", "Headline": "දිවිනැගුම චෝදනාවෙන් ඇමති බැසිල් නිදහස්", "News Content": "දිවිනැගුම සංවර්ධන දෙපාර්තමේන්තුවට අයත් රුපියල් මිලියන 36 කට අධික මුදලක් සාවද්‍ය පරිහරණය කිරීමේ චෝදනා එල්ල වූ අමාත්‍ය බැසිල් රාජපක්ෂ මහතා ඒ චෝදනාවලින් නිදහස් කරන්න අධිකරණය අද නියම කළා. දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක මහතාත් මේ චෝදනාවලින් නිදහස් කරල තියෙනවා. 2015 වසරේ ජනාධිපතිවරණ සමයේ දිවිනැගුම සංවර්ධන දෙපාර්තමේන්තුවට අයත් මුදල් මෙසේ සාවද්‍ය පරිහරණය කිරීමේ චෝදනාව පිළිබද නඩු විභාගය අද කැදවූ අවස්ථාවේ දී කොළඹ මහාධිකරණය මෙම නියෝගය ලබාදුන්නා. නඩු විභාගය සිදුකෙරුණේ කොළඹ මහාධිකරණ විනිසුරු නාමල් බලල්ලේ මහතා ඉදිරියේයි. නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් අසාද් නවාවි මහතා ප්‍රකාශ කළේ දිවිනැගුම අරමුදල් සාවද්‍ය පරිහරණය සමබන්ධයෙන් මීට පෙර ගොනුකළ තවත් නඩුවකින් මෙම දෙදෙනා නිදහස් කිරීමට කොළඹ මහාධිකරණය තීරණය කළ බවයි. එම නඩුවේ හා මෙම නඩුවේ බොහෝදුරට සමානකම් පවතී. ඒ අනුව මෙම නඩුව පවත්වාගෙන යා නොහැකි බවයි නියෝජ්‍ය සොලිසිටර් ජනරාල්වරයා ප්‍රකාශ කළේ. ඉල්ලීම පිළිගත් අධිකරණය විත්තිකරුවන්ට එරෙහි අධිචෝදනා පත්‍ර ඉල්ලා අස්කර ගැනීමට අවසර ලබාදෙමින් ඔවුන් නිදොස්කොට නිදහස් කළා.     ", "URL": "https://www.itnnews.lk/2023/10/05/369542/", "Category": "දේශීය පුවත්", "Parent URL": null}