{"Source": "ITN news", "Timestamp": "ජනවාරි 16, 2023 16:01", "Headline": "විමල්ගෙන් ජනපතිට ලිපියක්", "News Content": "ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් වීරවංශ මහතා ජනාධිපති රනිල් වික්‍රමසිංහ මහතාට විශේෂ ලිපියක් යොමුකර තිබෙනවා. උතුරේ ජනතාව රැවටීමට 13 වන සංශෝධනය සම්පූර්ණයෙන්ම බලාත්මක කිරීම මගින් රට බෙදුම්වාදී න්‍යාය පත්‍රයකට ගොදුරු කිරීමේ අනතුරක් පවතින බවයි ඉන් අවධාරණය කර ඇත්තේ. තෛයිපොංගල් දින යාපනයට ගොස් 13 වැනි සංශෝධනය සම්පූර්ණයෙන්ම බලාත්කම කරන බවට උතුරේ ජනතාවට ජනාධිපතිවරයා ලබාදුන් පොරොන්දුව ඉටු කිරීම මගින් ඉතා කෙටි කළකදී රට දෙකඩවන බව තර්කානුකූලව පෙන්වා දීම මෙම ලිපියේ අරමුණ බවයි විමල් වීරවංශ මහතා පවසන්නේ. එසේම ඉන් උතුරේ බෙදුම්වාදී, දේශපාලන නායකයින්ගේ අපේක්ෂ ඉටු වුවද උතුරේ ජනතාවගේ සැබෑ ප්‍රශ්නවලට විසදුම් නොලැබෙන බව වීරවංශ මහතා ජනාධිපති රනිල් වික්‍රමසිංහ මහතාට යොමුකළ ලිපියේ සදහන් වන්නේ. උතුරේ ජනතාවගේ දීර්ඝකාලීන ප්‍රශ්න විසදීමට යෝජනාවලියක් ඉදිරිපත් කිරීම ද මෙම ලිපිය යොමු කිරීමේ අරමුණ බවයි විමල් වීරවංශ මහතා සදහන් කරන්නේ. ටී එන් ඒ පක්ෂය හා බෙදුම්වාදයට පක්ෂපාතී බලවේග ජනවාර්ගික ගැටුමක් ලෙස හදුන්වන එහෙත් අප ජාතික ගැටලුව ලෙස හදුනාගන්නා සමාජ දේශපාලන අර්බුදයට, දේශපාලන විසදුම් අවශ්‍ය බව අප සියලු දෙනා පිළිගත යුතුයි. බෙදුම්වාදී යුද්ධය පරාජය කිරීමෙන් පසු උතුරේ සහ දකුණේ ජනතාව අතර මානුෂික පාලමක් ඉදි කිරීම වෙනුවට කොන්ක්‍රීට් පාලම් ඉදිකිරීම මගින් කොමිස් ගැසීමට ඉඩ සලසා දීම නිසා යුද්ධය පැවති ප්‍රදේශවල මෙන්ම රටේ සමස්ථ ජනතාවගේ ජීවිත වෙනස් කිරීමට තිබූ අවස්ථාව ගිලිහුණු බවද වීරවංශ මහතා පවසනවා. වර්තමානයේදී ඊට අදාළ දේශපාලන ආර්ථික සහ සමාජ සංවර්ධන විසදුම් මෙන්ම මනස සුවපත් කිරීමට අදාළ විසදුම් ඉදිරිපත් කළ යුත්තේ පවතින ආර්ථික අර්බුදය විසදීමේ ක්‍රියාවලියේම දිගුවක් ලෙසයි. එහෙත් රටේ සමස්ත ජනතාව මුහුණ දෙන ආර්ථික අර්බුදය විසදීමට උපායමාර්ගික යෝජනාවලියක් රටට ඉදිරිපත් කිරීමට ජනාධිපතිවරයා අසමත් වී ඇත බවද විමල්වීරවංශ මහතා යොමුකළ ලිපියේ සදහන්. බෙදුම්වාදයෙන් රට ගලවාගන්නා අතර උතුරේ ජනතාවට සාධාරණය ඉටු කළ හැකි දසවැදෑරුම් යෝජනාවලියක් ද අදාළ ලිපියෙන් ඉදිරිපත් කර තිබෙනවා.       ", "URL": "https://www.itnnews.lk/2023/10/05/455953/", "Category": "දේශීය පුවත්", "Parent URL": null}