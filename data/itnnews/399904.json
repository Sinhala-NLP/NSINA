{"Source": "ITN news", "Timestamp": "මාර්තු 7, 2022 19:00", "Headline": "තෙල් මිලෙන් ලොවම හෙල්ලෙයි – ලොවම ගෑස් අර්බුදයකටත් යන ලකුණු", "News Content": "වසර 13කට පසු ලෝක වෙළදපොලේ බොරතෙල් බැරලයක ඉහලම අගය අද වාර්තා වුණා. ඒ ඇමෙරිකා ඩොලර් 139 ක් ලෙසින්. මේ අතර විද්වතුන් පවසන්නේ ලෝක වෙළදපොලේ ඉන්ධන මිල ඉහළ යාමත් සමග පැන නැගී ඇති තෙල් අර්බුදය ශ්‍රී ලංකාවට පමණක් නොව සමස්ත ලෝකයටම බලපාන බවයි. ලෝක ආර්ථිකය බොරතෙල් හා ඒ ආශ්‍රිත නිෂ්පාදන මත රදා පවතිනවා. ලොව ප්‍රධානතම බලශක්ති ප්‍රභවය බවට බොරතෙල් පත් වී අවසන්. සෞදි ආරාබියට පසු ලොව දෙවන විශාලතම බොරතෙල් අපනයනකරු වන්නේ රුසියාවයි. කෙසේ වෙතත් රුසියා යුක්‍රේන යුදමය තත්ත්වයත් සමග ඇමරිකාව ඇතුළු බලවත් රටවල් බොහෝමයක් රුසියාවට ආර්ථික සම්බාධක පනවා තිබිම හේතුවෙන් බොරතෙල් මිල සීඝ්‍රයෙන් ඉහළ යමින් පවතිනවා. යුක්රේනයට පක්ෂපාත රටවල් රුසියාවෙන් බොරතෙල් මිලදී ගැනීම ප්‍රතික්ෂේප කළ අතර බොරතල් නිෂ්පාදනය වැඩි කිරීමට සවුදි රජයෙන් ඉල්ලිමක් කිරීමට සූදානම් බවයි ධවල මන්දිරය නිවේදනය කරන්නේ. අද දිනයේ දී බ්‍රෙන්ට් වර්ගයේ බොරතෙල් බැරලයක මිල ඇමෙරිකා ඩොලර්  139 දක්වා ඉහළ ගොස් යළි 130 මට්ටමට පැමිණියා. 2008 වසරෙන් පසුව බ්‍රෙන්ට් බොර තෙල් බැරලයක වාර්තා වු ඉහළ මිල එයයයි. 2008 වර්ෂයේ දී ලෝක වෙළද පොලේ බොරතෙල් බැරයක මිල ඇමරිකානු ඩොලර් 139 ක් සහ 2011 වර්ෂයේ දී ඇමරිකානු ඩොලර් 113 ක් 2014 වර්ෂයේ දී ඇමරිකානු ඩොලර් 105 ක් සහ 2021 ඔක්තොම්බර් වන විට ඇමරිකානු ඩොලර් 81 දක්වා මිල සටහන් වුණා. රුසියාවට පැනවෙන සම්බාධක හමුවේ ඉදිරියේ දී ලෝක බොරතෙල් මිල තවදුරටත් ඉහල යා හැකි බවයි ආර්ථික විශ්ලේශකයින් පෙන්වා දෙන්නේ. ලෝක වෙලදපොලේ බොරතල් මිල ඉහල යෑමත් සමගින් ඉන්දියාවද අද දිනයේ දී ඉන්ධන මිල ඉහල දැමීමට කටයුතු කළා. ඒ අනුව දිල්ලි නගරයේ පෙට්‍රල් ලීටරයක් ඉන්දීය රුපියල් 95 යි ශත 41 ක් සහ ඩීසල් ලීටරයක් ඉන්දීය  රුපියල් 86 ශත 67දක්වා වැඩි කර තිබුණා. එය පිළිවෙලින් ශ්‍රී ලංකා මුදලින් රුපියල් 252 යි ශත 50 ක් සහ රුපියල් 229 යි ශත 37 ක් ලෙසින්. කෙසේ වෙතත් ඉන්දියාවට සාපේක්ෂව මෙරට ඉන්ධන මිල පහළ මට්ටමක පවතින බව මින් පැහැදිලි වනවා. මේ අතර එංගලන්තයේ සහ ප්‍රංශයේ ඩීසල් ලීටරයක් ලංකාවේ මුදලින් රුපියල් 300 ඉක්මවු මුදලකට අලෙවි වනවා. නවසීලන්තය බ්‍රසීලය සහ චීනයේ ඩීසල් ලීටරක් අලෙවි වන්නේ ලංකාවේ මුදලින් රුපියල් 200 ඉක්මවු මුදලකටයි. කෙසේ වෙතත් ලෝක වෙළද පොලේ බොරතෙල් මිල ඉහළ ගියද මේ දක්වා ලංකා ඛනිජ තෙල් සංස්ථාව ඉන්ධන මිල ඉහල දෑමීමට කටයුතු කළේ නැහැ. තෙල් සංස්ථාවේ ගණනය කිරීම් අනුව ඔක්ටේන් 92 වර්ගයේ පෙට්‍රල් ලීටරයකින් රුපියල් 19 ක්  සහ ඔක්ටේන් 95 වර්ගයේ පෙට්‍රල් ලීටරයකින් රුපියල් 17ක් සංස්තාව පාඩු ලබනවා. ඩීසල් ලීටරයකින් රුපියල් 52 සහ සුපිරි ඩීසල් ලීටරයකින් රුපියල් 35 ක් පාඩු ලබන බවයි සංස්ථාව පෙන්වා දෙන්නේ. භුමිතෙල් ලීටරයකින් ලබන පාඩුව රුපියල් 63ක් ඒ අනුව දිනකට සංස්ථාවේ දෛනික පාඩුව රුපියල් මිලියන 551 වනවා. ජනතාව අසීරුතාවට පත් කරමින් මේ අවස්ථාවේ දී ඉන්ධන මිල ඉහළ නොදමන බවයි රජය සදහන් කරන්නේ. රුසියාව ලොව විශාලතම ස්වභාවික ගෑස් අපනයනය කරන රට වනවා. රුසියාවට පනවා ඇති ආර්ථික සම්බාධක හේතුවෙන් ගෑස් සැපයුම ද මැද පෙරදිග කලාපයට විතැන් විය හැකි බව විදෙස් මාධ්‍ය වාර්තා කරනවා. මැද පෙරදිග කලාපයේ ගෑස් සැපයුම සීමා වීම හේතුවෙන් ශ්‍රී ලංකාවේ ගෑස් සැපයුම සීමා විය හැකි බවයි මෙරට ආර්ථීක විශ්ලේශකයන් පෙන්වා දෙන්නේ.  පසුගිය සතිය වන විට ලෝක වෙළද පොලේ ගෑස් ඒකයක මිල ඇමරිකානු ඩොලර් 4.40 ලෙස මිල පැවතුණා. මේ වන විට එය ඇමරිකානු ඩොලර් 5.12 දක්වා වැඩි වී තිබෙනවා.   ", "URL": "https://www.itnnews.lk/2023/10/05/399904/", "Category": "දේශීය පුවත්", "Parent URL": null}