{"Source": "ITN news", "Timestamp": "ඔක්තෝබර් 22, 2021 15:26", "Headline": "පා.ම ආචාර්ය සුරේන් රාඝවන් ශ්‍රී ලංකා-කැනඩා පාර්ලිමේන්තු මිත්‍රත්ව සංගමයේ සභාපති ධුරයට", "News Content": "ශ්‍රී ලංකා කැනඩා පාර්ලිමේන්තු මිත්‍රත්ව සංගමයේ අභිනව සභාපතිවරයා ලෙස පාර්ලිමේන්තු මන්ත්‍රී ආචාර්ය සුරේන් රාඝවන් මහතා ඊයේ (21) තේරි පත්විය. ශ්‍රී ලංකා කැනඩා පාර්ලිමේන්තු මිත්‍රත්ව සංගමයේ නව වැනි පාර්ලිමේන්තුවට අදාළ නිලධාරී මඩුල්ල තෝරා පත්කර ගැනීමේ විශේෂ රැස්වීම ගරු කථානායක මහින්ද යාපා අබේවර්ධන මහතාගේ ප්‍රධානත්වයෙන් ඊයේ (21) පාර්ලිමේන්තුවේදී පැවැත්විණි. ශ්‍රී ලංකාවේ කැනඩා මහකොමසාරිස් ඩේවිඩ් මැකිනන් මහතා මෙහිදී විශේෂ ආරාධිතයා වශයෙන් එක්වූ අතර පාර්ලිමේන්තුවේ මහලේකම් ධම්මික දසනායක මහතා ද මෙම අවස්ථාවට සහභාගී විය. මෙහිදී ශ්‍රී ලංකා කැනඩා පාර්ලිමේන්තු මිත්‍රත්ව සංගමයේ අභිනව ලේකම්වරයා වශයෙන් පාර්ලිමේන්තු මන්ත්‍රී උදයන කිරිදිගොඩ මහතා ද උප සභාපතිවරුන් වශයෙන් පාර්ලිමේන්තු මන්ත්‍රීවරයන් වන ජී.ජී පොන්නම්බලම්, ඩයනා ගමගේ, ඉෂාක් රහුමාන් යන මහත්ම මහත්මීහු ද තේරි පත්විය. මීට අමතරව භාණ්ඩාගාරික වශයෙන් පාර්ලිමේන්තු මන්ත්‍රී එස් ශ්‍රීදරන් මහතා ද උප ලේකම් ලෙස පාර්ලිමේන්තු මන්ත්‍රීනි ගීතා කුමාරසිංහ මහත්මියද තේරි පත්විය. රැස්වීම අමතමින් ගරු කථානායකවරයා පවසා සිටියේ පොදුරාජ්‍ය මණ්ඩලීය රටවල් ද්විත්වයක් ලෙස කැනඩාව සහ ශ්‍රී ලංකාව අතර ශක්තිමත් ද්විපාර්ශ්වික සබඳතා පවතින බවයි. විශේෂයෙන් කොළඹ ක්‍රමය යටතේ මෙරට සංවර්ධන ක්‍රියාදාමය සඳහා කැනඩාවෙන් ලැබුණු සහයෝගීතාව මෙන්ම ශ්‍රී ලාංකේය සම්භවයන් සහිත කැනේඩියානුවන් විශාල පිරිසක් කැනඩාවේ ජීවත්වීම පිළිබදවත් ගරු කථානායකවරයා සිහිපත් කළේය. කැනඩාවේ ආයෝජකයන්ට හා ව්‍යාපාරිකයන්ට ශ්‍රී ලංකාවේ ආයෝජන අවස්ථා සදහා පැමිණෙන ලෙස ආරාධනා කළ කථානායකවරයා පෙන්වා දුන්නේ ශ්‍රී ලංකාවේ සංචාරක කර්මාන්තයේදී කැනඩාව විශාල භූමිකාවක් ඉටු කරන බවයි. පවතින කොවිඩ් 19 තත්ත්වය ඉදිරි කාලයේ පහව යාමත් සමග කැනඩා සංචාරකයන්ට ශ්‍රී ලංකාවට පැමිණෙන ලෙස ඔහු ආරධනා කළේය.\nමෙහිදී අදහස් දක්වමින් ශ්‍රී ලංකාවේ කැනඩා මහකොමසාරිස් ඩේවිඩ් මැකිනන් මහතා ප්‍රකාශ කර සිටියේ ශ්‍රී ලංකාවේ ඇතැම් අර්බුදකාරී අවස්ථාවලදී පැමිණි විශාල ශ්‍රී ලාංකිකයන් පිරිසක් කැනේඩියානු පුරවැසියන් ලෙස ජීවත්වන බවයි. ප්‍රජාතන්ත්‍රවාදය මූලික කරගත් දෙරටක් වශයෙන් විවිධත්වයෙන් යුතු සමාජයකින් යුතු වීම වැදගත් බවත් පාර්ලිමේන්තු මන්ත්‍රීවරයන් ලෙස ප්‍රජාතන්ත්‍රවාදය වෙනුවෙන් පෙනී සිටීමටත් එය වර්ධනය කොට ආරක්ෂාකර ගැනීමටත් සුවිශේෂි කාර්ය භාරයක් පවතින බවත් මැකිනන් මහතා පෙන්වා දුන්නේය. එහිදී අදහස් දක්වමින් ශ්‍රී ලංකා කැනඩා පාර්ලිමේන්තු මිත්‍රත්ව සංගමයේ නව සභාපති ලෙස තේරී පත් වූ ආචාර්ය සුරේන් රාඝවන් මහතා සිය ස්තුතිය පළ කරමින් කියා සිටියේ යහපත් හෙට දවසක් සඳහා බහු වාර්ගිකත්වයෙන් යුතු මෙම දෙරටම වඩාත් සහයෝගීත්වයෙන් කටයුතු කිරීම සිය අපේක්ෂාව බවයි. අමාත්‍යවරු ,රාජ්‍ය අමාත්‍යවරු සහ පාර්ලිමේන්තු මන්ත්‍රීවරු පිරිසක් මෙම අවස්ථාවට එක්ව සිටියහ. ", "URL": "https://www.itnnews.lk/2023/10/05/371032/", "Category": "දේශීය පුවත්", "Parent URL": null}