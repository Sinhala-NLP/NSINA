{"Source": "ITN news", "Timestamp": "ජූලි 14, 2023 14:04", "Headline": "අතුරුදන් වූ ඩෙන්මාර්ක් ජාතික කාන්තාවගේ සිරුර හමුවෙයි", "News Content": "මෙරට සංචාරයක් සදහා පැමිණ අතුරුදන්ව සිටි තිස් දෙහැවිරිදි ඩෙන්මාර්ක ජාතික තරුණියගේ  සිරුර පොත්තපිටිය අලගල්ල කදුපාමුල තිබියදී සොයා ගත්තා. මෙම ඩෙන්මාර්ක ජාතික තරුණිය මහනුවර අම්පිටිය ප්‍රදේශයේ ලැගුම්හලක් වෙත පැමිණ නවාතැන් ගෙන සිටියේ පසුගිය 9 වනදා සිටයි. ඊට පසුදින ඇය ලැගුම්හලෙන් පිටව ගොස් ඇත්තේ කදු නැගීමට යන බව පවසමින්. ඊයේ දිනය වනතුරුත් ඇය ලැගුම්හලට නොපැමිණීම හේතුවෙන් එහි හිමිකරු මහනුවර සංචාරක පොලීසිය වෙත පැමිණිලි කර තිබෙනවා. අද උදෑසන යුද හමුදාවේද සහාය ඇතිව පොලිසිය සිදු කළ  දීර්ඝ මෙහෙයුමකින් අනතුරුවයි මළසිරුර සොයා ගැනුණේ. මහනුවර ජ්‍යෙෂ්ඨ පොලිස් අධිකාරිවරයාගේ අධීක්ෂණය යටතේ ඉදිරි විමර්ශන කටයුතු ක්‍රියාත්මක අතර මහනුවර මහේස්ත්‍රාත්වරයා පැමිණ මියගිය ස්ථානය නිරීක්ෂණය කළා. සිරුර මහනුවර ජාතික රෝහල වෙත රැගෙන ගොස් ඇති අතර පශ්චාත් මරණ පරීක්ෂණය හෙට සිදු කිරීමට නියමිතයි. කෙසේ වෙතත් මරණය සිදුව ඇත්තේ පය ලිස්සා යාමකින් බවටයි පොලිසිය සැක පළ කරන්නේ.  ", "URL": "https://www.itnnews.lk/2023/10/05/499785/", "Category": "දේශීය පුවත්", "Parent URL": null}