{"Source": "ITN news", "Timestamp": "අප්‍රේල් 27, 2023 11:25", "Headline": "සරණ ගුණවර්ධනට එරෙහි නඩුවක් විභාගයට දින නියම වෙයි", "News Content": "හිටපු නියෝජ්‍ය අමාත්‍ය සරණ ගුණවර්ධන මහතාට එරෙහි නඩුවක් අගෝස්තු මස 11 වනදා විභාගයට ගැනීමට කොළඹ මහාධිකරණය නියම කළා. ජාතික ලොතරැයි මණ්ඩලයේ සභාපතිවරයා වශයෙන් කටයුතු කරමින් සිටියදී එහි වාහන අවභාවිත කළ බවටයි සරණ ගුණවර්ධන මහතාට චෝදනා එල්ල වී ඇත්තේ. කුළී පදනම මත ලබා ගත් වාහන 3 ක් අවභාවිත කිරීම තුළින් රජයට පාඩුවක් සිදුකළ බවටයි එම චෝදනාව. මෙම නඩුව අද කැද වූ අවස්ථාවේ අල්ලස් කොමිසම වෙනුවෙන් පෙනී සිටි නීතිඥවරිය ඉල්ලා සිටියේ නඩු විභාගය සඳහා දිනයක් නියම කරන ලෙසයි. නඩුවේ 13වන සාක්ෂිකරුගෙන් නඩු විභාගය ආරම්භ කරන බවද රජයේ නීතිඥවරිය දැනුම් දුන්නා. ඒ අනුව සාක්ෂිකරුට සිතාසි නිකුත් කළ විනිසුරුවරයා නඩු විභාගය අගෝස්තු මස 11 වනදා කැඳවීමටද නියම කළා.   ", "URL": "https://www.itnnews.lk/2023/10/05/478592/", "Category": "දේශීය පුවත්", "Parent URL": null}