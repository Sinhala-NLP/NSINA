{"Source": "ITN news", "Timestamp": "නොවැම්බර් 7, 2021 10:07", "Headline": "RCEP ගිවිසුම එළඹෙන ජනවාරි මස පළමුදා සිට ක්‍රියාත්මකයි", "News Content": "කලාපීය විස්තීර්ණ ආර්ථික හවුල්කාරීත්වය හෙවත් RCEP ගිවිසුම එළඹෙන ජනවාරි මස පළමුදා සිට වලංගු වන බව ප්‍රකාශ කෙරේ. බෲනායි, කාම්බෝජය, ලාඕසය, සිංගප්පූරුව, තායිලන්තය, වියට්නාමය ඇතුළු ආසියාන් සංගම් රටවල් හය හා චීනය, ජපානය, නවසීලන්තය, ඕස්ට්‍රේලියාව යන ආසියාන් නොවන රටවල් හතර ආසියාන් සංගමයේ මහ ලේකම්වරයාට අදාළ අනුමැතිය ලැබීමේ ලේඛන ඉදිරිපත් කිරීමෙන් අනතුරුව ගිවිසුම වලංගු වීම සඳහා වන සුදුසුකම් සපුරා තිබෙන බව එම ගිවිසුමේ පාලන ආයතනය වන ආසියාන් සංගම් ලේකම් කාර්යාලය විසින් දැනුම් දී තිබේ. ඒ අනුව කලාපීය විස්තීර්ණ ආර්ථික හවුල්කාරීත්වය හෙවත් RCEP ගිවිසුම එළඹෙන ජනවාරි මස පළමුදා සිට එම රටවල් 10 කෙරේ වලංගු වනු ඇත. ජනගහණය බිලියන 2.27ක් ආවරණය වන RCEP ගිවිසුමේ සාමාජික රටවල ආර්ථික ධාරිතාව ඇ.ඩො. ට්‍රිලියන 26කි. එහි අපනයන වටිනාකම ඇ.ඩො. ට්‍රිලියන 5.2ක් වන අතර එය ගෝලීය සමස්ත ප්‍රමාණයෙන් 30%කි. RCEP ගිවිසුම වලංගු වීමෙන් පසු එය ලෝකයේ වැඩිම ජනගහනය ආවරණය වන, වැඩිම බහුවිධ සාමාජිකත්වය ඇති, විශාලතම සැඟවුණු සංවර්ධන හැකියාවන් සතු නිදහස් වෙළෙඳ කලාපයක් ස්ථාපිත වීමට සනිටුහන් වනු ඇත. ", "URL": "https://www.itnnews.lk/2023/10/05/374421/", "Category": "ජාත්‍යන්තර පුවත්", "Parent URL": null}