{"Source": "ITN news", "Timestamp": "මාර්තු 20, 2023 16:05", "Headline": "හිටපු වනජීවී ඇමතිගේ අලි අගල් කැපීම වළක්වාලමින් අතුරු තහනම් නියෝගයක්", "News Content": "වනජීවි සංරක්ෂණ කලාපවල අලි ඇතුන් ගම්වැදීම වැළැක්වීම සදහා අලි අගල් කැපීමට හිටපු වනජීවී අමාත්‍යවරයා ඇතුළු බලධාරීන් ගෙන තිබූ තීරණයක් ක්‍රියාත්මක කිරීම වළක්වාලමින් ශ්‍රේෂ්ඨාධීකරණය අතුරු තහනම් නියෝගයක් නිකුත්කළා. පරිසර යුක්ති කේන්ද්‍රය ඇතුළු පිරිසක් ගොනුකළ පෙත්සමක් විභාගයට ගැනීමට අවසර දෙමිනුයි ශ්‍රේෂ්ඨාධිකරණය මෙම නියෝගය නිකුත් කළේ. පෙත්සම්කරුවන් වෙනුවෙන් පෙනී සිටි නීතීඥවරයා කියා සිටියේ අලි අගල් කැපීමේ ව්‍යාපෘතිය පාරිසරික නීතිවලට පටහැනිව සිදුවන බවයි. එය ක්‍රියාත්මක කිරීමට පෙර පාරිසරික ඇගයීම් වාර්තා කිසිවක් ලබාගෙන නොමැති බව ද ඔහු පැවසුවා. මෙම අගල් කැපීම නිසා කුඩා සතුන්ට මෙන්ම ගහ කොළට සහ ජල පෝෂක ප්‍රදේශවලටද දැඩි හානි සිදුවන බවයි නීතීඥවරයා පෙන්වා දුන්නේ. කරුණු සලකා බැලූ ත්‍රිපුද්ගල විනිසුරු මඩුල්ල පෙත්සම විභාගයට අවසර දෙමින් ඒ සදහා සැප්තැම්බර් 22 වනදා දිනය ද  ප්‍රකාශයට පත්කළා.     ", "URL": "https://www.itnnews.lk/2023/10/05/469718/", "Category": "දේශීය පුවත්", "Parent URL": null}