{"Source": "ITN news", "Timestamp": "ජනවාරි 26, 2022 09:15", "Headline": "ඇමති බන්දුල පකිස්ථාන අගමැති හමුවෙයි", "News Content": "අධ්‍යාපන, සෞඛ්‍ය, තාක්ෂණ ඇගලුම් හා සංචාරක ඇතුළු ක්ෂේත්‍ර තුළින් පාකිස්ථානය හා ශ්‍රී ලංකාව අතර  වෙළෙද සහයෝගීතාව වඩාත්  ශක්තිමත්ව පවත්වාගැනීමට කටයුතු කළ හැකි බව අමාත්‍ය ආචාර්ය බන්දුල ගුණවර්ධන මහතා පවසනවා. පකිස්ථාන අග්‍රාමාත්‍ය ඉම්රාන් ඛාන් මහතා  හමුවූ අවස්ථාවේදීයි  ඒ මහතා මෙම අදහස් පළකළේ. පකිස්ථානයේ සංචාරයක නිරත අමාත්‍ය,  ආචාර්ය බන්දුල ගුණවර්ධන මහතා  ඉස්ලාමාබාද් නුවර අග්‍රාමාත්‍ය කාර්යාලයේදීයි අග්‍රාමාත්‍ය ඉම්රාන් ඛාන් මහතා හමුවුණේ.  මෙහිදී අදහස් දැක්වූ පාකිස්ථාන අග්‍රාමාත්‍යවරයා සදහන් කළේ ශ්‍රී ලංකා පාකිස්ථාන වෙළෙද ගිවිසුමෙන් උපරිම ප්‍රයෝජන ලබාගැනීම සදහා දෙරටේ ව්‍යාපාරිකයන් මෙහෙය වීමට පියවර ගත යුතු බවයි. ශ්‍රී ලාංකිකයන්, පාකිස්ථානයේ සංචාරය කිරීමේ වැඩපිළිවෙල ප්‍රවර්ධනය කිරීමට අපේක්ෂා කරන බවද ඉම්රාන් ඛාන් මහතා මෙහිදී සදහන් කළා. මෙහිදී අමාත්‍ය බන්දුල ගුණවර්ධන මහතා සදහන් කළේ දෙරටේ මිතුදම ශක්තිමත් කිරීම සදහා ඉම්රාන් ඛාන් අග්‍රාමාත්‍යවරයා දක්වන දායකත්වය අගය කරන බවයි.     ", "URL": "https://www.itnnews.lk/2023/10/05/391410/", "Category": "දේශීය පුවත්", "Parent URL": null}