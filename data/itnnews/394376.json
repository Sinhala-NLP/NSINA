{"Source": "ITN news", "Timestamp": "පෙබරවාරි 10, 2022 19:25", "Headline": "සෞඛ්‍ය වර්ජනයට එරෙහිව අධිකරණයෙන් තහනම් නියෝගයක්", "News Content": "රජයේ හෙද නිලධාරීන්ගේ සංගමය ඇතුලු වෘත්තීය සමිති කිහිපයක් ආරම්භ කර ඇති වැඩවර්ජනයට එරෙහිව කොළඹ දිසා අධිකරණය අද වාරණ නියෝග දෙකක් නිකුත් කළා. ඒ නීතිපතිවරයා අධිකරණයෙන් කළ ඉල්ලීමකට අනුවයි. එම නියෝග ලබන 24 වනදා දක්වා බලපැවැත්වෙන අතර එදින අධිකරණය හමුවේ පෙනී සිටින ලෙස වගඋත්තරකරුවන්ට නොතිසී නිකුත් කෙරුණා. කෙසේ වෙතත් මෙම වෘත්තිය ක්‍රියාමාර්ගය හේතුවෙන් දිවයින පුරා රෝහල් කරා පැමිණි ජනතාව  දැඩි අපහසුතාවට පත් වුණා. දේශපාලන පක්ෂ කිහිපයක උවමනාවට ක්‍රියාත්මක වන මෙම වැඩවර්ජනය සමස්ත සෞඛ්‍ය සේවා වෘත්තිකයන්ටම අගෞරවයක් බවයි සෞඛ්‍ය වෘත්තීය සමිති රැසක් පෙන්වා දෙන්නේ. වැටුප් විෂමතා ඉවත් කිරීම ඇතුළු ඉල්ලීම් 07 ක් මුල් කර ගනිමිනුයි දින 04 ක් පුරා වැඩවර්ජනය ක්‍රියාත්මක කෙරෙන්නේ. මේ හේතුවෙන් දුර බැහැර සිට පැමිණි රෝගීන් අද දිනයේත් දැඩි අසීරුතාවට ලක් වුණා. අදාළ වර්ජනය පිළිබදව අධිකරණයට කරුණු ඉදිරිපත් කළ නීතිපති දෙපාර්තමේන්තුව කියා සිටියේ රෝගී ජනතාව ගැටලු රැසකට මේ හේතුවෙන් මුහුණ දී සිටින බවයි. වර්ජනයේ නිරත රජයේ හෙද නිලධාරීන්ගේ සංගමයට සහ එහි සභාපති හිටපු පාර්ලිමේන්තු මන්ත්‍රී සමන් රත්නප්‍රියට එරෙහිව වාරණ නියෝග 2 ක් නිකුත් කරන ලෙස නීතිපති දෙපාර්තමේන්තුව කොළඹ දිසා අධිකරණයෙන් ඉල්ලා සිටියා. නීතිපතිවරයාගේ ඉල්ලීම පිළිගත් කොළඹ දිසා අධිකරණය එම වෘත්තිය සමිති ක්‍රියාමාර්ග ඉදිරියට පවත්වා ගෙන යාම වළක්වාලමින් වාරණ නියෝග 2 ක් නිකුත් කළා. ", "URL": "https://www.itnnews.lk/2023/10/05/394376/", "Category": "දේශීය පුවත්", "Parent URL": null}