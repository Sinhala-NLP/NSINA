{"Source": "ITN news", "Timestamp": "අප්‍රේල් 30, 2023 16:45", "Headline": "අරාබි – ශ්‍රී ලංකා ව්‍යාපාරික කවුන්සිලයක් පිහිටුවීමට සාකච්ඡා", "News Content": "අරාබි ශ්‍රී ලංකා ව්‍යාපාරික කවුන්සිලයක් පිහිටුවීමට ඊජිප්තු – අරාබි තානාපතිවරුන්ගේ සංසදය සමග එක්ව කටයුතු කරන බව ඊජිප්තු – අරාබි ජනරජයේ තානාපති මැජට් මොස්ලේ මහතා පවසනවා. වෙළදාම,  සංචාරක සහ ආයෝජන ප්‍රවර්ධනය කිරීම මෙහි අරමුණ බවයි ඊජිප්තු අරාබි ජනරජයේ තානාපතිවරයා අග්‍රාමාත්‍යවරයා හමුවේ වැඩිදුරටත් සදහන් කළේ. මෙම කවුන්සිලය පිහිටුවීමට අදාළව බලධාරීන් සහ වානිජ මණ්ඩලය සමග සාකච්ඡා කර මූලික වැඩකටයුතු සකස් කර ඇති බවද ඒ මහතා පැවසුවා. මෙහිදී අග්‍රාමාත්‍ය දිනේෂ් ගුණවර්ධන මහතා සදහන් කළේ විදේශීය ආයෝජන සදහා දිරිගැන්වීම් රැසක් දැන් ලැබී ඇති බවයි. මෙරට අපනයන කර්මාන්ත කලාපවල කර්මාන්ත පිහිටුවීමේ ආයෝජන අවස්ථාව පිළිබද සොයා බලන්නැයිද අග්‍රාමාත්‍යවරයා විශේෂ ඉල්ලීමක් සිදුකළා. කෙටිකාලයක් තුළ ආර්ථිකය යථාතත්ත්වයට පත් කිරීමට රජය ගත් වේගවත් ක්‍රියාමාර්ග පිළිබදව ඊජිප්තු තානාපතිවරයා සතුට පළකළ අතර මෙවැනි අර්බුදවලට ලක්ව සිටින වෙනත් රටවලට ශ්‍රී ලංකාව වටිනා ආදර්ශයක් බවද තානාපතිවරයා අවධාරණය කළා. පාර්ලිමේන්තු සංකීර්ණයේ පැවති මෙම හමුවට අග්‍රාමාත්‍ය අතිරේක ලේකම් හර්ෂ විජේවර්ධන මහතා ද එක්ව සිටියා.       ", "URL": "https://www.itnnews.lk/2023/10/05/479516/", "Category": "Breaking News,දේශීය පුවත්", "Parent URL": null}