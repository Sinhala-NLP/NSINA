{"Source": "ITN news", "Timestamp": "අගෝස්තු 21, 2021 15:13", "Headline": "ලොව විශාලතම බහාලුම් නෞකාව අද රතු මුහුද වෙත පිවිස ආසියාව බලා ගමන් අරඹයි", "News Content": "නාවුක ක්ෂේත්‍රය අර්බුද රැසකට ලක්කළ ලොව විශාලතම බහාලුම්  නෞකාව අද රතු මුහුද වෙත පිවිස ආසියාව බලා ගමන් ආරම්භ කළා. මීට මාස 6 කට පෙර ඊජිප්තුවේ සූවස් ඇළ මාර්ගය හරහා යාත්‍රා කරමින් තිබූ ලොව විශාලතම බහාලුම් නෞකාව වන එවර්ගිවන් එම ඇළ මාර්ගය අවහිර කරමින් සිරවුණා. මුහුදු මාර්ගයෙන් ලොව නැගෙනහිර සිට බටහිර දෙසට ගමන් කිරීමට තිබූ කෙටිම සමුද්‍ර ගමන් මාර්ගය වන සූවස් ඇළ හරහා නෞකාව සිරවීමත් සමග ගෝලීය නාවික ක්ෂේත්‍රය අර්බුද රැසකට මුහුණ පෑවා.  දින 6 ක මෙහෙයුමකින් අනතුරුවයි ඇළ මාර්ගයේ අවහිරතාවය ඉවත් කර ගැනීමට හැකියාව ලැබුණේ. එහිදි එක් අයෙකු ජීවිතක්ෂයට පත්වුණා. කිලෝමීටර් 193 ක් දිග සූවස් ඇළ මාර්ගයේ හිමිකාර ඊජිප්තුව සමඟ අදාළ නෞකා සමාගම එකඟතාවයකට පැමිණීමෙන් අනතුරුව නියමිත වන්දි ගෙවීමෙන් පසුවයි නෞකාව මුදා ගැනීමට හැකියාව ලැබුණේ. ඉන් අනතුරුව අද ප්‍රථම වරට එවර්ගිවන් නෞකාව ආසියාව හරහා චීනය බලා ගමන් ආරම්භ කර ඇති බවයි විදෙස් මාධ්‍ය වැඩිදුරටත් සඳහන් කරන්නේ.       ", "URL": "https://www.itnnews.lk/2023/10/05/357531/", "Category": "ජාත්‍යන්තර පුවත්", "Parent URL": null}