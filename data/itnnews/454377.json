{"Source": "ITN news", "Timestamp": "ජනවාරි 8, 2023 12:45", "Headline": "එස්.ඩබ්ලිව්.ආර්.ඩී බණ්ඩාරනායක ශ්‍රීමතාණන්ගේ 124 වන ජන්ම දිනය අද", "News Content": "සඟ , වෙද , ගුරු,ගොවි , කම්කරු පංච මහා බලවේගය ගොඩනගමින් පොදුජන යුගයක් ඇරඹූ දිවංගත අග්‍රාමාත්‍ය එස් ඩබ්ලිව් ආර් ඩී බණ්ඩාරනායක ශ්‍රීමතාණන්ගේ 124 වන ජන්ම දිනය අදට යෙදී තිබෙනවා. ඒ වෙනුවෙන් විශේෂ උත්සවයක් ගාලුමුවදොර බණ්ඩාරනායක පිළිරුව අභියසදී පැවැත්වුණා. මෙරට සිව් වන අග්‍රාමාත්‍යවරයා වූ එස් ඩබ්ලිව් ආර් ඩී බණ්ඩාරනායක මහතා සාහසිකයෙකුගේ වෙඩි පහරින් ජීවිතක්‍ෂයට පත්වුණේ 1959 වසරේදීයි. ශ්‍රී ලංකා නිදහස් පක්‍ෂය පිහිටුවීමේ පුරෝගාමියා වන්නේ ද බණ්ඩාරනායක මහතායි. මෙරටට සර්වජන ඡන්දය ලැබීමත් සමග ක්‍රියාත්මක වූ රාජ්‍ය මන්ත්‍රණ සභාවට තේරීපත්වන ඒ මහතා සෞඛ්‍ය හා පළාත් පාලන අමාත්‍යවරයා වශයෙන් ද කටයුතු කළා. සිංහල භාෂාව රාජ්‍ය භාෂාව බවට පත් කිරීම , සේවක අර්ථසාධක අරමුදල පිහිටුවීම , චීනය රුසියාව වැනි රටවල් සමග රාජ්‍ය තාන්ත්‍රික සබඳතා ඇති කිරීම ඇතුලු දැවැන්ත කාර්යභාරයක් ඒ මහතා රට වෙනුවෙන් ඉටු කළා. බණ්ඩාරනායක ශ්‍රීමතාණන්ගේ 124 වන ජන්ම දින සැමරුම ගාලුමුවදොර පිහිටි බණ්ඩාරනායක ප්‍රතිමාව අභියසදි පැවැත්වුණා. හිටපු ජනාධිපතිනි චන්ද්‍රිකා බණ්ඩාරනායක කුමාරතුංග, අග්‍රාමාත්‍ය දිනේෂ් ගුණවර්ධන , අමාත්‍යවරුන් වන නිමල් සිරිපාල ද   සිල්වා හා මහින්ද අමරවීර , රාජ්‍ය අමාත්‍ය ලසන්ත අලගියවන්න , නව ලංකා නිදහස් පක්ෂයේ නායක පාර්ලිමේන්තු මන්ත්‍රී කුමාර වෙල්ගම ,පාර්ලිමේන්තු මන්ත්‍රීවරුන් වන දුමින්ද දිසානායක හා ජගත් පුෂ්පකුමාර යන මහත්වරුන් ඇතුලු පිරිසක් ඊට එක්ව සිටියා. මේ අතර ශ්‍රී ලංකා නිදහස් පක්ෂ මුලස්ථානයේදි ද බණ්ඩාරනායක ගුණසමරු උත්සවයක් පැවැත්වුණා. ඒ හිටපු ජනාධිපති හා ශ්‍රී ලංකා නිදහස් පක්ෂ සභාපති මෛත්‍රිපාල සිරිසේන මහතාගේ ප්‍රදානත්වයෙන්. පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර මහතා ඇතුලු පිරිසක් එම අවස්ථාවට එක්ව සිටියා.       ", "URL": "https://www.itnnews.lk/2023/10/05/454377/", "Category": "දේශීය පුවත්", "Parent URL": null}