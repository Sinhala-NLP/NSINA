{"Source": "ITN news", "Timestamp": "ජනවාරි 23, 2022 12:23", "Headline": "අඟහරුවාදා සිට යළි විදුලිය කැපෙන ලකුණු", "News Content": "අද සහ හෙට දිනයේ දී විදුලිය කප්පාදු කිරීමක් සිදු නොකරන බව විදුලිබල මණ්ඩලය සඳහන් කරනවා. කෙසේ වෙතත් ලබන අඟහරුවාදා  සිට විදුලි කප්පාදුවක් කිරීමට සිදුවන බව විදුලිබල මණ්ඩලය පවසනවා. එම වේලාවන් පිළිබඳ හෙට දිනයේ දී ජනතාව දැනුවත් කරන බවයි විදුලිබල මණ්ඩලයේ වැඩබලන සමාන්‍යාධිකාරි ආචාර්ය සුසන්ත පෙරේරා මහතා ප්‍රකාශ කළේ. දැවි තෙල් තොග ප්‍රමාණවත් නොවීම හේතුවෙන් ඊයේ දිනයේ දී සපුගස්කන්ද බලාගාරය සම්පුර්ණයෙන්ම අක්‍රීය වුණා. මේ නිසා ජාතික විදුලිබල පද්ධතියට අහිමි වු විදුලි ධාරිතාව මෙගාවොට් 108 ක්. දැවිතෙල් රැගත් නෞකාවක් යළි මෙරටට පැමිණෙන්නේ මාර්තු මාසයේ දී බවයි විදුලිබල මණ්ඩලයේ වැඩබලන සමාන්‍යාධිකාරිවරයා ප්‍රකාශ කරන්නේ. ඒ තත්ත්වය යටතේ යුගදනවි බලාගාරයේ ගබඩා කර තිබෙන දැවිතෙල් තව දින 10කින් අවසන් වීමට නියමිත වනවා. කෙසේ වෙතත් අලුත් වැඩියා කරමින් පවතින නොරොච්චොලේ බලාගාරයේ තුන්වෙනි ඒකකයෙන් ලබන 28 වන විට මෙගාවොට් 300ක් විදුලිබල පද්ධතියට එක්කිරීමට හැකිවන බවයි වැඩබලන සමාන්‍යාධිකාරිවරයා ප්‍රකාශ කරන්නේ. එළඹෙන අඟහරුවාදා වන විට තාප බලාගාරවල දැවිතෙල් අවසන් වීම නිසා ජාතික විදුලිබල පද්ධතියට මෙගාවොට් 183ක ධාරිතාවක් අහිමි වී යන බවද ඒ මහතා ප්‍රකාශ කළා. ඒ තත්ත්වය යටතේ රාත්‍රී කාලයේ දී විදුලි කප්පාදුවක් කිරීමට සිදුවන බව විදුලි බව මණ්ඩලය පෙන්වා දෙනවා. විදුලි කප්පාදුව සිදුකරන වේලාවන් සම්බන්ධව හෙට දිනයේ ජනතාව දැනුවත් කිරීමට පියවර ගන්නා බවයි විදුලිබල මණ්බලයේ සමාන්‍යාධිකාරිවරයා ප්‍රකාශ කළේ. මේ අතර මාර්ගවල රාත්‍රී කාලයේ දී විදුලි පහන් නිවා දැමීමට සහ කාර්යාලවල විදුලි උපකරණ නිවා දැමීම සම්බන්ධයෙන් වන යෝජනාවක් විදුලිබල අමාත්‍ය ගාමීණී ලොකුගේ මහතා කැබිනට් මණ්ඩලයට ඉදිරිපත් කිරීමට ද නියමිතයි.   ", "URL": "https://www.itnnews.lk/2023/10/05/390640/", "Category": "Breaking News,දේශීය පුවත්", "Parent URL": null}