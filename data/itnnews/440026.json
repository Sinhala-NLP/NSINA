{"Source": "ITN news", "Timestamp": "ඔක්තෝබර් 11, 2022 16:16", "Headline": "බෙන් මෙලර් සහ අලි සබ්රි අතර විශේෂ හමුවක්", "News Content": "ඉන්දියාව හා ඉන්දියන් සාගරය සඳහා එක්සත් රාජධානියේ අධ්‍යක්ෂ බෙන් මෙලර් හා විදේශ කටයුතු අමාත්‍ය අලි සබ්රි මහතා අතර විශේෂ හමුවක් විදේශ කටයුතු අමාත්‍යංශයේදී සිදුවුණා. ඉන්දියාව හා ඉන්දීය සාගරය සඳහා එක්සත් රාජධානියේ අධ්‍යක්ෂ බෙන් මෙලර් හා විදේශ කටයුතු අමාත්‍ය අලිසබ්රි මහතා අතර පැවති හමුවට බ්‍රිතාන්‍යයේ මහ කොමසාරිස් සාරා හූල්ටන් ද සහභාගි වුණා. ශ්‍රී ලංකාවට ලබාදෙන සහයෝගය හා එතෙර සිටින ශ්‍රී ලාංකිකයින් සමඟ සම්බන්ධවීමට, බ්‍රිතාන්‍යයේ යෝජිත මුලපිරීම් ඇතුළු ද්වීපාර්ශ්වික සහයෝගීතාව පිළිබඳ මෙහිදී සාකච්ඡා කර තිබෙනවා. එමෙන්ම බ්‍රිතාන්‍යයේ ආර්ථික හා මානුෂීය සහයෝගීතාව මෙන්ම ජගත් සංවිධානයේ මානව හිමිකම් කොමිසමේ ඉදිරි පියවර පිළිබඳව ද මෙහිදී අවධානය යොමුවී තිබෙනවා. මේ අතර බෙන් මෙලර් හා බ්‍රිතාන්‍ය මහ කොමසාරිස් සාරා හූල්ටන් මහත්මිය, අධිකරණ අමාත්‍ය විජේදාස රාජපක්ෂ හා මහජන ආරක්ෂාව පිළිබද අමාත්‍ය ටිරාන් අලස් යන මහත්වරුන් සමඟ ද විශේෂ සාකච්ඡාවක් පැවැත්වූවා. එක්සත් ජාතීන්ගේ මානව හිමිකම් කවුන්සිලයේ යෝජනාවෙන් පසු දේශපාලන ප්‍රතිසංස්කරණ, සාමකාමී විරෝධතා පැවැත්වීමේ අයිතිය හා ප්‍රමුඛතා පිළිබඳව මෙහිදී අවධානය යොමුව තිබෙනවා. එමෙන්ම බෙන් මෙලර්, සාරා හූල්ටන්, බ්‍රිතාන්‍ය මහ කොමසාරිස් කාර්යාලයේ නිලධාරී මණ්ඩලය හා බ්‍රිතාන්‍ය සමග ව්‍යාපාර සඳහා කවුන්සිලය අතර විශේෂ හමුවක් පැවැත්වුණා. එහිදී වත්මන් ආර්ථික අභියෝග හමුවේ ව්‍යාපාර සකස්කර ගන්නා ආකාරය හා බ්‍රිතාන්‍ය – ශ්‍රී ලංකා වෙළෙදාම වැඩිදියුණු කිරීම පිළිබඳව පුළුල් සාකච්ඡාවක් සිදුකර තිබෙනවා. ", "URL": "https://www.itnnews.lk/2023/10/05/440026/", "Category": "Breaking News,දේශීය පුවත්", "Parent URL": null}