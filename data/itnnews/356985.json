{"Source": "ITN news", "Timestamp": "අගෝස්තු 18, 2021 19:23", "Headline": "නව සෞඛ්‍ය මාර්ගෝපදේශ මාලාවක් නිකුත් කෙරේ", "News Content": "නව සෞඛ්‍ය මාර්ගෝපදේශ මාලාවක් නිකුත් කෙරුණා. ඒ අනුව එක් නිවසකින් පිටවී යා හැකි වන්නේ එක් පුද්ගලයෙකුට පමණයි. කොහොම වුණත් මෙම නීතිය රැකියාවට යන විට සහ ඖෂධ මිලදී ගැනීමට අදාළ වන්නේ නැහැ. පසුගිය දහතුන් වනදා යාවත් කාලීන කෙරුණු මාර්ගෝපදේශ සීමාවන්ට අමතරව නව වාරණ කිහිපයක් පනවා තිබෙනවා. ඒ අනුව නිවසකින් එක් අයෙකුට පමණක් බැහැර වී යා හැකි වුවද රැකියා සදහා හෝ සෞඛ්‍ය පහසුකම් ලබා ගැනීම සදහා පිටතට යන විටදී එය අදාළ වන්නේ නැහැ. සාප්පු සංකීර්ණ අද සිට සම්පූර්ණයෙන්ම වසා තැබෙනවා. සුපිරි වෙළදසැලක් තුළ එකවර සිටිය හැකි වන්නේ එහි ධාරිතාවෙන් සියයට විසි පහක් පමණයි. දිවා සුරැකුම් මධ්‍යස්ථාන සති දෙකක කාලයකට වසා තැබෙනවා. කාය වර්ධන මධ්‍යස්ථාන සහ ගෘහස්ථ ක්‍රීඩාගාර අද සිට වසා දැමෙනවා. ළමා උද්‍යාන, කානිවල්, සංගීත සංදර්ශන, බීච් පාටි, වෙරළේ ඒකරාශීවීම් ආදියද අද සිට තහනම්. පිහිනුම් තටාක මෙන්ම ස්පා ආයතනද අද සිට වසා දැමෙන ලැයිස්තුවට ඇතුළත්. හෝටල් හා නිවාඩු නිකේතන විවෘත කර තැබිය හැකි වන්නේ එහි සම්පූර්ණ ධාරිතාවෙන් සියයට විසි පහකට පමණි.         ", "URL": "https://www.itnnews.lk/2023/10/05/356985/", "Category": "දේශීය පුවත්", "Parent URL": null}