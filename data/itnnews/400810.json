{"Source": "ITN news", "Timestamp": "මාර්තු 12, 2022 08:38", "Headline": "සිපෙට්කෝ ඉන්ධන මිලත් ඉහළට", "News Content": "ලංකා ඛණිජතෙල් නීතිගත සංස්ථාව ද ඊයේ මධ්‍යම රාත්‍රියේ සිට සිය ඉන්ධන මිල ගණන් ඉහළ දමා තිබෙනවා. ඒ අනුව ඔක්ටේන් 92 වර්ගයේ පෙට්‍රල් ලීටරයක මිල රුපියල් 77 කින්  ඉහළ දමා ඇති අතර නව මිල දැක්වෙන්නේ රුපියල් 254 ක් ලෙසයි. ඔක්ටේන් 95 වර්ගයේ පෙට්‍රල් ලීටරයක් ද රුපියල් 76 කින් ඉහළ නංවා තිබෙනවා. රුපියල් 207 ක්ව පැවති එහි නව මිල දැක්වෙන්නේ රුපියල් 283 ක් ලෙසයි. ඔටෝ ඩීසල් රුපියල් 55 කින් ඉහළ දමා ඇති පසුබිමක එහි නව මිල සටහන් වන්නේ රුපියල් 176 ක් ලෙසයි. සුපර් ඩීසල් ලීටරයක් රුපියල් 95 කින් ද ඉහළ නංවා තිබෙනවා. මීට පෙර රුපියල් 159 ක්ව පැවති සුපර් ඩීසල් ලීටරයෙහි නව මිල රුපියල් 254 යි. භූමිතෙල් මිලෙහි කිසිදු වෙනසක් සිදු කර නැහැ. මේ අතර ලංකා ඉන්දියන් ඔයිල් සමාගම ද පෙරේදා මධ්‍යම රාත්‍රියේ සිට ක්‍රියාත්මක වන පරිදි  සිය ඉන්ධන මිල ඉහළ නැංවීමට කටයුතු කළා. එහිදී පෙට්‍රල් ලීටරයක් රුපියල් 50 කින් සහ ඩීසල් ලීටරයක් රුපියල් 75 කින් ඉහළ ඉහළ නැංවූවා. ඒ අනුව ලංකා ඉන්දියන් ඔයිල් සමාගමේ  පෙට්‍රල් ලීටරයක නව මිල රුපියල් 254 ක් ලෙසදැක්වෙන අතර ඩීසල් ලීටරයක නව මිල දැක්වෙන්නේ රුපියල් 214 ක් ලෙසයි. පෙබරවාරි මාසය තුළ අයිඕසී සමාගම අවස්ථා දෙකකදී පෙට්‍රල් සහ ඩීසල් මිල ඉහළ දැමීමට කටයුතු කළා. පසුගිය 26 වනදා පෙට්‍රල් ලීටරයක් රුපියල් විස්සකින් ද ඩීසල් ලීටරයක් රුපියල් 15 කින් ද ඉහළ දැමීමටයි ඔවුන් ක්‍රියා කළේ. මේ අතර ඉන්ධන මිල ඉහළයාම හේතුවෙන් ඩීසල් සහනාධාරයක් බස් රථ සදහා නොදුනහොත් බස්ගාස්තු ඉහළ දැමීමට සිදුවන බව සමස්ත ලංකා පෞද්ගලික බස් හිමියන්ගේ සංගමයේ ප්‍රධාන ලේකම් අංජන ප්‍රියන්ජිත් පවසනවා.     ", "URL": "https://www.itnnews.lk/2023/10/05/400810/", "Category": "Breaking News,දේශීය පුවත්", "Parent URL": null}