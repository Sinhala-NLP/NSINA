{"Source": "ITN news", "Timestamp": "මැයි 31, 2022 15:49", "Headline": "දුමින්දට දුන්න ජනාධිපති සමාව ශ්‍රේෂ්ඨාධිකරණය අත්හිටුවයි – අත්අඩංගුවට ගන්නත් නියෝග", "News Content": "ජනාධිපති සමාවෙන් මරණ දඩුවමෙන් නිදහස් වුණු හිටපු පාර්ලිමේන්තු මන්ත්‍රී දුමින්ද සිල්වා මහතාට ලබාදුන් ජනාධිපති සමාව අත්හිටුවන්න ශ්‍රේෂ්ඨාධිකරණය අද තහනම් නියෝගයක් නිකුත් කළා. ඒ වගේම ඔහුව අත්අඩංගුවට ගන්නත් නියෝග කර තිබෙනවා. හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ ඝාතනය සම්බන්ධයෙන් මරණ දඩුවම නියමව සිටි දුමින්ද සිල්වා මහතාට ජනාධිපති සමාව පිරිනැමුණේ පසුගිය වසරේ ජුනි 24 වනදායි. එම ජනපති සමාව අභියෝගයට ලක්කරමින් භාරත ලක්ෂ්මන් ප්‍රේමචන්ද්‍ර මහතාගේ දියණිය,  හිටපු මන්ත්‍රි හිරුණිකා ප්‍රේමචන්ද්‍ර,  ඇයගේ මව සහ  මානව හිමිකම් කොමිසමේ හිටපු කොමසාරිස්වරයෙකු වන ජනාධිපති නීතීඥ ගසාලි හුසේන් ඇතුළු පිරිසක් මූලික අයිතිවාසිකම් පෙත්සම් 3ක් ගොනුකර තිබුණා. එම පෙත්සම් විභාගයට ගැනීමට අවසර දෙමින් ප්‍රීති පද්මන් සූරසේන,  යසන්ත කෝදාගොඩ සහ අචල වෙන්ගප්පුලි යන ත්‍රිපුද්ගලය විනිසුරු මඩුල්ලයි අදාළ ජනාධිපති සමාව අත්හිටුවීමේ නියෝගය නිකුත් කළේ. පෙත්සම් විභාගය සැප්තැම්බර් මස පළමුවනදා පැවැත්වීමට ද තීරණය කෙරුණා.       ", "URL": "https://www.itnnews.lk/2023/10/05/414386/", "Category": "දේශීය පුවත්", "Parent URL": null}