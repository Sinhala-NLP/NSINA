{"Source": "ITN news", "Timestamp": "අගෝස්තු 8, 2021 12:20", "Headline": "දේශගුණ විපර්යාස පිලිබඳ අන්තර්ජාතික සමුළුවට සහභාගී වන්නැයි පරිසර ඇමතිට ආරාධනා", "News Content": "දේශගුණ විපර්යාස නිසා ඇතිවන බලපෑම වළක්වා ගැනීමට ශ්‍රී ලංකාව ගෙන ඇති වැඩපිළිවෙළ අගය කරන බව එක්සත් ජාතීන්ගේ දේශගුණ විපර්යාස පිළිබද කාර්යාලය පවසනවා. එක්සත් ජාතීන්ගේ දේශගුණ විපර්යාස පිළිබද කාර්යාලයේ ආසියා පැසිපික් හා දකුණු ආසියා කලාපීය තානාපති චෙන් ඕ ෆහර්ටි මහතා පරිසර අමාත්‍ය මහින්ද අමරවීර මහතා මුණගැසුනු අවස්ථාවේදීයි මේ බව සදහන් කළේ. ලබන නොවැම්බර් මාසයේදී බෙල්ග්‍රේට්හි පැවැත්වීමට නියමිත දේශගුණ විපර්යාස පිලිබද අන්තර්ජාතික සමුළුවට ශ්‍රී ලංකාව නියෝජනය කරමින් සහභාගී වන ලෙස පරිසර අමාත්‍යවරයාට සහ අමාත්‍යාංශ ලේකම්වරයාට මෙහිදී ආරාධනා කෙරුණා. ජනාධිපති ගෝඨාභය රාජපක්ෂ මැතිතුමා ඉදිරිපත් කර ඇති සෞභාග්‍යයේ දැක්ම ප්‍රතිපත්ති ප්‍රකාශය අනුව යමින් දේශගුණ විපර්යාස මැඩලීම සදහා ප්‍රතිපත්තිමය තීරණ ගණනාවක් ගෙන ඇති බවයි අමාත්‍ය මහින්ද අමරවීර මහතා මෙහිදී සදහන් කළේ. මෙරට විදුලිබල අවශ්‍යතාවෙන් සියයට හැත්තෑවක් පුනර්ජනනීය බලශක්තියෙන් නිෂ්පාදනය කර ගැනීමට ජනාධිපතිතුමා තීරණය කර ඇති බවද අමාත්‍යවරයා මෙහිදී සදහන් කළා. පොලිතින් සහ ප්ලාස්ටික් ආශ්‍රීත නිෂ්පාදන රැසක් තහනම් කිරීම සම්බන්ධයෙන්ද අමාත්‍ය අමරවීර මහතා කරුණු පැහැදිලි කළා.     ", "URL": "https://www.itnnews.lk/2023/10/05/355289/", "Category": "දේශීය පුවත්", "Parent URL": null}