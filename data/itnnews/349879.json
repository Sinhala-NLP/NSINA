{"Source": "ITN news", "Timestamp": "ජූලි 17, 2021 12:42", "Headline": "රාජ්‍ය අමාත්‍යවරුන් තිදෙනෙකුගේ විෂය පථ සංශෝධනය කර ගැසට් නිවේදනයක්", "News Content": "රාජ්‍ය අමාත්‍යවරුන් තිදෙනෙකුගේ විෂය පථයන් සංශෝධනය කරමින් ගැසට් නිවේදනයක් නිකුත් කර තිබෙනවා. ජනාධිපති ලේකම් පී.බී. ජයසුන්දර මහතා විසින් කර ඇති එම ගැසට් නිවේදනයට අනුව පසුගිය 08 වන දින සිට එය බලාත්මක වනු ඇති. ඒ අනුව මොහාන් ප්‍රියදර්ශන සිල්වා මහතා වෙරළ සංරක්ෂණ හා පහත්බිම් සංරක්ෂණ රාජ්‍ය අමාත්‍යවරයා ලෙසත් ආචාර්ය නාලක ගොඩහේවා මහතා නාගරික සංවර්ධන අපද්‍රව්‍ය බැහැරලීම හා ප්‍රජා පවිත්‍රතා කටයුතු රාජ්‍ය අමාත්‍යවරයා ලෙසත් නව ගැසට් පත්‍රය මගින් ප්‍රකාශයට පත් කර තිබෙනවා. එමෙන්ම ශෂීන්ද්‍ර රාජපක්ෂ මහතා කාබනික පොහොර නිෂ්පාදන, ප්‍රවර්ධන හා සැලසුම් නියාමන සහ වී හා ධාන්‍ය, කාබනික ආහාර, එළවළු, පළතුරු, මිරිස්, ලූනු හා අර්තාපල් වගා ප්‍රවර්ධන බීජ නිෂ්පාදන හා උසස් තාක්ෂණ කෘෂිකර්ම රාජ්‍ය අමාත්‍යවරයා ලෙස ගැසට් පත්‍රය මගින් ප්‍රකාශයට පත් කෙරුණා. පසුගියදා ජනාධිපති ගෝඨාභය රාජපක්ෂ මහතා විසින් මොහාන් ප්‍රියදර්ශන ද සිල්වා, ශෂීන්ද්‍ර රාජපක්ෂ සහ ආචාර්ය නාලක ගොඩහේවා යන රාජ්‍ය අමාත්‍යවරුන්ට නව රාජ්‍ය අමාත්‍ය ධුර ලබාදෙනු ලැබිණි. ", "URL": "https://www.itnnews.lk/2023/10/05/349879/", "Category": "දේශීය පුවත්", "Parent URL": null}