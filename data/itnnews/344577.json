{"Source": "ITN news", "Timestamp": "ජූනි 23, 2021 10:29", "Headline": "රනිල් මන්ත්‍රී ධුරයේ දිවුරුම් දෙයි", "News Content": "වසර ගණනාවක දේශපාලනයේ පුළුල් අත්දැකීම් ඇති ජ්‍යෙෂ්ඨතම දේශපාලනඥයෙකු එක්සත් ජාතික පක්ෂයේ නායක රනිල් වික්‍රමසිංහ මහතා පාර්ලිමේන්තු මන්ත්‍රීවරයෙකු ලෙස අද පෙරවරු‌වේ දිවුරුම් දුන්නා. ඒ කතානායක මහින්ද යාපා අබේවර්ධන මහතා ඉදිරියේයි. 1978 වසරේ සිට 2020 වසරේ සිට අඛණ්ඩව මෙරට පර්ලිමේන්තුව නියෝජනය කළ රනිල් වික්‍රමසිංහ මහතා එම කාලය තුළ අගමැතිවරයෙකු, අමාත්‍යවරයෙකු, විපක්ෂ නායකවරයෙකු, නියෝජ්‍ය අමාත්‍යවරයෙකු ඇතුළු විවිධ තනතුරු හොබවා තිබෙනවා. 2020 වසරේ පැවති මහ මැතිවරණයේදී දරුණු පරාජයකට මුහුණ දුන් එක්සත් ජාතික පක්ෂයට ලබා ගත හැකි වූයේ එක් ජාතික ලැයිස්තු මන්ත්‍රී ධුරයක් පමණයි. ඒ සදහා විවිධ නම් යෝජනාවීමෙන් අනතුරුව අවසානයේ පක්ෂ නායක රනිල් වික්‍රමසිංහ මහතා නම් කිරීමට එම පක්ෂය පසුගියදා තීරණය කළා. එම තීරණය පක්ෂ මහ ලේකම්වරයා මැතිවරණ කොමිසමට දැනුම් දුන්නා. ඒ අනුව එක්සත් ජාතික පක්ෂ ජාතික ලැයිස්තු මන්ත්‍රී ධුරය සදහා රනිල් වික්‍රමසිංහ මහතාගේ නම ගැසට් කිරීම සම්බන්ධයෙන් තීරණය ගැනීම සදහා මැතිවරණ කොමිසම පසුගිය 18වදා රැස්වුණා. එහිදී රනිල් වික්‍රමසිංහ මහතාගේ නම ඇතුළත් කරමින් ගැසට් පත්‍රයක් නිකුත් කිරීමට රජයේ මුද්‍රණාලය වෙත යොමු කිරීමටයි පියවර ගැනුණේ. ඒ අනුවරනිල් වික්‍රමසිංහ මහතා අද පෙරවරුවේ පාර්ලිමේන්තුව වෙත පැමිණියා. ඒ මහතා පාර්ලිමේන්තුවට පැමිණෙද්දී සුබ පැතීම සදහා පක්ෂ සාමාජිකයන් පිරිසක්ද පාර්ලිමේන්තු පිවිසුම් මාර්ගයේ දොරටුව අභියසට පැමිණ සිටියා. සුබ පැතුම් මධ්‍යයේ පාර්ලිමේන්තුවට පැමිණි රනිල් වික්‍රමසිංහ මහතා කතානායක මහින්ද යාපා අබේවර්ධන මහතා ඉදිරියේ මන්ත්‍රීවරයෙකු ලෙස දිවුරුම් දුන්නා.     ", "URL": "https://www.itnnews.lk/2023/10/05/344577/", "Category": "දේශීය පුවත්", "Parent URL": null}