{"Source": "ITN news", "Timestamp": "ජනවාරි 10, 2023 11:04", "Headline": "බ්‍රසීල හිටපු ජනපතිගේ ආධාරකරුවන් 1500කට වැඩි පිරිසක් අත්අඩංගුවට", "News Content": "කලහකාරි ලෙස හැසිරුණු හිටපු ජනපති ජෙයර් බොල්සොනාරෝගේ ආධාරකරුවන් 1500කට අධික පිරිසක් අත්අඩංගුවට ගැනීමට බ්‍රසීල පොලිසිය කටයුතු කර තිබෙනවා. පසුගිය වසරේ ඔක්තෝම්බර් මාසයේ පැවති ජනාධිපතිවරණයෙන් ජයග්‍රහණය කිරීමෙන් අනතුරුව ලූලා ද සිල්වා බ්‍රසීල නව ජනාධිපතිවරයා ලෙස පසුගිය ජනවාරි පළමුවනදා ධුරයේ  දිවුරුම් දුන්නා. කෙසේ වුවද මැතිවරණයෙන් ජයග්‍රහණය කළේ හිටපු ජනාධිපති ජෙයර් බොල්සොනාරෝ බව පවසමින් ඔහුගේ ආධාරකරුවන් බ්‍රසීල ජනාධිපති මන්දිරය,  ශ්‍රේෂ්ඨාධිකරණය හා කොංග්‍රස් ගොඩනැගිල්ල අත්පත් කර ගැනිමට ඊයේ කටයුතු කළා. ඊයේ සන්ධ්‍යා භාගයේදී රජයේ හමුදා එම ගොඩනැගිලි තම භාරයට ගත් බවයි විදෙස් මාධ්‍ය සදහන් කරන්නේ. හිටපු ජනාධිපතිවරයාගේ ආධාරකරුවන්ගේ මෙම හැසිරීම ත්‍රස්තවාදී ක්‍රියාවක් ලෙස ජනාධිපති ලූලා ද සිල්වා හදුන්වනවා.  මේ අතර ඊයේ පැවති විරෝධතාවලට විරෝධය දක්වමින් අද දිනයේදී ජනාධිපති ලුලාද සිල්වාගේ පාක්ෂිකයින් උද්ඝෝෂණයේ නිරතවන බවද සදහන්. එමෙන්ම තත්ත්වය පාලනය කිරිම සදහා දහස් ගණනක් පොලිස් හා හමුදා භටයින් රාජකාරී සදහා කැදවීමට ද පියවර ගෙන තිබෙනවා.     ", "URL": "https://www.itnnews.lk/2023/10/05/454684/", "Category": "ජාත්‍යන්තර පුවත්", "Parent URL": null}