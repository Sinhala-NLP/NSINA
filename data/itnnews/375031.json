{"Source": "ITN news", "Timestamp": "නොවැම්බර් 9, 2021 19:11", "Headline": "විරෝධතා පා ගමනේ යෙදී සිටි ගුරුවරියක් සිහිසුන්ව ඇදවැටී ජීවිතක්ෂයට", "News Content": "සෞඛ්‍ය වෘත්තීය සමිති කිහිපයක් අද පෙරවරුවේ සංකේත වැඩවර්ජන ක්‍රියාමාර්ගයක් ක්‍රියාත්මක කර තිබුණා. කෙසේ වෙතත් සමස්තයක් ලෙස රෝහල්වල සුවසේවා කටයුතු සාමාන්‍ය පරිදී සිදු කෙරුණා. කොවිඩ් තත්ත්වය ක්‍රමයෙන් පහව යන අවස්ථාවේ තවත් කොවිඩ් පොකුරු නිර්මාණය වන අන්දමට ඇතැම් වර්ජකයින් වගකීම් විරහිතව කටයුතු කරනු දක්නට ලැබුණා. හෙද පරිපූරක හා අතුරු වෛද්‍ය සේවා ඇතුළු ක්ෂේත්‍ර 15ක වෘත්තිකයන් අද පෙරවරු 8 සිට හෙට පෙරවරු 8 දක්වා මෙම වර්ජන ක්‍රියාමාර්ගයට එක්ව සිටිනවා. වෘත්තියවේදී උපාධියට හිමි තනතුරුවල පිහිටුවීම, සෞඛ්‍ය පරිපාලන සේවයක් පිහිටුවීම  ඇතුළු ඉල්ලීම් 6ක් මොවුන්ගේ වෘත්තිය ක්‍රියාමාර්ගයට හේතු වී තිබෙනවා. දෙණියාය කොටපොල ජාතික පාසල ඉදිරිපිට අද පෙරවරුවේ ගුරු විදුහල්පති විරෝධතාවක් පැවැත්වුණා. පාසල අසළින් ආරම්භ වූ විරෝධතා පා ගමන ගැටඹරු රජමහා විහාරස්ථානය අසළට පැමිණ නැවතත් පාසල ඉදිරිපිටට පැමිණියා. මෙහිදී විරෝධතාවට එක්ව සිටි ගුරුවරියක් සිහිසුන්ව ඇදවැටී ඇති අතර ඇය දෙණියාය මූලික රෝහලට ඇතුළත් කෙරුණා. එම අවස්ථාව වනවිටත් ගුරුවරිය ජීවිතක්ෂයට පත්ව සිටි බවයි වාර්තා වුණේ. මාතෘ රෝහල්, පිළිකා රෝහල්, ළමා රොහල් සහ කොවිඩ් රෝහල්හි මෙම වර්ජනය ක්‍රියාත්මක වන්නේ නැහැ. ඇතැම් රෝහල්වල ප්‍රතිකාර කටයුතු ගැටළුවකින් තොරව සිදුවුව ද තවත් ස්ථානයන්හි ගැටලු මතුව ඇති බවට ජනතාව චෝදනා කරනවා. කෙසේ වෙතත් මෙම වෘත්තිය ක්‍රියාමාර්ගය අසාර්ථක බව දකුණු කොළඹ ශික්ෂණ රෝහලේ නියෝජ්‍ය අධ්‍යක්ෂවරයා පවසනවා. වැඩවර්ජනයට සමගාමීව කොලඹ ජාතික රෝහල ඉදිරිපිට විරෝධතාවක්ද පැවැත්වුණා. මේ අතර ගුරු විදුහල්පති වැටුප් විෂමතාව ඉවත් කරන ලෙස ඉල්ලමින් සහ ජාතික සම්පත් බදු දීමට එරෙහිව වෘත්තිය සමිති කිහිපයක් අද පෙරවරුවේ කොලඹ ලිප්ටන් වටරවුම ඉදිරිපිට විරෝධතාවක් පැවැත්වුවා. පවතින කොවිඩ් තත්ත්වය හමුවේ වුවද ඒ පිලිබඳ කිසිදු සැලකිල්ලක් නොදක්වමින් ඇතැම් පිරිස් මෙම උද්ඝෝෂණයට එක්ව සිටිනු දක්නට ලැබුණා.       ", "URL": "https://www.itnnews.lk/2023/10/05/375031/", "Category": "Breaking News,දේශීය පුවත්", "Parent URL": null}