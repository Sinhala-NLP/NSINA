{"Source": "ITN news", "Timestamp": "ජූලි 5, 2022 15:01", "Headline": "යූරියා පොහොර ලබාගැනීමට අදාළ මුදල් ගොවිජන සේවා මධ්‍යස්ථානවල තැන්පත් කරන්නැයි ගොවි සංවිධානවලට දැනුම් දෙයි", "News Content": "යූරියා පොහොර ලබාගැනීමට සකස් කළ ගොවි නාමලේඛණවලට අදාළව මුදල් ගොවිජන සේවා මධ්‍යස්ථානවල තැන්පත් කරන්නැයි කෘෂිකර්ම අමාත්‍යාංශය ගොවි සංවිධානවලින් ඉල්ලා සිටිනවා. ඉන්දීය ණය යෝජනා ක්‍රමය යටතේ මෙරටට ලබා දෙන යූරියා පොහොර තොගය සහිත නෞකාව ලබන 09 වනදා මෙරටට ලගාවීමට නියමිතයි. එම පොහොර තොගය  ලැබුණු විගස දිවයින පුරා බෙදාහැරීම් සිදු කිරීමට ගොවිජන සේවා දෙපාර්තමේන්තුව කොමර්ෂල් පොහොර සමාගම සහ ලංකා පොහොර සමාගම කටයුතු සංවිධාන කර තිබෙනවා. ගොවිජන සේවා මධ්‍යස්ථාන මගින් පොහොර බෙදා හැරීම සිදු කෙරෙන අතර අවශ්‍ය ගොවි ලේඛණ ද මේ වන විට සකස් කර අවසන්. ඒ ගොවි සංවිධානවල සහයෝගය මතයි. යූරියා මිලදී ගැනීම සදහා වූ ගෙවීම් අදාළ ගොවි සංවිධාන මගින් සිදු කළ යුතු අතර අදාළ මුදල් ගොවිජන සේවා මධ්‍යස්ථාන වෙත ගෙවිය යුතු වනවා. තෙත් කලාපයේ කුඹුරු හේකටාරයකට යූරියා කිලෝග්‍රම් 50 ක් ද වියළි කලාපයේ හෙක්ටාරයකට යූරියා කිලෝග්‍රෑම් 100 ක් ද ලබා දෙන අතර කිලෝග්‍රෑම් 50 ක පොහොර මිටියක්  රුපියල් 10,000 ක සහන මිලකට ලබාදීමටයි තීරණය කර ඇත්තේ.     ", "URL": "https://www.itnnews.lk/2023/10/05/421426/", "Category": "දේශීය පුවත්", "Parent URL": null}