{"Source": "ITN news", "Timestamp": "ජූනි 29, 2022 12:11", "Headline": "පොලිස් මෙහෙයුම්වලදී පෙට්‍රල් ලීටර් 23,728ක් සහ ඩීසල් ලීටර් 41,382 ක් සොයා ගැනේ", "News Content": "වංචනිකව ඉන්ධන සඟවාගෙන සිටින පිරිස් අත්අඩංගුවට ගැනීමේ මෙහෙයුම්වලදී පෙට්‍රල් ලීටර් 23,728ක් පොලීසිය සොයා ගත්තා. ඩීසල් ලීටර් 41382 ක් සෙයා ගැනීමට හැකි වී තිබෙනවා. IOC ඉන්ධන පිරවුම්හල්වලින් ඉන්ධන නිකුත් කිරීමත් සමග එම පිරවුම්හල් ආශ්‍රිතව ඉතා දිගු පෝලිම් දක්නට ලැබෙනවා. සීමාවන්ට යටත්ව ඉන්ධන නිකුත් කිරීමට අයිඕසී සමාගම පියවර ගෙන ඇති අතර ත්‍රිකුණාමල පර්යන්තයෙන් බවුසර නිකුත් කිරීම ද කඩිනම් කර තිබෙනවා. ප්‍රවාහන ලබන මස 01 වනදා සිය ක්‍රියාත්මක වන පරිදි සියයට 30 කින් බස් ගාස්තු ඉහළ නැංවීමට අදාළ නිර්දේශ ජාතික ගමනා ගමන කොමිෂන් සභාව  මගින් ප්‍රවාහන අමාත්‍යවරයා වෙත අද යොමු කිරීමට නියමිතයි. වාර්ෂික බස් ගාස්තු සංශෝධනය ද ලබන මස 01 වනදා සිදු කිරීමට නියමිතයි. ඒ පිලිබද සාකච්ඡාවක් අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන් පැවැත්වුණා. එහිදී ඇතැම් බස් සංගම් සියයට 30 ක බස් ගාස්තු ඉහල දැමීමේ යෝජනාවට එකග වූ අතර ඇතැම් පාර්ශ්ව එකග වූයේ නැහැ. ඒ අනුව අද දිනය තුළ අදාළ නිර්දේශ යොමු කිරීමට කටයුතු කරන බවයි ජාතික ගමනාගමන කොමිෂන් සභාව පැවසුවේ. පාසල් ළමුන් ප්‍රවාහන බස් රථ සහ මගී ප්‍රවාහන පෞද්ගලික බස් රථ සදහා ලංගමය හරහා ඉන්ධන ලබාදීමට කටයුතු කළ ද කැප්පෙටිපොල ලංගම ඩිපෝවේ බස් රථ 70 ක් පමණ ටයර් හා ටියුබ් නොමැතිව ධාවනයෙන් ඉවත් කර ඇති බව කැප්පොටිපොල ලංගම සේවකයන් පවසනවා. ඉන්ධන සඟවා තැබීම් ඉන්ධන සගවාගෙන සිටින සහ වැඩි මිල අලෙවි කරන පුද්ගලයින් සොයා සිදු කරන වැටලීම්වලදී පෙට්‍රල් ලීටර් 23728 ක් මේ දක්වා සොයා ගෙන තිබෙනවා. පොලිස්  මාධ්‍ය කොට්ඨාසය සදහන් කළේ ඩීසල් ලීටර් 41382 ක් ද භූමිතෙල් ලීටර් 11876 ක් ද සොයා ගත් බවයි. ආර්ථික මධ්‍යස්ථාන දිනකට එළවලු රැගත් ලොරි රථ 200 ක් පමණ දඹුල්ල ආර්ථික මධ්‍යස්ථානයට පැමිණිය ද ගැනුම්කරුවන් නොමැතිවීම නිසා ගොවීන් දැඩි දුෂ්කරතාවට පත්ව සිටිනවා. උඩරට එළවළු රට පුරා බෙදා හරින කැප්පෙටිපොල විශේෂ ආර්ථික මධ්‍යස්ථානයටද පිටපළාත් වෙළදුන්ගේ පැමිණීමේ අඩුවක් දක්නට ලැබෙනවා. සෞඛ්‍ය පවතින ඉන්ධන ගැටලුව හේතුවෙන් මහජන සෞඛ්‍ය පරික්ෂකවරුන් පවුල් සෞඛ්‍ය සේවිකාවන් ඇතුළු අතුරු වෛද්‍ය සේවාවට අයත් වෘත්තීන් 08 ක් අද පෙරවරුවේ සිට රාජකාරීයලින් ඉවත්වීමට තීරණය කර තිබෙනවා.හෙට දිනය දක්වා මෙම වර්ජනය ක්‍රියාත්මකයි. මේ අතර පරිපූරක වෛද්‍ය වෘත්තීය වේදීන්ගේ ඒකාබද්ධ බලමන්ඩලයේ සභාපති රවී කුමුදේශ් මහතා පවසන්නේ සියලුම රසායනාගාර සේවා, ඖෂධ විකිරණ සහ චිකිත්සක ඇතුළු සේවාවන් ගැටලුවකින් තොරව සිදුවන බවයි. මීගමුව තෙල්වත්ත හන්දිය ප්‍රදේශයේදී යතුරුපැදිකරුවෙකුට පෙට්‍රල් බව පවසා මුත්‍රා අලෙවි කිරීමේ සිද්ධියක් වාර්තා වුණා. ලබාගත් පෙට්‍රල් වෙනුවෙන් රුපියල් 5000 ක් ඉන්ධන ජාවාරම් යතුරුපැදිකරු විසින් අදාළ පුද්ගලයාට ලබාදී ඇතර එහි ඉතුරු ලබා ගැනීමට පිරවුම්හල වෙත යමින් සිටියදී යතුරුපැදිය හදිසියේ නතරවීම පිළිබද සොයා බැලීමේදී මෙම තොරතුරු අනාවරණ වුණා. ටෝකන් ඉන්ධන ලබා ගැනීමසදහා ජනතාවට ටෝකන් පත් ලබාදීම මේ දිනවල දිවයිනේ විවිධ ප්‍රදේශවල ඉන්ධන පිරවුම්හල් අසලදී දැකගැනීමට පුළුවන්. මේ අතර අයිඕසී සමාගමට අයත් ත්‍රිකුණාමලය තෙල්  ගබඩා පර්යන්තයෙන් බවුසර් නිකුත් කිරීම කාර්යක්ෂම කර තිබෙනවා. සියලුම  පිරිස් සදහා සීමාවන්ට යටත්ව ඉන්ධන නිකුත් කරන බවයි අයිඕසී සමාගම ඊයේ දැනුම් දුන්නේ. යතුරුපැදි සදහා රු.1500ක ද ත්‍රී රෝද රථ සදහා රු. 2500ක , මෝටර් රථ සදහා රු.7000ක සීමාවන් යටතේයි ඉන්ධන නිකුත් කෙරෙන්නේ. මඩකලපුව ලංකා අයිඕසී ඉන්ධන පිරවුම්හලේදී   ප්‍රාදේශීය මාධ්‍යවේදන්ට හා පොලිස් නිලධාරීන්ට පෙට්‍රල් බෙදාදීම සිදු වුණා. කෙසේ වෙතත් ඇතැම් ස්ථානවලදී උණුසුම් තත්ත්වයන් ද ඇති වුණා. දින දෙකකට පසුව කළුතර නගරයේ අයිඕසී පිරවුම්හල ඉන්ධන ලැබීමත් සමග අත්‍යවශ්‍ය සේවකයන්ට පමණක් ඉන්ධන නිකුත් කිරීමේදී උණුසුම්කාරී තත්ත්වයක් ඇති වුණා.     ", "URL": "https://www.itnnews.lk/2023/10/05/419976/", "Category": "Breaking News,දේශීය පුවත්", "Parent URL": null}