{"Source": "ITN news", "Timestamp": "පෙබරවාරි 6, 2023 18:40", "Headline": "දර්ශන හඳුන්ගොඩට ඇප", "News Content": "අත්අඩංගුවට ගත් සමාජ මාධ්‍ය ක්‍රියාකාරිකයෙකු වන දර්ශන හඳුන්ගොඩ අධිකරණයට ඉදිරිපත් කිරීමෙන් පසු දැඩි ඇප කොන්දේසි මත මුදාහැරුණා. ජාතික ආරක්ෂාවට තර්ජනයක් වන හෝ මහජන කෝප කිරීම් සිදුකෙරෙන කිසිදු ප්‍රකාශයක් සිදු නොකළ යුතු බවට ද අධිකරණය නියෝග කර තිබෙනවා. සමාජ ක්‍රියාකාරිකයෙකු වන දර්ශන හඳුන්ගොඩ ඩුබායි සිට මෙරටට පැමිණි අවස්ථාවේ කටුණායක ගුවන් තොටුපලේ දී අද උදෑසන අත්අඩංගුවට ගැණුනා. ඒ කොළඹ පරිගණක අපරාධ කොට්ඨාසයේ විශේෂ කණ්ඩායමක් විසින්. අරලියගහ මන්දිරයට ජනතාව ප්‍රකෝපකාරීව පැමිණෙන අවස්ථාවේ දී එහි සිට ෆේස්බුක් සමාජ මාධ්‍ය ඔස්සේ සජීවීව විකාශයක් කරමින් ජනතාව කුපිත වන ආකාරයෙන් හැසිරීමේ චෝදනාව යටතේ ඔහු මෙලෙස අත්අඩංගුවට ගත් බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා ප්‍රකාශ කළේ. මේ අතර දර්ශන හඳුන්ගොඩ කොටුව මහේස්ත්‍රාත් අධිකරණයට අද ඉදිරිපත් කිරීමෙන් පසු රුපියල් ලක්ෂ 5ක ශරීර ඇප දෙකක් සහ තවත් දැඩි ඇප කොන්දේසි කිහිපයක් මත මුදාහැරුණා. ජාතික ආරක්ෂාවට මෙන්ම ජනතාව කෝප කරන ප්‍රකාශ සිදු නොකළ යුතු අතර එලෙස කටයුතු නොකරන්නේ නම් ඇප අවලංගු කර රක්ෂිත බන්ධනාගාර ගත කරන බව මහේස්ත්‍රාත්වරයා ප්‍රකාශ කළා. සැකකරු පිළිබද අධිකරණයට කරුණු දක්වමින් අපරාධ පරීක්ෂණ දෙපාර්තමේන්තුව කියාසිටියේ පසුගිය වසරේ මැයි 9 වනදා ඇතිවූ කළහකාරී තත්ත්වයට සැකකරුගේ යූ ටියුබ් චැනලය ඔස්සේ කළ ප්‍රකාශ ද ඉවහල් වී ඇති බවයි. අදාල සිද්ධිය සම්බන්ධයෙන් ප්‍රකාශයක් ලබාදෙන ලෙස ඔහුට දැනුම්දී තිබුණ ද එසේ නොකර රටින් පිටව ගොස් ඇති බවද අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.   ", "URL": "https://www.itnnews.lk/2023/10/05/459583/", "Category": "දේශීය පුවත්", "Parent URL": null}