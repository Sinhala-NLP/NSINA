{"Source": "ITN news", "Timestamp": "අප්‍රේල් 21, 2021 17:43", "Headline": "රාජ්‍ය ආයතනවල කාර්යක්ෂමතාව ඉහළ නැංවීමට මැදිහත් වන්නැයි ජනපතිගෙන් ඇමතිවරුන්ට උපදෙස්", "News Content": "රාජ්‍ය ආයතනවල කාර්යක්ෂමතාව ඉහළ නැංවීමට ඍජුව මැදිහත් වන ලෙස ජනාධිපති ගෝඨාභය රාජපක්ෂ මැතිතුමා රාජ්‍ය ඇමතිවරුන්ට උපදෙස් දුන්නා. දූෂණය නැවැත්වීමට තාක්ෂණය උපයෝගි කර ගන්නා ලෙසයි ජනාධිපතිතුමා තවදුරටත් අවධාරණය කළේ. රාජ්‍ය අමාත්‍යවරුන් සමග මාසිකව පැවැත්වෙන සමාලෝචන රැස්වීම ජනාධිපති මන්දිරයේදී පැවැත්වුණු අවස්ථාවේයි ජනාධිපතිතුමා මෙම අදහස් පල කළේ. කොවිඩ් වසංගතය හමුවේ වුවද සෞභාග්‍යයේ දැක්ම ප්‍රතිපත්ති ප්‍රකාශයෙන් පොරොන්දු වූ බොහෝ දේ   ඉටු කර තිබෙනවා. එහෙත් ජනතාව තුළ කනස්සල්ලට හේතුව ඇතැම් රාජ්‍ය ආයතනවල අකාරයක්ෂමතාව, දූෂණය හා කල්ගතවීමයි. ඇතැම් ආයතන ප්‍රධානීන්ගේ කාර්යභාරය නිසි ලෙස ඉටු නොවීම පිළිබද වාර්තා වී ඇති බවයි රාජපක්ෂ මැතිතුමා පෙන්වා දුන්නේ. රජයේ අපේක්ෂිත ඉලක්ක වෙත ලගාවී නැති එවැනි ආයතන පිළිබද වාර්තාවක් දෙන ලෙස ජනාධිපතිතුමා රාජ්‍ය අමාත්‍යවරුන්ගෙන් ඉල්ලා සිටියා. එම ආයතන සදහා වෙනත් නිලධාරීන් පත් කළ යුතුනම් ඒ සදහා තමන් සූදානම් බවද ජනාධිපතිතුමා පැවසුවා. විදේශ ණය සහ දේශීය අයවැය ප්‍රතිපාදන මගින් ක්‍රියාත්මක ව්‍යාපෘතින්හි ප්‍රගතිය අධීක්ෂණය කර කඩිනම් කරවීමේ අවශ්‍යතාවද ජනාධිපතිතුමා අවධාරණය කළා. කුඩා හා මධ්‍ය පරිමාණ ව්‍යවසායකයන් ගම තුළ ගොඩනගා රැකියා අවස්ථා උදා කිරීමේ හැකියාවද ජනාධිපතිතුමා පෙන්වා දුන්නා. මෙවර අලුත් අවුරුද්ද සමයේ අත්‍යවශ්‍ය භාණ්ඩ මිල පහල මට්ටමක පවත්වාගෙන යාමටත් ගොවි අස්වනු මිලදී ගැනීමටත් පළමු වරට හැකිවූ බව ආර්ථික පුනර්ජීවනය පිළිබද ජනාධිපති කාර්ය සාධක බලකායේ ප්‍රධානි බැසිල් රාජපක්ෂ මහතා පැවසුවා. රුපියල් පන්දහසේ දීමනාව බෙදාදීමට රාජ්‍ය නිලධාරීන් දැක්වූ සහය සහ කැපවීම ඔහු ඇගයීමට ලක්කළා.   ", "URL": "https://www.itnnews.lk/2023/10/05/332787/", "Category": "දේශීය පුවත්", "Parent URL": null}