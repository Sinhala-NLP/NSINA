{"Source": "ITN news", "Timestamp": "ජනවාරි 16, 2022 09:23", "Headline": "දියේ ගිලීම් හේතුවෙන් තුන්දෙනෙකු මියයයි – දෙදෙනෙකු අතුරුදන්", "News Content": "කොස්ලන්ද සහ සිරිපාගම යන ප්‍රදේශවලදී දියේ ගිලීම්වලින් පුද්ගලයින් තුන්දෙනෙකු මියගොස් තිබෙනවා. සිරිපාගම ශ්‍රී පලාබද්දල ප්‍රදේශයේ දී කලුගගේ දිය නාමින් සිටි 4 දෙනෙකු ජල පහරට හසුව ගසාගෙන ගොස් ඇති අතර එක් අයෙකු දිවි බේරාගෙන තිබෙනවා. දෙදෙනෙකු දියේ ගිලී මියගොස් ඇති බවයි පොලීසිය ප්‍රකාශ කළේ. වයස අවුරුදු 10 ක් වන පිරිමි දරුවෙකු අතුරුදන්ව තිබෙනවා. මියගොස් ඇත්තේ 22 ත් 40 ත් වයස්වල පසුවූ දෙදෙනෙකුයි. කොස්ලන්ද මකල්දෙණිය ගගේ දිය නාමින් සිටි තරුණයින් 4 දෙනෙකුගෙන් එක් අයෙකු දියේ ගසාගෙන යමින් සිටියදී ප්‍රදේශවාසීන් එක්ව බේරාගෙන තිබෙනවා. එම තරුණයා කොස්ලන්ද රෝහලට ඇතුළත් කිරීමෙන් පසු මියගොස් ඇති අතර ඔහු වයස අවුරුදු 16 ක් කොස්ලන්ද ප්‍රදේශයේ පදිංචිකරුවෙක්. මේ අතර උඩවලව ජලාශයේ ජලය බෙදා හරින ඇලේ දිය නාමින් සිටි පුද්ගලයෙකු සැඩපහරකට හසුව අතුරුදන්ව තිබෙනවා. 54 හැවිරිදි ඔහු කඩුගන්නාව ප්‍රදේශයේ පදිංචිකරුවෙක්.       ", "URL": "https://www.itnnews.lk/2023/10/05/388967/", "Category": "Breaking News,දේශීය පුවත්", "Parent URL": null}