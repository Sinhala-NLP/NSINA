{"Source": "ITN news", "Timestamp": "සැප්තැම්බර් 4, 2022 18:19", "Headline": "උත්තර ලංකා සභාගය එළිදක්වයි", "News Content": "ස්වාධීන පක්ෂ එකමුතුවේ සහභාගීත්වයෙන් උත්තර ලංකා සභාගය ජනගත කිරීම අද සිදුකෙරුණා. පාර්ලිමේන්තු මන්ත්‍රී විමල් වීරවංශ මහතාගේ සභාපතිත්වයෙන් යුතු නව සභාගය අද ජනගත කෙරුණේ මහරගම තරුණ සේවා සභා මධ්‍යස්ථානයේදීයි. ජාතික නිදහස් පෙරමුණ,  පිවිතුරු හෙළ උරුමය,  ලංකා සම සමාජ පක්ෂය,  ප්‍රජාතන්ත්‍රවාදී වාමාංශික පෙරමුණ,  ශ්‍රී ලංකාවේ කොමියුනිස්ට් පක්ෂය,  යුතුකම ජාතික සංවිධානය සහ විජය ධරණී ජාතික සභාව නව සභාගය සදහා සහාය ලබාදෙනවා. නව සභාගයේ ප්‍රතිපත්ති ප්‍රකාශයට අත්සන් තැබීම ඩිජිටල් ක්‍රමවේදයට අනුව සිදුකෙරුණා. නව සභාගයේ නම එළීදැක්වුනේ ඉන් අනතුරුවයි. විජය ධරණී ජාතික සභාවේ සභාපති පූජ්‍ය අතුරලියේ රතන ස්වාමීන් වහන්සේ උත්තර ලංකා සභාගයේ අනුශාසකත්වය දරණ අතර සභාපති ධුරය දරන්නේ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතායි. උත්තර ලංකා සභාගයේ ලේකම් වන්නේ ශ්‍රී ලංකාවේ කොමියුනිස්ට් පක්ෂයේ ප්‍රධාන ලේකම් වෛද්‍ය ජී වීරසිංහ මහතායි. ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා ජාතික සංවිධායක ලෙස ක්‍රියාකරන අතර නියෝජ්‍ය සභාපතිවරුන් වන්නේ ලංකා සම සමාජ පක්ෂයේ ප්‍රධාන ලේකම් මහාචාර්ය තිස්සවිතාරණ සහ පිවිතුරු හෙළි උරුමය පක්ෂයේ නායක පාර්ලිමේන්තු මන්ත්‍රී උදය ගම්මන්පිල යන මහත්වරුනුයි. උත්තර ලංකා සභාගය පිහිටුවීමේ අවස්ථාවට පක්ෂ නියෝජනය කරමින්ද නියෝජිතයින් සහභාගිවී සිටියා. පාර්ලිමේන්තු මන්ත්‍රී ඩලස් අලහප්පෙරුම,  ශ්‍රී ලංකා නිදහස් පක්ෂය නියෝජනය කරමින් තිලංග සුමතිපාල යන මහත්වරුන් මෙම අවස්ථාවට එක්වූ අතර විදෙස් තානාපතිවරුන් ආරාධිත අමුත්තන් ඇතුළු විශාල පිරිසක් ද ඊට එක්ව සිටියා.   ", "URL": "https://www.itnnews.lk/2023/10/05/432979/", "Category": "Breaking News,දේශීය පුවත්", "Parent URL": null}