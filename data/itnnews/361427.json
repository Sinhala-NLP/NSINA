{"Source": "ITN news", "Timestamp": "සැප්තැම්බර් 9, 2021 18:22", "Headline": "හෙරොයින් ජාවාරම්කරුවෙකු වන “බොබ්මාලේ” අත්අඩංගුවට", "News Content": "හෙරොයින් ජාවාරම සම්බන්ධයෙන් පොලීසියට අවශ්‍යව සිටි චමින්ද තාබෲ හෙවත් බොබ්මාලේ නැමැත්තා අත්අඩංගුවට ගැනීමට පොලිස් මත්ද්‍රව්‍ය නාශක කාර්යාංශය සමත්වුණා. ඇල්පිටිය – කැටපොළ ප්‍රදේශයේදී යි චමින්ද තාබෲ හෙවත් බොබ්මාලේ නමැති මත්ද්‍රව්‍ය ජාවාරම්කරු අත්අඩංගුවට ගැණුනේ. බේරුවල මුහුදු තීරයේදී අගොස්තු 31 වනදා හෙරොයින් කිලෝග්‍රෑම් 288 කට අධික ප්‍රමාණයක් සමඟ සැකකරුවන් 5 දෙනෙකු අත්අඩංගුවට ගැණුනා. ඔවුන්ගෙන් ලැබුණු තොරතුරු මත කළ වැඩිදුර විමර්ශනවලදී හෙළිවුණේ එම මත්ද්‍රව්‍ය ජාලය මෙහෙයවන්නේ බොබ්මාලේ නමැත්තා බවයි. ඒ අනුව ක්‍රියාත්මක කළ මෙහෙයුමේදී ඔහුව අත්අඩංගුවට ගැනීමට හැකිවුණා. වයස අවුරුදු 41 ක් වන සැකකරු බලපිටිය ප්‍රදේශයේ පදිංචිකරුවෙකු බවයි වාර්තා වන්නේ. ඔහු බහුදින ධීවර යාත්‍රා නියමුවෙකු ලෙස රැකියාව කර ඇති බව පොලීසිය ප්‍රකාශ කළා. දින ගණනාවක සිට පොලීසිය මගහරිමින් සිටි ඔහු සොයා ගැනීමට පොලීසිය මහජන සහාය ද ඉල්ලා සිටියා.     ", "URL": "https://www.itnnews.lk/2023/10/05/361427/", "Category": "Breaking News,දේශීය පුවත්", "Parent URL": null}