{"Source": "ITN news", "Timestamp": "මැයි 19, 2021 08:27", "Headline": "මෙරට සමස්ත කොවිඩ් මරණ සංඛ්‍යාව 1,000 සීමාව ඉක්මවයි", "News Content": "මෙරටින් හමුවූ කොරෝනා ආසාදිතයන් සංඛ්‍යාව 147720 දක්වා ඉහළ ගියා. මේ වන විට කොරෝනා ආසාදිතයන් 25560 දෙනෙකු රෝහල්වල ප්‍රතිකාර ලබමින් සිටිනවා. 121145 දෙනෙකු වෛරසය ආසාදනය වීමෙන් සම්පූර්ණ සුවය ලැබුවා. මෙරට කොරෝනා මරණ සංඛ්‍යාව ද 1015 දක්වා ඉහළ ගොස් තිබෙනවා. ඊයේ දිනය තුළදී කොරෝනා මරණ 34 ක් තහවුරු වුණා. මෙම මරණ පසුගිය 11 වනදා සිට ඊයේ දිනය දක්වා සිදුව තිබෙනවා. අලුතින් හමු වූ කොරෝනා ආසාදිතයන් අතරින් වැඩිම පිරිසක් හමු වී ඇත්තේ කලුතර දිස්ත්‍රික්කයෙන්. ඒ ආසාදිතයන් 391 දෙනෙක්. ගම්පහ දිස්ත්‍රික්කයෙන් ආසාදිතයන් 350 දෙනෙකු හා කොළඹ දිස්ත්‍රික්කයෙන් ආසාදිතයත් 333 දෙනෙකු අලුතින් හදුනාගෙන තිබෙනවා. තුල්හිරිය ආයෝජන කලාපයේ ඇගලුම් කම්හලකින් ආසාදිතයන් 400 දෙනෙකු හමු වීමත් සමග එම කම්හල තාවකාලිකව වසා තැබීමට තීරණය කළ බව කෑගල්ල දිස්ත්‍රික් ලේකම් මහින්ද එස් වීරසූරිය මහතා ප්‍රකාශ කළා. එම කම්හලේ සේවක සේවිකාවන් දෙදහසක් පමණ පී සී ආර් පරික්‍ෂණවලට යොමු කිරීමෙන් පසු මෙම ආසාදිතයන් සොයා ගැනුණා. බගවන්තලාව සෞඛ්‍ය වෛද්‍ය නිලධාරී කාර්යාල බල ප්‍රදේශයේ සිදු කළ පී සී ආර් පරික්‍ෂණවලදී නව ආසාදිතයන් 27 දෙනෙකු හදුනා ගත් බව බගවන්තලාව මහජන සෞඛ්‍ය පරික්‍ෂක කදිරවේල් ගනේෂ් මහතා සදහන් කළා. ඔවුන්ගේ ආශ්‍රිතයන් ස්වයං නිරෝධායනයට යොමුකර තිබෙනවා. යටියන්තොට කිතුල්ගල විදුලි බලාගාරයේ සේවයේ නියුතුව සිටි පුද්ගලයන් 8 දෙනෙකුට කොරෝනා වෛරසය ආසාදනය වී තිබෙනවා. මේ හේතුවෙන් විදුලි බලාගාරයේ කොටසක කටයුතු තාවකාලිකව නවතා දමා ඇති බවයි අප වාර්තාකරුවන් සදහන් කළේ.         ", "URL": "https://www.itnnews.lk/2023/10/05/337816/", "Category": "Breaking News,දේශීය පුවත්", "Parent URL": null}