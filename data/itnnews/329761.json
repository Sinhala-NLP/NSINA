{"Source": "ITN news", "Timestamp": "අප්‍රේල් 4, 2021 18:37", "Headline": "කටාන රිෆයිනරීස් පොල්තෙල් තොගය අනිද්දා ප්‍රතිඅපනයනය කිරීමට සියල්ල සූදානම්", "News Content": "සමාගම් 3 ක් ගෙන්වූ පොල්තෙල්වල ඇෆ්ලටොක්සින් නැමති විෂ සහිත පිළිකා කාරකය අඩංගු බව මේ වන විට තහවුරු වී තිබෙනවා. ඒවා අතුරින් කටාන රිෆයිනරීස් සමාගමට අයත් පොල්තෙල් තොගය අනිද්දා ප්‍රතිඅපනයනය කිරීමට සියල්ල සූදානම් බවයි ශ්‍රී ලංකා රේගුව පවසන්නේ. මෙම තෙල් තොගය ප්‍රතිඅපනයනය කිරීමට අදාළ නැව් අනිද්දා මෙරට වෙත පැමිණෙන බවයි රේගු අධ්‍යක්‍ෂ ජනරාල් විශ්‍රාමික මේජර් ජෙනරාල් විජිත රවිප්‍රිය මහතා තහවුරු කළේ. එමෙන්ම අලි බ්‍රදර්ස් හා එදිරිසිංහ එඩිබල් ඔයිල් යන සමාගම්වලට අයත් තෙල් තොග ද කඩිනමින් ප්‍රතිඅපනයනය කිරීමට කටයුතු කරමින් සිටින බව ඒ මහතා වැඩිදුරටත් ප්‍රකාශ කළා. එම සමාගම්වලට අයත් සියලුම තෙල් තොග මේ වන විට මුද්‍රා තබා තිබෙනවා. ප්‍රමිති සහතිකය ලැබෙන තුරු ගුදම් තුළ සීල් තබා තිබූ තෙල් තොග අඩුවීමක් සිදුව ඇත්නම් අදාළ ආයතනවලට එරෙහිව දැඩි නීතිමය ක්‍රියාමාර්ග ගන්නා බවයි විජිත රවිප්‍රිය මහතා පවසන්නේ.       ", "URL": "https://www.itnnews.lk/2023/10/05/329761/", "Category": "Breaking News,නවතම පුවත්", "Parent URL": null}