{"Source": "ITN news", "Timestamp": "ජූලි 3, 2023 13:08", "Headline": "අඟහරුගේ ඇති පාෂාණවලට සමාන පාෂාණ විශේෂයක් ? – නාසා පිරිසක් සෙවනගල ට", "News Content": "අඟහරු ග්‍රහයාගේ ඇති පාෂාණවලට සමාන පාෂාණ විශේෂයක් පිළිබද නාසා ආයතනයේ නියෝජිතයින් පිරිසක් සෙවනගල ප්‍රදේශයේ පරීක්ෂණ ආරම්භ කර තිබෙනවා. මීට පෙරද භූගර්භ විද්‍යාඥයින් පිරිසක් පාෂාණ සම්බන්ධයෙන් සෙවනගල ප්‍රදේශයේ පරීක්ෂණ සිදුකර තිබෙනවා. අඟහරු ග්‍රහයාගේ ඇති පාෂානවලට සමාන පෙන්ටීන් නමැති පාෂාණය මොනරාගල සෙවනගල ප්‍රාදේශීය ලේකම් කොට්ඨාසයේ ගිනිගල්පැලැස්ස ගම්මානයේ පිහිටා ඇති බවට භූගර්භ විද්‍යාඥයින් කළ පර්යේෂණවලින් හෙළිවී තිබුණා. ආචාර්ය ප්‍රසන්න ලක්ෂිත ධර්මප්‍රිය මහතා ප්‍රමුඛ විශේෂඥ කණ්ඩායමක් මෙම පරීක්ෂණ සිදුකර තිබූ අතර ඊට අදාළ සාම්පල ලබාගැනීම සඳහා නාසා ආයතනය සහ තවත් රටවල් ගණනාවක් නියෝජනය කරමින් විද්‍යාඥයින් පිරිසක් ගිනිගල්පැලැස්ස ගම්මානයට පැමිණ සිටිනවා. ඇමෙරිකාවේ ලුසියානා ස්ටේට් විශ්වවිද්‍යාලයේ මහාචාර්ය සුනිත් කරුණාතිලක මහතාගේ නායකත්වයෙන් ඉන්දියාව / ඇමෙරිකාව සහ චීනය යන රටවල විද්‍යාඥයින් සහ මෙරට විශ්වවිද්‍යාල රැසක භූගර්භ විද්‍යාඥයින් මෙම පර්යේෂණ සදහා එක්ව සිටිනවා. ගිනිගල්පැලැස්ස විහාරස්ථානය පිටුපස පිහිටි වනාන්තර ප්‍රදේශයේ මෙම පරීක්ෂන සිදුකෙරෙන්නේ අධිසංවේදී උපකරණ භාවිත කරමින්. මෙම ස්ථානයේ දින කිහිපයක් පරීක්ෂණ සිදුකෙරෙන අතර ඉන්පසු උස්සන්ගොඩ සහ තවත් ස්ථාන කිහිපයක පරීක්ෂණ සිදුකිරීමට නියමිත බවත් විද්‍යාඥයින් කණ්ඩායම ප්‍රකාශ කළා. ", "URL": "https://www.itnnews.lk/2023/10/05/496973/", "Category": "දේශීය පුවත්", "Parent URL": null}