{"Source": "ITN news", "Timestamp": "අගෝස්තු 4, 2021 18:42", "Headline": "ඔස්ට්‍රේලියා, නවසීලන්ත මහ කොමසාරිස්වරුන් සහ ප්‍රංශ තානාපති මුදල් ඇමති හමුවෙයි", "News Content": "ශ්‍රී ලංකාවේ ඔස්ට්‍රේලියා මහ කොමසාරිස් ඩේවිඩ් ජෝන් හොලි,නවසීලන්ත මහ කොමසාරිස් මිචෙල් එඩ්වඩ් ඇපෙල්ටන් සහ ශ්‍රී ලංකාවේ ප්‍රංශ තානාපති එරික් ලැවේටි යන මහත්වරුන් මුදල් අමාත්‍යංශයේ දී අමාත්‍ය බැසිල් රාජපක්ෂ මහතා හමුවුණා. මෙරට ක්‍රියාත්මක කාබනික වගා වැඩසටහන අගය කළ ඔස්ට්‍රේලියා මහ කොමසාරිස්වරයා කාබනික පොහොර නිෂ්පාදනය ඉහළ නැංවීමට තාක්ෂණික සහය ලබා දීමට අපේක්ෂා කරන බව සදහන් කළා. යෝජිත අගය එකතුකළ කෘෂි නිෂ්පාදන සදහා වූ විශේෂ ආර්ථික කලාපයට ආයෝජන සහ තාක්ෂණික සහය ලබා දීමට ඇති හැකියාව සොයා බලන්නයි බැසිල් රාජපක්ෂ මහතා මෙහිදී ඉල්ලීමක් කළා. ප්‍රංශ තානාපතිවරයා මෙහිදී කියා සිටියේ කුඩා සත්ත්ව ගොවිපොළ නිෂ්පාදන හයක් ශ්‍රී ලංකාවේ ආරම්භ කිරීමට ප්‍රංශ රජය කටයුතු කර ඇති බවයි. සංචාරක කර්මාන්තය නගා සිටුවීමට පූර්ණ සහය ලබාදීමට තම රජය කටයුතු කරන බවද ඔහු මෙහිදී අවධාරණය කළා. නවසීලන්ත මහ කොමසාරිස් මිචෙල් එඩ්වඩ් මහතා මෙම හමුවේ දී සදහන් කළේ දෙරට අතර අධ්‍යාපන සහ ක්‍රීඩා කේෂ්ත්‍රවල උන්නතිය වෙනුවෙන් අඛණ්ඩව සහය ලබාදීමට නවසීලන්තය අපේක්ෂා කරන බවයි.   ", "URL": "https://www.itnnews.lk/2023/10/05/354515/", "Category": "දේශීය පුවත්", "Parent URL": null}