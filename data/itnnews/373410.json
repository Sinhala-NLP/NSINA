{"Source": "ITN news", "Timestamp": "නොවැම්බර් 2, 2021 12:34", "Headline": "නෙළුම් පොහොට්ටුවේ වසර 5ක ජයග්‍රාහී අභිමානය නෙළුම් පොකුණේ දී එළිදකී", "News Content": "මෙරට දේශපාලන ගමන්මගේ හැරවුමක් සනිටුහන් කළ කෙටි කාලයක් තුළ මෙරට දැවැන්තම දේශපාලන පක්ෂය බවට පත්වූ ශ්‍රී ලංකා පොදුජන පෙරමුණ සිය පස්වන සංවත්සරය අද සමරනවා. ඒ වෙනුවෙන් සංවිධාන කළ ජාතික මහා සම්මේලනය නෙළුම් පොකුණ රංග ශාලාවේදී අද පැවැත්වුණේ පක්ෂ නායක අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. ශ්‍රී ලංකා පොදුජන පෙරමුණ නමින් නව දේශපාලන පක්ෂය බිහි කරනු ලැබුවේ 2016 වසරේ අද වැනි දිනකයි. ඒ  මෙරට දේශපාලනයේ පැවති හිඩැස පිරවීමේ ප්‍රමුඛ අරමුණ වෙනුවෙන්.  ඒ වෙනුවෙන් ප්‍රමුඛ මෙහෙවරක් ඉටු කළේ බැසිල් රාජපක්ෂ මහතායි. පක්ෂයක් පිහිටුවා ඉතාමත් කෙටි කාලයක් තුළ මැතිවරණ ජයග්‍රහණ රැසක් ලබාගනිමින් දේශපාලන ඉතිහාසයේ සුවිශේෂි නාමයක් සනිටුහන් කිරීමට ද ශ්‍රී ලංකා පොදු ජන පෙරමුණට හැකි වුණා.  2019 වසරේ පැවති ජනාධිපතිවරණයේ දී මෙරට දේශපාලන වංශ කතාවට ප්‍රතාපවත් නායකයෙකු එක් කිරීමට ශ්‍රි ලංකා පොදුජන පෙරමුණ සමත් වුණා. එම අභිමානවත් ගමන් මගේ ජාතික මහා සමුළුව අද පැවැත්වෙන්නේ අභිමානයෙන් සෞභාග්‍යය කරා යන තේමාවෙන්. පක්ෂ ප්‍රතිඥාව ලබාදීමෙන් පසු ජාතික සම්මේලනයේ කටයුතු ආරම්භ කෙරුණා. ශ්‍රී ලංකා පොදු ජන පෙරමුණේ ජාතික සංවිධායක අමාත්‍ය බැසිල් රාජපක්ෂ මහතා ප්‍රථමයෙන්ම ජාතික සම්මේලනය ඇමතුවා. ස්කොට්ලන්තයේ එක්සත් ජාතීන්ගේ දේශගුණික විපර්යාස පිළිබද රාජ්‍ය නායක සමුළුවට එක්ව සිටින ජනාධිපති ගෝඨාභය රාජපක්ෂ මැතිතුමා එහි සිට පක්ෂ සම්මේලනයට සුබ පැතුම් එක් කළා.   ", "URL": "https://www.itnnews.lk/2023/10/05/373410/", "Category": "දේශීය පුවත්", "Parent URL": null}