{"Source": "ITN news", "Timestamp": "செப்டம்பர் 13, 2021 13:22", "Headline": "30 வயதிற்கு மேற்பட்ட அனைவருக்கும் வெள்ளிக்கிழமைக்கு முன் தடுப்பூசி ஏற்றலை நிறைவு செய்ய திட்டம்", "News Content": "30 வயதிற்கு மேற்பட்ட சகலருக்கும் எதிர்வரும் வெள்ளிக்கிழமையாகும் போது பூரணமாக தடுப்பூசி ஏற்றலை நிறைவு செய்ய முடியுமென இராஜாங்க அமைச்சர் பேராசிரியர் ச்சன்ன ஜயசுமன தெரிவித்தார். 20 முதல் 29 வயதிற்கு இடைப்படடவர்களுக்கு தடுப்பூசி ஏற்றும் நடவடிக்கை நாடு முழுவதும் வெற்றிகரமாக இடம்பெற்று வரும் நிலையில் முப்பது வயதிற்கு மேற்பட்ட சகலருக்கும் தடுப்பூசி ஏற்றும் பணிகளை இன்னும் சில தினங்களில் பூரணமாக நிறைவுக்கு கொண்டு வரவுள்ளதாக இராஜாங்க அமைச்சர் ச்சன்ன ஜயசுமன தெரிவித்தார் . “உயர்தர மற்றும் சாதாரண தர மாணவர்களுக்கு தடுப்பூசி ஏற்ற வேண்டுமென கருத்துமுன்வைக்கப்பட்டுள்ளது. ஆரம்ப பிரிவுகளிலுள்ள மாணவர்களுக்கு தடுப்பூசி ஏற்ற தேவையில்லை. காரணம் சிறுவர்களுக்கு இவ்வைரஸ் தொற்று ஏற்படும் விதம் மிகவும் குறைவு என்பதாகும். எனவே இது தொடர்பில் சரியான தீர்மானம் ஒன்றை எடுத்து பரிந்துரையொன்றை முன்வைக்குமாறு சுகாதார சேவைகள் பணிப்பாளர் நாயகத்தின் தலைமையில் குழுவொன்று அமைக்கப்பட்டுள்ளது. இந்தவாரம் இக்குழுவின் பரிந்துரை கிடைத்தவுடன் எந்த வகுப்புக்களின் கல்வி செயல்பாடுகளை எப்போது ஆரம்பிப்பது என்பது தொடர்பில் தீர்மானம் எடுக்கப்படும். முன்பள்ளிகளுக்கு செல்லும் பிள்ளைகளுக்கு அவர்களின் அந்த 2 வருடகாலம் நிறைவடைந்ததன் பின்னர் அங்கு செல்வதற்கு வாய்ப்பில்லை. இது தொடர்பில் நாங்கள் நீண்ட கலந்துரையாடல்களை மேற்கொண்டு முன்பள்ளி பிள்ளைகள் குறித்தும் பரிந்துரைகளை முன்வைக்குமாறு அக்குழுவிடம் நாம் கோரிக்கை விடுத்துள்ளோம்.” தற்போது பேசுபொருளாக மாறியுள்ள 3 வது டோஸ் தடுப்பூசி செலுத்துவது குறித்தும் இங்கு கருத்து வெளியிடப்பட்டது. “60 வயதிற்கு மேற்பட்டோர். மற்றும் முன்வரிசை சுகாதார ஊழியர்களுக்கு 3 வது டோஸ் தடுப்பூசி ஏற்றும் நடவடிக்கை குறித்து சரியான பரிந்துரை கிடைக்கும் வரை காத்திருக்கின்றோம். 3 வது டோஸ் செலுத்த எமக்கு போதுமான அளவு தடுப்பூசிகள் உள்ளன. ஏற்கன வேவழங்கிய தடுப்பூசியையே 3 வது டோஸாக வழங்குவதா அல்லது வேறொரு தடுப்பூசியை 3 வது டோஸா வழங்குவதா என்பது தொடர்பிலும் எந்த கால இடைவெளியில் அதனை வழங்குவது என்பது தொடர்பிலும் எமது பரிந்துரை கிடைத்தவுடன் இந்நடவடிக்கையை முன்னெடுக்க முடியும். உலகின் பல நாடுகள் தற்போது 3 வது டோஸ் தடுப்பூசி ஏற்றும் நடவடிக்கையை ஆரம்பித்துள்ளன. மிக அபாயமிக்க வயது பிரிவினருக்கு 3வது டோஸ் தடுப்பூசியை வழங்க தற்போது யோசனை முன்வைக்கப்பட்டுள்ளது.” ", "URL": "https://www.itnnews.lk/2023/10/05/362135/", "Category": "Breaking News,தேசிய செய்திகள்", "Parent URL": null}