{"Source": "ITN news", "Timestamp": "ඔක්තෝබර් 5, 2021 12:08", "Headline": "ජනපති සහ ඉන්දීය විදේශ ලේකම් අතර හමුවක්", "News Content": "ඉන්දීය සාගරය සාම කලාපයක් බවට පත් කිරීමේ යෝජනාව ඉදිරියට ගෙන යෑමට ඉන්දියාවේ සහයෝගය අපේක්ෂා කරන බව ජනාධිපති ගෝඨාභය රාජපක්ෂ මැතිතුමා ප්‍රකාශ කළා. ඒ ඉන්දීය විදේශ ලේකම් ශ්‍රී හර්ෂ් වර්ධන් ෂින්ග්ලා මහතා සමග අද පැවැත්වුණු සාකච්ඡාවේදීයි. ඉන්දීය ආයෝජකයන්ටත් ජනාධිපතිතුමා මෙහිදී විවෘත ආරාධනාවක් කළා.ජනාධිපති ලේකම් කාර්යාලයේ දීයි මෙම හමුව පැවැත්වුණේ. ජනාධිපති ලේකම් කාර්යාලය වෙත පැමිණි ශ්‍රී හර්ෂ් වර්ධන් ෂින්ග්ලා මහතාව පිළි ගනු ලැබුවේ මෙරට විදේශ ලේකම් අද්මිරාල් මහාචාර්ය ජයනාත් කොළඹගේ මහතා විසිනුයි. විශේෂ අමුත්තන්ගේ සමරු පොතේ සටහනක් ද තැබීමට ඉන්දීය විදේශ ලේකම්වරයා එක් වුණා. ඉන් අනතුරුව ජනාධිපති ගෝඨාභය රාජපක්ෂ මැතිතුමා සමග සාකච්ඡාව ආරම්භ කෙරුණු අතර දෙරට වෙතම වැදගත් වන කරුණු රැසක් පිළිබදව මෙහිදී අවදානය යොමු කෙරුණා. ශ්‍රී ලංකාව සහ ඉන්දියාව අතර මිත්‍රත්වය හා සබදතාව තවත් ශක්තිමත් කර ගැනීමේ අවස්ථාව ජනාධිපතිතුමා මෙහිදී පෙන්වා දුන්නා. ඉන්දීය සාගරය සාම කලාපයක් බවට පත් කිරීමට හිටපු අග්‍රාමාත්‍ය සිරිමාවෝ බණ්ඩාරනායක මැතිණිය 1971 වසරේ දී කළ යෝජනාව ඉදිරියට ගෙන යාමට ඉන්දියාවේ සහයෝගය අපේක්ෂා කරන බව ජනාධිපති ගෝඨාභය රාජපක්ෂ මැතිතුමා මෙහිදී ප්‍රකාශ කළා. දෙරටේ ධීවරයන් දීර්ඝ කාලයක සිට මුහුණ පා ඇති ගැටළුවලට පිලියම් ලබා දෙමින් එම ජනතාවට ප්‍රතිලාභ හිමි කර දීම පිළිබද ජනාධිපතිතුමා අවදානය යොමු කළා. යුද්ධයේ අතුරු ප්‍රතිඵල පිළිබද තමා මනා අවබෝධයකින් පසු වන බව ජනාධිපති ගෝඨාභය රාජපක්ෂ මැතිතුමා කියා සිටියේ තමන් යුද බිමේ දී ලැබූ අතීත අත්දැකීම් ද සිහිපත් කරමින්. ශ්‍රී ලංකාවෙන් බැහැරව ගිය දෙමළ ජනතාවට නැවත මෙරට වෙත පැමිණිය හැකි පසුබිම සැකසීම තම අපේක්ෂාව බව ප්‍රකාශ කළ ජනාධිපතිතුමා එම වැඩපිළිවෙළ සාර්ථක කර ගැනීමට සහයෝගය ලබා දෙන ලෙස දෙමළ ඩයස්පෝරාවෙන් එක්සත් ජාතීන්ගේ සංවිධානයේ මහ මණ්ඩල සැසි වාරයේ දී ඉල්ලා සිටි බවද සිහිපත් කළා. උතුරු නැගෙනහිර සංවර්ධනය පිළිබදවද මෙහිදී දීර්ඝ වශයෙන් කරුණු සාකච්ඡා කෙරුණු අතර ශ්‍රී ලංකාවේ ආයෝජනයන්ට එක් වන ලෙස විවෘත ආරාධනාවක් කිරීමට ද ජනපතිතුමා කටයුතු කළා. මේ අතර   කොවිඩ් එන්නත්කරණයෙන් ශ්‍රී ලංකාව ලබා ඇති  සාර්ථකත්වය අගය කරන බව ඉන්දීය විදේශ ලේකම්වරයා කියා සිටියා. දෙරට අතර අදහස් සමාන බැවින් සම්බන්ධතා ශක්තිමත්ව ඉදිරියට ගෙන යාමට හැකි බවද ඒ මහතා ප්‍රකාශ කළා. ඉන්දීය අග්‍රාමාත්‍ය නරේන්ද්‍ර මෝදි මහතාට රාජ්‍ය සංචාරයක් සදහා මෙරට වෙත ආරාධනා කළ බවද ජනාධිපති ගෝඨාභය රාජපක්ෂ මැතිතුමා මෙහිදී ප්‍රකාශ කළා. විදේශ ලේකම් අද්මිරාල් මහාචාර්ය ජයනාත් කොළඹගේ,  ඉන්දීය මහ කොමසාරිස් ගෝපාල් බග්ලේ යන මහත්වරුන් ඇතුළු පිරිසක් මෙම සාකච්ඡාවට එක් වුණා.       ", "URL": "https://www.itnnews.lk/2023/10/05/366998/", "Category": "දේශීය පුවත්", "Parent URL": null}