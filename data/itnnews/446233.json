{"Source": "ITN news", "Timestamp": "நவம்பர் 17, 2022 12:30", "Headline": "டயனாவிற்கு எதிரான வௌிநாட்டு பயணத் தடை நீடிப்பு", "News Content": "இராஜாங்க அமைச்சர் டயனா கமகேவுக்கு வெளிநாடு செல்ல விதிக்கப்பட்டிருந்த தடை எதிர்வரும் 15ம் திகதி வரை நீடிக்கப்பட்டுள்ளது. கோட்டை பிரதான நீதவான் நந்த அமரசிங்க குறித்த உத்தரவை பிறப்பித்துள்ளார். இராஜாங்க அமைச்சர் டயனா கமகேவுக்கு எதிராக தாக்கல் செய்யப்பட்டுள்ள மனு மீதான விசாரணை இன்று இடம்பெற்றது. டயனா கமகே சார்பில் ஜனாதிபதி சட்டத்தரணி சரத் ஜயமான்ன ஆஜரானார். வழக்குடன் தொடர்பில்லாத மூன்றாவது தரப்பினர் தனது சேவை பெறுநருக்கெதிராக வெளிநாட்டு பயணத்தடை உத்தரவை பெற்றுள்ளனர். இதனால் தடையுத்தரவை நீக்குமாறு சட்டத்தரணி கோரிக்கை விடுத்தார். முறைப்பாட்டாளர் சார்பில் ஜனாதிபதி சட்டத்தரணி ரியென்சி அர்ஸகுலரத்னவும், ஐக்கிய மக்கள் சக்தியில் பொதுச்செயலாளர் சார்பில் மேலும் சில சட்டத்தரணிகளும் ஆஜராகினர். அவர்கள் வெளிநாட்டு பயணத்தடை நீக்கத்திற்கு எதிர்ப்பு தெரிவித்தனர். மன்றில் முன்வைக்கப்பட்ட காரணிகளை ஆராய்ந்ததன் பின்னர் டயனா கமகேவுக்கு எதிரான வெளிநாட்டு பயணத்தடையை எதிர்வரும் 15ம் திகதி வரை நீடித்து நீதவான் உத்தரவிட்டார். இதேவேளை டயனா கமகேவின் கடவுச்சீட்டு, பிறப்புச்சான்றிதழ் மற்றும் தேசிய அடையாள அட்டை போன்றவை போலியானதென குறிப்பிட்டு சமூக செயற்பாட்டாளரான ஒசல ஹேரத் மனுவை தாக்கல் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/446233/", "Category": "Breaking News,அண்மைய செய்திகள்,தேசிய செய்திகள்", "Parent URL": null}