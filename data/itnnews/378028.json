{"Source": "ITN news", "Timestamp": "නොවැම්බර් 23, 2021 12:10", "Headline": "කින්නියා ප්‍රදේශයේ පාලම් පාරුවක් පෙරලීමෙන් 6 දෙනෙකු මරුට – අතුරුදන් වූවන් සොයා මෙහෙයුම් (VIDEO)", "News Content": "කින්නියා ප්‍රදේශයේ දී පාලම් පාරුවක් පෙරලීමෙන් අතුරුදන් වූ පුද්ගලයන් සෙවීමේ මෙහෙයුම් තවදුරටත් ක්‍රියාත්මක වනවා. සිද්ධියෙන් පුද්ගලයන් හය දෙනෙකු ජීවිතක්ෂයට පත් වුණා. සිද්ධිය වන අවස්ථාවේ පාලම් පාරුවේ පුද්ගලයන් 35 දෙනෙකු පමණ ගමන් කර ඇති බවයි වාර්තා වන්නේ. ත්‍රිකුණාමලය කින්නියා කුරින්ඤන්කර්නි ප්‍රදේශයේ කලපුවක පාලම් පාරුව පෙරලීමෙන් අනතුරක් සිදු වුණා. අද උදෑසන මෙම අනතුර සිදුවන විට පාසල් දරුවන් අතුලු පිරිසක් එහි ගමන් කරමින් සිට තිබෙනවා. මෙම අවාසනාවන්ත සිදුවීමෙන් පුද්ගලයින් හය දෙනෙකු ජිවිතක්ෂයට පත් වු අතර 20 දෙනෙකු තුවාල ලැබුවා. අනතුර සිදු වන අවස්ථාවේ පාසල් දරුවන් , ගුරුවරුන් ඇතුලු පිරිසක් එහි ගමන් කරමින් සිට ඇති බවයි වාර්තා වන්නේ. කුරින්ඤන්කර්නි පාලමේ සිදු කෙරෙන අලුත්වැඩියා කටයුතු හේතුවෙන් පුද්ගලයන් ප්‍රවාහනය සඳහා මෙම පාලම් පාරුව භාවිත කර තිබෙනවා. අතුරුදන් වූවන් සෙවීමේ මෙහෙයුම් සඳහා නාවික හමුදාවේ ක්ෂණික ක්‍රියාකාරි යාත්‍රා බලගණය ,මැරීන් බලගණය , විශේෂ යාත්‍රා බලගණය සහ කිමිදුම් අංශයෙන් සමන්විත සහන කණ්ඩායම් 08ක් එක්ව සිටිනවා.  පොලිස් ජීවිතාරක්ෂක ඒකකයේ කිමිදුම්කරුවන් ද අතුරුදන්වූවන් සෙවීමේ මෙහෙයුමට එක්ව සිටිනවා. සිද්ධියෙන් දිවි බේරා ගැනීමට පාසල් දරුවන් පිරිසකට හැකි වුණා. තුවාල ලැබූ පිරිස අතුරින් දහ දෙනෙකු කින්නියා මූලික රෝහලට ඇතුළත් කෙරුණා. එක් අයෙකු ත්‍රිකුණාමලය මහ රෝහලට ඇතුළත් කර තිබෙනවා. සිද්ධියට විරෝධය දක්වමින් උද්ඝෝෂණයක් ද කින්නියා ප්‍රදේශයේ පැවැත්වෙනවා.   ", "URL": "https://www.itnnews.lk/2023/10/05/378028/", "Category": "දේශීය පුවත්", "Parent URL": null}