{"Source": "ITN news", "Timestamp": "මැයි 31, 2021 12:11", "Headline": "5000 දීමනාව ලබා දීමට අදාළ ලේඛන සකස් කිරීම අද සිට", "News Content": "කොරෝනා වසංගතය හේතුවෙන් පීඩාවට පත් ජීවනෝපාය අහිමි වී ඇති පුද්ගලයන් සදහා රුපියල් පන්දහසේ දීමනාව ලබා දීමට අදාළ ලේඛන සකස් කිරීමේ කටයුතු අද සිට ආරම්භ කරන බව රාජ්‍ය අමාත්‍ය දිලුම් අමුණුගම මහතා පවසනවා. අනුරාධපුර දිස්ත්‍රික්කයේ නිරෝධායනය වන පවුල් සදහා රුපියල් දසදහසක් වටිනා වියළි ආහාර ද්‍රව්‍ය මල්ලක් ලබා දීමේ වැඩසටහන ද සාර්ථකව සිදුවනවා. දිස්ත්‍රික් ලේකම්වරයාගේ උපදෙස් අනුවයි මෙම වැඩපිළිවෙළ ක්‍රියාත්මක වන්නේ. හුදෙකලා කර ඇති බගවන්තලාව ප්‍රදේශයේ වතු කම්කරුවන්ට අත්‍යවශ්‍ය ආහාර ද්‍රව්‍ය මළු ලබා දීම මේ වන විට සිදුවනවා. ග්‍රාම සේවා නිලධාරීවරුන්ගේ මූලිකත්වයෙනුයි එම කටයුතු සිදුකෙරෙන්නේ. මීරිගම රෝහලේ කොරෝනා රෝගීන්ට ප්‍රතිකාර කරන වාට්ටු සංකීර්ණය සදහා අවශ්‍ය ජල පහසුකම් ලබා දීමට ශ්‍රී ලංකා පොදුජන පෙරමුණේ මීරිගම ප්‍රාදේශීය සභා මන්ත්‍රී සංසදය ක්‍රියා කළා. මෙම වාට්ටු සංකීර්ණයට ජලය නොමැතිකමින් ගැටලු රැසක් මතුව තිබුණා. ඒ පිළිබද කඩිනම් අවධානය යොමු කළ ශ්‍රී ලංකා පොදුජන පෙරමුණේ මීරිගම ප්‍රාදේශීය සභා මන්ත්‍රී සංසදය අදාළ ගැටලුව විසදීමට පියවර ගත්තා. පාර්ලිමේන්තු මන්ත්‍රී කෝකිලා ගුණවර්ධන මහත්මිය ද මෙම අවස්ථාවට සහභාගි වුණා. නැගෙනහිර පළාතේ කොරෝනා රෝගීන්ට ප්‍රතිකාර කරන මඩකලපුව ශික්‍ෂණ රෝහලට අවශ්‍ය උපකරණ තොගයක් පරිත්‍යාග කිරීමට ජනතාව හා ස්වෙච්ඡා සංවිධාන ඉදිරිපත්ව තිබෙනවා. මෙම උපකරණ මඩකලපුව ශික්‍ෂණ රෝහලේ අධ්‍යක්‍ෂ කලාරංජනී කනේසලිංගම් මහත්මිය වෙත භාර දුන්නා.   ", "URL": "https://www.itnnews.lk/2023/10/05/339904/", "Category": "දේශීය පුවත්", "Parent URL": null}