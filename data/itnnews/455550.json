{"Source": "ITN news", "Timestamp": "ජනවාරි 14, 2023 11:46", "Headline": "පක්ෂ 11 ක් සහ ස්වාධීන කණ්ඩායම් 20 ක් ඇප මුදල් තැන්පත් කර අවසන්", "News Content": "පළාත් පාලන ආයතන ඡන්ද විමසීමට අදාළව ඊයේ දිනය අවසන් වන විට දේශපාලන පක්ෂ 11 ක් සහ ස්වාධීන කණ්ඩායම් 20 ක් ඇප මුදල් තැන්පත් කර තිබෙනවා. පළාත් පාලන ආයතන 153කට අදාළව මෙම ඇප මුදල් තැන්පත් කර ඇති බවයි මැතිවරණ කොමිෂන් සභාව නිවේදනය කරන්නේ. ජාතික ජනබලවේගය, සමාජවාදී සමානතා පක්ෂය, ප්‍රජාතන්ත්‍රවාදී එක්සත් ජාතික පෙරමුණ, ජාතික ප්‍රජාතන්ත්‍රවාදී පෙරමුණ, ශ්‍රී ලංකාවේ සමාජවාදී පක්ෂය, ජනතා සේවක පක්ෂය, සිංහලදීප ජාතික පෙරමුණ, නව ප්‍රජාතන්ත්‍රවාදී මාස්ක් ලෙනින් පක්ෂය, ඊලාම් ජනතා ප්‍රජාතන්ත්‍රවාදී පක්ෂය, ශ්‍රී ලංකා පොදුජන පෙරමුණ, සමගි ජනබලවේගය යන පක්ෂයි මෙලෙස ඇප මුදල් තැන්පත් කර ඇත්තේ. ගම්පහ දිස්ත්‍රික්කයේ මීගමුව මහනගර සභාවට සහ ජා ඇල නගර සභාවට ස්වාධීන කණ්ඩායම් 03 ක් ඇප තැන්පත් කර තිබෙනවා. මහනුවර දිස්ත්‍රික්කයේ කඩුගන්නාව හා නාවලපිටිය යන නගර සභාවලට ස්වාධීන කණ්ඩායම් දෙකක් ඊයෙ ඇප තැන්පත් කළා. කොළඹ දිස්ත්‍රික්කයේ කොළඹ මහනගර සභාවට එක් ස්වාධීන කණ්ඩායමකුත්, අම්පාර දිස්ත්‍රික්කයේ පළාත් පාලන ආයතන 25 ක් සදහා ස්වාධීන කණ්ඩායම් 03 ක් ඇප තැන්පත් කර  ඇති බවයි මැතිවරණ කොමිෂන් සභාව නිකුත් කළ නිවේදනයේ දැක්වෙන්නේ. බදුල්ල දිස්ත්‍රික්කයේ පළාත් පාලන ආයතන 13 ක් සදහා ඇප තැන්පත් කළ ස්වාධීන කණ්ඩායම් ගණන 04 ක්, යාපනය දිස්ත්‍රික්කයේ එක් ස්වාධීන කණ්ඩායමක් වේලනෙයි ප්‍රාදේශීය සභාව සදහා ඇප තැන්පත් කළා. කළුතර දිස්ත්‍රික්කයට ස්වාධීන කණ්ඩායම් තුනක්, ගාල්ල දීස්ත්‍රික්කයට එක් ස්වාධීන කණ්ඩායමකුත්, ත්‍රිකුණාමලය සහ කුරුණෑගල යන දිස්ත්‍රික්ක වෙනුවෙන් ස්වාධීන කණ්ඩායම් දෙකකුත් ඊයේ දිනයෙදී ඇප තැන්පත් කර තිබෙනවා. මේ අතර රත්නපුර දිස්ත්‍රික්කයේ පළාත් පාලන ආයතන කිහිපයක් සදහා ඇප තැන්පත් කිරීම ශ්‍රී ලංකා පොදුජන පෙරමුණේ  ලේකම් පාර්ලිමේන්තු මන්ත්‍රී නීතිඥ සාගර කාරියවසම් මහතාගේ ප්‍රධානත්වයෙන් සිදු වුණා. පළාත් පාලන ඡන්ද විමසීමට අදාළ නුවර එළිය දිස්ත්‍රික්කයේ පළාත් පාලන ආයතන 12 ක් සදහා ජාතික ජනබලවේගය ඇප තැන්පත් කළා.ඒ ජනතා විමුක්ති පෙරමුණේ නුවරඑළිය දිස්ත්‍රික් සංවිධායක මංජුල සුරවීර ආරච්චි මහතාගේ ප්‍රධානත්වයෙන්. අම්පාර දිස්ත්‍රික්කයේ පළාත් පාලන ආයතන 17 සදහා ඇප මුදල් තැන්පත් කිරීමට ජාතික ජනබලවේගය ක්‍රියා කළා.ඒ අම්පාර මැතිවරණ ලේකම්කාර්යාලයේදීයී. ", "URL": "https://www.itnnews.lk/2023/10/05/455550/", "Category": "දේශීය පුවත්", "Parent URL": null}