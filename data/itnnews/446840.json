{"Source": "ITN news", "Timestamp": "නොවැම්බර් 21, 2022 12:13", "Headline": "සත්කාරක කටාර් රාජ්‍ය පරදවමින් පාපන්දු ලෝක කුසලානයේ පළමු තරගයේ ජය ඉක්වදෝරයට", "News Content": "2022 ෆිෆා ලෝක කුසලාන පාපන්දු තරගාවලිය අති උත්කර්ශවත් ලෙස කටාර් හිදී ඊයේ ආරම්භ වුණා. ලෝක කුසලාන පාපන්දු තරගාවලියේ පළමු තරගයේ දී කටාර් කණ්ඩායම පරාජයට පත් කරමින් ජය ගැනීමට ඉක්වදෝරය සමත් වුණා. ලෝව පාපන්දු ක්‍රීඩා ලෝලීන්ගේ දැඩි අවධානයක් දිනාගත් 2022 ෆිෆා ලෝක කුසලාන පාපන්දු තරගාවලිය කටාර් හිදී ඊයේ ආරම්භ වුණා. කටාර් අගනුවර දෝහා නගරයේ ඇති අල් බයිට් ක්‍රීඩාංගණයේදී අති උත්කර්ෂවත් සමාරම්භක උළෙලකින් තරගාවලිය ආරම්භ වුණා. ප්‍රේක්ෂකයින් විශාල පිරිසකගේ සහභාගීත්වයෙන් පැවති සමාරම්භක උළෙල සංස්කෘතිකාංග රැසකින් වර්ණවත් වුණා. ෆිෆා තනාපතිවරුන් ලෙස සැලකෙන ඇමෙරිකානු ප්‍රවීන රංග ශිල්පි මෝගන් ෆ්‍රීමන් සහ ගානීම් අල් මොෆ්ටා බලාපොරොත්තුව, ඉවසීම සහ එකමුතුකම සම්බන්ධයෙන් වු විශේෂාංගයක් ඉදිරිපත් කළා. මෙහිදී විදෙස් ගායක ගායිකාවන් ඇතුළු කලාකරුවන් විසින් නර්තන සහ ගීත ඉදිරිපත් කෙරුණා. එහිදී දකුණු කොරියාවේ BTS සංගීත කණ්ඩායමේ ගායකයෙකු වන ජුන්ග් කුක් සමාරම්භක උත්සවයේදී ඔහුගේ නවතම ගීතය එළිදැක්වු අතර ඔහු සමඟ කටාර් ජාතික ගායකයෙකුද එක් වෙමින් සමාරම්භක උත්සවය වර්ණවත් කළා. මැද පෙරදිග කලාපීය රටකදී ලෝක කුසලාන පාපන්දු තරගාවලියක් පැවැත්වෙන පළමු අවස්ථාව මෙය වනවා. අනතුරුව 22 වන පාපන්දු ලෝක කුසලානය තරගාවලිය ආරම්භ වූ බව නිල වශයෙන් ප්‍රකාශයට පත් කළා. ඉන්පසුව 2022 ෆිෆා ලෝක කුසලාන පාපන්දු තරගාවලියේ පළමු තරඟය ආරම්භ වුණා. ඒ සත්කාරක කටාර් රාජ්‍යය සහ ඉක්වදෝරය අතරයි.  සමාරම්භක තරගයේදී සත්කාරක කටාර් කණ්ඩායම පරාජය කරමින් ගෝල 2ට 0ක ජයක් ලැබීමට ඉක්වදෝරය සමත්වුණා. සත්කාරක කණ්ඩායමක් ලෝක කුසලාන තරගාවලියක ආරම්භක තරගයේ දී පරාජයට පත් වූ පළමු අවස්ථාව ලෙස මෙය ලෙසයි සැලකෙන්නේ. මේ අතර 2022 ෆිෆා ලෝක කුසලාන පාපන්දු තරඟාවලියේ තවත් තරඟ දෙකක් අද දිනයේ පැවැත්වීමට නියමිතයි. සෙනගාල් රාජ්‍ය සහ ‌නෙදර්ලන්තය ඒ කාණ්ඩය යටතේ මෙන්ම එංගලන්තය සහ ඉරානය බි කාණ්ඩය යටතේ ද අද තරඟ වදිනු ඇති.     ", "URL": "https://www.itnnews.lk/2023/10/05/446840/", "Category": "Breaking News,ක්‍රීඩා,දේශීය පුවත්", "Parent URL": null}