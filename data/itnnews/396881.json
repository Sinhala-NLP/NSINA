{"Source": "ITN news", "Timestamp": "பிப்ரவரி 22, 2022 13:36", "Headline": "ஈஸ்டர் தாக்குதல் தொடர்பான சகல விசாரணை ஆவணங்களும் சபாநாயகரிடம் கையளிப்பு..", "News Content": "ஈஸ்டர் தாக்குதல் தொடர்பான சாட்சியங்கள் அடங்கிய சகல ஆவணங்களும் இன்று பாராளுமன்றத்தில் சமர்ப்பிக்கப்பட்டது. 88 அத்தியாயங்கள் கொண்ட பூரண அறிக்கை சபாநாயகர் மஹிந்த யாப்பா அபேவர்த்தனவிடம் கையளிக்கப்பட்டதாக ஜனாதிபதியின் சட்டப் பணிப்பாளர் நாயகம் ஹரிகுப்த ரோஹண தீர தெரிவித்தார். ஈஸ்டர் தாக்குதலின் சாட்சியங்கள் அடங்கிய இந்த அத்தியாயங்கள் வெளியிடப்படாமை தொடர்பாக அண்மைக்காலமாக கருத்து முரண்பாடுகள் ஏற்பட்டிருந்தன. தாக்குதல் தொடர்பாக ஜனாதிபதி விசாரணை ஆணைக்குழு வெளியிட்ட தகவல்களை மக்கள் மத்தியில் சென்றடைவதற்கும் பாராளுமன்ற உறுப்பினர்களின் மேலதிக பரிசீலனைக்காக இவற்றை பாராளுமன்றத்தில் சமர்ப்பிக்குமாறும் ஜனாதிபதி ஆலோசனை வழங்கியுள்ளார். தற்கொலை குண்டுதாரிகளான 8 பயங்கரவாதிகள் 2019 ஏப்ரல் 21 ம் திகதி ஹொட்டேல்கள் மற்றும் கத்தோலிக்க தேவாயலங்களை இலக்காக கொண்டு மேற்கொண்ட தொடர் தாக்குதலில் கொச்சிக்கடை புனித அந்தோனியார் ஆலயம், கட்டுவாப்பிட்டி சென் செபஸ்தியன் தேவலாயம் மட்டக்களப்பு சியோன் தேவாலயம் உள்ளிட்ட பல முன்னணி ஹோட்டல்கள் தாக்குதலுக்கு இலக்காகின. அங்கு சுமார் 270 பேர் உயிரிழந்ததுடன் 500 க்கும் மேற்பட்டோர் காயமடைந்து இன்றும் இன்னல்களுக்கு முகம் கொடுத்துள்ளனர். இத்தாக்குதலை தடுக்க தவறியமை தொடர்பாக அப்போதய அரசாங்கத்தின் பல்வேறு தரப்பினர் மீது குற்றம்சாட்டப்பட்டதுடன் அதுபற்றி கண்டறிய ஜனாதிபதி ஆணைக்குழுவொன்றும் ஏற்படுத்தப்பட்டது. அவ் ஆணைக்குழுவின் முதலாவது அறிக்கை 2019 டிசம்பர் 20 ம் திகதி வெளியிடப்பட்டதுடன் இடைக்கால அறிக்கை 2020 மார்ச் 2 ம் திகதி ஜனாதிபதியிடம் கையளிக்கப்பட்டது. தாக்குதல் தொடர்பான ஜனாதிபதி ஆணைக்குழுவின் இறுதி அறிக்கை 2021 ம் ஆண்டு பெப்பரவரி முதலாம் திகதி ஜனாதிபதியிடம் கையளிக்கப்பட்டது. 214 நாட்கள் 457 பேரிடம் பெற்றுக்கொள்ளப்பட்ட வாக்குமூலங்கள் மற்றும் சாட்சியங்கள் இவ் அறிக்கையில் உள்ளடக்கப்பட்டிருந்தன. 472 பக்கங்களைக் கொண்ட 215 அத்தியாயங்களுடன் இது காணப்படுகிறது. இறுதி அறிக்கை கடந்த ஆண்டு பெப்பரவி 23 ம் திகதி பாராளுமன்றத்தில் கையளிக்கப்பட்டதுடன் சட்டரீதியான காரணங்களுக்காக அறிக்கை தொடர்பான சாட்சியங்களின் பதிவுகள் இதுவரை வெளியிடப்படவில்லை. ஈஸ்டர் தாக்குதல் தொடர்பாக ஜனாதிபதி ஆணைக்குழுவில் வழங்கிய சாட்சியங்கள் மூடி மறைக்கப்பட்டதாக கூறி பல்வேறு தரப்பினரும் அரசாங்கத்தின் மீது குற்றம்சாட்டி வருகின்றனர். அவர்கள் குறித்த சாட்சியங்களை பதிவு செய்து பகிரங்கப்படுத்துமாறு கோரிக்கை விடுத்தனர். இவ் அனைத்து குற்றச்சாட்டுக்களுக்கும் பதிலளிக்கும் வகையில் 88 அத்தியாயங்கள் கொண்ட குறித்த அறிக்கை இன்றைய தினம் ஜனாதிபதியின் சட்டத்துறை பணிப்பாளர் நாயகம் ஹரிகுப்த ரோஹண தீரவினால் பாராளுமன்றில் சமர்பிக்கப்பட்டது. ", "URL": "https://www.itnnews.lk/2023/10/05/396881/", "Category": "Breaking News,முதன்மை செய்தி", "Parent URL": null}