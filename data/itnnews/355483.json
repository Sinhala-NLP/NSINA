{"Source": "ITN news", "Timestamp": "අගෝස්තු 9, 2021 09:56", "Headline": "තලෙයිබාන් සන්නද්ධ කණ්ඩායම ඇෆ්ගනිස්ථානයේ ප්‍රධාන ප්‍රදේශ තුනක බලය අත්පත්කර ගනී", "News Content": "තලෙයිබාන් සන්නද්ධ කණ්ඩායම ඇෆ්ගනිස්ථානයේ ප්‍රධාන ප්‍රදේශ තුනක බලය අත්පත්කර ගෙන තිබෙනවා. ඒ සමඟම ඇෆ්ගනිස්තානයේ දිගුකාලීන සිවිල් යුද්ධයක පෙර නිමිති පහළ වී ඇති බවයි විදෙස් මාධ්‍ය වාර්තා කරන්නේ. ඒ අනුව ඇෆ්ගනිස්තානයේ නැගෙනහිර ප්‍රදේශයේ නගරයක් වූ කුණ්ඩස් ප්‍රදේශය තලෙයිබාන් සන්නද්ධ කණ්ඩායම අත්පත් කරගෙන තිබෙනවා. පසුගිය සිකුරාදා සිට මේ වන විට තලෙයිබාන් සංවිධානය ඇෆ්ගනිස්ථානයේ ප්‍රාන්ත අගනුවර පහක් අත්පත්කරගනු ලැබුවා. ඇෆ්ගන්ස්ථානයේ හිටපු ඇමෙරිකා තානාපතිවරයෙකු වූ රයන් ක්‍රොකර් සඳහන් කළේ තලෙයිබාන් සංවිධානය මෙලෙස ඉදිරියට පැමිණියද කාබුල් අගනුවර සෘජු ප්‍රහාරයක් එල්ල නොකරනු ඇති බවයි. ඒ වෙනුවට මුළු රටේම බලය අත්පත් කර ගැනීමේ සිවිල් යුද්ධයක් ඔවුන් ක්‍රියාත්මක කරනු ඇති බවයි ඇමෙරිකා තානාපතිවරයා වැඩිදුරටත් සඳහන් කළේ. සැප්තැම්බර් 11 වනදා වන විට සියලුම ඇමෙරිකා හමුදා ඇෆ්ගනිස්ථානයෙන් ඉවත් කර ගැනීමට නියමිතව තිබෙනවා. කෙසේ වෙතත් තලෙයිබාන් සංවිධානය ඊට පෙර ඇෆ්ගනිස්ථානයේ විශාල ප්‍රදේශයක බලය අත්පත් කර ගැනීමට කටයුතු කර ගනු ඇති බවයි විදෙස් මාධ්‍ය වාර්තා කරන්නේ.     ", "URL": "https://www.itnnews.lk/2023/10/05/355483/", "Category": "ජාත්‍යන්තර පුවත්", "Parent URL": null}