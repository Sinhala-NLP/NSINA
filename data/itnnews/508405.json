{"Source": "ITN news", "Timestamp": "අගෝස්තු 15, 2023 15:03", "Headline": "Youth 2 world සාමූහික විදේශ රැකියා වැඩසටහන හඳුන්වා දෙයි", "News Content": "මෙරට පුහුණු ශ්‍රමිකයින් විදේශ ගත කිරීමේ Youth 2 world සාමූහික විදේශ රැකියා වැඩසටහන හඳුන්වා දී තිබෙනවා. වර්තමාන ශ්‍රී ලංකේය තාරුණ්‍යයේ අවශ්‍යතාවයන්ට අනුගත වෙමින් නිපුනතාවයෙන් හෙබි රැකියා අපේක්ෂිත තරුණ ප්‍රජාව රැකියාගත කිරිමේ ප්‍රමුඛ අරමුණ පෙරදැරිව මෙරට පුහුණු ශ්‍රමිකයින් විදේශ ගත කිරිමේ youth 2 world සාමුහික විදේශ රැකියා වැඩසටහන හඳුන්වා දී ඇති බවයි අමාත්‍යවරයා සඳහන් කළේ. ජාතික තරුණ සේවා සභාවට අනුබද්ධ සී/ස තරුණ සේවා සමාගම මඟින් ක්‍රියාත්මක මෙම වැඩසටහනේ නියමු ව්‍යාපෘතිය “පුලතිසි පුබුදුව” යටතේ පොලොන්නරු දිස්ත්‍රික්කය කේන්ද්‍ර කරගනිමින් ආරම්භ කරන බව සඳහන්. Youth 2 World වැඩසටහන යටතේ රුමේනියාව, ජපානය, කොරියාව, බෙල්ජියම, එක්සත් රාජධාණිය හා මැදපෙරදිග ඇතුළු රටවල් 14 කට ආසන්න සංඛ්‍යාවක වෙල්ඩින්, ජලනල කාර්මික, විදුලි කාර්මික, කෘෂිකාර්මික අංශ මෙන්ම හෝටල් කේෂ්ත්‍රය ද නියෝජනය කරමින් විවිධ මට්ටමේ රැකියා අවස්ථා 12,000 ක පමණ ප්‍රමාණයක් තරුණ තරුණියන්ට ලබා දීමට අපේක්ෂිතයි. මේ සඳහා පුහුණු ශ්‍රමිකයන් විදේශ ගත කිරිම අපේක්ෂා කරන අතර එම රැකියා අවස්ථාවන්ට සරිලන භාෂා දැනුම හා විධිමත් පුහුණුවද විදේශ ගත විමේදි අවශ්‍ය වන ණය පහසුකම් ද ලබා දීමටද ජාතික තරුණ සේවා සභාවට අනුබද්ධ සී/ස තරුණ සේවා සමාගම මඟින් ඉටුකරනු ලැබීම මෙම Youth 2 World රැකියා වැඩසටහනේ විශේෂත්වයයි. එමෙන්ම පුහුණු ශ්‍රමිකයන් ලෙස විදේශ ගත වීමෙන් පසු ඔවුන් පිළිබඳ පසුවිපරම් වැඩසටහන් ක්‍රියාත්මක කිරිම, සේවා කාලය අවසන් වී නැවත පැමිණෙන අයවලුන්ට අවශ්‍ය පහසුකම් හා දැනුම ලබා දී ව්‍යවසායකයන් ලෙස නගා සිටුවීම ද මෙහි සුවිශේෂීතා අතර වනවා ", "URL": "https://www.itnnews.lk/2023/10/05/508405/", "Category": "දේශීය පුවත්,නවතම පුවත්", "Parent URL": null}