{"Source": "ITN news", "Timestamp": "ජනවාරි 11, 2023 09:31", "Headline": "ඇප මුදල් භාරගැනීම දිස්ත්‍රික් තේරීම් භාර නිලධාරීන්ගේ වගකීමක් – මැතිවරණ කොමිෂන් සභාව", "News Content": "ඇප මුදල් භාර නොගන්නා ලෙස දිස්ත්‍රික් තේරීම් භාර නිලධාරීන් වෙත රාජ්‍ය පරිපාලන අමාත්‍යාංශයේ ලේකම්වරයා ඊයේ නිකුත් කළ ලිපිය යළි කැඳවා තිබෙනවා. කැබිනට් මණ්ඩලය පෙරේදා (ජන. 9) රැස් වී ගත් තීන්දුවකින් කළ නියෝගයක් අනුව නැවත දැනුම් දෙනතුරු පළාත් පාලන ආයතන ඡන්ද විමසීම සඳහා වන අපේක්ෂක ඇප තැන්පත් මුදල් භාරගැනීමෙන් වළකින ලෙසයි එම ලිපිය මඟින් සියලුම දිස්ත්‍රික් ලේකම්වරු වෙත නියෝග කර තිබුණේ. කෙසේ වෙතත් මෙම ලිපිය ආපසු කැඳවා ඇති බව රාජ්‍ය පරිපාලන අමාත්‍යාංශය පවසනවා. මේ අතර, මැතිවරණ කොමසාරිස් ජනරාල් සමන් ශ්‍රී රත්නායක මහතා සියලුම දිස්ත්‍රික් ලේකම්වරුන්ට ලිපියක් යවමින් කියා සිටියේ දිස්ත්‍රික් තේරීම්භාර නිලධාරීන් ඒ ඒ දිස්ත්‍රික්කවල තේරීම්භාර නිලධාරීන් ලෙස‍ ගැසට් පත්‍රයක් මගින් පත්කර ඇති බැවින් දේශපාලන පක්ෂ සහ ස්වාධීන කණ්ඩායම් ඇප මුදල් භාරගැනීම ඔවුන්ගේ වගකීමක් බවයි. පළාත් පාලන ආයතන මැතිවරණ ආඥාපනත හරහා මැතිවරණ කොමිෂන් සභාව වෙත පැවරී ඇති බලතල අනුව නිකුත් කරන ලද නිවේදනයෙන් ජනවාරි 18 වැනිදා සිට ජනවාරි 21 වැනිදා දහවල් දක්වා නාමයෝජනා භාරගැනීම තේරීම් භාර නිලධාරීන්ගේ වගකීමක් බවද කොමිසම සඳහන්  කර තිබෙනවා.   ", "URL": "https://www.itnnews.lk/2023/10/05/454926/", "Category": "Breaking News,දේශීය පුවත්", "Parent URL": null}