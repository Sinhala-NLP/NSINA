{"Source": "ITN news", "Timestamp": "மார்ச் 9, 2022 13:43", "Headline": "அவுஸ்திரேலியாவின் கிழக்கு பகுதியில் வெள்ளப்பெருக்கு… பல்லாயிரக்கணக்கானோர் இடப்பெயர்வு..", "News Content": "அவுஸ்திரேலியாவின் கிழக்கு பகுதியில் வெள்ள அனர்த்தம் ஏற்பட்டுள்ளமையினால் பல்லாயிரக்கணக்கானோர் வீடுகளை விட்டு வெளியேறியுள்ளனர். வெள்ளப்பெருக்கினால் 2 உயிரிழப்பு சம்பவங்கள் பதிவாகியுள்ளதாக அவுஸ்திரேலியா அதிகாரிகள் தெரிவித்துள்ளனர். கடந்த 2 வாரங்களில் நியூவ் சவுத் வேல்ஸ், குயின்ஸ்லாந்து ஆகிய பகுதியில் ஏற்பட்ட வெள்ளப்பெருக்கில் 20 பேர் உயிரிழந்துள்ளதாகவும் தற்போது திடீரென மீண்டும் வெள்ளப்பெருக்கு ஏற்பட்டுள்ளதாக அவுஸ்திரேலிய ஊடகங்கள் செய்தி வெளியிட்டுள்ளன. சிட்னி பகுதியில் பெய்த அடைமழையில் 67 வயதான பெண் ஒருவரும், அவரது 34 வயதான மகனும் உயிரிழந்த நிலையில் சடலங்களாக மீட்கப்பட்டுள்ளனர். நியூவ் சவுத் வேல்ஸ் மாநிலத்தில் 40 ஆயிரம் பேரை வெளியேறுமாறு உத்தரவிடப்பட்;டுள்ளதோடு, சுமார் 20 ஆயிரம் பேர் வெளியேறுவதற்கு தயாராக இருக்குமாறு அறிவுறுத்தப்பட்டுள்ளனர். தொடர்ந்தும் பெய்து வரும் அடைமழை காரணமாக ஒருசில பகுதிகளில் காணப்படும் அணைகள் உடைபெடுக்கக்கூடிய அச்சுறுத்தல் காணப்படுவதாகவும், கடந்த 24 மணித்தியாலங்களில் சுமார் 2 ஆயிரத்து 500 பேரிடமிருந்து அவசர உதவிகளுக்கான அழைப்பு கிடைக்கப்பெற்றுள்ளதாகவும் அவுஸ்திரேலியா பாதுகாப்பு தரப்பினர் தெரிவித்துள்ளனர். ", "URL": "https://www.itnnews.lk/2023/10/05/400266/", "Category": "Breaking News,சர்வதேச செய்திகள்", "Parent URL": null}