{"Source": "ITN news", "Timestamp": "ජනවාරි 5, 2023 10:42", "Headline": "මහ කන්නයේ වී මිලදී ගැනීමට මුදල් දෙන්නැයි ඇමති මහින්දගෙන් අමාත්‍ය මණ්ඩල පත්‍රිකාවක්", "News Content": "මෙවර මහ කන්නයේ වී මිලදී ගැනීම සදහා අවශ්‍ය මුදල් ලබා දෙන ලෙසට අමාත්‍ය මහින්ද අමරවීර මහතා අමාත්‍ය මණ්ඩල පත්‍රිකාවක් ඉදිරිපත් කළා. වී අලෙවි මණ්ඩලය මගින් වී මිලදී ගැනීම සදහා අවශ්‍ය මුදල් මහා භාණ්ඩාගාරයෙන් හෝ ප්‍රධාන රාජ්‍ය බැංකු දෙක මගින් සාධාරණ පොළි අනුපාතයක් යටතේ ලබා දෙන ලෙසයි අමාත්‍යවරයා ඉල්ලා ඇත්තේ. බොහෝ දුරට මෙම අමාත්‍ය මණ්ඩල පත්‍රිකාව ලබන සතියේදී අමාත්‍ය මන්ඩලය වෙත ඉදිරිපත් කිරීමට පියවර ගන්නා බව මහින්ද අමරවීර මහතා කියා සිටිනවා. මෙවර මහ කන්නයේ හෙක්ටාර හත්ලක්ෂ හැත්තෑ දහසක වී වගා කර තිබෙනවා. අවශ්‍ය පොහොර සෑම ප්‍රදේශයකටම බෙදා හැර ඇති බැවින් අපේක්ෂිත අස්වනු ලබා ගැනිමට හැකිවනු ඇති. පසුගිය යල කන්නයේදී වී මෙට්‍රික් ටොන් හත්දහස් හැත්තෑවක් මිලදී ගැනීමට වී අලෙවි මණ්ඩලයට හැකි වුණා. මහ කන්නයේ වී මිලදී ගැනීමට දළ වශයෙන් රුපියල් බිලියන හතක ප්‍රමාණයක් අවශ්‍ය වනු ඇති බවයි වී අලෙවි මණ්ඩලයේ වැඩ බලන සභාපති බුද්ධික ඉද්දමල්ගොඩ මහතා පවසන්නේ.   ", "URL": "https://www.itnnews.lk/2023/10/05/453892/", "Category": "දේශීය පුවත්", "Parent URL": null}