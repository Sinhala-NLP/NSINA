{"Source": "ITN news", "Timestamp": "මැයි 6, 2023 15:16", "Headline": "නීති විරෝධී ධීවර කටයුතු සිදුකළ පුද්ගලයින් 20 ක් නැ‍ගෙනහිර මුහුදේ දී නාවික හමුදා භාරයට", "News Content": "නීති විරෝධී ‍ලෙස විදුලි ආලෝක ධාරා භාවිතයෙන් සහ තහනම් දැල් භාවිතයෙන් ධීවර කටයුතු සිදුකළ පුද්ගලයින් විසි දෙනෙකු  සමඟ ඩිංගි යාත්‍රා අටක් සහ නීති විරෝධී ධීවර ආම්පන්න තොගයක් නාවික හමුදා භාරයට ගෙන තිබෙනවා. ඊයේ (05) දින නැගෙනහිර නාවික විධානයේ ශ්‍රී ලංකා නාවික නෞකා ගෝඨාභය සහ රන්වැලි ආයතන මඟින් මුලතිව්, කෝකිලායි ප්‍රදේශයට ඔබ්බෙන් වූ මුහුදු ප්‍රදේශයේ සහ එම කලපු ප්‍රදේශයේ විශේෂ සෝදිසි මෙහෙයුමක් සිදුකරන ලදි. එහිදී එම මුහුදු ප්‍රදේශයේ නීති විරෝධි ලෙස විදුලි ආලෝක ධාරා භාවිතයෙන් ධීවර කටයුතු සිදුකළ පුද්ගලයින් හතර දෙනෙකු සමඟ ඩිංගි යාත්‍රා තුනක් ශ්‍රී ලංකා නාවික නෞකා ගෝඨාභය ආයතනය මඟින්ද, කෝකිලායි කලපු ප්‍රදේශයේ නීති විරෝධී ලෙස විදුලි ආලෝක ධාරා භාවිතයෙන් සහ තහනම් ධීවර දැල් භාවිතයෙන් ධීවර කටයුතු සිදුකළ පුද්ගලයින් දහසය දෙනෙකු සමඟ ඩිංගි යාත්‍රා පහක් සහ ධීවර ආම්පන්න ශ්‍රී ලංකා නාවික නෞකා රන්වැලි ආයතනය මඟින්ද මෙලෙස නාවික හමුදා භාරයට ගැනීමට කටයුතු කෙරිණි. තවද, මෙම මෙ‍හෙයුම් මඟින් නාවික හමුදා භාරයට ගත් පුද්ගලයින් වයස අවුරුදු 19 ත් හා 59 ත් අතර, වන පුල්මුඩේ, ත්‍රීකුණාමලය, කෝකිලායි, මන්නාරම, මදුරන්කුලිය, රොටවැව, මීගමුව, කටුනේරිය, සහ මාතර යන ප්‍රදේශයන්හී පදිංචිකරුවන් බවට හඳුනා ගත් අතර, එම පුද්ගලයින්, ඩිංගි යාත්‍රා සහ නීති විරෝධී ධීවර ආම්පන්න ඉදිරි නීතීමය කටයුතු සඳහා කුච්චවේලී ධීවර පරීක්‍ෂක කාර්යාලය වෙත භාර දීමට කටයුතු කෙරිණි. ", "URL": "https://www.itnnews.lk/2023/10/05/480877/", "Category": "දේශීය පුවත්", "Parent URL": null}