{"Source": "ITN news", "Timestamp": "ජූනි 7, 2023 12:05", "Headline": "උද්‍යාන භාරකරුවන්ගේ උසස්වීම් ලබා දෙන්න – වනජීවී ඇමති අමාත්‍යංශ ලේකම් ට දැනුම් දෙයි", "News Content": "දිගුකලක් තිස්සේ උසස්වීම් නොලැබූ වනජීවී දෙපාර්තමේන්තුවේ උද්‍යාන භාරකරුවන්ගේ උසස්වීම් ලබාදීම සඳහා කඩිනමින් පියවර ගන්නා ලෙස වනජීවී හා වන සම්පත් සංරක්ෂණ අමාත්‍ය නීතිඥ පවිත්‍රා දේවි වන්නිආරච්චි මහත්මිය අමාත්‍යංශ ලේකම් ඇතුළු නිලධාරීන්ට උපදෙස් දී තිබෙනවා. අමාත්‍යතුමිය මෙම උපදෙස් ලබාදුන්නේ ඊයේ(ජූනි06) අමාත්‍යංශ ශ්‍රවණාගාරයේදී උද්‍යාන භාරකරුවන්ගේ ගැටලු විමසීමට සංවිධානය කළ රැස්වීමේදී එම නිලධාරීන් ඉදිරිපත් කළ ගැටලු සම්බන්ධයෙන් විමසමින්. මෙම අවස්ථාවට එක්වූ උද්‍යාන භාරකරුවන් අමාත්‍යතුමියට පැවසුවේ තමන් වසර 15ක් 25ක් තරම් කාලයක් එකම තනතුරක රාජකාරි කරන බවයි. තමන්ට උසස්වීම් සම්බන්ධයෙන් ගැටලුකාරී තත්වයන් ඇතිවී තිබෙන බවද ඔවුන්ප්‍රකාශ කර තිබෙනවා . එම තත්වයට මුහුණ දී ඇති නිලධාරීන් ගණන 41 පමණ බවද ඔවුන් වැඩිදුරටත් සඳහන් කළා. අදාළ නිලධාරීන් සඳහා පැවැත්විය යුතු තරඟ විභාග හා අනෙකුත් පරීක්ෂණ කඩිනමින් පැවැත්වීමට කටයුතු කර ඔවුන්ගේ සේවාවට සාධාරණයක් වන පරිදි එම උසස්වීම් ලබාදීමට සියලු කටයුතු සිදුකරන ලෙස අමාත්‍යතුමිය එහිදී ප්‍රකාශ කර තිබෙනවා. එම අවස්ථාවට පැමිණ සිටි ඉහළ නිලධාරීන් පැවසුවේ මීට පෙර අවස්ථා කිහිපයකදී තරඟ විභාග පැවැත්වීමට කටයුතු කළ නමුත් අදාළ උද්‍යාන භාරකරුවන් එම විභාගවලට පෙනී සිටීමෙන් වැළකී සිටීමද ඔවුන්ගේ උසස්වීම්වලට නොලැබීමට හේතුවක් බවයි. ", "URL": "https://www.itnnews.lk/2023/10/05/490021/", "Category": "දේශීය පුවත්", "Parent URL": null}