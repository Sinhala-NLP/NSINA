{"Source": "ITN news", "Timestamp": "අගෝස්තු 28, 2023 12:27", "Headline": "මිනුවන්ගොඩ ආරාමයකින් අතුරුදන් වූ මෙහෙණින් වහන්සේලා නුවරඑළියෙන් හමුවෙයි", "News Content": "මිනුවන්ගොඩ බොරළුගොවත්තේ පිහිටි මෙහෙණි ආරාමයකින් අතුරුදන් වූ බාලවයස්කාර මෙහෙණින් වහන්සේලා තිදෙනා නුවරඑළිය පොලීසිය විසින් සොයා ගෙන තිබෙනවා. අවුරුදු 11, 15 සහ 18 යන වයස්වල පසුවන මෙම මෙහෙණින් වහන්සේලා ඉකුත් 24 වනදා 32 හැවිරිදි කාන්තාවක් සමග අතුරුදන්ව තිබුණා එම ආරාමයට පැමිණ සිටි හාලිඇළ ප්‍රදේශයේ කාන්තාවක් මෙහෙණින් වහන්සේලා පසුගිය 25 වනදා නුවරඑළිය ප්‍රදේශයේ ඇගේ ඥාති නිවසකට කැඳවාගෙන ගොස් ඇති අතර, එම නිවස හිමි කාන්තාවට සිද්ධිය දැනුම්දීමෙන් පසුව ඇය මෙහෙණින් වහන්සේලා තිදෙනා නුවරඑළිය පොලීසිය වෙත භාර දී තිබෙනවා. ආරාමයේ සිටින ප්‍රධාන මෙහෙණින් වහන්සේගේ කරදර ඉවසා ගත නොහැකිව පිරිවෙන් අධ්‍යාපන ගැන කලකිරී තමන් මෙලෙස ආ බවයි මෙහෙණින් වහන්සේලා තිදෙනා පොලීසියට පවසා ඇත්තේ. බාලවයස්කාර මෙහෙණියන් තිදෙනා නිත්‍යානුකූල භාරකාරත්වයෙන් රැගෙන යෑම සම්බන්ධයෙන් සැකකාර කාන්තාවද මේ වනවිට නුවරඑළිය පොලීසිය විසින් අත්අඩංගුවට ගෙන තිබෙනවා. පසුව මෙහෙණින් වහන්සේලා තිදෙනා සහ එම කාන්තාව වැඩිදුර පරීක්ෂණ සඳහා මිනුවන්ගොඩ පොලීසිය භාර දුන් බව සඳහන්. ", "URL": "https://www.itnnews.lk/2023/10/05/511389/", "Category": "දේශීය පුවත්,නවතම පුවත්", "Parent URL": null}