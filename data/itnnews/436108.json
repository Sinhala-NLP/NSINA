{"Source": "ITN news", "Timestamp": "செப்டம்பர் 20, 2022 12:53", "Headline": "சுகாதார துறையின் சகல பிரிவினரும் மருந்துகளை முகாமைத்துவபடுத்த நடவடிக்கை", "News Content": "சுகாதார துறையின் சகல பிரிவினரும் மருந்துகளை முகாமைத்துவப்படுத்தும் நடவடிக்கைகளை முன்னெடுத்துள்ளனர். அடுத்த மாதமளவில் மருந்து தொடர்பில் காணப்படும் பிரச்சினைகளை தீர்க்க முடியுமென அமைச்சர் கெஹலிய ரம்புக்வெல்ல தெரிவித்துள்ளார். இலங்கைக்கான பாகிஸ்தான் உயர்ஸ்தானிகர் ஷசாத் ச்சௌத்திரியை சந்தித்து கலந்துரையாடிய போதே அமைச்சர் இதனை குறிப்பிட்டுள்ளார். பாகிஸ்தானின் முன்னணி மருந்து நிறுவனமான சி.சி.எல் நிறுவனம் இலங்கைக்கு தேவையான மருந்துகளை அன்பளிப்பாக வழங்கியுள்ளது. இதுதொடர்பான நிகழ்வு நேற்று இடம்பெற்றது. பாகிஸ்தான் உயர்ஸ்தானிகர் அலுவலகத்தின் ஊடாக இலங்கை நட்புறவு மன்றத்தினால் அன்பளிப்பாக வழங்கப்பட்ட குறித்த மருந்து தொகையின் பெறுமதி 100 இலட்சம் ரூபாவாகும். சிறுநீரக நோயாளர்களுக்கு தேவையான மருந்துகளே வழங்கப்பட்டன. இலங்கைக்கு தேவையான மருந்துகளை வழங்குவதில் நட்பு நாடுகளிடமிருந்து பாரிய பங்களிப்பு கிடைப்பதாக அமைச்சர் கெஹலிய ரம்புக்வெல்ல குறிப்பிட்டுள்ளார். அத்தியாவசியமான சந்தர்ப்பத்தில் இவ்வாறான மருந்துகளை வழங்குவதற்கு முன்வந்தமை தொடர்பில் பாகிஸ்தான் அரசாங்கத்திற்கும் குறித்த நிறுவனத்திற்கும் அமைச்சர் நன்றி தெரிவித்துள்ளார். இந்நிலையில் இலங்கைக்கு தேவையான எந்தவொரு சந்தர்ப்பத்திலும் ஒத்துழைப்பு வழங்க பாகிஸ்தான் தயாராகவுள்ளதாக இலங்கைக்கான பாகிஸ்தான் உயர்ஸ்தானிகர் தெரிவித்துள்ளார். ", "URL": "https://www.itnnews.lk/2023/10/05/436108/", "Category": "தேசிய செய்திகள்", "Parent URL": null}