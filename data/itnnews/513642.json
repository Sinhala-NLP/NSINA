{"Source": "ITN news", "Timestamp": "සැප්තැම්බර් 5, 2023 12:07", "Headline": "උසස් පෙළ විශිෂ්ඨයින් කොළඹින්, මාතරින් සහ කෑගල්ලෙන්", "News Content": "2022 අධ්‍යයන පොදු සහතික පත්‍ර උසස්පෙළ විභාගය ප්‍රතිඵල වලට අනුව දිවයිනේ ප්‍රථම ස්ථාන කොළඹ,  මාතර,  ගාල්ල,  කෑගල්ල යන දිස්ත්‍රික්කවලින් වාර්තා වනවා. මෙවර  විශ්වවිද්‍යාල ප්‍රවේශය සදහා සුදුසුකම් ලැබු සංඛ්‍යාව එක්ලක්ෂ හැටහය දහස් නවසිය තිස්අටක්. සියලුම අයදුම්කරුවන්ට විභාග දෙපාර්තමේන්තුවේ නිල වෙබ් අඩවි වෙත පිවිසීමෙන් ප්‍රතිඵල ලබා ගත හැකියි. විදුහල්පතිවරුන්ටද එම වෙබ් අඩවි වෙත පිවිසීමෙන් මුද්‍රිත පිටපත් ලබා ගැනීමේ පහසුකම පවතිනවා. 2022 උසස් පෙළ විභාග ප්‍රතිඵල ඊයේ පස්වරුවේ නිකුත් කෙරුණා. එම විභාගය සදහා පාසල් මෙන්ම පෞද්ගලික අයදුම්කරුවන් දෙලක්ෂ හැටතුන්දහස් නවසිය තිස්තුන් දෙනෙකු පෙනී සිටියා. ඉන් පාසල් අයදුම්කරුවන් එක්ලක්ෂ හතලිස්නවදහස් හාරසිය අසූහත් දෙනෙකු සහ පෞද්ගලික අයදුම්කරුවන් දාහත්දහස් හාරසිය පනස් එක් දෙනෙකු විශ්වවිද්‍යාල ප්‍රවේශය සදහා සුදුසුකම් ලබා සිටිනවා. එම සංඛ්‍යාව ප්‍රතිශතයක් ලෙස සියයට හැට තුනයි දශම තුනක්. මෙවර උසස් පෙළ ප්‍රතිඵලවලට අනුව ජීව විද්‍යා අංශයේ ප්‍රථම ස්ථානය ලබාගෙන ඇත්තේ මාතර සුජාතා විද්‍යාලයේ ප්‍රමුදි භාෂිණී මුණසිංහයි. ඇය පවුලේ වැඩිමල් දියණිය වන අතර ප්‍රමුදි භාෂිණි පිළිගැනීමේ උත්සවයක් එම විද්‍යාලයේ දී පැවැත්වුණා. ගණිත අංශයේ ප්‍රථම ස්ථානය හිමිකරගෙන ඇත්තේ කොළඹ රාජකීය විද්‍යාලයේ මානෙත් භානුලයි. පානදුර ශාන්ත ජෝන් විද්‍යාලයේ මූලික අධ්‍යාපනය ලැබූ මානෙත් 5 ශ්‍රේණිය ශිෂ්‍යත්වය සමත්වී රාජකීය විද්‍යාලයට ඇතුළත්ව තිබෙනවා. ජාත්‍යන්තර විද්‍යා හා ගණිත ඔලිම්පියාඩ් තරගවලට ද සහභාගි වී මානෙත් රන් සහ රිදී පදක්කම් ලබාගෙන තිබෙනවා. කොළඹ දේවි බාලිකා විද්‍යාලයේ රුවිනි අහිංසා වික්‍රමරත්න තාක්ෂණික විෂය ධාරාවෙන් ප්‍රථම ස්ථානය හිමිකරගෙන තිබෙනවා. වාණිජ අංශයෙන් ප්‍රථම ස්ථානය කොළඹ සිරිමාවෝ බණ්ඩාරනායක බාලික විද්‍යාලයේ කාවිදිනි දිල්සරණි තරුෂිකා හිමිකර ගත්තා. බලංගොඩ මහා විද්‍යාලයෙන් මූලික අධ්‍යාපනය ලැබූ අය සාමාන්‍ය පෙළ විභාගය දක්වා ඉගෙනීම් කටයුතු සිදුකළේ කොළඹ ආනන්ද බාලිකා විද්‍යාලයේයි. ඇය උසස් පෙළ හැදෑරීම සදහා සිරිමාවෝ බාලිකා විද්‍යාලයට ඇතුළත්ව තිබෙනවා. කලා විෂය ධාරාවෙන් ප්‍රථම ස්ථානය හිමිකර ගත්තේ කෑගල්ල ශාන්ත ජෝසප් බාලිකා විද්‍යාලයේ සචිනි සත්සරණි ශිෂ්‍යාවයි. ඇය පිළිගැනීම සදහා උත්සවයක් එම විද්‍යාලයේ දී පැවැත්වුණා. තාක්ෂණික විෂය ධාරාවෙන් ප්‍රථම ස්ථානය හිමිකරගෙන ඇත්තේ ගාල්ල රිච්ඩ්මන් විද්‍යාලයේ සමුදිත නයනප්‍රිය ශිෂ්‍යයායි. ", "URL": "https://www.itnnews.lk/2023/10/05/513642/", "Category": "Breaking News,දේශීය පුවත්,නවතම පුවත්", "Parent URL": null}