{"Source": "ITN news", "Timestamp": "ජූනි 25, 2023 11:40", "Headline": "ශ්‍රී ලංකන් ගුවන් සේවයේ වත්මන් තත්ත්වය ගැන විශේෂ නිවේදනයක්", "News Content": "ශ්‍රී ලංකන් ගුවන් සේවයේ වත්මන් තත්ත්වය සම්බන්ධයෙන් ශ්‍රී ලංකන් ගුවන් සේවයේ නියමුවන් විසින් විශේෂ නිවේදනයක් නිකුත් කර තිබෙනවා. ගුවන් සේවයේ කළමනාකාරීත්වය විසින් විසඳා නොගත් ගැටලු කිහිපයක් හේතුවෙන් වත්මන් අර්බුදකාරී තත්ත්වය මතුව ඇති බවයි එම නිවේදනයෙන් පෙන්වා දී තිබෙන්නේ. ගුවන් සමාගම ගෙන ඇති තීරණ කිහිපයක් හේතුවෙන් ගුවන් නියමුවන්ට ගැටලු රැසකට මුහුණ දීමට සිදුව ඇති බව ඔවුන් පෙන්වා දෙනවා. ගුවන් සේවය සම්පුර්ණ දාරිතාවෙන් ක්‍රියාත්මක වීමට ගුවන් නියමුවන් 330 දෙනෙකු අවශ්‍ය වන අතර පසුගිය වසරේ දී නියමුවන් 70කට වැඩි පිරිසක් ඉල්ලා අස් වී ඇති බව එම නිවේදනයේ සඳහන්. මෙම තත්ත්වය හමුවේ පසුගිය දිනක ඇති වු ගුවන් ගමන් ප්‍රමාදය සම්බන්ධයෙන් බොහෝ දෙනෙකුගේ අවධානය යොමු වුණා. ගුවන් නියමුවන්ගේ වැටුප් සහ දීමනා සම්බන්ධයෙන් ද ගැටලු පවතින බවයි ඔවුන් පෙන්වා දෙන්නේ. මෙම ගැටලු සම්බන්ධයෙන් ගුවන් සේවයේ කළමනාකාරීත්වය දැනුවත් කිරීමට පියවර ගත්ත ද ඒ සම්බන්ධයෙන් මෙතෙක් අවධානය යොමුකර නැති බවටයි ගුවන් සේවයේ නියමුවන් නිවේදනයෙන් පෙන්වා දෙන්නේ.         ", "URL": "https://www.itnnews.lk/2023/10/05/494702/", "Category": "Breaking News,දේශීය පුවත්", "Parent URL": null}