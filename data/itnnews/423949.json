{"Source": "ITN news", "Timestamp": "ஜூலை 19, 2022 12:13", "Headline": "ரணில், டளஸ், அனுரவுக்கிடையில் ஜனாதிபதி பதவிக்கான மும்முனை போட்டி..", "News Content": "பாராளுமன்ற சபை நடவடிக்கைகள் இன்று முற்பகல் 10.00 மணிக்கு ஆரம்பமாகின. ஆரம்ப நடவடிக்கையாக ஜனாதிபதியை தெரிவுசெய்வதற்கான வேட்புமனுவை தாக்கல் செய்யுமாறு பாராளுமன்ற பொதுச்செயலாளர் தம்மிக தசநாயக்க பாராளுமன்றத்திற்கு அறிவித்தார். அதனையடுத்து ஜனாதிபதி போட்டிக்கான வேட்பாளராக பாராளுமன்ற உறுப்பினர் டளஸ் அழகப்பெருமவின் பெயரை எதிர்க்கட்சி தலைவர் சஜித் பிரேமதாஸ முன்மொழிந்த நிலையில், அமைச்சர் ஜி.எல்.பீரிஸ் அதனை வழிமொழிந்தார். எதிர்க்கட்சி தலைவர் சஜித் பிரேமதாச ஜனாதிபதி வேட்பாளராக முன்மொழியப்படுவாரென எதிர்ப்பார்க்கப்பட்ட நிலையில், சஜித் பிரேமதாசவே டளஸ் அழகப்பெருமவின் பெயரை வழிமொழிந்தமை பேசுபொருளாக மாறியுள்ளது. அரசியல் களத்தில் இறுதி நேர சுவாரஷ்யங்கள் பதிவாகி வருகின்றன. இந்நிலையில் பதில் ஜனாதிபதி ரணில் விக்ரமசிங்கவின் பெயரை, சபை முதல்வர் தினேஸ் குணவர்தன முன்மொழிந்த நிலையில், அதனை அமைச்சர் மனுஷ நாணயக்கார வழிமொழிந்தார். இந்நிலையில் பாராளுமன்ற உறுப்பினர் அனுர குமார திசாநாயக்கவின் பெயரை, அக்கட்சியின் பாராளுமன்ற உறுப்பினர் விஜித ஹேரத் முன்மொழிந்ததோடு, பாராளுமன்ற உறுப்பினர் ஹிருனி அமரசேகர அதனை வழிமொழிந்தார். இதற்கமைய ஜனாதிபதி பதவிக்கான மும்முனை போட்டி நிலவவுள்ளது. இந்நிலையில் நாளைய தினம் பாராளுமன்றத்தில் இரகசிய வாக்கெடுப்பு நடைபெறவுள்ளது. 50 வீதத்திற்கும் அதிகமான வாக்குகளை பெறும் வேட்பாளர் இலங்கை வரலாற்றில் பாராளுமன்றத்தினூடாக தெரிவுசெய்யப்பட்ட முதலாவது ஜனாதிபதியாகவும், நாட்டின் 9வது நிறைவேற்று அதிகாரம் கொண்ட ஜனாதிபதியாகவும் பதவியேற்கவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/423949/", "Category": "Breaking News,தேசிய செய்திகள்,முதன்மை செய்தி", "Parent URL": null}