{"Source": "ITN news", "Timestamp": "සැප්තැම්බර් 29, 2022 19:16", "Headline": "ජාතික සභාවේ මංගල රැස්වීමේදීම වැදගත් තීරණ රැසක්", "News Content": "ආණ්ඩු පක්ෂයේ හා විපක්ෂයේ සහභාගීත්වයෙන් ජාතික සභාවේ මංගල රැස්වීම අද පැවැත්වුණා. ජාතික ප්‍රතිපත්ති හා ආර්ථික ස්ථායිකරණයට අදාළ අනුකමිටු දෙකක් පිහිටුවීමට ද මෙහිදී තිරණය කළා. මෙම රැස්වීමට සහභාගී වූ විපක්ෂය නියෝජනය කරන මන්ත්‍රීවරුන් සදහන් කළේ පත්කිරීමට නියමිත පාර්ලිමේන්තු අනුකමිටුවල මූලිකත්වය විපක්ෂයට ලබාදිය යුතු බවයි ජාතික සභාවක් ස්ථාපිත කිරීමේ යෝජනාවක් අග්‍රාමාත්‍ය දිනේෂ් ගුණවර්ධන මහතා පාර්ලිමේන්තුවට ඉදිරිපත් කළා. මේ අනුව කතානායකවරයා,අගමැතිවරයා,විපක්ෂනායකවරයා හා සභානායකවරයා මෙන්ම ආණ්ඩු පක්ෂයේ ප්‍රධාන සංවිධායකවරයා ඇතුළු මන්ත්‍රීවරුන් 35 කට නොවැඩි සාමාජිකයින් පිරිසකගෙන් එය සමන්විය යුතු බව පසුගියදා කතානායකවරයා පාර්ලිමේන්තුවට දැනුම් දුන්නා. එහිදී  සාමාජිකයින් 32 දෙනෙකුගේ නම් සභාවට ඉදිරිපත් කිරීමටයි පියවර ගත්තේ. මෙම පත් කිරීම සදහා ජාතික ජනබලවේගය,ශ්‍රී ලංකා නිදහස් පක්ෂය,දෙමල ජාතික සන්ධානය යන පක්ෂවල නියෝජිතයන් මෙන්ම, පාර්ලිමේන්තු මන්ත්‍රී ඩලස් අලහප්පෙරුම මහතා ඇතුළු ස්වාධීන මන්ත්‍රී කණ්ඩායම ඇතුළත්ව තිබුණේ නැහැ. ඒ අනුව නම් කළ සාමාජිකයන්ගේ සහභාගීත්වයෙන් ජාතික සභාව අද පළමුවරට පාර්ලිමේන්තුවේදී රැස් වුණා.   ටිරාන් අලස්, සිසිර ජයකොඩි, සිවනේසතුරෙයි චන්ද්‍රකාන්තන්, ජොන්ස්ටන් ප්‍රනාන්දු , රවුෆ් හකීම්, වජිර අබේවර්ධන, රිෂාඩ් බදියුදීන් , පලනි දිගම්බරම්, මනෝගනේෂන් හා සාගර කාරියවසම් යන මහජන නියෝජිතයන් ජාතික සභාවේ සාමාජිකයින් ඊට එක්ව සිටිනවා. රෝහිත අබේගුණවර්ධන , නාමල් රාජපක්ෂ, ජීවන් තොණ්ඩමන්, අසංක නවරත්න හා අලි සබ්රි යන සාමාජිකයන්ද අද ජාතික සභාව නියෝජනය කළා. විපක්ෂ නායක සජිත් ප්‍රේමදාස මහතා වෙනුවට විපක්ෂයේ ප්‍රධාන සංවිධායක ලක්ෂ්මන් කිරිඇල්ල මහතා ද  ඊට එක් වුණා. යොදාගත් ජන හමු කිහිපයකට සහභාගීවීම හේතුවෙන් තමාට ජාතික සභාවට සහභාගී විය නොහැකි බව විපක්ෂ නායකවරයා දන්වා තිබුණා. මේ අතර ජාතික සභාවට පසුගියදා ඇතුළත් කෙරුණු උත්තර ලංකා සභාගය නියෝජනය කරන විමල් වීරවංශ, වාසුදේව නානායක්කාර, මහාචාර්ය තිස්ස විතාරණ , උදය ගම්මන්පිල, වීරසුමන වීරසිංහ,  පූජ්‍ය අතුරලියේ රතන ස්වාමීන්වහන්සේ ඇතුළු පිරිස ජාතික සභාවට සහභාගී නොවන බව කතානායකවරයාට ලිපියක් මගින් දන්වා තිබූනා. එම ලිපිය මගින් ඔවුන් පෙන්වාදී ඇත්තේ ජාතික සභාව රට ගොනැගීමේ භූමිකාව වෙනුවට ආණ්ඩුවේ වගකීම් විරහිත සහ අශිෂ්ඨ භාවිතාව සඟවන සැරසිල්ලක් බවයි. මේ අතර ඩග්ලස් දේවානන්ද, නසීර් අහමඩ්, පවිත්‍රා වන්නිආරච්චි, ඒ.එල්.එම්. අතාවුල්ලා, ජී.ජී පොන්නම්බලම්, සී.වී විග්නේෂ්වරන්  යන මහත්වරුන් ද ජාතික සභාවේ මංගල රැස්වීමට සහභාගී වී සිටියේ නැහැ. අද පැවති සාකච්ඡාවේදී  අනුකමිටු දෙකක් පිහිටුවීමට තීරණය කෙරුණා. එමගින් කෙටි, මධ්‍යම හා දීර්ඝකාලීන ජාතික ප්‍රතිපත්ති සම්පාදනය කිරීමට මග පෙන්වනු ඇති. එසේම පාර්ලිමේන්තුවේ පොදු ප්‍රමුඛතා නියම කිරීම මෙන්ම ආර්ථික ස්ථායිකරණයට අදාළ වැඩසටහන් සම්බන්ධයෙන් එකගතාවක් ඇති කර ගැනීම පිළිබදව ද සාකච්ඡා වී ති‍බෙනවා.     ", "URL": "https://www.itnnews.lk/2023/10/05/437863/", "Category": "දේශීය පුවත්", "Parent URL": null}