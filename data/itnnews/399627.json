{"Source": "ITN news", "Timestamp": "මාර්තු 5, 2022 18:09", "Headline": "යුරෝපයට වෙන අනතුර ගැන හිතා නේටෝව යුක්රේනයට සහාය දීමෙන් ඉවත් වෙයි", "News Content": "රුසියානු – යුක්‍රේන සටන දරුණු අතට පෙරලෙද්දී සිවිල් ජනතාවට ඉවත්වීම සදහා මානුෂීය කොරිඩෝවක් රුසියාව ප්‍රකාශයට පත්කර තිබෙනවා. ඒ තාවකාලික සටන් විරාමයක් ද ප්‍රකාශයට පත් කරමින්. යුක්‍රේනයේ අගනගරය වන කියෙව් නගරයට ඇතුළුවී සිටින රුසියා හමුදාව දස වන දිනටත් මෙහෙයුම් ක්‍රියාත්මක කරමින් සිටිනවා. යුක්‍රේන ජනාධිපතිවරයා පවසන්නේ තමන් තවමත් නිරුපද්‍රිතව කියෙව් නගරයේ රැදී සිටින බවයි. කෙසේ වෙතත් නේටෝ සංවිධානය යුක්‍රේනයට සහාය පළකිරීම පිළිබද ප්‍රකාශයක් තවමත් නිකුත් කර නැහැ. යුක්රේන ආක්‍රමණයේ නිරත රුසියාව යුද්ධයෙන් පීඩාවට පත්ව සිටින යුක්රේන ජනතාවට රටින් පිටවීම සදහා මානුෂිය කොරිඩෝවක් ප්‍රකාශයට පත්කර තිබෙනවා. යුක්රේනයේ මරියුපෝල් වරාය නගරය හා වොල්නොව්කා ප්‍රදේශ ආශ්‍රය කර ගනිමින් රුසියානු වේලාවෙන් අද පෙරවරු 10 සිට තාවකාලික සටන් විරාමයක් ක්‍රියාත්මක කර තිබෙනවා. මේ වන විට රුසියා හමුදා විසින් යුක්රේනයේ දකුණු දිග ප්‍රදේශවල පාලන බලය අත් කරගනිමින් සිටින බව විදෙස් වාර්තා පෙන්වා දෙනවා. ඩොන්බාස්ක් හි රුසියා හිතවාදී කැරළිකරුවන්ද යුක්‍රේනය තුළට ඇතුළු වෙමින් සිටිනවා. විදෙස් මාධ්‍ය සදහන් කරන ආකාරයට ඩොන්බාස්ක් හි කැරලිකරුවන් මේ වන විට කිලෝමීටර් 55ක පමණ දුරක් ඉදිරියට පැමිණ තිබෙනවා.  ඔවුනට අවශ්‍ය ආධාර රුසියා රජයෙන් ලැබෙන බවයි යුද විශ්ලේෂකයන් පවසන්නේ. රුසියාවේ යුද සැලැස්ම වී ඇත්තේ යුක්‍රේනය කොටස් දෙකකට බෙදීමයි. මෙහෙයුම් සිදුවන ආකාරය පිළිබද සිතියම්ගත සැලසුමද අද රුසියාව නිකුත් කළා. මේ අනුව දකුණු ප්‍ර දේශයෙන් මරියුපෝල් නගරය අල්ලා ගැනීම සිදුකළා. එය අසොව් මුහුදු කලාපයේ ප්‍රබලතම යුක්‍රේන බල කදවුරයි. එසේම රුසියා හමුදා ඔඩෙෂා පෙදෙසට මේ වන විට ඇදෙමින් සිටිනවා. පවතින තත්ත්වය අනුව මේ වන විට යුක්රේන සරණාගතයන් මිලියන 1.2 කට අධික ප්‍රමාණයක් අවට රටවල් කරා පලා ගොස් ඇති බවයි වාර්තා වන්නේ. පෝලන්තයට සරණාගතයින් ලෙස 650000 කට ආසන්න යුක්රේන ජාතිකයින් පිරිසක් පලා යද්දි දෙවනුව වැඩිම සරණාගතයින් ප්‍රමාණයක්  පලා ගොස් ඇත්තේ රුසියාවට වීම විශේෂත්වයක්. හංගේරියාවට 145000 ක පමණ පිරිසක් ද, මෝල්ඩෝවා රාජ්‍යයට 103000 ක් පමණ ද, ස්ලෝවැකියාවට 90000 ක පමණ පිරිසක් ද, රුමේනියාවට 57000 ක් පමණද,  පලා යද්දි බෙලරුස් රාජ්‍යයට පලා ගොස් තිබුණේ පුද්ගලයින් 500 කට ආසන්න පිරිසක් පමණයි. රුසියා යුක්‍රේන අර්බුදය පිළිබද සාකච්ඡා කිරීම සදහා ඊයේ රැස්වූ නේටෝ සංවිධානය තීරණය කළේ යුක්‍රේනයට සහාය දැක්වීම මගින් යුරෝපා කලාපයම යුද්ධයට ඇද දැමීමක් සිදුවන නිසා ඊට සහාය ලබා නොදිය යුතු බවයි.  මේ අතර මෙම ආක්‍රමණය හමුවේ කියෙව් අගනගරය දැඩි ප්‍රහාරයකට ලක්ව තිබෙන බවයි වාර්තා වන්නේ. කෙසේ වෙතත් යුක්රේන ජනාධිපති සෙලෙන්ස්කි තමා තවමත් රැදී සිටින්නේ කියෙව් නගරයේ බව පවසමින් වීඩියෝවක් නිකුත් කර තිබෙනවා. ප්‍රකාශයක් කරමින් යුක්රේන ජනාධිපතිවරයා තම රටේ ගුවන් සීමාවේ ගුවන් තහනම් කලාපයක් ක්‍රියාත්මක කිරීම සදහා නේටෝ රටවල් සහාය නොදැක්වීම පිළිබද චෝදනා කර සිටියා. මෙතැන් සිට සිදුවන සෑම මරණයකටම නේටෝ සංවිධානය වගකිව යුතු බව යුක්‍රේන ජනාධිපතිවරයා අද චෝදනා කළා. මේ අතර යුක්රේන ආක්‍රමණයට එරෙහිව රුසියාව තුළම විරෝධතා එල්ල වීම ආරම්භ වී තිබෙනවා. ෆේස්බුක්, යූ ටියුබ්, ට්විටර් යන සමාජ මාධ්‍ය  පරිශීලනය එරට රජය අවහිර කර තිබෙනවා. හමුදා කටයුතු සම්බන්ධයෙන් ව්‍යාජ පුවත් නිර්මාණය කරන්නන්ට වසර 15ක සිරදඩුවම් ලබා දිය හැකි කෙටුම්පතකටද අත්සන් කිරීමට පුටින් ජනාධිපතිවරයා කටයුතු කර තිබෙනවා. එල්ල වන විරෝධතාවලට ප්‍රතිචාර දක්වමින් රුසියා ජනාධිපතිවරයා නිවේදනය කර ඇත්තේ යුද්ධයෙන් මිය යන සෙබලෙකු වෙනුවෙන් රූබල් මිලියන 12 කුත් ආබාධ තත්ත්වයට පත්වන සෙබලෙකු වෙනුවෙන් රූබල් මිලියන 2.8 කුත් ලෙස සුබ සාධන දීමනාවක් ලබාදෙන බවයි. රුසියා හමුදා යටතට පත්වූ පළමු යුක්‍රේන නගරය වූ කර්සන් හි ජනතාව රුසියා හමුදාවලට විරෝධය පාමින් උද්ඝෝෂණයක් ක්‍රියාත්මක කර තිබෙනවා. රුසියානු ජනාධිපතිවරයාට සහාය පල කරමින් 10000 ක පමණ සහභාගීත්වයෙන් සර්බියා ජනතාව රැළියක් පවත්වා තිබෙනවා.         ", "URL": "https://www.itnnews.lk/2023/10/05/399627/", "Category": "Breaking News,ජාත්‍යන්තර පුවත්", "Parent URL": null}