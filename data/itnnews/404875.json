{"Source": "ITN news", "Timestamp": "මාර්තු 31, 2022 08:57", "Headline": "හිටපු අමාත්‍ය අතාවුද සෙනෙවිරත්න මහතා අභාවප්‍රාප්ත වෙයි", "News Content": "හිටපු අමාත්‍යවරයකු වන අතාවුද සෙනෙවිරත්න මහතා අභාවප්‍රාප්ත වුණා.  අභාවප්‍රාප්ත වන විට ඒ මහතා 91 වන වියේ පසුවුණා. 1931 වසරේ සැප්තැම්බර් 19 වනදා උපත ලැබූ අතාවුද සෙනෙවිරත්න මහතා මෙරට දේශපාලනයේ කැපී පෙනෙන චරිතයක් වුණා. 1954 වසරේදී මොරාන ගම් 12 පත්තු, ගම් සභාවට තේරී පත් වූ ඒ මහතා පළමුවරට පාර්ලිමේන්තුවට පිවිසියේ 1970 වසරේදීයී. ඒ ලංකා සමසමාජ පක්ෂයෙන්  රුවන්වැල්ල ආසනය ජයග්‍රහණය කරමින්. සබරගමුව පළාත් සභාවේ විපක්ෂ නායකවරයා ලෙස කලක් කටයුතු කළ ඒ මහතා පසුව ප්‍රධාන අමාත්‍යවරයා ලෙසද තේරී පත් වුණා. අවස්ථා කිහිපයකදීම පාර්ලිමේන්තුවට තේරී පත්වූ අතාවුද සෙනෙවිරත්න මහතා කෑගල්ල දිස්ත්‍රික්කයේ සංවර්ධනය වෙනුවෙන් විශාල සේවාවක් සිදුකළා.  කොළඹ පෞද්ගලික රෝහලකදී අද අලුයම ඒ මහතා අභාවප්‍රාප්ත වුණා. පස් දරු පියෙකු වන අතාවුද සෙනෙවිරත්න මහතාගේ දේහය අතුරුගිරිය මිලේනියම් සිටි හි පිහිටි ඒ මහතාගේ නිවස වෙත අද පස්වරුවේ රැගෙන ඒමට නියමිතයි. අනිද්දා පස්වරුවේ අවසන් කටයුතු සිදු කිරීමට සැළසුම් කෙරෙමින් පවතින බවයි වාර්තා වන්නේ.                 ", "URL": "https://www.itnnews.lk/2023/10/05/404875/", "Category": "Breaking News,දේශීය පුවත්", "Parent URL": null}