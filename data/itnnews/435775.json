{"Source": "ITN news", "Timestamp": "සැප්තැම්බර් 19, 2022 10:53", "Headline": "දෙවන එළිසබෙත් මහ රැජිණගේ අවසන් කටයුතු අද", "News Content": "හිරු නොබසින අධිරාජ්‍යයේ  ඓතිහාසික පරිච්ඡේදයක නිමාව සටහන් කරමින් අභාවයට පත් බ්‍රිතාන්‍යයේ කිරුළ දැරූ දෙවන එළිසබෙත් මහ රැජිණගේ අවමංගල්‍ය කටයුතු අද සිදු කිරීමට නියමිතයි. ලන්ඩනයේ වෙස්මිනිස්ටර්හි දී එරට වේලාවෙන් උදෑසන 11ටයි එය ආරම්භ වන්නේ. මෙම අවස්ථාව ලොව පුරා සජීව ලෙස විකාශය කිරීමට මේ වන විටත් කටයුතු යොදා තිබෙනවා. දෙවන එළිසබෙත් මහ රැජිණගේ දේහය මේ වනවිට වෙස්ට්මිනිස්ටර් ශාලාවේ තැනැපත් කර ඇති අතර අවසන් ගෞරව දැක්වීමට අඛණ්ඩව හතරවන දිනටත් ලක්ෂ සංඛ්‍යාත පිරිසක් පැමිණෙමින් සිටිනවා. රාජ්‍ය නායකයින් රැසක් මෙන්ම විදේශීය සම්භාවනීය අමුත්තන් දෙදහසකට වැඩි පිරිසකට අවමංගල්‍ය උත්සවයට සහභාගිවීම සදහා ලන්ඩනයට පැමිණ සිටිනවා. ශ්‍රි ලංකා ජනාධිපති රනිල් වික්‍රමසිංහ මහතා සහ මෛත්‍රී වික්‍රමසිංහ මහත්මිය ද ඊයේ දෙවන එලිසබත් මහ රැජිණට අවසන් ගෞරව දැක්වීම සදහා එක්ව සිටියා. මේ අතර ඇමෙරිකා ජනාධිපති ජෝ බයිඩන් ඇතුළු විදෙස් රාජ්‍ය නායකයින් රැසක් ද අවසන් ගෞරව දැක්වූවා. රාජ්‍ය නායකයන් වෙනුවෙන් තුන්වන චාල්ස් රජුගේ ප්‍රධානත්වයෙන් බකිංහැම් මාළිගයේදී නිල රාජ්‍ය උත්සවයක් පැවැත්වීමට සූදානම් කර ඇති බවයි වාර්තා වන්නේ. එරට වේලාවෙන් අද රාත්‍රී 8ට දෙවන එළිසබෙත් මහ රැජිණට අවසන් ගෞරව දැක්වීමක් ලෙස විනාඩියක නිශ්ශබ්දතාවයක් පැවැත්වීමට කටයුතු යොදා තිබෙනවා. එමෙන්ම යාඥා දේව මෙහෙයක් කැලප්සි හි පැවැත්වීමට නියමිතයි. දේහයට අවසන් ගෞරව දැක්වීම සඳහා අවම වශයෙන් පැය 15ක පමණ කාලයක් පෝලිම්වල රැදී සිටීමට සිදුව තිබෙනවා.  එමෙන්ම අධික ශිත කාලගුණික තත්ත්වය හේතුවෙන් පීඩාවට පත්වූ පෝලිම්වල සිටින පිරිස් ගිලන් රථ මගින් ප්‍රතිකාර සඳහා යොමුකර ඇති බවද සදහන්. එමෙන්ම බොහෝ පිරිසක් කූඩාරම්වල රැදී සිටිමින් මග දෙපස රැය පහන් කරන ආකාරය බිබීසී රූපවාහිනිය වාර්තා කළා. රාජකීය අවමංගල්‍ය උත්සවයේ සජීව දර්ශන සිනමා ශාලා,  උද්‍යාන ඇතුළු බොහෝ ස්ථානවල ප්‍රදර්ශනය කිරීමට එරට රජය අවසර ලබාදී තිබෙනවා. එමෙන්ම දෙවන ලෝක යුද සමයෙන් පසු බ්‍රිතාන්‍යයේ විශාලතම ආරක්ෂක මෙහෙයුම ද මහ රැජිණගේ අවමංගල උත්සවයට අදාළව සිදුකෙරෙන බවයි එරට මාධ්‍ය වාර්තා කරන්නේ. ඩ්‍රෝන යානා යොදාගනිමින් ස්ථානගත කරමින් නිරීක්ෂණ කටයුතු ද සිදුකෙරෙනවා. මීට අමතරව ලන්ඩන් ඇතුළු ප්‍රදේශවල උස් ගොඩනැගිලි මත අයුධ සන්නද්ධ හමුදා සාමාජිකයින් යෙදවීමටත් කටයුතු කර තිබෙනවා. අවසන් ගෞරව දැක්වීම සදහා වැල නොකැඩී පැමිණෙන බ්‍රිතාන්‍ය ජනතාවට ස්තූතිය පළ කිරීම සදහා තුන්වන චාල්ස් රජු කැමිලා පාකර් මෙහෙසිය මෙන්ම රාජකිය කුමරිය වන ඈන් කුමරිය ද එක්ව සිටියා. විලියම් කුමරු සහ හැරී කුමරු එකම මෝටර් රථයක නැග සිය මෙහෙසියන්  සමග පැමිණ සිටින ආකාරය දැක ගත හැකි වුණා. විශේෂ නිවේදනයක් නිකුත් කරමින් චාල්ස් රජු ප්‍රකාශ කර ඇත්තේ තමාට සහ පවුලේ සාමාජිකයන්ට ලැබුණු මහජන සහයෝගය තම හදවත ගැඹුරු ලෙස ස්පර්ශ කළ බවයි. මේ අතර ශ්‍රී ලංකාව ඇතුළු ලොව පුරා රටවල් රැසක ද අද දිනය ජාතික ශෝක දිනයක් ලෙස නම් කර තිබෙනවා. ඕස්ට්‍රේලියාවේ සිඩ්නි පාලමේ ධජය ද අඩකුඹු කර ඇති ආකාරය විදෙස් මාධ්‍ය වාර්තා කළා. අවසන් දේව මෙහෙයෙන් පසු රැජිණගේ දේහය ලන්ඩනයේ  හයිට්පාක් කෝනර් හි පිහිටි වෙලින්ටන් ආරුක්කුව වෙත රැගෙන යනු ඇතියි. අනතුරුව වින්ඩ්සර් මාලිගයේ දේවස්ථානයක පවුලේ අවමංගල්‍ය උත්සවය පැවැත්වීමටයි නියමිතව ඇත්තේ.           ", "URL": "https://www.itnnews.lk/2023/10/05/435775/", "Category": "දේශීය පුවත්", "Parent URL": null}