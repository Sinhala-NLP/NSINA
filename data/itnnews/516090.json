{"Source": "ITN news", "Timestamp": "සැප්තැම්බර් 15, 2023 12:27", "Headline": "නීතිවිරෝධී ලෙස ගෙන ආ ස්වර්ණාභරණ තොගයක් කටුනායකදී අත්අඩංගුවට", "News Content": "රුපියල් තුන් කෝටි හැත්තෑ දෙලක්ෂ හැත්තෑ පන් දහස් නවසිය අසූ පහක් වටිනා ස්වර්ණාභරණ තොගයක් නීතිවිරෝධී ලෙස ශ්‍රී ලංකාවට ගෙන ආ කාන්තාවන් දෙදෙනෙකු කටුනායක ගුවන් තොටුපොළ පැමිණීමේ පර්යන්තයේ දී  පොලිස් මත්ද්‍රව්‍ය නාශක අංශයේ නිලධාරීන් පිරිසක් විසින් අත් අඩංගුවට ගෙන තිබෙනවා. මෙසේ අත් අඩංගුවට පත් පළමු කාන්තාව 26 හැවිරිදි ඉන්දීය ජාතික ව්‍යාපාරික කටයුතු වල නිරතව සිටින්නියකි. ඇය විසින් රැගෙන විත් තිබූ විශාල රෙදිපිළි තොගයක් අඩංගු ගමන් මලු කීපයක් අතර පාර්සල් 08ක් ලෙස සකස් කර තිබූ රුපියල් දෙකෝටි හැත්තෑ දෙලක්ෂ හැත්තෑ පන් දහස් නවසිය අසූ පහක් වටිනා කිලෝ ග්‍රෑම් 01 යි ග්‍රෑම් 748 ක් බරැති ස්වර්ණාභරණ තොගය සඟවා ගෙන තිබුණා. අනෙක් කාන්තාව 34 හැවිරිදි කොළඹ , ජම්පටා වීදියේ පදිංචි , ව්‍යාපාරික කටයුතු වල නිරත ශ්‍රී ලාංකිකයෙකි . ඇය විසින් රුපියල් කෝටියක් පමණ වටිනා ග්‍රෑම් 516 යි මිලි ග්‍රෑම් 907 ක් බරැති ස්වර්ණාභරණ තොගය ඇයගේ පපු ප්‍රදේශයේ සඟවා ගෙන පැමිණ තිබුණා. මේ වනවිට මෙම කාන්තාවන් දෙදෙනා සහ ඔවුන් විසින් නීතිවිරෝධී ලෙස ශ්‍රී ලංකාවට ගෙන ආ ස්වර්ණාභරණ තොගය වැඩිදුර විමර්ශන කටයුතු සඳහා පොලිස් මත්ද්‍රව්‍ය නාශක අංශයේ නිලධාරීන් විසින් කටුනායක ගුවන් තොටුපොළ රේගු නිලධාරීන් වෙත භාර දී තිබෙනවා. ", "URL": "https://www.itnnews.lk/2023/10/05/516090/", "Category": "Breaking News,දේශීය පුවත්", "Parent URL": null}