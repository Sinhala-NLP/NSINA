{"Source": "ITN news", "Timestamp": "පෙබරවාරි 12, 2023 13:03", "Headline": "ශ්‍රී පාද වන්දනාවේ පැමිණි මවක් ඉඳිකටුපානදී දරුවෙකු ප්‍රසූත කරයි", "News Content": "ශ්‍රී පාද වන්දනා සමය ආරම්භ වු දින සිට මේ දක්වා විශාල පිරිසක් එය නැරඹීමට පැමිණෙමින් සිටින ආකාරය දැක ගත හැකියි. මේ අතර ශ්‍රී පාද වන්දනාවේ පැමිණි ගැබිණි කාන්තාවක් ඉදිකටුපාන ප්‍රදේශයේ දී තම දරුවා ප්‍රසූත කළ පුවතක් ද වාර්තා වුණා. මෙම කාන්තාව තවත් පිරිසක් සමග ඊයේ රාත්‍රීයේ ශ්‍රී පාද උඩමළුව දක්වා ගමන් කරමින් සිටින අතර වාරයේ ඉදිකටුපාන ප්‍රදේශයේ දී ශාරිරික සංකුලතා මතුව තිබෙනවා. එම අවස්ථාවේ ඇය සමග වන්දනා චාරිකාව පැමිණි පිරිස අතර සිටි කාන්තාවන් මෙන්ම අදාළ අවස්ථාවේ එම ස්ථානයේ රැදී සිටි කාන්තාවන් පිරිසක් ඇයගේ සහයෝගයට පැමිණියා. මිනිසත්කම හදුනන ඔවුන්ගේ උදව්උපකාර සමග කුඩා දරු සිගිත්තියක් මෙලොව එළියදුටුවා. මෙම දරු ප්‍රසූතිය පිළිබද ඉදිකටුපාන පොලිස් මුරපොලේ නිලධාරීන් නල්ලතන්නිය පොලිස් ස්ථානාධිපති ඊ ඒ පි එස් වීරසේකර මහතා දැනුවත් කිරීමට කඩිනමින් පියවර ගත්තා. පොලිස් ස්ථානාධිපතිවරයාගේ උපදෙස් පරිදි ඉදිකටුපාන පොලිස් මුර පොලේ නිලධාරීන් සහ උඩමළුව දක්වා භාණ්ඩ රැගෙන යන කම්කරු පිරිසකගේ සහාය මත මවත්,  සිගිත්තියත් ආධාරක ඇදන් මගින් ආරක්ෂිතව නල්ලතන්නිය දක්වා රැගෙන ආවා. ඒ වන විටත් එම ස්ථානයට සුවසැරිය ගිලන් රථය පැමිණ තිබුනේ පොලිස් ස්ථානාධිපතිවරයාගේ දැනුවත් කිරීම් අනුවයි. එම රථයෙන් දික්ඔය මූලික රෝහල වෙත රැගෙන ආ මව සහ සිගිති දියණිය මේ වන විට යහපත් සෞඛ්‍ය තත්ත්වයෙන් පසුවන බවයි රෝහලේ වෛද්‍යවරුන් පැවසුවේ. දුෂ්කර අවස්ථාවල දී මනුසත්කමින් එක්ව කටයුතු කළ හොත් ලෝකය වඩාත් සොදුරු තැනක් කළ හැකි බවට මේ සිදු වීම මනා නිදර්ශනයක් සපයනවා.       ", "URL": "https://www.itnnews.lk/2023/10/05/460374/", "Category": "Breaking News,දේශීය පුවත්", "Parent URL": null}