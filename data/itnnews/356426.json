{"Source": "ITN news", "Timestamp": "අගෝස්තු 15, 2021 20:57", "Headline": "තලෙයිබාන් කාබුල් නගරයත් වට කරයි – ජනතාව පළා යයි", "News Content": "තලෙයිබාන් සටන්කාමීන් ඇෆ්ගනිස්ථානයේ කාබුල් අගනුවර මේ වෙනකොට සම්පූර්ණයෙන්ම  වටකර ඇති බව විදෙස් මාධ්‍ය වාර්තා කරනවා. අන්තර්වාර පාලනයක් පිහිටුවා ගනිමින් බලය තමන්ගේ සංවිධානය වෙත ලබා ගැනීමට තලෙයිබාන් නියෝජිතයින් පිරිසක් ජනාධිපති කාර්යාලය වෙතට ගොස් තිබෙනවා. කාබුල් නගරයේ සිරවෙලා ඉන්න රාජ්‍ය තාන්ත්‍රික නිලධාරීන් ඇතුලු අමෙරිකා පුරවැසියන් මුදා ගැනීමට මේ වන විට අමෙරිකා එක්සත් ජනපදය මෙහෙයුමක් ආරම්භ කර තියෙනවා. කාබුල් අගනගරය හැර අන් සියලු ප්‍රධාන නගරවල බලය මේ වන විට තලෙයිබාන් සංවිධානය අත්පත් කරගෙන ඇති බවයි විදෙස් මාධ්‍ය වාර්තා කළේ. කාබුල් නගරය අත්හැර මේ වන විට දහස් ගණනින් සිවිල් ජනතාව පලා යමින් සිටින බව ද වාර්තා වුණා. බොහෝ කඩසාප්පු අතහැර දමා ජනතාව පළා ගොස් ඇති ආකාරය දැක ගැනීමට ලැබුණා. රජයේ ගොඩනැගිලිවලින් හමුදාව සහ පොලීසිය ඉවත් වී ඇති බව ද සදහන්. කෙසේවෙතත් තලෙයිබාන් සංවිධානයේ ප්‍රකාශකයෙකු සදහන් කර තිබුණේ කාබුල් නගරය තුළ කිසිදු ප්‍රහාරයක් එල්ල කිරීමට සිය සටන්කාමීන්ට උපදෙස් ලබා දී නොමැති බවයි. බලය හුවමාරු කරගන්නා තුරු කාබුල් නගරය වටලා සිටින ලෙස පමණක් ඔවුන්ට දැනුම් දී ඇති බවයි තලෙයිබාන් ප්‍රකාශකවරයා කියා සිටියේ. ඇෆ්ගන් ප්‍රශ්නය සම්බන්ධයෙන් මේ වන විට ජාත්‍යන්තර ප්‍රජාව තුළ දැඩි උණුසුම් තත්ත්වයක් ඇති වී තිබෙන අතර බ්‍රිතාන්‍ය පාර්ලිමේන්තුව හදිස්සියේ කැදවීමට අග්‍රාමාත්‍ය බොරිස් ජොන්සන් තීරණය කළා. නේටෝ සංවිධානය ද මේ සම්බන්ධයෙන් කඩිනම් ක්‍රියාමාර්ග ගනු ඇති බවයි විශ්ලේෂකයන් සදහන් කළේ.   ", "URL": "https://www.itnnews.lk/2023/10/05/356426/", "Category": "ජාත්‍යන්තර පුවත්", "Parent URL": null}