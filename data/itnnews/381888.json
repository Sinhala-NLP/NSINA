{"Source": "ITN news", "Timestamp": "டிசம்பர் 9, 2021 18:41", "Headline": "சஹ்ரானின் மனைவி மீதான விசாரணை டிசம்பர் 15ம் திகதி வரை ஒத்திவைப்பு..", "News Content": "ஈஸ்டர் தாக்குதல் தொடர்பாக காத்தான்குடியில் கைதுசெய்யப்பட்ட சஹ்ரானின் சகோதரி உட்பட் சியோன் தேவாலய தாக்குதலுடன் தொடர்புடைய 63 பேரையும் எதிர்வரும் 22 ம் திகதி வரை விளக்கமறியலில் வைக்குமாறு மட்டக்களப்பு நீதவான் நீதிமன்ற நீதிபதி ஏ.சி.எம்.ரிஸ்வான் காணொளி மூலம் உத்தரவிட்டார். மட்டக்களப்பு நீதவான் நீதிமன்றத்தில் காணொளி தொழிநுட்பம் ஊடாக ஈஸ்டர் தாக்குதல் தொடர்பான வழக்கு விசாரணை இடம்பெற்றபோது இவ்வுத்தரவு பிறப்பிக்கப்பட்டது. இச்சம்பவத்துடன் தொடர்புடைய 65 பேர் கைதுசெய்யப்பட்டனர். சஹ்ரானின் சகோதரி உட்பட அவரது கணவர் மற்றும் 4 பேரை மட்டக்களப்பு பொலிசார் கைதுசெய்தனர். இரு வழக்குகளைக் கொண்டதாக 69 பேர் தொடர்ந்தும் விளக்கமறியலில் வைக்கப்பட்டிருந்தனர். இவர்களில் 5 பேர் வழக்கிலிருந்து விடுவிக்கப்பட்ட நிலையில் 64 பேர் தொடர்ந்தும் விளக்கமறியலில் வைக்கப்பட்டுள்ளனர். பொலன்னறுவை, அனுராதபுரம், கேகாலை, திருகோணமலை ஆகிய சிறைச்சாலைகளில் இவர்கள் தடுத்து வைக்கப்பட்டுள்ளனர். இதேவேளை சஹ்ரானின் மனைவி மீதான விசாரணை டிசம்பர் 15 ம் திகதி வரை மீண்டும் ஒத்திவைக்கப்பட்டது. 2019 ம் ஆண்டு ஈஸ்டர் தாக்குதலுக்கு பின்னர் ஏப்ரல் 26 ம் திகதி சாய்ந்தமருது பகுதியில் இடம்பெற்ற குண்டு வெடிப்பு தொடர்பான வழக்கு கல்முனை நீதவான் நீதிமன்றத்தில் விசாரணைக்கு எடுத்துக்கொண்ட நிலையில் சம்பவத்தில் உயிர்தப்பிய சஹ்ரானின் மனைவி அழைத்து வரப்படாமையினால் வழக்கு டிசம்பர் 15 ம் திகதி வரை ஒத்தி வைக்கப்பட்டது. ", "URL": "https://www.itnnews.lk/2023/10/05/381888/", "Category": "Breaking News,அண்மைய செய்திகள்,தேசிய செய்திகள்", "Parent URL": null}