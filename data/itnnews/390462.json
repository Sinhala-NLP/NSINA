{"Source": "ITN news", "Timestamp": "ජනවාරි 22, 2022 11:24", "Headline": "ගොවි ගැටලුවලට විසදුම් ලබා නොදීමට එරෙහිව පකිස්ථානය පුරා උද්ඝෝෂණ", "News Content": "ගොවි ගැටලුවලට විසදුම් ලබා නොදීමට එරෙහිව පකිස්ථානය පුරා ට්‍රැක්ටර් රථ යොදා ගෙන සිදුකරන උද්ඝෝෂණ මාලාවක් ආරම්භ කර තිබෙනවා. දිස්ත්‍රික්ක කිහිපයක ඊයේ ඇරඹුනු විරෝධතා ඉදිරි දින කිහිපය තුලදී රටපුරා ව්‍යාප්ත කරන බවයි එය සංවිධානය කරන පකිස්ථාන ජනතා පක්ෂය පවසන්නේ. මෙය පකිස්තාන පාර්ලිමේන්තුව දක්වා දිවෙන දැවැන්ත ට්‍රක් රථ පෙළපාලියක් බවට පත් කිරීම සංවිධායකයන්ගේ අරමුණ වී තිබෙනවා. පකිස්ථානයේ වත්මන් රජයේ කෘෂිකාර්මික ප්‍රතිපත්තියේ ඇති දුර්වලතා හේතුවෙන් එරට ගොවි ජනතාව දුෂ්කරතා රැසකට මුහුණ පා ඇති බව මෙම උද්ඝෝෂණය සංවිධානය කළ පිරිස් පවසනවා. තම නිෂ්පාදන සදහා නිසි මිලක් නොලැබීම,  පොහොර මිල ඉහළ යාම,  ජල හිගය වැනි ගැටලු සදහා පිළිගත හැකි විසදුමක් ලබාදීමට වත්මන් රජය අසමත් වී ඇති බව ඔවුන් වැඩිදුරටත් පෙන්වා දෙනවා.       ", "URL": "https://www.itnnews.lk/2023/10/05/390462/", "Category": "ජාත්‍යන්තර පුවත්", "Parent URL": null}