{"Source": "ITN news", "Timestamp": "ජූලි 7, 2021 10:58", "Headline": "සිඩ්නි නගරය වසා දැමීමේ කාලය තවත් සතියකින් දීර්ඝ කෙරේ", "News Content": "ඕස්ට්‍රේලියාවේ නිව් සවුත් වේල්ස් ප්‍රාන්තයේ සිඩ්නි නගරය වසා දැමීමේ කාලය තවත් සතියකින් දීර්ඝ කිරීමට බලධාරීන් තීරණය කර තිබෙනවා. සිඩ්නි නගරය තුළ ඩෙල්ටා ප්‍රභේදය තවදුරටත් ව්‍යාප්ත වීම හේතුවෙනුයි මෙම පියවර ගෙන ඇත්තේ. ලබන සිකුරාදා දිනයේ දී සිඩ්නි නගරය යළි සාමාන්‍ය ජන ජීවිතය සඳහා විවෘත කිරීමට නියමිතව තිබුණද මෙම තීරණයත් සමඟ වසා දැමීමේ කාලය තවත් සතියකින් දීර්ඝ වනවා. පසුගිය 26 වන දින සිට සිඩ්නි නගරය වසා දමා ඇති අතර ලබන 16 වන දින යළි විවෘත කිරීමට නියමිතයි. වයිරස ව්‍යාප්තියේ දරුණුතම කාලයට මේ වනවිට සිඩ්නි නගරය මුහුණ දී සිටින බවයි විශ්ලේෂකයින් පවසන්නේ. ඩෙල්ටා ප්‍රභේදය ආසාදනය වූවන් 350 දෙනෙකු පමණ සිඩ්නි නගරයෙන් හඳුනා ගෙන තිබෙනවා.   ", "URL": "https://www.itnnews.lk/2023/10/05/347541/", "Category": "ජාත්‍යන්තර පුවත්", "Parent URL": null}