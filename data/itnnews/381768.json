{"Source": "ITN news", "Timestamp": "දෙසැම්බර් 9, 2021 13:16", "Headline": "හරිත කෘෂිකර්ම ක්‍රියාන්විත මධ්‍යස්ථානයේ කටයුතු ඇරඹෙයි", "News Content": "හරිත කෘෂිකර්ම ක්‍රියාන්විත මධ්‍යස්ථානය ක්‍රියාත්මක කිරීම ආරම්භ වූ බව කෘෂිකර්ම ක්‍රියාන්විත මධ්‍යස්ථානයේ ප්‍රධානි යුද හමුදාපති ජනරාල් ශවේන්ද්‍ර සිල්වා මහතා පැවසුවේය. ඒ මහතා මේ බව ප්‍රකාශ කර සිටියේ කෘෂිකර්ම අමාත්‍ය මහින්දානන්ද අලුත්ගමගේ මහතා හා එම මධ්‍යස්ථානයේ නිලධාරින්ගේ සහභාගීත්වයෙන් ඊයේ (8 )අමාත්‍යාංශයේ පැවති සාකච්ඡාවකදී. ජනාධිපතිවරයා විසින් පත් කර ඇති හරිත කෘෂිකර්ම ක්‍රියාන්විත මධ්‍යස්ථානයේ කටයුතුවලට කෘෂිකර්ම අමාත්‍යාංශයේ සියලු නිලධාරින්ගේ සහය පූර්ණ වශයෙන් ලබා දිය යුතු බව කෘෂිකර්ම අමාත්‍ය මහින්දානන්ද අලුත්ගමගේ මහතා සඳහන් කළේය. මෙම අවස්ථාවට කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ මහතා හා අමාත්‍යාංශයේ උසස් නිලධාරීන් ද සහභාගී වී සිටියහ. සාකච්ඡාව ආරම්භයේදීම කාබනික කෘෂිකර්මාන්ත⁣යේ මෙතෙක් ⁣ගමන් මඟ පිළිබඳව රාජ්‍ය අමාත්‍යවරයා පැහැදිලි කීරිමක් කළේය. සෞඛ්‍ය සම්පන්න ජනතාවක් බිහිකර ආහාර සුරක්ෂිතාව සඳහා රජය ප්‍රකාශයට පත් කර ඇති හරිත කෘෂිකර්ම වැඩසටහන වඩා කාර්යක්ෂමව හා සැලසුම් සහගතව ක්‍රියාත්මක කිරීමට මෙවැනි ක්‍රියාන්විතයක් ඇති කිරීම සම්බන්ධයෙන් ද කෘෂිකර්ම අමාත්‍යවරයා සිය ප්‍ර‍සාදය පළ කළේය. හරිත කෘෂිකර්ම ක්‍රියාන්විත මධ්‍යස්ථානයේ ප්‍රධානි යුද හමුදාපති ජනරාල් ශවේන්ද්‍ර සිල්වා මහතා පෙන්වා දුන්නේ, මෙතෙක් කෘෂිකර්ම අමාත්‍යාංශය ක්‍රියාවට නඟා ඇති කාබනික කෘෂිකර්මාන්තයට සහය වී එහි කටයුතු කාර්යක්ෂමව පවත්වා ගැනීමට මෙම ක්‍රියාන්විතය පිහිටුවා ඇති බවයි. ඒ අනුව අද (9) සිට මෙම මධ්‍යස්ථානයේ කටයුතු ආරම්භ කරන බව ද ඊට සියලු දෙනාගේ සහය ලබා දෙන ලෙසද ඔහු ඉල්ලා සිටියේය. ", "URL": "https://www.itnnews.lk/2023/10/05/381768/", "Category": "දේශීය පුවත්", "Parent URL": null}