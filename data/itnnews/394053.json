{"Source": "ITN news", "Timestamp": "පෙබරවාරි 9, 2022 11:38", "Headline": "ගිවිසුම් කිහිපයක් කඩිනමින් අත්සන් කිරීමට ශ්‍රී ලංකා ඉන්දීය විදේශ අමාත්‍යවරුන් එකඟවෙයි", "News Content": "ශ්‍රී ලංකාව සහ ඉන්දියාව අතර ආරක්ෂක සංස්කෘතික සහ අධ්‍යාපන යන ක්ෂේත්‍ර සම්බන්ධ ගිවිසුම් කිහිපයක් කඩිනමින් අත්සන් කිරීමට ශ්‍රී ලංකා ඉන්දීය විදේශ අමාත්‍යවරුන් එකඟතාවකට පැමිණියා. මේ අතර ඉන්දු ශ්‍රී ලංකා ධීවර ගැටලුව විසඳීමට දෙරටේම අදාළ අංශ කඩිනමින් ක්‍රියාත්මක විය යුතු බවද මෙහිදී අවධාරණය කෙරුණා. විදේශ අමාත්‍ය මහාචාර්ය ජී එල් පීරිස් මහතා සහ ඉන්දීය විදේශ අමාත්‍ය එස් ජයිශංඛර් මහතා අතර හමුව සිදුවූයේ නවදිල්ලි නුවරදීයි. එහිදී දෙපාර්ශ්වයටම වැදගත් වන කරුණු රැසක් සම්බන්ධයෙන් සාකච්ඡා කෙරුණා. ආර්ථික හා බලශක්ති සහයෝගීතාව, සම්බන්ධයෙන් මෙහිදී අවධානය යොමු වුණා. මෙම තීරණාත්මක අවස්ථාවේ ඉන්දීය රජය ශ්‍රී ලංකාව වෙත ඩොලර් බිලියන 2.4ක මූල්‍යාධාර ලබාදීම සම්බන්ධයෙන් පීරිස් මහතා ප්‍රසාදය පළ කළා. සුළං සහ සූර්යබලශක්ති ඇතුළු පුනර්ජනනීය බලශක්ති සහයෝගීතාව උදෙසා ඉන්දීය රජයේ සහාය අපේක්ෂා කරන බවද අමාත්‍යවරයා පැවසුවා. අමාත්‍ය මහාචාර්ය ජී එල් පීරිස් මහතා ඉන්දීය ජාතික ආරක්ෂක උපදේශක ශ්‍රී අජිත් දෙවොල් මහතාද හමු වුණා. දෙරටේ අනෝන්‍ය උපායමාර්ගික අවශ්‍යතා පිළිබඳ කරුණු රැසක් මෙහිදී සාකච්ඡා කෙරුණා. අනතුරුව අමාත්‍යවරයා ඉන්දියාවේ ප්‍රමුඛ පෙළේ විද්‍යුත් හා මුද්‍රිත මාධ්‍ය හමුවේ අදහස් හුවමාරු කර ගැනීමටද එක් වුණා.   ", "URL": "https://www.itnnews.lk/2023/10/05/394053/", "Category": "දේශීය පුවත්", "Parent URL": null}