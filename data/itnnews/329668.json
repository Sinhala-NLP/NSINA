{"Source": "ITN news", "Timestamp": "අප්‍රේල් 4, 2021 11:47", "Headline": "පාස්කු ප්‍රහාරයේ වැරදිකරුවන්ට නීතියෙන් ගැලවීමට කිසිඳු ඉඩක් නොතබන බව ජනපති කියයි", "News Content": "පාස්කු ප්‍රහාරයට සම්බන්ධ වැරදිකරුවන්ට නීතියෙන් ගැලවීමට කිසිඳු ඉඩක් නොතබන බව ජනාධිපති ගෝඨාභ්‍ය රාජපක්ෂ මැතිතුමා අවධාරණය කරනවා. උදාවූ පාස්කු දිනය නිමිත්තෙන් විශේෂ පණිවුඩයක් නිකුත් කරමිනුයි ජනාධිපතිතුමා මේ බව සඳහන් කළේ. පාස්කුව ලෝකවාසී කිතුනු ජනතාවගේ උතුම්ම මංගල්‍ය වනවා. පාස්කු මංගල්‍යයේ අර්ථය වන්නේ පාපයෙන් ගැලවීමයි. ජන්ම පාපයෙන් නිදහස්ව කළ වැරදි ගැන පසුතැවිලි වෙමින් නව දිවියක් ආරම්භ කිරීම ඉන් තවදුරටත් අරුත් ගැන්වෙනවා. ලොව පුරා විසිරී සිටින කිතුනුවන් දින 40 ක කාලයක් ක්‍රිස්තුන් වහන්සේගේ දුක්ප්‍රාප්තිය සහ මරණය සිහිකරමින් අධ්‍යාත්මික වතාවත්වල නිරත වනවා. උන්නවහන්සේගේ උත්ථානවීමේ විජයග්‍රාහී මොහොත මහත් ප්‍රිතියෙන් සමරනු ලබන්නේ  පාස්කු ඉරුදිනයි. ක්‍රිස්තුන් වහන්සේ මානව සංහතිය පාපයෙන් මුදාගැනීමේ චේතනාවෙන් කුරුසියේ දුක්විද මරණය පරාජය කර නැවත නැගිට විමුක්තිය අත්කරදීම කිතුනු ජනතාව මෙම කාලය තුළදී මෙනෙහි කරනවා. ශ්‍රී ලාංකේය කිතුනු ජනතාව අසීමිත ගෞරවයෙන් හා භක්තිවන්තව සමරන පාස්කු සමය අන්තවාදී මිලේච්ඡ ප්‍රහාරයකට වරක ගොදුරු වුණා. ඉන් බිදුනු හදවත්වල වේදනාව අදටත් මැකී ගොස් නොමැති බවයි ජනාධිපතිතුමා පෙන්වා දෙන්නේ. එම පාපී ක්‍රියාවට වැරදිකරුවන් වන පුද්ගලයන්ට සහ කණ්ඩායම්වලට නීතියෙන් ගැලවීමට කිසිඳු ඉඩක් නොමැති බවද ගෝඨාභය රාජපක්ෂ මැතිතුමා සඳහන් කළා. එසේම නැවත එවැනි ඛේදාන්තයක් ඇති වීමට කවර හෝ අවසරයක් නොලැබෙන පරිදි ජාතික ආරක්ෂාව තහවුරු කිරීමට රජය කටයුතු කරන බව ද ජනාධිපතිතුමා  නිකුත් කළ නිවේදනයේ දැක්වෙනවා. යේසුස් වහන්සේ එදා දේශනා කළ මානව විමුක්තිය සමාජයට ශක්තියක් ගෙන දුන්නා. ලෝකය හමුවේ මුහුණපෑමට සිදුවන බහුවිධ තාඩන පීඩන පරාජය කර නැගී සිටීමටත් ප්‍රේමයෙන් දයාවෙන් යුතු මානවහිතවාදී සමාජයක් තුළ ජීවත් වීමටත් මෙම පාස්කු සමය ආශිර්වාදයක් කර ගනිමු යයිද ජනාධිපතිතුමා සිය නිවේදනයෙන් ප්‍රාර්ථනා කර සිටිනවා. මේ අතර අග්‍රාමාත්‍ය මහින්ද රාජපක්ෂ මහතා නිකුත් කළ නිවේදනයෙන් පෙන්වා දෙන්නේ පාස්කු දින ප්‍රහාරයේ වින්දිතයන් වූ සැමට සාධාරණය ඉටුවන තෙක් කිතුනු ජනතාව සිදු කළ ඉවසීම විශිෂ්ට බවයි. කිතුනු ජනතාව බලාපොරොත්තුවන පරිදි ප්‍රහාරයට වගකිවයුත්තන් නීතිය හමුවේ වරදකරුවන් වන තුරු එම පරික්ෂණ ක්‍රියාවලිය කිසිදු බලපෑමකින් තොරව ක්‍රියාත්මක කෙරෙන බවද අග්‍රාමාත්‍යවරයා සඳහන් කළා. සාමය තුළ මුහුණදීමට සිදු වන විවිධ අභියෝගය හමුවේ මානව දයාවෙන් සහජීවනයෙන් හා අනෝන්‍ය ප්‍රේමයෙන් යුතුව දිවිගෙවීමට ජනතාව හැකිවේවායි යනුවෙන් අග්‍රාමාත්‍යවරයා ප්‍රාර්ථනා එක්ක කර තිබෙනවා. පාස්කු දින පණිවුඩයක් නිකුත් කරමින් විපක්ෂ නායක සජිත් ප්‍රේමදාස මහතා සදහන් කරන්නේ දෙවියන් වහන්සේ මනුෂ්‍ය වර්ගයා කෙරෙහි ඇති ප්‍රේමය හා ඒ ප්‍රේමය නිසා සිදු කළ පරිත්‍යාග මෙන්ම නපුර හා මරණය පරාජය කිරීම මෙනෙහි කරන සුවිශේෂී අවස්ථාවක් ලෙසයි. රෝ බිය, නපුර ,හිංසනය වැනි ප්‍රතිවිපාක ජය ගැනීම සඳහා ලොව පුරා කෝටි ගණනක් වූ ක්‍රිස්තු භක්තිකයන්ගේ උදාර අරමුණු හා අපේක්ෂාවන් ඒකාන්තව ඉටුවන බව ඒ මහතා වැඩිදුරටත් කියා සිටියා.         ", "URL": "https://www.itnnews.lk/2023/10/05/329668/", "Category": "Breaking News,දේශීය පුවත්", "Parent URL": null}