{"Source": "ITN news", "Timestamp": "සැප්තැම්බර් 14, 2022 19:10", "Headline": "ඕස්ට්‍රේලියා ආයෝජකයින් හා ශ්‍රී ලංකා රජය අතර මූලික වටයේ සාකච්ඡා පැවැත්වෙයි", "News Content": "පුනර්ජනනීය බලශක්ති ආයෝජනයට ඕස්ට්‍රේලියා ආයෝජකයින් හා ශ්‍රී ලංකා රජය අතර මූලික වටයේ සාකච්ඡා පැවැත්වුණා. ඕස්ට්‍රේලියානු ආයෝජකයන් ශ්‍රී ලංකාවේ පුනර්ජනනීය බලශක්ති ක්ෂේත්‍රයේ ආයෝජන සිදු කිරීම සම්බන්ධයෙන් ද්වීපාර්ශ්වික සහයෝගීතාවකට එළඹිය හැකි අවස්ථා පිළිබඳ මූලික සාකච්ඡාවක් ජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැත්වුණා. ඒ ජනාධිපති කාර්යාලයේදීයී. ශ්‍රී ලංකාවේ ඕස්ට්‍රේලියා මහකොමසාරිස් ඩේවිඩ් හොලී මහතා ඇතුළු පිරිසක් මෙම සාකච්ඡාවට එක්ව සිටියා. පවතින විදුලි අර්බුදයට විසඳුමක් ලෙසත්, අඛණ්ඩ විදුලි සැපයුමක් සහතික කරගැනීම සඳහාත් පුනර්ජනනීය බලශක්ති ක්ෂේත්‍රයේ නව ආයෝජන දිරිගැන්වීමටත් රජය ප්‍රමුඛ අවධානයක් යොමුකර තිබෙනවා. මේ අතර මෙරට සංචාරක ක්ෂේත්‍රයේ සංවර්ධනයට හා විශ්වවිද්‍යාල අධ්‍යාපන අවස්ථා ලබාදීම පිළිබඳ නේපාලය හා ශ්‍රී ලංකාව අතර ද්විපාර්ශ්වික එකඟතාවකට පැමිණීම වෙනුවෙන් වන මූලික සාකච්ඡාවක්ද ජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැත්වුණා. ශ්‍රී ලංකාවේ නේපාල තානාපති බාෂු දේව්මිෂ්රා මහතා ද ඊට එක්ව සිටියා. විශ්වවිද්‍යාල අධ්‍යාපනය හා සංචාරක අවස්ථාවන් සඳහා සම්බන්ධ වීමට දෙරටේ තරුණ තරුණියන්ට අවස්ථාවක් ලබාදෙමින් තරුණ හුවමාරු වැඩසටහනක් ක්‍රියාත්මක කිරීමේ එකඟතාවට පැමිණීමද මෙම සාකච්ඡාවේදී සිදු වුණා. ", "URL": "https://www.itnnews.lk/2023/10/05/434988/", "Category": "Breaking News,දේශීය පුවත්", "Parent URL": null}