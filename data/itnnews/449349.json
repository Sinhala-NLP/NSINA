{"Source": "ITN news", "Timestamp": "டிசம்பர் 6, 2022 12:36", "Headline": "கிங்ஸ்லி ரணவக்கவை பதவி விலக அறிவித்தமைக்கான காரணத்தை விளக்கினார் அமைச்சர் பந்துல..", "News Content": "இலங்கை போக்குவரத்து சபையின் தலைவர் கிங்ஸ்லி ரணவக்கவை தனது பதவியிலிருந்து இராஜினாமா செய்யுமாறு அமைச்சர் பந்துல குணவர்தன அறிவித்துள்ளார். இது தொடர்பில் அமைச்சரவை முடிவுகளை அறிவிக்கும் ஊடக சந்திப்பில் அமைச்சர் தெளிவுப்படுத்தினார். முன்னாள் ஜனாதிபதி கோட்டாப்பய ராஜபக்ஷவினால் பொது போக்குவரத்தை மேம்படுத்தும் வேலைத்திட்டமாக மாகும்புரெயில் பல்நோக்கு போக்குவரத்து மத்திய நிலையத்தில் சிட்டி பஸ் சேவை ஆரம்பிக்கப்பட்டது. அதிவேக நெடுஞ்சாலையில் வருகை தரும் வாகனங்களுக்கும், ஏனைய வீதிகளில் வருகை தரும் வாகனங்களுக்கும் கொட்டாவ பல்நோக்கு போக்குவரத்து மத்திய நிலையத்தில் தமது தனிப்பட்ட வாகனங்களை நிறுத்திவிட்டு பொது போக்குவரத்தின் சிட்டி பஸ் சேவையின் ஊடாக பயணிக்க முடியும். இதற்கென 15 நிமிடத்திற்கு ஒரு முறை தொடர்ச்சியாக செயற்படும் வகையில் சிட்டி பஸ் சேவை ஆரம்பிக்கப்பட்டது. சுமார் 800 வாகனங்கள் கொட்டாவை போக்குவரத்து மத்திய நிலையத்தில் நிறுத்தப்பட்டு சிட்டி பஸ் சேவையின் ஊடாக மக்கள் பயணித்தனர். அதனையடுத்து திட்டம் முறையாக செயற்படுத்தப்படவில்லையென தொடர்ச்சியாக கலந்துரையாடப்பட்டது. சில சந்தர்ப்பங்களில் உரிய நேரத்திலும், சில சந்தர்ப்பங்களில் சேவைகள் இல்லாமலும் காணப்பட்டதாக இதன்போது தெரியவந்தது. 15 நிமிடத்திற்கு ஒரு முறை பயணிக்க வேண்டிய பஸ் 30 நிமிடங்களிலேயே வருகை தருவதாககுறிப்பிட்டப்பட்டது. இதன் ஊடாக பொதுமக்களின் நம்பிக்கை உடைத்தெரியப்பட்ட சந்தர்ப்பம் காணப்படுகிறது. செயற்திட்டமும் வீழ்ச்சியடையக்கூடும். அமைச்சின் செயலாளர் அல்லது உரிய அதிகாரிகளுக்கு அறிவிக்கப்படாது பணிப்பாளர் சபையினால் தீர்மானம் ஒன்று பெறப்பட்டுள்ளது. திட்டம் நட்டம் அடைவதாகவும் இதனால் திட்டத்தை மூடுவதாகவும் தீர்மானம் பெறப்பட்டுள்ளது. சிட்டி பஸ் சேவைக்கு பழக்கப்பட்டுள்ள சகலரும் இது குறித்து முறைப்பாடுளை பதிவு செய்தனர். இந்த கொள்கையினால் தாம் பாரிய அசௌகரியங்களுக்கு முகங்கொடுத்துள்ளதாகவும் இதன் குறைப்பாடுகளை ஆராய்ந்து திட்டத்தை தொடந்தும் முன்னெடுத்துச்செல்ல நடவடிக்கை எடுக்க வேண்டுமென அவர்கள் தெரிவித்தனர். இதற்கமைய எதிர்வரும் ஜனவரி மாதம் 15ம் திகதி முதல் குறித்த சேவை தொடர்ச்சியாக முன்னெடுத்துச்செல்ல நடவடிக்கை எடுக்க வேண்டுமென அமைச்சின் செயலாளருக்கு நேற்றைய தினம் தான் ஆலோசனை வழங்கியதாக அமைச்சர் பந்துல குணவர்தன தெரிவித்தார். நட்டம் அடைந்த வீதிகளின் பஸ் போக்குவரத்தை நிறுத்தினால் தூர சேவைகளை முன்னெடுக்க முடியாது போகும். அரசாங்கத்தின் கொள்கை ஒன்று காணப்படுமாயின் அதனை நடைமுறைப்படுத்தும் கடப்பாடு காணப்படுகிறது. அதை நடைமுறைப்படுத்தும் செயற்பாடு தவறப்பட்டுள்ளது. இதற்கமைய இலங்கை போக்குவரத்து சபை சட்டத்தின், அமைச்சர் என்ற அடிப்படையில் தனக்கு வழங்கப்பட்டுள்ள அதிகாரத்திற்கமைய இலங்கை போக்குவரத்து சபையின் தலைவர் கிங்ஸ்லி ரணவக்கவை பதவி விலகுமாறு அறிவித்துள்ளதாக அமைச்சர் பந்துல குணவர்தன தெரிவித்துள்ளார். ", "URL": "https://www.itnnews.lk/2023/10/05/449349/", "Category": "Breaking News,தேசிய செய்திகள்", "Parent URL": null}