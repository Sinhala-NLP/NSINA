{"Source": "ITN news", "Timestamp": "ජූනි 16, 2021 08:52", "Headline": "සිසු හෙද හෙදියන්, ඖෂධවේදී සහ මහජන සෞඛ්‍ය රසායනාගාර ශිල්පී පත්වීම් ලිපි ප්‍ර‍දානය කෙරේ", "News Content": "සිසු හෙද හෙදියන්, ඖෂධවේදී සහ මහජන සෞඛ්‍ය රසායනාගාර ශිල්පී පත්වීම් ලිපි ප්‍ර‍දානය සෞඛ්‍ය අමාත්‍ය පවිත්‍රා වන්නිආරච්චි මහත්මියගේ ප්‍රධානත්වයෙන් සෞඛ්‍ය අමාත්‍යාංශයේ ශ්‍රවණාගාරයේ දී ඊයේ (15) පැවැත්විනි. මෙරට ජනතාවට ගුණාත්මක සෞඛ්‍ය සේවාවක් ලබාදීමේ අරමුණින් සෞඛ්‍ය අමාත්‍ය පවිත්‍රා වන්නිආරච්චි මහත්මියගේ උපදෙස් පරිදි සෞඛ්‍ය සේවාවේ භෞතික සම්පත් මෙන්ම මානව සම්පත ඉහළ නැංවීමට සෞඛ්‍ය අමාත්‍යාංශය සියලු පියවර ගෙන ඇත. ඒ අනුව වසර 03 ක හෙද පුහුණුව සඳහා තෝරා ගත් 4260 දෙනෙකුට හෙද විදුහල් 15 ක පුහුණුවට බදවා ගැනීමට නියමිත අතර, ඉන් 10 දෙනෙකු සඳහා අද දින සංකේතාත්මකව පත්වීම් ලිපි ප්‍රදානය කෙරිණි. එමෙන්ම ඖෂධවේදී ඩිප්ලෝමා පාඨමාලාවට බඳවා ගන්නා ලද සිසුන් අතර, වසර 02 ක ඩිප්ලෝමා පාඨමාලාව සාර්ථකව අවසන් කරන ලද පුහුණු අභ්‍යාසලාභීන් 73 දෙනෙකු සහ මහජන සෞඛ්‍ය රසායනාගාර ශිල්පී 59 දෙනෙකු අද දින පත්වීම් ලැබූහ. වර්තමානයේ අනුමත හෙද කාර්ය මණ්ඩලය 45,000 ක් අතුරින් හෙද නිලධාරීන් 41,000 කට ආසන්න පිරිසක් හෙද සේවයේ යෙදී සිටින බවත්, හෙද විදුහල් තුළ මේ වන විට 5000 කට ආසන්න පිරිසක් ඉගෙනුම ලබන බවත් මෙහිදි පෙන්වා දුන් සෞඛ්‍ය අමාත්‍යතුමිය ඉදිරියේ දී වෛද්‍ය සහ හෙද කාර්ය මණ්ඩල මෙන්ම අනෙකුත් සෞඛ්‍ය කාර්ය මණ්ඩල ද ඉහළ නංවමින් සෞඛ්‍ය සේවාවේ මානව සම්පත ඉහළ නැංවීමට අවශ්‍ය පියවර ගන්නා බව ද පැවැසීය. මෙම අවස්ථාවට සෞඛ්‍ය ලේකම් මේජර් ජනරාල් විශේෂඥ වෛද්‍ය සංජීව මුණසිංහ, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන යන මහත්ම මහත්මීන් ඇතුලු සෞඛ්‍ය අමාත්‍යාංශයේ අතිරේක ලේකම්වරුන්, නියෝජ්‍ය අධ්‍යක්ෂ ජනරාල්වරුන්, අධ්‍යක්ෂවරුන් ඇතුලු නිලධාරින් පිරිසක් එක්ව සිටියහ. ", "URL": "https://www.itnnews.lk/2023/10/05/342972/", "Category": "දේශීය පුවත්", "Parent URL": null}