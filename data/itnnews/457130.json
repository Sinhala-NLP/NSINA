{"Source": "ITN news", "Timestamp": "ජනවාරි 23, 2023 11:24", "Headline": "ඉදිකිරීම් කර්මාන්තකරුවන්ගේ හිඟ මුදල් කඩිනමින් ගෙවන්න ඇමති ප්‍රසන්න සැරසෙයි", "News Content": "ඉදිකිරීම් ක්ෂේත්‍රයේ සුලු,  මධ්‍ය හා මහාපරිමාණ සියලුම කර්මාන්තකරුවන්ට ලබාදීමට නියමිත හිඟ බිල්පත් කඩිනමින් ගෙවීමට පියවර ගන්නා බව අමාත්‍ය ප්‍රසන්න රණතුංග මහතා පවසනවා. මහා භාණ්ඩාගාරයෙන් ලැබෙන මුදල් අනුව කොටස් වශයෙන් ගෙවීමට අමාත්‍ය මණ්ඩලයේ අවධානය යොමුව ඇති බවයි අමාත්‍යවරයා පෙන්වා දෙන්නේ. ඉදිකිරීම් කර්මාන්ත සංවර්ධන අධිකාරියේ නිලධාරීන් සමග අමාත්‍යංශයේ පැවති සාකච්ඡාවකදී අමාත්‍යවරයා මේ බව ප්‍රකාශ කළා. ඉදිකිරීම් ක්ෂේත්‍රයේ කර්මාන්තකරුවන් රැකගත නොහැකි වුවහොත් ඉදිරි වසර කිහිපය තුළ විශාල අභියෝග රැසකට මුහුණදීමට සිදුවන බවයි අමාත්‍යවරයා පෙන්වා දෙන්නේ. ඉදිකිරීම් ක්ෂේත්‍රයේ කර්මාන්තකරුවන් නගාසිටුවීම සදහා වැඩපිළිවෙළක් ක්‍රියාත්මක අතර ඔවුන්ට අවශ්‍ය මූල්‍යමය උපදෙස් ලබාදෙන බවද අමාත්‍යවරයා සදහන් කළා. ඉදිකිරීම් ක්ෂේත්‍රය තුළ ලක්ෂ 13ට ආසන්න සේවකයින් පිරිසක් පීඩාවට පත්ව ඇති බවට තොරතුරු ලැබී තිබෙනවා.           ", "URL": "https://www.itnnews.lk/2023/10/05/457130/", "Category": "දේශීය පුවත්", "Parent URL": null}