{"Source": "ITN news", "Timestamp": "ජූනි 18, 2023 09:18", "Headline": "කරුංකාවලට හොඳ කලක් යන ලකුණු", "News Content": "කෘෂිකර්ම දෙපාර්තමේන්තුව හා වාණිජ දෙපාර්තමේන්තුව එක්ව කරුංකා අපනයන ක්‍රියාවලිය වඩා විධිමත් කිරීම වෙනුවෙන් එම වැඩපිළිවෙල ඩිජිටල්කරණය කිරීම මේ වන විටත් ආරම්භ කර ඇති බව වෙළෙඳවාණිජ හා ආහාර සුරක්ෂිතතා අමාත්‍යාංශය පවසනවා. ඒ පිළිබඳ ව සාකච්ඡාවක් පසුගිය (16) වනදා වෙළෙඳවාණිජ හා ආහාර සුරක්ෂිතතා අමාත්‍ය නලින් ප්‍රනාන්දු මහතාගේ ප්‍රධානත්වයෙන් අමාත්‍යාංශයේදී පැවැත්වූ බවයි එම අමාත්‍යාංශය නිවේදනය කළේ. මෙම ඩිජිටල් වැඩපිළිවෙලෙහි අරමුණ වන්නේ ඉන්දු ශ්‍රී ලංකා නිදහස් වෙළෙඳ ගිවිසුම හරහා මෙරටින් බදු රහිතව ඉන්දියාව වෙත අපනයනය කෙරෙන වාර්ෂික කරුංකා කෝටාව විධිමත් ලෙස සැලසුම් කිරීමයි. ඩිජිටල් තාක්ෂණය ඔස්සේ එක් එක් කරුංකා අපනයනකරුවාට හිමි නිශ්චිත කෝටාව සංඛ්‍යාත්මක වශයෙන් දත්ත පද්ධතියට ඇතුළත් කෙරනු ඇති . එම කෝටාව ප්‍රයෝජනයට නොගන්නා අපනයනකරුවන් යම් කාළසීමාවකින් පසුව එම පද්ධතියෙන් ඉවත්කෙරෙනු ඇත. එම ඩිජිටල් දත්ත මත පදනම්ව අපනයන ප්‍රවභ ස්ථාන සහතිකය කරුංකා අපනයනකරුවන්ට ලබා දීම සිදු කෙරෙනවා. මේ වන විටත් 2022 වසර සඳහා වූ කරුංකා කෝටාවෙන් අපනයනය කිරීමට ඇති ඉතිරි ප්‍රමාණය අපනයනය කිරීම සඳහා වන අවස්ථාව මෙම මස 30 වනදායින් අවසන් වනවා.\n.\nශ්‍රී ලංකාවට විදෙස් රටවලින් ආනයනය කෙරෙන කරුංකා ඉන්දියාව වෙත ප්‍රතිඅපනයන කිරීම හේතුවෙන් ඉන්දු ශ්‍රී ලංකා නිදහස් වෙළෙඳ ගිවිසුම උල්ලංඝණය වීම හේතුවෙන් පසුගිය කාළයේ වාණිජ දෙපාර්තමේන්තුව විසින් කරුංකා අපනයන ප්‍රභව ස්ථාන සහතික ලබා දීම තාවකාලිකව නවතා දමා තිබූ අතර, මෙම ඩිජිටල් ක්‍රියාවලිය ඔස්සේ පුවක් සැපයුම්කරුවන්, ඔවුන් සපයන ප්‍රමාණයන් ඇතුළත් නිසි තොරතුරු ඇතුල් කිරීම හරහා එම ගැටලුකාරී අවස්ථාවන් මඟහැරවීම තුළින් අපනයනය කෙරෙන ශ්‍රී ලාංකීය කරුංකා අනන්‍යයතාවය තහවුරු කෙරෙනු ඇත.වාණිජ කර්මාන්තයක් වශයෙන් කරුංකා වගාව රට තුළ තව තවත් ප්‍රචලිත කිරීම සම්බන්ධයෙන් අවශ්‍යය සම්පත් පිළිබදව සොයා බලා අවශ්‍යය ඉදිරි කටයුතු සිදු කරන ලෙස අමාත්‍යවරයා අදාළ නිළධාරීන්ට උපදෙස් ලබා දුන් බවද සඳහන්.   ", "URL": "https://www.itnnews.lk/2023/10/05/492713/", "Category": "දේශීය පුවත්,ව්‍යාපාරික පුවත්", "Parent URL": null}