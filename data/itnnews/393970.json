{"Source": "ITN news", "Timestamp": "පෙබරවාරි 8, 2022 18:10", "Headline": "ප්‍රශ්නය විසදන්න ඇමති ගත්ත උත්සාහය අසාර්ථක වෙයි – සෞඛ්‍ය වර්ජනය දිගටම", "News Content": "සෞඛ්‍ය වෘත්තීය සමිති කිහිපයක් ආරම්භ කළ වැඩ වර්ජනය තවදුරටත් එලෙසම ක්‍රියාත්මකයි. ඒ සෞඛ්‍ය ඇමතිවරයා සහ වෘත්තීය සංගම් අතර පැවති සාකච්ඡා  අසාර්ථක වීම හේතුවෙනුයි. වැටුප් වැඩිකිරීම ඇතුළු ඉල්ලීම් කිහිපයක් මුල්කරගනිමින් සෞඛ්‍ය වෘත්තීය සමිති 18ක් ආරම්භ කළ අඛණ්ඩ වැඩ වර්ජනය අද දෙවන දිනටත් ක්‍රියාත්මක වනවා. මේ සම්බන්ධයෙන් සෞඛ්‍ය වර්ජකයන් සහ අමාත්‍ය කෙහෙළිය රඹුක්වැල්ල මහතා අතර  පැවති සාකච්ඡා අසාර්ථක වුයේ ඉල්ලීම් සියල්ල ලැබෙන තෙක් වර්ජනය අත් නොහරින බවට වෘත්තීය සමිති දැඩි තීරණයක සිටීමත් සමඟයි. සෞඛ්‍ය අමාත්‍යවරයා සමග සාකච්ඡා කිරීමට සෞඛ්‍ය වෘත්තීයවේදීන් අමාත්‍යාංශය වෙත පැමිණියේ විහාරමහාදේවී උද්‍යානයේදී විරෝධතා රැළියක් පවත්වා පාගමනිනුයි. මේ නිසා ටවුන්හෝල් අවට දැඩි රථවාහන තදබදයක් ඇති වුණා. මේ අතර මෙවැනි කඩාකප්පල්රීන්ට දැඩි දඩුවම් ලබාදිය යුතු බව  රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් රජයෙන් ඉල්ලා සිටිනවා. වසංගතයක් පවතින අවස්ථාවක මෙන්ම උසස්පෙල දරුවන් විභාගයට යන කාල පරිච්ඡේදයක වැඩවර්ජනවලට එක් නොවී  රෝගීන් වෙනුවෙන් සිය සේවය ලබා දෙන බව  රාජ්‍ය සේවා එක්සත් හෙද සංගමය අවධාරණය කරනවා.   ", "URL": "https://www.itnnews.lk/2023/10/05/393970/", "Category": "දේශීය පුවත්", "Parent URL": null}