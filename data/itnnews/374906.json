{"Source": "ITN news", "Timestamp": "நவம்பர் 9, 2021 12:47", "Headline": "கனமழையை அடுத்து ஆறுகளின் நீர்மட்டம் அதிகரித்துள்ளது..", "News Content": "தொடர்ச்சியாக பெய்து வரும் கனமழையை அடுத்து ஆறுகளின் நீர்மட்டம் அதிகரித்துள்ளது. களனி கங்கையின் தாழ்வுப்பகுதியில் உள்ள ஆறுகளின் நீர்மட்டமும் அதிகரித்துள்ளதாக நீர்ப்பாசன திணைக்களம் தெரிவித்துள்ளது. தெஹியோவிட்ட, ருவன்வெல்ல, சீதாவக, தொம்பே, கடுவல, பியகம, கொலன்னாவ, கொழும்பு மற்றும் வத்தளை பிரதேச சபைக்குட்பட்ட தாழ்நிலப்பகுதிகளில் வசிக்கும் மக்கள் மிகுந்த அவதானத்துடன் இருக்குமாறு திணைக்களம் அறிவுறுத்தியுள்ளது. மஹ ஓயாவின் நீர்மட்டம் அதிகரித்துள்ளமையினால் வரதகொல்ல, நாஉல்ல, திவுல்தெனிய மற்றும் வெலிஹித கிராம சேவையாளர் பிரிவிற்குட்பட்ட பகுதி மற்றும் அளவ்வ, மீரிகம, வென்னப்புவ, நீர்க்கொழும்பு, கட்டான பிரதேச சபைக்குட்பட்ட தாழ்நில பகுதிகளில் வசிக்கும் மக்கள் மிகுந்த அவதானத்துடன் இருக்குமாறு அறிவுறுத்தப்பட்டுள்ளனர். இந்நிலையில் சீதாவாக்க கங்கையும் நிரம்பி வழியும் நிலையில் காணப்படுவதாக நீர்ப்பாசன திணைக்களம் குறிப்பிட்டுள்ளது. ஹட்டன் – கொழும்பு பிரதான வீதியில் மண்மேடொன்று சரிந்து வீழ்ந்ததினால் குறித்த வீதியின் ஊடான போக்குவரத்து பாதிக்கப்பட்டுள்ளது. ", "URL": "https://www.itnnews.lk/2023/10/05/374906/", "Category": "Breaking News,அண்மைய செய்திகள்,தேசிய செய்திகள்", "Parent URL": null}