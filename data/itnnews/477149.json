{"Source": "ITN news", "Timestamp": "අප්‍රේල් 21, 2023 18:37", "Headline": "ආර්ථික කළමනාකරණ ප්‍රතිපත්තිය ඉදිරි මාසය තුළ සකස් කර අවසන් කරනවා – ජනපති", "News Content": "ආර්ථික කළමනාකරණ ප්‍රතිපත්තිය ලබන මාසය තුළ සකස් කර අවසන් කරන බව ජනාධිපති රනිල් වික්‍රමසිංහ මහතා පවසනවා. විවෘත වන මෙරට ආර්ථිකය වර්ධනය කිරීමේ වගකීම පෞද්ගලික අංශය භාරගත යුතු බවද බිස්නස් ටුඩේ සම්මාන උළෙලට එක්වෙමින් ජනාධිපතිවරයා ප්‍රකාශ කළා. විශිෂ්ඨතම ව්‍යාපාරිකයින් 40 දෙනෙකු අගය කරමින් බිස්නස් ටුඩේ සම්මාන උළෙල ජනාධිපති ලේකම් කාර්යාලයේදී පැවැත්වුණා. මෙරට ව්‍යාපාරික ක්ෂේත්‍රයේ විශිෂ්ඨ කාර්ය සාධකයක් දක්වන සමාගම් ඇගයීමට ලක් කෙරෙන මෙම උළෙල වාර්ෂිකව සංවිධාන කරන්නේ බිස්නස් ටුඩේ සගරාවයි. මෙහිදී අදහස් දැක්වූ ජනාධිපති රනිල් වික්‍රමසිංහ මහතා ප්‍රකාශ කළේ වොෂින්ටනයේ පැවති වසන්ත සැසිවාරයේදී බහු ජාතික සමාගම් අපට උදව් කිරීමට එකගවූ බවයි. ජාත්‍යන්තර මූල්‍ය අරමුදලේ වැඩසටහන සදහා මේ මාසයේදී පාර්ලිමේන්තුවේ සහාය ලබා ගැනීමට අපේක්ෂා කරනවා. එමෙන්ම ලබන මාසය අවසන් වන විට ආර්ථික කළමනාකරන ප්‍රතිපත්තිය අවසන් කිරීමට අපේක්ෂා කෙරෙනවා. එමෙන්ම ආර්ථික ස්ථායීකරණ කමිටු වාර්තාව දැනටමත් සකස් කර අවසන්. එය යළි සමාලෝචනය කිරීම සහ සංශෝධනය කිරීමේ කටයුතු සිදු කෙරෙමින් පවතින බවයි ජනාධිපතිවරයා මෙහිදී කියා සිටියේ. අපගේ ප්‍රධාන අරමුණ වන්නේ ඉන්දියාව සමග  විස්තීරණ ආර්ථික හා තාක්ෂණික හවුල්කාරීත්වයකට එළඹීම පමණක් නොව කලාපීය විස්තීරණ ආර්ථික හවුල්කාරීත්වය වෙත පිවිසීම බවද ජනාධිපතිවරයා කියා සිටියා. වාර්ෂිකව ඉංජිනේරුවරුන් දස දහසක් සහ වෛද්‍යවරුන් පන්දසක් අවශ්‍ය කෙරෙනවා. එමෙන්ම තොරතුරු තාක්ෂණ කාර්මිකයන් මෙන්ම අනෙකුත් වෘත්තිකයන් ඇතුළු දක්ෂ ශ්‍රමබලකායක් අවශ්‍ය කෙරෙනවා. රජය දැනට වෘත්තීය හා තාක්ෂණනික පුහුණු ආයතන 400 ක් පමණ ක්‍රියාත්මක කරනවා. පුහුණු ශ්‍රමිකයන්ගේ ඉල්ලීම සපුරාලීම සදහා සේවා මුර දෙකක් පවත්වාගෙන යාමටත් ඒ සදහා පෞද්ගලික අංශය හවුල් කර ගැනීමටත් අවශ්‍ය බවයි ජනාධිපතිවරයා ප්‍රකාශ කළේ. මැති ඇමතිවරුන් ඇතුළු පිරිසක් මෙම අවස්ථාවට සහභාගී වුණා.       ", "URL": "https://www.itnnews.lk/2023/10/05/477149/", "Category": "Breaking News,දේශීය පුවත්", "Parent URL": null}