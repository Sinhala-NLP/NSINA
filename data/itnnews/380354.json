{"Source": "ITN news", "Timestamp": "දෙසැම්බර් 3, 2021 14:36", "Headline": "හදිසි විදුලිය බිඳවැටීම හේතුවෙන් ජල සැපයුමටත් බාධා", "News Content": "විදුලිය බිඳවැටීම හේතුවෙන් කොළඹ ඇතුළු තදාසන්න ප්‍රදේශ කිහිපයක ජල සැපයුමට බාධා මතුව ඇති බව ජාතික ජලසම්පාදන හා ජලාපවහන මණ්ඩලය පවසනවා. විදුලි බිඳ වැටීමත් සමග අඹතලේ සහ බියගම ජල පවිත්‍රාගාරවල කටයුතු සම්පූර්ණයෙන් ඇණහිට ඇති බව අඹතලේ ජල පවිත්‍රාගාරයේ සහකාර සාමාන්‍යාධිකාරී අනුරුද්ධ පෙරේරා මහතා සඳහන් කළා. සම්ප්‍රේෂණ පද්ධතියක දෝෂයක් හේතුවෙන් විදුලිය විසන්ධි වී ඇති බවයි වාර්තා වන්නේ. විදුලිය බිඳවැටීමත් සමග ජල විදුලි බලාගාරවලට විදුලි උත්පාදන කටයුතු ස්වංක්‍රීයව නතර වී තිබෙනවා. හදිසි විදුලිය බිඳවැටීම මුලුමණින්ම යථා තත්වයට පත් කිරීමට අවම වශයෙන් තවත් පැය 03 ක පමණ කාලයක් ගතවිය හැකි බවයි ලංකා විදුලිබල මණ්ඩලය පවසන්නේ. කෙසේවෙතත් මේ වනවිටත් කොළඹ ප්‍රදේශ කිහිපයක විදුලිය සැපයුම යථා තත්වයට පත්කර ඇති බව විදුලිබල මණ්ඩලය සඳහන් කළා. ", "URL": "https://www.itnnews.lk/2023/10/05/380354/", "Category": "Breaking News,දේශීය පුවත්", "Parent URL": null}