{"Source": "ITN news", "Timestamp": "ජූනි 28, 2022 12:36", "Headline": "ඉන්ධන නිකුත් කිරීම අත්‍යවශ්‍ය සේවා සඳහා පමණයි", "News Content": "දිවයිනේ සියලුම ඉන්ධන පිරවුම්හල් වලින් ඉන්ධන නිකුත් කිරීම අත්හිටුවා තිබෙනවා. මේ වනවිට ඉන්ධන නිකුත් කිරීම සිදුකෙරෙන්නේ අත්‍යවශ්‍ය සේවා සඳහා පමණක් බවයි වාර්තා වන්නේ. ඒ අනුව ප්‍රවාහන,  දුම්රිය,  ගුවන්,  සෞඛ්‍ය,  ත්‍රිවිධ හමුදාව හා වරාය සදහා ඉන්ධන නිකුත් කරන බවයි ඛනිජ තෙල් තොග ගබඩා පර්යන්තය පවසන්නේ. ජනමාධ්‍ය අත්‍යවශ්‍ය සේවාවක් බවට පත් නොකෙරුනත් එම ආයතනවල විදුලි ජනන යන්ත්‍රවලට අවශ්‍ය ඩීසල් නිකුත් කිරීමට  අදාළ අංශ සමඟ සාකච්ඡා කරමින් සිටින බව ජනමාධ්‍ය අමාත්‍යාංශ ලේකම් අනූෂ පැල්පිට මහතා පවසනවා. එමෙන්ම අද  සිට නාගරික පාසල් වසා තැබෙන අතර අන්තර්පළාත් බස් ධාවනය සීමා  කිරීමට ද සිදුවන බවයි අමාත්‍ය ආචාර්ය බන්දුල ගුණවර්ධන මහතා ප්‍රකාශ කළේ. මේ අතර ඉන්ධන ලබාගැනීම සදහා සාකච්ඡා පැවැත්වීමට අමාත්‍ය කංචන විජේසේකර මහතා අද අලුයම දිවයිනෙන් පිටත්ව ගියා. මේ අතර බලශක්ති අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් සදහන් කළේ  තෙල් නිෂ්පාදනය කරන රටවල්වල සමාගම්වලට ඉන්ධන ආනයනයට හා විකුණුම් වෙළදපොල විවෘත කිරීමටකැබිනට් අනුමැතිය හිමිව ඇති බවයි. ඉන්ධන ආනයනය කිරීමේ හැකියාව  සහ මෙහෙයුම්වලට පළමු මාස කිහිපය සදහා ශ්‍රී ලංකා මහබැංකුව සහ මෙරට බැංකු විසින් විදේශ විනිමය අවශ්‍යතා නොමැතිව ක්‍රියාත්මක වීමේ හැකියාව සළකමින් එම සමාගම් තෝරාගැනීම සිදු කරන බවයි එම පණිවුඩයේ වැඩිදුරටත් සදහන්. එමෙන්ම ඉන්ධන ලබා ගැනීම සම්බන්ධයෙන් වූ සාකච්ඡා සදහා සුසිල් ප්‍රේම්ජයන්ත අමාත්‍යවරයා රුසියාව බලා පිටත්ව යාමට නියමිතයි. ඒ අනුව අමාත්‍යවරයා අද අලුයම ප්‍රංශය බලා පිටත්ව ගොස් ඇති අතර ඉන් අනතුරුවයි රුසියාව බලා පිටත්ව යාමට නියමිතව ඇත්තේ. ඉන්ධන අර්බුදය හමුවේ රට පවත්වාගෙන යාමේ අරමුණින් විශේෂ තීරණ රැසක් ක්‍රියාත්මක කිරීමට රජය ඊයේ තීරණය කළා. එම තීරණ දැනුම්දෙමින් අමාත්‍ය ආචාර්ය බන්දුල ගුණවර්ධන මහතා ප්‍රකාශ කළේ අත්‍යවශ්‍ය සේවා පවත්වාගෙන යාමට පමණක් අද සිට ඉන්ධන නිකුත් කරන බවයි. මේ අතර නගර ආශ්‍රිත පාසල් ද ලබන 10 වනදා තෙක් වසා තැබෙන අතර සෙසු සියලු පාසල් පවත්වාගෙන යාමේ බලය පළාත් අධ්‍යාපන අධ්‍යක්ෂවරුන්ට සහ පාසල් ප්‍රධානීන්ට ලබාදී තිබෙනවා. ලබන 10 වනදා සිට ඉන්ධන සහ ගෑස් අඛණ්ඩව සැපයීමේ වැඩපිළිවෙල ක්‍රියාත්මක කරන තෙක් රට පවත්වාගෙන යාමේ අරමුණින් මෙම තීරණ ගත් අතර කිසිසේත් එය රට වසා තැබීමක් නොවන බවත් මේ සදහා සහාය ලබා දෙන ලෙසත් අමාත්‍ය හරීන් ප්‍රනාන්දු මහතා ජනතාවගෙන් ඉල්ලා සිටියා.               ", "URL": "https://www.itnnews.lk/2023/10/05/419738/", "Category": "Breaking News,දේශීය පුවත්", "Parent URL": null}