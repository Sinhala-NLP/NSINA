{"Source": "ITN news", "Timestamp": "මැයි 25, 2023 09:30", "Headline": "මත්ද්‍රව්‍ය ජාවාරමේ යෙදුණු කල්ලියක් අත්අඩංගුවට", "News Content": "විදෙස්ගතව මෙරට මත්ද්‍රව්‍ය ජාලය මෙහෙය වන ප්‍රබල මත්ද්‍රව්‍ය ජාවාරම්කරුවන් දෙදෙනෙකුගේ අනුගාමිකයන් දෙදෙනෙකු ඇතුළු කල්ලියක් විශේෂ කාර්ය බළකාය මගින් අත්අඩංගුවට ගෙන තිබෙනවා. කාන්තාවක් සහ පුද්ගලයන් දෙදෙනෙකු ඇතුළු මෙම පිරිස අත්අඩංගුවට ගැනුණේ මත්ද්‍රව්‍ය ප්‍රවාහනය කරමින් සිටියදී බවයි විශේෂ කාර්ය බළකාය පවසන්නේ. රත්නපුර මාරපන ප්‍රදේශයේ නිවසක් ඉදිරිපිට මාර්ගයේදී මෙම වැටලීම සිදු කෙරුණා. ඒ ලැබුණු තොරතුරකට අනුවයි. විදෙස්ගතව මත්ද්‍රව්‍ය ජාවාරම් මෙහෙයවන මන්දිදු පත්මසිරි පෙරේරා සහ අවිෂ්ක යන දෙදෙනාට අයත් මත්ද්‍රව්‍ය මෙරට ජාවාරම් කරන කොටුගොඩ ප්‍රදේශයේ පදිංචි අයෙකු අත්අඩංගුවට ගැනුණා. ඒ අයිස් මත්ද්‍රව්‍ය කිලෝග්‍රෑම් එකයි ග්‍රෑම් දහනවයක්, රුපියල් විසිපන්දහස් හයසියයක මුදලක්, ජංගම දුරකතනයක් සහ විද්‍යුත් තරාදියක් මෝටර් රථයකින් ප්‍රවාහනය කරමින් තිබියදීයි. අයිස් මත්ද්‍රව්‍ය ජාවාරමට සහ ප්‍රවාහනයට අනුබල දුන් පුද්ගලයෙකු සහ කාන්තාවකද අත්අඩංගුවට ගෙන වැඩිදුර විමර්ශන සඳහා රත්නපුර පොලිසියට භාර දී තිබෙනවා. මුලින් අත්අඩංගුවට ගත් පුද්ගලයා පසුගිය 19 වනදා කොටුගොඩ කසගහවත්ත ප්‍රදේශයේදී විශේෂ කාර්ය බළකා නිලධාරියෙකුට මන්නයකින් පහර දී තුවාල සිදු කළ දිලුම් නමැති සැකකරු බවයි එම බළකාය පවසන්නේ.   ", "URL": "https://www.itnnews.lk/2023/10/05/486043/", "Category": "දේශීය පුවත්", "Parent URL": null}