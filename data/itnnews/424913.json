{"Source": "ITN news", "Timestamp": "ජූලි 24, 2022 21:21", "Headline": "ජනපති සේදවත්ත, වෙහෙරගොඩ පුරාණ විහාරස්ථානයට (PHOTOS)", "News Content": "දීර්ඝ කාලීන දේශපාලන අද්දැකීම් ඇති ජනාධිපති රනිල් වික්‍රමසිංහ මහතාට රට ගොඩනැගීමට කාලය ලබා දිය යුතු බව කෝට්ටේ විහාර පාර්ශ්වයේ ලේඛකාධිකාරී ජපානයේ ප්‍රධාන සංඝනායක පූජ්‍ය පැල්පොල විපස්සී ස්වාමීන් වහන්සේ පවසනවා. ජනාධිපතිවරයා සේදවත්ත වෙහෙරගොඩ පුරාණ විහාරස්ථානයේ ආගමිකවතාවත්වල නිරත වීමෙන් පසු අනුශාසනාවක් සිදු කරමින් උන් වහන්සේ මේ බව ප්‍රකාශ කළා. සේදවත්ත වෙහෙරගොඩ පුරාණ විහාරස්ථානය වෙත පැමිණි ජනාධිපතිවරයා ආගමික වතාවත්වල නිරත වුණා. විහාරාධිපති පූජ්‍ය අබන්වල ඥානාලෝක ස්වාමීන් වහන්සේ ප්‍රමුඛ මහා සංඝරත්නය සෙත් පිරිත් සජ්ඣායනා කර ජනාධිපතිවරයාට ආශිර්වාද පළ කරා. අනතුරුව ජනාධිපතිවරයා මහා සංඝරත්නය බැහැ දැක උන්වහන්සේගේ සුවදුක් විමසුවා. විරෝධතා පවත්වමින් පාලකයින් පලවා හැරීමේ ක්‍රමවේදයෙන් බැහැරව වත්මන් ආර්ථික අර්බුදයෙන් රට නිදහස් කරගනිමින් ජනතා ගැටලු විසඳීමේ ජනාධිපතිවරයාගේ වැඩපිළිවෙලට සහය ලබා දිය යුතු බවයි මෙහි දී පූජ්‍ය පැල්පොල විපස්සී ස්වාමීන් වහන්සේ ප්‍රකාශ කළේ. විහාරස්ථානය වෙත පැමිණ සිටි ජනතාව සමඟ ද ජනාධිපතිවරයා සුහද කතාබහක නිරත වුණා.       ", "URL": "https://www.itnnews.lk/2023/10/05/424913/", "Category": "Breaking News,දේශීය පුවත්", "Parent URL": null}