{"Source": "ITN news", "Timestamp": "ඔක්තෝබර් 9, 2021 18:42", "Headline": "නව පනතක් සම්මත නොකර පැරණි ක්‍රමයට හෝ පළාත් ඡන්දය පැවැත්විය නොහැකියි – නීතිපති දන්වයි", "News Content": "නව පනතක් සම්මත නොකර පැරණි ක්‍රමයට හෝ පළාත් සභා ඡන්ද ක්‍රමය පැවැත්විය නොහැකි බව නීතිපතිවරයා දැනුම් දී තිබෙනවා. මැතිවරණ සහ ඡන්ද විමසීම් ව්‍යුහයේ හා නීතිරීතිවල ප්‍රතිසංස්කරණ හදුනා ගැනීමටත් ඒ සම්බන්ධයෙන් අවශ්‍ය සංශෝධන ඉදිරිපත් කිරීමටත් වන පාර්ලිමේන්තු විශේෂ කාරක සභාව රැස්වූ අවස්ථාවේදී එහි  සභාපති අමාත්‍ය දිනේෂ් ගුණවර්ධන මහතායි මේ බව සදහන් කළේ. එම විශේෂ කාරක සභාව පාර්ලිමේන්තු සංකීර්ණයේදී රැස්වූ අවස්ථාවේදියි අමාත්‍යවරයා මේ බව සදහන් කළේ. මෙම විශේෂ කාරක සභාවේ කාර්ය වන්නේ නිර්දේශ ලබාදීම මිස නීති සැකසීම නොවන බව අමාත්‍යවරයා මෙහිදී කියා සිටියා. පළාත් සභා ඡන්දය සම්බන්ධයෙන් දැනට පවතින පනත අහෝසි කළත් නව පනතක් සම්මත කර නොගෙන කුමන ක්‍රමයකට හෝ පළාත් සභා ඡන්ද විමසීම පැවැත්විය නොහැකි බව නීතිපතිවරයා කාරක සභාවට දැනුම් දී තිබෙනවා. විශේෂ කාරක සභාව වෙත ඉදිරිපත් ව ඇති යෝජනා විශ්ලේෂණය කිරීම සදහා පත්කර ඇති විද්වද් කමිටුවේ සාමාජිකයන්ද මෙම රැස්වීමට කැදවනු ලැබුවා. මේ අතර යහපාලන රජය පැවති ඡන්ද ක්‍රමය වෙනස් කිරීම හේතුවෙන් පළාත් පාලන ඡන්දය ප්‍රමාද වන බව අමාත්‍ය මහාචාර්ය ජී.එල්. පීරිස් මහතා පවසනවා. ඒ මහනුවර දී මාධ්‍ය වෙත අදහස් දක්වමින්.   ", "URL": "https://www.itnnews.lk/2023/10/05/368027/", "Category": "Breaking News,දේශීය පුවත්", "Parent URL": null}