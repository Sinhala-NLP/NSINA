{"Source": "ITN news", "Timestamp": "අගෝස්තු 21, 2023 05:34", "Headline": "2023 LPL කිරුළ B-Love Kandy කණ්ඩායමට", "News Content": "තියුණු තරඟයකින් පසු දඹුල්ල අවුරා පරදා එල්පීඑල් කිරුළ හිමිකර ගැනීමට බී ලව් කැන්ඩි කණ්ඩායම සමත් වුණා. කැන්ඩි ක්‍රීඩකයින් තරඟයේ එක් පන්දුවක් ඉතිරිව තිබියදී ජයග්‍රාහී ඉලක්කය පසු කර ගියේ දඹුල්ල කණ්ඩායමට කඩුළු 05 ක වේදනාකාරී පරාජයක් හිමිකර දෙමින්. කොළඹ ආර්. ප්‍රේමදාස ක්‍රීඩාංගනයේ ඊයේ රාත්‍රියේ  පැවති ලංකා ප්‍රිමියර් ලීග් ක්‍රිකට් තරගාවලියේ අවසන් මහා තරගයේදී පලමුව පන්දුවට පහර දුන් දඹුල්ල අවුරා කණ්ඩායම නියමිත පන්දුවාර විස්ස තුල කඩුළු 04 ක් දැවී ලකුණු 147 ක් රැස් කළා. ධනංජය ද සිල්වා ලකුණු 40 ක් සදීර සමරවික්‍රම ලකුණු 36 ක් හා කුසල් පෙරේරා නොදැවී ලකුණු 31 ක් ලබාගැනීමට සමත් වුණා. පිළිතුරු ඉනිම ක්‍රීඩා කළ බී ලව් කැන්ඩි කණ්ඩායම පන්දුවාර 19 යි පන්දු 5 කදී කඩුළු 05 ක් පමණක් දැවී තිබියදී ලකුණු 151 ක් රැස් කරමින් එල්පීඑල් කිරුල දිනාගැනීමට සමත් වුණා. කමිදු මෙන්ඩිස් ලකුණු 44 ක් හා මොහොමඩ් හාරිස් ලකුණු 26 ක් රැස් කළ අතර ඇන්ජලෝ මැතිව්ස් නොදැවී ලකුණු 25 ක් ලබා ගත්තා. බී ලව් කැන්ඩි නායක වනිදු හසරංග ආබාධයකට ලක්වීම හේතුවෙන් කණ්ඩායමේ නායකත්වය පැවරී තිබුණේ ඇන්ජලෝ මැතිව්ස් වෙතයි. ඔහු ජයග්‍රහණය දක්වාම නායකත්වයේ භූමිකාව මනාව පිළිබිඹු කරමින් කටයුතු කළ අයුරු දක්නට ලැබුණා. ", "URL": "https://www.itnnews.lk/2023/10/05/509697/", "Category": "Breaking News,ක්‍රීඩා,දේශීය පුවත්,නවතම පුවත්", "Parent URL": null}