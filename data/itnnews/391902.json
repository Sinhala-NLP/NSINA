{"Source": "ITN news", "Timestamp": "ජනවාරි 28, 2022 15:35", "Headline": "සාලාවේ කාලතුවක්කු උණ්ඩයක් පිපිරීමෙන් බරපතල තුවාල ලැබු දරුවා කොළඹ ජාතික රෝහලට", "News Content": "කොස්ගම සාලාව හමුදා කදවුර ඉදිරිපිට නිවසක උද්‍යාන අලංකරණය සදහා සවිකර තිබූ මිලිමීටර් 130 වර්ගයේ කාලතුවක්කු උණ්ඩයක ආරක්ෂිත කොටස පුපුරායාමෙන් පහළොස් හැවිරිදි දරුවෙකු බරපතල තුවාල ලැබුවා. කාල තුවක්කු උණ්ඩයේ තිබූ ෆියුස් එක ගලවා එය ගලකින් තැලූ අවස්ථාවේදී පුපුරා ගොස් ඇති බවටයි පොලිසිය සැක කරන්නේ. සිද්ධියෙන් තුවාල ලැබු දරුවා අවිස්සාවේල්ල මූලික රෝහලට ඇතුළත් කිරීමෙන් පසු කොළඹ ජාතික රෝහලට මාරුකර යවා තිබෙනවා. 2016 වසරේ සාලාව කදවුරේ අවිගබඩාව පිපිරුණු අවස්ථාවේ මෝටාර් උණ්ඩ කොටස් තැන තැන විසිරී ගියා. පසුව එම කොටස්  එක්රැස්කිරීමට යුද හමුදාව ක්‍රියා කළා. කෙසේ වුවද මෙම සිද්ධියට හේතු වූ මෝටාර් උණ්ඩයේ කොටස සාලාව අවිගබඩාවේ පිපිරීමත් සමග  විසිවී ගිය කොටසක් බවටයි සැක කෙරෙන්නේ.  තුවාල ලැබූ දරුවා 10 වන ශ්‍රේණියේ ඉගෙනුම ලබන අයෙක්. ඔහු මේ වන විට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා. පොලීසිය හා යුද හමුදාව හා එක්ව පරික්ෂණ ක්‍රියාත්මක කරනවා.       ", "URL": "https://www.itnnews.lk/2023/10/05/391902/", "Category": "දේශීය පුවත්", "Parent URL": null}