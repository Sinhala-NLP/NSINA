{"Source": "ITN news", "Timestamp": "அக்டோபர் 10, 2021 13:07", "Headline": "வாள்வெட்டு சம்பவங்களுடன் தொடர்புடையதாக கருதப்படும் நபரொருவர் கைது", "News Content": "யாழ் கோண்டாவில் பகுதியில் வாள்வெட்டு சம்பவங்களுடன் தொடர்புடையதாக கருதப்படும் நபரொருவர் கைதுசெய்யப்பட்டுள்ளார். சந்தேக நபரின் வீட்டிலிருந்து இரண்டு வாள்களும் மீட்கப்பட்டுள்ளதாக கோப்பாய் பொலிஸார் தெரிவித்துள்ளனர். கோண்டாவில் பகுதியில் நபரொருவரின் வீட்டில் வாள்கள் பதுக்கிவைக்கப்பட்டுள்ளதாக பொலிஸாருக்கு கிடைக்கப்பெற்ற தகவலுக்கமைய சுற்றிவளைப்பு மேற்கொள்ளப்பட்டுள்ளது. அதனையடுத்து ஆயுதங்களுடன் 18 வயதான சந்தேக நபர் வாள்களுடன் கைதுசெய்யப்பட்டார். இதேவேளை கிளிநொச்சி மாவட்ட வைத்தியசாலை வளாகத்தில் இடம்பெற்ற வாள்வெட்டு சம்பவம் தொடர்பில் பொலிஸ் விசாரணைகள் ஆரம்பிக்கப்பட்டுள்ளன. வைத்தியசாலை சத்திரசிகிச்சை கூடத்திற்கு முன்பாக நேற்று மாலை சம்பவம் இடம்பெற்றுள்ளது. பார்வையாளர்களை போன்று வைத்தியசாலைக்குள் நுழைந்த மூவர் நோயாளியொருவர் தொடர்பில் விசாரித்துள்ளனர். அதற்கமைய வைத்தியசாலையின் சத்திரசிகிச்சை கூடத்திற்கு அருகில் சென்ற அவர்கள் ஏற்கனவே சிகிச்சைக்கென காத்திருந்த நபரொருவர் மீது தாக்குதலை மேற்கொண்டு தப்பிச்சென்றுள்ளனர். தாக்குதலுக்குள்ளான நபர் சிகிச்சைக்குட்படுத்தப்பட்டுள்ளார். தாக்குதலுடன் தொடர்புடையவர்களை கைதுசெய்வதற்கான விசாரணைகளை கிளிநொச்சி பொலிஸர் முன்னெடுத்துள்ளனர். ", "URL": "https://www.itnnews.lk/2023/10/05/368228/", "Category": "Breaking News,தேசிய செய்திகள்", "Parent URL": null}