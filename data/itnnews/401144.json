{"Source": "ITN news", "Timestamp": "மார்ச் 14, 2022 13:06", "Headline": "ரஷ்யாவுக்கு உதவினால் விளைவுகளை சந்திக்க நேரிடுமென சீனாவுக்கு அமெரிக்கா எச்சரிக்கை", "News Content": "யுக்ரேன் ஆக்கிரமிப்பு நடவடிக்கைகளின் பின்னர் முதன்முறையாக ரஷ்யா, சீனாவிடம் உதவிகளை கோரியுள்ளது. இராணுவ உபகரணங்கள் மற்றும் பொருளாதார ரீதியிலான உதவிகள் கோரப்பட்டுள்ளதாக செய்திகள் வெளியாகியுள்ளன. எவ்வாறெனினும் ரஷ்யாவின் கோரிக்கை தொடர்பில் சீனா வழங்கியுள்ள பதில் குறித்து தகவல்கள் வெளியாகவில்லை. இந்நிலையில் சீனா ரஷ்யாவுக்கு உதவிகளை வழங்கினால் பாரிய விளைவுகளுக்கு முகங்கொடுக்க வேண்டி வருமென அமெரிக்கா எச்சரித்துள்ளது. இவ்வாறான சூழ்நிலையில் அமெரிக்க தேசிய பாதுகாப்பு ஆலோசகர் இன்றையதினம் சீனாவின் உயர்மட்ட அதிகாரிகளை சந்தித்து கலந்துரையாடவுள்ளதாக வெள்ளை மாளிகை செய்தி வெளியிட்டுள்ளது. இதேவேளை யுக்ரேன் வான்பரப்பை தடை செய்யப்பட்ட வலயமாக பெயரிடுமாறு யுக்ரேன் ஜனாதிபதி நேட்டோ அமைப்பிடம் மீண்டும் கோரிக்கை விடுத்துள்ளார். போலந்து எல்லை பரப்பிற்கு அருகில் அமைந்துள்ள யுக்ரேன் இராணுவ முகாமை இலக்கு வைத்து ரஷ்யா ஏவுகணை தாக்குதல்களை நடத்தி வருகிறது. இதனையடுத்தே குறித்த கோரிக்கை முன்வைக்கப்பட்டுள்ளது. ஏவுகணை தாக்குதல்களால் 35 பேர் கொல்லப்பட்டுள்ள நிலையில், 134 பேர் காயமடைந்தனர். இதனிடையே ரஷ்ய – யுக்ரேன் போர் நடவடிக்கையைநிறுத்துவதற்கென இன்று மீண்டும் பேச்சுவார்த்தை இடம்பெறவுள்ளது. காணொளி மூலம் பேச்சுவார்த்தை இடம்பெறவுள்ளதாக சர்வதேச ஊடகங்கள் செய்தி வெளியிட்டுள்ளன. இதற்கு முன்னர் ரஷ்யா, யுக்ரேன் உயர்மட்ட தூதுக்குழுக்கள் பல கட்ட பேச்சுவார்த்தைகள் இணக்கப்பாடின்றி நிறைவடைந்தன. இந்நிலையில் இன்றையதினம் பேச்சுவார்த்தை இடம்பெறவுள்ளது. இதனை யுக்ரேன் ஜனாதிபதி வொளாடிமீர் செலன்ஸ்கியின் ஆலோசகர் உறுதிப்படுத்தியுள்ளார். அத்துடன் ரஷ்ய ஜனாதிபதி புடினின் செய்தி தொடர்பாளரும் பேச்சுவார்த்தை தொடர்பில் டுவிட்டரில் பதிவிட்டுள்ளதாக சர்வதேச செய்திகள் தெரிவிக்கின்றன. ", "URL": "https://www.itnnews.lk/2023/10/05/401144/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}