{"Source": "ITN news", "Timestamp": "අගෝස්තු 20, 2022 21:37", "Headline": "උතුරේ පොදු ප්‍රවාහනය නගා සිටුවන්න ඇමති බන්දුල දුම්රියෙන්ම යයි", "News Content": "පොදු ප්‍රවාහන සේවයේ ගැටලු සොයා බැලීම සදහා ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා අද දුම්රියෙන් යාපනයට ගමන් කළා. යාපනය ප්‍රදේශයේ පොදු ප්‍රවාහන සේවයේ පවතින ගැටලු සම්බන්ධයෙන් අමාත්‍යවරයාගේ විශේෂ අවධානයක් යොමු වුණා. ගල්කිස්සේ සිට කන්කසන්තුරේ දක්වා ගමන් ගන්නා නගරාන්තර දුම්රියේයි අමාත්‍යවරයා ගමන් කළේ. මගීන්ට සැලසෙන පහසුකම් පිළිබදවද අමාත්‍යවරයා එහිදී නිරීක්ෂණය කළා. යාපනය අර්ධද්වීපයේ පිහිටි කරෙයිනගර්, පේදුරුතුඩුව ඇතුළු ලංගම බස් ඩිපෝ කිහිපයක්ද ඇමතිවරයාගේ නිරීක්ෂණයට ලක් වුනා. ඉන්ධන මිල ඉහළ යාමත් සමග අපහසුතාවට පත් රැකියා සදහා යන පුද්ගලයන්ගේ මෙන්ම පාසල් සිසුන්ගේද පහසුව උදෙසා කිලිනොච්චියේ සිට කන්කසන්තුරේ දක්වා රාජකාරි දුම්රිය සේවය යළි ආරම්භ කළ බවයි අමාත්‍යවරයා කියා සිටියේ. එහි දුම්රිය ගමන්වාර සංඛ්‍යාව වැඩි කිරීමට පියවර ගන්නා බවද බන්දුල ගුණවර්ධන මහතා පැවසුවා. මෙම අවස්ථාවට අමාත්‍ය ඩග්ලස් දේවානන්දා, පාර්ලිමේන්තු මන්ත්‍රී අංගජන් රාමනාදන් යන මහත්වරුන් ඇතුළු පිරිසක් එක් වුනා.       ", "URL": "https://www.itnnews.lk/2023/10/05/430127/", "Category": "දේශීය පුවත්", "Parent URL": null}