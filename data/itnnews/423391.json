{"Source": "ITN news", "Timestamp": "ஜூலை 15, 2022 12:47", "Headline": "கோட்டாபய ராஜபக்ஷ நாட்டுக்காக ஆற்றிய சேவைக்கு நன்றி தெரிவிப்பதாக பொதுஜன பெரமுன அறிக்கை..", "News Content": "கோட்டாப்ய ராஜபக்ஷ, நாட்டுக்காக ஆற்றிய சேவைக்கு நன்றி தெரிவிப்பதாக ஸ்ரீலங்கா பொதுஜன பெரமுன கட்சி அறிவித்துள்ளது. யுத்த களத்தில் இராணுவ வீரராகவும், பாதுகாப்பு செயலாளராகவும், ஜனாதிபதியாகவும் அவர் நாட்டுக்கு சேவையாற்றியுள்ளதாக ஸ்ரீலங்கா பொதுஜன பெரமுன கட்சி அறிவித்துள்ளது. கோட்டாப்ய ராஜபக்ஷ , ஜனாதிபதியாக பதவியேற்று 3 மாதங்களுக்குள் கொவிட் வைரஸ் பரவியது. அவர் நாட்டு மக்களின் உயிரைக் காப்பாற்றும் பாரிய சவாலுக்கு முகங்கொடுத்தார். நாட்டில் கொவிட் வைரஸ் பரவல் ஏற்படுவதை தடுக்க ஜனாதிபதி வெற்றிகரமாக செயற்பட்டார். சர்வதேச நாடுகளும் அவரைப் பாராட்டின. நீண்டகால காரணிகளால் உருவாகியிருந்த வெளிநாட்டு கையிருப்பு பிரச்சினை, கொவிட் பரவலால் மேலும் அதிகரித்ததாக பொதுஜன பெரமுன கட்சி சுட்டிக்காட்டியுள்ளது. டொலர் பிரச்சினை காரணமாக சகல துறைகளிலும் பிரச்சினைகள் தோன்றின. பொருளாதார நெருக்கடி உருவானது. இதனையடுத்தே அரசுக்கெதிரான போராட்டம் ஆரம்பமானது. உலக அரசியலில் அதிகாரத்தை கைப்பற்றும் முயற்சியே முதன்மையானது. ஆட்சி அதிகாரத்தை கைவிடுவது மிகவும் அரிதானது. இலங்கை வரலாற்றில் நிறைவேற்று அதிகாரம் கொண்ட ஜனாதிபதியொருவர் இதற்கு முன்னர் பதவியை ராஜினாமா செய்தது கிடையாது. ஜனாதிபதி கோட்டாப்ய ராஜபக்ஷ அரைவாசி பதவிக்காலம் எஞ்சியிருந்த நிலையில் தனது பதவியை ராஜினாமா செய்தார். எதிர்கால பிரஜைகளின் மனசாட்சியில் நேர்மையான மனிதரின் பெறுமதி தொடர்பில் சிந்தனைகள் ஏற்படுமென ஸ்ரீலங்கா பொதுஜன பெரமுன கட்சி விடுத்துள்ள அறிக்கையில் குறிப்பிடப்பட்டுள்ளது. ", "URL": "https://www.itnnews.lk/2023/10/05/423391/", "Category": "Breaking News,அண்மைய செய்திகள்,தேசிய செய்திகள்", "Parent URL": null}