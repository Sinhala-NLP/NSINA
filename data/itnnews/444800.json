{"Source": "ITN news", "Timestamp": "නොවැම්බර් 8, 2022 18:51", "Headline": "මාදුලුවාවේ සෝභිත හිමිගේ 7 වැනි ගුණ සමරුව අද", "News Content": "අනුකරණවාදී ලෝකයට පිවිසෙන ඉදිරිය නොදකින සමාජයකට සැබෑ මග පෙන්වාදෙමින් රටේ සංවර්ධනය හා යුක්තිය වෙනුවෙන් ගමන් කිරීම පුජ්‍ය මාදුලුවාවේ සෝභිත ස්වාමීන් වහන්සේගේ දර්ශනය වූ බව අග්‍රාමාත්‍ය දිනේෂ් ගුණවර්ධන මහතා පෙන්වා දුන්නා. ඒ සෝභිත ස්වාමීන් වහන්සේගේ හත්වන ගුණානුස්මරණයට එක්වෙමින්. පූජ්‍ය මාදුලුවාවේ සෝභිත ස්වාමීන් වහන්සේගේ හත්වන ගුණානුස්මරණය වෙනුවෙන් ප්‍රජා සත්කාරක වැඩසටහනක් කෝට්ටේ ශ්‍රී නාග විහාරයේ දී පැවැත්වුණා. අග්‍රාමාත්‍ය දිනේෂ් ගුණවර්ධන මහතාගේ සහභාගීත්වයෙන් පැවති මෙම වැඩසටහනට සමගාමීව විශේෂ වෛද්‍ය සායනයක්,  අක්ෂි හා පිළිකා පරීක්ෂණ මෙන්ම ලේ දන්දීමේ පුණ්‍යකර්මයක් ද සංවිධානකර තිබුණා. මහා සංඝරත්නය මෙන්ම මහජන නියෝජිතයින් ඇතුළු පිරිසක් මීට එක්ව සිටියා. මේ අතර පූජ්‍ය මාදුලුවාවේ සෝභිත ස්වාමීන් වහන්සේගේ 7 වන ගුගණසමරුව වෙනුවෙන් උන්වහන්සේගේ උපන් ගම වන මාදුලුවාවේදී ද ගුණානුස්මරණ වැඩසටහනක් සංවිධානකර තිබුණා. එය සංවිධානකර තිබුණේ සාධාරණ සමාජයක් සදහා වූ ජාතික ව්‍යාපාරය හා මාදුලුවාවේ සෝභිත හිමි ගුණානුස්මරණ කමිටුව මගින්.   ", "URL": "https://www.itnnews.lk/2023/10/05/444800/", "Category": "දේශීය පුවත්", "Parent URL": null}