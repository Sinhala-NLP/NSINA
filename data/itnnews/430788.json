{"Source": "ITN news", "Timestamp": "අගෝස්තු 23, 2022 15:06", "Headline": "කබ්රාල්ට එරෙහිව අධිකරණය දුන් නියෝගය", "News Content": "හිටපු මහබැංකු අධිපති අජිත් නිවාඩ් කබ්රාල් මහතාට එරෙහිව සංශෝධිත පැමිණිල්ලක් ලබන නොවැම්බර් මස 15 වනදා ගොණු කරන ලෙස කොටුව මහේස්ත්‍රාත් තිළිණ ගම‌ගේ මහතා නියෝග කළා. ඒ පැමිණිල්ල වෙනුවෙන් කරුණු දක්වමින් ජනාධිපති නීතිඥ සරත් ජයමාන්න මහතා කළ ඉල්ලීමකට අනුවයි. රජයට අයත් ඇමෙරිකා ඩොලර් මිලියන 6.5 ක මුදලක් පිලිබද සාපරාධී විශ්වාසය කඩකිරීමක්  හා සාවද්‍ය පරිහරණයක් කර ඇති බවට හිටපු මහබැංකු අධිපති අජිත් නිවාඩ් කබ්රාල් මහතාට චෝදනා එල්ල වී තිබෙනවා. ඒ සම්බන්ධයෙනුයි සංශෝධිත පැමිණිල්ලක් ගොණු කිරීමට නියෝග කෙරුණේ. අදාළ සිද්ධිය සම්බන්ධයෙන් නුගේගොඩ නාලන්දාරාමාධිපති  පූජ්‍ය තීනියාවල පාලිත හිමියන් ගොණු කළ පෞද්ගලික පැමිණිල්ලකට අදාළව කබ්රාල් මහතා අද දින විවෘත අධිකරණයේ පෙනී සිටියා. පාලිත හිමියන්ද අධිකරණයේ පෙනී සිටියා. පැමිණිල්ල වෙනුවෙන් කරුණු දක්වමින් ජනාධිපති නීතිඥ සරත් ජයමාන්න මහතා කියා සිටියේ මහබැංකුව ඇතුළු ස්ථානවලින් ලේඛණ ගණනාවක් ලබාගැනීමට අවශ්‍ය බවයි. ඒ අනුව සංශෝධිත පැමිණිල්ලක් ඉදිරිපත් කිරීමට ඔහු අධිකරණයෙන් අවසර ඉල්ලා සිටියා. කබ්රාල් මහතා වෙනුවෙන් පෙනී සිටි ජනාධිපති නීතිඥ සම්පත් මෙන්ඩිස් මහතා ඊට විරෝධය පල කළා. මේ පිළිබද නව පැමිණිල්ල නොවැම්බර් 15 වනදා කැවීමට නියෝග කෙරුණා.     ", "URL": "https://www.itnnews.lk/2023/10/05/430788/", "Category": "දේශීය පුවත්", "Parent URL": null}