{"Source": "ITN news", "Timestamp": "අගෝස්තු 19, 2021 12:02", "Headline": "ඇෆ්ගන් ජනපතිට එක්සත් අරාබි එමීර් රාජ්‍යයේ රැකවරණය", "News Content": "ඇෆ්ගනිස්ථාන ජනාධිපති අෂ්රෆ් ගානි එක්සත් අරාබි එමීර් රාජ්‍යයේ රැකවරණය ලබා ඇති බව අද තහවුරු කර තිබෙනවා. කාබුල් අගනුවර තලෙයිබාන් සංවිධානය අත්පත් කර ගැනීමත් සමඟ ඇෆ්ගනිස්ථාන ජනාධිපතිවරයා රටින් පලා ගිය බව විදෙස් මාධ්‍ය වාර්තා කළා. තලෙයිබාන් සංවිධානය කාබුල් අගනුවර අත්පත් කර ගැනීමත් සමඟ රටින් පලා ගිය ඇෆ්ගනිස්ථාන ජනාධිපති අෂ්රෆ් ගානි පලා ගියේ කුමන රටට ද යන්න හෙළිව තිබුණේ නැහැ. එවන් පසුබිමක එක්සත් අරාබි එමීර් රාජ්‍යයේ විදේශ කටයුතු අමාත්‍යාංශය අද නිවේදනය කර තිබුණේ මානුෂීය හේතූන් මත ඇෆ්ගනිස්ථාන ජනාධිපති අෂ්රෆ් ගානි සහ ඔහුගේ පවුලේ සාමාජිකයන් සිය රටට පිළිගත් බවයි. මීට පෙර වීඩියෝ තාක්ෂණය ඔස්සේ ප්‍රකාශයක් කරමින් තමන් රටෙන් පලා ගිය බව ප්‍රතික්ෂේප කළ ජනාධිපතිවරයා නැවත වරක් කියා සිටියේ විශාල ව්‍යයසනයක් වැළැක්වීම සඳහා තමා එරටින් පලා ගිය බවයි. තවද තමන් විශාල මුදල් ප්‍රමාණයක් රැගෙන පලා ගිය බවට පැතිර යන කටකතා පදනම් විරහිත සහ අසත්‍ය බව ද ඔහු පවසනවා. 72 හැවිරිදි ඇෆ්ගනිස්ථාන ජනාධිපතිවරයා රට හැර යාම සෙසු ඇෆ්ගනිස්ථාන දේශපාලනඥයින්ගේ දැඩි විවේචනයට ලක් වී තිබෙනවා. මේ අතර ඇෆ්ගනිස්ථානයේ සිටින විදේශිකයන් එරටින් ඉවත් කර ගැනීමේ මෙහෙයුම් තවදුරටත් ක්‍රියාත්මක වනවා.මෙම පිරිස අතර සිටින ඇෆ්ගනිස්ථාන සරණාගතයින් විදේශ රටවලට පිටව යාම වැළැක්වීම සඳහා ගුවන් තොටුපළ වෙත පිවිසීම අවහිර කිරීමට තලෙයිබාන් සංවිධානය කටයුතු කර තිබෙනවා.       ", "URL": "https://www.itnnews.lk/2023/10/05/357078/", "Category": "Breaking News,ජාත්‍යන්තර පුවත්", "Parent URL": null}