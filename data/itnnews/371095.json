{"Source": "ITN news", "Timestamp": "ඔක්තෝබර් 22, 2021 17:25", "Headline": "ඛනිජ තෙල් මිල දී ගැනීමට ඕමානයෙන් ඩොලර් මිලියන 3,600ක ණයක්", "News Content": "ඛණිජ තෙල් මිලදී ගැනීම සඳහා ඕමානයෙන් අමෙරිකානු ඩොලර් මිලියන 3,600ක ණයක් ලබා ගැනීම‌ට කැබිනට් අනුමැතිය හිමිවී තිබෙන බව අමාත්‍ය උදය ගම්මන්පිල පවසනවා. එම ණය ලබාගැනීමට අදාළ ගිවිසුම සකස්කරමින් පවතින බවයි අමාත්‍යවරයා වැඩිදුරටත් සඳහන් කළේ. “මේ වන විටත් අපි ඉන්දියාව සමඟ ඩොලර් මිලියන 500ක ණය පහසුකමක් සූදානම් කරගෙන එය භාණ්ඩාගාරයේ අනුමැතියට යවා තිබෙනවා. භාණ්ඩාගාරයෙන් මීළඟට අමාත්‍ය මණ්ඩල අනුමැතියට එය ඉදිරිපත් කරයි. ඒ වගේම ඩොලර් මිලියන 3,600ක ණයක් ඕමාන් රාජ්‍යයෙන් ලබාගැනීමට අනුමැතිය හිමිවෙලා තිබෙනවා. මේ දවස්වල ගිවිසුම් සකස් කරමින් සිටිනවා. ඒ නිසා මේ මාසය තුළ ඉන්ධන ආනයනයට අවශ්‍ය ඩොලර් ප්‍රමාණය ලබාදීමට මහ බැංකු අධිපතිවරයා පොරොන්දු වෙලා තියෙනවා. ඉන් පසුව අපිට මේ ලැබෙන ණය පහසුකම් හරහා ඉන්ධන ලබාගැනීමට පුළුවන් නිසා විපක්ෂය සිහින මැවූ ඉන්ධන හිඟය ඇතිවීමට කිසිසේත්ම හේතුවක් නෑ.”   ", "URL": "https://www.itnnews.lk/2023/10/05/371095/", "Category": "Breaking News,දේශීය පුවත්", "Parent URL": null}