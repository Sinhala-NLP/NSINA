{"Source": "ITN news", "Timestamp": "පෙබරවාරි 12, 2023 11:54", "Headline": "ගුවන් තොටුපලේදී ජීව උණ්ඩ සොයා ගැනීමේ සිද්ධිය ගැන වාර්තාවක් ලබාදෙන්නැයි ශ්‍රී ලංකා ගුවන් සේවා අධිකාරිය දැනුම් දෙයි", "News Content": "කටුණායක ගුවන් තොටුපලේ දී ජීව උණ්ඩ සොයා ගැනීමේ සිද්ධිය සම්බන්ධයෙන් විමර්ශනයක් සිදුකර වාර්තාවක් ලබාදෙන්නැයි ශ්‍රී ලංකා ගුවන් සේවා අධිකාරිය ගුවන් තොටුපල හා ගුවන් සේවා සමාගමට ලිඛිතව දැනුම් දී තිබෙනවා. මෙම සිද්ධිය සම්බන්ධයෙන් සිවිල් ගුවන් සේවා අධිකාරියේ කිසිඳු සම්බන්ධයක් නැති බවයි එහි අධ්‍යක්ෂ  ජනරාල් හා ප්‍රධාන විධායක නිලධාරී ජී ඒ ජයකාන්ත මහතා පවසන්නේ. කටුණායක ගුවන් තොටුපලෙන් සංගප්පූරුව බලා යාමට පැමිණි ව්‍යාපාරිකයෙකුගේ  ගමන් මල්ලක තිබී පිස්තෝල සඳහා භාවිත කරන මිලිමීටර් 9 ජීව උණ්ඩ 50 ක් සොයාගත් බවටයි තොරතුරු වාර්තා වුණේ. ගිනි අවිය සඳහා තමන්ට බලපත්‍රයක් ඇති බව අදාළ ව්‍යාපාරිකයා ගුවන් තොටුපල ආරක්ෂක අංශ වෙත දැනුම් දී තිබුණා. එහිදී ජීව උණ්ඩ යළි ව්‍යාපාරිකයා වෙත නිදහස් කර ඔහුට සිංගප්පූරුව බලා යාමට අවසර ලබාදුන් බවටයි වාර්තා වුණේ. මෙම සිදුවීම සම්බන්ධයෙන් කටුණායක ගුවන් තොටුපොල පොලීසිය දැනුවත් කර නැති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා පවසන්නේ. මෙම සිද්ධිය සම්බන්ධයෙන් වහාම විමර්ශනයක් කර වාර්තාවක් ලබාදෙන ලෙස සිවිල් ගුවන් සේවා අධිකාරිය දැනුම් දී තිබෙනවා.           ", "URL": "https://www.itnnews.lk/2023/10/05/460415/", "Category": "දේශීය පුවත්", "Parent URL": null}