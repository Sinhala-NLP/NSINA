{"Source": "ITN news", "Timestamp": "අප්‍රේල් 26, 2023 14:01", "Headline": "ඩෙල්ෆ් දූපතේ පස් දෙනෙකු ඝාතනය කිරීමේ සිද්ධියේ සැකකරුට අධිකරණය දුන් තීන්දුව", "News Content": "යාපනය, ඩෙල්ෆ් දූපතේ නිවසක් තුළ පුද්ගලයින් පස් දෙනෙකු කපා කොටා ඝාතනය කිරීමේ සිද්ධියට අදාළව අත්අඩංගුවට ගත් සැකකරු මැයි 09 වනදා දක්වා රක්ෂිත බන්ධනාගාරගත කර තිබෙනවා. ඒ, අත්අඩංගුවට ගත් සැකකරු පොලීසිය විසින් කයිට්ස් මහේස්ත්‍රාත් ජේ.ගජනිදිබාලන් වෙත ඉදිරිපත් කිරීමෙන් අනතුරුව ලබාදුන් නියෝගයකට අනුවයි. අදාළ පුද්ගලයින් පස්දෙනා(5) නිවස තුළ කපා කොටා ඝාතනය කර තිබියදී පොලීසිය විසින් සොයාගනු ලැබුවේ පසුගිය 22 වනදා උදෑසන කාලයේදීයි. එලෙස ඝාතනයට ලක්ව තිබුණේ තාවකාලිකව මෙරටට පැමිණ සිටි ලන්ඩන් පදිංචිකාරියක් ඇතුළු කාන්තාවක් තිදෙනෙක් හා පිරිමි පුද්ගලයින් දෙදෙනෙක්. පොලීසිය සිදුකළ මුලික විමර්ශනවලදී අනාවරණ වී ඇත්තේ, සැකකරු විසින් මියගිය පුද්ගලයින් සතුව තිබූ රන් භාණ්ඩ ලබා ගැනීමේ අරමුණින් ඝාතනයන් සිදුකර ඇති බවයි. ", "URL": "https://www.itnnews.lk/2023/10/05/478330/", "Category": "දේශීය පුවත්", "Parent URL": null}