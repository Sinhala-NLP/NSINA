{"Source": "ITN news", "Timestamp": "මාර්තු 13, 2023 16:39", "Headline": "හරක් කටා සහ කුඩු සළිඳු හෙට මෙරටට", "News Content": "නදුන් චින්තක නොහොත්  හරක් කටා  සහ සළිඳු මල්ෂිත නොහොත් කුඩු සළිඳු හෙට දිනයේදී දිවයිනට රැගෙ ඒමට නියමිත බව වාර්තා වනවා. මැඩගස්කරයේදී මොවුන් අත්අඩංගුවට පත් වූයේ පසුගිය 01 වනදායි. මැඩගස්කරයේ ඉවාටෝ ජාත්‍යන්තර ගුවන්තොටුපලේදී හරක් කටා, කුඩු සළිදු ඇතුළු 4 දෙනෙකු එරට ආරක්ෂක අංශ අත්අඩංගුවට  පත් වන්නේ ඔවුන් එරටින් පිටව යාමට උත්සාහ කළ අවස්ථාවේදීයී. මැඩගස්කරයේ ලා  එක්ස්ප්‍රස් වෙබ් අඩවිය ඒ බව මුලින්ම වාර්තා කර තිබුණා. හරක් කටා, කුඩු සළිදු ඇතුළු  පිරිස පසුගිය පෙබරවාරි 12 වනදා පෞද්ගලික ගුවන්යානයකින් මැලේසියාවට පැමිණ එතැනින් ඩුබායි සිට මැඩගස්කරය වෙත ද පෞද්ගලික යානයකින් ගොස් ඇති බවයි වාර්තා වන්නේ. ඒ මැඩගස්කරයේ ආයෝජන අවස්ථා සොයා බැලීමට යන ආයෝජකයෙකු ලෙසයි. සුපිරි ධනවතෙකු ලෙස පෙනී සිටිමින් මැඩගස්කරය තුළ මත්කුඩු ජාවාරම් සිදු කිරීම ඔහුගේ අපේක්ෂාව වූ බවයි අදාළ වාර්තා පවසන්නේ. ජාත්‍යන්තර රතු නිවේදන නිකුත් කර තිබුණ ද  මැඩගස්කර ආරක්ෂක අංශ මගින්  මොවුන් අත්අඩංගුවට ගැනීම කිසියම්  ඔත්තුවකට අනුව සිදු වූවක් බවට විශ්වාස කෙරෙනවා. අත්අඩංගුවට පත්වූවන් අතර හරක් කටාගේ විදේශ ජාතික අනියම් බිරිද ද වන බවයි එම වාර්තා සදහන් කළේ. කෙසේ වෙතත් හරක් කටා සහ කුඩු සළිදු මෙරටට රැගෙන ඒම සදහා ශ්‍රී ලාංකික ආරක්ෂක නිලධාරීන් පිරිසක් මේ වන විටත් මැඩගස්කරය බලා පිටත්ව ගොස්  ඇති බව වාර්තා වනවා. දැඩි ආරක්ෂිත පියවර යටතේ මොවුන් දෙදෙනා හෙට දිනයේදී දිවයිනට රැගෙන එනු ඇති බවටයි වාර්තා වන්නේ. මැඩගස්කරයේ ආරක්ෂක නිලධාරීන් දෙදෙනෙකු  ඒ සමග දිවයිනට පැමිණීමට නියමිත  බව  එම වාර්තාවල දැක්වෙනවා.   ", "URL": "https://www.itnnews.lk/2023/10/05/467761/", "Category": "දේශීය පුවත්", "Parent URL": null}