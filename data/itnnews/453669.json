{"Source": "ITN news", "Timestamp": "ජනවාරි 3, 2023 14:52", "Headline": "කටුනායක ගුවන්තොටුපොළේ නව ඉලෙක්ට්‍රොනික තීරුබදු රහිත සාප්පු සංකීර්ණය විවෘත කෙරේ", "News Content": "කටුනායක බණ්ඩාරනායක ජාත්‍යන්තර ගුවන්තොටුපොලේ නව ඉලෙක්ට්‍රොනික තීරුබදු රහිත සාප්පු සංකීර්ණය විවෘත වුණා. අද පෙරවරුවේ අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙනුයි එය විවෘත කෙරුණේ. කටුනායක බණ්ඩාරනායක ජාත්‍යන්තර ගුවන්තොටුපොලේ අභ්‍යන්තර සංවර්ධන කටයුතු රැසක් මේ වන විට නිමවී තිබෙනවා. එම නව වැඩපිලිවෙල යටතේයි මෙම තීරුබදු රහිත සාප්පු සංකීර්ණය ද විවෘත කෙරුණේ.  පැමිණීමේ පර්යන්තයේ විවෘත කළ මෙම සාප්පු සංකිර්ණයෙන් දෙස් විදෙස් සංචාරකයින්ට පහසුකම් රැසක් ද සපයා තිබෙනවා. නිසි ප්‍රමිතියෙන් යුත් ඉලෙක්ට්‍රොනික භාණ්ඩ තෝරා ගැනීමට ද අවස්ථාව උදාකර ඇති බවයි ගුවන්තොටුපොල සමාගම පෙන්වා දෙන්නේ. මෙම සාප්පු සංකීර්ණය තුළින් මාසිකව රුපියල් මිලියන 30ක ආදායමක් බලාපොරොත්තු වන බවයි ගුවන්තොටුපොල සමාගම පවසන්නේ. එහි සභාපති විශ්‍රාමික මේජර් ජෙනරාල් ජී ඒ චන්ද්‍රසිරි මහතා ඇතුළු නිලධාරින් රැසක් මෙම අවස්තාවට එක්ව සිටියා.     ", "URL": "https://www.itnnews.lk/2023/10/05/453669/", "Category": "දේශීය පුවත්", "Parent URL": null}