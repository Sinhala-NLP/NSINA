{"Source": "ITN news", "Timestamp": "ජූනි 15, 2023 06:15", "Headline": "කෝටි දෙකකට අලෙවිවූ LPL ක්‍රීඩකයෝ", "News Content": "එල්.පී.එල්. තරගාවලිය සඳහා ශ්‍රී ලංකාවේදී පැවැති මුල්ම ක්‍රිකට් ක්‍රීඩක වෙන්දේසියේදී ක්‍රීඩකයන් පස් දෙනකු ඇමෙරිකානු ඩොලර් 70,000කට වැඩි මුදලකට අලෙවි විය. එය ශ්‍රී ලංකාවේ මුදලින් රුපියල් ලක්‍ෂ 214කට හෙවත් රුපියල් කෝටි දෙකකට වැඩි මුදලකි. ගාල්ල රිච්මන්ඩ් විද්‍යාලයෙන් ශ්‍රී ලංකා ක්‍රිකට් පිටියට පිවිසි චරිත් අසලංක එහිදී වැඩිම මුදලකට අලෙවි වූ ශ්‍රී ලාංකික ක්‍රීඩකයා විය. ඔහු වෙනුවෙන් ඉදිරිපත් වූ අවසන් ලංසුව ඇමෙරිකානු ඩොලර් 80,000ක් හෙවත් රුපියල් ලක්‍ෂ 244කි. මෙම මුදල වසර තුනක කාලයක් සඳහා වන ගිවිසුමකි. වෙන්දේසියට ක්‍රීඩකයන් 300ක් ලියාපදිංචි වී තිබූ අතර, ක්‍රීඩක වෙන්දේසිය ඊයේ රාත්‍රී 7.00 වන තුරුත් අවසන් වී නොතිබිණි. ඒ වන විට ලංසු ඉදිරිපත් කර තිබුණේ ක්‍රීඩකයන් 177 දෙනකු පමණි. එල්.පී.එල්. තරගාවලිය අගෝස්තු මාසයේ පළමු සති තුනක කාලයේදී ශ්‍රී ලංකාවේ ප්‍රධාන ක්‍රීඩාංගණ දෙකකදී පැවැත්වෙයි. ", "URL": "https://www.itnnews.lk/2023/10/05/491957/", "Category": "ක්‍රිකට්,ක්‍රීඩා", "Parent URL": null}