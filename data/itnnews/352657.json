{"Source": "ITN news", "Timestamp": "ஜூலை 29, 2021 13:19", "Headline": "5 வங்கி கணக்குகளுடன் போதைப்பொருள் வர்த்தகம் மூலம் 6 கோடி ரூபாவை ஈட்டிய பெண் கைது..", "News Content": "5 வங்கி கணக்குகளுடன் போதைப்பொருள் வர்த்தகத்தை முன்னெடுத்து சென்றதன் ஊடாக 6 கோடி ரூபாயை ஈட்டிய பெண் ஒருவர் குற்றப்புலனாய்வு திணைக்களத்தினரால் கைதுசெய்யப்பட்டுள்ளார். நிதி சலவை சட்டத்தின் கீழ் குறித்த பெண் கைதுசெய்யப்பட்டுள்ளதாக பொலிஸ் ஊடகப்பேச்சாளர், சிரேஷ்ட பிரதி பொலிஸ் மா அதிபர் அஜித் ரோஹண தெரிவித்துள்ளார். “நேற்றைய தினம் குற்றப்புலனாய்வு திணைக்களத்தினரால் தெஹிவளை பிரதேசத்தில் வசிக்கும் 41 வயது பெண் ஒருவர் கைதுசெய்யப்பட்டார். குறித்த சந்தேகநபரினால் கடந்த 4 வருடங்களில் பல்வேறு வங்கிகளில் 5 கணக்குகள் தொடரப்பட்டுள்ளன. அவற்றின் மூலம் அவர் பணத்தை பெற்றுக்கொண்டுள்ளார். குறித்த வங்கி கணக்குகள் ஊடாக 6 கோடி ரூபாவை அவர் பெற்றுக்கொண்டுள்ளார். இந்த கணக்குகள் தொடர்பில் மேற்கொண்ட விசாரணைகளின் ஊடாக பல்வேறு தரப்பினரால் அவற்றிற்கு பணம் வைப்பிலிடப்பட்டுள்ளமை தெரியவந்துள்ளது. பணத்தை வைப்பிலிட்டவர்கள் பிரதேச ரீதியாக போதைப்பொருள் வர்த்தகத்தில் ஈடுபட்டுள்ளதுடன் போதைப்பொருளுக்கு அடிமையானவர்கள் என விசாரணைகள் மூலம் எமக்கு அறியக்கிடைத்தது. இலங்கை மத்திய வங்கி நிதி விசாரணை பிரிவு வழங்கிய தகவலுக்கு அமைய இந்த கைது நடவடிக்கை இடம்பெற்றது. நிதி சலவை சட்டத்தின் கீழ் எந்தவொரு நபராவது சட்டவிரோதமான செயல்கள் மூலம் பணத்தை ஈட்டி அதனை வங்கி கணக்குகளில் வைப்பிலிடும்பட்சத்தில் அதனை தடை செய்வதற்கும் பணத்தை பறிமுதல் செய்வதற்கும் பொலிஸாருக்கும் நீதிமன்றத்திற்கும் அதிகாரம் உள்ளது. சம்பவம் தொடர்பில் பொலிஸார் மேலதிக விசாரணைகளை முன்னெடுத்து வருகின்றனர்.” ", "URL": "https://www.itnnews.lk/2023/10/05/352657/", "Category": "Breaking News,அண்மைய செய்திகள்,தேசிய செய்திகள்", "Parent URL": null}