{"Source": "ITN news", "Timestamp": "දෙසැම්බර් 24, 2022 18:20", "Headline": "එප්පාවල දරුවාට කිසිම හානියක් නැහැ – වෛද්‍ය වාර්තාවෙනුත් සහතිකයක්", "News Content": "පැහැර ගැනීමට ලක් වූ එප්පාවල ප්‍රදේශයේ පදිංචි වයස අවුරුදු 9ක පිරිමි දරුවා රිකිල්ලගස්කඩ නිවසක රඳවාගෙන සිටියදී පොලිසීය සොයා ගත්තා. දරුවා රැගෙන ගිය 44 හැවිරිදි පුද්ගලයා සහ ඔවුන්ට නවාතැන් දුන් නිවසේ හිමිකරු මෙන්ම දරුවා රැගෙන ගිය ත්‍රීරෝද රථය ද පොලිසීය අත්අඩංගුවට ගෙන තිබෙනවා. දරුවා අපයෝජනයකට ලක්ව නැති බව මෙතෙක් සිදුකළ පරික්ෂණවලදී තහවුරු වුණා. එප්පාවල කිරලෝගම ගැටදිවුල ප්‍රදේශයේ පදිංචි දෙනෙත් ගෞරව ප්‍රේමසුන්දර නැමති වයස අවුරදු නවයක් වන මෙම පිරිමි දරුවා රිකිල්ලගස්කඩ, ජොන්සන් වතුයායේ නිවසක සිටියදීයි  පොලිසිය සොයා ගත්තේ.  දරුවා පසුගිය 19 වැනිදා නිවසින් අතුරුදහන් වුණා. ඔහු සමග සමීප සබදතාවක් පැවැත්වූ 45 හැවිරිදි  පුද්ගලයෙකු සම්බන්ධයෙන් සැක සහිත බවටයි දරුවාගේ මව පොලිසියට පැමිණිලි කර තිබුණේ. ඒ අනුව එම ප්‍රදේශයේ පදිංචි විදුලි කාර්මික ආයතනයක් පවත්වාගෙන ගිය අසේල ප්‍රියන්ත නැමැත්තා දරුවා පැහැරගෙන ගොස් ඇති බවට පසුව පොලිසීය තහවුරු කර ගත්තා. ඒ අනුවයි අදාළ සැකකරු සහ අතුරුදහන්වු දරුවා සොයා පොලිසීය විමර්ෂණ සිදුකලේ. සැකකාර විදුලි කාර්මිකයා දරුවා පැහැර ගෙන ගිය දින සිට ඔහුට අයත් ජංගම දුරකථනය ක්‍රියා විරහිත කර තිබුණද ඊයේ පස්වරු 6.30 ට පමණ එම දුරකථනයෙන් දරුවාගේ මවට ඇමතුමක් ලබාගනිමින් විදුලි කාර්මික ශිල්පියා පවසා ඇත්තේ දරුවා හොඳින් ඉන්නා බවයි. තමන් අනුරාධපුර තලාව ප්‍රදේශයේ දරුවා සමඟ සිටින බවත්, කඩිනමින්ම දරුවා මවට  ලබාදෙන බවද ඔහු  පවසා තිබෙනවා. එමෙන්ම  දරුවාගේ ඉල්ලීම මත තමන් ඔහු රැගෙන ගිය බවද සැකකාර විදුලි කාර්මික ශිල්පියා මවට ප්‍රකාශ කළා. කෙසේ වෙතත් අදාළ දුරකථන ඇමතුම ඔස්සේ  පරික්ෂණ ක්‍රියාත්මක කළ පොලිසිය ඔහු රිකිල්ලගස්කඩ ප්‍රදේශයේ සිටින බවට අනාවරණය කර ගත්තා. ඒ අනුවයි දරුවා හා ඔහු පැහැර ගත් පුද්ගලයා රැදී සිටි නිවස වටලා ඔවුන් අත්අඩංගුවට ගැනීමට කටයුතු කර ඇත්තේ. මෙලස අත්අඩංගුවට ගත් විදුලි කාර්මිකයා එප්පාවල ප්‍රාදේශීය රෝහලේ වෛද්‍යවරයකු වෙත යොමු කර වෛද්‍ය පරීක්ෂණයකට යොමු කළ අතර, එප්පාවල පොලිස් ස්ථානයේ කාන්තා හා ළමා කාර්යංශයේදී දරුවාගේ ප්‍රකාශයක් සටහන් කර ගැනීමද  සිදු කෙරුණා.දෙනෙත් ගෞරව ප්‍රේමසුන්දර නැමති දරුවා ඉන් අනතුරු සිය මව හමුවුණා.පැහැර ගැනීම සිදු කළ පුද්ගලයා සහ නවතැන් ලබා දුන් නිවසේ හිමිකරුද අද පස්වරුවේ තඹුත්තේගම මහේස්ත්‍රාත් අධිකරණයට ඉදිරිපත් කෙරුණා.   ", "URL": "https://www.itnnews.lk/2023/10/05/451965/", "Category": "Breaking News,ප්‍රධාන පුවත", "Parent URL": null}