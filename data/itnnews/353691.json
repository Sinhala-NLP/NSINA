{"Source": "ITN news", "Timestamp": "අගෝස්තු 2, 2021 12:08", "Headline": "ඊයේ වැඩිම ආසාදිතයින් පිරිස කළුතර දිස්ත්‍රික්කයෙන් හඳුනා ගැනේ", "News Content": "ඊයේ දිනයේ දී මෙරටින් වාර්තා වූ කොරෝනා ආසාදිතයින් සංඛ්‍යාව 2510ක්. ඉන් විසි දෙනෙකු විදේශ රටවල සිට පැමිණි අයයි. ඊයේ දිනයේ දී රෝගීන් වැඩිම සංඛ්‍යාවක් වාර්තා වී ඇත්තේ කළුතර දිස්ත්‍රික්කයෙන්. එම සංඛ්‍යාව 398 ක්. ගම්පහ දිස්ත්‍රික්කයෙන් රෝගීන් 384 දෙනෙකු හඳුනාගෙන තිබෙනවා. කොළඹ , මහනුවර , ගාල්ල , මාතර , හම්බන්තොට , මොණරාගල , ත්‍රිකුණාමලය සහ මාතලේ යන දිස්ත්‍රික්කවලින් රෝගීන් 100 ඉක්මවූ සංඛ්‍යාවක් ඊයේ දිනයේ දී වාර්තා වුණා. මෙරටින් වාර්තා වූ සමස්ත කොරෝනා ආසාදිතයින් සංඛ්‍යාව 311,349ක්. රෝහල්ගතව සහ අතරමැදි ප්‍රතිකාර මධ්‍යස්ථානවල 27,998 දෙනෙකු ප්‍රතිකාර ලබමින් සිටිනවා. සුවය ලැබූ සමස්ත සංඛ්‍යාව 278,910ක්. පෙරේදා තහවුරු කරගත් බවට ඊයේ වාර්තා කළ මරණ සංඛ්‍යාව 67 ක් ද සමඟින් මෙරට සමස්ත කොරෝනා මරණ සංඛ්‍යාව 4,508 දක්වා ඉහළ ගියා. ඊයේ දිනයේ දී සිදුකර ඇති PCR සංඛ්‍යාව 19102ක්. රැපිඩ් ඇන්ටිජන් පරීක්ෂණ 5365 ක් ඊයේ සිදුකර තිබෙනවා. මේ අතර සෞඛ්‍ය අංශ සඳහන් කරන්නේ රෝගය මර්දනය තමන්ට පමණක් තනිව සිදුකළ නොහැකි බවයි. ඒ සඳහා ජනතා සහාය උපරිමයෙන්ම අවශ්‍ය බවත් රෝග ලක්ෂණ ඇති අය වැඩි වශයෙන් වාර්තා වන බවත් සෞඛ්‍ය අංශ පවසනවා. ", "URL": "https://www.itnnews.lk/2023/10/05/353691/", "Category": "Breaking News,දේශීය පුවත්", "Parent URL": null}