{"Source": "ITN news", "Timestamp": "ජූනි 14, 2021 18:16", "Headline": "ඉන්ධන මිල ඉහළ දැමීම ගැන පක්‍ෂ 08කින් ඒකාබද්ධ නිවේදනයක්", "News Content": "ඉන්ධන මිල ඉහළ නැංවීමේ ජනප්‍රිය නොවන තීරණයේ වගකීම බලශක්ති අමාත්‍යවරයාගේ කරමත පැටවීමට දරණ වෑයම තමන් ප්‍රතික්ෂේප කරන බව දේශපාලන පක්‍ෂ කිහිපයක ජ්‍යෙෂ්ඨයන් නිකුත් කළ ඒකාබද්ධ නිවේදනයක දැක්වෙනවා. අපේ ජන බල පක්‍ෂයේ පූජ්‍ය අතුරලියේ රතන ස්වාමීන්වහන්සේ සහ ජාතික නිදහස් පෙරමුණේ විමල් විරවංශ , ප්‍රජාතන්ත්‍රවාදී වාමාංශික පෙරමුණේ වාසුදේව නානායක්කාර , ලංකා සම සමාජ පක්‍ෂයේ තිස්ස විතාරණ , ජාතික කොංග්‍රසයේ ඒ එල් එම් අතාවුල්ලා , ශ්‍රී ලංකා කොමියුනිස්ට් පක්‍ෂයේ ජී වීරසිංහ , එක්සත් මහජන පක්‍ෂයේ ටිරාන් අලස් හා ශ්‍රී ලංකා මහජන පක්‍ෂයේ අසංක නවරත්න යන මහත්වරුන් මෙම නිවේදනයට අත්සන් තබා තිබෙනවා. කොරෝනා වසංගත තත්ත්වය හමුවේ ජනතාව ආදායම් මාර්ග අහිමි වීමෙන් අභියෝගයකට මුහුණ දී සිටිනවා. රජයේ ආදායම් මාර්ග ද බොහෝ සේ බිඳ වැටී ඇති බවයි මෙම නිවේදනයේ දැක්වෙන්නේ. මෙවැනි අවස්ථාවකදී ඇතැම් ජනප්‍රිය නොවන තීරණ ගැනීමට කවර ආණ්ඩුවකට වුව ද සිදුවිය හැකියි. තෙල් මිල වැඩි කිරීමේ තීරණය ද එවැනි ජනප්‍රිය නොවන තීරණයක් බවයි නිවේදනයේ දැක්වෙන්නේ. ඉන්ධන මිල ඉහළ නැංවීම ජනාධිපතිතුමාගේ ප්‍රධානත්වයෙන් හා අග්‍රාමාත්‍යවරයාගේ සහභාගිත්වයෙන් රැස් වූ ජීවන වියදම් පිළිබඳ අමාත්‍ය මණ්ඩල අනුකමිටුව ගත් තීරණයක් බව පසුගියදා නිවේදනය කෙරුණා. එවන් පසුබිමක ශ්‍රී ලංකා පොදුජන පෙරමුණේ ප්‍රධාන ලේකම් සාගර කාරියවසම් මහතා තීරණයේ වගකීම උදය ගම්මන්පිල අමාත්‍යවරයා මත පටවා ආණ්ඩුව ජනතාව ඉදිරියේ අනවශ්‍ය අර්බුදයකට ඇද දමා ඇති බව ද මෙම නිවේදනයේ දැක්වෙනවා. මෙවැනි ක්‍රියා මගින් ආණ්ඩුව පිළිබඳ මහජන විශ්වාසය බිඳ වැටීමට හේතුවන බව ද එහි සඳහන්. එවැනි කට්ටිවාදී ප්‍රවණතා වහා පරාජය කිරීම ජනාධිපතිතුමාගේ හා අග්‍රාමාත්‍යවරයාගේ වගකීම බව ද නිවේදනයේ දැක්වෙනවා.        ", "URL": "https://www.itnnews.lk/2023/10/05/342686/", "Category": "Breaking News,දේශීය පුවත්", "Parent URL": null}