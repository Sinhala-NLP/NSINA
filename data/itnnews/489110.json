{"Source": "ITN news", "Timestamp": "ජූනි 5, 2023 06:52", "Headline": "රූපවාහිනී මහගෙදරට 44 යි", "News Content": "ශ්‍රී ලාංකේය ටෙලිවිෂන් ඉතිහාසයේ නොමැකෙන සටහන් රැසක් සනිටුහන් කළ  රූපවාහිනි මහ ගෙදර ස්වාධීන රූපවාහිනිය 44 වෙනි වියට පා තැබුවා. 44 වන සංවත්සරය වෙනුවෙන් වික්‍රමසිංහපුර ප්‍රධාන කාර්යාලයේ දී සර්ව රාත්‍රික පිරිත් දේශනයක්,  සාංඝික දානය පිළිගැන්වීම ඇතුළු ආගමික වැඩසටහන් සංවිධාන කර තිබෙනවා. කොට්ටාව මහල් වරාව පාරේ නිවසක කාමරයක ශාන් වික්‍රමසිංහ,  අනිල් විජේවර්ධන සහ බොබ් ක්‍රිස්ටි යන තුන්දෙනා ටෙලි විෂනය ලංකාවේ ජනතාවට හදුන්වා දෙමින් සිටි මොහොතක එවක පැවති ආණ්ඩුව එම උත්සාහය ආණ්ඩුවට පවරා ගනිමින් 1979 ජූනි 05 වෙනිදා ස්වාධීන රූපවාහිනිය ජනගත කළා. ජ්‍යෙෂ්ඨතම මාධ්‍ය වේදියෙකු මෙන්ම පරිපාලන කේෂ්ත්‍රයේ ප්‍රවීණයෙකු වු තේවිස් ගුරුගේ මහතා රූපවාහිනි මහ ගෙදර ප්‍රථම නිසි බලධාරියා වුණා. එතනින් පටන් ගත්ත ශ්‍රී ලාංකේය රූපවාහිනි වංශ කතාව අද වෙනකොට පරිච්ඡේද ගණනාවක් ලියවී හමාරයි. සියලු රූපවාහිනි නාලිකා අතර ප්‍රමුඛයා ලෙස ජනහදවත් තුළ රැදී සිටින්නට ස්වාධීන රූපවාහිනියට හැකි වුණේ සමස්ත සේවක පිරිසගේම අපරිමිත කැපවීම නිසාමයි. අප ජනතාවගේම රූපාවාහිනිය වු බව බොහෝ අවස්ථාවල ප්‍රකට කර තිබෙනවා. සුනාමි ව්‍යවසනයේ දී කාටත් කලින් එම විපත රටට දැනුම් දුන්නා පමණක් නොව විපතට පත් ජනතාවට පිහිට වෙන්නට මනුෂ්‍යත්වයේ සත්කාරයට මුල පිරුවේද ස්වාධීන රූපවාහිනියයි. වසර 30 ක කුරිරු යුද්ධය රටටත් ලොවටත් වසන්ව තිබූ මොහොතක සියලු මාධ්‍ය ආයතනවලට ආදර්ශයක් වෙමින් අපේ මාධ්‍ය වේදීන් යුද බිමට ගියේ රණවිරුවන් සේම මාධ්‍ය විරුවන්ගේ යුග මෙහෙවර ඉටු කරන්නටයි. යුද ජයග්‍රහණයේත් පළමු පියවරේ සනිටුහනත් වෙනින් කාගෙන්වත් නොව ස්වාධීන රූපවාහිනි ප්‍රවෘත්ති විකාශයෙන්මය. ඝාතකයා ඝාතනය වුණ පුවත රටටත් ලොවටත් කාටත් කලින් කිව්වේද අපේ ප්‍රවෘත්ති  විකාශයයි. මේ සියල්ල හමුවේ ස්වාධීන රූපවාහිනියට සැමදා සැම විට ශක්තියක් වූයේද වන්නේ ද ප්‍රේක්ෂක ඔබමය.  හතලිස් හතර වසරක ගමන් මග තුළ අප ලැබූ පරාජයන් වගේම ජයග්‍රහණයන් ද අති මහත්ය. සම්මාන උළෙලයන්හිදි ස්වාධීන රූපවාහිනි මාධ්‍ය ජාලය සම්මානයෙන් පිදුම් ලබද්දි කාටත් කලින් රටටම පුවත් ගෙන එන අප ප්‍රවෘත්ති විකාශයද නිරන්තරයෙන්ම සම්මානයට පාත්‍ර වූයේ ස්වාධීන රූපවාහිනියට ආදරය කරන සුවහසක් ප්‍රේක්ෂක ජනතාව නිසාමය. සැම විටම අප නිවැරදි දේ ජනතාවට දායාද කළේය. ගුණාත්මක වැඩසටහන් හරවත් ටෙලි නාට්‍ය කාලවක් තුළින් ප්‍රබුද්ධ ප්‍රේක්ෂක මනසට ආමන්ත්‍රණය කරන්නටද අපට හැකි වුණා. එබැවින් 44 වසරක් ආපස්සට හැරී බලද්දි අපට ඇත්තේ මහත් අභිමානයකි. ගමන නිම නැත. මේ 44 න් පසු යළි දීර්ඝ ගමනක ආරම්භක පිය සටහන තැබීමක් පමණි. ස්වාධීන රූපවාහිනියේ 44 වැනි සංවත්සරය වෙනුවෙන් අද සර්ව රාත්‍රික පිරිත් දේශනයක් පැවැත්වෙනවා. මහා සංඝයා වහන්සේ උදෙසා හෙට උදෑසන දානය පිළිගැන්වීම ද සිදු කෙරෙනවා. ස්වාධීන රූපවාහිනි 44 වන සංවත්සරය වෙනුවෙන් හින්දු ආගමික වතාවත් පැවැත්වුනේ ජින්තුපිටිය මුරුගන් කෝවිලේදීයි. ස්වාධීන රූපවාහිනි මාධ්‍ය ජාලයේ සභාපති සුදර්ශන ගුණවර්ධන,  සාමාන්‍යාධිකාරි අරුණ විජේසිංහ යන මහත්වරුන් ඇතුළු කළමනාකාරීත්වය ද සේවක පිරිසක් ද ඊට එක්ව සිටියා. ඉස්ලාම් ආගමික වතාවත් පැවැත්වුනේ දවටගහ ජුම්මා මුස්ලිම් පල්ලියේදීයි. ස්වාධීන රූපවාහිනි කළමනාකාරීත්වය ඇතුළු සේවක පිරිසක් එම ආගමික වතාවත් වලට සහභාගී වුණා. 44 වැනි සංවත්සරය වෙනුවෙන් සෙත් පැතීම මෙහිදි ද සිදු කෙරුණා. ස්වාධීන රූපවාහිනි 44 වැනි සංවත්සරය වෙනුවෙන් කතෝලික දේව මෙහෙයක් ද පැවැත්වුණා. ඒ පැලවත්ත ජූවාම් දල්බස්තෝනි දේවස්ථානයේදීයි. කළමනාකාරීත්වය ඇතුළු සේවක මණ්ඩලය ඊට ද එක්ව සිටියා.   ", "URL": "https://www.itnnews.lk/2023/10/05/489110/", "Category": "Breaking News,ප්‍රධාන පුවත", "Parent URL": null}