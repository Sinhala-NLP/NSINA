{"Source": "ITN news", "Timestamp": "ஆகஸ்ட் 19, 2022 13:28", "Headline": "மின்சார சபையை மீள்கட்டியெழுப்ப தொழிற்சங்கங்கள் ஒத்துழைப்பு.. அமைச்சர் கஞ்சன தெரிவிப்பு…", "News Content": "இலங்கை மின்சார சபையை மீள்கட்டமைப்பதற்கான திட்டங்களுக்கு ஒத்துழைப்பு வழங்குவதாக தொழிற்சங்கங்கள் உறுதியளித்துள்ளதாக அமைச்சர் கஞ்சன விஜயசேகர தெரிவித்தார். இதேவேளை கடந்த காலங்களில் காணப்பட்ட எரிபொருள் பிரச்சினையை முகாமைத்துவம் செய்வதில் லங்கா ஐ.ஓ.சி நிறுவனம் வழங்கிய ஒத்துழைப்புக்கு அமைச்சர் கஞ்சன நன்றி தெரிவித்துள்ளார். லங்கா ஐ.ஓ.சி நிறுவனத்தின் பிரதான காரியாலயத்தில் அதன் பணிக்குழாமினரை சந்தித்து கலந்துரையாடிய போதே, அமைச்சர் இதனை தெரிவித்தார். ஐ.ஓ.சி நிறுவனத்தின் அழைப்பின் பேரிலேயே அமைச்சர் அங்கு சென்றார். எரிபொருள் பிரச்சினை, தேசிய எரிபொருள் அனுமதிப்பத்திர நடைமுறை உள்ளிட்ட பல விடயங்கள் தொடர்பில் இங்கு கலந்துரையாடப்பட்டது. உத்தேச மீள்கட்டமைப்பு மற்றும் மீள்புதுப்பிக்கத்தக்க சக்தி உற்பத்திகளுடன் தொடர்புடைய பிரச்சினைகள் குறித்து கலந்துரையாடுவதற்கு இலங்கை மின்சார சபை ஊழியர்கள் கூட்டமைப்பின் உறுப்பினர்கள் சிலர் அமைச்சர் கஞ்சன விஜயசேகரவை சந்தித்தனர். மின்சார சபையின் சகல பிரிவுகளையும் பிரதிநிதித்துவப்படுத்தி ஊழியர்கள் இதில் கலந்துக்கொண்டனர். ", "URL": "https://www.itnnews.lk/2023/10/05/429881/", "Category": "Breaking News,அண்மைய செய்திகள்,தேசிய செய்திகள்", "Parent URL": null}