{"Source": "ITN news", "Timestamp": "නොවැම්බර් 7, 2022 21:25", "Headline": "කන්දකාඩුවෙන් පැනගිය 50 ක් යළි භාරවෙයි", "News Content": "කන්දකාඩු ප්‍රතිකාර හා පුනරුත්ථාපන මධ්‍යස්ථානයේ දෙපිරිසක් අතර ඇති වු ගැටුමකින් රැඳවියන් 5 දෙනෙකු තුවාල ලබා තිබෙනවා. ගැටුම හමුවේ එහි සිටි රැදවූවන් 50 ත් 100 ත් අතර පිරිසක් පළාගොස් ඇති අතර ඉන් 50 කට අධික පිරිසක් මේ වනවිට භාරවී තිබෙනවා. රැඳවියන් දෙදෙනෙකු අතර ඊයේ රාත්‍රීයේ ඇති වු බහින්බස් වීමක් දුරදිග යාමෙන් එය ගැටුමක් දක්වා වර්ධනය වී තිබෙනවා. එහි දී ගැටුමට තවත් පිරිස් එක්වී ඇති අතර ගල් මුල් සහ  පුනරුත්ථාපන මධ්‍යස්ථායේ තිබු භාණ්ඩ වලින්ද පහරදීම් සිදුකර ඇති බවටයි වාර්තා වන්නේ. මෙම ගැටුම වර්ධනය වීමත් සමග එය පාලනය කිරිමට පොලිසිය හා හමුදාවේ විශේෂ කණ්ඩායම් කැදවා තිබෙනවා. මෙම ගැටුම සිදුවන අවස්ථාවේ දී කඳවුර තුළ පිහිටි අවි ගබඩාවට ඇතුලු වීමට රැඳවියන් උත්සහ දරා තිබෙනවා. එම අවස්ථාවේ දී ආරක්ෂාවට සිටි යුධ හමුදා නිලධාරීන් අහසට වෙඩි තබා ඇති බවයි යුධ හමුදාව නිවේදනය කරන්නේ. ගැටුම හමුවේ තුවාල ලැබු රැඳවියන් පස්දෙනෙකු ප්‍රතිකාර සදහා රෝහල් ගත කෙරුණා. කඳවුරේ සිටි නිලධාරියෙකුට ද තුවාල සිදු වී ඇති අතර ඔහුද ප්‍රතිකාර සදහා රෝහල් ගත කර තිබෙනවා. ගැටුම සිදුවන අතරතුර රැඳවියන් 50 ත් 100 ත් අතර පිරිසක් පලා ගොස් ඇති අතර අද උදෑසන වන විට ඔවුන්ගෙන් 50 දෙනෙකුට අධික රැඳවියන් පිරිසක් භාර වී තිබෙනවා. මෙම සිද්ධිය සම්බන්ධයෙන් ජනාධිපතිවරයා අධිකරණ අමාත්‍ය විජයදාස රාජපක්ෂ මහතා සමග සාකච්ඡා කර තිබෙනවා. එහිදී මෙවැනි ආකාරයේ ක්‍රියා යලි සිදු නොවීමට අවශ්‍ය පියවර ගන්නා ලෙසට ජනාධිපතිතුමා උපදෙස් ලබා දී තිබෙනවා.     ", "URL": "https://www.itnnews.lk/2023/10/05/444636/", "Category": "දේශීය පුවත්", "Parent URL": null}