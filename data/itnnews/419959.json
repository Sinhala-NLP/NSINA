{"Source": "ITN news", "Timestamp": "ஜூன் 29, 2022 12:19", "Headline": "அரச அலுவலக சேவைகள் எதிர்வரும் சில நாட்களுக்கு மட்டுப்படுத்தப்பட்டுள்ளன..", "News Content": "நாட்டில் ஏற்பட்டுள்ள நெருக்கடி நிலையை அடுத்து அரச அலுவலகங்களினுடாக வழங்கப்படும் சேவைகள் எதிர்வரும் ஒருசில நாட்களுக்கு மட்டுப்படுத்தப்பட்டுள்ளன. பிரதேச செயலகங்களுடாக விநியோகிக்கப்படும் பிறப்பு, இறப்பு, திருமண சான்றிதழ்களை வழங்கும் செயற்பாடும், காணி பதிவு தொடர்பான விடயங்களும் எதிர்வரும் 10 நாட்களுக்கு திங்கள் மற்றும் புதன்கிழமைகளில் மாத்திரம் இடம்பெறுமென அறிவிக்கப்பட்டுள்ளது. அது தொடர்பில் பதிவாளர் திணைக்களம் அறிக்கையொன்றை வெளியிட்டுள்ளது. குறித்த இரு தினங்களில் காலை 08.30 மணிமுதல், 04.30 மணிவரையான காலப்பகுதியில் சேவைகளை பெற்றுக்கொள்ள முடியுமெனவும் சுட்டிக்காட்டப்பட்டுள்ளது. எனினும் பதிவாளர் திணைக்களத்தின் பத்தரமுல்லை சுஹுருபாய கிளை அலுவலகம், குருநாகல், கண்டி, மாத்தறை, குடிவரவு குடியகல்வு திணைக்கள கிளை அலுவலகங்கள் காணப்படும் பிரதேச செயலகங்களின் மாவட்ட பதிவாளர் பிரிவுகள் 5 நாட்களும் வழமைப்போன்று திறந்திருக்குமெனவும் சுட்டிக்காட்டப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/419959/", "Category": "Breaking News,அண்மைய செய்திகள்,தேசிய செய்திகள்", "Parent URL": null}