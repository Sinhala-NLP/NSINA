{"Source": "ITN news", "Timestamp": "නොවැම්බර් 29, 2021 18:45", "Headline": "අර්ජුණ රණතුංග එක්සත් ජාතික පක්ෂයට සමුදෙයි", "News Content": "වත්මන් සහ අනාගත අභියෝග ජය ගන්නට සුදුසු වැඩපිළිවෙළක් පක්ෂය තුළ නැතැයි කියා එක්සත් ජාතික පක්ෂයේ හිටපු මන්ත්‍රී අර්ජුණ රණතුංග මහතා පක්ෂයෙන් ඉවත් වීමේ ලිපිය අද නායක රනිල් වික්‍රමසිංහ මහතාට යොමු කර තිබෙනවා. වාමාංශික දේශපාලනයේ ආභාෂය ලබාගෙන දේශපාලනයට පිවිසි අර්ජුණ රණතුංග මහතා එක්සත් ජනතා නිදහස් සන්ධානයේද මන්ත්‍රීධූරය දැරීය. පසුව එක්සත් ජාතික පක්ෂයට එක් වුනු රණතුංග මහතා යළි පාර්ලිමේන්තුවට පිවිසීය. 2015  යහපාලන ආණ්ඩුව සමයේදී අමාත්‍ය ධූර කිහිපයක්ද දැරූ තමන් ඒ පිළිබඳව පක්ෂ නායකත්වයට ගරු කරන බවද රනිල් වික්‍රමසිංහ මහතා වෙත යොමු කළ  ලිපියේ සඳහන් කර ඇත. 2020 මහ මැතිවරණයට පෙර පක්ෂයේ ඇති වූ මත ගැටුම් හේතුවෙන් වූ බෙදීම් නිසා අවාසනාවන්ත තත්ත්වයක් උදාවීම අභාග්‍යයක් බවද රණතුංග මහතා පවසයි. විසුරුනු පාක්ෂිකයන් නැවත ඒකරාශී කිරීමෙන් විපක්ෂයේ වගකීම ඉටු කරන්නට දැඩි වෙහෙසක් ගත්තද අදටත් එවැනි වැඩපිළිවෙළක් ඇති වන බවක් පෙනෙන්නට නැති නිසා තවදුරටත් පක්ෂය තුළ රැඳී සිටීමෙන් ඵලක් නොමැති බව සඳහන් කරමින් අර්ජුණ රණතුංග මහතා එක්සත් ජාතික පක්ෂයේ සාමාජිකත්වයෙන් අද දින සිට ඉවත් වන බවට පක්ෂ නායක රනිල් වික්‍රමසිංහ මහතාට ලිපියක් යොමු කරමින් සිය ඉල්ලා අස්වීම දැනුම් දී ඇත.     ", "URL": "https://www.itnnews.lk/2023/10/05/379486/", "Category": "දේශීය පුවත්", "Parent URL": null}