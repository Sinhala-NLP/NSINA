{"Source": "ITN news", "Timestamp": "ඔක්තෝබර් 18, 2022 18:56", "Headline": "සම්බන්ධතා බිඳ වැටුණු නාවික හමුදා යාත්‍රාවෙන් සංඥාවක්", "News Content": "සැකකටයුතු යාත්‍රා නිරීක්ෂණයට යොදවා තිබියදී අතුරුදන් වූ නාවික යාත්‍රාව ජාත්‍යන්තර මුහුදු සීමාවේ ඇති බවට තොරතුරු ලැබී තිබෙනවා. 6 දෙනෙකුගෙන් සමන්විත මෙම නාවික යාත්‍රාව පසුගිය මස 17 වනදා දකුනු මුහුදේ විශේෂ ආවේෂණ රාජකාරි සදහා පිටත්ව ගොස් තිබුණා. කෙසේ වුවද ඔවුන්ගේ සන්නිවේදන සබදතා බිදවැටීමත් සමග නාවික හමුදාව මෙම යාත්‍රා සොයා මෙහෙයුම් ආරම්භ කළා. එම යාත්‍රාව සෙවීමට යොදවා තිබූ ඒ 521 දරණ නෞකාව සමග අද දහවල් යළි පණිවුඩ සබදතා ගොඩනගා ගැනීමට අදාළ යාත්‍රාවේ නාවිකයින් සමත් වූ බවයි නාවික හමුදාව සදහන් කළේ. මෙම යාත්‍රාවේ එංජිමේ ඇති වූ කාර්මික දෝෂයක් හේතුවෙන් ආපදාවට ලක්ව එය නාවික සැතපුම් 400 ක් දුරින් වූ ගැඹුරු මුහුදට ගසාගෙන ගොස් තිබෙනවා.  යාත්‍රාව ගොඩබිමට රැගෙන ඒම සදහා නාවික හමුදාව කටයුතු කරමින් සිටින බවයි නාවික හමුදා මූලස්ථානය සදහන් කළේ.                 ", "URL": "https://www.itnnews.lk/2023/10/05/441296/", "Category": "දේශීය පුවත්", "Parent URL": null}