{"Source": "ITN news", "Timestamp": "ජනවාරි 20, 2023 19:28", "Headline": "වැටුප මත පැනවූ බද්ධ ඉවත් කරන්නැයි ඉල්ලා වෘත්තිකයින් විරෝධතාවල", "News Content": "තම වැටුප මත පනවා ඇති නව බදු ඉවත් කරන්නැයි ඉල්ලා විශ්වවිද්‍යාල ආචාර්යවරුන්, බැංකු සේවකයින් මෙන්ම වෛද්‍යවරුන් ඇතුලු වෘත්තීයවේදින් පිරිසක් කොළඹ දී අද උද්ඝෝෂණයක නිරත වුණා. වෘත්තීයවේදීන්ගේ වෘත්තිය සමිති එකමුතුව සංවිධාන කළ විරෝධතාව පැවැත්වීමට සැලසුම් කර තිබුණේ ලෝටස් පාරේ මුදල් අමාත්‍යාංශය ඉදිරිපිටදියි. අසාධාරණ බදු ප්‍රතිපත්තියට එරෙහි වෙමු යන මැයෙන් මෙම විරෝධතාව සංවිධාන කර තිබුණා. මෙම විරෝධතාවට සහභාගී වීම සඳහා වෘත්තීයවේදීන් පිරිසක් පැමිණි අවස්ථාවේදි පොලිසිය අතර උණුසුම් තත්ත්වයක් ඇතිවුණා. කෙසේ වවුද මුදල් අමාත්‍යාංශය ඉදිරිපිට මෙම උද්ඝෝෂණය හේතුවෙන් ලෝටස් පාර වසා දැමුණා. මෙම ස්ථානයට ලගා වීමට අවසර නොලැබුණු තවත් වෘත්තිකයන් පිරිසක් සෙරමික් හංදිය ප්‍රදේශයේදී උද්ඝෝෂණයක නිරත වුණා. ගාලු මුවදොර හරහා බස් රථයකින් පැමිණි විශ්වවිද්‍යාල ආචාර්යවරුන්ට එම ස්ථානයේ දී බස් රථයෙන් බැසීමට අවසර නොලැබීම හේතුවෙන් උණුසුම් තත්ත්වයකුයි ඇති වුණේ. පසුව ඔවුන් ජනාධිපති ලේකම් කාර්යාලය අසළ උද්ඝෝෂණයේ නිරත වුණා. මේ අතර කොළඹ කොටුව බල ප්‍රදේශය අවට විරෝධතා පා ගමනේ නිරත පිරිසට ගාලු මුවදොර භුමියට , ජනාධිපති ලේකම් කාර්යාලයට සහ මුදල් අමාත්‍යාංශයට ඇතුලු වීම වළක්වාලමින් කොටුව මහේස්ත්‍රාත් තිළිණ ගමගේ මහතා නියෝගයක් නිකුත් කළා. කොටුව සහ කොම්පඤ්ඤවීදිය පොලිස් ස්ථානාධිපතිවරුන් මෝසමක් ගොනු කරමින් අධිකරණයෙන් කළ ඉල්ලීමක් සලකා බැලූ මහේස්ත්‍රාත්වරයා මෙම නියෝගය සිදු කර තිබෙනවා. මෙම නියෝගය මගින් ගාලු මුවදොර භුමියට ඇතුලු වීම පමණක් වළක්වා තිබෙනවා. එයට ඇතුලු නොවි සාමාන්‍ය පරිදි උද්ඝෝෂණ කිරිමේ අයිතියට බාධාවක් නොවිය යුතු බවත් මහේස්ත්‍රාත්වරයා නියෝගය ප්‍රකාශ කරමින් කියා සිටියා. විශ්වවිද්‍යාල ආචාර්යවරුන්ගේ සංගමය,රජයේ වෛද්‍ය නිලධාරීන්ගේ සංගමය , ලංකා බැංකු සේවක සංගමය , විදුලි සංදේශ ඉංජිනේරු සංගමය ඇතුලු වෘත්තීය සමිති මෙන්ම විශ්වවිද්‍යාල ශිෂ්‍ය සංගම් මෙම විරෝධතාව සංවිධාන කර තිබුණා.     ", "URL": "https://www.itnnews.lk/2023/10/05/456777/", "Category": "Breaking News,දේශීය පුවත්", "Parent URL": null}