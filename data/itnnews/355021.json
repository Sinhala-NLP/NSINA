{"Source": "ITN news", "Timestamp": "ஆகஸ்ட் 6, 2021 17:59", "Headline": "புத்தளம் கடற்றொழிலாளர்களின் பிரச்சினைக்கு அமைச்சர் டக்ளஸ் தேவானந்தா உடனடி தீர்வு", "News Content": "புத்தளம் கடற்றொழிலாளர்களின் பிரச்சினைக்கு அமைச்சர் டக்ளஸ் தேவானந்தா உடனடி தீர்வு வழங்கியுள்ளார். புத்தளம் கற்பிட்டி கண்டக்குடா பிரதேசத்தில் கூட்டு வலையைப் பயன்படுத்தி இறால் பிடிப்பதை வாழ்வதரமாக கொண்ட மக்கள் எதிர்நோக்கிய பிரச்சினை அமைச்சர் டக்ளஸ் தேவானந்தாவினால் தீர்த்து வைக்கப்பட்டது. பாராளுமன்ற உறுப்பினர் அலிசப்ரி ரஹீமின் ஏற்பாட்டில் பிரதேச கடற்றொழிலாளர்களை இன்று சந்தித்து கலந்துரையாடியதைத் தொடர்ந்தே குறித்த தீர்வு பெற்றுக்கொடுக்கப்பட்டது. கடற்றொழில் அமைச்சில் இடம்பெற்ற குறித்த சந்திப்பில் கடந்த 25 வருடங்களுக்கு மேலாக இப்பகுதியைச் சேர்ந்த கடற்றொழிலாளர்கள் கூட்டு வலையைப் பயன்படுத்தி இறால்பிடிப்பதை வாழ்வதாரமாக கொண்டுள்ளனர். சுமார் 400 க்கும் மேற்பட்ட வலைகள் கடற்றொழில் திணைக்களத்தினால் அகற்றப்பட்டு எடுத்துச்செல்லப்பட்டதாக பாதிக்கப்பட்டவர்கள் அமைச்சர்களிடம் எடுத்துக் கூறியதை அடுத்து சம்பந்தப்பட்ட அதிகாரிகளிடம் தொடர்;பு கொண்ட அமைச்சர் கடல் வளங்களுக்கு பாதிப்பு ஏற்படா வண்ணம் நிபந்தனைகளுடன் அனுமதியை வழங்குமாறு ஆலோசனை விடுத்தார். அத்துடன் கடற்றொழில் திணைக்களத்தினால் எடுத்துச்செல்லப்பட்ட வலைகளையும் மீளப்பெற்றுத்தருவதாக இதன்போது அமைச்சர் உறுதியளித்தார். ", "URL": "https://www.itnnews.lk/2023/10/05/355021/", "Category": "Breaking News,தேசிய செய்திகள்", "Parent URL": null}