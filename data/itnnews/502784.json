{"Source": "ITN news", "Timestamp": "ජූලි 26, 2023 11:19", "Headline": "නිෂ්පාදන ආර්ථිකයක් වෙත රට ගෙන යා යුතුයි – ඇමති බන්දුල", "News Content": "කාර්මික හා තාක්ෂණ අංශයෙන් දියුණු වූ නිෂ්පාදන ආර්ථිකයක් වෙත රට ගෙන යා යුතු බව අමාත්‍ය ආචාර්ය බන්දුල ගුණවර්ධන මහතා පවසනවා. කොළඹ පැවති සම්මන්ත්‍රණයකට එක්වෙමින් අමාත්‍යවරයා එම අදහස් පළ කළා. මෝටර් වාහන ක්ෂේත්‍රයේ ව්‍යවසායකයින් දිරිමත් කිරීම දැනුවත් කිරීම සහ අභියෝග හඳුනා ගැනීම වෙනුවෙන් මෙම ජාතික සම්මන්ත්‍රණය සංවිධාන කර තිබුණා. කර්මාන්ත අමාත්‍යාංශය, කාර්මික සංවර්ධන මණ්ඩලය එක්වයි එය මෙහෙයවනු ලැබුවේ. සම්මන්ත්‍රයේ ප්‍රධාන ආරාධිතයා ලෙස අමාත්‍ය ආචාර්ය බන්දුල ගුණවර්ධන මහතා සහභාගී වුණා. කර්මාන්ත අමාත්‍ය වෛද්‍ය රමේෂ් පතිරණ මහතා මෙහිදී කියා සිටියේ ආයතන 26 ක් මෝටර් රථ එකලස් කිරීම සදහා ලියාපදිංචි වී ඇති බවයි. මේ අතර මෙරට පොදු ප්‍රවාහනය සඳහා විදුලි සංචලනය වෙත සංක්‍රමණය වේගවත් කිරීම පිළිබඳ ජාතික උපදේශන රැස්වීම අමාත්‍ය බන්දුල ගුණවර්ධන මහතාගේ ප්‍රධානත්වයෙන් රැස් වුණා. පොදු ප්‍රවාහනයේ දී විදුලියට මාරුවීම යන තේමාව යටතේ මෙහි ප්‍රධාන දේශනය සිදු කළේ මහාචාර්ය ශිවනන් ස්වාමි මහතායි. අමාත්‍යාංශ රැසක ලේකම්වරුන් ඇතුළු පිරිසක් එම අවස්ථාවට එක් වුණා.     ", "URL": "https://www.itnnews.lk/2023/10/05/502784/", "Category": "Breaking News,දේශීය පුවත්", "Parent URL": null}