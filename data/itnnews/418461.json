{"Source": "ITN news", "Timestamp": "ජූනි 22, 2022 10:45", "Headline": "ධම්මික පෙරේරා දිවුරුම් දෙයි ; “රටට වැඩක් කරන්න මං ආවෙ… වෙනසක් සිද්ධ වෙයි”", "News Content": "ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීවරයෙකු ලෙස ප්‍රකට ව්‍යාපාරිකයෙකු වූ ධම්මික පෙරේරා මහතා අද දිවුරුම් දුන්නා. ඒ කතානායක මහින්ද යාපා අබේවර්ධන මහතා ඉදිරියේයි. ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීවරයෙකු ලෙස ධම්මික පෙරේරා මහතා මෙසේ පත් කෙරුණේ හිටපු මුදල් අමාත්‍ය බැසිල් රාජපක්ෂ මහතාගේ ඉල්ලා අස්වීමෙන් පුරප්පාඩු වූ ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රීධූරය සදහායි. ඔහු අද පාර්ලිමේන්තුව රැස් වූ අවස්ථාවේ කතානායක මහින්ද යාපා අබේවර්ධන මහතා ඉදිරියේ අද දිවුරුම් දුන්නා. ධම්මික පෙරේරා මහතා මන්ත්‍රීවරයෙකු ලෙස පත් කිරීම අභියෝගයට ලක් කරමින් ශ්‍රේෂ්ඨාධිකරණය හමුවේ පෙත්සම් පහක්ද ගොනු කර තිබුණා. කෙසේ වුවද එම පෙත්සම් විභාගයට නොගෙනම ප්‍රතික්ෂේප කිරීමටයි ශ්‍රේෂ්ඨාධිකරණය ඊයේ තීරණය කළේ. ධම්මික පෙරේරා මහතා මෙරට ධනවත්ම පුද්ගලයින් කිහිපදෙනා අතුරින් අයෙකු වනවා. ඔහු ප්‍රකට ව්‍යාපාරිකයෙකු, දානපතියෙකු මෙන්ම සාර්ථක ආයෝජකයෙකු ලෙසයි සැළකෙන්නේ. පෞද්ගලික මූල්‍ය ආයතන ඇතුළු සමාගම් 23 කට ආසන්න සංඛ්‍යාවක හිමිකාරීත්වය දරන ඔහු මේ වනවිට 55 වන වියේ පසුවනවා. ", "URL": "https://www.itnnews.lk/2023/10/05/418461/", "Category": "Breaking News,දේශීය පුවත්", "Parent URL": null}