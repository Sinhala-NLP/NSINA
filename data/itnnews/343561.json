{"Source": "ITN news", "Timestamp": "ජූනි 18, 2021 16:17", "Headline": "රනිල්ට මන්ත්‍රී ධුරය හිමිවන ගැසට්ටුව මුද්‍රණයට", "News Content": "එක්සත් ජාතික පක්ෂයට මහ මැතිවරණයේ දී හිමිවුණ ජාතික ලැයිස්තු මන්ත්‍රී ධුරයට රනිල් වික්‍රමසිංහ මහතාගේ නම ගැසට් කිරීමට අවශ්‍ය කටයුතු සම්පාදනය කර තිබෙනවා. ඊට අදාළ ලිපි ලේඛන රජයේ මුද්‍රණාලයට යොමු කර ඇති බවයි මැතිවරණ කොමිසම සදහන් කළේ. එක්සත් ජාතික පක්ෂයට පසුගිය මහ මැතිවරණයේ දී හිමිවූයේ එක් ජාතික ලැයිස්තු මන්ත්‍රී ධුරයක් පමණයි. ඒ සදහා පක්ෂ නායක රනිල් වික්‍රමසිංහ මහතා නම් කිරීමට එම පක්ෂය තීරණය කළ අතර එම තීරණය පක්ෂ මහ ලේකම්වරයා විසින් මැතිවරණ කොමිසමට දැනුම් දුන්නා. ඒ අනුව එක්සත් ජාතික පක්ෂ ජාතික ලැයිස්තු මන්ත්‍රී ධුරය සදහා රනිල් වික්‍රමසිංහ මහතාගේ නම ගැසට් කිරීම සම්බන්ධයෙන් තීරණය ගැනීම සදහායි මැතිවරණ කොමිසම අද රැස්වුණා. එහිදී රනිල් වික්‍රමසිංහ මහතාගේ නම ඇතුළත් කරමින් ගැසට් පත්‍රයක් නිකුත් කිරීමට රජයේ මුද්‍රණාලය වෙත යොමු කිරීමටයි පියවර ගැනුනේ. ඒ අනුව රනිල් වික්‍රමසිංහ මහතා ලබන 23 වනදා මන්ත්‍රී ධුරයේ දිවුරුම් දීමට සූදානම් බව පක්ෂ මහ ලේකම් පාලිත රංගේ බණ්ඩාර මහතා සදහන් කළා. එමෙන්ම සමගි ජන බලවේගයට එක්වූ එක්සත් ජාතික පක්ෂය නියෝජනය කළ පළාත් පාලන මන්ත්‍රීවරුන් වෙනුවට නවක මන්ත්‍රීවරුන් දිවුරුම්දීම මේ මස අවසානයේ සිරිකොත පක්ෂ මූලස්ථානයේදී සිදුකෙරෙන බව ද මහලේකම්වරයා වැඩිදුරටත් කියා සිටියා.   ", "URL": "https://www.itnnews.lk/2023/10/05/343561/", "Category": "දේශීය පුවත්", "Parent URL": null}