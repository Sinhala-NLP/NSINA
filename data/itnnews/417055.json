{"Source": "ITN news", "Timestamp": "ජූනි 15, 2022 12:27", "Headline": "ITN නව සභාපති වැඩ අරඹයි", "News Content": "ස්වාධීන රූපවාහිනී මාධ්‍ය ජාලයේ නව සභාපති ලෙස පත්වූ වරලත් ගණකාධිකාරී ගණක අමරසිංහ මහතා අද සිය ධුරයේ රාජකාරී කටයුතු ආරම්භ කළා. 1987 දී ශ්‍රී ජයවර්ධන පුර විශ්වවිද්‍යාලයෙන් ව්‍යාපාර පරිපාලනය පිළිබද ප්‍රථම උපාධිය ලබාගත් ගණක අමරසිංහ මහතා ශ්‍රී ලංකා වරලත් ගණකාධිකාරී ආයතනය ඇතුළු ආයතන කිහිපයකම සාමාජිකයෙකු බවට පත්වුණා. දශක ගණනාවක් පුරා ඔහු රාජ්‍ය සහ පෞද්ගලික ආයතන රැසක ජ්‍යෙෂ්ඨ තනතුරු හොබවා තිබෙනවා. ගණකාධිකාරී , මූල්‍ය විශ්ලේෂක සහ මූල්‍ය කළමනාකරු වශයෙන් දැරූ එම තනතුරුවලට අමතරව ප්‍රධාන වශයෙන්ම ඔහු කටයුතු කරමින් සිටියේ කින්ඩම් ඔෆ් රයිගම් හි කළමනාකාර අධ්‍යක්ෂවරයා ලෙසයි. අධ්‍යාපන ආයතන කිහිපයකම බාහිර කථිකාචාර්යවරයෙකු වන ගණක අමරසිංහ මහතා වරලත් ගණකාධිකාරී ආයතනයේ මෙන්ම ශ්‍රී ලංකා ගිණුම්කරන කාර්මික ශිල්පීන්ගේ සංගමයේ පාලක සභාවේ සාමාජිකයෙකු ද වනවා. ජාතික අපනයන සම්මාන උළෙල ඇතුළු විවිධ සම්මාන උළෙලවල විනිශ්චය මණ්ඩල සාමාජිකයෙකු ලෙස ද ඔහු කටයුතු කර තිබෙනවා. ව්‍යාපාර පරිපාලන ක්ෂේත්‍රයේ අත්දැකීම් බහුල නිලධාරියෙකු වූ ගණක අමරසිංහ මහතා ස්වාධීන රූපවාහිනී මාධ්‍ය ජාලයේ සභාපති ලෙස වැඩ භාරගැනීම සඳහා පැමිණි අවස්ථාවේ ඔහු පිළිගනු ලැබුවේ එහි සාමාන්‍යාධිකාරී අරුණ විජේසිංහ මහතා විසින්. ප්‍රධාන විධායක නිලධාරී නලීන් නිශ්ශංක මහතා ඇතුළු ඉහළ කළමනාකාරීත්වය ද කාර්ය මණ්ඩලය ද එම අවස්ථාවට එක්වුණා.   ", "URL": "https://www.itnnews.lk/2023/10/05/417055/", "Category": "Breaking News,දේශීය පුවත්", "Parent URL": null}