{"Source": "ITN news", "Timestamp": "මාර්තු 1, 2023 12:09", "Headline": "පාස්කු ඉරුදින ප්‍රහාරය : මෛත්‍රීගේ පෙත්සම ගාස්තුවකට යටත්ව නිෂ්ප්‍රභ කරයි", "News Content": "පාස්කු වින්දිතයන් වන්දි ඉල්ලා ගොනු කළ නඩුවලින් නිදහස් කරන්නැයි ඉල්ලා හිටපු ජනාධිපති මෛත්‍රීපාල සිරිසේන මහතා ඉදිරිපත් කළ අභියාචන පෙත්සම රුපියල් 21,000 ක ගාස්තුවකට යටත්ව නිශ්ප්‍රභ කිරීමට බස්නාහිර පලාත් සිවිල් අභියාචනාධිකරණය නියම කළා. පාස්කු ප්‍රහාරයේ වින්දිතයන් බවට පත් වූ පුද්ගලයන් වන්දි අය කර දෙන ලෙස ඉල්ලා තමාට එරෙහිව කොළඹ දිසා අධිකරණය හමුවේ ගොනු කර ඇති නඩු සියල්ල ප්‍රතික්ෂේප කර ඉන් නිදහස් කිරීමේ නියෝගයක් ඉල්ලා හිටපු ජනාධිපති මෛත්‍රීපාල සිරිසේන මහතා අභියාචන පෙත්සමක් ගොණු කර තිබුණා. එම පෙත්සම රුපියල් 21,000ක ගාස්තුවකට යටත්ව නිශ්ප්‍රභ කිරීමට බස්නාහිර පළාත්  සිවිල් අභියාචනාධිකරණය නියෝග කළා. සංජීව මොරායස් සහ ෆ්‍රෑන්ක් ගුණවර්ධන යන මහත්වරුන්ගෙන් සමන්විත විනිසුරු මඩුල්ලයි මෙම නියෝගය නිකුත් කළේ. ප්‍රමාණවත් බුද්ධි තොරතුරු ලැබී තිබියදීත් පාස්කු ඉරුදින ත්‍රස්ත ප්‍රහාරය වළක්වාගැනීමට කටයුතු නොකිරීම සම්බන්ධයෙන් හිටපු ජනාධිපති මෛත්‍රීපාල සිරිසේන මහතා ඇතුළු පිරිසකට එරෙහිව වින්දිතයින් නඩු 108 ක් කොළඹ දිසා අධිකරණය හමුවේ ගොනු කර තිබෙනවා. ", "URL": "https://www.itnnews.lk/2023/10/05/464251/", "Category": "Breaking News,දේශීය පුවත්", "Parent URL": null}