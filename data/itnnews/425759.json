{"Source": "ITN news", "Timestamp": "ජූලි 29, 2022 21:09", "Headline": "පාද සම්භාහන යන්ත්‍රයක සඟවා ගෙනා මත්ද්‍රව්‍ය පෙති", "News Content": "රුපියල් දෙකෝටි අනූ හත් ලක්ෂ තිස් දහසක් වටිනා මෙතැම්පටමයින් හෙවත් වෙළෙඳ පළේ අයිස් නමින් හදුන්වන මත්ද්‍රව්‍ය තොගයක් සමග එක් පුද්ගලයෙකු අද දින කොළඹ මධ්‍යම තැපැල් හුවමාරුවේ දී රේගු නිලධාරීන් පිරිසක් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක , නියෝජ්‍ය රේගු අධ්‍යක්ෂ සුදත්ත සිල්වා මහතා පැවසුවා. නෙදර්ලන්තයේ සිට පාද සම්භාහන යන්ත්‍රයක් ලෙස සදහන් කරමින් ගුවන් තැපැල් ඔස්සේ මෙම පාර්සලය ගම්පහ ගනේමුල්ල ලිපිනයක් වෙත කොළඹ මධ්‍යම තැපැල් හුවමාරුව වෙත එවා තිබුණා.. මේ පිළිබඳව ඇති වූ සැකය මත , මෙම යන්ත්‍රය ගලවා පරීක්ෂා කිරීමේදී මෙතැම්පටමයින් මත්ද්‍රව්‍ය කිලෝ ග්රැම් 01 යි ග්රැම් 189 ක් බරැති පෙති 2,973 ක ප්‍රමාණයක් රේගු නිලධාරීන් විසින් සොයාගෙන අත් අඩංගුවට ගෙන තිබුණා. එමෙන්ම මෙම පාර්සලය භාර ගැනීමට , මෙහි සදහන් ලිපිනයේ පුද්ගලයා ද කොළඹ මධ්‍යම තැපැල් හුවමාරුව වෙත පැමිණ සිටි අතර , ඔහු ද රේගු නිලධාරීන් විසින් අත් අඩංගුවට ගෙන තිබෙනවා. මෙම අත් අඩංගුවට ගැනීම සදහා කොළඹ මධ්‍යම තැපැල් හුවමාරුවේ තැපැල් දෙපාර්තමේන්තු නිලධාරීන් සහ පොලිස් මත්ද්‍රව්‍ය නාශක අංශයේ නිලධාරීන් ද සහාය දක්වා ඇති අතර, මේ වන විට මෙම මත්ද්‍රව්‍ය පෙති තොගය සහ ඒවා රැගෙන යාමට පැමිණි පුද්ගලයා මේ පිළිබඳව වැඩිදුර විමර්ශන කටයුතු සදහා පොලිස් මත්ද්‍රව්‍ය නාශක අංශය වෙත භාර දී තිබෙනවා. ", "URL": "https://www.itnnews.lk/2023/10/05/425759/", "Category": "දේශීය පුවත්", "Parent URL": null}