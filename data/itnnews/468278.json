{"Source": "ITN news", "Timestamp": "මාර්තු 15, 2023 11:44", "Headline": "කොටුව – මාලඹේ සැහැල්ලු දුම්රිය ව්‍යාපෘතිය යළි ආරම්භ කිරීමට සැළසුම්", "News Content": "කොළඹ කොටුව – මාලඹේ සැහැල්ලු දුම්රිය ව්‍යාපෘතිය යළි ආරම්භ කිරීමට රජය සැළසුම් කර තිබෙනවා. ව්‍යාපෘතිය සඳහා විකල්ප යෝජනා ලබාගැනීමට අමාත්‍ය ප්‍රසන්න රණතුංග මහතා කැබිනට් පත්‍රිකාවක් ඉදිරිපත් කළා. කොළඹ කොටුව – මාලඹේ සැහැල්ලු දුම්රිය ව්‍යාපෘතිය 2020 වසරේ ආරම්භ කර 2024 වසරේ මැද භාගය වනවිට අවසන් කිරීමටයි මීට පෙර සැළසුම්කර තිබුණේ. කොළඹ නගරය හා ඒ ආශ්‍රිතව පවතින දැඩි රථවාහන තදබදයට විසදුමක් ලෙස මෙම සැහැල්ලු දුම්රිය ව්‍යාපෘතිය ඉදිකිරීමට යෝජනා කර තිබුණා. එම ව්‍යාපෘතිය ක්‍රියාත්මක නොවීම හේතුවෙන් යළි ආරම්භ කිරීම රජයේ උත්සාහයයි. ජපාන ජාත්‍යන්තර සහයෝගීතා ආයතනය මේ සඳහා මූල්‍ය හා තාක්ෂණික ආධාර සපයනවා. ඒ අනුව ඇමෙරිකා ඩොලර් මිලියන 1,850 ක ණය මුදලක් ලබාදීමට ජපාන රජය එකඟ වුණා. ජනාධිපති රනිල් වික්‍රමසිංහ මහතාගේ පසුගිය ජපාන නිල සංචාරයේ දී පැවති ද්වීපාර්ශ්වික සාකච්ඡාවල ප්‍රතිඵලයක් ලෙස මෙම ව්‍යාපෘතිය යළි ආරම්භ කෙරෙනවා. මෙම මාර්ගය කිලෝමීටර් 16 ක් දිගින් යුක්ත අතර නැවතුම්පොල 16 ක් පවතිනවා. මාලඹේ සිට කොළඹ කොටුවට විනාඩි 30 කින් ගමන් කිරීමට මේ අනුව හැකිවනවා. කාර්ය බහුල අවස්ථාවලදී සෑම මිනිත්තු හතරකටම වරක් ද  සාමාන්‍ය වේලාවල දී මිනිත්තු දහයකට වරක් ද නැවතුම්පලකට දුම්රියක් පැමිණෙන ආකාරයටයි මෙම මාර්ගයේ දුම්රිය ධාවනය කිරීම සඳහා සැළසුම්කර ඇත්තේ.     ", "URL": "https://www.itnnews.lk/2023/10/05/468278/", "Category": "Breaking News,දේශීය පුවත්", "Parent URL": null}