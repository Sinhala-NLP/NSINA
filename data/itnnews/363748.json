{"Source": "ITN news", "Timestamp": "செப்டம்பர் 20, 2021 11:59", "Headline": "இனங்களுக்கு இடையில் ஐக்கியத்தை மேம்படுத்தி முன்னோக்கி செல்ல இலங்கைக்கு பூரண ஒத்துழைப்பு : ஐநா பொதுச் செயலாளர்", "News Content": "இனங்களுக்கு இடையிலான ஐக்கியத்தை மேம்படுத்தி முன்னோக்கிச் செல்ல ஐக்கிய நாடுகள் அமைப்பு உயர்ந்தபட்ச ஒத்துழைப்பை இலங்கைக்கு வழங்குமென அதன் பொதுச் செயலாளர் அன்டோனியோ குட்டரஸ் தெரிவிக்கின்றார். ஜனாதிபதி கோட்டாபய ராஜபக்ஷவுக்கும் ஐக்கிய நாடுகள் பொதுச் செயலாளருக்கும் இடையிலான சந்திப்பு நியூயோர்க்கிலுள்ள ஐநா தலைமையகத்தில் இடம்பெற்ற போதே இவ்விடயம் தெரிவிக்கப்பட்டது. ஐக்கிய நாடுகள் தலைமையகத்திற்க சென்ற ஜனாதிபதி கோட்டாபய ராஜபக்ஷவை ஐநா பொதுச் செயலாளர் வரவேற்றார். 1978 ஆம் ஆண்டு சர்வதேச பாராளுமன்ற சங்கத்தை பிரதிநித்த்துவப்படுத்தி இலங்கைக்கு விஜயத்தை மேற்கொண்டமை தொடர்பாக தமது ஞாபகங்களை அன்டோனியோ குட்டரஸ் இங்கு மீட்டிப்பார்த்தார். அதேபோல் ஐக்கிய நாடுகள் அகதிகள் தொடர்பிலான பொதுச் செயலாளராக கடந்த 2016 ஆம் ஆண்டு அப்போதைய ஜனாதிபதி மகிந்த ராஜபக்ஷ அவர்களை சந்தித்ததையும் குட்டரஸ் இங்கு நினைவு கூர்ந்தார். உலகம் முகம் கொடுத்துள்ள மிகவும் இக்கட்டான காலப்பகுதியில் ஐநா அமைப்பை வழிநடத்த 2 வதுமுறையும் பொதுச் செயலாளராக நியமனம் பெற்றதற்கு ஜனாதிபதிகோட்டாபய ராஜபக்ஷ குட்டரஷிற்கு வாழ்த்து தெரிவித்தார். சிறிய பொருளாதாரத்தை கொண்ட இலங்கை போன்ற நாடுகள் கொவிட் தொற்றுக்கு மத்தியில் முகம் கொடுத்துள்ள சவால்கள் தொடர்பில் ஜனாதிபதி இங்குதெளிவுப்படுத்தினார். இலங்கையின் சுகாதார சவால்களைவெற்றிக் கொள்வதற்கு உலக சுகாதார அமைப்பு வழங்கும் ஒத்துழைப்பையும் ஜனாதிபதி இங்கு வரவேற்றார். இலங்கை மக்கள் தொகையில் அரைசவாசிக்கும் அதிகமானோருக்குமுழுமையான தடுப்பூசி நடவடிக்கை மேற்கொள்ளப்பட்டுள்ளதை சுட்டிக்காட்டிய ஜனாதிபதி நவம்பர் மாத நிறைவுக்குள் 15 வயதிற்கு மேற்பட்ட சகலருக்கும் பூரண தடுப்பூசி ஏற்றும் நடவடிக்கையினை முன்னெடுக்கும் ஏற்பாடுகளும் மேற்கொள்ளப்பட்டுள்ளதாக தெரிவித்தார். தடுப்பூசி ஏற்றும் செயல்பாடடில் இலங்கையின் முன்னேற்றத்தை ஐநா பொதுச் செயலாளர் பாராட்டினார். 30 வருடத்திற்கு மேலாக இடம்பெற்ற தீவிரவாதத்தை தோற்கடித்ததன் பின்னர் வடக்கு கிழக்கு பகுதிகளில் மேற்கொள்ளப்பட்டுள்ள பாரிய அபிவிருத்தி பணிகள்தொடர்பில் ஜனாதிபதி இங்கு தெளிவுப்படுத்pதனார். காணமல் போனோர் தொடர்பில் எடுக்க கூடிய சகல நடவடிக்கைகளையும் விரைவில் எடுப்பதாகவும் ஜனாதிபதி கோட்டாபய ராஜபக்ஷ தெரிவித்ததோடு மரண சான்றிதழ் வழங்கும் நடவடிக்கையும் துரிதப்படுத்தவுள்ளதாக தெரிவித்தார். தீவிரவாத செயல்பாடுகளுடன் தொடர்புபுட்டவர்கள் என்ற சந்தேகத்தின் பேரில் கைது செய்யப்பட்ட அனேக இளைஞர்கள் தான் அதிகாரத்திற்கு வந்ததன் பின்னர் விடுதலை செய்யப்பட்டுள்ளதாக சுட்டிக்காட்டிய ஜனாதிபதி இவ்வாறு விடுதலை செய்யமுடியாத கைதிகள் தொடர்பில் சட்ட நடவடிக்கை விரைந்து மேற்கொள்ளப்படுவதாகவும் குறிப்பிட்டார். இலங்கையில் ஜனநாயகத்தை வலுப்படுத்துவதே தமது நோக்கமென தெரிவித்த ஜனாதிபதி ஆர்ப்பாட்டங்களை தடுப்பதற்கு முன்னர் தடி தாக்குதல், நீர்தாரைபிரயோகம் என்பன மேற்கொள்ளப்பட்ட போதிலும் தமது அரசாங்கம் அவ்வாறான விடயங்களை முன்னெடுக்கவில்லையெனவும் சுட்டிக்காட்டினார். நாட்டின் உள்ளக பிரச்சினையை நாட்டுக்குள் உள்ள பொறிமுறை ஊடாக தீர்த்துக் கொள்ள வேண்டுமெனவும் அதற்கு புலம்பெயர் தமிழர்களுக்கு பேச்சுவார்த்தைக்கான அழைப்பை விடுப்பதாகவும் ஜனாதிபதி இங்கு சுட்டிக்காட்டினார். ", "URL": "https://www.itnnews.lk/2023/10/05/363748/", "Category": "Breaking News,அண்மைய செய்திகள்,தேசிய செய்திகள்", "Parent URL": null}