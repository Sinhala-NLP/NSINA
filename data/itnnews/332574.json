{"Source": "ITN news", "Timestamp": "අප්‍රේල් 20, 2021 11:48", "Headline": "පෝට් සිටි පනත් කෙටුම්පතට එරෙහි පෙත්සම් විභාගය අදත්", "News Content": "කොළඹ වරාය නගර කොමිෂන් සභා පනත් කෙටුම්පත අභියෝගයට ලක් කරමින් ගොනුකර ඇති පෙත්සම් විභාග කිරීම දෙවන දිනටත් අද සිදුකෙරෙනවා. අගවිනිසුරු ජයන්ත ජයසූරිය මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේයි පෙත්සම් විභාග කෙරෙන්නේ. කොළඹ වරාය නගර කොමිෂන් සභා පනත් කෙටුම්පත අභියෝගයට ලක් කරමින් පෙත්සම් 19 ක් ගොනුකර තිබෙනවා. එම පෙත්සම් විභාග කිරීම ඊයේ (19) ආරම්භ කෙරුණා. ඒ අගවිනිසුරු ජයන්ත ජයසූරිය මහතා හා බුවනෙක අලුවිහාරේ,  ප්‍රියන්ත ජයවර්ධන,  මුර්දු ප්‍රනාන්දු හා ජනක් ද සිල්වා යන මහත්ම මහත්මීන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේයි. පෙත්සමක් ඉදිරිපත් කළ පූජ්‍ය මුරුත්තෙට්ටුවේ ආනන්ද ස්වාමීන්වහන්සේ වෙනුවෙන් පෙනී සිටි ජනාධිපති නීතිඥ විජේදාස රාජපක්‍ෂ මහතා අධිකරණය හමුවේ අද කරුණු දැක්වූවා. කොළඹ වරාය නගරය ගොඩනැගීමට අදාළව 2014 වසරේ ඇතිකරගත් මුල් ගිවිසුමේත් 2016 වසරේ ඇතිකරගත් සංශෝධිත ගිවිසුමේත් එම නගරය පාලනය කිරීම සදහා කොමිසමක් ස්ථාපනය කරන බවට ප්‍රතිපාදන ඇතුළත්ව නොතිබූ බව ඒ මහතා කියාසිටියා. කොළඹ වරාය නගර භූමිය නාගරික සංවර්ධන අධිකාරිය වෙත පවරන්නේ නම් ඒ සදහා බස්නාහිර පළාත් සභාවේ අනුමැතිය ලබා ගන්නා ලෙස මීට පෙර නීතිපතිවරයා උපදෙස් ලබා දී තිබූ බව ද ඒ මහතා සිහිපත් කළා. මෙම පනත් කෙටුම්පත තුළින් අපේක්‍ෂා කරන්නේ ශ්‍රී ලංකාවේ අභිවෘද්ධිය නොව වරාය නගර කලාපයේ අභිවෘද්ධිය පමණක් බවයි විජේදාස රාජපක්‍ෂ මහතා කියාසිටියේ. මෙම පෙත්සම්වලට කරුණු දැක්වීමට ද පාර්ශ්ව කිහිපයක් අතරමැදි පෙත්සම් ඉදිරිපත් කර තිබෙනවා. අමාත්‍ය මහාචාර්ය ජී එල් පීරිස්,  ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම්,  ශ්‍රී ලංකා පොදුජන පෙරමුණේ නීතිඥ සංගමය,  මුදල් අමාත්‍යාංශයේ ලේකම් එස් ආර් ආටිගල,  අමාත්‍ය මණ්ඩල ලේකම් ඩබ්ලිව් එම් ඩී ජේ ප්‍රනාන්දු,  ජනාධිපති ලේකම් පී බී ජයසුන්දර යන මහත්වරුන් ඇතුලු පිරිසකුයි අතරමැදි පෙත්සම් ඉදිරිපත් කර තිබෙන්නේ. පෙත්සම් විභාගය තවදුරටත් පැවැත්වෙනවා.   ", "URL": "https://www.itnnews.lk/2023/10/05/332574/", "Category": "දේශීය පුවත්", "Parent URL": null}