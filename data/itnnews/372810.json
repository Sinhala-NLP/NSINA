{"Source": "ITN news", "Timestamp": "ඔක්තෝබර් 30, 2021 11:44", "Headline": "වරාය, ඉන්ධන, තැපැල්, ප්‍රවාහන, බැංකු අත්‍යවශ්‍ය සේවා වෙයි", "News Content": "වරාය,  ඉන්ධන,  තැපැල්,  ප්‍රවාහන සහ රජයේ බැංකු ඇතුළු ආයතන කීපයක් අත්‍යවශ්‍ය සේවා බවට පත් කරමින් අති විශේෂ ගැසට් නිවේදනයක් නිකුත් කර තිබෙනවා. ජනාධිපති ගෝඨාභය රාජපක්ෂ මැතිතුමාගේ නියෝග පරිදි ජනාධිපති ලේම්වරයායි මෙම ගැසට් නිවේදනය නිකුත්කර ඇත්තේ. ජන ජීවිතයට අත්‍යවශ්‍ය අදාළ සේවාවන් බාධාවකින් තොරව පවත්වාගෙන යාම එහි අරමුණයි. සෞඛ්‍ය සේවා අධ්‍යක්ෂ ජනරාල්වරයා නිකුත්කර ඇති සෞඛ්‍ය මාර්ගෝපදේශ ද මෙහිදී සැළකිල්ලට ගෙන තිබෙනවා. ඒ අනුව රාජ්‍ය සංස්ථා,  රජයේ දෙපාර්තමේන්තු,  පළාත් පාලන ආයතන සහ රාජ්‍ය බැංකු ආදිය අත්‍යවශ්‍ය සේවා බවට පත්වනු ඇති. වරාය අධිකාරියට අදාළ සේවාවන් හා නැව්වලින් ඉන්ධන බැහැර කිරීම,  ප්‍රවාහනය සහ ගොඩබෑමට අදාළ සියලු සේවාවන් පෙට්ට්‍රෝලියම් නිෂ්පාදන හා ද්‍රව වායු ඇතුළු සියලුම ඉන්ධන සැපයුම් හා බෙදාහැරීම් කටයුතු,  දුම්රිය භාණ්ඩ ප්‍රවාහන කටයුතු හා ගමනාගමන මණ්ඩලය මගින් සිදුකරන පොදු ප්‍රවාහන සේවාවන් ද අත්‍යවශ්‍ය සේවාවන් බවට පත්වනවා.       ", "URL": "https://www.itnnews.lk/2023/10/05/372810/", "Category": "Breaking News,නවතම පුවත්", "Parent URL": null}