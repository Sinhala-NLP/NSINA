{"Source": "ITN news", "Timestamp": "මැයි 3, 2022 19:37", "Headline": "ජාතික එකඟතා ආණ්ඩුවක අගමැති ධුරය සඳහාත් පොහොට්ටුවෙන් යෝජනා කරන්නේ මහින්දගේ නම", "News Content": "ජාතික එකගතා ආණ්ඩුවේ අග්‍රාමාත්‍ය ධුරය සඳහා නාමයෝජනා කැදවන්නේ නම් පොදුජන පෙරමුණ වෙනුවෙන් යෝජනා කරන්නේ මහින්ද රාජපක්ෂ මහතාගේ නම බව හිටපු අමාත්‍ය බැසිල් රාජපක්ෂ මහතා පවසනවා. ස්වාධීන මන්ත්‍රී කමිටුව ශ්‍රී ලංකා පොදුජන පෙරමුණ සමඟ පැවති සාකච්ඡාවේදී ඒ මහතා මේ බව ප්‍රකාශ කර තිබෙනවා. ජාතික එකගතා ආණ්ඩුවක් ඇති කිරීම සදහා යෝජනා සහ අදහස් ලබා ගැනීම වෙනුවෙන් පත් කළ ස්වාධීන මන්ත්‍රී කණ්ඩායම ජනාධිපතිතුමා සහ ශ්‍රී ලංකා පොදුජන පෙරමුණ සමග සාකච්ඡා පැවැත්වුවා. මහානායක ස්වාමීන්වහන්සේගේ අග්‍රාමාත්‍ය මහින්ද රාජපක්ෂ මහතා සිය ධුරයෙන් ඉවත්වීමේ තීරණයක් ගැනීමට බොහෝ දුරට ඉඩ ඇති බවට  පාර්ලිමේන්තු මන්ත්‍රී බැසිල් රාජපක්ෂ මහතා ප්‍රකාශ කර ඇති බවට වාර්තා වුණා. එලෙස ඉවත්වීමක් සිදු වුවහොත් නව ආණ්ඩුවේ අග්‍රාමාත්‍යරයා ලෙස නාමයෝජනා කැදවීමක් සිදු කළහොත් ශ්‍රී ලංකා පොදුජන පෙරමුණ වෙනුවෙන් මහින්ද රාජපක්ෂ මහතා හැර වෙනත් අයෙකුගේ නමක් යෝජනා නොකරන බව බැසිල් රාජපක්ෂ මහතා ප්‍රකාශ කළ බවටද වාර්තා වුණා. මේ අතර ජාතික එකගතා ආණ්ඩුවක් සම්බන්ධයෙන් යෝජනා ලබාගන්නා කමිටුව සමගි ජනබලවේගයේ නියෝජිතයන් ද හමුවී සාකච්ඡා පැවැත්වුවා.         ", "URL": "https://www.itnnews.lk/2023/10/05/409550/", "Category": "දේශීය පුවත්", "Parent URL": null}