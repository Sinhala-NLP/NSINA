{"Source": "ITN news", "Timestamp": "ඔක්තෝබර් 11, 2021 16:08", "Headline": "අසාද් සාලිගේ පෙත්සම විභාගයට අවසර", "News Content": "බස්නාහිර පළාත් හිටපු ආණ්ඩුකාර අසාද් සාලි මහතා ඔහු අදහන කුරාණය පිළිබදව පවා නොමග යවන සුළු ප්‍රකාශ සිදුකර ඇති බව ශ්‍රේෂ්ඨාධිකරණ විනිසුරු එස් තුරෙයිරාජා මහතා ප්‍රකාශ කළා. කුරාණයට අපහාස කිරීම ශරියා නීතිය යටතේ දඩුවම් ලැබිය හැකි වරදක් බවයි ඔහු පෙන්වා දුන්නේ. ශ්‍රේෂ්ඨාධිකරණ විනිසුරු එස් තුරෙයිරාජා මහතා මේ බව සදහන් කළේ අසාද් සාලි මහතා ගොනු කළ මූලික අයිතිවාසිකම් පෙත්සමක් විභාගයට ගැනීමට අද අවසර ලබා දුන් අවස්ථාවේදීයි. තමන් අත්අඩංගුවට ගෙන ත්‍රස්තවාදය වැළැක්වීමේ පනත යටතේ රදවා ගැනීමට අපරාධ පරීක්ෂණ දෙපාර්තමේන්තුව ගත් තීරණය තුළින් තම මූලික අයිතිවාසිකම් උල්ලංඝනය වන බවට ප්‍රකාශ කරන ලෙස ඉල්ලමිනුයි ඔහු මෙම පෙත්සම ගොනු කර ඇත්තේ. ඊට විරෝධතා ඇත්නම් නොවැම්බර් 19 වනදාට පෙර ගොනු කරන ලෙසයි අපරාධ පරීක්ෂණ දෙපාර්තමේන්තුවේ අධ්‍යක්ෂ එහි ස්ථානාධිපති සහ නීතිපතිවරයා ඇතුළු වගඋත්තරකරුවන්ට නොතීසි නිකුත් කළේ. නඩුවට අදාළ ප්‍රතිවිරෝධතා දෙසැම්බර් 19 වනදාට පෙර ගොනු කරන ලෙසත් නඩු විභාගය දෙසැම්බර් 15 වනදා සිදු කරන බවත් ප්‍රකාශ කළා. නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලිප පීරිස් මහතා කියා සිටියේ සිද්ධියට අදාළව පුද්ගලයින් පනස් තුන් දෙනෙකුගේ ප්‍රකාශ සටහන් කර ගැනීමෙන් අනතුරුව පෙත්සම්කරු අත්අඩංගුවට ගත් බවයි. ඉකුත් මාර්තු 9 වනදා කොළඹ පැවති මාධ්‍ය හමුවකදී සිදු කළ ප්‍රකාශවලින් ජාතීන් අතර සහෝදරත්වය හා සංහිදියාව බිද හෙලීමට ක්‍රියා කළ බවට චෝදනා කරමිනුයි අසාද් සාලි මහතා අත්අඩංගුවට ගෙන ඇත්තේ.   ", "URL": "https://www.itnnews.lk/2023/10/05/368518/", "Category": "දේශීය පුවත්", "Parent URL": null}