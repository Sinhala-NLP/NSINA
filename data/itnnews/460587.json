{"Source": "ITN news", "Timestamp": "පෙබරවාරි 13, 2023 12:39", "Headline": "විදුලි ගාස්තු වැඩි කිරීමට එරෙහි පෙත්සම විභාගය පිළිබද තීරණය 17 වනදා", "News Content": "විදුලි ගාස්තු සංශෝධනය කිරීමට අමාත්‍ය මණ්ඩලය ගෙන ඇති තීරණය බල රහිත කරන ලෙස ඉල්ලා ගොනුකර ඇති පෙත්සම විභාගයට ගන්නේද නැද්ද යන තීරණය ලබන 17 වනදා ප්‍රකාශයට පත් කරන බව අභියාචනාධිකරණය නිවේදනය කළා. විදුලි පාරිභෝගික සංගමය සහ පරිසර යුක්ති කේන්ද්‍රයයි පෙත්සම ඉදිරිපත් කළේ. එම පෙත්සම සෝභිත රාජකරුණා සහ ධම්මික ගනේපොල යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ අද කැඳවනු ලැබුවා. විදුලිබල මණ්ඩලය ඇතුළු වගඋත්තරකරුවන් වෙනුවෙන් පෙනී සිටි නියෝජ්‍ය සොලිසිටර් ජනරාල්වරිය විදුලි ගාස්තු සංශෝධනයට අදාළ අමාත්‍ය මණ්ඩල යෝජනා අධිකරණයට ඉදිරිපත් කළා. මෙම කරුණු සලකා බැලූ අභියාචනාධිකරණය අදාළ පෙත්සම විභාගයට ගැනීම සදහා අවසර දෙන්නේද නැද්ද යන තීරණය ලබන 17 වනදා ප්‍රකාශයට පත්කරන බව නිවේදනය කළා.       ", "URL": "https://www.itnnews.lk/2023/10/05/460587/", "Category": "දේශීය පුවත්", "Parent URL": null}