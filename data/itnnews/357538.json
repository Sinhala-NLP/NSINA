{"Source": "ITN news", "Timestamp": "අගෝස්තු 21, 2021 16:18", "Headline": "නිරෝධායන ඇඳිරිනීතිය සමයේ අත්‍යවශ්‍ය සේවාවන් ක්‍රියාත්මකවීම ගැන නිවේදනයක්", "News Content": "නිරෝධායන ඇඳිරි නීතිය සමයේ පවත්වා ගෙන යා හැකි අත්‍යවශ්‍ය සේවාවන් පිළිබඳව සෞඛ්‍ය අධ්‍යක්ෂ ජනරාල්වරයා විසින් මාර්ගෝපදේශ මාලාවක් නිකුත් කර තිබෙනවා. සෞඛ්‍ය අධ්‍යක්ෂ ජනරාල්වරයා නිකුත් කළ මාර්ගෝපදේශවලට අනුව වෙළෙඳ සැල් සහ සුපිරි වෙළෙඳ සැල් සඳහා මාර්ගගත ක්‍රමවේදය ඔස්සේ භාණ්ඩ අලෙවියට අවසර හිමිවෙනවා. බේකරි හා බේකරි නිෂ්පාදන ක්‍රියාවලියට හා ජංගම බෙදාහැරීම් සේවාවලට අවසර හිමි වන අතර එම නිෂ්පාදන අලෙවි කිරීමට වෙළෙඳ සැල් විවෘත කර තැබීමට අවසර හිමිවන්නේ නැහැ. අත්‍යාවශ්‍ය සේවාවන්වලට අයත් පුද්ගලයින්ට මෙන්ම ඇගලුම් කර්මාන්තශාලාවල රැකියාවන්හි නිරත අයට ද කෘෂිකාර්මික කටයුතුවල නිරතවන්නන්ට ද ඒ සදහා අවසරය හිමි වනවා. විදුලිය,  ජලය, විදුලි සන්දේශ, ඉන්ධන පිරවුම්හල් ඇතුළු උපයෝගිතා සේවා පවත්වා ගෙන යාමට ද ඉඩ කඩ සැළසෙනවා. ප්‍රවාහන කටයුතුවලදී අවසර හිමිවන්නේ අවසර ලත් අත්‍යාවශ්‍ය සේවාවන්ට හා ඩිලිවරි සේවාවන්ට පමණයි. ඖෂධ ශාලා විවෘතව තැබීම සදහා ද අවසර දී තිබෙනවා. එමෙන්ම නිරෝධායන ඇඳිරි නීතිය බලපැවැත්වෙන කාල සීමාවේදී ඉදිකිරීම් කර්මාන්ත,  අපනයන කර්මාන්ත, ගුවන් තොටුපොල සහ  ගුවන් යානා මෙහෙයුම් ද අඛණ්ඩව පවත්වා ගෙන යාමටයි රජය පියවර ගෙන ඇත්තේ. සීමිත මූල්‍ය ගනුදෙනු සඳහා පමණක් බැංකු විවෘත ව තැබෙන බවද එම නිවේදනයේ දැක්වෙනවා. කෙසේ වෙතත් මෙම ක්‍රමවේදය යටතේ කිසිදු අවස්ථාවක මහජන ඒකරාශීවීම් තහනම් බවයි එම නිවේදනයේ වැඩිදුරටත් සඳහන් වන්නේ.   ", "URL": "https://www.itnnews.lk/2023/10/05/357538/", "Category": "Breaking News,දේශීය පුවත්", "Parent URL": null}