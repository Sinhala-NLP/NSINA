{"Source": "ITN news", "Timestamp": "නොවැම්බර් 2, 2022 11:04", "Headline": "උතුරු පළාතට අක්කර දහසක සෆාරි අභය භුමියක්", "News Content": "උතුරු පළාතට අක්කර දහසක සෆාරි අභය භුමියක් ලබා දීමට රජය තීරණය කර තිබෙනවා. ඒ සඳහා සුදුසු ඉඩම් සොයා බලන ලෙසයි ජනාධිපති රනිල් වික්‍රමසංහ මහතා කෘෂිකර්ම වනජිවී හා වනසම්පත් සංරක්ෂණ අමාත්‍ය මහින්ද අමරවීර මහතාට උපදෙස් ලබා දී ඇත්තේ. උතුරු පළාතේ පාසල් දරුවන්ට හා වැඩිහිටියන්ට සතුන් පිළිබඳ අධ්‍යනය කිරීමට මෙන්ම විනෝදාස්වාදය උදෙසා වෙනමම අභය භුමියක් ආරම්භ කර නැහැ. බොහෝ අභය භුමි මෙන්ම සත්ත්වෝද්‍යාන පිහිටා ඇත්තේ දකුණු ප්‍රදේශයේයි. උතුරු පළාතේ දිස්ත්‍රික්ක 05ක ජනතාවට සත්ත්වෝද්‍යාන නැරඹිම සඳහා දකුණට පැමිණිමට සිදුව තිබෙනවා. එම කරුණු සැලකිල්ලට ගනිමිනුයි උතුරු පළාතේ සෆාරි අභය භුමියක් ආරම්භ කිරීමට රජයේ අවධානය යොමු වුණේ. ඊට අවශ්‍ය ඉඩම් පිළිබඳව සොයා බලන ලෙස ජනාධිපති රනිල් වික්‍රමසිංහ මහතා අමාත්‍ය මහින්ද අමරවීර මහතාට උපදෙස් ලබා දුන්නා. ඒ අනුව වනනජිවී හා වන සංරක්ෂණ අමාත්‍යාංශයේ ලේකම් චන්ද්‍රා හේරත් මහත්මියට හා වනජිවී අධ්‍යක්ෂ ජනරාල්ට ඊට අදාළ කටයුතු සිදු කරන ලෙස අමාත්‍ය මහින්ද අමරවීර මහතා දැනුම් දී තිබෙනවා. හඳුනා ගන්නා ඉඩම්වල පළමුව වන වගාව සිදුකර ඉන් අනතුරුව එහි සතුන් යෙදීමට පියවර ගත හැකි බව නිලධාරීන් අමාත්‍යවරයාට පෙන්වා තිබෙනවා. දැනට ජාතික සත්ත්වෝද්‍යානවල වැඩිපුර සිටින සතුන් මෙන්ම නාගරික ප්‍රදේශවල ව්‍යාප්තව සිටින සත්ත්ව විශේෂ මෙම වනෝද්‍යානයට යොමු කිරිමේ හැකියාව පිළිබඳව ද සොයා බලන ලෙසයි අමාත්‍ය මහින්ද අමරවීර මහතා නිලධාරීන්ට වැඩිදුරටත් උපදෙස් ලබා දී ඇත්තේ. ", "URL": "https://www.itnnews.lk/2023/10/05/443744/", "Category": "Breaking News,දේශීය පුවත්", "Parent URL": null}