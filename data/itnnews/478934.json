{"Source": "ITN news", "Timestamp": "අප්‍රේල් 28, 2023 15:05", "Headline": "ශ්‍රී ලංකාවට ඉනිමක ජයක්", "News Content": "අද අවසන් වුණූ ශ්‍රී ලංකා –  අයර්ලන්ත දෙවන ටෙස්ට් ක්‍රිකට් තරගය ඉනිමකින් සහ ලකුණු 10 කින් ජය ගැනීමට ශ්‍රී ලංකා කණ්ඩායම සමත් වුණා. මේ අනුව තරගාවලියද දෙකට බිංදුවක් ලෙස ජය ගත්තේ ශ්‍රී ලංකාවයි. මෙම තරගයේ දී ලෝක වාර්තාවක් පිහිටුවීමට ප්‍රභාත් ජයසූරිය සමත්වුණා. තරගයේ ප්‍රථම ඉණීම ක්‍රීඩා කළ අයර්ලන්තය ලකුණු 492 ක් රැස් කළා. ශ්‍රී ලංකා කණ්ඩායම පළමු ඉනිම වෙනුවෙන් කඩුලු 3 ක් පමණක් දැවී ලකුණු 704 ක් ලබා ගත්තා. එයට නිශාන් මධුෂ්ක හා කුසල් මෙන්ඩිස් ලබා ගත් ද්විත්ව ශතක මෙන්ම ඇන්ජලෝ මැතිව්ස් හා නායක දිමුත් කරුණාරත්න ලබා ගත් ශතකද ඇතුළත්. ඒ අනුව ලකුණු 212 ක් පිටුපසින් සිට ඉනිම ඇරඹූ අයර්ලන්තය ඊයේ දිනය නිමා වන විට කඩුලු 2 ක් දැවී ලකුණු 54 ක් රැස් කරගෙන සිටියා. අද දිනයේදී අයර්ලන්තයේ පළමු කඩුල්ල ලෙස පෝල් ස්ටර්ලින් ප්‍රභාත් ජයසූරියගේ පන්දුවක් හමුවේ දැවී යාමත් සමග ප්‍රභාත් වාර්තා පොත් අතරට එක් වුණා. ඒ අඩුම ඉනිම සංඛ්‍යාවකදී ටෙස්ට් කඩුලු 50 ක් දවා ගත් දගපන්දු යවන්නා ලෙසයි. එමෙන්ම එම ඉලක්කය වේගයෙන්ම පසු කළ දෙවන පන්දු යවන්නාද ඔහුයි. සී ටර්නර් තරග හයකදී ඉනිම 11ක් ක්‍රීඩා කර කඩුලු 50 දවාගෙන තිබෙන අතර ප්‍රභාත් කඩුලු 50 දවා ගැනීම සදහා තරග හතකදී ඉනිම 11 ක දී පන්දු යවා තිබෙනවා. දෙවන ඉණිමේ දී අයර්ලන්ත කණ්ඩායම සියලු දෙනා දැවී රැස් කළේ ලකුණු 202 ක් පමණයි.  ඒ අනුව ඉනිමකින් සහ ලකුණු දහයකින් තරගයේ ජය ශ්‍රී ලංකාවට හිමි වුණා. පන්දු යැවීමේදී රමේෂ් මෙන්ඩිස් අයර්ලන්ත දෙවන ඉණිමේ කඩුලු පහක් බිද හෙලුවා. මෙම ජයග්‍රහණය සනිටුහන් වුණේ ශ්‍රී ලංකා කණ්ඩායම හිමිකර ගත් සියවන ටෙස්ට් ජයග්‍රහණය ලෙසයි. තරගාවලියේ වීරයා ලෙස කුසල් මෙන්ඩිස් සම්මාන හිමි කර ගත්තා.     ", "URL": "https://www.itnnews.lk/2023/10/05/478934/", "Category": "Breaking News,ක්‍රීඩා", "Parent URL": null}