{"Source": "ITN news", "Timestamp": "සැප්තැම්බර් 19, 2021 11:07", "Headline": "ජනපති නිව්යෝර්ක් නුවරට ළඟා වෙයි", "News Content": "එක්සත් ජාතින්ගේ 76වන මහා මණ්ඩල සැසිවාරයට සහභාගී වීම සඳහා ඇමෙරිකාව බලා පිටත්ව ගිය ජනාධිපති ගෝඨාභය රාජපක්ෂ මැතිතුමා නිව්යෝර්ක් නුවරට ළගා වුණා. ජනාධිපතිතුමා ලබන 22 වනදා සමුළුව ඇමතීමට නියමිත අතර රාජ්‍ය තාන්ත්‍රිකයින් කිහිප දෙනෙකු සමඟ ද සාකච්ඡා පැවැත්වීමට සැළසුම්කර තිබෙනවා. නිව්යෝර්ක් ජෝන් එෆ් කෙනඩි ජාත්‍යන්තර ගුවන්තොටුපොළට ළගා වූ ජනාධිපතිතුමා ඇතුළු දූත පිරිස පිළිගනු ලැබුවේ එක්සත් ජාතීන්ගේ සංවිධානයේ ශ්‍රී ලංකාවේ නිත්‍ය නියෝජිත මොහාන් පීරිස් මහතායි. කෝවිඩ් 19 වයිරසයෙන් සුවය ලබා ගැනීම සඳහා බලාපොරොත්තු සහගත බව තුළින් ඔරොත්තුදීමේ හැකියාව වර්ධනය, තිරසරබව යළි ගොඩනැගීම, පෘථිවියේ අවශ්‍යතාවන්ට ප්‍රතිචාර දැක්වීම, මිනිසුන්ගේ අයිතිවාසිකම්වලට ගරු කිරීම සහ එක්සත් ජාතීන්ගේ සංවිධානය නැවත පණගැන්වීම තේමා කරගනිමින් මෙවර එක්සත් ජාතීන්ගේ රාජ්‍ය නායක සමුළුව ලබන අගහරුවාදා ආරම්භ වනවා. දිවයිනෙන් බැහැරව විදේශ සමුළුවකට ජනාධිපති ගෝඨාභය රාජපක්ෂ මැතිතුමා සහභාගිවන සහ එක්සත් ජාතීන්ගේ මූලස්ථානයේ දී රාජ්‍ය නායක සමුළුව අමතන පළමු අවස්ථාව මෙයයි. ජනාධිපතිතුමා ලබන 22 වනදා සමුළුව ඇමතීමට නියමිත අතර සැසිවාරය අතරතුර රාජ්‍ය නායකයින් කිහිප දෙනෙකු සමඟ ද්වීපාර්ශ්වික සාකච්ඡා පැවැත්වීමට ද නියමිතයි. ", "URL": "https://www.itnnews.lk/2023/10/05/363549/", "Category": "නවතම පුවත්", "Parent URL": null}