{"Source": "ITN news", "Timestamp": "ඔක්තෝබර් 31, 2021 13:13", "Headline": "අයිස් මත්ද්‍රව්‍ය සන්තකයේ තබාගෙන සිටි පොලිස් කොස්තාපල්වරයෙකු අත්අඩංගුවට", "News Content": "අයිස් මත්ද්‍රව්‍ය සන්තකයේ තබාගෙන සිටි පොලිස් කොස්තාපල්වරයෙකු විශේෂ කාර්ය බලකා නිලධාරීන් අත්අඩංගුවට ගෙන තිබෙනවා. විශේෂ කාර්ය බලකා බුද්ධි කොට්ඨාසයේ නිලධාරීන්ට ලැබුණු තොරතුරකට අනුව සිදුකළ වැටලීමකදී මෙම පොලිස් කොස්තාපල්වරයා අත්අඩංගුවට ගැනුණා. කේරළ ගංජා ග්‍රෑම් 10 ක් සහ මිලිග්‍රෑම් 600ක් සන්තකයේ තබාගෙන සිටි 42 හැවිරිදි පුද්ගලයෙකු රාජගිරිය ප්‍රදේශයේදී අත්අඩංගුවට ගෙන සිදු කළ පරික්ෂණවලදී වැලිකඩ පොලිස් ස්ථානයට අනුයුක්තව රාජකාරී කළ මෙම පොලිස් කොස්තාපල්වරයා අත්අඩංගුවට ගැනීමට හැකිවුණා. ඔහු 119 දරණ හදිසි ඇමතුම් අංශයට අනුයුක්තව රාජකාරී කළ පුද්ගලයෙකු බවයි පොලිසිය පැවසුවේ. ඔහු රාජකාරී කරමින් සිටි ස්ථානයට ගොස් පොලිසිය සිදුකළ සෝදිසියකදී ඔහු සන්තකයේ තිබී අයිස් මත්ද්‍රව්‍ය ග්‍රෑම් 10 මිලිග්‍රෑම් 540ක් අත්අඩංගුවට ගෙන තිබුණා. අත්අඩංගුවට ගන්නා අවස්ථාවේදී ඔහු සම්පූර්ණ නිල ඇදුමින් සැරසී රාජකාරී රිවෝල්වරය සහ මිලිමීටර් 3.8 වර්ගයේ උණ්ඩ 5ක් සමග රාජකාරියේ යෙදී තිබෙනවා.   ", "URL": "https://www.itnnews.lk/2023/10/05/373025/", "Category": "දේශීය පුවත්", "Parent URL": null}