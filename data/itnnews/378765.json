{"Source": "ITN news", "Timestamp": "நவம்பர் 26, 2021 13:02", "Headline": "யுகதனவி வழக்கை விசாரிக்க ஐவர் அடங்கிய நீதிபதி குழாம் அறிவிப்பு..", "News Content": "கெரவலப்பிட்டிய மின்நிலைய ஒப்பந்தத்திற்கு எதிரான மனுவை விசாரணைக்கு எடுத்துக்கொள்ள உயர் நீதிமன்றம் தீர்மானித்துள்ளது. யுகதனவி மின்னிலையத்திற்கு சொந்தமான நிறுவனத்திடம் காணப்படும் அரசாங்கத்தின் பங்குகளை அமெரிக்காவின் நிறுவனம் ஒன்றுக்கு வழங்கும் தீர்மானத்தை வலுவிழக்க செய்து உத்தரவிடுமாறு கோரி மனு தாக்கல் செய்யப்பட்டிருந்தது. குறித்த அடிப்படை உரிமை மனுவை பரிசீலனைக்கு எடுப்பதற்கென ஐவரடங்கிய நீதிபதி குழாமை உயர் நீதிமன்றம் பெயரிட்டுள்ளது. குறித்த மனு இன்றைய தினம் மூவரடங்கிய நீதிபதிகள் அடங்கிய குழாம் முன்னிலையில் விசாணைக்கெடுக்கப்பட்டது. இதன்போது மனுவை பரிசீலனைக்கு எடுப்பது தொடர்பில் தீர்மானிக்கப்பட்டது. மனுவின் பிரதிவாதிகளாக அமைச்சரவை உறுப்பினர்களின் பெயர்கள் உள்ளடக்கப்பட்டுள்ளன. அவர்கள் சார்பில் அரச சட்டத்தரணிகள் ஆஜராகவுள்ளனர். எனினும் அமைச்சர்களான விமல் வீரவங்ச, வாசுதேவ நாணயக்கார, உதயகம்மன்பில ஆகியோர் சார்பில் தனிப்பட்ட சட்டத்தரணிகள் மன்றில் ஆஜராகவுள்ளனர். வணக்கத்துக்குரிய எல்லே குணவங்ச தேரர், கர்தினால் மெல்க்கம் ரஞ்சித் ஆண்டகை, பாராளுமன்ற உறுப்பினர் ரஞ்சித் மத்துமபண்டார, முன்னாள் பாராளுமன்ற உறுப்பினர்களான சுனில் ஹந்துன்நெத்தி, வசந்த சமரசிங்க ஆகியோர் மனுவை தாக்கல் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/378765/", "Category": "Breaking News,தேசிய செய்திகள்", "Parent URL": null}