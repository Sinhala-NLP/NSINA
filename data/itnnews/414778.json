{"Source": "ITN news", "Timestamp": "ජූනි 2, 2022 12:27", "Headline": "අයහපත් කාලගුණයෙන් පුද්ගලයින් විශාල පිරිසක් පීඩාවට", "News Content": "අයහපත් කාලගුණයේ බලපෑමෙන් පුද්ගලයින් විසිදෙදහස් තුන්සිය තිස් අට දෙනෙකු පීඩාවට පත්ව සිටිනවා. නිවාස රැසකට ද හානි සිදුව ඇති බවයි ආපදා කළමනාකරණ මධ්‍යස්ථානය සදහන් කළේ. මේ අතර අද දිනයේත් ප්‍රදේශ රැසකටම තද වැසි ඇතිවන බවයි කාලගුණ විද්‍යා දෙපාර්තමේන්තුව පවසන්නේ. දින කිහිපයක් පුරා ඇද හැලුනු අධික වර්ෂාවත් සමග ඇති වූ තද සුළං හා ජල  ගැලීමේ හේතුවෙන් බොහෝ පිරිසක් පීඩාවට පත් වුණා. දිස්ත්‍රික් හතක ප්‍රාදේශීය ලේකම් කොට්ඨාස 43 කට ආපදා තත්ත්වය බලපා ඇති බව ආපදා කළමනාකරණ මධ්‍යස්ථානයේ අධ්‍යක්ෂ ජෙනරාල් මේජර් ජෙනරාල් සුදන්ත රණසිංහ මහතා ප්‍රකාශ කළා. එක් පුද්ගල මරණයක් වාර්තා වී ඇති අතර තවත් පුද්ගලයෙකු තුවාල ලබා තිබෙනවා. පවුල් පන්දහස් තුන්සිය පනස් හතකට අයත් පුද්ගලයින් විසිදෙදහස් තුන්සිය විසි අට දෙනෙකු පීඩාවට පත්ව ඇති අතර අර්ධ හා සුළු වශයෙන් හානි සිදුව ඇති නිවාස සංඛ්‍යාව 174 ක්. පීඩාවට පත් ජනතාවට සහන සැලසීම සදහා දිස්ත්‍රික් ලේකම්වරුන්ට අවශ්‍ය ප්‍රතිපාදන ලබා දී තිබෙනවා. ඕනෑම අවස්ථාවකට මුහුණ දීම සදහා නාවික හමුදා කණ්ඩායම් 12 ක් ස්ථානගත කර ඇති අතර යුද හමුදාවේ හා ගුවන් හමුදාවේ සහායද ලබා දීමටයි කටයුතු යොදා ඇත්තේ. ආපදාවට ලක්ව සිටින පුද්ගලයින්ට කිසියම් ගැටලුවක් වෙතොත් 117 දුරකතන අංකයට දැනුම් දිය හැකියි. ආපදා තත්ත්වය ගැන සෑම දිනකම අග්‍රාමාත්‍ය කාර්යාලයට වාර්තාවක් යොමු කරන අතර අග්‍රාමාත්‍ය රනිල් වික්‍රමසිංහ මහතාගේ උපදෙස් මත මූල්‍ය ප්‍රතිපාදන වෙන් කිරීම සදහාද කටයුතු කරන බවයි සුදන්ත රණසිංහ මහතා වැඩිදුරටත් සදහන් කළේ. ගිං ගග පිටාර ගැලීමෙන් ගාල්ල දිස්ත්‍රික්කයේ ප්‍රදේශ කිහිපයකට බලපෑම් එල්ල වී තිබෙනවා. නාගොඩ, මාපලගම, බද්දේගම ආදී ප්‍රදේශ ජලයෙන් යට වී ඇති අතර මාර්ග කිහිපයක ගමනාගමන කටයුතුද සම්පූර්ණයෙන්ම ඇණ හිට ඇති බවයි අප වාර්තාකරුවන් සදහන් කළේ. අධික වර්ෂාවත් සමග ඇති වූ ජල ගැලීම් හේතුවෙන් බුලත්සිංහල, මෝල්කාව ප්‍රධාන මාර්ගයේ ප්‍රදේශ කිහිපයක් ජලයෙන් යට වී තිබෙනවා. බුලත්සිංහල මෝල්කාව ප්‍රධාන මාර්ගයේ දඹල, ඇටඹගස්හන්දිය හා පරගොඩ යන ප්‍රදේශ ජලයෙන් යට වී ඇති අතර ඒ හේතුවෙන් බොහෝ පිරිසකට දුෂ්කරතා පැන නැගී තිබෙනවා. කුකුළේ ගග ජලාශයේ වාන් දොරටුවක් විවෘත කර ඇති අතර ඉන් තත්පරයට ඝන මීටර් 80 ක ජල ධාරිතාවක් කුඩා ගගට මුදා හැරෙනවා. කුඩා ගග පිටාර ගැලීම හේතුවෙන් පහත් බිමි රැසක් ජලයෙන් යට වී ඇති අතර ප්‍රදේශවාසීන් ඔරු භාවිත කරමින් එගොඩ මෙගොඩ ගමන් කරන ආකාරයද දැක ගත හැකියි.         ", "URL": "https://www.itnnews.lk/2023/10/05/414778/", "Category": "දේශීය පුවත්", "Parent URL": null}