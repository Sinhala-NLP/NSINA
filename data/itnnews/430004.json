{"Source": "ITN news", "Timestamp": "අගෝස්තු 20, 2022 09:56", "Headline": "පුරාවස්තු ලබා ගැනීමේ අරමුණින් කැණීම් කළ පස් දෙනෙකු අත්අඩංගුවට", "News Content": "පුරාවස්තු ලබා ගැනීමේ අරමුණින් කැණීම් සිදුකරමින් සිටි පුද්ගලයින් පස් දෙනෙකු මැදවච්චිය ප්‍රදේශයේදී පොලිස් අත්අඩංගුවට ගෙන තිබෙනවා. මැදවච්චිය ඉකිරිගොල්ලෑව ප්‍රදේශයේ කැණීම් සිදුකරමින් සිටියදී සැකකරුවන් අත්අඩංගුවට ගැනුණේ මැදවච්චිය පොලිසියේ නිලධාරීන්ට ලැබුණු තොරතුරකට අනුවයි. ඛනිජ ද්‍රව්‍ය පරීක්ෂා කිරීමේ උපකරණයක්, කැණීම් සඳහා යොදා ගත් උපකරණ මෙන්ම තවත් භාණ්ඩ කිහිපයක්ද පොලිස් භාරයට ගෙන තිබෙනවා. සැකකරුවන් ගැටලෑව ඉකිරිගොල්ලෑව හා වහමල්ගොල්ලෑව යන ප්‍රදේශවල පදිංචිකරුවන් වන අතර ඔවුන්ට එරෙහිව අධිකරණ ක්‍රියාමාර්ග ගැනීමටයි පොලීසිය කටයුතු කර ඇත්තේ. මේ අතර ගිනි අවියකින් වෙඩි තබා පුද්ගලයෙකු ඝාතනය කිරීමේ සිද්ධියකට සම්බන්ධ සැකකරුවන් තුන්දෙනෙකුද හෝමාගම ප්‍රදේශයේ සැගව සිටියදී අත්අඩංගුවට ගෙන තිබෙනවා. අම්බලන්ගොඩ ප්‍රදේශයේ සිදුකළ ඝාතනයක් සම්බන්ධයෙනුයි මෙම සැකකරුවන් අත්අඩංගුවට ගෙන ඇත්තේ. අපරාධය සඳහා උපයෝගී කරගත් විදෙස් රටක නිෂ්පාදිත පිස්තෝලයක් හා පතොරොම් ගැබක්ද සොයා ගත් බව පොලිසිය සඳහන් කළා.   ", "URL": "https://www.itnnews.lk/2023/10/05/430004/", "Category": "Breaking News,දේශීය පුවත්", "Parent URL": null}