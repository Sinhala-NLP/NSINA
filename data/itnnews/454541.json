{"Source": "ITN news", "Timestamp": "ஜனவரி 9, 2023 15:21", "Headline": "நடமாடும் சேவை மூலம் நாடு முழுவதும் குறைந்த விலைக்கு முட்டை", "News Content": "நடமாடும் முட்டை விநியோக சேவையை முட்டை உற்பத்தியாளர்கள் சங்கம் முன்னெடுத்துள்ளது. இன்றைய தினம் ஊவா, வடமத்திய மற்றும் மத்திய மாகாணங்களில் இவ்வாறு முட்டை விற்பனை இடம்பெறுகின்றது. சந்தையில் முட்டையின் விலை பாரிய அளவு அதிகரித்துள்ளமையினால் நுகர்வோர் அசௌகரியத்துக்குள்ளாகியுள்ளனர். இதனால் முட்டை நுகர்வு வீழ்ச்சியடைந்துள்ளது. நிலைமையை கவனத்திற் கொண்ட அரசாங்கம் முட்டை தேவையை பூர்த்தி செய்யும் வகையில் அதனை இறக்குமதி செய்ய தீர்மானித்தது. இதற்கான தேசிய மட்டத்திலான கேள்விமனு கோரல் இன்று இடம்பெறவுள்ளது. கேள்விமனுவின் மூலம் தகுதியான இறக்குமதியாளர்களை தெரிவு செய்து இவ்வார இறுதிக்குள் முதல் தொகை முட்டையை இறக்குமதி செய்ய முடியுமென அரசாங்கம் தெரிவித்துள்ளது. இந்நிலையில் நடமாடும் முட்டை விற்பனை சேவையின் மூலம் நிவாரண விலைக்கு முட்டையை விற்பனை செய்யும் பணியை முட்டை உற்பத்தியாளர்கள் சங்கம் இன்று முன்னெடுத்தது. முட்டை உற்பத்திக்கு தேவையான கால்நடை தட்டுபாட்டை குறைப்பதற்கு இரண்டு இலட்சம் அடைக்காக்கும் முட்டைகளை இறக்குமதி செய்ய நடவடிக்கை எடுக்குமாறு அமைச்சர் மஹிந்த அமரவீர விவசாய அமைச்சின் கால்நடை வள பிரிவுக்கு ஆலோசனை வழங்கியுள்ளார். எமது நாட்டின் வருடாந்த முட்டை தேவை 2990 மில்லியனாக காணப்படுகின்றது. இதற்கமைய மாதாந்த முட்டை தேவை சுமார் 250 மில்லியனாக உள்ளது. எனினும் குறித்த எண்ணிக்கை தற்போது 30 மில்லியனாக குறைவடைந்துள்ளது. அடைக்காக்கும் முட்டைகளை பெப்ரவரி மாத இறுதிக்குள் இறக்குமதி செய்தால் மே மாதமளவில் நாட்டின் முட்டை உற்பத்தியை அதிகரிக்க முடியுமென கால்நடை வள அபிவிருத்தி அதிகாரிகள் சுட்டிக்காட்டியுள்ளனர். ", "URL": "https://www.itnnews.lk/2023/10/05/454541/", "Category": "Breaking News,தேசிய செய்திகள்", "Parent URL": null}