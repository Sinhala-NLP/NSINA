{"Source": "ITN news", "Timestamp": "අප්‍රේල් 26, 2022 12:41", "Headline": "එලෝන් මස්ක් ට්විටර් සමාගම මිලදී ගනී", "News Content": "ලොව ධනවත්ම පුද්ගලයා ලෙස සැලකෙන එලෝන් මස්ක්හට ඇමෙරිකා ඩොලර් බිලියන 44 කට ට්විටර් සමාගම අලෙවිකිරීමට එහි අධ්‍යක්ෂක මණ්ඩලය එකඟත්වය පළකර තිබෙනවා. ඒ අනුව 2006 වසරේදී ආරම්භ කළ ලොව ප්‍රමුඛතම සමාජ මාධ්‍යයක් වන ට්විටර් සමාගමේ පාලන බලය එලොන් මස්ක්හට හිමිවනු ඇති. ට්විටර් සමාගම මිලදී ගැනීමට පසුගිය සතියේදී එලෝන් මස්ක් ලන්සුව ඉදිරිපත් කළා. තමා ට්විටර් සමාගම මිලදී ගැනීමෙන් පසු පරිශීලකයින් වෙත පනවා ඇති සීමා ලිහිල් කිරීමට කටයුතු කරන බවයි ඔහු නිවේදනය කරන්නේ. ට්විටර් සමාගම සිදුකර ඇති නවීකරණ පිළිබඳව හා අදහස් ප්‍රකාශ කිරීමට ඇති අයිතිය සීමා කිරීම සම්බන්ධයෙන් දැඩි විවේචන එල්ලකරනවා. එමෙන්ම වෙළෙඳ දැන්වීම් සඳහා දැඩි බලයක් ලබා දීම පිළිබඳව ද ඔහු අප්‍රසාදය පළකළා. ට්විටර් සමාගම අලෙවි කිරිමේ එකඟතාවයට පැමිණීමත් සමඟ එම සමාගමේ කොටස් 5.7%කින් ඉහළ ගොස් ඇති බවද සඳහන්. කෙසේවුවද  සමාගම අලෙවි කිරීම සම්බන්ධයෙන් තම කොටස් හිමිකරුවන්ගේ කැමැත්ත විමසිය යුතු බව ට්විටර් සමාගම පවසනවා. ලොව ධනවත්ම පුද්ගලයා ලෙස ප්‍රෝබ්ස් සඟරාව එලෝන් මස්ක්ව නම්කර ඇති අතර ඔහු සතු වත්කම් ප්‍රමාණය ඇමෙරිකා ඩොලර් බිලියන 273.6 ක් ලෙසයි දැක්වෙන්නේ. ලොව ප්‍රමුඛතම ඉලෙක්ට්‍රික් මෝටර් රථ නිෂ්පාදන සමාගමක් වන ටෙස්ලා සමාගමේ හා අභ්‍යවකාශය වෙත සංචාරකයින් රැගෙන යන ස්පේස් එක්ස් වැඩසටහනේ අයිතිකරු ලෙස එලෝන් මස්ක් කටයුතු කරනවා. ", "URL": "https://www.itnnews.lk/2023/10/05/408328/", "Category": "Breaking News,ජාත්‍යන්තර පුවත්", "Parent URL": null}