{"Source": "ITN news", "Timestamp": "ජූනි 21, 2023 17:17", "Headline": "ෂාන් වික්‍රමසිංහයන් ප්‍රමුඛ TNL සහෝදරයන්ට ITN මාධ්‍ය ජාලයේ උණුසුම් සුබ පැතුම්", "News Content": "ශ්‍රී ලාංකීය ටෙලිවිෂනයට පුරෝගාමීත්වය දුන් අපූරු පුරුෂයෙකු නිර්මාණය කළ රූපවාහිනි නාලිකාවක් අද සිය 30 වන සංවත්සරය සමරනවා. නමින් ශාන් වික්‍රමසිංහ නම් වූ ඔහු ලාංකීය ටෙලිවිෂන් වංශ කතාවේ මුල් පිටුව ලියවූ අපූරුම චරිතයයි. පන්නිපිටිය මහල්වරාව පාරේ නිවසක කාමරයකදී ලාංකීය ඉතිහාසයට ටෙලිවිෂනය නම් මෙවලම හදුන්වා දීමට ශාන් වික්‍රමසිංහයන් අපූරු මෙහෙවරක නිරත වුණා. ඒ උත්සාහයේ ප්‍රතිඵලය වුණේ මීට අවුරුදු 44 කට කලින් රූපවාහිනියේ ප්‍රමුඛයා බිහි වීමයි. ඒ ස්වාධීන රූපවාහිනියයි. ලාංකීය ටෙලිවිෂනයේ ආරම්භකයා වූ ෂාන් වික්‍රමසිංහ මහතා තම උත්සාහය අතහැර දැමුවේ නැත. ඔහු තම උත්සාහයෙන්ම අලුත් ටෙලිවිෂනයකට පණ දුන්නා. ඒ මීට අවුරුදු 30 කට කලින් අද වන් දවසකය. 1993 ජුනි 21 වනදා TNL මෙරට රූපවාහිනි වංශ කතාවට එක් වුණේ තුන්වෙනි රූපවාහිනි නාලිකාව ලෙස සනිටුහන තබමින්ය. අවුරුදු 30 ක ගමන් මග තුළ අපූරු සිදුවීම් සනිටුහන් කරන්නට TNL නාලිකාවට හැකියාව ලැබුණා. වත්මන් රූපවාහිනි නාලිකා තුළ පෙළහර දක්වන  ඇතැම් චරිතවල තිඹිරි ගෙය වුණෙත් TNL නාලිකාවයි. ශාන් වික්‍රමසිංහයන්ගේ මගපෙන්වීම හා ගුරුහරුකම් යටතේ එම නාලිකාවෙන් බොහෝ දේවල් ඉගෙන ගත් නිවේදක නිවේදිකාවන් කැමරා ශිල්පීන් වගේම කාර්මික ශිල්පීන්ද අද ලාංකීය ටෙලිවිෂන් නාලිකා තුළ අපූරු හැකියාවන් පෙන්වමින් කටයුතු කරනවා. අවුරුදු 30 ක අසීරුවෙන්ම අපූරු ගමනක් ආ TNL නාලිකාවට ශ්‍රී ලාංකීය ටෙලිවිෂනයේ ප්‍රමුඛයා  විදියට ස්වාධීන රූපවාහිනිය සුබ පැතුම් එක් කරන්නේ වැඩිමහල් සහෝදරයෙකුගේ හදවතින් නැගෙන සහෝදරත්වයත් සමගින්. ෂාන් වික්‍රමසිංහයන් ප්‍රමුඛ TNL සහෝදරයන්ට ස්වාධීන රූපවාහිනි මාධ්‍ය ජාලයේ උණුසුම් සුබ පැතුම් එක් කරන්නේ අනාගතය තව තවත් ශක්තිමත් වේවායි ප්‍රාර්ථනා කරමින්ය.     ", "URL": "https://www.itnnews.lk/2023/10/05/493818/", "Category": "දේශීය පුවත්", "Parent URL": null}