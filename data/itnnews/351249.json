{"Source": "ITN news", "Timestamp": "ஜூலை 23, 2021 13:31", "Headline": "றிஷாட்டின் மனைவி, மச்சினன், மாமா, தரகர் கைது..", "News Content": "பாராளுமன்ற உறுப்பினர் ரிஷாட் பதூர்தீனின் வீட்டில் பணிபுரிந்த நிலையில் எரிகாயங்களுடன் சிறுமியொருவர் உயிரிழந்த சம்பவம் தொடர்பில் பதூர்தீனின் மனைவி, மனைவியின் தந்தை, வேலைக்கென சிறுமியை அழைத்த தரகர் ஆகியோர் இன்று அதிகாலை கைதுசெய்யப்பட்டனர். ஏற்கனவே குறித்த வீட்டில் பணிபுரிந்த மற்றுமொரு பெண்ணொருவரும் துஷ்பிரயோகத்திற்கு உட்படுத்தப்பட்டுள்ளதாக விசாரணைகளில் தெரியவந்துள்ளது. ரிஷாட் பதூர்தீனின் மனைவியிடம் பொரளை பொலிஸார் நேற்றைய தினம் நீண்டநேரம் வாக்குமூலம் பெற்றனர். அதனையடுத்து இன்று அதிகாலை ரிஷாட் பதூர்தீனின் மனைவி, அவரது தந்தை மற்றும் தரகர் ஆகியோர் கைதுசெய்யப்பட்டனர். “வாக்குமூலங்களில் குறிப்பிடப்படும் விடயங்கள் விசாரணை அதிகாரிகளால் கண்டுபிடிக்கப்பட்ட சாட்சிகள் மற்றும் அறிவியல் மற்றும் தொழினுட்ப ரீதியான சாட்சிகள், வங்கி அறிக்கைகள், இதற்கு மேலதிகமாக சிறுமியின் பிரேத பரிசோதனை அறிக்கை என்பவற்றை அடிப்படையாக கொண்டு குறித்த சிறுமி தொடர்ச்சியாக துஷ்பிரயோகத்திற்குள்ளாக்கப்பட்டுள்ளதை தெரியவந்துள்ளது. சிறுமியை கொழும்பிற்கு அழைத்து வந்து துஷ்பிரயோகத்திற்குள்ளாக்குவதற்கான வழிவகைகளை உட்படுத்தியமை போன்ற குற்றங்கள் இடம்பெற்றுள்ளமை விசாரணைகள் மூலம் தெரியவந்துள்ளது. இந்த குற்றச்சாட்டுக்கள் தொடர்பில் முன்னாள் அமைச்சரின் மனைவியான ஷியாப்தீன் அயெஷா இன்று அதிகாலை பொலிஸாரால் கைதுசெய்யப்பட்டார். அத்துடன் சம்பவம் தொடர்பில் 70 வயதான மனைவியின் தந்தையும் கைதாகியுள்ளார். இந்நிலையில் சிறுமியை வேலைக்கென அழைத்து வந்த 64 வயதுடைய சங்கர் பொன்னையா என்ற தரகரும் இன்று காலை கைது செய்ய்பட்டார். அவர்களை இன்றைய தினம் கொழும்பு நீதவான் நீதிமன்றில் ஆஜர்ப்படுத்தவும் நடவடிக்கை எடுக்கப்பட்டுள்ளது. அவர்களை தொடர்ந்தும் 72 மணித்தியாலங்களுக்கு தடுத்து வைத்து விசாரணை செய்யும் அனுமதி கோரவும் எதிர்ப்பார்த்துள்ளோம்.” இதேவேளை சிறுமி விஷாலினியின் மரணத்திற்கு எதிர்ப்பு தெரிவித்து மட்டக்களப்பு மாவட்ட உள்ளுராட்சி மன்ற உறுப்பினர்கள் கண்டன அறிக்கை ஒன்றை வெளியிட்டுள்ளனர். குறித்த படுகொலை தொடர்பில் உண்மைத்தன்மைகள் வெளிக்கொணரப்பட்டு குற்றவாளிகளுக்கு தண்டனை வழங்கப்பட வேண்டும் என அவர்கள் கோரிக்கை விடுத்தனர்.\n000\nஇந்நிலையில் கேகாலை மாவட்டத்தின் தெஹியோவிட்ட பிரதேசத்தில் இஷாலினியின் மரணத்திற்கு நீதிகோரி ஆர்ப்பாட்டம் ஒன்று நடத்தப்பட்டது. கிரியகொல்ல ஆலயத்திற்கு முன்பாக இடம்பெற்ற இந்த ஆர்ப்பாட்டத்தில் ஆசிரியர்கள், சமூக ஆர்வலர்கள், இளைஞர், யுவதிகள், அரசியல் பிரமுகர்கள், பொதுமக்கள் எனப்பலரும் பங்கேற்றதாக எமது செய்தியாளர் தெரிவித்தார். ", "URL": "https://www.itnnews.lk/2023/10/05/351249/", "Category": "Breaking News,தேசிய செய்திகள்,முதன்மை செய்தி", "Parent URL": null}