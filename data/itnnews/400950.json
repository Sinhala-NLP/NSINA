{"Source": "ITN news", "Timestamp": "මාර්තු 13, 2022 12:04", "Headline": "ඉන්දියා – ශ්‍රී ලංකා දෙවන ටෙස්ට් ක්‍රිකට් තරගයේ දෙවන දිනය අදයි", "News Content": "ඉන්දියාව සහ ශ්‍රී ලංකාව අතර පැවැත්වෙන දෙවන ටෙස්ට් ක්‍රිකට් තරගයේ දෙවන දිනය අදයි. පළමු දිනයේ තරගය නතර කරන විට පළමු ඉනිම වෙනුවෙන් පන්දුවට පහරදෙමින් සිටි ශ්‍රී ලංකා කණ්ඩායම කඩුලු 6 ක් දැවී ලකුණු 86 ක් ලබාසිටියා. දිවා රාත්‍රී තරගයක් ලෙස පැවැත්වෙන මෙම තරගයේ පළමුවෙන් පන්දුවට පහදුන් ඉන්දීය කණ්ඩායම සිය පළමු ඉනිම වෙනුවෙන් සියලු දෙනා දැවී ලබාගත්තේ ලකුණු 252 ක් පමණයි. පළමු තරගයේදී විශිෂ්ඨ ඉනිමක් ක්‍රීඩා කළ රවීන්ද්‍ර ජඩේජා මෙම තරගයේදී ලකුණු 4 කට දවාගැනීමට ශ්‍රී ලංකා පන්දු යවන්නන් සමත් වුණා. වේගවත් ඉනිමක් ක්‍රීඩා කළ ශ්‍රීයස් අයියර් ලකුණු 92 ක් රැස්කළා. පන්දු යැවීමේදී ලසිත් ඇඹුල්දෙණිය හා ප්‍රවීන් ජයවික්‍රම කඩුලු තුන බැගින් බිඳහෙලුවා. පිළිතුරු ඉනිම ක්‍රීඩාකළ ශ්‍රී ලංකා කණ්ඩායමේ මුල් පිතිකරුවන් අඩු ලකුණු සංඛ්‍යාවකට දවාගැනීමට ඉන්දීය පන්දු යවන්නන් සමත්වූ අතර ශ්‍රී ලංකාව වෙනුවෙන් යම් තරමකට හෝ සාර්ථක පිතිහරඹයකට නිරත වන්නට හැකිවූයේ ඇන්ජලෝ මැතිව්ස්ට පමණයි. ඔහු ලකුණු 43 කට දැවී ගියා. නිරෝෂන් දික්වැල්ල සහ ලසිත් ඇඹුල්දෙණිය නොදැවී ක්‍රීඩා කරනවා. මේ වනවිට ශ්‍රී ලංකා කණ්ඩායම ඉන්දීය කණ්ඩායමට වඩා ලකුණු 166 ක් පිටුපසින් සිටිනවා.     ", "URL": "https://www.itnnews.lk/2023/10/05/400950/", "Category": "Breaking News,ක්‍රිකට්,ක්‍රීඩා", "Parent URL": null}