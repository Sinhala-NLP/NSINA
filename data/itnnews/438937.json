{"Source": "ITN news", "Timestamp": "ඔක්තෝබර් 5, 2022 12:44", "Headline": "කෘමි උවදුරක් හේතුවෙන් දිස්ත්‍රික්ක කිහිපයක පොල් වගාවට හානි", "News Content": "කෘමි උවදුරක් හේතුවෙන් දිස්ත්‍රික්ක කිහිපයක පොල් වගාවට හානි සිදුව තිබෙනවා. අස්වැන්න ද ශීඝ්‍රයෙන් අඩුවෙමින් පවතින බවයි පොල් වගාකරුවන් පවසන්නේ. පොල් වගාවට හානි කරන කෘමියෙකු ගම්පහ ඇතුළු දිස්ත්‍රික්ක කිහිපයක ශීඝ්‍රයෙන් ව්‍යාප්ත වෙමින් පවතිනවා. මේ හේතුවෙන් පොල් ගසේ පත්‍රිකාවලට හානි සිදුවන අතර සුදු මැස්සා නමින් හඳුන්වන මෙම කෘමියා පත්‍රිකාවල යුෂ උරාබීම ද සිදුකරනවා. මෙම කෘමීන්ගේ අපද්‍රව්‍ය හේතුවෙන් දිලීරයක් ද වර්ධනය වී පත්‍රිකා කලු පැහැගැන්වෙන අතර ප්‍රභාසංස්ලේෂණ ක්‍රියාවලියට ද එමඟින් තර්ජන එල්ලවන බයි පැවසෙන්නේ. මේ සම්බන්ධයෙන් ලුනුවිල පොල් පර්යේෂණ ආයතනයේ නියෝජ්‍ය අධ්‍යක්ෂ පර්යේෂණ ආචාර්ය නයනි ආරච්චිගේ මහත්මියගෙන් අප විමසීමක් කළා. කෘමි උවදුර මර්දනයට දැනටමත් ක්‍රියාමාර්ග රැසක් ගෙන ඇති බවයි ඇය සඳහන් කළේ. සුදු මැස්සා මර්දනයට කෘමිනාශකයක් පොල්ගස මුලට දැමීම හෝ මෙම කෘමියා විනාශ කරන වෙනත් කෘමියෙකු වෙනත් රටකින් ගෙන්වා කෘමි මර්දනයට යෙදවීම පිළිබඳව දැනටමත් පර්යේෂණ සිදුකෙරෙමින් පවතින බවද නියෝජ්‍ය අධ්‍යක්ෂවරිය සඳහන් කළා. දැනටමත් හානිය වැඩි ප්‍රදේශවල පොල්ගස් මතට කෘමිනාශක කිහිපයක් ඉසීමට නිර්දේශ කර ඇති බවද නයනි ආරච්චිගේ මහත්මිය වැඩිදුරටත් සඳහන් කළා. ", "URL": "https://www.itnnews.lk/2023/10/05/438937/", "Category": "Breaking News,දේශීය පුවත්", "Parent URL": null}