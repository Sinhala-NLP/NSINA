{"Source": "ITN news", "Timestamp": "දෙසැම්බර් 9, 2021 12:57", "Headline": "රාජ්‍ය මාධ්‍යයට උපරිම නිදහස ලබාදී තිබෙනවා – ඇමති ඩලස්", "News Content": "රාජ්‍ය මාධ්‍යයට රජය උපරිම නිදහස ලබාදී ඇති බැවින් නිර්මාණශීලීව සිය මාධ්‍ය කටයුතුවල නිරත වන ලෙස අමාත්‍ය ඩලස් අලහප්පෙරුම මහතා රජයේ මාධ්‍ය ආයතනවල මාධ්‍යවේදීන්ගෙන් ඉල්ලා සිටියා. රජයේ විද්‍යුත් හා මෘද්‍රිත ඩිජිටල් මාධ්‍යකරණයේ නිරත මාධ්‍ය වේදීන් සඳහා පැවති විශේෂ වැඩමුළුවට එක්වෙමින් අමාත්‍යවරයා මේ බව කියාසිටියා. ප්‍රවෘත්ති හා ජනමාධ්‍ය අමාත්‍යාංශය සහ රජයේ ජාතික සංවර්ධන මාධ්‍ය මධ්‍යස්ථානය මගින් මෙය සංවිධාන කළා. ඩිජිටල් මාධ්‍යකරණයේ නිරත මාධ්‍ය වේදීන්ගේ ගැටලු හඳුනාගැනීම සහ එම ගැටලුවලට රාජ්‍ය මැදිහත්වීම මත විසදුම් ලබාදීම මෙහිදී සිදුවනවා. මෙම අවස්ථාවට රජයේ ප්‍රවෘත්ති අධ්‍යක්ෂ ජනරාල් මොහාන් සමරනායක , රජයේ ප්‍රවෘත්ති දෙපාර්තමේන්තුවේ අතිරේක අධ්‍යක්ෂ ජනරාල් මිලින්ද රාජපක්ෂ යන මහත්වරුන් ඇතුළු පිරිසක් සහභාගි වුණා. ඩිජිටල් මාධ්‍ය තුළින් අසත්‍ය තොරතුරු සමාජගත වීම නිසා මෙරට බොහෝ ක්ෂේත්‍රවලට සිදුවන බලපෑම හඳුනාගෙන නිවැරදි තොරතුරු රජයේ ඩිජිටල් මාධ්‍ය තුළින් ජනගත කළ යුතු බවයි අමාත්‍ය ඩලස් අලහප්පෙරුම මහතා මෙහිදි කියා සිටියේ.   ", "URL": "https://www.itnnews.lk/2023/10/05/381763/", "Category": "Breaking News,දේශීය පුවත්", "Parent URL": null}