{"Source": "ITN news", "Timestamp": "සැප්තැම්බර් 28, 2021 15:10", "Headline": "බ්‍රිතාන්‍ය රජයෙන් මෙරටට වෛද්‍ය උපකරණ පරිත්‍යාගයක්", "News Content": "අවශ්‍යතාවන් අනුව රටම ආවරණය වන පරිදි සමානව එන්නත් බෙදාදෙමින් මෙරට එන්නත්කරණ ක්‍රියාවලිය සාර්ථකව සිදු කෙරෙන බව සෞඛ්‍ය අමාත්‍ය ආචාර්ය කෙහෙලිය රඹුක්වැල්ල මහතා පවසයි. බ්‍රිතාන්‍ය මහ කොමසාරිස් Sarah Hulton Obe මහත්මිය හා යුනිසෙෆ් සංවිධානයේ ශ්‍රී ලංකා නියෝජිත Christian Skoog මහතා හමු වූ අවස්ථාවේ දී අමාත්‍යවරයා මේ බව කියා සිටියේ ය. මෙහිදී මෙරට සෞඛ්‍ය ක්ෂේත්‍රයට අවශ්‍ය වෛද්‍ය උපකරණ තොගයක් ද පරිත්‍යාග කෙරිණි. එම උපකරණ අතර HDU ඇඳන් ,Multipara monitors, Syringe Pumps, Adult Suckers, Infusion Pumps ආදිය වේ. බ්‍රිතාන්‍ය රජයේ පරිත්‍යාගයක් ලෙස යුනිසෙෆ් සංවිධානයේ සම්බන්ධීකරණය, මිලදී ගැනීම හා බෙදාහැරීම යටතේ මෙම පරිත්‍යාග තොගය මෙරටට ලැබිණි.\nවයස අවුරුදු 30 ඉක්ම වූ පිරිස් සඳහා වන මෙරට එන්නත්කරණය 99% ට වඩා අවසන් යැයි ද මේ වන විට ක්‍රියාත්මක කෙරෙමින් පවතින අවුරුදු 20-29 කාණ්ඩයේ එන්නත්කරණය සම්බන්ධයෙන් උපරිමයෙන් කටයුතු කරන බවද සෞඛ්‍ය අමාත්‍යවරයා මෙහිදී කීය. සංකූලතා සහිත දරුවන් සඳහා වන එන්නත්කරණය, ලෝක විශේෂඥ මතය ද සැලකිල්ලට ගනිමින් මෙරට විශේෂඥ වෛද්‍යවරුන්ගේ නිර්ණායක මත මේ වන විට ක්‍රියාත්මක කෙරෙමින් පවතින්නේ බව ද අමාත්‍යවරයා පෙන්වා දුන්නේ ය. මෙරට කොවිඩ් පාලනයට මෙන්ම එන්නත්කරණයට ජාත්‍යන්තරව ලැබෙන සහය අගය කරන බවත් එම සහය ඉදිරියටත් අපේක්ෂා කරන බවත් සෞඛ්‍ය අමාත්‍යවරයා මෙහි දී සඳහන් කළේ ය. ශ්‍රී ලංකාවේ කරනු ලබන එන්නත්කරණ ක්‍රියාවලිය බ්‍රිතාන්‍ය තානාපතිවරියගේ මෙන්ම යුනිසෙෆ් සංවිධානයේ ශ්‍රී ලංකා නියෝජිතවරයාගේ හා එහි නිලධාරීන්ගේ දැඩි ඇගයීමට ලක් විය. ", "URL": "https://www.itnnews.lk/2023/10/05/365591/", "Category": "දේශීය පුවත්", "Parent URL": null}