{"Source": "ITN news", "Timestamp": "நவம்பர் 14, 2022 13:06", "Headline": "மலேசியாவில் தேர்தல் பிரச்சார நடவடிக்கைகளுக்கு வெள்ளப்பெருக்கினால் பாதிப்பு..", "News Content": "மலேசியாவில் தேர்தல் பிரச்சார நடவடிக்கைள் முன்னெடுக்கப்பட்டுள்ள நிலையில் ஆறு மாநிலங்களில் வெள்ள நிலை ஏற்பட்டுள்ளது. கடந்த 24 மணித்தியாலங்களில் வெள்ள அனர்த்தத்தினால் பாதிக்கப்பட்டவர்களின் எண்ணிக்கை ஆயிரத்து 359 இலிருந்து 2 ஆயிரத்து 388 ஆக அதிகரித்துள்ளதாக அந்நாட்டு ஊடகங்கள் செய்தி வெளியிட்டுள்ளன. பாதிக்கப்பட்டவர்களுக்காக 25 நிவாரண மத்திய நிலையங்கள் ஏற்படுத்தப்பட்டுள்ளன. எதிர்வரும் நவம்பர் 19ம் திகதி மலேசியாவின் 15வது பொது தேர்தல் இடம்பெறவுள்ள நிலையில் அரசியல் கட்சிகள் தேர்தல் பிரச்சார நடவடிக்கைகளை கட்சி ஆதரவாளர்களை கொண்டு நடத்துவதற்கான முயற்சிகளில் ஈடுபட்டுள்ளனர். மலாக்கா, ஜோஹர், கெலண்டான், பெனாங் உள்ளிட்ட 10 மாவட்டங்கள் வெள்ளப்பெருக்கினால் பாதிக்கப்பட்டுள்ளதாக அந்நாட்டின் தேசிய அனர்த்த முகாமைத்துவ முகவர் நிறுவனம் தெரிவித்துள்ளது. இந்நிலையில் ஒரு சில பகுதிகளில் திடீர் வெள்ள அனர்த்தம் ஏற்படக்கூடுமென முன்னெச்சரிக்கைகள் விடுக்கப்பட்டுள்ளன. முக்கிய மூன்று நதிகள் வெள்ளப்பெருக்கு ஏற்படுத்தும் நிலையில் உள்ளதாகவும் தெரியவந்துள்ளது. நிலவும் வட கிழக்கு பருவ மழைவீழ்ச்சியானது அடுத்த வருடம் மார்ச் மாதம் வரை நீடிக்குமெனவும் தாழ்நிலப்பகுதிகள் ஆறுகளை அண்மித்த கரையோர பகுதிகள் என்பன கூடுதலான பாதிப்புக்களை எதிர்கொள்ள நேரிடுமென எச்சரிக்கை விடுக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/445636/", "Category": "Breaking News,சர்வதேச செய்திகள்", "Parent URL": null}