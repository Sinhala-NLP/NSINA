{"Source": "ITN news", "Timestamp": "නොවැම්බර් 20, 2021 18:05", "Headline": "කොළඹ අවන්හලක ඇතිවුණු ගින්නට හේතුව හෙළිවෙයි", "News Content": "කොළඹ තුරග තරග පිටියේ පිහිටි ජාත්‍යන්තර අවන්හල් ජාලයකට අයත් අවන්හලක අද අලුයම ඇතිවුණු ගින්නට හේතුව ගෑස් කාන්දුවීමක් බව මේ වනවිට තහවුරු කර ගෙන තිබෙනවා. මෙම ගින්නෙන් අවන්හල පිහිටි ගොඩනැගිල්ලට දැඩි හානි සිදුවුණා. පුද්ගලයින් දෙදෙනෙකුත් සිද්ධියෙන් සුළු තුවාල ලැබුවා. අද අළුයම 5.30ට පමණ මෙම ගින්න හටගත්තා. ඒ පැරණි තුරගතරග පිටියේ ක්‍රීඩා ප්‍රේක්ෂකාගාරයේ පහත මාලයේ ස්ථාපිත කර තිබෙන ජාත්‍යන්තර ආහාර සැකසුම් සමාගමකට අයත් හෝටල් පරිශ්‍රයක් තුළයි. රජයේ රස පරික්ෂකවරයා ද ස්ථානය නිරීක්ෂණය කළා. ගෑස් කාන්දුවකින් පිපිරීම සිදුව ඇති බව විමර්ශනවලදී පොලිසිය තහවුරු කර ගෙන තිබෙනවා. කොළඹ මහනගර සභාවේ ගිනි නිවීමේ රථ 5ක් සහ කුරුදුවත්ත පොලිසියේ ද  සහාය ඇතිව ගින්න සම්පූර්ණයෙන් මැඩ පවත්වනු ලැබුවා. සිද්ධියෙන් පුද්ගලයන් දෙදෙනෙකු සුළු තුවාල ලැබූ අතර ඔවුන් පිපිරීම සිදුවූ ස්ථානයට ආසන්නයේ පිහිටි රථ ගාලේ කුලී රථයක් එනතුරු සිටි තරුණයන් දෙදෙනෙකු බවයි පොලීසිය පැවසුවේ. ඔවුන් දෙදෙනා රෝහල්ගත කිරීමෙන් පසු ප්‍රතිකාර ලබා පිටව ගොස් තිබෙනවා. සිද්ධිය පිළිබදව කුරුදුවත්ත පොලිසිය තවදුරටත් විමර්ශන සිදු කරනවා.     ", "URL": "https://www.itnnews.lk/2023/10/05/377432/", "Category": "දේශීය පුවත්", "Parent URL": null}