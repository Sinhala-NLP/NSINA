{"Source": "ITN news", "Timestamp": "පෙබරවාරි 7, 2022 13:25", "Headline": "හිජාස් හිස්බුල්ලා මහතා ඇප මත නිදහස් කෙරේ", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාරගත කර සිටින නීතිඥ හිජාස් හිස්බුල්ලා ඇප මත මුදා හරින ලෙස අභියාචනාධිකරණය හලාවත මහාධිකරණය වෙත නියෝග කළා. මේනකා විජේසුන්දර හා මේරි ඉද්දවෙල යන මහත්ම මහත්මීන්ගෙන් සමන්විත අභියාචනාධිකරණ විනිසුරු මඩුල්ලයි එම නියෝගය ලබා දුන්නේ. ඒ හිජාස් හිස්බුල්ලා ඇප මත මුදා හරින ලෙස ඉල්ලමින් ඔහු වෙනුවෙන් ඉදිරිපත් කළ පෙත්සමක් පිළිගනිමිනුයි. අදාළ පෙත්සම  පසුගියදා කැදවනු ලැබූ අවස්ථාවේදී ඇප ඉල්ලීම සම්බන්ධයෙන් විරුද්ධත්වයක් නොදක්වන බව නීතිපතිවරයා අධිකරණය හමුවේ ප්‍රකාශ කළා. එහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා සහ නීතිපතිවරයාගේ පාර්ශ්වය ඉදිරිපත් කළ කරුණු සළකා බැලීමෙන් අනතුරුවයි අධිකරණය මෙම නියෝගය ලබා දුන්නේ. පාස්කු ඉරිදා ත්‍රස්ත ප්‍රහාරය සම්බන්ධයෙන් ප්‍රශ්න කිරීමට නීතිඥ හිජාස් හිස්බුල්ලා අපරාධ පරීක්ෂණ දෙපාර්තමේන්තුව මගින් අත්අඩංගුවට ගත්තේ 2020 වසරේ අප්‍රේල් 14 වනදායි.     ", "URL": "https://www.itnnews.lk/2023/10/05/393666/", "Category": "දේශීය පුවත්", "Parent URL": null}