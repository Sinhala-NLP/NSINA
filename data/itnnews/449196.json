{"Source": "ITN news", "Timestamp": "දෙසැම්බර් 5, 2022 17:29", "Headline": "ප්‍රතිසංස්කරණ හරහා ආර්ථික පුනර්ජීවනයට ශ්‍රී ලංකා නායකයන්ගේ කැපවීම ඉතා අගය කළ යුතුයි – ADB උප සභාපති", "News Content": "ප්‍රතිසංස්කරණ හරහා ආර්ථික පුනර්ජීවයට ශ්‍රී ලංකා නායකයින්ගේ කැපවීම අගය කරන බව ආසියානු සංවර්ධන බැංකුවේ උප සභාපති ෂීෂෙන් චෙන් මහතා පවසනවා. අග්‍රාමාත්‍යවරයා හමුවේ ඔහු මේ බව කියා සිටියා. ආසියානු සංවර්ධන බැංකුවේ උප සභාපති ෂීෂෙන් චෙන් මහතා අග්‍රාමාත්‍ය කාර්යාලයේදී අග්‍රාමාත්‍ය දිනේෂ් ගුණවර්ධන මහතා හමුවුණා. ඉදිරි වසර සහදා යෝජිත ආසියානු සංවර්ධන බැංකුවේ ව්‍යාපෘති අවසන් කිරීම සංචාරයේ අරමුණ බව පැහැදිලි කළ ෂීෂෙන් චෙන් මහතා රටේ සංවර්ධනයට හා ආර්ථික අභියෝග ජය ගැනීමට ශ්‍රී ලංකාවට ආසියානු සංවර්ධන බැංකුවේ සහය තවදුරටත් ලබාදෙන බවද මෙහිදි අවධාරණය කළා. උද්ධමනය පාලනය කිරිමේ සහ අවධානමට ලක්විය හැකි අඩු වරප්‍රසාද සහිත පුද්ගලයින් ආරක්ෂා කිරිමේ වැදගත්කම ද පෙන්වා දුන් ආසියානු සංවර්ධන බැංකු උප සභාපතිවරයා ශ්‍රී ලංකාවට එම බැංකුවේ සහාය අඛණ්ඩව ලැබෙන බවද සහතික කළා. කොවිඩ් සමයේ මෙන්ම වත්මන් ආර්ථික දුෂ්කරතාවලදී ලබාදුන් හදිසි ආධාර,  ණය සහ ප්‍රදානයන් පිළිබදව අග්‍රාමාත්‍ය දිනේෂ් ගුණවර්ධන මහතා ආසියානු සංවර්ධන බැංකුවට ස්තූතිය පළකළා.         ", "URL": "https://www.itnnews.lk/2023/10/05/449196/", "Category": "දේශීය පුවත්", "Parent URL": null}