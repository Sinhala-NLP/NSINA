{"Source": "ITN news", "Timestamp": "අගෝස්තු 2, 2021 11:15", "Headline": "සියලු රාජ්‍ය සේවකයින් අද සිට සාමාන්‍ය පරිදි සේවයට", "News Content": "සෞඛ්‍ය මාර්ගෝපදේශවලට යටත්ව සියලු රාජ්‍ය සේවකයන් සාමාන්‍ය පරිදි රාජකාරි කටයුතු කිරීම අද සිට ආරම්භ කෙරුණා.බොහෝ රාජ්‍ය ආයතනවල රාජ්‍ය සේවකයන්ගේ පැමිණිම ඉතා ඉහළ මට්ටමක් ගත් බවයි අප වාර්තාකරුවන් සඳහන් කළේ. කෝවිඩ් 19 පැතිරීම පාලනය කිරිම සඳහා සීමිත කාලසීමාවක් චක්‍රීය පදනමෙන් කැදවීම සහ නිවෙස්වල සිට රාජකාරි සිදු කිරීමට අදාළව නිකුත් කර තිබූ චක්‍රලේඛ අවලංගු කිරීමට පසුගියදා කටයුතු කෙරුණා. ඒ සියලු දිස්ත්‍රික් ආවරණය වන පරිදි සාර්ථක ලෙස එන්නත්කරණ වැඩසටහන ක්‍රියාත්මක වීමත් සමඟයි. රජයේ කාර්යයන් බිඳ වැටීමකින් තොරව සාමාන්‍ය පරිදි පවත්වාගෙන යාමට මෙම ක්‍රියාමාර්ගය ගැනුණා. රාජ්‍ය සේවය සාමාන්‍ය පරිදි පවත්වාගෙන යාමේදී දුරස්ථභාවය ආරක්ෂා කිරීම, මුව ආවරණ පැළදීම, දෑත් පිරිසිදු කිරීම ඇති සෞඛ්‍ය පුරුදු පවත්වාගෙන යාම අනිවාර්ය වනවා. යම් රාජ්‍ය නිලධාරියෙකු නිරෝධායනයට ලක්ව ඇත්නම් එම කාලසීමාව තුළ සම්පූර්ණ වැටුප් ලබාදීමක් සිදුවනවා. නිරෝධායන රීති උල්ලංඝනය කිරීම නිසා නිරෝධායනය සිදුවන්නේ නම් එම සහනය හිමිවන්නේ නැහැ. රජයේ කාර්යාල කටයුතු සාමාන්‍යකරණය කිරීම සහ පළාත් අතර පොදු ප්‍රවාහන සේවා ඇරඹීමත් සමඟ සියලු දෙනා නිරෝධායන නීතිවලට අනුකූලව ක්‍රියාකළ යුතු බව පොලිසිය අවධාරණය කරනවා. පොදු ප්‍රවාහන සේවා මගින් කොරෝනා වයිරසය පැතිරීම වැළැක්වීම සඳහා ක්‍රියාමාර්ග ගැනීමේ උපරිම වගකීම ප්‍රවාහන අංශවලට පැවරෙන බව සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජෙනරාල් විශේෂඥ වෛද්‍ය හේමන්ත හේරත් මහතා පවසනවා.       ", "URL": "https://www.itnnews.lk/2023/10/05/353665/", "Category": "Breaking News,නවතම පුවත්", "Parent URL": null}