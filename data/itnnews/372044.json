{"Source": "ITN news", "Timestamp": "ඔක්තෝබර් 27, 2021 11:03", "Headline": "කාබන් විමෝචනය අවම කිරීමට රටවල් ගෙන ඇති පියවර ඉතා දුර්වල මට්ටමක – UNEP", "News Content": "කාබන් විමෝචනය අවම කිරීමට ලොව රටවල් රැගෙන ඇති පියවර ඉතා දුර්වල මට්ටමක පවතින බව එක්සත් ජාතීන්ගේ පරිසර වැඩසටහන නිවේදනය කරනවා. කාබන් විමෝචනය අවම කිරීමට කඩිනම් පියවර නොගතහොත් අතිශය විනාශකාරී ප්‍රතිඵලවලට මුහුණ දීමට සිදු වනු ඇති බවටයි එක්සත් ජාතීන්ගේ පරිසර වැඩසටහන අනතුරු අඟවන්නේ. මෙම සියවස තුළ ගෝලීය උෂ්ණත්වය ඉහළ යාම සෙල්සියස් අංශක 1.5කට සීමා කිරීමට ජගත් සංවිධානයට අයත් සියලු රටවල් එකඟතාවය පළ කර තිබෙනවා. එහෙත් වර්තමාන තත්ත්වයන් යටතේ එය කිසිසේත් සිදු කළ නොහැකි බවයි ජගත් සංවිධානය පෙන්වා දෙන්නේ. ගෝලීය උෂ්ණත්වය සෙල්සියස් අංශක 2.7කින් පමණ ඉහළ යාමේ දැඩි අවදානමක් පවතින බවයි එම සංවිධානය පවසන්නේ. 2030 වනවිට ගෝලීය උෂ්ණත්වය ඉහළ යාම සෙල්සියස් අංශක 1.5ක මට්ටමේ පවත්වා ගැනීමට නම් දැනට සිදුකරන කාබන් විමෝචනය 55%කින් අඩු කළ යුතු වනවා. සමස්ත කාබන් විමෝචනය 30%ක ප්‍රමාණයකට වගකිව යුත්තේ චීනය හා ඉන්දියාවයි. එහෙත් එය අවම කිරීමට ඔවුන් ලබාදුන් පොරොන්දු මෙතෙක් ක්‍රියාත්මක කර නැහැ.     ", "URL": "https://www.itnnews.lk/2023/10/05/372044/", "Category": "ජාත්‍යන්තර පුවත්", "Parent URL": null}