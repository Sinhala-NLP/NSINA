{"Source": "ITN news", "Timestamp": "ජනවාරි 22, 2023 19:17", "Headline": "සියලු දේශපාලන පක්ෂ සහ ස්වාධීන කණ්ඩායම්වලට මැතිවරණ කොමිසමෙන් කැඳවීමක්", "News Content": "පළාත් පාලන ආයතන ඡන්ද විමසීම සදහා පිළිගත් දේශපාලන පක්ෂ සහ ස්වාධීන කණ්ඩායම් ඉදිරිපත් කළ නාමයෝජනා සියයකට වැඩි ප්‍රමාණයක් ප්‍රතික්ෂේප වී තිබෙනවා. සියලු දේශපාලන පක්ෂ සහ ස්වාධීන කණ්ඩායම්වල නියෝජිතයින්ට ලබන අගහරුවාදා පැමිණෙන ලෙස මැතිවරණ කොමිෂන් සභාව දැනුම් දී තිබෙනවා. මේ අතර කොළඹ මහ නගර සභාවට තරග කරන අපේක්ෂකයින් 3 දෙනෙකුගේ නම් සමගි ජන බලවේගය ඉවත්කර ඇති බව චෝදනා කරමින් විරෝධතාවක් අද පැවැත්වුණා. එම අපේක්ෂකයින්ගේ නම් වෙනුවට එක්සත් ජාතික පක්ෂයෙන් පැමිණි කණ්ඩායමකගේ නම් ඇතුළත් කර ඇති බවටයි ඔවුන් පවසන්නේ. පළාත් පාලන ආයතන 339කට අදාළව නාමයෝජනා භාරගැනීම ඊයේ දහවල් 12න් අවසන් කෙරුණා. එලෙස භාරදුන් නාමයෝජනා පත්‍ර රැසක ගැටලු පවතින බවටයි දිස්ත්‍රික් තේරීම්භාර නිලධාරීවරුන් දැනුම්දී තිබෙන්නේ. ඒ අනුව දේශපාලන පක්ෂ සහ ස්වාධීන කණ්ඩායම් ඉදිරිපත් කළ නාමයෝජනා පත්‍ර රැසක් ප්‍රතික්ෂේපකර තිබෙනවා. කොළඹ දිස්ත්‍රික්කයේ ගැටලුවකින් තොරව පිළිගෙන තිබුණේ හෝමාගම සහ සීතාවක යන ප්‍රාදේශීය සභා සදහා ඉදිරිපත් කළ නාමයෝජනා පමණක් බව කොළඹ දිස්ත්‍රික් නියෝජ්‍ය මැතිවරණ කොමසාරිස්වරයා සදහන් කළා. නව ලංකා නිදහස් පක්ෂය කොළඹ නගර සභාවට සහ මොරටුව මහ නගර සභාවට ඉදිරිපත් කළ නාමයෝජනා සම්පූර්ණයෙන්ම ප්‍රතික්ෂේප වී තිබෙනවා. මේ අතර කොළඹ දිස්ත්‍රික්කයේ පළාත් පාලන ආයතන සදහා ඇප මුදල් තැන්පත් කළ දේශපාලන පක්ෂ කිහිපයක් එම ආයතන සදහා නාමයෝජනා භාරදී තිබුණේ නැහැ. ශ්‍රී ලංකා පොදුජන පෙරමුණ කොළඹ මහ නගර සභාවට,  දෙහිවල ගල්කිස්ස මහ නගර සභාවට සහ කොලොන්නාව නගර සභාවට ඇප මුදල් තැන්පත් කළද නාමයෝජනා භාරදී තිබුණේ නැහැ. එමෙන්ම ශ්‍රී ලංකා නිදහස් පක්ෂය කඩුවෙල මහ නගර සභාවට ඇප මුදල් තැන්පත්කළ ද නාමයෝජනා ඉදිරිපත් කර තිබුණේ නැහැ. ගම්පහ දිස්ත්‍රික්කයේ ද නාමයෝජනා පත්‍ර කිහිපයක්ම ප්‍රතික්ෂේප වී තිබෙනවා. කළුතර දිස්ත්‍රික්කයේ නාමයෝජනා පත්‍ර 13 ක් ප්‍රතික්ෂේප වී ඇති බවයි දිස්ත්‍රික් තේරීම්භාර නිලධාරීවරයා ප්‍රකාශ කළේ. මේ අතර මාතර දිස්ත්‍රික්කයේ පිළිගත් දේශපාලන පක්ෂ දෙකක සහ ස්වාධීන කණ්ඩායම් දෙකක නාමයෝජනා පත්‍ර ප්‍රතික්ෂේප වී තිබෙනවා.  ගාල්ල දිස්ත්‍රික්කයේ පළාත් පාලන ආයතන සදහා ඉදිරිපත් කළ නාමයෝජනා පත්‍ර 6 ක් ප්‍රතික්ෂේප වී ඇති අතර නාමයෝජනා 134 ක් පිළිගෙන තිබෙනවා. හම්බන්තොට දිස්ත්‍රික්කයේ දේශපාලන පක්ෂවලින් නාමයෝජනා 72 ක් සහ ස්වාධීන කණ්ඩායම් 15 ක් නාමයෝජනා භාරදී තිබුණා. ඉන් නාමයෝජනා 85ක් පිළිගෙන තිබෙනවා. රත්නපුර දිස්ත්‍රික්කයේ පිළිගත් දේශපාලන පක්ෂ සහ ස්වාධීන කණ්ඩායම් පළාත් පාලන ආයතන 148 ක් සදහා ඇප මුදල් තැන්පත්කර තිබුණ ද නාමයෝජනා භාරදී තිබුණේ ආයතන 140 ක් සදහා පමණයි. ඉන් නාමයෝජනා 134 ක් පිළිගෙන තිබූ අතර නාමයෝජනා 6 ක් ප්‍රතික්ෂේප කෙරුණා. අනුරාධපුර දිස්ත්‍රික්කයේ දේශපාලන පක්ෂ ඉදිරිපත් කළ නාමයෝජනා 4 ක්ද ප්‍රතික්ෂේප වුණා. බදුල්ල දිස්ත්‍රික්කයේ පළාත් පාලන ආයතන 18 ක් සදහා ඉදිරිපත් කළ නාමයෝජනා 163න් 10 ක් ප්‍රතික්ෂේප වී තිබෙනවා. එලෙස ප්‍රතික්ෂේප වුණේ දේශපාලන පක්ෂ 6 ක සහ ස්වාධීන කණ්ඩායම් 4ක නාමයෝජනායි. මේ අතර ලංකා කම්කරු කොංග්‍රසය හාලි ඇළ ප්‍රාදේශිය සභාවට ඉදිරිපත් කළ නාම යෝජනා පත්‍රය ප්‍රතික්ෂේප වුණා. මේ හේතුවෙන් එම පක්ෂයේ අපේක්ෂකයින් සංවේදී වන ආකාරය දක්නට ලැබුණා. මහනුවර දිස්ත්‍රික්කයේ නාමයෝජනා පත්‍ර කිහිපයක් ප්‍රතික්ෂේප වූ බව දිස්ත්‍රික් තේරීම් භාර නිලධාරීවරයා ප්‍රකාශ කළා. නුවරඑළිය දිස්ත්‍රික්කයේ පළාත් පාලන ආයතන 12ක් සදහා ඉදිරිපත් කළ නාමයෝජනා 108ක් අතුරින් නාමයෝජනා 17ක් ප්‍රතික්ෂේප වුණා. ඒ අනුව දේශපාලන පක්ෂ 86 ක් සහ ස්වාධීන කණ්ඩායම් 5ක් ඉදිරිපත් කළ නාමයෝජනා 91 ක් පිළිගෙන තිබෙනවා. යාපනය දිස්ත්‍රික්කයේ පළාත් පාලන ආයතන 17ක් සදහා ඉදිරිපත් කළ නාමයෝජනා 157 ක් අතුරින් 150 ක් පිළිගත් බව තේරීම් භාර නිලධාරීවරයා සදහන් කළා. මේ අතර මැතිවරණ නිරීක්ෂන කටයුතු අඛණ්ඩව සිදුකෙරෙන බව පැෆ්රල් සංවිධානය පවසනවා. 0112 55 85 71 / 0112 55 85 75 යන දුරකතන අංකවලට පැමිණි ඉදිරිපත් කළ හැකි බවයි එම සංවිධානය පවසන්නේ.       ", "URL": "https://www.itnnews.lk/2023/10/05/457059/", "Category": "දේශීය පුවත්", "Parent URL": null}