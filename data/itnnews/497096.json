{"Source": "ITN news", "Timestamp": "ජූලි 4, 2023 08:23", "Headline": "ලියාපදිංචි කොටස් සහ සුරැකුම්පත් සම්බන්ධයෙන් ගැසට් නිවේදනයක් නිකුත් කෙරේ", "News Content": "දේශීය රාජ්‍ය ණය ප්‍රශස්තකරණයට අදාළ ගැසට් නිවේදනය නිකුත් කර තිබෙනවා. අදාළ රේගුලාසි ක්‍රියාවට නැංවීමට අවශ්‍ය අනුමැතිය ලබාදෙමින් ජනාධිපති රනිල් වික්‍රමසිංහ මහතායි මෙම ගැසට් නිවේදනය නිකුත් කර තිබෙන්නේ. 2023 ජූනි මස 28 වන දින ගත් අමාත්‍ය මණ්ඩල තීරණයට අනුව රාජ්‍ය ණය තිරසරභාවය සහතික කිරීම සදහා දේශීය රාජ්‍ය ණය ප්‍රශස්තකරණය සිදුවිය යුතු බවට රජය තීරණය කළා. ඒ සදහා වූ යෝජනාව ද පාර්ලිමේන්තුවේදී වැඩි ඡන්දයෙන් සම්මත වුණා. රාජ්‍ය ණය තිරසරභාවය සහතික කිරීම තුළින් ආර්ථිකය යථා තත්ත්වයට පත් කිරීම රජයේ අරමුණයි. ඒ හරහා ජනතාවටත් අනාගත පරම්පරාවන්ටත් ප්‍රතිලාභ ගෙනදෙන තිරසර ආර්ථික වර්ධනයක් සුරක්ෂිත කිරීම වෙනුවෙන් දේශීය රාජ්‍ය ණය ප්‍රශස්තකරණය ක්‍රියාවට නැංවීමට අවශ්‍ය සියලුම අනුමැතිය ලබාදී ඇති බවයි ගැසට් නිවේදනයේ සදහන් වන්නේ. මුදල්,  ආර්ථික ස්ථායීකරණ සහ ජාතික ප්‍රතිපත්ති විෂයභාර අමාත්‍යවරයා වශයෙන් මෙම රෙගුලාසි ක්‍රියාවට නැංවීමට අදාළ අනුමැතිය ලබාදෙන බවයි එම ගැසට් නිවේදනයේ තවදුරටත් සදහන් වන්නේ. මෙම නියෝග ස්කන්ධ හා සුරැකුම්පත් නියෝග ලෙස දැක්විය හැකියි. ඒ අනුව ස්කන්ධ හෝ සුරැකුම්පත් හිමියෙකුට ජුනි 28 වනදා වන විට එම ස්කන්ධ හෝ සුරැකුම්පත් මුළුමනින්ම හෝ කොටසක් පරිවර්තනය කිරීමට,  හුවමාරු කිරීමට අවස්ථාව හිමිවනවා. එසේම එම ස්කන්ධ හෝ සුරැකුම්පත් අදාළ පරිදි භාණ්ඩාගාර බැදුම්කරවලට පරිවර්තනය කිරීම හෝ හුවමාරු කිරීම ද කළ හැකියි. භාණ්ඩාගාර බැදුම්කර සදහා පොලී ගෙවීම හා පරිවර්තනය හෝ හුවමාරු කිරීම සදහා වන ක්‍රමවේදය අදාළ පරිදි සකස් කිරීමට මුදල් අමාත්‍යාංශ ලේකම්වරයාට සහ රාජ්‍ය ණය අධිකාරී වෙත මෙමගින් බලය පැවරෙනවා. එසේම ඒ සදහා අවශ්‍ය වන භාණ්ඩාගාර බැදුම්කර සකස් කර නිකුත් කිරිම සදහා ද ඔවුන් වෙත බලය පවරා තිබෙනවා. මෙම නියෝග ඕනෑම නව ලියාපදිංචි ස්කන්ධ හෝ සුරැකුම්පත් වලට ද අදාළ බවයි ගැසට් නිවේදනයේ දැක්වෙන්නේ. භාණ්ඩාගාර බැදුම්කර සකස් කිරිමේ හා නිකුත් කිරිමේ ඕනෑම වියදමක් ගෙවීම සදහා භාණ්ඩාගර බැදුම්කර සකස් කිරීම හා නිකුත් කිරිමේ බලය ද මුදල් අමාත්‍යාංශ ලේකම් හා ණය අධිකාරි වෙත බලය පවරා ඇති බව ගැසට් නිවේදනයේ සදහන්.  ", "URL": "https://www.itnnews.lk/2023/10/05/497096/", "Category": "Breaking News,දේශීය පුවත්", "Parent URL": null}