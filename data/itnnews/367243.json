{"Source": "ITN news", "Timestamp": "ඔක්තෝබර් 6, 2021 11:08", "Headline": "දරුවන් කූඨ ලෙස යාචක ක්‍රියාවන්වල යොදවන පිරිස්වලට එරෙහිව දැඩි නීති", "News Content": "දරුවන් යොදා ගනිමින් කූඨ ආකාරයෙන් යාචක ක්‍රියාවන්වල යෙදෙන පිරිස්වලට එරෙහිව නීතිය ක්‍රියාත්මක කරන බව රාජ්‍ය අමාත්‍ය පියල් නිශාන්ත මහතා ප්‍රකාශ කළා. ලෝක ළමා දිනය වෙනුවෙන් ජාතික ළමා රක්ෂක අධිකාරියේ පැවති උත්සවයකට එක් වෙමිනුයි රාජ්‍ය අමාත්‍ය පියල් නිශාන්ත මහතා මේ බව සඳහන් කළේ. සියල්ලටම පෙර දරුවන් යන්න මෙවර ලෝක ළමා දින තේමාව වුණා. ළමා අපයෝජනය පිළිබඳ ජාතික දත්ත පද්ධතියක් එළිදැක්වීම සහ ජාතික ළමාරක්ෂණ අධිකාරියේ නව තාක්ෂණික ක්‍රමවේදවලට අනුව සකස් කළ වෙබ් අඩවිය ඉංග්‍රීසි මාධ්‍යයෙන් එළිදැක්වීමද මෙහිදී සිදු කෙරුණා. බාහිරින් හඳුනාගත නොහැකි ආබාධ සහිත ළමයින් හඳුනා ගැනීම පිළිබඳ මාර්ගෝපදේශ ග්‍රන්ථයක්ද එළිදැක්වුණා. තවත් වැඩසටහන් කිහිපයක්ම රාජ්‍ය අමාත්‍යවරයාගේ ප්‍රධානත්වයෙන් මෙහිදී පැවැත්වුනා. මෙහිදී තවදුරටත් අදහස් දැක්වූ රාජ්‍ය අමත්‍ය පියල් නිශාන්ත මහතා කියා සිටියේ වීථි දරුවන් පිළිබඳ කටයුතු කිරීමට අධිකරණ අමාත්‍යාංශය සමඟ එක්ව ඒකාබද්ධ වැඩපිළිවෙළක් සකසන බවයි.       ", "URL": "https://www.itnnews.lk/2023/10/05/367243/", "Category": "දේශීය පුවත්", "Parent URL": null}