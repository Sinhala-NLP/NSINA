{"Source": "ITN news", "Timestamp": "ජූනි 5, 2022 10:59", "Headline": "රූපවාහිනී මහගෙදරට 43 යි", "News Content": "ශ්‍රී ලාංකේය ටෙලිවිෂන් ඉතිහාසයේ නොමැකෙන සටහන් රැසක් සනිටුහන් කළ  රූපවාහිනි මහ ගෙදර ස්වාධීන රූපවාහිනිය 43 වෙනි වියට පා තැබුවා. මේ අවුරුදු 43 ඇතුළත රූපවාහිනි මහ ගෙදරින් රටට ලැබුණු දේ අතිවිශාලයි. අපිත් හැම වෙලාවෙම අපේ සහෘද ප්‍රේක්ෂකයා වෙනුවෙනුත් සමස්ත රට වැසියා වෙනුවෙනුත් යුතුකම්  ඉටු කළා. ඒක හෙටටත් ඒ විදියමයි. කොට්ටාව මහල් වරාව පාරේ නිවසක කාමරයක ශාන් වික්‍රමසිංහ නම් පෙරලිකාර චරිතයක් ටෙලි විෂනය ලංකාවේ ජනතාවට හඳුන්වා දෙමින් සිටි මොහොතක එවක පැවති ආණ්ඩුව එම උත්සාහය ආණ්ඩුවට පවරා ගනිමින් 1979 ජූනි 05 වෙනිදා ස්වාධීන රූපවාහිනිය ජනගත කළා. ජ්‍යෙෂ්ඨතම මාධ්‍ය වේදියෙකු මෙන්ම පරිපාලන කේෂ්ත්‍රයේ ප්‍රවීණයෙකු ද තේවිස් ගුරුගේ මහතා රූපවාහිනි මහ ගෙදර ප්‍රථම නිසි බලධාරියා වුණා. එතනින් පටන් ගත්ත ශ්‍රී ලාංකේය රූපවාහිනි වංශ කතාව අද වෙනකොට පරිච්ඡේද ගණනාවක් ලියවී හමාරයි. සියලු රූපවාහිනි නාලිකා අතර ප්‍රමුඛයා පමණක් නොව රැඳී සිටින්නට ස්වාධීන රූපවාහිනියට හැකි වුණේ සමස්ත සේවක පිරිසගේම අපරිමිත කැපවීම නිසාමය. අප ජනතාවගේම රූපාවාහිනිය විය. සුනාමි ව්‍යවසනයේ දී කොයි කාටත් කලින් විපත රටට කිව්වා පමණක් නෙවෙයි විපතට පත් ජනතාවට පිහිට වෙන්නට මනුෂ්‍යත්වයේ සත්කාරයට මුල පිරුවේද ස්වාධීන රූපවාහිනියයි. වසර 30 ක කුරිරු යුද්ධය රටටත් ලොවටත් වසන්ව තිබූ මොහොතක සියලු මාධ්‍ය ආයතනවලට ආදර්ශයක් වෙමින් අපේ මාධ්‍ය වේදීන් යුද බිමට ගියේ රණවිරුවන් සේම මාධ්‍ය විරුවන්ගේ යුග මෙහෙවර ඉටු කරන්නටය. යුද ජයග්‍රහණයේත් පළමු පියවරේ සනිටුහනත් වෙනින් කාගෙන්වත් නොව ස්වාධීන රූපවාහිනි ප්‍රවෘත්ති විකාශයෙන්මය. ඝාතකයා ඝාතනය වුණ පුවත රටටත් ලොවටත් කාටත් කලින් කිව්වේද අපේ ප්‍රවෘත්ති  විකාශයයි. මේ සියල්ල හමුවේ ස්වාධීන රූපවාහිනියට සැමදා සැම විට ශක්තියක් වූයේද වන්නේ ද ප්‍රේක්ෂක ඔබමය. හතලිස් දෙවසරක ගමන් මග තුළ අප ලැබූ පරාජයන් වගේම ජයග්‍රහණයන් ද අති මහත්ය. සම්මාන උළෙලයන්හිදි ස්වාධීන රූපවාහිනි මාධ්‍ය ජාලය සම්මානයෙන් පිදුම් ලබද්දි කාටත් කලින් රටටම පුවත් ගෙන එන අප ප්‍රවෘත්ති විකාශයද නිරන්තරයෙන්ම සම්මානයට පාත්‍ර වූයේ ස්වාධීන රූපවාහිනියට ආදරය කරන සුවහසක් ප්‍රේක්ෂක ජනතාව නිසාමය. සැම විටම අප නිවැරදි දේ ජනතාවට දායාද කළේය. ගුණාත්මක වැඩසටහන් හරවත් ටෙලි නාට්‍ය කාලවක් තුළින් ප්‍රබුද්ධ ප්‍රේක්ෂක මනසට ආමන්ත්‍රණය කරන්නටද අපට හැකි වුණා. ඒ නිසා 42 ක් ආපස්සට හැරී බලද්දි අපට ඇත්තේ මහත් අභිමානයකි. ගමන නිම නැත. මේ 42 න් පසු යළි දීර්ඝ ගමනක ආරම්භක පිය සටහන තැබීමක් පමණි. 43 වන සංවත්සරය වෙනුවෙන් මෙවර පිරිත් පිංකම අද රාත්‍රී 7 ට ආරම්භ කෙරෙන අතර එය 10.30 සිට විකාශය කෙරෙනවා.     ", "URL": "https://www.itnnews.lk/2023/10/05/415177/", "Category": "දේශීය පුවත්", "Parent URL": null}