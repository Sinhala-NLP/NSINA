{"Source": "ITN news", "Timestamp": "අප්‍රේල් 20, 2021 11:58", "Headline": "කුඩු කිලෝ 340ක් සමඟ ශ්‍රී ලාංකිකයන් පහක් ඉන්දියාවේදී අත්අඩංගුවට", "News Content": "බහුදින ධීවර යාත්‍රාවකින් හෙරොයින් තොගයක් ප්‍රවාහනය කරමින් සිටි ශ්‍රී ලාංකිකයන් 5 දෙනෙකු ඉන්දියාවේ කොවින් හිදී අත්අඩංගුවට ගෙන තිබෙනවා. ඉන්දීය මත්ද්‍රව්‍ය පාලන කාර්යාංශයයි ශ්‍රී ලාංකිකයන් අත්අඩංගුවට ගෙන තිබෙන්නේ. කොවින් වරාය ආසන්න ප්‍රදේශයේ ඉන්දීය නාවික හමුදාව සිදු කළ විශේෂ මෙහෙයුමකදී හෙරොයින් ප්‍රවාහනය කර තිබූ යාත්‍රාව සොයාගෙන තිබෙනවා. මසුන් ගබඩා කිරීම සදහා යොදා ගන්නා අයිස් අතර හෙරොයින් කිලෝග්‍රෑම් 340 ක ප්‍රමාණයක් ඉතා සූක්‍ෂම ලෙස අසුරා තිබූ බවටයි ඉන්දීය මාධ්‍ය වාර්තා කළේ. ඉන්දීය නාවික හමුදාවට අයත් නෞකාවක් බහුදින යාත්‍රාව නිරීක්‍ෂණය කිරීමෙන් පසු යාත්‍රාව හා ධීවරයන් සිය භාරයට ගෙන කොවින් වරායට රැගෙන විත් තිබෙනවා. මෙම හෙරොයින් තොගය ධීවර යාත්‍රාවට ගැඹුරු මුහුදේදී ලබා දී තිබෙන්නේ ඉරාන යාත්‍රාවක් බවටයි තොරතුරු හෙළිවී තිබෙන්නේ. මෙම හෙරොයින් තොගයේ වටිනාකම ඉන්දීය රුපියල් කෝටි 340 ඉක්මවන බව ද වාර්තා වුණා.         ", "URL": "https://www.itnnews.lk/2023/10/05/332527/", "Category": "දේශීය පුවත්", "Parent URL": null}