{"Source": "ITN news", "Timestamp": "ஏப்ரல் 28, 2023 14:09", "Headline": "கோழித் தீவன உற்பத்திக்காக சோளத்தை இறக்குமதி செய்வது தொடர்பான கலந்துரையாடல்", "News Content": "கோழித் தீவன உற்பத்திக்காகப் பயன்படுத்தப்படும் சோளத்தை இறக்குமதி செய்வது தொடர்பான கலந்துரையாடல் விவசாய அமைச்சர் மஹிந்த அமரவீர மற்றும் ஜனாதிபதியின் தேசிய பாதுகாப்பு தொடர்பான சிரேஷ்ட ஆலோசகர் சாகல ரத்நாயக்க ஆகியோரின் தலைமையில் அண்மையில் ஜனாதிபதி செயலகத்தில் இடம்பெற்றது. . கோழி மற்றும் முட்டை உற்பத்தியை ஒழுங்குபடுத்துவது, நுகர்வோருக்கு நியாயமான விலையில் கோழி மற்றும் முட்டைகள் தடையின்றி வழங்கப்படுவதை உறுதி செய்வது தொடர்பில் இக்கலந்துரையாடலின் போது விசேட கவனம் செலுத்தப்பட்டது. கால்நடைத் தீவனத்திற்காகப் பயன்படுத்தப்படும் உள்நாட்டில் உற்பத்தி செய்யப்படும் சோளத்தின் அளவைத் தீர்மானிக்கவும், எதிர்கால உற்பத்தியை மதிப்பிடவும், இறக்குமதி செய்ய வேண்டிய சோளத்தின் அளவு குறித்த அறிக்கையை உருவாக்கவும் விவசாய அமைச்சின் அதிகாரிகளுக்கு சாகல ரத்நாயக்க அறிவுறுத்தினார். இந்த அறிக்கை விரைவில் ஜனாதிபதி ரணில் விக்கிரமசிங்கவிடம் சமர்ப்பிக்கப்படும் என அவர் தெரிவித்துள்ளார். ", "URL": "https://www.itnnews.lk/2023/10/05/478918/", "Category": "Breaking News,தேசிய செய்திகள்", "Parent URL": null}