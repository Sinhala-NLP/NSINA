{"Source": "ITN news", "Timestamp": "ජනවාරි 21, 2022 18:45", "Headline": "මුදල් මණ්ඩලයේ තීරණවලින් රටේ ආර්ථිකය ධනාත්මක වේවි – OPA සභාපති කියයි", "News Content": "ශ්‍රී ලංකා මහබැංකුවේ මුදල් මණ්ඩලය රැස්වී ගත් තීරණවලින් විදේශ සේවා නියුක්තියන් වෙනුවෙන් සාධනීය පියවර රැසක් ගෙන ඇති බව විද්වත් වෘත්තිතයන්ගේ සංගම් සම්මේලනයේ සභාපති වරලත් ගණකාධිකාරී දුලිත පෙරේරා මහතා පවසනවා. එමගින් ශ්‍රී ලංකාවේ ආර්ථිකයට ද ධනාත්මක ප්‍රතිඵලයක් ලැබෙනු ඇති බවයි ඒ මහතා පෙන්වා දෙන්නේ. ශ්‍රී ලංකා මහ බැංකු මුදල් මණ්ඩලය රැස්වී මෙරට ආර්ථිකයට සෘජුව බලපාන තීරණ රැසක් ගෙන තිබෙනවා. ඒ අනුව මහ බැංකුවේ නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය පදනම් අංක 50 බැගින් පිළිවෙලින් සියයට 5.50 සහ සියයට 6.50 දක්වා ඉහළ නංවා තිබෙනවා. විදේශ සේවා නියුක්තිකයන්ගේ ප්‍රේශන සදහා දිරි දීමනා යෝජනා ක්‍රමය යටතේ අමෙරිකා ඩොලරයක් සදහා රුපියල් 2 ක දිරි දීමනාවට අමතරව ලබාදුන් රුපියල් 8 ක් වූ අමතර දීමනාව ලබන අප්‍රේල් 30 වනදා දක්වා දීර්ඝ කර තිබෙනවා. ලබන පෙබරවාරි 1 වනදා සිට ක්‍රියාත්මක වන පරිදි බලපත්‍රලාභී බැංකු සහ අනෙකුත් විධිමත් ක්‍රම ඔස්සේ රුපියල් ගිණුම් වෙත මුදල් ප්‍රේශනය කිරීමේදී ශ්‍රී ලාංකික විදේශගත ශ්‍රමිකයන්ගෙන් අය කරන පිරිවැය එක් ගනුදෙනුවක් සදහා රුපියල් 1000 බැගින් ප්‍රතිපූර්ණය කෙරෙනු ඇති. විදේශ ශ්‍රමිකයන්ගේ ව්‍යවහාර මුදල් සහ රුපියල් තැන්පතු සදහා ඉහළ පොලී අනුපාතික හදුන්වා දීමට ද නියමිතයි. විදේශසේවා නියුක්තියන්ට ඇමෙරිකා ඩොලරයකට රුපියල් 08ක දිරි දීමනාවක් ලබාදීම තුළින් සාධනීය ප්‍රථිපල රැසක් හිමිවන බවයි වරලත් ගණකාධිරී දුලිත පෙරේරා මහතා පෙන්වා දුන්නේ. මේ අතර විද්වත් වෘත්තිකයන්ගේ සංගම් සම්මේලනය වශයෙන් මහබැංකු අධිපති වෙත අයිතම 13 කින් යුත් යෝජනාවලියක් ලබාදුන් බව ද ඒ මහතා සදහන් කළා.   ", "URL": "https://www.itnnews.lk/2023/10/05/390418/", "Category": "දේශීය පුවත්", "Parent URL": null}