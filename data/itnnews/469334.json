{"Source": "ITN news", "Timestamp": "මාර්තු 19, 2023 08:39", "Headline": "පළාත් පාලන ආයතන 340ක නිල කාලය අදින් අවසන්", "News Content": "පළාත් පාලන ආයතන 340ක නිල කාලය අද (19) මැදියම් රැයෙන් අවසන් වීමට නියමිතයි. ඒ අනුව එම ආයතනවල නගරාධිපතිවරුන්ට සහ සභාපතිවරුන්ට ලබාදී ඇති නිල වාහන යළි භාරදිය යුතු වනවා. එමෙන් ම පළාත්පාලන ආයතනවල සභිකයින් සඳහා ගෙවන දීමනාවන්ද මාර්තු 19 වැනිදා දක්වා පමණක් ගෙවීමට ද තීරණය කර ඇති බව රාජ්‍ය පරිපාලන, ස්වදේශ කටයුතු හා පළාත් සභා සහ පළාත් පාලන අමාත්‍යාංශය සඳහන් කළා. කෙසේවුව ද පළාත් පාලන ආයතන නීතියට අනුව අද දිනයට පෙර ඡන්ද විමසීමක් පවත්වා නව සභිකයන් පත්කර ගත යුතුව තිබුණා. එහෙත් ඡන්ද විමසීම එම දිනයට පෙර පැවැත්වීමට නොහැකි වීම හේතුවෙන් පළාත් පාලන ආයතනවල බලය අද (19) මධ්‍යම රාත්‍රියෙන් පසු අවසන් වනවා. ඒ අනුව මහ නගර සභා 29හි බලය නාගරික කොමසාරිස්වරුන්ට ද, නගර සභා 36හි සහ ප්‍රාදේශීය සභා 275හි බලය එම ආයතනවල ලේකම්වරුන්ට ද පැවරීමට නියමිතයි. ", "URL": "https://www.itnnews.lk/2023/10/05/469334/", "Category": "Breaking News,ප්‍රධාන පුවත", "Parent URL": null}