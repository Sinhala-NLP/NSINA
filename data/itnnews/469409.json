{"Source": "ITN news", "Timestamp": "මාර්තු 19, 2023 14:53", "Headline": "යුද තර්ජන මැද පුටින් මරියුපෝල්හි සංචාරයක", "News Content": "රුසියා ජනාධිපති ව්ලැඩිමීර් පුටින් යුද තර්ජන මැද යුක්රේන නගරයක් වන මරියුපෝල්හි සංචාරයකට එක්වුණා. රුසියා හමුදා අත්පත්කරගත් යුක්රේන වරාය නගරයක් වන මරියුපෝල් නගරයේ හදිසි සංචාරයකට රුසියා ජනාධිපතිවරයා මෙසේ එක්වූ බවයි විදෙස් මාධ්‍ය වාර්තා කළේ. පුටින් මෝටර් රථයක් පදවාගෙන යමින් මෙම සංචාරයට එක්වන අයුරු දැක්වෙන නිල වීඩියෝවක් ද රුසියා රජය නිකුත් කර තිබෙනවා. ප්‍රහාර එල්ලවන අවස්ථාවේ මරියුපෝල් නගරයේ වානේ කම්හලක් තුළ අවසන් වශයෙන් යුක්රේන සෙබලුන් රැදී සිටියා. එම කම්හල ද රුසියා ජනාධිපතිවරයාගේ නිරීක්ෂණයට ලක්වූ බවයි වාර්තා වන්නේ. යුද ගැටුම් හේතුවෙන් විනාශයට පත්වූ මරියුපෝල් නගරය යළි ප්‍රතිසංස්කරණය කර නගරවාසීන්ගේ ප්‍රසාදය දිනා ගැනීම පුටින්ගේ මෙම සංචාරයේ අරමුණ බවට විදෙස් විශ්ලේෂකයින් අදහස් පළකර තිබෙනවා.     ***අසංක රත්/14.23/ගිහාන්     ", "URL": "https://www.itnnews.lk/2023/10/05/469409/", "Category": "ජාත්‍යන්තර පුවත්", "Parent URL": null}