{"Source": "ITN news", "Timestamp": "නොවැම්බර් 18, 2022 19:04", "Headline": "කර්මාන්ත හා නිෂ්පාදන තරගකාරීත්වයට මුහුණදීමට ශ්‍රී ලංකාව සූදානම් කරන බව ජනපති කියයි", "News Content": "කර්මාන්ත හා නිෂ්පාදන තරගකාරීත්වයට මුහුණදීමට ශ්‍රී ලංකාව සූදානම් කරන බව ජනාධිපති රනිල් වික්‍රමසිංහ මහතා පවසනවා. කොළඹ විශ්වවිද්‍යාලයේ ආදි විද්‍යාර්ථයින් සංවිධාන කළ 2023 අයවැය පසු විපරම් සමුළුව අමතමින් ජනාධිපතිවරයා මේ බව කියා සිටියා. බාධක අභිබවා ඉලක්ක වෙත ලගාවීම යන තේමාව යටතේයි මෙය පැවැත්වුණේ. ආර්ථික අර්බුදයෙන් රට ගොඩනැගීමේදී රජයට මෙන්ම පෞද්ගලික අංශයට ද විශාල කාර්ය භාරයක් පැවරෙන බව ජනාධිපතිවරයා මෙහිදී පෙන්වා දුන්නා.රජයේ අරමුණ ව්‍යාපාර කිරීම නොව සෞඛ්‍ය , අධ්‍යාපන, සුබසාධන වැනි ජනතා අවශ්‍යතාවන් සපුරාලීම බවයි ජනාධීපතිවරයා මෙහිදී කියා සිටියේ. ව්‍යාපාර මෙහෙය විය යුත්තේ පෞද්ගලික අංශයයි.රජය ඊට කිසිඳු මැදිහත්වීමක් සිදු නොකළ යුතු බව ජනාධිපතිවරයා ප්‍රකාශ කළා. තවදුරටත් අදහස් දැක්වූ ජනාධීපතිවරයා කියා සිටියේ රටේ ආර්ථිකය ස්ථාවර කිරීම සම්බන්ධයෙන් ව්‍යවස්ථාමය ක්‍රියාවලියක් ඉදිරියේදී ආරම්භ කිරීමට නියමිතව ඇති බවයි.එමෙන්ම ජාත්‍යන්තර මූල්‍ය අරමුදල සමඟ කාර්ය මණ්ඩල මට්ටමේ ගිවිසුමකට එළඹෙන අතර ද්වීපාර්ශ්වීය ණය හිමියන් සමඟ සාකච්ඡා කිරීමට කටයුතු කරන බවද ජනාධිපතිවරයා ප්‍රකාශ කළා. රජයේ ආයතන  ප්‍රතිව්‍යුහගත කිරීම සම්බන්ධයෙන් ද මෙහිදී අදහස් ප්‍රකාශ කළා. මෙම අවවස්ථාවට මුදල් අමාත්‍යාංශයේ ලේකම් මහින්ද සිරිවර්ධන, මහබැංකු අධිපති ආචාර්ය නන්දලාල් වීරසිංහ ,ශ්‍රී ලංකාව සඳහා වන ලෝක බැංකු අධ්‍යක්ෂ ෆාරිස් හඩඩ් ස්වෝස් යන මහත්වරුන් ඇතුළු පිරිසක් සහභාගී වුණා.       ", "URL": "https://www.itnnews.lk/2023/10/05/446468/", "Category": "Breaking News,දේශීය පුවත්", "Parent URL": null}