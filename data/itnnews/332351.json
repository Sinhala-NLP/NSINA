{"Source": "ITN news", "Timestamp": "අප්‍රේල් 19, 2021 15:27", "Headline": "රජයේ ප්‍රවෘත්ති අධ්‍යක්ෂ ජෙනරාල් ලෙස මොහාන් සමරනායක වැඩ භාරගනී", "News Content": "ජ්‍යෙෂ්ඨ මාධ්‍යවේදී මොහාන් සමරනායක මහතා රජයේ ප්‍රවෘත්ති අධ්‍යක්ෂ ජෙනරාල් ධුරයේ වැඩ භාරගත්තා. මොහාන් සමරනායක මහතා රජයේ ප්‍රවෘත්ති දෙපාර්තමේන්තුවේදී නව ධුරයේ රාජකාරී ආරම්භ කිරීම අද පෙරවරුවේ සිදු කෙරුනා. දෙස් විදෙස් ජනමාධ්‍ය ක්ෂේත්‍රයේ දශක 4 කට අධික කාලයක් පුරා සුවිශේෂ අත්දැකීම් සහිත ප්‍රවීණයෙකු වන සමරනායක මහතා මීට පෙර ජනාධිපති මාධ්‍ය අධ්‍යක්ෂ ජෙනරාල්ධුරයේ කටයුතු කළා. දවස පුවත්පතේ උප කතෘවරයෙකු ලෙස ජනමාධ්‍ය ක්ෂේත්‍රයට පිවිසි මොහාන් සමරනායක මහතා ශ්‍රී ලංකා ගුවන් විදුලි සංස්ථාව , රූපවාහිනී සංස්ථාව වැනි රාජ්‍ය ජනමාධ්‍ය ආයතන රැසක ඉහළ ධුරයන් දරා තිබෙනවා. එමෙන්ම ඒ මහතා එක්සත් ජාතීන්ගේ ප්‍රවෘත්ති කේන්ද්‍රයේ ප්‍රධානියා ලෙස ද දිගු කළක් සේවය කළා. මොහාන් සමරනායක මහතා රජයේ ප්‍රවෘත්ති අධ්‍යක්ෂ ජෙනරාල්වරයා ලෙස රාජකාරී ආරම්භ කිරීමේ අවස්ථාවට ජනාධිපති මාධ්‍ය අංශයේ, ජනමාධ්‍ය අමාත්‍යාංශයේ සහ රජයේ ප්‍රවෘත්ති දෙපාර්තමේන්තුවේ නිලධාරීන් ඇතුළු කාර්ය මණ්ඩලය සහභාගී වුණා.   ", "URL": "https://www.itnnews.lk/2023/10/05/332351/", "Category": "දේශීය පුවත්", "Parent URL": null}