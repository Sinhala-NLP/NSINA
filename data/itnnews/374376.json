{"Source": "ITN news", "Timestamp": "නොවැම්බර් 6, 2021 16:53", "Headline": "රනිල්ගේ හිටපු ආර්ථික උපදේශකවරයෙකුගේ නමත් පැන්ඩෝරා පත්‍රිකාවල", "News Content": "ශ්‍රී ලංකාවේ හිටපු නායකයන් තුන් දෙනෙකුට උපදේශකවරයෙක් ලෙස කටයුතු කළ රාමලිංගම් පාස්කරලිංගම්ගේ නම ද පැන්ඩෝරා පත්‍රිකාවන්හි සදහන් වී ඇති බව හෙළිවී තිබෙනවා. රාමලිංගම් පාස්කරලිංගම් සතුව හෙළි නොකළ වත්කම් ලෙස ඇමෙරිකා ඩොලර් මිලියන 11.9ක මුදලක් ඇති බවයි අන්තර්ජාතික ගවේෂණාත්මක මාධ්‍යවේදීන්ගේ සංසදය සදහන් කළේ. ඔහු බ්‍රිටිෂ්වර්ජින් දූපත්හි නිර්මාණය කළ සමාගමක මෙම මුදල් තැන්පත් කර තිබෙනවා. ඒවා මහා බ්‍රිතාන්‍යයේ පෞද්ගලික විශ්වවිද්‍යාල,  පාසල්, ඇතුළු විවිධ දේපළ මිලදී ගැනීම සදහා භාවිත කර ඇති බවයි හෙළිවි ඇත්තේ. රාමලිංගම්  පාස්කරලිංගම් 1989 වසරේ සිට හිටපු ජනාධිපති රණසිංහ ප්‍රේමදාස මහතාගේ පාලන සමයේදී මුදල් අමාත්‍යාංශයේ ලේකම්වරයෙකු ලෙස කටයුතු කර තිබෙනවා. ඉන්පසු ඩී බී විජේතුංග හිටපු ජනාධිපතිවරයාගේ සමයේද මෙම පුද්ගලයා තනතුරු දරා ඇති බවයි වාර්තා වන්නේ. ඔහු 1994 වසරේ දී මහාබ්‍රිතාන්‍යයට සංක්‍රමණය වී ඇති බව විදෙස් මාධ්‍ය වාර්තා කළා. නැවතත් 2002 වසරේ සිට 2004 වසර දක්වා සහ 2015 වසර සිට 2018 දක්වා හිටපු අග්‍රාමාත්‍ය රනිල් වික්‍රමසිංහ මහතාගේ ආර්ථික උපදේශකවරයෙකු ලෙසද මොහු කටයුතු කර තිබෙනවා. ඔහුගේ බැංකු ගිණුම්වල රැකියාව ලෙස දක්වා ඇත්තේ විශ්‍රාමික අයෙකු බවයි. ඔහු සහ ඔහුගේ පවුලේ සාමාජිකයන් ප්‍රතිලාභීන් ලෙසද ඒවායේ දක්වා තිබෙනවා. ජාත්‍යන්තර මාධ්‍ය රාමලිංගම් පාස්කරලිංගම් සම්බන්ධ කර ගැනීමට උත්සාහ දරා තිබුනද ඔහු ප්‍රතිචාර දක්වා තිබුණේ නැහැ. ", "URL": "https://www.itnnews.lk/2023/10/05/374376/", "Category": "Breaking News,දේශීය පුවත්", "Parent URL": null}