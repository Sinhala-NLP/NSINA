{"Source": "ITN news", "Timestamp": "අගෝස්තු 19, 2022 11:31", "Headline": "දඹුල්ල ආර්ථික මධ්‍යස්ථානයේ එළවළු මිල කැපී පෙනෙන ලෙස පහතට", "News Content": "දඹුල්ල ආර්ථික මධ්‍යස්ථානයේ එළවළු මිල කැපී පෙනෙන ලෙස පහත වැටෙමින් පවතින බව ගොවීන්/ වෙළෙන්දන් සහ අතරමැදි ව්‍යාපාරිකයන් පවසනවා. දිවයිනේ බොහෝ ප්‍ර දේශවල එළවළු තොග සහ සිල්ලරමිල තවමත් කැපී පෙනෙන ලෙස අඩුවීමක් දක්නට ලැබෙන්නේ නැහැ. එහෙත් දඹුල්ල ආර්ථික මධ්‍යස්ථානයෙහි මේ දිනවල එළවළු මිල විශාල වශයෙන් පහත වැටෙමින් පවතින ආකාරයයි දැකගත හැකි වන්නේ. ද ඹුල්ල ආර්ථික මධ්‍යස්ථානයට මේ වනවිට විශාල වශයෙන් එළවළු තොග ලැබෙමින් පවතිනවා. වෙනදාට සාපේක්ෂව එළවළු මිලදී ගැනීමට පැමිණෙන වෙළෙදුන්ගේ අඩුවක් දක්නට ලැබෙනවා. ඒ හේතුවෙන්ද එළවළු මිල පහත වැටී ඇති බවයි ගොවීන් පවසන්නේ. වෙනදාට වඩා සියයට 50කටත් වඩා අඩු මිලකට මෙහිදී එළවලු අලෙවි වන බව ඔවුන් පෙන්වා දෙනවා. විශේෂයෙන් පසුගිය දිනවල රුපියල් 550 ත් 600ත් අතර ඉහළ මිලකට අලෙවි වූ බෝංචි කිලෝග්‍රෑමය මේ වන විට රුපියල් 220ත් – 240 ත් අතර මිලකටයි අලෙවි වන්නේ. ලීක්ස් කිලෝවට රුපියල් 100ක් වැනි අඩු මුදලකට අලෙවි වන බවයි ගොවීන් පවසන්නේ. මාළු මිරිස් සහ වම්බටු හැර සෙසු සෑම එළවළුවක්ම පැවති මිලට වඩා සියයට 50කටත් වඩා අඩු මිලකට අලෙවි වන ආකාරයයි දැකගත හැකි වන්නේ. දවස පුරා රැදී සිටියද එම අඩු මිල ගණන්වලට හෝ එළවළු අස්වැන්න අලෙවි කර ගැනීම අපහසු වී ඇති බවයි ගොවීන් පවසන්නේ. මෙම මිල අඩුවීම දිවයිනේ සෙසු ප්‍ර දේශවල පාරිභෝගිකයන්ට ද ලැබිය යුතු බව ඔවුන් පෙන්වා දෙනවා.     ", "URL": "https://www.itnnews.lk/2023/10/05/429775/", "Category": "දේශීය පුවත්", "Parent URL": null}