{"Source": "ITN news", "Timestamp": "පෙබරවාරි 27, 2023 16:55", "Headline": "ජාතික ජන බලවේගයේ විරෝධතාවෙන් තුවාල ලැබූ අයෙක් මරුට", "News Content": "ජාතික ජන බලවේගය ඊයේ පැවැත් වූ විරෝධතාව අතරතුර ඇති වු ගැටුමින් තුවාල ලබා ජාතික රෝහලට ඇතුලත් කෙරුණු  නිවිතිගල ප්‍රාදේශිය සභා අපේක්ෂක නිමල් අමරසිරි යන අය මිය ගොස් ඇති බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසනවා. මැතිවරණය කල් දැමීමේ කුමන්ත්‍රණයට එරෙහිව යන තේමාව යටතේ ජාතික ජන බලවේගය සංවිධාන කළ විරෝධතා පාගමන ඊයේ පස්වරුවේ කොළඹදී පැවැත්වුණා. ජාතික ජන බලවේගයේ ක්‍රියාකාරීන් විරෝධතා පාගමනට එක්වූයේ අධිකරණය විසින් වාරණ නියෝගයක් ද නිකුත් කර තිබූ පසුබිමකයි.  ජනාධිපති කාර්යාලය,  ජනාධිපති මන්දිරය,  මුදල් අමාත්‍යංශය හෝ ගාලුමුවදොර පිටියට ඇතුළුවීම හෝ පොදු දේපලවලට හානි නොකළ යුතු බවට එම නියෝගයේ සදහන් කර තිබුණා. කෙසේ වෙතත් අදාළ නියෝගය කළ විරෝධතාකරුවන් විසුරුවා හැරීමට පොලීසිය කදුලු ගෑස් හා ජල ප්‍රහාර එල්ල කළා. එහිදී තුවාල ලැබූවන් රෝහල් ගත කෙරුණා. ඊයේ ඇති වූ මෙම සිද්ධිය සම්බන්ධයෙන් පැහැදිලි කිරීම සදහා ජාතික ජන බලවේගය අද ප්‍රවෘත්ති සාකච්ඡාවක් කැඳවා තිබුණා. එහිදී ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා මෙලෙස අදහස් පළ කළා. මේ අතර මෙම ගැටුමෙන් විරෝධතාකරුවන් 29 දෙනෙකු සහ පොලිස් නිලධාරීන් පස් දෙනෙකු තුවාල ලබා ඇති බවයි පොලිස් මාධ්‍ය ප්‍රකාශකවරයා සදහන් කලේ. මේ අතර ජාතික ජන බලවේගයේ විරෝධතාකරුවන්ට එල්ල කළ ප්‍රහාරය හෙළා දකින බව විපක්ෂ නායක සජිත් ප්‍රේමදාස මහතා පවසනවා. නිවේදනයක් නිකුත් කරමින් ඔහු පෙන්වා දෙන්නේ එම ප්‍රහාරය ප්‍රජාතන්ත්‍රවාදයට සහ මූලික අයිතිවාසිකම්වලට එල්ල කළ ප්‍රහාරයක් බවයි. ප්‍රජාතන්ත්‍රවාදයට එරෙහිව එල්ල කරන ඕනෑම ප්‍රහාරයකට කොන්දේසි විරහිතව විරුද්ධ බවද අදාළ නිවේදනයෙන් සදහන්. ", "URL": "https://www.itnnews.lk/2023/10/05/463780/", "Category": "දේශීය පුවත්", "Parent URL": null}