{"Source": "ITN news", "Timestamp": "නොවැම්බර් 12, 2022 19:19", "Headline": "ලෝක කුසලාන ක්‍රිකට් තරඟාවලියේ අවසන් මහා තරඟය හෙට", "News Content": "පන්දුවාර විස්සයි විස්ස ලෝක කුසලාන ක්‍රිකට් තරගාවලියේ අවසන් මහා තරගය ඕස්ට්‍රේලියාවේ මෙල්බර්න් හිදී හෙට පැවැත්වීමට නියමිතයි. එංගලන්තය හා පාකිස්තානය අතර පැවැත්වීමට නියමිත මෙම තරගයේ වැඩි වාසි එංගලන්තයට හිමිවනු ඇති බවටයි විචාරකයන් මේ වනවිටත් මත පළ කර තිබෙන්නේ. එංගලන්තය ප්‍රබල ඉන්දියාව පහසුවෙන් පරාජයට පත් කරමින් අවසන් මහා තරගයට සුදුසුකම් ලබා ගත් අතර පාකිස්තානය අවසන් පූර්ව තරගයේදී නවසීලන්තය පරාජයට පත් කරමින් අවසන් මහා තරගයට සුදුසුකම් ලබා ගත්තා. අවසන් පූර්ව තරගයේදී ක්‍රීඩා නොකළ එංගලන්තයේ මාර්ක් වුඩ් හා ඩේවිඩ් මලාන් බොහෝ විට හෙට තරගයට ක්‍රීඩා කිරීමට ඉඩ තිබෙනවා. පාකිස්තානය අවසන් පූර්ව තරගයට ක්‍රීඩා කළ කණ්ඩායම හෙට තරගයට එක්වනු ඇති. විස්සයි විස්ස ලෝක කුසලාන තරග ඉතිහාසයේ පාකිස්තානය එක්වරක් ශූරතාව හිමිකර ගත්තා. ඒ 2009 වසරේදී ශ්‍රී ලංකාව අනුශූරයන් බවට පත්කරමින්. එංගලන්තයද එක්වරක් ශූරතාව හිමිකරගෙන තිබෙනවා. ඒ 2010 වසරේදී ඕස්ට්‍රේලියාව අනුශූරයන් බවට පත් කරමින්. කෙසේ වෙතත් මෙවර අවසන් මහා තරගය පැවැත්වෙන මෙල්බර්න් නගරයට හෙට දිනයේදී වර්ෂාව ඇද හැලීමේ සම්භාවිතාව වැඩි බවයි මාධ්‍ය වාර්තා කරන්නේ. හෙට තරගය පැවැත්වීමට නොහැකිවුවහොත් අතිරේක දිනයක් ලෙස අනිද්දා දිනයද යොදාගෙන තිබෙනවා. මෙවර මෙල්බන් ක්‍රීඩාංගණයේ පැවැත්වීමට නියමිතව තිබූ තරග කිහිපයක්ම වර්ෂාව හේතුවෙන් අතහැර දැමීමටද සිදු වුණා. තගරයේ තීරණයක් ගැනීමට නම් එක් ඉනිමක් අවම වශයෙන් පන්දුවාර දහයක් හෝ ක්‍රීඩා කළ යුතුයි.හෙට තරගයේ ප්‍රධාන තරග තීරක ලෙස රංජන් මඩුගල්ලේ මහතා ක්‍රියා කරන අතර පිටියේ විනිසුරුවරයෙකු ලෙස කුමාර ධර්මසේන මහතා ක්‍රියා කිරීම විශේෂත්වයක්.     ", "URL": "https://www.itnnews.lk/2023/10/05/445395/", "Category": "ක්‍රිකට්,ක්‍රීඩා", "Parent URL": null}