{"Source": "ITN news", "Timestamp": "නොවැම්බර් 17, 2021 14:41", "Headline": "ලොව රටවල් 95 කට ෆයිසර් සමාගම නිෂ්පාදිත ප්‍රතිවයිරස ඖෂධ පෙති", "News Content": "ලොව රටවල් 95 කට ෆයිසර් සමාගමේ නිෂ්පාදිත ප්‍රතිවයිරස ඖෂධ පෙති ලබාදීමට එම සමාගම එකගතාව පළ කර තිබෙනවා. කොරෝනා වයිරසයට එරෙහි ෆයිසර් එන්නත වයිරසයට එරෙහිව බහුලවම භාවිත වන එන්නත ලෙස දැක්විය හැකියි. එම එන්නතට අමතරව කොරෝනා වයිරසය සදහා ප්‍රතිවයිරස ඖෂධ පෙත්තක්ද නිර්මාණය කිරීමට එම සමාගම පියවර ගෙන තිබෙනවා. එය මේ වන විටත් සායනික පරීක්ෂණ සදහා යොදාගෙන ඇති අතර එමගින් රෝහල්ගතවීම් සහ මරණ සියයට 89 කින් අඩු කළ හැකි බවයි ෆයිසර් සමාගම සදහන් කරන්නේ. ෆයිසර් සමාගමේ නිෂ්පාදිත ප්‍රතිවයිරස ඖෂධය පැක්ස්ලොවිඩ් ලෙසයි නම් කර ඇත්තේ. එය නිෂ්පාදනය කිරීම සදහා ඒඩ්ස් රෝගය සදහා ලබාදෙන ඖෂධ කිහිපයක් යොදා ගන්නා බවද වාර්තා වනවා. කෙසේ වුවද පැක්ස්ලොවිඩ් ඖෂධය ඉතා සුළු මුදලකට අලෙවි කිරීමට බලාපොරොත්තු වන බවයි ෆයිසර් සමාගම සදහන් කරන්නේ. ෆයිසර් සමාගමේ එකගතාවට අනුව පළමු වටයේදී රටවල් 95 කට ඖෂධය ලබාදීමට නියමිත අතර එමගින් ලොව ජනගහනයෙන් සියයට 53 ක් ආවරණය වනු ඇති. ලොව දුප්පත් රටවල් හා සංවර්ධනය වෙමින් පවතින රටවලට මෙහිදී ප්‍රමුඛතාව ලබාදී තිබීම විශේෂත්වයක්.       ", "URL": "https://www.itnnews.lk/2023/10/05/376718/", "Category": "ජාත්‍යන්තර පුවත්", "Parent URL": null}