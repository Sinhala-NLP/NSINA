{"Source": "ITN news", "Timestamp": "අගෝස්තු 26, 2023 11:25", "Headline": "නියඟයෙන් දිස්ත්‍රික්ක 19කට බලපෑම්", "News Content": "නියඟයෙන් පීඩාවට පත්ව සිටින පිරිස ලක්ෂ තුනකට ආසන්න වී තිබෙනවා. නියඟයේ බලපෑම දිස්ත්‍රික් 19 කට සිදුව ඇති බවයි නවතම සංඛ්‍යාලේඛන වාර්තා පෙන්වා දෙන්නේ. උතුරු පළාතට නියඟයෙන් විශාලතම හානිය සිදුව තිබෙනවා. උතුරු පළාතේ පවුල් 23688කට අයත් පුද්ගලයන් 75607 දෙනෙකු නියඟය හේතුවෙන් ආපදාවට ලක්ව ඇති බවයි ආපදා කළමනාකරණ මධ්‍යස්ථානය නිවේදනය කරන්නේ. යාපනය දිස්ත්‍රික්කයේ පමණක් 70408 දෙනෙකු මෙසේ ආපදාවට ලක්ව සිටිනවා. වැඩිම උෂ්ණත්වයද උතුරු පළාතෙන් වාර්තා වනවා. නියඟය හේතුවෙන් ඇඹිලිපිටිය ගල්බොකුඔය ජලාශයද සිදී ගොස් තිබෙනවා. මේ හේතුවෙන් කුරුදු, ගම්මිරිස්, එළවළු, පොල් සහ කෙසෙල් වගා බිම් රැසක් විනාශ වෙමින් පවතිනවා. කොළොන්න ප්‍රාදේශීය ලේකම් කොට්ඨාසයේ ද ඇළ දොළ සියල්ලම පාහේ සිදී යාමේ තර්ජනයට ලක්ව අවසන්. කැම්පනේ ගම්මානයේ ජනතාව වසර පුරාම ජලය ලබා ගන්නා ඇලිගල්දොළ සම්පූර්ණයෙන් ම සිදී ගොස් තිබෙනවා. සමනළ වැව ජලාශයේ ජල පෝෂක ප්‍රදේශවලට සති හයක පමණ කාලයක සිට පවතින වියළි කාලගුණය හේතුවෙන් බලංගොඩ සමනළ වැව ජලාශයේ ජල මට්ටමද තවදුරටත් පහත බැස තිබෙනවා. ඒ අනුව බලංගොඩ සමනළ වැව ජලාශයේ රොන් මඩ සහ වැලි විශාල වශයෙන් ගොඩගැසී ඇති ආකාරයද දක්නට ලැබෙනවා. නියඟය හේතුවෙන් අනුරාධපුර තිරප්පනේ ප්‍රදේශයේ වට්ටක්කා වගාවද විනාශ වෙමින් පවතිනවා. තිරප්පනය, පුලියන්කුලම ප්‍රදේශයේ අක්කර දහසක පමණ වට්ටක්කා වගාවක් විනාශ වූ බවයි අප වාර්තාකරු සඳහන් කරන්නේ. අනුරාධපුර දිස්ත්‍රික්කයේ වී ගොවීන්ට සිදුව ඇති හානිය වෙනුවෙන් අක්කරයකට රුපියල් ලක්ෂයක වන්දියක්වත් ගෙවන ලෙසට මහාවාරි ගොවි සංවිධානය ඉල්ලා සිටිනවා. වගා හානි වෙනුවෙන් වන්දි ගෙවීම සඳහා කෘෂිකර්ම අමාත්‍යාංශය සතු මුදල් ප්‍රමාණවත් නැති බව කෘෂිකර්ම අමාත්‍ය මහින්ද අමරවීර මහතා පවසනවා.   ", "URL": "https://www.itnnews.lk/2023/10/05/511038/", "Category": "Breaking News,දේශීය පුවත්", "Parent URL": null}