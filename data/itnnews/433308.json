{"Source": "ITN news", "Timestamp": "සැප්තැම්බර් 6, 2022 11:12", "Headline": "ආසියානු කුසලානයේ ශ්‍රී ලංකා – ඉන්දියා තීරණාත්මක තරගය අද", "News Content": "ආසියානු කුසලාන පන්දුවාර 20 යි වීස්ස තරගාවලියේ ඉන්දීය කණ්ඩායමේ ඉරණම තීරණය කරන තීරණාත්මක තරගය අද පැවැත්වෙනවා. ආසියා කුසලාන තරගාවලියේ සුපිරි කණ්ඩායම් හතරේ ශ්‍රී ලංකා ඉන්දියා තරගය අද පැවැත්වෙනවා. ඩුබායි ජාත්‍යන්තර ක්‍රිකට් ක්‍රීඩාංගනයේදී මෙරට වේලාවෙන් රාත්‍රී 7.30ට තරගය ආරම්භ කිරීමට නියමිතයි. ඉන්දීය කණ්ඩායම පාකිස්ථානය සමඟ පෙරේදා පැවති තරගයේදී කඩුළු 5 කින් පරාජයට පත් වුණා. ඔවුන්ට ආසියානු කුසලාන අවසන් මහා තරගයේ බලාපොරොත්තු තබාගැනීමට නම් අද තරගයේදී ශ්‍රී ලංකාව අනිවාර්යෙන්ම පරාජයට පත් කළ යුතුයි. සුපිරි 4 වටයේදී ඇෆ්ගනිස්ථානය පරාජයට පත් කළ ශ්‍රී ලංකාව අද තරගයේදී ඉන්දියාවද පරාජයට  පත් කළහොත් ශ්‍රී ලංකා කණ්ඩායමට අවසන් මහා තරගයට පිවිසීමට වැඩි වාසි පවතිනවා.කෙසේ වුවද අද පැවැත්වෙන තරගයේදීද කාසියේ වාසිය බෙහෙවින්ම වැදගත් වන බවයි ක්‍රිකට් විචාරකයින් පෙන්වා දෙන්නේ. තරගය ස්වාධීන රූපවාහිනී මාධ්‍ය ජාලයේ වසන්තම් නාලිකාව ඔස්සේ සජීවීව ඔබට නැරඹිය හැකියි.       ", "URL": "https://www.itnnews.lk/2023/10/05/433308/", "Category": "Breaking News,ක්‍රීඩා,දේශීය පුවත්", "Parent URL": null}