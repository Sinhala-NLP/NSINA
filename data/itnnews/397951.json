{"Source": "ITN news", "Timestamp": "පෙබරවාරි 26, 2022 12:55", "Headline": "සුනිල් මාධව ප්‍රේමතිලකයන්ගේ අවසන් කටයුතු පස්වරුවේ", "News Content": "අභාවප්‍රාප්ත ජ්‍යෙෂ්ඨ මාධ්‍යවේදී සුනිල් මාධව ප්‍රේමතිලකයන්ගේ දේහය පිළිබද අවසන් කටයුතු තලාහේන පොදු සුසාන භූමියේදී අද පස්වරුවේ සිදුකෙරෙනවා. කොළඹ යුගයේ විශිෂ්ඨතම කවියෙකු වූ මීමන ප්‍රේමතිලකයන්ට දාව 1944 වසරේ මැයි මස 12  වනදා මෙලොව එළිය දුටු සුනිල් මාධව ප්‍රේමතිලක හොරණ තක්ෂිලා විද්‍යාලයෙන් තම මූලික අධ්‍යාපනය ලබනවා. පසුව කොළඹ ආනන්ද විද්‍යාලයෙන් අධ්‍යාපනය ලබන ඔහු පාසල් අධ්‍යාපනය ලබන අවදියේදීම පුවත්පත්කරණයට යොමු වනවා. 1963 වසරේදී ලේක්හවුස් ආයතනයේ සිළුමිණ පුවත්පත සමග සම්බන්ධ වන සුනිල් මාධව පසුව ජනතා පුවත්පතට එක්වන්නේ සිය විප්ලවකාරී අදහස් මුලු ගන්වමින්. අභාවප්‍රාප්ත සුනිල් මාධවගේ දේහය මේ වන විට මහජන ගෞරවය සදහා ‍කොස්වත්ත පයිප්ප පාරේ සිය නිවසේ තැන්පත් කර ඇති අතර අවසන් කටයුතු තලාහේන පොදු සුසාන භූමියේදී අද පස්වරුවේ සිදු කිරීමට නියමිතයි. ", "URL": "https://www.itnnews.lk/2023/10/05/397951/", "Category": "දේශීය පුවත්", "Parent URL": null}