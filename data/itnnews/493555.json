{"Source": "ITN news", "Timestamp": "ජූනි 21, 2023 08:45", "Headline": "ශ්‍රී ලංකාවේ කිරිගව පාලනයට බ්‍රසීලයේ තාක්ෂණික සහයෝගිතාවය", "News Content": "ශ්‍රී ලංකාවේ පශු සම්පත් අංශයේ සංවර්ධනය සඳහා බ්‍රසීලයේ තාක්ෂණික සහයෝගය ලබා දීමට එකඟතාවය පළ වී තිබෙනවා. විශේෂයෙන්  කිරිගව කර්මාන්තය සඳහා ඉතා උසස් තාක්ෂණයක් භාවිතා කරන බ්‍රසීලයේ එම තාක්ෂණික සහයෝගිතාවය  අපේ රටට ලබා දීම සඳහා ශ්‍රී ලංකාව හා බ්‍රසීලය අතර ද්විපාර්ශ්වික සම්බන්ධතා ගිවිසුමකට එළැඹීමට ඊයේ (20) තීරණය කළා. බ්‍රසීල සහයෝගිතා ඒජන්සිය හෙවත් ABC- Agency for Brazilian Cooperation හි නියෝජිත පිරිසක් ඊයේ (20) කෘෂිකර්ම අමාත්‍ය මහින්ද අමරවීර මහතා හමුවී සාකච්ඡා කළා. මෙම නියෝජිත පිරිසට ශ්‍රී ලංකාවේ බ්‍රසීල නියෝජ්‍ය මහකොමසාරිස් Monica Nasser  බ්‍රසීලයේ Federal University Vicosa හි සත්ව විද්‍යා අධ්‍යයන අංශයේ මහාචාර්ය Odilon Gomes Pereira, ABC හි නියෝජිත Andrea Von Rakiwisthe Tillmann, හා Nelci Peres Caixeta යන නියෝජිත පිරිස මෙන්ම අමාත්‍යාංශයේ ලේකම් ගුණදාස සමරසිංහ මහතා සහ වෛද්‍ය නිරෝෂන් ගමගේ යන මහත්ම මහත්මීන් ද සහභාගි වුණා. බ්‍රසීල තාක්ෂණික සහයෝගිතා ඒජන්සිය මගින් ලබා දීමට නියමිත තාක්ෂණික සහයෝගිතාවන් සඳහා සත්ව පෝෂණය, සත්ව අභිජනනය, ගොවිපල පරිපාලනය හා කළමනාකරණය මෙන්ම කිරි ප්‍රවාහණය, ගබඩා කිරීම හා කිරිවල ප්‍රමිතිය පවත්වාගෙන යාම  යන කරුණුවලට අදාලව සිදු කෙරෙනවා. මෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා ශ්‍රී ලංකාවේ කිරි නිෂ්පාදනය ඉහළ නැංවීම සඳහා පවතින මුළික ගැටළුව වන්නේ ගව පාලනයේ දී තවමත් නිසි විද්‍යාත්මක දැනුමක් ගොවීන් සතුව නොමැති වීමත්, උසස් තත්ත්වයේ ගවයින් අප රටට ලබා ගැනීමේ දී පවතින ගැටලුවක් බව සඳහන් කළා. එමනිසා කිරිගව පාලනය උසස් අයුරින් සිදු කෙරෙන බ්‍රසීලයේ ඒ සඳහා භාවිතා කරන උසස් තාක්ෂණය අප රටට ලබා දීමට එකඟතාවය පළ කිරීම නිමිත්තෙන් එරට රජයට තම කෘතඥතාවය පළ කරන බව ද අමාත්‍යවරයා සඳහන් කළා.     ", "URL": "https://www.itnnews.lk/2023/10/05/493555/", "Category": "Breaking News,දේශීය පුවත්", "Parent URL": null}