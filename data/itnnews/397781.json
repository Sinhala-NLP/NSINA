{"Source": "ITN news", "Timestamp": "පෙබරවාරි 25, 2022 18:11", "Headline": "රුසියා හමුදාවන් යුක්රේනයේ අගනුවර ආසන්නයට", "News Content": "තව පැය කිහිපයකින් යුක්රේනයේ කිව් අගනුවර සම්පූර්ණයෙන්ම රුසියානු හමුදාවට නතු වනු ඇති බවට අමෙරිකානු බුද්ධි අංශ උපුටා දක්වමින් විදෙස් මාධ්‍ය වාර්තා කරනවා. යුක්රේනය ආක්‍රමණය කිරීමට රුසියාව යුද්ධයට එළඹීමත් සමග මේ වන විට යුක්රේන ජාතිකයින් 137 දෙනෙක් ජීවිතක්ෂයට පත්ව තිබෙනවා. තුවාල ලැබූ සංඛ්‍යාව 300 ඉක්මවා ගොස් ඇති බවයි වාර්තා වන්නේ. රුසියානු හමුදා සමාජිකයින් 50 ක් ද මිය ගිය බව විදෙස් මාධ්‍ය වාර්තා කළා. යුක්රේන ප්‍රහාරවලින් රුසියානු ප්‍රහාරක යානා 7 ක් විනාශ වී තිබෙනවා. රුසියානු හමුදා ගුවනින්,  ගොඩබිමෙන් සහ මුහුදු මාර්ගයෙන් යුක්රේනයේ උතුර, නැගෙනහිර සහ දකුණ දේශසීමාවලින් යුක්රේනය ආක්‍රමණය කළා. මේ අතර පන් ලක්ෂයකට අධික ජනගහණයක් වෙසෙන මරියුපෝල් වරාය නගරයෙන් පිපිරීම් රැසක් ද වාර්තා වුණා. එමෙන්ම යුක්රේන කලාපයේ ඇති චර්නෝබිල් න්‍යෂ්ටික බලාගාරය ඇතුලු එම ප්‍රදේශයේ බලය තහවුරු කර ගැනීමට රුසියා හමුදා සමත් වුණා. මීට පෙර 1986 වර්ෂයේදී ද පිපිරීමට ලක්වූ මෙම න්‍යෂ්ටික බලාගාරයෙන් විහිදි ගිය විකිරණශීලි ධාරාවන් යුක්රේනය, බෙලරුස් හා යුරෝපයේ රටවල් රැසකට බලපෑම් ඇති කළා. රුසියා ජනාධිපතිවරයා යුක්රේනය ආක්‍රමණය කිරීමට ගනු ලැබූ තීරණයට ලොව නන් දෙසින් බලපෑම් සහ විරෝධතා එල්ල වනවා. ජනාධිපති පුටින්ගේ තීරණයට එරෙහිව අද දිනයේදී රුසියාවේ සෙන් පීටර්ස්බර්ග් නගරය සහ ලොව රටවල් රැසක දැවැන්ත විරෝධතා ව්‍යාපාර ක්‍රියාත්මක වුණා.  සෙන් පීටර්ස්බර්ග් නගරයේ විරෝධතා ව්‍යාපාරයන්ට එක්වූ දහසකට අධික පිරිසක් රුසියා පොලීසිය අත්අඩංගුවට ගනු ලැබුවා. මේ අතර යුක්රේන ආක්‍රමණයට ප්‍රතිචාර දක්වමින් බ්‍රිතාන්‍ය සහ අමෙරිකාව රුසියාවට එරෙහිව නව සම්බාධක පනවා ඇති අතර බැංකු වත්කම් අත්හිටුවීමට ද කටයුතු කර තිබෙනවා. එමෙන්ම බ්‍රිතාන්‍ය ඕස්ට්‍රේලියාව ජපානය ඇතුළු රටවල් රැසක් ද රුසියාවට එරෙහිව සම්බාධක පනවා තිබෙනවා. රුසියානු ආක්‍රමණය හමුවේ අවසන් සෙබලා දක්වා සටන් කරන බවට යුක්රේන ජනාධිපති ප්‍රතිඥා ලබා දී තිබෙනවා. එරට සිටින සියලුම පිරිමි පුරවැසියන්ට රටින් පිටවීම තහනම් කිරීමටයි ජනාධිපතිවරයා තීරණය කර තිබෙන්නේ. ඒ අනුව 18 ත් 60 ත් අතර සියලු පිරිමි පුරවැසියන් තවදුරටත් සිය මව්රට තුළම රැදී සිටින ලෙස ආයාචනාකර  ජනාධිපතිවරයා අද දිනයේදී ජනතාව අමතා කියා සිටියේ මේ වන විට තමාට හුදෙකලාව සටහන් කිරීමට සිදුව ඇති බවයි.  රුසියා ආක්‍රමණ හමුවේ රටතුළ හමුදා නීතිය බලාත්මක කිරීමට යුක්රේන ජනාධිපතිවරයා ඊයේ කටයුතු කළා. යුක්රේනයේ ප්‍රධාන නගර සහ හමුදා කදවුරු වෙත ගුවන් සහ මිසයිල ප්‍රහාර අඛණ්ඩව එල්ල වෙමින් පවතින අතර රුසියානු යුද ටැංකි නගර සහ ගම් පසුකරමින් ඉදිරියට ඇදෙන බව වාර්තා වනවා. යුරෝපයේ සිය හමුදා බලය ශක්තිමත් කරමින් 7000 කට අධික නව හමුදා කාණ්ඩයමක් යුක්රේනයට යැවීමට අමෙරිකා ජනාධිපති ජෝ බයිඩන් තීරණය කර තිබෙනවා.                 ", "URL": "https://www.itnnews.lk/2023/10/05/397781/", "Category": "ජාත්‍යන්තර පුවත්,දේශීය පුවත්", "Parent URL": null}