{"Source": "ITN news", "Timestamp": "ඔක්තෝබර් 27, 2021 19:13", "Headline": "චීන පොහොර නැව රට තුළට ගන්නෙත් නැහැ – යළි සාම්පල පරීක්ෂාවක් අවශ්‍යත් නැහැ", "News Content": "බැක්ටීරියා ඇති බවට තහවුරු වූ චීන සමාගමකට අයත් පොහොර නෞකාව භාර නොගන්නා බවත් එම සාම්පල යළි පරීක්ෂාවට ලක් නොකරන බවත් අමාත්‍ය මහින්දානන්ද අලුත්ගමගේ මහතා පවසනවා. මේ අතර මහ කන්නයේ වී ගොවිතැන ආරම්භ කර තිබෙන නිසා එයට අවශ්‍යකරන පොහොර ලබන 15 වනදාට පෙර ලබා දෙන්න පියවර ගන්නා බවත් අමාත්‍යවරයා මාධ්‍ය හමුවකට එක් වෙමින් කියා සිටියා. මෙවර හෙක්ටාර ලක්ෂ අටක වී වගාව සිදු කරන්න සැලසුම් කරල තියෙනවා. එයින් හෙක්ටාර 2400 ක පමණ වගාවන් මේ වනවිට ආරම්භ කර ඇති බවයි කෘෂිකර්ම අමාත්‍යංශය පවසන්නේ. අම්පාර, ත්‍රිකුණාමලය, මඩකලපුව දිස්ත්‍රික්කවල වගාවන් ආරම්භ කර ඇති අතර අනුරාධපුර, පොලොන්නරුව හා කුරුණෑගල වැනි දිස්ත්‍රික්ක ලබන 15 වනදා වනවිට වගාවන් ආරම්භ කරනු ඇති බවටයි අමාත්‍යංශය අපේක්ෂා කරන්නේ. මෙවර ගොවීන්ට වී ගොවිතැන සදහා පොහොර වර්ග හතරක් ලබා දෙනවා. ඒ කාබනික කොම්පෝස්ට්, ජෛව දියර පොහොර, නයිට්‍රජන් පොහොර හා පොටෑසියම් පොහොරයි. කොළඹ වරායට ඈත මුහුදේ නැංගුරම් ලා ඇති ප්‍රතික්ෂේපිත පොහොර නෞකාව සම්බන්ධයෙන් ද අමාත්‍යවරයා අදහස් පළ කළා.   ", "URL": "https://www.itnnews.lk/2023/10/05/372222/", "Category": "Breaking News,දේශීය පුවත්", "Parent URL": null}