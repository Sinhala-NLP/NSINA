{"Source": "ITN news", "Timestamp": "නොවැම්බර් 24, 2021 12:17", "Headline": "කටුනායක ගුවන්තොටුපොළ පුළුල් කිරීමේ ව්‍යාපෘතියේ දෙවන අදියර හෙට විවෘත කෙරේ", "News Content": "මෙරට දෙවන විශාලතම සංවර්ධන ව්‍යාපෘතිය ලෙස සැළකෙන කටුනායක බණ්ඩාරනායක ජාත්‍යන්තර ගුවන් තොටුපොළ පුළුල් කිරීමේ ව්‍යාපෘතියේ දෙවන අදියර හෙට විවෘත කෙරෙනවා. ඒ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. කටුනායක බණ්ඩාරනායක ජාත්‍යන්තර ගුවන්තොටුපොළ පුඵල් කිරීමේ ව්‍යාපෘතිය ජපාන ශ්‍රී ලංකා ඒකාබද්ධ  සංවර්ධන කාර්යයක්. දෙවන අදියර සදහා වැය කර ඇති මුදල රුපියල් මිලියන 6.1 ක්. සමස්ත ව්‍යාපෘතියේ මුළු වියදම රුපියල් බිලියන 100 ඉක්මවනවා. දැනට මිලියන 06ක් වන කටුනායක ගුවන්තොටුපොළේ වාර්ෂික මගීන් හැසිරවීමේ ධාරිතාව සමස්ත ව්‍යාපෘතිය අවසන් කිරීමෙන් අනතුරුව මිලියන 15 දක්වා ඉහළ නැංවීමට අපේක්ෂිතයි. කටුනායක ගුවන්තොටුපොළ පුළුල් කිරීමේ ව්‍යාපෘතිය ආරම්භ කෙරුණේ 2014 වසරේ එවකට ජනාධිපති මහින්ද රාජපක්ෂ මහතාගේ සහ ජපානයේ හිටපු අගමැති ෂිං ෂෝ අබේ මහතාගේ මූලිකත්වයෙනුයි. යහපාලන රජය සමයේ අතහැර දමා තිබූ මෙම ව්‍යාපෘතියේ පළමු අදියරේ ඉදිකිරීම් ජනාධිපති ගෝඨාභය රාජපක්ෂ මැතිතුමා පත්වීමත් සමඟම අමාත්‍ය ප්‍රසන්න රණතුංග මහතාගේ මුලිකත්වයෙන් ආරම්භ කෙරුණා. දෙවන අදියරේ ඉදිකිරීම් කඩිනම් කිරීමටද පියවර ගැනුණා. ව්‍යාපෘතිය මුළුමනින්ම අවසන් කරන විට ගුවන් යානා නැවැත්වීමේ අංගන සංඛ්‍යාව 49 දක්වා එනම් දෙගුණයකින් වැඩි වනවා. නව පර්යන්ත ගොඩනැගිල්ලට ගුවන් යානාවලට ප්‍රවේශවීමේ නවීන පහසුකම්ද සැපයෙනවා. දුරස්ථ අංගනය නිම කිරීමෙන් අනතුරුව දැනට පවත්නා අංගනය වර්ග මීටර් දෙලක්ෂ හැට නව දහසේ සිට හාරලක්ෂ හැත්තෑ නව දහස දක්වා පුළුල් කෙරෙනවා. එමගින් අනාගතයේදී අපේක්ෂිත ඉල්ලුමට සහ ගුවන් යානා මෙහෙයුම්වලට ඉහළ පහසුකම් සැලසීමයි අපේක්ෂාව. කටුනායක ගුවන්තොටුපොළ පුළුල් කිරීමේ සමස්ත ව්‍යාපෘතිය අවසන් වන විට පිරික්සුම් පවුල් සංඛ්‍යාව පනස් තුනේ සිට 149 දක්වා වැඩි වනවා. විගමන කවුළු සංඛ්‍යාවද 21 සිට 53 දක්වාත්, ආගමන කවුළු සංඛ්‍යාව 27 සිට 83 දක්වාත් වැඩි කෙරෙනවා. දැනට අටක් වන එයාර්සයිඩ් ආරක්ෂක පාලන ස්ථාන සංඛ්‍යාව තිහක් වනවා. සම්බන්ධතා දොරටු 24 දක්වා වැඩි කෙරෙන අතර ගුවන් බස් දොරටු සංඛ්‍යාවද හයේ සිට 16 දක්වා වැඩි කෙරෙනු ඇති. ගුවන් සේවා විවේකාගාර සංඛ්‍යාවද හතරේ සිට 10 දක්වා ඉහළ යනවා. නව ව්‍යාපෘතිය යටතේ ගංවතුර පාලනයකළ හැකි වන පරිදි ඉදිකර ඇති ජල රැදවුම් පොකුණු මගින් භූගත ජලය ස්ථානගත කිරීමටද පියවර ගෙන තිබෙනවා. ලොව නැගෙනහිර සහ බටහිර යා කෙරෙන ආසියාවේ ප්‍රමුඛතම ගුවන් සේවා මධ්‍යස්ථානයක් ලෙස කටුනායක ගුවන්තොටුපොළ සංවර්ධනය මහින්ද චින්තනයේ මෙන්ම සෞභාග්‍යයේ දැක්ම ප්‍රතිපත්ති ප්‍රකාශනයේද ප්‍රමුඛ කාර්යයක් වනවා.   ", "URL": "https://www.itnnews.lk/2023/10/05/378262/", "Category": "දේශීය පුවත්", "Parent URL": null}