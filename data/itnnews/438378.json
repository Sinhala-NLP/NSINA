{"Source": "ITN news", "Timestamp": "அக்டோபர் 2, 2022 15:31", "Headline": "கலவரமானது கால்பந்தாட்ட போட்டி மைதானம்", "News Content": "இந்தோனேசியா நாட்டின் கிழக்கு ஜாவா (East Java)  மாகாணத்தில்,  உள்ளூர் கால்பந்து அணிகளான அரேமா எஃப்சி (Arema FC) மற்றும் பெர்செபயா சுரபயா (Persebaya Surabaya) அணிகளுக்கிடையே நேற்றிரவு போட்டி நடைபெற்றது. இப்போட்டியில் அரேமா அணி 2-3 என்ற கோல் கணக்கில் தோல்வியை சந்தித்திருந்தது . இந்நிலையில் சொந்த மண்ணில் தங்கள் அணி தோல்வியடைந்ததை தாங்கிக்கொள்ள முடியாத அரேமா அணியின் தீவிர ரசிகர்கள், பெருந்திரளாக மைதானத்துக்குள் நுழைந்தனர். இதில் பதற்றமடைந்த அனைவரும் அங்கிருந்து தப்பியோட முயன்ற நிலையில் ஏற்பட்ட கூட்ட நெரிசலால் மைதானத்துக்குள் கலவரம் ஏற்பட்டது.  பின்னர் கலவரத்தைக் கட்டுப்படுத்தும் விதமாக பொலிஸார் மைதானத்துக்குள் கண்ணீர் புகைக்குண்டுகளை வீசினர்.  இதனால் பலரும் மூச்சுத்திணறல் ஏற்பட்டு மைதானத்திலேயே மயங்கி விழுந்துள்ளனர் .  மேலும் கலவரத்தில் பொலிசாரின் வாகனங்களும் அடித்து நொறுக்கப்பட்டுள்ளன . இச்சம்பவம் குறித்து மேலும் தெரிய வருவதாவது சுமார் 300 பேர் மருத்துவமனையில் சிகிச்சை பெற்று வந்த நிலையில்,  பலியானோர் எண்ணிக்கை 100ஐ கடந்துள்ளதாக தெரிவிக்கப்படுகிறது. இதனால் இப்பகுதியில் பெரும் பதற்றம் நிலவி வருகிறது .  வன்முறையை அடுத்து கால்பந்து போட்டி தொடரின் லீக் ஆட்டங்கள் ஒரு வாரத்திற்கு நிறுத்தி வைக்கப்பட்டுள்ளது. மேலும் இந்த தொடரில் அரேமா அணியானது எஞ்சிய போட்டியில் விளையாட தடையும் விதிக்கப்பட்டுள்ளது ", "URL": "https://www.itnnews.lk/2023/10/05/438378/", "Category": "சர்வதேச செய்திகள்", "Parent URL": null}