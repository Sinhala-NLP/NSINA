{"Source": "ITN news", "Timestamp": "ජනවාරි 20, 2023 12:28", "Headline": "ආචාර්ය සුමිත්‍රා පීරිස් මහත්මියගේ දේහය පිළිබඳ අවසන් කටයුතු හෙට", "News Content": "හෙළ සිනමා ගමන්මගේ අග්‍රගන්‍ය කාන්තා සලකුණ වු ප්‍රවීණ සිනමා අධ්‍යක්ෂ කලාකීර්ති ආචාර්ය සුමිත්‍රා පීරිස් මහත්මියගේ දේහය පිළිබඳ අවසන් කටයුතු කොළඹ නිදහස් චතුරශ්‍ර පරිශ්‍රයේදී හෙට සිදු කෙරෙනවා. සියලු රාජ්‍ය ගෞරව සහිතව ඇයගේ දේහය පිළිබඳ අවසන් කටයුතු සිදු කෙරෙන බවයි රාජ්‍ය පරිපාලන ස්වදේශ කටයුතු පළාත් සභා සහ පළාත් පාලන අමාත්‍යංශය සඳහන් කලේ. සුමිත්‍රා පීරිස් කලා ශිල්පිනිය කොළඹ පෞද්ගලික රෝහලකදී අභාවප්‍රාප්ත වන විට  88 වන වියේ පසු වුණා. ඇය සම්භාවනීය සිනමා අධ්‍යක්ෂ ආචාර්ය ලෙස්ටර් ජේම්ස් පීරිස් සමඟ විවාහ වූයේ 1964 වසරේදීයී. ගම්පෙරළිය, දෙලොවක් අතර ,අහසින් පොළවට සහ බක්මහ දීගේ ඇය සංස්කරණය සඳහා සම්මාන ලැබු චිත්‍රපට අතර වනවා. පසුව සිනමා අධ්‍යක්ෂනයට පිවිසි අතර ගැහුණු ළමයි ඇයගේ පළමු චිත්‍රපටයයි. යහලු යෙහෙලි ,ලොකු දුව , දුවට මවක මිස , සාගර ජලය මදි හැඩුවා ඔබ සන්දා ,මායා ,වෛෂ්ණාවි ආදි ඇය අධ්‍යක්ෂණය කළ සියලුම චිත්‍රපට වාර්තා පිට වාර්තා තැබූ නිර්මාණ වීම විශේෂත්වයක්. අභාවප්‍රාප්ත සුමිත්‍රා පීරිස් මහත්මියගේ දේහය මේ වන විට කොළඹ 10 තිඹිරිගස්යාය ගවර්ස් පටුමගේ අංක පහළොවෙන් දෙක නිවසේ තැන්පත් කර තිබෙනවා. දේහයට අවසන් ගෞරව දැක්වීම සඳහා අග්‍රාමාත්‍ය දිනේෂ් ගුණවර්ධණ මහතා ඇතුළු මැති ඇමතිවරුන් සහ කලාකරුවන් රැසක් එක් වුණා. හෙට පස්වරුව තෙක් මහජන ගෞරවය සඳහා දේහය එම ස්ථානයේ තැනපත් කර තැබෙනවා. පසුව හෙට පස්වරු 4ට කොළඹ නිදහස් චතුරශ්‍රයේ දී රාජ්‍ය ගෞරව සහිතව අවසන් කටයුතු සිදු කෙරෙන බවයි රාජ්‍ය පරිපාලන ස්වදේශ කටයුතු පළාත් සභා සහ පළාත් පාලන අමාත්‍යංශය සඳහන් කලේ.       ", "URL": "https://www.itnnews.lk/2023/10/05/456656/", "Category": "දේශීය පුවත්", "Parent URL": null}