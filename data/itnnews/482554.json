{"Source": "ITN news", "Timestamp": "මැයි 12, 2023 11:13", "Headline": "කළුතර සිසුවියගේ මරණයේ ප්‍රධාන සැකකරු ලබන 26 වනදා දක්වා රිමාන්ඩ්", "News Content": "ලැගුම්හලක උඩු මහලේ සිට පැනීමෙන් ජීවිතය අහිමි වූ 16 හැවිරිදි පාසැල් සිසුවියගේ මරණය සම්බන්ධ සිද්ධියේ ප්‍රධාන සැකකරු ලබන 26 වනදා තෙක් රක්ෂිත බන්ධනාගාරගත කිරීමට කළුතර මහේස්ත්‍රාත් අධිකරණය නියෝග කළා. කළුතර ලැගුම්හලක පස් මහල් ගොඩනැගිල්ලකින් වැටී මිය ගිය බව කියන 16 හැවිරිදි දැරියගේ මරණ සම්බන්ධයෙන් සිදුකරන විමර්ෂණවලට අදාළව ඊයේ කාන්තාවක අත්අඩංගුවට ගැනුනේ කළුතර දකුණ පොලිසිය මගිනුයි. අදාළ ලැගුම්හලේ හිමිකරුගේ බිරිඳ වන ඇය 48 හැවිරිදි කාන්තාවක බව සඳහන්. මෙම කාන්තාව සිද්ධිය වු දින අදාළ ලැගුම්හලේ සේවය කරමින් සිට තිබෙනවා. වෙනත් වැඩිහිටි තරුණියකගේ හැදුනුම්පතක් පෙන්වා සිසුවිය ලැගුම්හලේ නවාතැන් ලබාගෙන ඇති බවයි වාර්තා වුණේ. මෙම සිද්ධිය සම්බන්ධයෙන් පස් දෙනෙකු අත්අඩංගුවට ගෙන තිබෙනවා. දැරිය සමඟ ලැගුම්හලට ගිය ඇයගේ 19 හැවිරිදි මිතුරිය සහ ඇයගේ පෙම්වතා ,සිද්ධියේ ප්‍රධාන සැකකරු වු 29 හැවිරිදි පුද්ගලයා ,ඔහුට පැන යාමට ආධාර අනුබල දුන් බව කියන කුලී රථ රියදුරා මෙන්ම ඊයේ දිනයේ අත්අඩංගුවට ගත් කාන්තාව ඒ අතර වනවා. මෙම සිද්ධියේ ප්‍රධාන සැකකරුර කළුතර මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි රක්ෂිත බන්ධනාගාරගත කර ඇත්තේ. මේ අතර කළුතර ප්‍රදේශයේ පාසල් සිසුවියන් 16 දෙනෙකුට ලිංගික අතවර සිදුකළ බව කියන උපකාරක පන්ති ගුරුවරයා ද අත්අඩංගුවට ගෙන මේ වන විට කළුතර මහේස්ත්‍රාත් අධිකරණයට ඉදිරිපත් කර තිබෙනවා. සැකකරුගෙන් අපයෝජනයට ලක් වූ තවත් දැරියන් සිටී නම් ඒ පිළිබද පැමිණිලි කරන ලෙස කළුතර ළමා හා කාන්තා අපයෝජන නිවාරණ කාර්යාංශය ඉල්ලා සිටිනවා.   ", "URL": "https://www.itnnews.lk/2023/10/05/482554/", "Category": "Breaking News,දේශීය පුවත්", "Parent URL": null}