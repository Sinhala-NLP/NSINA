{"Source": "ITN news", "Timestamp": "මැයි 16, 2023 15:07", "Headline": "ආරක්ෂාව මැද වැඩ ආරම්භ කළ බෝලවත්ත දුම්රිය ස්ථානය", "News Content": "බෝලවත්ත දුම්රිය ස්ථානයට පූර්ණ ආරක්ෂාව ලබාදීමට පොලීසිය පියවර ගැනීමත් සමග එහි කටයුතු යළි ආරම්භ කර තිබෙනවා. පසුගියදා එම දුම්රිය ස්ථානයට හා එම නිලධාරීන්ට මැර ප්‍රහාරයක් එල්ලවීමත් සමග බෝලවත්ත දුම්රිය ස්ථානයේ කටයුතු තාවකාලිකව අත්හිටුවනු ලැබුවා. ප්‍රහාරයෙන් දුම්රිය ස්ථානාධිපතිවරයා ඇතුලු 4 දෙනෙකු තුවාල ලබාරෝහල්ගත කෙරුණු අතර ප්‍රහාරයට සම්බන්ධ ප්‍රධාන සැකකරු ඇතුළු සැකකරුවන් තුන් දෙනා අත්අඩංගුවට ගැනීමට වෙන්නප්පුව පොලීසිය කටයුතු කළා. දුම්රිය සේවකයින්ට දිගින් දිගටම මරණීය තර්ජනය එල්ල වීම හේතුවෙන් එහි කටයුතු සිදු කිරීමට නොහැකි බව සේවක පිරිස් දැනුම් දී තිබුණා. ඒ අනුව දුම්රිය ස්ථානාධිපතිවරුන්ගේ සංගමේ සභාපති සුමේධ සෝමත්රන මහතා ඇතුළු පිරිසක් බෝලවත්ත දුම්රිය ස්ථානයට පැමිණ තත්ත්වය සොයා බැලුවා. වෙන්නප්පුව මූලස්ථාන ප්‍රධාන පොලිස් පරික්ෂක තිළිණ හෙට්ටිආරච්ච් මහතාද මෙම අවස්ථාවට එක්ව සිටි අතර දුම්රිය ස්ථානයේ ආරක්ෂාව තහවුරු කරන බව මූලස්ථාන ප්‍රධාන පොලිස් පරික්ෂකවරයා තහවුරු කළා. ඒ අනුව දුම්රිය ස්ථානයේ කටයුතු යලි ආරම්භ කිරීමටයි කටයුතු කෙරුණේ.   ", "URL": "https://www.itnnews.lk/2023/10/05/483722/", "Category": "දේශීය පුවත්", "Parent URL": null}