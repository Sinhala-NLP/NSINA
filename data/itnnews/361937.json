{"Source": "ITN news", "Timestamp": "සැප්තැම්බර් 12, 2021 14:45", "Headline": "කොරෝනා නිසා ඇමරිකා සෞඛ්‍ය පද්ධතියේ ධාරිතාව ඉක්මවා යයි", "News Content": "ඇමරිකාවේ කොරෝනා තත්ත්වය සෞඛ්‍ය පද්ධතියේ ධාරිතාව ඉක්මවා යමින් පවතින බව එරට සෞඛ්‍ය අංශ නිවේදනය කරනවා. ඇමරිකාවෙන් හමුවී ඇති කොරෝනා වයිරස ආසාදිතයින් සංඛ්‍යාව මේ වනවිට කෝටි හතර ඉක්මවා තිබෙනවා. එමෙන්ම රෝහල්ගතව ප්‍රතිකාර ලබන පිරිස ලක්ෂය ඉක්මවා ඇති බවයි විදෙස් මාධ්‍ය සදහන් කරන්නේ. දැඩි සත්කාර ඒකකයන්හි ප්‍රතිකාර ලබන පිරිස ද විසි හය දහස ඉක්මවා තිබෙනවා.  ඒ සමගම එරට සෞඛ්‍ය පද්ධතියේ ධාරිතාව ඉක්මවා යාම ආරම්භ වී ඇති බව සදහන්. වයිරසය හේතුවෙන් ඇමරිකාවේ පුද්ගලයින් හය ලක්ෂ හැත්තැ හත් දහසකට අධික සංඛ්‍යාවක් ජීවිතක්ෂයට පත්ව තිබෙනවා. එරට ප්‍රාන්ත රැසක සෞඛ්‍ය පද්ධති උපරිම ධාරිතාවට ලංවීමට හේතුවී ඇත්තේ ශීඝ්‍ර යෙන් පැතිර යන ඩෙල්ටා ප්‍රභේදයයි.     ", "URL": "https://www.itnnews.lk/2023/10/05/361937/", "Category": "ජාත්‍යන්තර පුවත්", "Parent URL": null}