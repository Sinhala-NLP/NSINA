{"Source": "ITN news", "Timestamp": "ජූනි 7, 2022 13:12", "Headline": "පොලිස් ත්‍රීරෝද රථයකට හානි කළ තරුණයෙකුට වසර තුනහමාරක බරපතල වැඩ සහිත සිර දඬුවමක්", "News Content": "ඉන්ධන මිල ඉහළ නැංවීමට එරෙහිව මාතර නගරයේ පැවැත්වූ විරෝධතාවක් අතරතුරදී පොලිස් නිලධාරීන්ට සාපරාධී බලහත්කාරය සිදුකර පොලිස් ත්‍රීරෝද රථයකට අලාභ හානි සිදුකිරීමේ චෝදනාවලට වරද  පිළිගත් තරුණයෙකුට මාතර මහේස්ත්‍රාත් අධිකරණය මගින් රුපියල් 6000 ක දඩයක් හා වසර තුනහමාරක බරපතල වැඩ සහිත සිර දඩුවමක් නියම කෙරුණා. ත්‍රීරෝද රථයට සිදුවූ අලාභය වෙනුවෙන් රුපියල් 50,000 ක මුදලක් මාතර ජ්‍යෙෂ්ඨ පොලිස් අධිකාරීවරයාගේ ගිණුමට බැර කරන ලෙස ද නියෝග කෙරුණා. ඒ අනුව අයුතු ජනරාශියක සාමාජිකයින් වීමේ චෝදනාවට රුපියල් 1500ක දඩයක් හා මාස 6ක බරපතල වැඩ සහිත සිර දඩුවමක්ද අයුතු අවහිරය සිදු කිරීමේ චෝදනාවට අවුරුද්දක සිර දඩුවමක් හා රුපියල් 1500ක දඩයක්ද පොලිස් නිලධාරීන්ට සාපරාධී බලහත්කාරය පෑමේ චෝදනාවට රුපියල් 1500ක දඩයක් හා වසරක සිර දඩුවමක් ද පොලිස් ත්‍රී රෝද රථයට පහරදී අනර්ථය සිදු කිරීමේ චෝදනාවට වසරක සිරදඩුවමක්  හා රුපියල් 1500ක දඩයක්ද ලෙසයි මෙම දඩ සහ සිර දඩුවම් නියම කර තිබෙන්නේ. ", "URL": "https://www.itnnews.lk/2023/10/05/415607/", "Category": "දේශීය පුවත්", "Parent URL": null}