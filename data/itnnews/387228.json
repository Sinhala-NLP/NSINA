{"Source": "ITN news", "Timestamp": "ஜனவரி 7, 2022 10:46", "Headline": "துறைமுகத்தில் தேங்கியுள்ள அத்தியாவசிய பொருட்களை விடுவிக்க இன்று முதல் டொலர் விநியோகம்..", "News Content": "துறைமுகத்தில் தேங்கியுள்ள அத்தியாவசிய பொருட்கள் அடங்கிய கொள்கலன்களை விடுவிக்க தேவையான டொலர் இன்று முதல் விநியோகிக்கப்படும். டொலர் பிரச்சினை காரணமாக துறைமுகத்தில் ஆயிரத்திற்கும் மேற்பட்ட கொள்கலன்கள் தேங்கியுள்ளன. அவற்றை விடுவிப்பதற்கு தேவையான ஆலோசனைகள் வழங்கப்பட்டுள்ளதாக வர்த்தக அமைச்சர், கலாநிதி பந்துல குணவர்தன தெரிவித்துள்ளார். இறக்குமதியாளர்களின் பொருள் விபரம் அடங்கிய அறிக்கை, மத்திய வங்கியிடம் நேற்று கையளிக்கப்பட்டதாக வர்த்தக அமைச்சு அறிவித்துள்ளது. குறித்த விடயம் தொடர்பில் ஏற்கனவே வர்த்தக அமைச்சர் கலாநிதி பந்துல குணவர்தன, மத்திய வங்கியின் ஆளுநர் அஜித் நிவாட் கப்ராலுடன் கலந்துரையாடல் நடத்தியிருந்தார். இதற்கமையவே இறக்குமதியாளர்களுக்கு தேவையான டொலரை விநியோகிக்க நடவடிக்கை எடுக்கப்பட்டுள்ளதாக வர்த்தக அமைச்சு அறிவித்துள்ளது. ", "URL": "https://www.itnnews.lk/2023/10/05/387228/", "Category": "Breaking News,தேசிய செய்திகள்", "Parent URL": null}