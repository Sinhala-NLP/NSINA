{"Source": "ITN news", "Timestamp": "ජූලි 14, 2022 13:58", "Headline": "වගා ළිඳකට වැටී සිටි කිඹුලෙක් ප‍්‍රදේශවාසීන් වන ජීවී නිලධාරීන්ට භාර දෙයි", "News Content": "සාලියවැව, පලුගස්වැව ප්‍රදේශයේ වගා ළිදකට වැටී සිටි අඩි දහක් පමණ දිගකින් සමන්විත දැවැන්ත කිඹුලෙකු ගම්මුන් විසින් දැඩි පරිශ්‍රමයක් දරා ගොඩට ගැනීමෙන් අනතුරුව කරුවලගස්වැව වන ජීවි නිලධාරින්ට භාර දීමට කටයුතු කර තිබුණා. මෙලෙස වගා ළිඳට වැටී සිට ඇත්තේ අඩි දහක් පමණ දිගකින් යුත් කිලෝ 250ට ආසන්න බරකින් සමන්විත යෝධ කිඹුලෙකු බව කියයි. අදාල කිඹුලා මීට පෙර කිහිප වතාවක්ම ප්‍රදේශයේ ජනතාව දිය නාන වැවක් තුළ සිටිනු දැක ඇති බවත්, පසුව යම් කිසි ගොදුරක් සොයා ගම්මානයට පැමිණෙමින් සිටියදී එකවරම අඩි 30ක් පමණ ගැඹුර වගා ළිදකට වැටී සිටියදී ප්‍රදේශවාසීන් විසින් දැඩි පරිශ්‍රමයක් දරා මෙම කිඹුලා නිරුපද්‍රිතව ගොඩට ගැනීමට කටයුතු කර තිබුණා. පසුව මේ පිළිබදව කරුවලගස්වැව වන ජීවි නිලධාරින්ට දැණුම් දුන්නද පවතින ඉන්ධන අර්බුදය හමුවේ ඔවුන්ට එම ස්ථානයට ළගා වීමට පැය ගණනාවක් ගත වී තිබෙනවා. පසුව එම ස්ථානයට පැමිණි වන ජීවි නිළධාරින් විසින් සූක්ෂම ලෙස කිඹුලා රැගෙනවිත් තබ්බෝව අභය භූමිය තුළ පිහිටා ඇති වැවක් වෙත මුදා හැරීමට  කටයුතු කළා. මේ සම්බන්ධයෙන් ප්‍රදේශයේ ජනතාව පවසන්නේ පවතින අධික නියං තත්ත්වය හේතුවෙන් මොවුන් ගොදුරු සොයා ගම්මානය වෙත ඇදීමේ ප්‍රවණතාවයක් දක්නට ලැබෙන බවත්, කුඩා දරුවන් සහ ගවයින් එළුවන් ආදි සතුන්ද මොවුන්ගේ ආහාරයට සෘජුවම ගොදුරු බවට නතු කර ගන්නා බවයි. තවද දිය නෑමේදී ඉතාමත් ප්‍රවේශමෙන් කටයුතු කල යුතු බවද ඔවුන් පවසනවා.   ", "URL": "https://www.itnnews.lk/2023/10/05/423173/", "Category": "දේශීය පුවත්", "Parent URL": null}