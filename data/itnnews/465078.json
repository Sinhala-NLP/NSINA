{"Source": "ITN news", "Timestamp": "මාර්තු 3, 2023 17:48", "Headline": "ඉන්ධන අර්බුදයට විසඳුම", "News Content": "ඉන්ධන අර්බුදයට විසදුම් සපයමින් විදුලි මෝටර් රථ හා විදුලි ත්‍රීරෝද රථ ධාවනයට එක් කිරීමේ ව්‍යාපෘතියක් ආරම්භ කෙරුණා. එහි එක් පියවරක් ලෙස අදාළ මෝටර් රථ හා ත්‍රීරෝද රථ සඳහා ලියාපදිංචි අංක ලබා දුන්නා. විදුලියෙන් ධාවනය වන පරිසර හිතකාමී රථවාහන මෙරට ධාවනයට එක් කිරීම ප්‍රවර්ධනය කිරීම සඳහා මෙම වැඩසටහන ආරම්භ කෙරුණේ අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙනුයි. වේගා ඉනෝවේෂන් සමාගම මෙම ත්‍රීරෝද රථය මෙරටදී නිෂ්පාදනය කර තිබෙනවා. ඉදිරියේදී ඕනෑම නිෂ්පාදකයෙකුට විදුලියෙන් ධාවනය වන ත්‍රීරෝද රථ මෙරට නිෂ්පාදනය කර ලියාපදිංචි කිරීමේ හැකියාව මේ අනුව හිමි වනවා. දැනට ඉන්ධන භාවිතයෙන් ධාවනය කෙරෙන ත්‍රීරෝද රථද විදුලියෙන් ධාවනය කළ හැකි පරිදි පරිවර්තනය කිරීමට නියමිතයි. අමාත්‍ය රමේෂ් පතිරණ, රාජ්‍ය අමාත්‍ය කනක හේරත්, යන මහත්වරුන් ඇතුළු පිරිසක් එම අවස්ථාවට සහභාගී වුණා.     ", "URL": "https://www.itnnews.lk/2023/10/05/465078/", "Category": "දේශීය පුවත්", "Parent URL": null}