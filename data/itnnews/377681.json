{"Source": "ITN news", "Timestamp": "නොවැම්බර් 21, 2021 19:33", "Headline": "වී , බඩ ඉරිඟු , එළවළු සහ වැවිලි කර්මාන්තයට අත්‍යවශ්‍ය ශාක පෝෂක ආනයනයට පියවර", "News Content": "මෙවර මහ කන්නයේ දී වී , බඩ ඉරිඟු , එළවළු සහ වැවිලි කර්මාන්තයට අත්‍යවශ්‍ය ශාක පෝෂක යළි ආනයනය කිරීමට රජය තීරණය කර තිබෙනවා.මෙහිදී සිදුව ඇත්තේ විද්‍යාත්මක ක්‍රමවේදයක් ඔස්සේ අත්‍යවශ්‍ය ශාක පෝෂක රට තුළට ගෙන්වීමට වැඩපිළිවෙළක් සකස් කිරීම බවයි කෘෂිකර්ම අමාත්‍යාංශයේ ලේකම්වරයා පැවසුවේ. කෘෂිකාර්මික නිෂ්පාදන සඳහා කාබනික පොහොර යොදාගැනීම ප්‍රචලිත කිරීමේ අරමුණෙන් රසායනික පොහොර , කෘමි නාශක සහ වල් නාශක ආනයනය කිරීම තහනම් කිරීමට රජය කටයුතු කළා. මෙම තහනම මැයි මස 6 වනදා සිට ක්‍රියාත්මක වන පරිදි ගැසට් පත්‍රයක් නිකුත් කෙරුණා. ඒ අප්‍රේල් මස 27 වනදා ඉදිරිපත් කළ අමාත්‍ය මණ්ඩල සංදේශයකට අනුවයි. රජයේ එම තීරණයට ගොවි ජනතාව සිය විරෝධය පළකළ අතර ඇතැම් ගොවීන් මහ කන්නයේ වගා කටයුතුවලින් ද ඉවත් වුණා. එසේම දිවයිනේ ඇතැම් ප්‍රදේශවල උද්ඝෝෂණ ව්‍යාපාර ද පැවැත්වීමටයි ගොවීන් කටයුතු කළේ.  කෙසේ වෙතත් ශාක පෝෂක අවශ්‍ය ප්‍රමාණ වලින් ආනයනය කිරීම සඳහා නිර්දේශ කිරීමට තමන්ට සහ වැවිලි අමාත්‍යංශයේ ලේකම්වරයාට බලතල ලබාදී ඇති බවයි කෘෂිකර්ම අමාත්‍යංශයේ ලේකම් මහාචාර්ය උදිත් කේ ජයසිංහ මහතා පැවසුවේ. නිසි ප්‍රමිතියෙන් යුතු ගුණාත්මක ශාක පෝෂක මෙරටට ගෙන්වීමට මෙහිදී කටයුතු කරන බවද ලේකම්වරයා සඳහන් කළා. ", "URL": "https://www.itnnews.lk/2023/10/05/377681/", "Category": "දේශීය පුවත්", "Parent URL": null}