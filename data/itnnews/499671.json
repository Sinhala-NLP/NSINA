{"Source": "ITN news", "Timestamp": "ජූලි 14, 2023 06:31", "Headline": "කොළඹ ආරක්‍ෂක සමුළුව මාර්ගගත ක්‍රමය ඔස්සේ", "News Content": "දකුණු ඉන්දීය සාගර කලාපයේ අන්තර් සම්බන්ධතාවය සහ ආරක්‍ෂක සහයෝගීතාවය ශක්තිමත් කිරීම අරමුණු කරගත් 7 වැනි කොළඹ ආරක්‍ෂක සමුළුව පසුගියදා (12) පැවැත්වුණා. 2023-2024 සඳහා සහයෝගීතාව සඳහා වන වැඩසටහන ක්‍රියාත්මක කිරීමේ ප්‍රවේශයන් සහ 6 වන කොළඹ ආරක්‍ෂක සමුළුවේ වැදගත් අංගයක් වූ නියෝජ්‍ය ජාතික ආරක්‍ෂක උපදේශක රැස්වීමේදී එකඟ වූ ක්‍රියාමාර්ග පිළිබඳව සාකච්ඡා කිරීම ද 7 වැනි කොළඹ ආරක්‍ෂක සමුළුවේ නියෝජ්‍ය ජාතික ආරක්‍ෂක උපදේශක රැස්වීමට ඇතුළත් වේ. මෙවර සමුළුවේ සත්කාරකත්වය දරන මාලදිවයින වෙත සුබ පැතුම් එක් කරමින් ආරක්‍ෂක මාණ්ඩලික ප්‍රධානී ජෙනරල් ශවේන්ද්‍ර සිල්වා ඩබ්ලිව්ඩබ්ලිව්වී ආර්ඩබ්ලිව්පී ආර්එස්පී වීඑස්වී යූඑස්පී එන්ඩීසී පීඑස්සී එම්ෆීල් ආරම්භක දේශනය සිදු කළා. තවද 7 වන නියෝජ්‍ය ජාතික ආරක්‍ෂක උපදේශකයින් සඳහා වන කලාපීය ආරක්‍ෂක රැස්වීමට සහභාගී වීම සම්බන්ධයෙන් සාමාජික රටවල සහ නිරීක්‍ෂක රටවල සියලුම නියෝජ්‍ය ජාතික ආරක්‍ෂක උපදේශකයින්ට, ප්‍රධාන සම්බන්ධීකාරකවරුන්ට සහ අනු සම්බන්ධීකාරකවරුන්ට සිය කෘතඥතාවය පළ කළා. කලාපයේ සමුද්‍රීය ආරක්‍ෂාව සහතික කිරීමේ ක්‍රම පිළිබඳව සහ මේ සම්බන්ධයෙන් වන මෑතකාලීන වර්ධනයන් කෙරෙහි අවධානය යොමු කරමින් සාකච්ඡා කරන ලෙස සමුළුව අමතමින් ආරක්‍ෂක මාණ්ඩලික ප්‍රධානි විසින් සාමාජික රටවලට ආරාධනා කළා. මිනිස් ජාවාරම් සහ අන්තර් ජාතික අපරාධ සහ කලාපීය රටවල සාමයට අභියෝග කරන ත්‍රස්තවාදය, අන්තවාදය සහ රැඩිකල්කරණය සම්බන්ධ තර්ජන පිළිබඳ කරුණු ඔහුගේ දේශනයට ඇතුළත් වුණා. තොරතුරු තාක්‍ෂණයේ දියුණුවත් සමඟම, සයිබර් අපරාධ, දත්ත ඡේදන ක්‍රියාකාරකම් සහ සයිබර් ප්‍රහාර වැනි නව තර්ජන සඳහා කලාපීය රටවල් වඩාත් හොඳින් සූදානම් කිරීමේ අවශ්‍යතාව සම්බන්ධයෙන් ද මෙහිදී කරුණු සාකච්ඡා කෙරුණා. මානුෂීය ආධාර සහ ආපදා සහන කලාපයේ ආරක්‍ෂාව සම්බන්ධයෙන් ඉතා වැදගත් වන කරුණු බව ජෙනරල් ශවේන්ද්‍ර සිල්වා වැඩිදුරටත් පවසුවා. මාලදිවයින විසින් සත්කාරකත්වය සහ සම්බන්ධීකරණය දරන මෙම සමුළුවට සාමාජික රටවල්, ඉන්දියාව සහ මුරුසි දිවයිනේ නියෝජිතයින් ද සහභාගී වුණා. එසේම, බංග්ලාදේශයේ සහ සීෂෙල්ස් හි නියෝජිතයන් නිරීක්‍ෂක රාජ්‍යයන් ලෙස මෙම සමුළුවට මාර්ගගත ක්‍රමය ඔස්සේ සම්බන්ධ වුණා. ", "URL": "https://www.itnnews.lk/2023/10/05/499671/", "Category": "Breaking News,දේශීය පුවත්,නවතම පුවත්", "Parent URL": null}