{"Source": "ITN news", "Timestamp": "පෙබරවාරි 17, 2022 19:11", "Headline": "විදුලියයි, උපයෝගීතාවයි කඹ අදිද්දී කැපෙයිද නැද්ද කියා ජනතාව බලා සිටී", "News Content": "විදුලි කප්පාදුවක් ඉදිරි දිනවලදී අවශ්‍ය නොවන බව මහජන උපයෝගීතා කොමිෂම ප්‍රකාශ කරනවා. ඒ සදහා අවශ්‍ය උපදෙස් විදුලිබල මණ්ඩලයට ලබා දී ඇති බවයි එහි සභාපති ජනක රත්නායක  පවසන්නේ. එහෙත් විදුලි ඉංජිනේරුවන්ගේ සංගමය අද මාධ්‍ය හමුවක් පවත්වමින් ප්‍රකාශ කළේ මහජන උපයෝගීතා කොමිසම ලබා දී ඇති උපදෙස්  ප්‍රායෝගික නොවන බවයි. මේ අතර විදුලිය පාවිච්චි කරන්නන්ගේ සංගමය අද පෙරවරුවේ මාධ්‍ය හමුවක් පවත්වමින් කියා සිටියේ මෙරට පවතින සියලු විදුලි අර්බුදයන්ට වගකිව යුත්තේ  විදුලි ඉංජිනේරුවන්ගේ මාෆියාව බවයි. ඊයේ දිනයේදී ජාතික විදුලි ඉල්ලුම පැවතියේ මෙගාවොට්ස් 2312 ක් ලෙසයි ඉන් 76% ක් තාප විදුලි බලාගාරවලින්ද, 21% ක් ජල විදුලියෙන්ද,  03% ක් සුළං විදුලි බලාගාරවලින් සහ සියයට 01 ක් සූර්ය බලාගාරවලින් ද සපයා ගනු ලැබුවා. විදුලි සැපයුම දවසේ පැය 24 තුළම පවත්වාගෙන යාම සදහා මහජන උපයෝගීතා කොමිසම නිර්දේශ කළ නිර්දේශයන් විදුලිබල මණ්ඩලය විසින් ක්‍රියාත්මක කරන්නේද නැද්ද යන්න සම්බන්ධයෙන් සොයා බැලීමට කමිටු දෙකක් පත් කර තිබෙනවා. මහජන උපයෝගීතා කොමිෂන් සභාවේ විශේෂඥයින් සහ විදුලි බල මණ්ඩල නිලධාරීන්ගෙන් එම කමිටු දෙක සමන්විතයි. පසුගිය කාලය පුරාම විවිධ හේතු දක්වමින් විටින් විට විදුලිය කප්පාදු කිරීමට විදුලිබලමන්ඩලය පියවර ගත්තා.ඒ අතර වැඩබල සාමාන්‍යාධිකාරීවරයකු පත් කිරීමට විරෝධය පාමින් ද විදුලි ඉංනේරුවන් වෘත්තීය ක්‍රියාමාර්ගයකට අවතීර්ණ වෙමින් විදුලිය කප්පාදු කළා. මේ සියලු දේ තුළින් අපහසුතාවට පත් වුණේ පාරිභෝගික ජනතාවයි. ඉන්ධන පිලිබද විදුලිබල මණ්ඩලයට පවතින ගැටලු විසදීමට මුදල් අමාත්‍යවරයා ද අවශ්‍ය සහාය ලබා දුන්නා. බලශක්ති අමාත්‍යාංශය ද හැකි සෑම විටම ඉන්ධන ලබා දෙමින් අඛණ්ඩ විදුලි සැපයුමක් සහතික කිරීමට සියලු සහාය ලබා දුන්නා. එවැනි වටපිටාවක් තුළත් විවිධ හේතු දක්වමින් විදුලිබල මණ්ඩලය තැනින් තැන, වරින් වර විදුලි කප්පාදුව සිදු කළා.  ඉදිරි මාස දෙක හමාරක කාලය සීමාව තුළ විදුලි කප්පාදුවක් අවශ්‍ය නොවන බව මහජන උපයෝගීතා කොමිසම පවසද්දීත් විදුලි ඉංජිනේරුවන් පවසන්නේ එය ප්‍රායෝගික නොවන බවයි. ", "URL": "https://www.itnnews.lk/2023/10/05/395704/", "Category": "දේශීය පුවත්", "Parent URL": null}