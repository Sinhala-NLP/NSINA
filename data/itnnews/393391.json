{"Source": "ITN news", "Timestamp": "පෙබරවාරි 5, 2022 14:29", "Headline": "ඇමෙරිකාවේ සමස්ත කොරෝනා මරණ සංඛ්‍යාව ලක්ෂ 9 ඉක්මවයි", "News Content": "ඇමෙරිකාවේ සමස්ත කොරෝනා මරණ සංඛ්‍යාව ලක්ෂ 9 සීමාව ඉක්මවා ගියා. ඊයේ දිනයේ ඇමෙරිකාවෙන් වාර්තා වූ නව කොරෝනා මරණ 2619ත් සමගින් එරටින් වාර්තාවන සමස්ත කොරෝනා මරණ සංඛ්‍යාව නව ලක්ෂ විසිහතර දහස් පන්සිය තිහ දක්වා ඉහළ ගිය බව වර්ඩෝමීටර් වෙබ් අඩවිය පෙන්වා දෙනවා. ගතවූ පැය 24 තුළ එරටින් නව කොරෝනා ආසාදිතයන් දෙලක්ෂ අසූඑක් දහස් හාරසිය හැට නව දෙනෙක් හදුනා ගැනුණා. ඒ අනුව ඇමෙරිකාවෙන් වාර්තා වන සමස්ථ කොරෝනා ආසාදිත සංඛ්‍යාව හත්කෝටි හැත්තෑහතර ලක්ෂ අනූහය දහස් හයසිය හැට දක්වා ඉහළ ගොස් තිබෙනවා. කොරෝනා එන්නත් පහසුවෙන් ලබා ගත හැකි වුවත් ඇමෙරිකාවේ පූර්ණ එන්නත්කරණය ලැබූ ප්‍රතිශතය සියයට 64 ඉක්මවා ගොස් නැහැ. එන්නත් පිළිබද ජනතාව අතර පවතින දුර්මත ඊට ප්‍රධාන හේතුවක් වී ඇති බවයි පැවසෙන්නේ. ඇමෙරිකාවේ කොරෝනා මරණ සංඛ්‍යාව ඉහළ යාමට මෙම තත්ත්වය හේතුවී ඇති බව එරට සෞඛ්‍ය අංශ පෙන්වා දෙනවා.       ", "URL": "https://www.itnnews.lk/2023/10/05/393391/", "Category": "ජාත්‍යන්තර පුවත්", "Parent URL": null}