{"Source": "ITN news", "Timestamp": "பிப்ரவரி 22, 2022 17:56", "Headline": "பயன்பாட்டிலிருந்து அகற்றப்பட்ட மேலும் 200 பஸ் வண்டிகள் பழுதுபார்க்கப்பட்டு மீண்டும் சேவையில்..", "News Content": "பயன்பாட்டிலிருந்து அகற்றப்பட்ட மேலும் 200 பஸ் வண்டிகள் பழுதுபார்க்கப்பட்டு மீண்டும் சேவையில் ஈடுபடுத்தும் நடவடிக்கை ஜனாதிபதி கோட்டாபய ராஜபக்ஷ தலைமையில் இன்று இடம்பெற்றது. ராஜாங்க அமைச்சர் திலும் அமுணுகமவின் திட்டத்திற்கு அமைய அமைச்சர் பவித்ரா வன்னியாராய்ச்சியின் ஆலோசனையில் இந்த பஸ் வண்டிகள் திருத்தும் வேலைத்திட்டம் முன்னெடுக்கப்பட்டது. இதன் முதல் கட்டமாக 273 பஸ் வண்டிகள் பழுதுபார்க்கப்பட்டு சேவையில் ஈடுபடுத்தும் நடவடிக்கைள் 2020 ம் ஆண்டு முன்னெடுக்கப்பட்டதுடன் இன்றைய தினம் 200 பஸ் வண்டிகள் பழுதுபார்க்கப்பட்டு இரண்டாம் கட்டமாக சேவையில் ஈடுபடுத்தப்பட்டது. இந்த பஸ் வண்டிகள் நாடு பூராகவும் உள்ள 107 டிப்போக்களில் முற்றாக சேவையிலிருந்து அகற்றப்பட்ட பஸ் வண்டிகளாகும். இந்த பஸ் வண்டிகளை புனரமைக்க 136 மில்லியன் ரூபா செலவிடப்பட்டுள்ளது. இந்த பஸ்வண்டிகளின் தரத்தை ஆராய்ந்த ஜனாதிபதி போக்குவரத்து சபை ஊழியர்களுடன் கருத்து பரிமாறியதுடன் அவர்களை ஊக்குவித்தார். ", "URL": "https://www.itnnews.lk/2023/10/05/396933/", "Category": "Breaking News,அண்மைய செய்திகள்", "Parent URL": null}