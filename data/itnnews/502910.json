{"Source": "ITN news", "Timestamp": "ජූලි 26, 2023 17:44", "Headline": "දහම් සරසවිය බුද්ධ ධර්මය, ඩිප්ලෝමා හා උසස් ඩිප්ලෝමාධාරීන් 1,544 දෙනෙකුට සහතිකපත්", "News Content": "රටක ඉතිහාසය හා සංස්කෘතිය නොදත් පරපුරක් බිහිකරන්නේ කුමක් සදහාදැයි අග්‍රාමාත්‍ය දිනේෂ් ගුණවර්ධන මහතා ප්‍රශ්න කර සිටියා. ඒ අරලියගහ මන්දිරයේ පැවති උත්සවයකට එක්වෙමින්. දහම් සරසවිය බුද්ධ ධර්මය, උසස් ඩිප්ලෝමා සහ ඩිප්ලෝමා සහතික පත් ප්‍රදානය අරලියගහ මන්දිරයේදී පැවැත්වුණා. ශ්‍රී ලංකා බෞද්ධ හා පාලි විශ්වවිද්‍යාලය හා බෞද්ධ කටයුතු දෙපාර්තමේන්තුව ඒකාබද්දවයි මෙය ක්‍රියාවට නංවා තිබුණේ. ඩිප්ලෝමා හා උසස් ඩිප්ලෝමාධාරීන් 1,544 දෙනෙකු මෙහිදී සහතිකපත් ලබාගත්තා. උත්සවයට එක්ව සිටි අග්‍රාමාත්‍ය දිනේෂ් ගුණවර්ධන මහතා පෙන්වා දුන්නේ උසස් අධ්‍යාපන සුදුසුකම් නොලබා දහම් පාසල්වල සේවය කරන ගුරුවරුන්ගේ දැනුම, ආකල්ප හා කුසලතා වර්ධනය කර ඔවුන් නිපුනතා ඇති පිරිසක් බවට පත් කිරීමෙන් යහපත් දරුපරපුරක් බිහි කිරීමට ඉඩකඩ සැලසෙන බවයි. මෙසේ පුහුණුව ලබන ගුරුවරුන් අඛණ්ඩව දහම් පාසල්වල ඉගැන්වීම සිදුකරන්නේ නම් අපේ සිත යහපත් ඉලක්ක කරා ළගාවිය හැකි බවද අග්‍රාමාත්‍යවරයා වැඩිදුරටත් පෙන්වා දුන්නා.       ", "URL": "https://www.itnnews.lk/2023/10/05/502910/", "Category": "දේශීය පුවත්", "Parent URL": null}