{"Source": "ITN news", "Timestamp": "ජූලි 9, 2023 14:26", "Headline": "ජනාධිපති මන්දිරයෙන් අතුරුදහන් වී ඇති නිල ලාංඡන සොයා ගැනීමට සහාය වන්න – ජනපති ලේකම්ගෙන් ඉල්ලීමක්", "News Content": "ජනාධිපති මන්දිරයෙන් අතුරුදන්ව ඇති නිල ලාංඡන සොයා ගැනීමට සහාය වන්නැයි ජනාධිපති ලේකම් සමන් ඒකනායක මහතා ජනතාවගෙන් ඉල්ලා සිටිනවා. මෙරට හිටපු ආණ්ඩුකාරවරුන්ට හා හිටපු ජනාධිපතිවරුන්ට අයත් පුරාවිද්‍යාත්මක හා කෞතුක වටිනාකමකින් යුත් නිල ලාංඡන යම් පුද්ගලයෙකු සතුව පවතින්නේ නම් ඒවා ජුලි මස 31 වන දිනට පෙර ජනාධිපති ලේකම් කාර්යාලයට භාරදෙන ලෙසයි ජනාධිපති ලේකම්වරයා ඉල්ලා සිටින්නේ. 2022 ජූලි 9වනදා සිට ජූලි 14වනදා දක්වා විරෝධතාකරුවන් කොටුව ජනාධිපති මන්දිරය අත්පත් කරගෙන සිටියා. එම කාලය තුළ ජනාධිපති මන්දිරයේ පැවති කෞතුක හා පුරාවිද්‍යා වටිනාකමකින් යුතු භාණ්ඩ රැසක් අතුරුදන්ව තිබෙනවා. නීති විරෝධි ලෙස රාජ්‍ය දේපළ තමන් සතුව තබා ගැනීම දඩුවම් ලැබිය හැකි වරදක්. එබැවින් ජූලි 31 වනදා ට පසු එම නිළ ලාංඡන යම් පුද්ගලයෙකු හෝ ආයතනයක් සන්තකයේ තබාගත හොත් ඒ සම්බන්ධයෙන් නීතිය ක්‍රියාත්මක කරන බව ද ජනාධිපති ලේකම් සමන් ඒකනායක මහතා වැඩිදුරටත් දැනුම් දෙනවා. මේ පිළිබඳ යම් තොරතුරක් වෙතොත් 0112354354 දරණ දුරකතන අංකයට දැනුම් දෙන ලෙසයි ජනාධිපති ලේකම්වරයා ජනතාවගෙන් ඉල්ලා සිටින්නේ.          ", "URL": "https://www.itnnews.lk/2023/10/05/498485/", "Category": "දේශීය පුවත්", "Parent URL": null}