{"Source": "ITN news", "Timestamp": "மார்ச் 16, 2023 09:58", "Headline": "4 வருடங்களின் பிறகு சஹ்ரானின் மனைவி நேற்று பிணையில் விடுதலை", "News Content": "2019 ஏப்ரல் 21ஆம் திகதி  இலங்கை வரலாற்றில் மறக்க முடியாத நாள்.  200ற்கும் மேற்பட்ட உயிர்களை காவு வாங்கிய கறுப்பு நாள். ஆண்டுகள் மறைந்தாலும் இழப்புகளின் வடுக்கள் இன்றும் உறவுகளின் மனதில் ஆழமாக வேரூன்றியுள்ளது. இத்தகைய உயிர்த்த ஞாயிறு பயங்கரவாத தாக்குதலின் பிரதான சூத்திரதாரியான சஹ்ரான் ஹாஷிமின் மனைவி பாத்திமா ஹாதியாவிற்கு நேற்று பிணை வழங்கப்பட்டுள்ளது. கல்முனை மேல் நீதிமன்ற நீதிபதி ஜெயராம் ட்ரொக்சி, கடும் நிபந்தனைகளின் அடிப்படையில்  பாத்திமா ஹாதியாவிற்கு பிணை வழங்கியுள்ளார். 25,000 ரூபா ரொக்கப் பிணையிலும், தலா 25 இலட்சம் ரூபா பெறுமதியான இரண்டு சரீரப் பிணைகளிலும் செல்ல அனுமதிக்கப்பட்டுள்ளார். அத்துடன், வழக்கின் பிரதிவாதியான பாத்திமா ஹாதியாவும், பிணைதாரர்களும் வௌிநாடு செல்ல தடை விதித்து நீதிபதி உத்தரவிட்டுள்ளார். உயிர்த்த ஞாயிறு பயங்கரவாத தாக்குதல் தொடர்பில் கைது செய்யப்பட்ட பாத்திமா ஹாதியா கடந்த நான்கு வருடங்களாக விளக்கமறியலில் வைக்கப்பட்டிருந்தமை குறிப்பிடத்தக்கது. ", "URL": "https://www.itnnews.lk/2023/10/05/468545/", "Category": "Breaking News,தேசிய செய்திகள்", "Parent URL": null}