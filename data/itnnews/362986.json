{"Source": "ITN news", "Timestamp": "සැප්තැම්බර් 16, 2021 16:01", "Headline": "තවත් වියලි කහ කිලෝ 1162කට අධික තොගයක් නාවික හමුදා භාරයට", "News Content": "මුහුදු මාර්ගයෙන් නීති විරෝධි ලෙස රැගෙන ඒමට උත්සහ කළ තවත් වියලි කහ කිලෝ ග්‍රෑම් 1162කට අධික තොගයක් සමග සැකකරුවන් ‍02ක් නාවික හමුදා භාරයට ගෙන තිබෙනවා. අද (16) අළුයම බටහිර නාවික විධානයට අයත් ශ්‍රි ලංකා නාවික නෞකා කැළණි ආයතනයේ නාවිකයන් සහ විශේෂ යාත්‍රා බලඝණයට අනුයුක්ත කණ්ඩායමක් විසින් මීගමුව, මා ඔය මෝය ආශ්‍රිත ප්‍රදේශයේ සිදුකළ මෙම විශේෂ සෝදිසි මෙහෙයුමේදී ගොඩබිම දෙසට යාත්‍රා කළ සැකකටයුතු ඩිංගි යාත්‍රා දෙකක් (02) පරීක්‍ෂාවට ලක් කරන ලදී. එහිදී, එම යාත්‍රා තුළ තිබූ නීති විරෝධී ලෙස මුහුදු මාර්ගයෙන් මෙරටට ගෙන ඒමට උත්සාහ කළ උර 37ක අසුරන ලද වියලි කහ කිලෝ ග්‍රෑම් 1162.950ක පමණ ප්‍රමාණයක් සොයා ගැනීමට හැකිවූ අතර, එම වියලි කහ තොගය සහ යාත්‍රා සමඟ එහි සිටි සැකකරුවන් දෙදෙනෙකු නාවික හමුදා භාරයට ගැනීමට කටයුතු කෙරිණි. නාවික හමුදා භාරයට ගත් සැකකරුවන්, වියලි කහ තොගය සහ ඩිංගි යාත්‍රා ඉදිරි නීතිමය කටයුතු සඳහා කටුනායක රේගු කාර්යාලය වෙත භාරදීමට නියමිතව ඇත. ", "URL": "https://www.itnnews.lk/2023/10/05/362986/", "Category": "දේශීය පුවත්", "Parent URL": null}