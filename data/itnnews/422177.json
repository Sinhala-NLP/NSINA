{"Source": "ITN news", "Timestamp": "ජූලි 9, 2022 14:18", "Headline": "හිටපු ජපන් අගමැතිට අවසන් ගෞරව දක්වන්න ලක්ෂ සංඛ්‍යාත ජනතාවක්", "News Content": "ඝාතනයට ලක්වූ හිටපු ජපන් අග්‍රාමාත්‍ය ෂින්සෝ අබේ මහතාට අවසන් ගෞරව දැක්වීමට ලක්ෂ සංඛ්‍යාත ජපන් ජනතාවක් එක්ව සිටිනවා. හිටපු අග්‍රාමාත්‍යවරයා ඝාතනයට ලක්වූ ස්ථානයට රැස්වූ ජනතාව එම ස්ථානයේ මල් තබමින්, ඔහු සිහිපත් කිරීම සිදුකළා. ඉන්දියාව ද ෂින්සෝ අබේ මහතා වෙනුවෙන් දිනක ශෝක කාලයක් ප්‍රකාශයට පත් කළා. ෂින්සෝ අබේ මහතාගේ දේහය නාරා සිට ටෝකියෝ දක්වා රැගෙන ඒම අද පෙරවරුවේ සිදු කෙරුණා. දෙවන ලෝක යුද්ධයෙන් පසු ජපානයේ බිහිවූ විශිෂ්ඨතම අග්‍රාමාත්‍යවරයා ලෙස සැලකෙන ෂින්සෝ අබේ මහතා එරට ආර්ථිකය ශක්තිමත් කිරීම සදහා අභියෝග රැසකට මුහුණ දෙමින් කටයුතු කළා. ෂින්සෝ අබේ මහතා  ඝාතනය කළ 41 හැවිරිදි පුද්ගලයා සදහන් කර තිබුණේ  තමන් හිටපු අග්‍රාමාත්‍යවරයාගේ දේශපාලන අදහස්වලට අකමැති විම නිසා මෙම ඝාතනය සිදුකළ බවයි. ඉන්දියාව ද ෂින්සෝ අබේ මහතා වෙනුවෙන් දිනක ශෝක කාලයක් ප්‍රකාශයට පත්කළා. විශේෂ ප්‍රකාශයක් නිකුත් කරමින් ඉන්දීය අග්‍රාමාත්‍ය නරේන්ද්‍ර මෝදි මහතා සදහන් කළේ ෂින්සෝ අබේ මහතා ගෝලිය නායකයෙකු බවයි. ෂින්සෝ අබේ මහතා ජපානයේ වැඩිම කලක් අග්‍රාමාත්‍යවරයා වශයෙන් කටයුතුකළ පුද්ගලයායි. ඔහු ඉදිරිපත්කළ ආර්ථික වැඩපිළිවෙල අබෙනොමික්ස් ලෙස ලොව පුරා ප්‍රචලිත වුණා. ඔහුගේ පියා වන ෂින්තාරෝ අබේද ජපානයේ හිටපු විදේශ අමාත්‍යවරයෙක්. ෂින්සෝ අබේ  ජපානයේ හිටපු අග්‍රාමාත්‍යවරයෙකු වන නොබු සුකේ කිසිගේ මුණුබුරෙකු වනවා. 1993 වසරේදී මුලින්ම පාර්ලිමේන්තුවට පත්වන අබේ මහතා 2005 වසරේදී එරට ප්‍රධාන කැබිනට් ලේකම්වරයා බවටපත්වුණා. 2006 වසරේදී ජපානයේ ලාබාලතම අග්‍රාමාත්‍යවරයා ලෙසයි ඔහු තේරී පත්වුණේ. ෂින්සෝ අබේ මහතා ශ්‍රී ලංකාවේ සමීප මිතුරෙකු වශයෙන් සෑම විටම කටයුතුකළා. 2014 වසරේදී වසර 24කට පසු ජපාන අග්‍රාමාත්‍යවරයෙකුගේ ශ්‍රී ලංකා සංචාරය සනිටුහන්කරමින් මෙරට සංචාරය කළා. හිටපු ජනාධිපති මහින්ද රාජපක්ෂ මහතා සමග ද්වී පාර්ශ්වික සබදතා වර්ධනය කර ගැනීමට ෂින්සෝ අබේ මහතා සමීපව කටයුතු කළා. ශ්‍රී ලංකා සංචාරය අතරතුර කැළණි විහාරය ඇතුලු බෞද්ධ සිද්ධස්ථාන වැද පුදා ගැනීමට ද ෂින්සෝ අබේ මහතා කටයුතු කිරීම විශේෂත්වයක්.   ", "URL": "https://www.itnnews.lk/2023/10/05/422177/", "Category": "ජාත්‍යන්තර පුවත්", "Parent URL": null}