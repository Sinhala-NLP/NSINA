{"Source": "ITN news", "Timestamp": "செப்டம்பர் 29, 2021 13:04", "Headline": "ஜப்பானின் ஆளும் கட்சியின் புதிய தலைவரை தெரிவுசெய்வதற்கான வாக்கெடுப்பு இன்று..", "News Content": "ஜப்பானின் ஆளும்கட்சியின் புதிய தலைவர் இன்று தெரிவுசெய்யப்படவுள்ளார். யொஷிஹிடே சுகா ஆளும் கட்சியின் தலைவர் பதவியிலிருந்து விலகப்போவதாக அறிவித்ததையடுத்து, புதிய தலைவரை தெரிவுசெய்வதற்கான வாக்கெடுப்பில் ஆளும் கட்சியின் சட்டமன்ற உறுப்பினர்கள் வாக்களிக்கவுள்ளனர். அடுத்த தலைவர் தெரிவுக்கான போட்டியில் இரண்டு பெண்கள் உள்ளிட்ட நான்கு பேருக்கிடையில் தீர்க்கமான போட்டி காணப்படுமென அந்நாட்டு தகவல்கள் தெரிவிக்கின்றன. வெற்றிப்பெறும் வேட்பாளர் ஆளும் லிபரல் ஜனநாயக கட்சியின் தலைவராக தெரிவுசெய்யப்படும் அதேவேளை, எதிர்வரும் இரண்டு வாரங்களில் பொதுத்தேர்தலை சந்திக்கவேண்டிய சூழல் காணப்படுவதாக அந்நாட்டு தகவல்கள் தெரிவிக்கின்றன. டோக்கியோவிலுள்ள ஹோட்டலொன்றில் ஆளும்கட்சியின் சட்டமன்ற உறுப்பினர்கள் அந்நாட்டு நேரப்படி பிற்பகல் 01.00 மணிக்கு வாக்களிக்கவுள்ளதாகவும், அதன் முடிவுகள் பிற்பகல் 02.30 மணியவில் அறிவிக்கப்படுமெனவும் ஜப்பான் தகவல்கள் தெரிவிக்கின்றன . ஏற்கனவே ஜப்பான் பிரதமராக பதவி வகித்த ஷின்சோ அபே பதவி விலகியதையடுத்து, யொஷிஹிடே சுகா புதிய தலைவராகவும், பிரதமராகவும் தெரிவானார். அவர் பதவி விலகுவதாக அறிவித்த நிலையிலேயே,புதிய தலைவர் தெரிவு இடம்பெறவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/365796/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}