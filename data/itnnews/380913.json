{"Source": "ITN news", "Timestamp": "දෙසැම්බර් 5, 2021 19:04", "Headline": "සිරිසේන කුරේ මහතාගේ අවසන් කටයුතු බොරැල්ල කනත්තේදී සිදු කෙරේ", "News Content": "ජ්‍යෙෂ්ඨ දේශපාලනඥයෙකු මෙන්ම හිටපු අමාත්‍යවරයෙකු වූ අභාවප්‍රාප්ත සිරිසේන කුරේ මහතාගේ දේහය පිළිබද අවසන් කටයුතු බොරැල්ල පොදු සුසාන භූමියේ දී අද පස්වරුවේ සිදු කෙරුණා. එක්සත් ජාතික පක්ෂයේ හිටපු අමාත්‍යවරයෙකු වූ  සිරිසේන කුරේ මහතා කොළඹ පෞද්ගලික රෝහලක දී අභාවප්‍රාප්ත වන විට 90 වන වියෙහි පසුවුණා. 1979 සිට 1989 දක්වා කොළඹ නගරාධිපති ලෙස කටයුතු කළ සිරිසේන කුරේ මහතා ප්‍රධාන දේශපාලන ප්‍රවාහයට පිවිසෙන්නේ රණසිංහ ප්‍රේමදාස මහතාගේ ආරාධනයෙනුයි. ප්‍රේමදාස මහතා සමග සුචරිත ව්‍යාපාරයට එක්ව කටයුතු කළ සිරිසේන කුරේ මහතා 1989 වසරේ දී පාර්ලිමේන්තුවට පිවිස රණසිංහ ප්‍රේමදාස රජයේ නිවාස හා ඉදිකිරීම් අමාත්‍යවරයා ලෙස කටයුතු කළා. එම කාලයේ එක්සත් ජාතික පක්ෂයේ මහලේකම් ධුරය දැරුවේද සිරිසේන කුරේ මහතායි. බොරැල්ල ජයරත්න මල් ශාලාවේ තැන්පත් කරතිබූ දේහය අද පස්වරුවේ බොරැල්ල පොදු සුසාන භූමිය වෙත රැගෙන එනු ලැබුවා. ජනාධිපති තුමාගේ ශෝක පණිවුඩය ජනාධිපති විශේෂ ව්‍යාපෘති අධ්‍යක්ෂ ආර් ඒ ඩි සිරිසේන මහතා අවමංගල සභාවට ඉදිරිපත් කළා. විපක්ෂ නායක සජිත් ප්‍රේමදාස මහතා ද අවමංගල සභාව ඇමතුවා.   ", "URL": "https://www.itnnews.lk/2023/10/05/380913/", "Category": "දේශීය පුවත්", "Parent URL": null}