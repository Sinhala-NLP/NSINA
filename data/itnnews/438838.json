{"Source": "ITN news", "Timestamp": "ඔක්තෝබර් 4, 2022 21:38", "Headline": "මෝටර් රථ දෙකක් ජර්මානු කාර්මික අභ්‍යාස ආයතනයට", "News Content": "පරිහරණයෙන් ඉවත් කළ මෝටර් රථ දෙකක් ජර්මානු කාර්මික අභ්‍යාස ආයතනය වෙත ලබාදීම කටුබැද්ද සිවිල් ආරක්ෂක දෙපාර්තමේන්තු පරිශ්‍රයේදී සිදුකෙරුණා. හිටපු අමාත්‍යවරයෙකු වන ලක්ෂ්මන් කදිරගාමර් මහතා භාවිත කළ 1998 වසරේ ජර්මනියේ නිෂ්පාදිත මර්සඩිස් බෙන්ස් මෝටර් රථය හා වත්මන් ජනාධිපති රනිල් වික්‍රමසිංහ මහතා භාවිත කළ 2003 වසරේ එක්සත් රාජධානියේ නිෂ්පාදිත ජගුවර් වර්ගයේ මෝටර් රථය මෙසේ භාරදීම සිදුවුණා. සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් මේජර් ජෙනරාල් රන්ජන් ළමාහේවාගේ මහතා ජර්මානු කාර්මික අභ්‍යාස ආයතනයේ විදුහල්පති දේවප්‍රිය ගුණසිංහ මහතා වෙත එම මෝටර් රථ නිල වශයෙන් භාරදීම සිදුකළා. සිවිල් ආරක්ෂක දෙපාර්තමේන්තුවට ලබාදී තිබූ මෙම මෝටර් රථ දෙක භාවිතයෙන් පසු පරිහරණයට නුසුදුසු මට්ටමේ පැවතීම හේතුවෙන් වෘත්තීය අධ්‍යාපනය ලබන සිසුන්ගේ ප්‍රායෝගික අධ්‍යයන කටයුතු සදහා එය ලබාදීමටයි පියවර ගැනුණේ.   ", "URL": "https://www.itnnews.lk/2023/10/05/438838/", "Category": "Breaking News,දේශීය පුවත්", "Parent URL": null}