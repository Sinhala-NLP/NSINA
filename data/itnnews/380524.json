{"Source": "ITN news", "Timestamp": "දෙසැම්බර් 4, 2021 13:08", "Headline": "ඉන්දීය සාගර කලාප සමුළු දේශනයට ජනපති සූදානමින්", "News Content": "පස්වන ඉන්දියා සාගර සමුළුවට සහභාගී වීම සදහා දිවයිනෙන් පිටත්ව ගිය ජනාධිපති ගෝඨාභය රාජපක්ෂ මැතිතුමා එක්සත් අරාබි එමීර් රාජ්‍යයේ අබුඩාබි නගරයට ඊයේ රාත්‍රියේ ළගාවුණා. මෙවර සමුළුවේ සමාරම්භක දේශනය පවත්වන්නේද ජනාධිපතිතුමායි. අබුඩාබි අන්තර්ජාතික ගුවන් තොටුපලට පැමිණි ජනාධිපති ගෝඨාභය රාජපක්ෂ මැතිතුමා ඇතුළු පිරිස පිළිගනු ලැබුවේ එරට තානාපති මල්රාජ් ද සිල්වා මහතා ඇතුළු තානාපති කාර්ය මණ්ඩලයයි. ජනාධිපතිතුමා අද පෙරවරුවේ ද්වීපාර්ශ්වික සාකච්ඡා කීපයකට එක්වීමට නියමිතයි. පරිසරය,  ආර්ථිකය,  වසංගතය මැයෙන් අද පස්වරුවේ පස්වන ඉන්දියා සාගර කලාපීය සමුළුව ඇරඹෙනවා. එහි සමාරම්භක දේශනය ගෝඨාභය රාජපක්ෂ මැතිතුමා සිදුකිරීමට නියමිතයි. ඉන්දීය සාගරය ආශ්‍රිත රාජ්‍යවල සහ එම සාගරය බහුලව භාවිත කරන සෙසු රටවලට බලපාන පොදු අභිලාශ හා ගැටලුවලට අදාළ කරුණු සාකච්ඡා කිරීමේ අරමුණෙනුයි 2016 වසරේ දී ඉන්දියා සාගර සමුළුව ආරම්භ කෙරුණේ. සිව්වන සමුළුව 2019 වසරේදී මාලදිවයිනේදී පැවැත්වුණා. පරිසරය ආර්ථිකය සහ වසංගතය යන තේමාවෙනුයි මෙවර සමුළුව පැවැත්වෙන්නේ. සමුළුව හෙට දිනයේත් පැවැත්වෙනවා. විදේශ අමාත්‍ය මහාචාර්ය ජී එල් පීරිස්, ජනාධිපති ප්‍රධාන උපදේශක ලලිත් වීරතුංග යන මහත්වරුන්ද මෙම සංචාරයට එක්ව සිටිනවා.     ", "URL": "https://www.itnnews.lk/2023/10/05/380524/", "Category": "දේශීය පුවත්", "Parent URL": null}