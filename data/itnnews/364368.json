{"Source": "ITN news", "Timestamp": "සැප්තැම්බර් 22, 2021 17:14", "Headline": "ජනපති අද රාත‍්‍රී 9.30 ට UN මහා මණ්ඩල සමුළුව ඇමතීමට සූදානම්", "News Content": "ජනාධිපති ගෝඨාභය රාජපක්ෂ මැතිතුමා මෙරට වේලාවෙන් අද රාත්‍රී නවයයි තිහට පමණ  එක්සත් ජාතීන්ගේ මහා මණ්ඩලයේ හැත්තෑ හයවන සැසිවාරයේ රාජ්‍ය නායක සමුළුව ඇමතීමට නියමිතයි. මෙම සමුළුව ඊයේ පස්වරුවේ ආරම්භ වුණා. මේ අතර ගෝඨාභය රාජපක්ෂ මැතිතුමා ලැට්වියා ජනරජයේ ජනාධිපතිතුමා ද හමුවුණා. ද්විපාර්ශ්වික සබදතා වර්ධනය කර ගැනීමට රාජ්‍ය නායක දෙපළ මෙම සාකච්ඡාවේදී අවධානය යොමු කළ බවයි වාර්තා වන්නේ. එක්සත් ජාතීන්ගේ මහා මණ්ඩලයේ හැත්තෑ හයවන සැසිවාරය ආරම්භ වූයේ නිව්යෝර්ක් හි පිහිටි එම මුලස්ථානයේදීයි. ඊට සහභාගීවීමට පැමිණි රාජ්‍ය නායකයන් ජගත් මහ ලේකම් ඇන්ටෝනියෝ ගුටරෙස් මහතා විසින් මහත් හරසරින් පිළිගනු ලැබුවා.  ජනාධිපති ගෝඨාභය රාජපක්ෂ මැතිතුමා ඇතුළු රාජ්‍ය නායකයන් මහ ලේකම් වරයා සංවිධාන කර තිබූ තේ පැන් සංග්‍රහයකට සහභාගී විමෙන් අනතුරුව රාජ්‍ය නායක සමුළුව ආරම්භ වුණා. කෝවිඩ් 19 වයිරසයෙන් සුවය ලබා ගැනීම සදහා බලාපොරොත්තුසහගත බව තුළින් ඔරොත්තුදීමේ හැකියාව වර්ධනය, තිරසරබව ගොඩනැගීම, පෘථිවියේ අවශ්‍යතාවන්ට ප්‍රතිචාර දැක්වීම, මිනිසුන්ගේ අයිතිවාසිකම්වලට ගරු කිරීම සහ, එක්සත් ජාතීන්ගේ සංවිධානය නැවත පණ ගැන්වීම මෙවර රාජ්‍ය නායක සමුළුවේ තේමාවයි. සමුළුව ඇමතූ ඇමෙරිකා ජනාධිපති ජෝ බයිඩ්න් මහතා කෝවිඩ් වසංගතය පරදා ලෝකය හමුවේ ඇති ප්‍රධාන අභියෝග ජයගැනීමට එක්වන්නැයි සියලු රාජ්‍ය නායකයන්ගෙන් ඉල්ලා සිටියා. ජගත් මහ ලේකම් ඇන්ටෝනියෝ ගුටරෙස් මහතා සහ මහා මණ්ඩල සැසිවාරයේ සභාපති අබ්දුල්ලා ෂාහිඩ් මහතා සමුළුවේ පළමු සැසියේ දේශන පැවැත්වූවා. අද රාත්‍රී 9 යි 30 ට ජගත් මහා මණ්ඩලය අමතන ජනාධිපති ගෝඨාභය රාජපක්ෂ මැතිතුමා එක්සත් ජාතීන්ගේ ආහාර පද්ධති සමුළු හෙට ඇමතීමට නියමිතයි. අනිද්දා දිනයේදී බලශක්තිය පිළිබද ඉහළ මට්ටමේ සංවාදය ඇමතීමටද නියමිතව තිබෙනවා.  මේ අතර ජනාධිපති ගෝඨාභය රාජපක්ෂ මැතිතුමා සහ ලැට්වියා ජනරජයේ ජනාධිපති එගිල්ස් ලෙවිට්ස් මැතිතුමා අතර හමුව සිදුවූයේද ජගත් මහා මණ්ඩල සැසිවාරයේ රාජ්‍ය නායක සමුළුව අතරතුරදීයි. අධ්‍යාපනය, ඩිජිටල් තාක්ෂණය යන ක්ෂේත්‍රයන්හි දෙරට අතර සහයෝගීතාව ඉහළ නංවා ගැනීම කෙරෙහි නායක දෙපළගේ අවධානය යොමු වුණා. කෝවිඩ් වසංගතය පහව යාමත් සමග දෙරටේ සංචාරක කර්මාන්තයේ උන්නතිය වෙනුවෙන් ගත යුතු ක්‍රියාමාර්ග පිළිබදවද අදහස් හුවමාරු කර ගත්තා. ජගත් ආරක්ෂක මණ්ඩලයේ සංයුතිය වෙනස් විය යුතු බවයි නායක දෙපළගේ අදහස වුණේ. ආසියාව, දකුණු අප්‍රිකාව, මැද පෙරදිග සහ දකුණු ඇමෙරිකා කලාපවලට වැඩි නියෝජනයක් ලබාදීමේ අවශ්‍යතාවද මෙහිදී අවධානයට යොමු වුණා. අමාත්‍ය මහාචාර්ය ජී එල් පීරිස්, ජනාධිපති ප්‍රධාන උපදේශක ලලිත් වීරතුංග, විදේශ ලේකම් අද්මිරාල් ජයනාත් කොළඹගේ සහ එක්සත් ජාතීන්ගේ ශ්‍රී ලංකාවේ නිත්‍ය නියෝජිත මොහාන් පීරිස් යන මහත්වරුන්ද මෙම සාකච්ඡාවට එක්ව සිටියා.   ", "URL": "https://www.itnnews.lk/2023/10/05/364368/", "Category": "Uncategorized @si", "Parent URL": null}