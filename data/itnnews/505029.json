{"Source": "ITN news", "Timestamp": "අගෝස්තු 3, 2023 11:23", "Headline": "ජල ගාස්තු සංශෝධනයට අදාළ ගැසට් නිවේදනය නිකුත් වෙයි", "News Content": "ජල ගාස්තු සංශෝධනයට අදාළ ගැසට් නිවේදනය ප්‍රකාශයට පත් කෙරුණා. ගාස්තු සංශෝධනය අගෝස්තු පළමුවනදා සිට ක්‍රියාත්මකයි. පරිහරණය කරන ඒකක සංඛ්‍යාව අනුව ගාස්තු වැඩිවීම ක්‍රියාත්මකයි. ජල සම්පාදන සහ වතු යටිතල පහසුකම් සංවර්ධන අමාත්‍ය ජීවන් තොන්ඩමන් මහතාගේ අත්සනින් යුතුව ගැසට් නිවේදනය නිකුත් කෙරුණා. කෙසේ වුවද සමෘද්ධිලාභීන්ගේ සහ වතු නිවාසවල ජල ගාස්තු ඉහළ දැමීමක් සිදුව නැහැ. අනෙක් සෑම ක්ෂේත්‍රයක් සදහාම ජල ගාස්තු ඉහළ නැංවීමක් ගැසට් නිවේදනයට අනුව සිදුව තිබෙනවා. ඒ අනුව ගෘහස්ථ ජල ගාස්තුව මුල් ඒකක 5 සඳහා ඒකකයක් රුපියල් 20ක් පැවති මිල නව සංශෝධනය අනුව රුපියල් හැටක් දක්වා ඉහළ දැමුණා. ඒකක 6 සිට 10 දක්වා ඒකකයක මිල රුපියල් අසූවක් දක්වාද ඒකක 11 සිට 15 දක්වා ඒකකය මිල රුපියල් 100 දක්වාද ඉහළ දමා තිබෙනවා. ඒකක 16 සිට 20 දක්වා එක් ඒකකය මිල රුපියල් 110 දක්වාද ඒකක 21 සිට 25 දක්වා ඒකකයක මිල රුපියල් 130 දක්වාද වැඩි කෙරුණා. ඒකකයක් සඳහා අය කරන ගාස්තුව ඉහළ දැමීමට අමතරව මාසික සේවා ගාස්තුවද ඉහළ නැංවුණා. පොදු ජල කරාම, උද්‍යාන ජල කරාම, රජයේ පාසල්, ආගමික ස්ථාන, රජයේ අනුමත පුන්‍යායතන, රජයේ ආයතන සහ රජයේ රෝහල්වල ජල ගාස්තුව මෙවර ගාස්තු සංශෝධනයේදී ඉහළ නංවා තිබෙනවා. පසුගිය සැප්තැම්බර් මස පළමු වනදාද ජල ගාස්තු ඉහළ නැංවීමට පියවර ගත්තා. මේ අතර පාරිභෝගිකයන්ගේ මළාප්‍රවාහන ගාස්තු ද පෙරේදා සිට සංශෝධනය කර තිබෙනවා. ", "URL": "https://www.itnnews.lk/2023/10/05/505029/", "Category": "Breaking News,දේශීය පුවත්", "Parent URL": null}