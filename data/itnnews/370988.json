{"Source": "ITN news", "Timestamp": "அக்டோபர் 22, 2021 13:51", "Headline": "எக்ஸ்பிரஸ் பேர்ள் கப்பல் விபத்து தொடர்பான கர்தினாலின் அடிப்படை மனு விரைவில் விசாரணைக்கு..", "News Content": "எக்ஸ்ப்ரஸ் பேர்ள் கப்பலில் ஏற்பட்ட தீப்பரவல் தொடர்பில் பேராயர் கர்தினால் மெல்கம் ரஞ்சித் ஆண்டகை தாக்கல் செய்த அடிப்படை உரிமை மனு விசாரணைக்கு எடுக்கப்படவுள்ளது. விபத்து காரணமாக வாழ்வாதாரத்தை இழந்த மக்களுக்கு 7.77 பில்லியன் ரூபா இழப்பீடு வழங்குமாறு உத்தரவிடக் கோரி மனு தாக்கல் செய்யப்பட்டுள்ளது. இதற்கமைய மனுவை எதிர்வரும் நவம்பர் மாதம் 9 ஆம் திகதி விசாரணைக்கு எடுக்கவுள்ளதாக உயர்நீதிமன்றம் உத்தரவிட்டுள்ளது. இந்நிலையில் துறைமுக அதிகாரசபை மற்றும் அதன் தலைவர் உள்ளிட்ட 20 பேர் மனுவின் பிரதிவாதிகளாகப் பெயரிடப்பட்டுள்ளனர். கப்பலில் ஏற்பட்ட தீப்பரவல் காரணமாக சுற்றாடலுக்கு ஏற்பட்ட பாதிப்புகள் தொடர்பில் இதுவரை உரிய பரிசோதனைகள் முன்னெடுக்கப்படவில்லையென அடிப்படை உரிமை மனுவில் சுட்டிக்காட்டப்பட்டுள்ளது. இதேவேளை சுற்றாடலுக்கு ஏற்பட்ட பாதிப்புகள் தொடர்பில் உரிய ஆய்வுகளை மேற்கொண்டு, மீண்டும் அவ்வாறான பாதிப்புகள் ஏற்படாத வகையில் வேலைத்திட்டங்களை நடைமுறைப்படுத்த பிரதிவாதிகளுக்கு உத்தரவிடுமாறும் மனுவின் ஊடாக கோரப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/370988/", "Category": "Breaking News,அண்மைய செய்திகள்,தேசிய செய்திகள்", "Parent URL": null}