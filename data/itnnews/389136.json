{"Source": "ITN news", "Timestamp": "ජනවාරි 17, 2022 09:24", "Headline": "දුරුතු පුර ප‍සළොස්වක පොහෝ දිනය අද", "News Content": "බුදුරජාණන් වහන්සේගේ ප්‍රථම ලංකා ගමනය ඇතුළු ශාසන ඉතිහාසයේ වැදගත් සිදුවීම් රැසක් සනිටුහන් වූ දුරුතු පුර පසළොස්වක පොහොය අදයි. මහියංගනයට වැඩම කළ බුදුන්වහන්සේ යක්‍ෂයන් දමනය කිරීම අද වැනි දිනක සිදුවූ බව ශාසන ඉතිහාසයේ සදහන්. බුදුරජාණන් වහන්සේගෙන් ධර්මය අසා සෝවාන් ඵලයට පත් සුමන සමන් දෙවියන්ට කේශ ධාතු මිටක් ලබාදීම  ද දුරුතු පෝදා සිදු වූ බව සදහන්. තුන්බෑ ජටිලයන් දමනය කිරීමත්, බිම්බිසාර රජතුමා වේළුවනාරාමය බුදු සසුනට පූජා කිරීමත් සිදුවී ඇත්තේ ද අද වැනි දුරුතු පොහෝ දිනයක බවයි ශාසන ඉතිහාසයේ සඳහන් වන්නේ. අග්‍රාමාත්‍ය මහින්ද රාජපක්ෂ මහතාගේ සංකල්පයකට අනුව සෑම පුන් පොහෝදාකම පැවැත්වෙන අමාදම් සිසිලස 218 වන  ධර්ම දේශනා මාලාව අරලියගහ මන්දිරයේ දී පැවැත්වුණා. වයඹ පළාත් ප්‍රධාන අධිකරණ සංඝනායක පූජ්‍ය රැකව ජිනරතන ස්වාමීන් වහන්නසේ මෙහිදී ධර්ම දේශනය සිදුකළා. සෞඛ්‍ය මාර්ගෝපදේශවලට අනුව සුලු පිරිසකගේ සහභාගීත්වයෙනුයි අමාදම් සිසිලස මෙවර පැවැත්වුණේ. සෑම පොහෝදාකම ස්වාධීන රූපවාහිනිය ගෙන එන සවණක් රැස් වැඩසටහන මෙවර විකාශය කෙරෙන්නේ දොම්පේ ලුණුගම සිරි පැරකුම්බා විහාරස්ථානයේ සිටයි. පූජ්‍ය ලුනුගම සුමනරතන ස්වාමීන් වහන්සේගේ අනුශාසකත්වයෙන් එම කටයුතු සංවිධාන කෙරුණා. ධර්ම දේශනා , ධර්ම සාකච්ඡා ඇතුළු වැඩසටහන් රැසක් දවස පුරා ගෙනඒමට කටයුතු යොදා තිබෙනවා. මේ අතර ලක්හඩ ශාසනාලෝක වැඩසටහන ද දොම්පේ ලුණුගම සිරි පැරකුම්බා විහාරස්ථානයේදී පැවැත්වෙනවා. සාමනේර භික්ෂූන්වහන්සේ සසුනට පූජා කළ දෙමව්පියන් ඇගයීම සහ උන්වහන්සේ වෙත ධර්ම ග්‍රන්ථ කට්ටල ලබාදීම මෙහිදී සිදුකෙරුණා. ලක්හඩ බුද්ධ රශ්මි දහම් විකාශ වැඩසටහන් මාලාව අද ක්‍රියාත්මක වුණේ ගම්පොළ නාරංවිට පුරාණ විහාරස්ථානයේ සිටයි. අද දවස පුරා එම විහාරයේ සිට විවිධ වැඩසටහන් ක්‍රියාත්මක වනවා. විහාරාධිපති පූජ්‍ය වරකාපානේ සෝරත ස්වාමීන් වහන්සේගේ අනුශාසනත්වයෙනුයි වැඩසටහන් ක්‍රියාත්මක වන්නේ. ", "URL": "https://www.itnnews.lk/2023/10/05/389136/", "Category": "Breaking News,නවතම පුවත්", "Parent URL": null}