{"Source": "ITN news", "Timestamp": "ඔක්තෝබර් 24, 2022 19:10", "Headline": "සිරකරුවන් 08 දෙනෙකුට ජනාධිපති සමාව", "News Content": "දෙමළ සිරකරුවන් අට දෙනෙකුට ජනපති සමාව පිරිනමා තිබෙනවා. ඒ ආණ්ඩුක්‍රම ව්‍යවස්ථාවේ 34 ව්‍යවස්ථාවට අනුව ශ්‍රී ලංකාවේ අධිකරණයකින් වරදකරු කළ පුද්ගලයෙකුට සමාව දීම සම්බන්ධව ජනාධිපතිවරයා වෙත පැවරී ඇති බලතල වල අනුවයි. දෙමළ මන්ත්‍රීවරුන් කිහිප දෙනෙකු මේ සම්බන්ධයෙන් සාකච්ඡා පවත්වා තිබුණා. එමෙන්ම ඔවුන් පිළිබද ජනාධිපතිවරයාගේ උපදෙස් මත තොරතුරු අධීක්ෂණයක් ආරක්ෂක අමාත්‍යංශයේ මැදිහත්වීමෙන් සිදුකර තිබෙනවා. එම එකගතා වාර්තාව පිළිබද අධිකරණ අමාත්‍යවරයාගෙන් හා නීතිපතිවරයාගෙන් විමසීමෙන් අනතුරුවයි මෙම තීරණයට එළඹ තිබෙන්නේ. මෙම දෙමළ සිරකරුවන් අතරින් තුන් දෙනෙකු හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මිය ඝාතනය කිරීමට තැත් කිරීමේ චූදිතයින් බවට පත්වී බන්ධනාගාර ගතවූවන්. ඒ පිළිබද ජනාධිපතිවරයාගේ උපදෙස් මත ජනාධිපති ලේකම් සමන් ඒකනායක මහතා හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මියගෙන් විමසා එම එකගතාවද සහිතව නිදහස් කිරීම සදහා අවශ්‍ය පසුබිම සකසා තිබෙනවා. ඒ අනුව ඉදිරියට ගෙවීමට ඇති දඩුවම් කාලය අඩු කිරීම යටතේ කොළඹ මැගසින් බන්ධනාගාරයේ රදවා සිටින එල්ටීටීඊ සංවිධානයට සම්බන්ධ රැදවූවන් 4 දෙනෙක් නිදහස් කිරීමට කටයුතු කර තිබෙනවා. එල්ටීටීඊ සංවිධානයට සම්බන්ධ තවත් දෙමළ රැදවූවන් දෙදෙනෙකු ඔවුන් අභියාචනාධිකරණයේ ගොනුකළ නඩු ඉල්ලා අස්කර ගැනීමෙන් පසු නිදහස් කිරීමට නියමිතයි. තවත් දෙමළ සිරකරුවන් දෙදෙනෙකුට ජනාධිපති සමාව යටතේ නුදුරේදීම නිදහස හිමිවීමට නියමිතව තිබෙනවා.           ", "URL": "https://www.itnnews.lk/2023/10/05/442174/", "Category": "Breaking News,දේශීය පුවත්", "Parent URL": null}