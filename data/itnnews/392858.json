{"Source": "ITN news", "Timestamp": "පෙබරවාරි 2, 2022 16:43", "Headline": "රෝහල්වලින් ඉවතලන කොවිඩ් අපද්‍රව්‍ය මහජන සෞඛ්‍යයට තර්ජනයක් වෙයි", "News Content": "රෝහල්වලින් ඉවතලන කොවිඩ් අපද්‍රව්‍ය මහජන සෞඛ්‍යයට දැඩි තර්ජනයක් එල්ල කරන බව ලෝක සෞඛ්‍ය සංවිධානය නිවේදනය කරනවා. කොවිඩ් රෝගීන් වෙනුවෙන් භාවිත කළ එන්නත් සිලින්ජර, පරීක්ෂණ කට්ටල, මුඛ ආවරණ හා පෞද්ගලික ආරක්ෂණ කට්ටල ආදි ද්‍රව්‍ය භාවිතයෙන් පසු විශාල ප්‍රමාණයෙන් පරිසරයට මුදා හැරෙනවා. එය මහජන සෞඛ්‍යයට හා පරිසරයට දැඩි බලපෑමක් එල්ල කර ඇති බවයි ලෝක සෞඛ්‍ය සංවිධානය පෙන්වා දෙන්නේ. පසුගිය වසර 2 තුළදී පමණක් මේ ආකාරයෙන් පරිසරයට මුදා හැර ඇති අපද්‍රව්‍ය ප්‍රමාණය ටොන් ගණනක්. එමගින් වායු ගෝලයට විෂබීජ එක්වීම හා ජලය අපිරිසිදු වීමද සිදුව ඇති බව වාර්තා වනවා. මෙලෙස පරිසරයට මුදා හැර ඇති පෞද්ගලික ආරක්ෂණ කට්ටල ප්‍රමාණය ටොන් 87000 කට අධික බවයි ජගත් සංවිධානය නිවේදනය කරන්නේ. එමෙන්ම පරීක්ෂණ කට්ටල මිලියන 140 ක් හා ප්ලාස්ටික් අපද්‍රව්‍ය ටොන් 2600 ක් පමණ පරිසරයට එක්කර තිබෙනවා. එමෙන්ම මේ වන විට ලොව පුරා රටවල් එන්නත් මාත්‍රා බිලියන 8 ක් පමණ භාවිත කර ඇති අතර ඉන් පරිසරයට එක්වී ඇති අපද්‍රව්‍ය ප්‍රමාණය ටොන් එක්ලක්ෂ හතළිස් හතර දහසකට අධික බවයි වාර්තා වන්නේ.           ", "URL": "https://www.itnnews.lk/2023/10/05/392858/", "Category": "ජාත්‍යන්තර පුවත්", "Parent URL": null}