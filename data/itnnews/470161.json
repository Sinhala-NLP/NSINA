{"Source": "ITN news", "Timestamp": "මාර්තු 22, 2023 11:48", "Headline": "රටේ ජනතාව නොයෙකුත් පීඩන විඳ දරාගනිමින්, දුක් විඳිමින් ඉවසීමෙන් කටයුතු කළා – ජනපති", "News Content": "IMF-  EFF මගින් ශ්‍රී ලංකාවට ජාත්‍යන්තර පිළිගැනීම නැවත ලබා දෙන බවත්, රට බංකොලොත් නොවන බව සහතික කරන බවත්, ජාත්‍යන්තර පිළිගැනීම නැවත ලබා ගැනීමට බැංකුවලට උපකාර කරන බවත් ජනාධිපති රනිල් වික්‍රමසිංහ මහතා පාර්ලිමේන්තුවට ප්‍රකාශ කළා . මෙමගින් අඩු පොලී ණය සඳහා අවස්ථා නිර්මාණය වනු ඇති අතර, විදේශ ආයෝජකයින්ගේ විශ්වාසය යථා තත්ත්වයට පත් කිරීම සහ ශක්තිමත් නව ආර්ථිකයක් සඳහා අඩිතාලම දමනු ඇති බවයි ජනාධිපතිවරයා අවධාරණය කළේ. නොයෙකුත් දුෂ්කරතා මධ්‍යයේ, නොයෙකුත් පීඩන විඳ දරාගනිමින්, දුක් විඳිමින් මේ රටේ ජනතාව සන්සුන්ව සහ ඉවසීමෙන් කටයුතු කළ බව ජනාධිපතිවරයා සඳහන් කළා. ජාත්‍යන්තර මූල්‍ය අරමුදලේ පහසුකම ලබා ගැනීමට ඔවුන්ගේ කැපවීම විශාල ශක්තියක් වූ බව පැවසු ජනාධිපතිවරයා ජනතාවට සිය කෘතඥතාව පළ කර සිටියා “අපි දැන් අලුත් ගමනක් ආරම්භ කරනවා. මෙම ක්‍රියාවලියේදී අපට ආර්ථික ප්‍රතිසංස්කරණ රැසක් හඳුන්වාදීමට සිදුවෙනවා. අපගේ සාර්ථකත්වයේ පදනම දැමෙන්නේ එතැනින්. මෙම ප්‍රතිසංස්කරණවලින් සමහරක් 2022 අතුරු අයවැය සහ 2023 සඳහා වන අයවැය හරහා දැනටමත් යෝජනා කර ක්‍රියාත්මක කර ඇත. අපි තවත් ප්‍රතිසංස්කරණ රැසක් හඳුන්වා දෙනවා,” ජනාධිපති රනිල් වික්‍රමසිංහ මහතා සිය විශේෂ ප්‍රකාශය අතරතුර කියා සිටියා   ", "URL": "https://www.itnnews.lk/2023/10/05/470161/", "Category": "දේශීය පුවත්", "Parent URL": null}