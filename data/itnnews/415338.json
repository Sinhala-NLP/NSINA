{"Source": "ITN news", "Timestamp": "ජූනි 6, 2022 12:03", "Headline": "ගෑස් රැගත් නෞකාවක් දිවයිනට", "News Content": "ගෑස් මෙට්‍රික් ටොන් දෙදහසක් රැගත් නෞකාවක් අද මෙරට ළඟාවුණා. ලිට්‍රෝ සමාගම ප්‍රකාශ කළේ ගෑස් වෙළෙඳපොළට නිකුත් කිරීම සම්බන්ධයෙන් දිනයක් ප්‍රකාශයට පත්කළ නොහැකි බවයි. මේ අතර ඉන්ධන තොග පිරවුම්හල් වලට නොලැබීම හේතුවෙන් බොහෝ ඉන්ධන පිරවුම්හල් ආශ්‍රිතව දිගු පෝලිම් දක්නට ලැබෙනවා. ඉන්ධන පිරවුම්හල් රැසක් වසාතබා ඇති ආකාරය ද දැකගත හැකියි. ඉන්ධන පිරවුම්හල් වලට ඩීසල් තොග නොලැබීම හේතුවෙන් ජනතාව දැඩි දුෂ්කරතාවන්ට පත්ව සිටිනවා. ඉන්ධන පිරවුම්හල් ආශ්‍රිතව දිගු පෝලිම් දිවා රාත්‍රී දෙකෙහිම දැකගත හැකියි. ඩීසල් තොග සීමිත වීම හේතුවෙන් ප්‍රමුඛතා ලැයිස්තුවක් මත තෝරාගත් ඉන්ධන පිරවුම්හල් සඳහා පමණක් ඩීසල් බෙදා හැරීම සිදුකරන බවයි ඛනිජ තෙල් බෙදුම්කරුවන්ගේ සංගමය පවසුවේ. මේ හේතුවෙන් දෛනිකව බෙදා හරින ඩීසල් ප්‍රමාණය මෙට්‍රික් ටොන් 2500ක් දක්වා අඩු කර තිබෙනවා. මිළග ඩීසල් නෞකාව දිවයිනට පැමිණෙන තෙක් දැනට පවතින ඩීසල් තොග සීමා සහිතව නිකුත් කරන අතර එය කළමනාකරණය කර ගනිමින් කටයුතු කිරිමට සිදුව ඇති බවයි ඛනිජ තෙල් බෙදුම්කරුවන්ගේ සංගමය සඳහන් කළේ. ඛණිජ තෙල් නීතිගත සංස්ථාවේ නව සභාපතිවරයා ලෙස මොහොමඩ් උවයිස් මහතා පත් කර  ඇති බවට තොරතුරු වාර්තා වෙනවා. ඔහු කලක් ඛණිජ තෙල් තොග ගබඩා පර්යන්තයේ සභාපතිවරයා ලෙසද කටයුතු කර තිබෙනවා. පොලනේනරුව දිස්ත්‍රික්කයේ ගොවි ජනතාව මේ වන විට යල කන්නයේ වී වගාව ආරම්භ කර ඇති අතර ඒ සඳහා බිම් සකස් කිරීමට යොදා ගන්නා ට්‍රැක්ටර් රථවලට අවශ්‍ය ඩීසල් නිකුත් කිරීම ප්‍රදේශයේ කෘෂි පර්යේෂන නිලධාරීන්ගේ උපදෙස් මත සමූපකාර ඉන්ධන හල් මගින් සිදු වෙනවා .මෙහිදී කිසිඳු පෞද්ගලික වාහනයකට ඉන්ධන නිකුත් කිරීම සිදු නොවන අතර රුපියල් 12,900ක ඉන්ධන ගොවීන් සඳහා නිකුත් කෙරෙනවා. ලිට්‍රෝ සමාගම ජනතාවට දැනුම් දෙන්නේ අද සහ හෙටත් ගෑස් බෙදාහැරීම සිදු නොකරන බැවින් පෝලිම්වල රැඳී නොසිටින ලෙසයි. පසුගියදා මෙරටට පැමිණි ලාෆ් ගෑස් නෞකාවේ ගෑස් අද දිනයේත් බෙදා හැරීම් සිදු කරන බවයි එම සමාගම සඳහන් කළේ.     ", "URL": "https://www.itnnews.lk/2023/10/05/415338/", "Category": "Breaking News", "Parent URL": null}