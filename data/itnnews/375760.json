{"Source": "ITN news", "Timestamp": "නොවැම්බර් 13, 2021 14:32", "Headline": "කොදෙව්වන්ට එරෙහි පුහුණු තරගයේ නායකත්වය චරිත් අසලංකට", "News Content": "තරග 2 කින් සමන්විත ටෙස්ට් තරගාවලියට පෙර බටහිර ඉන්දීය කොදෙව් කණ්ඩායමට එරෙහි සිව්දින පුහුණු තරගය සඳහා සහභාගිවීමට නියමිත ශ්‍රී ලංකා ක්‍රිකට් සභාපතිවරයාගේ කණ්ඩායමේ නායකයා ලෙස චරිත් අසලංකව පත් කර තිබෙනවා. අසලංකගේ නායකත්වයෙන් යුතු ක්‍රිකට් සභාපතිවරයාගේ කණ්ඩායමට ක්‍රීඩකයින් 15 දෙනෙකු ඇතුළත්ව සිටියි. ඒ අතරට ටෙස්ට් වරම් දිනූ සාමාජිකයින් 11 දෙනෙකු කණ්ඩායමට ඇතුළත්ව සිටීම කැපී පෙනෙයි. පැතුම් නිස්සංක, ඕෂද ප්‍රනාන්දු, ධනංජය ද සිල්වා, රොෂේන් සිල්වා, මිනෝද් භානුක, චාමික කරුණාරත්න, අසිත ප්‍රනාන්දු, ලක්ෂාන් සඳකැන්, රමේෂ් මෙන්ඩිස්, ලසිත් ඇඹුල්දෙණිය සහ විශ්ව ප්‍රනාන්දු ටෙස්ට් වරම් දිනා සිව්දින පුහුණු තරගයට ක්‍රීඩා කිරීම සඳහා වරම් ලබා සිටින ක්‍රීඩකයෝ වෙති. පිතිකරුවකු ලෙසින් දිගින් දිගටම ලබා සිටින සාර්ථකත්වය මෙම තරග අංශයේද පවත්වා ගැනීමට අසලංක සමත් වුවහොත් බටහිර ඉන්දීය කොදෙව් පිලට එරෙහිව මෙම මස 21 වැනිදා ආරම්භ වන ටෙස්ට් තරගාවලියේදී ටෙස්ට් වරම් දිනා ගැනීමට අසලංකට හොඳ අවස්ථාවක් උදාවී තිබේ. ඔහුට අමතරව පාකිස්තානු ‘ඒ’ පිලට එරෙහිව පැවැති සිව්දින තරගාවලියේ තරග 2 දීම ලකුණු 98 බැගින් රැස් කිරීමට සමත් වුණු කමිල් මිශාරද ඇතුළත්ව සිටියි. ඔහුට අමතරව පාකිස්තානයට එරෙහි දෙවැනි තරගයේදී කඩුලු 6 ක් බිඳ හෙළීමට සමත් දකුණත් වේග පන්දු යවන ක්‍රීඩක චාමික ගුණසේකරවද එක්කර තිබේ. බටහිර ඉන්දීය කොදෙව් පිලට එරෙහිව ආරම්භ වන සිව්දින පුහුණු තරගය මෙම නොවැම්බර් 14 වැනිදා සිට 17 වැනිදා දක්වා කොළඹ එස්. එස්. සී. ක්‍රීඩාංගණයේ පැවැත්වෙනු ඇත. ශ්‍රී ලංකා ක්‍රිකට් සභාපතිවරයාගේ කණ්ඩායම – චරිත් අසලංක (නායක), පැතුම් නිස්සංක, ඕෂද ප්‍රනාන්දු, ධනංජය ද සිල්වා, රොෂේන් සිල්වා, මිනෝද් භානුක, චාමික කරුණාරත්න, අසිත ප්‍රනාන්දු, කමිල් මිශාර, චාමික ගුණසේකර, සුමින්ද ලක්ෂාන්, ලක්ෂාන් සඳකැන්, රමේෂ් මෙන්ඩිස්, ලසිත් ඇඹුල්දෙණිය, විශ්ව ප්‍රනාන්දු. ", "URL": "https://www.itnnews.lk/2023/10/05/375760/", "Category": "ක්‍රීඩා,දේශීය පුවත්", "Parent URL": null}