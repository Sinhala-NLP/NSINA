{"Source": "ITN news", "Timestamp": "මැයි 30, 2021 19:10", "Headline": "පර්ල් නෞකාවේ කපිතාන්ගෙන් CIDය ප්‍රශ්න කරයි", "News Content": "ගිනිගැනීමට ලක් වූ එක්ස්ප්‍රස් පර්ල් නෞකාවේ කපිතාන්වරයාගෙන් අපරාධ පරික්ෂණ දෙපාර්තමේන්තුව අද  පස්වරුවේ ප්‍රකාශයක් සටහන් කරගෙන තිබෙනවා. මේ අතර නෞකාවේ ඇති වූ ගින්න මේ වනවිට බොහෝ දුරට පාලනය කර තිබෙන බව නාවික හමුදාපති වයිස් අද්මිරාල් නිශාන්ත උලුගේතැන්න මහතා පවසනවා. එක්ස්ප්‍රස් පර්ල් නෞකාවේ රුසියා ජාතික කපිතාන්වරයා රැඳී සිටින වැල්ලවත්ත ප්‍රදේශයේ හෝටලයට පැමිණි අපරාධ පරික්ෂණ දෙපාර්තමේන්තුවේ නිලධාරීන් ඔහුගෙන් ප්‍රකාශයක් සටහන් කර ගත්තා. මේ අතර ජාතික ජල සම්පත් පර්යේෂණ හා සංවර්ධන නියෝජිත ආයතනය අද දිනයේත් නෞකාව ගිනි ගැනීම නිසා පරිසරයට සිදුව ඇති හානිය සම්බන්ධයෙන් පරීක්ෂණ කටයුතු සිදු කළා. මේ වනවිට නෞකාවේ තිබූ ප්ලාස්ටික් ඇතුලු අපද්‍රව්‍ය කොළඹින් දකුණු ප්‍රදේශයට ගොඩ ගසමින් පවතින අතර එම ද්‍රව්‍ය ඉවත් කිරීමට ආරක්ෂක අංශ කටයුතු කරමින් සිටිනවා. මේ අතර ජාතික ජල සම්පත් පර්යේෂණ හා සංවර්ධන නියෝජිත ආයතනය එම ස්ථානවලින් නියදි ලබාගෙන ඉදිරියටත් පරීක්ෂණ කටයුතු සිදු කරන බවයි එම ආයතනයේ ජ්‍යෙෂ්ඨ විද්‍යාඥ ආචාර්ය දීප්ත අමරතුංග මහතා සඳහන් කළේ. නෞකාව ආපදාවට ලක් වීම හේතුවෙන් හානියට පත් වූ මුහුදු තීරයේ ධීවර කටයුතු මේ වන විට තහනම් කර තිබෙනවා. ඒ හේතුවෙන් දැනට වෙළදපොළේ පවතින මාළු ආහාරයට ගැනීම ගැටලුවක් වන්නේ නැති බව ජාතික ජල සම්පත් පර්යේෂණ හා සංවර්ධන නියෝජිත ආයතනයේ පරිසර අධ්‍යයන අංශයේ අංශ ප්‍රධානි ප්‍රධාන විද්‍යාඥ ශාමලි වීරසේකර මහත්මිය පවසනවා.     ", "URL": "https://www.itnnews.lk/2023/10/05/339818/", "Category": "Breaking News,ප්‍රධාන පුවත", "Parent URL": null}