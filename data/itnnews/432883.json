{"Source": "ITN news", "Timestamp": "සැප්තැම්බර් 4, 2022 11:34", "Headline": "ශ්‍රී ලංකාවට විශිෂ්ට ජයක්", "News Content": "ආසියානු කුසලාන ක්‍රිකට් තරගාවලියේ සුපිරි හතර වටයේ පළමු ජය වාර්තා කිරීමට ශ්‍රී ලංකා කණ්ඩායම ඊයේ සමත්වුණා. ඒ ඇෆ්ගනිස්ථාන කණ්ඩායම කඩුලු 4 කින් පරාජයට පත් කිරීමත් සමගයි. ඊයේ තරගයේ දී කාසියේ වාසිය දිනූ ශ්‍රී ලංකා කණ්ඩායම ප්‍රථමයෙන් පන්දුවට පහරදීමේ අවස්ථාව ඇෆ්ගනිස්ථානයට ලබාදුන්නා. ඒ අනුව ඇෆ්ගනිස්ථාන කණ්ඩායම සිය පන්දුවාර 20 අවසානයේ දී කඩුලු 6 ක් දැවී ලකුණු 175 ක් රැස්කළා. වේගවත් ඉණිමක් ක්‍රීඩා කළ රහමනුල්ලා ගුරුබාස් පන්දු 45 කදී ලකුණු 84 ක් රැස්කළේ හයේ පහර 6 ක් සහ හතරේ පහර 4 ක්ද සමගින්. ඔහුට අනගි සහායක් ලබාදුන් ඊබ්‍රහීම් සද්‍රාන් ලකුණු 40 ක් රැස්කළා. පන්දු යැවීමේ දී දිල්ෂාන් මධුසංක කඩුලු 2 ක් බිදහෙලුවේ ලකුණු 36 ක් ලබාදෙමින්. පිළිතුරු ඉණිම ක්‍රීඩා කිරීම සදහා පිටියට පැමිණි ශ්‍රී ලංකා ආරම්භක පිතිකරුවන් වන කුසල් මෙන්ඩිස් සහ පැතුම් නිශ්ශංක ලකුණු 62 ක අගනා සම්බන්ධතාවක් ගොඩනැගුවා. නමුත් තරගයේ 6 වන පන්දුවාරයේ තුන්වන පන්දුවේදී නවීන් උල්හක්ගේ පන්දුවක් හමුවේ කුසල් මෙන්ඩිස් දැවීගේ ඊබ්‍රහීම් සද්‍රාන් වෙත උඩපන්දුවක් ලබාදෙමින්. පැතුම් නිශ්ශංක ලකුණු 35 කට දැවීගියා. ආසියානු කුසලාන තරගාවලිය තුළ යලිත් වරක් අසාර්ථක වූ චරිත් අසලංක ලකුණු 8 කට දැවී ගියේ මොහොමඩ් නබීගේ පන්දුවක් කෙලින්ම කඩුල්ලේ වැදීමෙන්. දසුන් ශානක ලකුණු 10 කට දැවී ගියා. අනතුරුව පිටියේ එක්වූ ධනුෂ්ක ගුණතිලක හා භානුක රාජපක්ෂ ශ්‍රී ලංකා කණ්ඩායම ජයග්‍රහණය වෙත ළගාකරවමින් විශිෂ්ට පිතිහරඹයක නිතර වුණා. ධනුෂ්ක ගුණතිලක ලකුණු 33 යි. වේගවත් ඉණිමක් ක්‍රීඩා කළ භානුක රාජපක්ෂ පන්දු 14 කදී ලකුණු 31 ක් රැස්කළා. ඒ අනුව පන්දුවාර 19 යි එක් පන්දුවක දී කඩුලු 6 ක් දැවී ලකුණු 179 ක් රැස්කර ගනිමින් තරගයේ ජය හිමිකර ගැනීමට ශ්‍රී ලංකා කණ්ඩායම සමත්වුණා. ඇෆ්ගනිස්ථානය වෙනුවෙන් වේගවත් පිතිහරඹයක නිරත වූ රහමනුල්ලා ගුරුබාස් තරගයේ වීරයා සම්මානයෙන් පිදුව් ලැබුවා.       ", "URL": "https://www.itnnews.lk/2023/10/05/432883/", "Category": "ක්‍රීඩා", "Parent URL": null}