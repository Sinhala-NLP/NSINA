{"Source": "ITN news", "Timestamp": "ජූනි 1, 2021 10:32", "Headline": "අත්‍යවශ්‍ය සේවා බවට ඉදිරිපත් කරන ලිපිවල සත්‍යතාව සෙවීමට වැඩපිලිවෙලක්", "News Content": "සංචරණ සීමා ක්‍රියාත්මක වන අවස්ථාවේ අත්‍යවශ්‍ය සේවා බවට ඉදිරිපත් කරන ලිපිවල සත්‍යතාව සෙවීමට අද දිනයේ වැඩපිලිවෙලක් සකස් කරන බවද පොලිස් මාධ්‍ය ප්‍රකාශකවරයා කියා සිටියා. එමෙන්ම අදාල ලිපි නිකුත් කිරිම සම්බන්ධයෙන් ආයතන ප්‍රධානීන්ට උපදෙස් ලබාදී තිබෙනවා. සාද පැවැත්වීම තහනම් කර තිබියදී යාපනය සාදයක් පැවැත්වූ 5 දෙනෙකු පොලීසිය අත්අඩංගුවට ගත්තා. ඔවුන් සියලු දෙනා නිරෝධායනයට යොමු කර තිබෙනවා. මඩකලපුවේ සංචරණ සීමා උල්ලංඝණය කළ 50 දෙනෙකු පීසීආර් පරික්ෂණවලට යොමු කර තිබෙනවා. කාත්තන්කුඩි ප්‍රදේශයේ සංචරණ සීමා කඩකරන පුද්ගලයන් සම්බන්ධයෙන් සිදු කළ විශේෂ මෙහෙයුම්වලදී වැඩිම පිරිසක් අත්අඩංගුවට ගැනුණා. කොළඹ කළුතර දිස්ත්‍රික්ක සම්බන්ධවන ජඹුරලිය ප්‍රදේශයේ මාර්ග බාධක යොදා රථවාහන දැඩි පරික්ෂාවකට ලක් කෙරුණා. සංචරණ සීමා නීති උල්ලංඝණය කරන පිරිස් ආපසු හරවා යැවීමට පොලීසිය ක්‍රියා කළා. සංචරණ සීමා නීති දැඩිව ක්‍රියාත්මක කිරීමට හැටන් පොලිස් කොට්ඨාසයේ සියලුම පොලිස් ස්ථාන පියවර ගෙන තිබෙනවා. මෙම පොලිස් ස්ථානවලට අයත් නගර හරහා අවසරලත් වාහනවලට පමණක් ධාවනය කිරීමට  අවස්ථාව හිමිවනවා. මෙසේ තිබියදී නුවරඑළිය ප්‍රදේශයේදී කැලිකසල රැස් කරන ලොරි රථයක ත්‍රී රෝද රථයක් ගැටීමෙන් පුද්ගලයන් 4 දෙනෙකු බරපතල තුවාල ලැබුවා. ත්‍රී රෝද රථයේ ගමන්  කළ පිරිස මෙසේ තුවාල ලබා තිබෙනවා. වයස අවුරුදු එක හමාරක දරුවකු ද ඒ අතර වනවා. සංචරණ සීමා උල්ලංඝණය කරමින් ප්‍රවාහනය කරමින් තිබූ රුපියල් එක්කෝටි හැට ලක්ෂයක් වටිනා මත්පැන් ප්‍රවාහනය කරමින් තිබූ කන්ටේනර්යක් පොලීසිය අත්අඩංගුවට ගත්තා. වාලච්චේන ප්‍රදේශයේදීයි මෙසේ අත්අඩංගුවට ගෙන ඇත්තේ. ", "URL": "https://www.itnnews.lk/2023/10/05/340062/", "Category": "දේශීය පුවත්", "Parent URL": null}