{"Source": "ITN news", "Timestamp": "පෙබරවාරි 23, 2023 15:50", "Headline": "රේගුවේ රඳවාගෙන තිබූ පිළිකා රෝහල් යන්ත්‍ර කොටස් මුදා හැරේ", "News Content": "පිළිකා රෝහලේ යන්ත්‍ර අලුත්වැඩියාව සඳහා ආනයනය කර තිබු උපකරණ රේගුව මගින් මුදා හැර තිබෙනවා. ඒ රාජ්‍ය අමාත්‍ය රංජිත් සියඹලාපිටිය මහතාගේ මැදිහත් වීමෙනුයි. පිළිකා රෝහලේ යන්ත්‍ර අලුත්වැඩියාව සදහා ගෙන්වා තිබු උපකරණ රේගුව මගින් රදවා ගෙන ඇති බවට විපක්ෂ මන්ත්‍රී ඉරාන් වික්‍රමරත්න මහතා ඊයේ පාර්ලිමේන්තුවේ දී ප්‍රකාශ කළා. ඒ පිළිබඳ අවධානය යොමු කළ රාජ්‍ය අමාත්‍ය රංජිත් සියඹලාපිටිය මහතා පවසන්නේ එම රඳවා ගැනීම් සිදුකර ඇත්තේ එය ආනයනය කළ ආයතනයේ ප්‍රමාදයක් මිස රේගුවේ ප්‍රමාදයක් නිසා නොවන බවයි. කෙසේ වෙතත් මේ පිළිබඳ කරුණු දැක්වීම සම්බන්ධයෙන් වික්‍රමරත්න මහතා වෙත ස්තූතිය පළ කරන සියඹලාපිටිය මහතා පවසන්නේ අදාළ භාණ්ඩ නිදහස් කිරීමට නියෝග කළ බවයි. මෙය පිළිකා රෝහල වෙනුවෙන් කළ ආනයනයක් බවට ලිඛිතව රේගුව වෙත දැනුම් දිය යුතු බව ද රාජ්‍ය අමාත්‍යවරයා පෙන්වා දෙනවා. අදාළ ලිපිය රෝහල් අධ්‍යක්ෂවරයා විසින් නිකුත් කෙරුණු වහාම උපකරණ මුදා හැරි බව ද ඔහු පවසනවා. ", "URL": "https://www.itnnews.lk/2023/10/05/462818/", "Category": "Breaking News,දේශීය පුවත්", "Parent URL": null}