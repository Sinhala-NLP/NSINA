{"Source": "ITN news", "Timestamp": "டிசம்பர் 16, 2022 12:50", "Headline": "சப்புகஸ்கந்த எண்ணெய் சுத்திகரிப்பு நிலையத்தின் பணிகள் இன்று முதல் மீள ஆரம்பம்..", "News Content": "சப்புகஸ்கந்த எண்ணெய் சுத்திகரிப்பு நிலையத்தின் பணிகள் இன்றுமுதல் மீள ஆரம்பமாகவுள்ளன. மசகு எண்ணெய் இறக்குமதி செய்யப்படாமையால் கடந்தசில மாதங்களாக சப்புகஸ்கந்த எண்ணெய் சுத்திகரிப்பு நிலையம் மூடப்பட்டிருந்தது. எனினும் தற்போது 90 ஆயிரம் மெற்றிக்தொன் மசகு எண்ணெய் இறக்குமதி செய்யப்பட்டுள்ளது. இதனால் சப்புகஸ்கந்த எண்ணெய் சுத்திகரிப்பு நிலையத்தின் பணிகள் மீள ஆரம்பிக்கப்படுவதாக பெற்றோலிய கூட்டுத்தாபனம் அறிவித்துள்ளது. கப்பலில் எடுத்துவரப்பட்ட மசகு எண்ணெய்யை சப்புகஸ்கந்த எண்ணெய் சுத்திகரிப்பு நிலையத்தின் எண்ணெய் தாங்கிகளுக்கு தரையிறக்கும் பணிகள் ஆரம்பிக்கப்பட்டுள்ளன. தொடர்ந்தும் நிலையத்தின் பணிகளை முன்னெடுத்துச்செல்வதற்காக மேலும் 90 ஆயிரம் மெற்றிக்தொன் மசகு எண்ணெயை கொள்வனவு செய்ய நடவடிக்கை எடுக்கப்பட்டுள்ளது. இதன்மூலம் சப்புகஸ்கந்த எண்ணெய் சுத்திகரிப்பு நிலையத்திலிருந்து நாளொன்றுக்கு ஆயிரத்து 600 மெற்றிக்தொன் டீசலையும், 550 மெற்றிக்தொன் பெற்றோலையும் , மண்ணெண்ணய் மற்றும் விமானங்களுக்கான எரிபொருளையும் பெற்றுக்கொள்ள முடியுமென இலங்கை பெற்றோலிய கூட்டுத்தாபனம் அறிவித்துள்ளது. ", "URL": "https://www.itnnews.lk/2023/10/05/450593/", "Category": "Breaking News,தேசிய செய்திகள்", "Parent URL": null}