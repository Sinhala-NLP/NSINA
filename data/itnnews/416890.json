{"Source": "ITN news", "Timestamp": "ජූනි 14, 2022 10:30", "Headline": "රාජ්‍ය පොසොන් උත්සවය මිහින්තලය සහ තන්තිරිමලය පුදබිම් කේන්ද්‍ර කර ගනිමින්", "News Content": "රාජ්‍ය පොසොන් උත්සවය මිහින්තලය සහ තන්තිරිමලය පුදබිම් කේන්ද්‍ර කර ගනිමින් පැවැත්වෙනවා. පොසොන් සතිය ද ලබන 17වනදා දක්වා ක්‍රියාත්මකයි. රාජ්‍ය පොසොන් උත්සවය මිහින්තලා පුදබිම කේන්ද්‍ර කර ගනිමින් පැවැත්වෙන්නේ දේශය මිත්‍යාවෙන් මුදාගනිමු යන තේමාවෙන්. පසුගිය 11 වනදා ආරම්භ කෙරුණු පොසොන් සතිය 17 වනදා ක්‍රියාත්මක අතර ඒ වෙනුවෙන් විවිධ වැඩසටහන් සංවිධාන කර තිබෙනවා. අනුරාධපුරයට පැමිණෙන ජනතාවගේ ආරක්ෂාව වෙනුවෙන් පොලිසිය 2000කට ආසන්න පිරිසක් මෙන්ම යුද හමුදාව, ගුවන් සහ නාවික හමුදාව ඇතුළු ආරක්ෂක අංශ විශේෂ ආරක්ෂක වැඩසටහනක්ද ක්‍රියාත්මක කරනවා. පොසොන් පොහොය වෙනුවෙන් ජය ශ්‍රී මහා බෝධීන් වහන්සේ වැදපුදා ගැනීමට විශාල පිරිසක් පැමිණෙමින් සිටිනවා. අටමස්ථානාධිපති ආචාර්ය පූජ්‍ය පල්ලේගම සිරිනිවාස සහ රුවන්වැලි සෑ චෛත්‍යාරාමාධිපති පල්ලේ ගම හේමරතන යන ස්වාමීන් වහන්සේගේ අනුශාසනා මත දාන සීල භාවනා ඇතුළු වැඩසටන් රැසක් දවසපුරා ක්‍රියාත්මකයි. වාර්ෂිකව සංවිධාන කෙරෙන ඓතිහාසික මිහින්තලා ආලෝක පූජාව ඊයේ ආරම්භ කෙරුණා. ඒ මිහින්තලා රජමහා විහාරාධිපති ආචාර්ය පූජ්‍ය වලවාහැංගුණ වැවේ ධම්මරතන ස්වාමීන් වහන්සේගේ අනුශාසනා මතයි. තායිවානයේ ප්‍රධාන සංඝනායක හා නාගානන්ද ශ්‍රී ජාත්‍යන්තර බෞද්ධ විශ්වවිද්‍යාලයේ උපකුලපති පූජ්‍ය බෝදාගම දන්දිම ස්වාමීන් වහන්සේ ඇතුළු මහා සංඝරත්නයේ සෙත් පිරිත් සඡ්ඣායනා මධ්‍ය යේ ආලෝක පූජාව ආරම්භ කෙරුණා. හෙට සහ අනිද්දා දිනයන්වලදීද ආලෝක පූජාව පැවැත්වීමට නියමිතයි. පොසොන් පොහොය වෙනුවෙන් අතිවීශාල පිරිසක් අනුරාධපුරයට පැමිණීමත් සමග ඔවුන් වෙනුවෙන් දන්සැල් ඇතුළු විවිධ වැඩසටහන් සංවිධාන කර තිබෙනවා. දන්සැල්වල සහ ආපනශාලාවල නිසි ප්‍රමිතියට ආහාර සපයන්නේද යන්න පිළිබද සොයා බැලීමට මහජන සෞඛ්‍ය පරික්ෂකවරුන් යොදවා සිටිනවා. හදිසි වැටලීම් පැය 24 පුරාම ක්‍රියාත්මක කිරීමටයි කටයුතු යොදා තිබෙන්නේ. අද දිනයේදී පමණක් අනුරාධපුර නගර සීමාව තුළ දන්සැල් 65කට ආසන්න සංඛ්‍යාවක් පැවැත්වීමට අවසර ලබා ගෙන ඇති බව නාගරික සෞඛ්‍ය වෛද්‍ය නිලධාරීවරයා ප්‍රකාශ කළා. මේ අතර කොළඹ කොටුව සිට අනුරාධපුරය දක්වා  විශේෂ දුම්රිය ධාවනය කිරීම දුම්රිය දෙපාර්තමේන්තුව කටයුතු කර තිබෙනවා. එම දුම්රිය මගින් විශාල පිරිසක් අනුරාධපුරයට පැමිණෙමින් සිටින බව අප වාර්තාකරුවන් ප්‍රකාශ කළා.  ප්‍රචාරය විය     ", "URL": "https://www.itnnews.lk/2023/10/05/416890/", "Category": "දේශීය පුවත්", "Parent URL": null}