{"Source": "ITN news", "Timestamp": "දෙසැම්බර් 11, 2022 17:21", "Headline": "ජනප්‍රිය ගායන ශිල්පී නුවන් ගුණවර්ධනයන්ගේ දේහය පිළිබඳ අවසන් කටයුතු අද", "News Content": "අභාවප්‍රාප්ත ජනප්‍රිය ගායන ශිල්පී නුවන් ගුණවර්ධනයන්ගේ දේහය පිළිබඳ අවසන් කටයුතු මහරගම ගොඩිගමුව පොදු සුසාන භුමියේ දි අද පස්වරුවේ සිදු කිරීමට නියමිතයි. කලාකරුවන් ඇතුළු විශාල පිරිසක් මේ වනවිටත් දේහයට අවසන් ගෞරව දැක්වීමට පැමිණෙමින් සිටිනවා. කිරිමූදූ වෙරලේ ,පාවි ගියාවේ ලදේ මා ඔබේ , කඳුලින්ම ගැයු පෙම් ගිතේ වැනි ඉමහත් ජනප්‍රිය ගී රැසක් ගායනා කළ නුවන් ගුණවර්ධනයන් චිත්‍රපට පසුබිම් ගායන ශිල්පියෙකු ලෙස ද නමක් දිනාගෙන තිබුණා. ඇර සොයිසා චිත්‍රපටයට ඇන්ටන් ජොන්ස් සහ ප්‍රෙඩී සිල්වා සමඟ සමුහ ගීතයක් ගයමිනුයි ඔහු චිත්‍රපට පසුබිම් ගිත ගායන ක්ෂේත්‍රයට එළබෙන්නේ. අභියෝගය චිත්‍රපට සදහා ගැයු කිරිමූදූ වෙරලේ ගිතයත් සමඟ ඔහු චිත්‍රපට පසුබිම් ගායන ක්ෂේත්‍රයේ ස්ථාවරත්වයක් හිමි කර ගත්තා. හින්දි ගීත ගායකයෙකු ලෙස ද නමක් දිනා ගත් නුවන් ගුණවර්ධනයන් මෙරට කැසට්පට ගිත යුගයේ අමරණිය නාමයක් බවට පත්වුණා. ජනප්‍රිය යොවුන් ගායන ශිල්පයෙකු වන ගයාන් ගුණවර්ධනගේ පියා වන නුවන් ගුණවර්ධනයන් මිය යන විට 73 හැවිරිදි වියේ පසුවුණා. ඔහුගේ දේහය මේ වන විට මහරගම පතිරගොඩ නාලන්දාරාම පාර අංක 92 නිවසේ තැන්පත් කර තිබෙනවා.       ", "URL": "https://www.itnnews.lk/2023/10/05/449722/", "Category": "දේශීය පුවත්", "Parent URL": null}