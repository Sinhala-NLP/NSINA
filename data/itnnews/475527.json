{"Source": "ITN news", "Timestamp": "අප්‍රේල් 14, 2023 14:32", "Headline": "මල්වතු – අස්ගිරි මහනාහිමිවරුන්ගෙන් අලුත් අවුරුද්දට සුභාශිංසන", "News Content": "පසුගිය වසර වලට සාපේක්ෂව මෙම වසර රෝග හා ආර්ථික පීඩා බොහෝ දුරට අඩුවූ ජනතාවට කිසියම් අකාරයක සැනසීමක් ගෙන දෙන වසරක් වන ලකුණු පෙනෙන්නට තිබෙන බව අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඤාණරතන මහනාහිමියෝ පවසති. කොවිඩ් වසංගතය ඇතුළු කරුණු ගණනාවක් හේතුවෙන් මතුවූ ආර්ථික අර්බුදය හමුවේ ශ්‍රී ලංකීය ජනතාවට සිතේ සතුටින් අවුරුදු සමරන්නට හැකි වාතාවරණයක් පසුගිය දෙවසර තුළම නොතිබුණු බවත්, මෙම වසරේ දී එම තත්ත්වය බොහෝ දුරට පහව ගොස් තිබෙන බවත් උන්වහන්සේ කීහ. සිංහල හා හින්දු අලුත් අවුරුද්ද නිමිත්තෙන් සුභාශිංසන පණිවිඩයක් නිකුත් කරමින් අස්ගිරි මහනාහිමියෝ මේ බව ප්‍රකාශ කළහ. ජනතාවගේ දියුණුව සහ සතුට පදනම් වන්නේ සාමාකාමීත්වය මත බවත් මේ නිසා නව අවුරුද්ද ඉතා සාමාකාමීව සමරන්නට සියලු ජනතාව අධිෂ්ඨාන කළ යුතු බවත් මහනාහිමියෝ ප්‍රකාශ කළහ. රට දෙස බලන විට නොයෙක් ආකාරයේ හැලහැප්පීම් දක්නට ලැබෙන බවත් සියලු භේද පසෙක තබා නව වසරේ සියලු දෙනා එක්ව ජනතා යහපත පිණිස කටයුතු කිරීම ඉතා වැදගත් බවත් උන්වහන්සේ පැවසූහ. පත්ව තිබෙන අර්බුදකාරී තත්ත්වයෙන් රට ගොඩගැනීම සඳහා සියලු ජාතීන් එක්ව ක්‍රියා කළ යුතුව තිබෙන බවත් නව වසරේ සියලු දෙනා මේ පිළිබඳව අලුතින් සිතා කටයුතු කිරීම වැදගත් බවත් මල්වතු පාර්ශවයේ අනුනායක පූජ්‍ය දිඹුල්කුඹුරේ විමලධම්ම නාහිමියෝ පවසති. බොරුවට කෑ ගැසීමෙන් රටේ ප්‍රශ්න නොවිසඳෙන බවත් ඒ සඳහා කැපවී ක්‍රියා කිරීම වැදගත් බවත් උන්වහන්සේ කීහ. අලුත් අවුරුද්ද වෙනුවෙන් සුභාෂිංසන පණිවිඩයක් නිකුත් කරමින් අනුනාහිමියෝ මේ බව ප්‍රකාශ කළහ. පරමාණු බෝම්බ හෙළීමෙන් ජපානයේ හිරෝෂිමා නාගසාකි නගර සම්පූර්ණයෙන් විනාශ වී දැඩි අර්බුදකාරී තත්ත්වයකට පත්වූ ජපන් වැසියන් ඉතා කෙටි කාලයක් තුළ ලෝකයේ ප්‍රබල ජාතියක් ලෙස නැගී සිටි බවත් ශ්‍රී ලාංකිකයින්ටත් එලෙස නැගී සිටීමට හැකියාව තිබෙන බවත් කී අනුනාහිමියෝ ඒ සඳහා අවශ්‍යය වන්නේ කැපවීම සහ ජාතික එකමුතුව බව ද අවධාරණය කළහ. පසුගිය දෙවසරට සාපේක්ෂාව අවුරුදු සැමරීම සඳහා ජනතාව තුළ කිසියම් උනන්දුවක් ඇතිව තිබෙන බව පෙනෙන්නට තිබෙන්නේ යැයි ද නිකරුණේ මුදල් නාස්ති නොකර හෙට දවස පිළිබඳ සිතා මුදල් වැය කිරීමට නව වසරේ සියලු දෙනාගේ අවධානය යොමුවිය යුතු යැයි ද විමලධම්ම නාහිමියෝ පැවසූහ. මේ වනවිට රට පත්ව තිබෙන ආර්ථික අර්බුදය හමුවේ මෙලොව එළිය දකින දරුවා පවා රුපියල් ලක්ෂ 11 ක පමණ මුදලක් ලෝකයට ණය බවත් මේ ආකාර ණය බරකින් රටත් ජනතාවත් පෙලෙත් දී අවුරුදු සැමරුම සඳහා අනවශ්‍යය වියදම් කිරීම අනුමත කළ නොහැකි බවත් උන්වහන්සේ කීහ. අවුරුදු සැමරුමේ දී මත්පැනට මුලීකත්වය දීමෙන් ඇතැම් විට ජීවිතය කෙළවර වන්නේ මරණින් විය හැකි බවත් මේවා ගැනද ජනතාව කල්පනාකාරීව සිටීම වැදගත් බවත් අනුනාහිමියෝ ප්‍රකාශ කළහ. ", "URL": "https://www.itnnews.lk/2023/10/05/475527/", "Category": "දේශීය පුවත්", "Parent URL": null}