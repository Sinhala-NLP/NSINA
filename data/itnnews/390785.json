{"Source": "ITN news", "Timestamp": "ජනවාරි 23, 2022 19:16", "Headline": "නීලා වික්‍රමසිංහ මහත්මියගේ දේහයට අවසන් ගෞරව දැක්වීම ඉතාලියේ මිලානෝ අගනුවරදී ", "News Content": "අභාවප්‍රාප්ත ප්‍රවීණ ගායන ශිල්පිනී නීලා වික්‍රමසිංහ කලා ශිල්පිනියගේ දේහයට අවසන් ගෞරව දැක්වීම ඉතාලියේ මිලානෝ අගනුවර දී සිදුකෙරුණා. ප්‍රවීණ ගායන ශිල්පිනී නීලා වික්‍රමසිංහ කලාශිල්පිනිය පසුගියදා අභාවප්‍රාප්ත වුණේ හෘදයාබාධයක් හේතුවෙන්. ඇය ඒ වන විට මිලානෝහි කොන්සාල් ජනරාල්වරිය ලෙස කටයුතු කළා. ඇයගේ දේහයට අවසන් ගෞරව දැක්වීම මෙන්ම ආගමික වතාවන් ඉතාලියේ මිලානෝ අගනුවර දී සිදුකෙරුණා. එරට පදිංචි ශ්‍රී ලාංකිකයන් මෙන්ම ඇයට ආදරය කරන ඉතාලි ජාතිකයින් ද අවසන් ගෙරව දැක්වීමට එක්වුණා. ශ්‍රී ලංකා ගුවන් විදුලියේ ඒ ශ්‍රේණියේ ගායිකාවක වන ඇය 1974 වසරේ දී සංගීත විශාරද උපාධිය ලබාගන්නේ උතුරු ඉන්දීය ශාස්ත්‍රීය සංගීතය හදාරමින්. පාසල් ගණනාවක සංගීත ගුරුවරිය ලෙස දීර්ඝ කාලයක් කටයුතු කළ නීලා වික්‍රමසිංහ කලා ශිල්පිනිය දැයේ සුවහසක් දරුවන්ට සංගීත දැනුම ලබාදුන්නා. චිත්‍රපට 67 කට පසුබිම් ගායනයෙන් දායක වූ ඇය ගායනා කළ ගීත සුවහසක් ප්‍රේක්ෂකයින් ආදාරයෙන් වැළදගත්තා.   ", "URL": "https://www.itnnews.lk/2023/10/05/390785/", "Category": "දේශීය පුවත්", "Parent URL": null}