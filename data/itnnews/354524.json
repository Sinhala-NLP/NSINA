{"Source": "ITN news", "Timestamp": "අගෝස්තු 4, 2021 16:06", "Headline": "ගොඩනැගිලි ද්‍රව්‍ය සංස්ථාව අවුරුදු ගණනාවකට පසු ලාභ ලබන ආයතනයක් බවට පත් වෙයි", "News Content": "ගොඩනැගිලි ද්‍රව්‍ය සංස්ථාව අවුරුදු ගණනාවකට පසු ඉහළ ලාභ ලබන ආයතනයක් බවට පත්වී තිබෙනවා. අගමැති උපදෙසින් ක්‍රියාත්මක කෙරුණු අලුත් වැඩපිළිවෙළට අනුවයි එම ආයතනය මෙලෙස ලාභ ලබන තත්ත්වයට පත්වී තිබෙන්නේ. නාගරික සංවර්ධන හා නිවාස අමාත්‍යවරයා ලෙස අග්‍රාමාත්‍ය මහින්ද රාජපක්ෂ මහතා ලබාදුන් උපදෙස් හා සැලසුම් මත ගොඩනැගිලි ද්‍රව්‍ය සංස්ථාව නව වැඩළිවෙළක් ආරම්භ කළා. ඒ රාජ්‍ය අමාත්‍ය ඉන්දික අනුරුද්ධ මහතාගේ මගපෙන්වීම මතයි. ඒ අනුව මෙම වසරේ ජුලි මාසයේදි පමණක් එම සංස්ථාව ලබාගෙන ඇති ආදායම රුපියල් මිලියන 425 ක්. පසුගිය රජය සමයේ ඉතා දුර්වල මට්ටමක පැවති මෙම සංස්ථාව මාසිකව ලැබූ ආදායම රුපියල් ලක්ෂ 15 ක්. නව වැඩපිළිවෙළට අනුව ගොඩනැගිලි ද්‍රව්‍ය සංස්ථාව මෙසේ වාර්තාගත ආදායමක් ලබමින් සිටින්නේ රට පුරා ක්‍රියාත්මක ශාඛා 17 ක් තුළින් සපයන සේවාවන්ද සමගයි. දැනට ක්‍රියාත්මක ව්‍යාපෘතිවලට අමතරව මෙම වසරේදී පොළොන්නරුව වැලි ව්‍යාපෘතිය හා පැරෑලිය මුහුදු වැලි ව්‍යාපෘතිය ක්‍රියාත්මක කිරීමටද ගොඩනැගිලි ද්‍රව්‍ය සංස්ථාව සැලසුම් කර තිබෙනවා. ඒ අනුව ඉදිරියේදී වඩාත් පුළුල් සේවාවක් ලබාදෙමින් ගොඩනැගිලි ද්‍රව්‍ය සංස්ථාව තවදුරටත් ඉහළට රැගෙන ඒම සිදුවනු ඇති.   ", "URL": "https://www.itnnews.lk/2023/10/05/354524/", "Category": "දේශීය පුවත්", "Parent URL": null}