{"Source": "ITN news", "Timestamp": "මැයි 17, 2021 13:50", "Headline": "වෙසක් සැරසිලි සදහා ප්ලාස්ටික් හා පොලිතීන් භාවිත නොකරන්නැයි ඉල්ලීමක්", "News Content": "ප්ලාස්ටික් හා පොලිතීන්වලින් නිමවන ලද වෙසක් සැරසිළි භාවිතා කිරීමෙන් වළකින ලෙස පරිසර අමාත්‍යාංශය ජනතාවගෙන් ඉල්ලා සිටියි. වාර්ෂිකව පොලිතීන් හා ප්ලාස්ටික් ආනයනය සඳහා වැය කරන මුදල රුපියල් කෝටි 5,800 ක් පමණ වන බවයි පරිසර අමාත්‍යාංශය සඳහන් කළේ. එමෙන්ම වාර්ෂිකව මෙරටට ආනයනය කරන පොලිතීන් හා ප්ලාස්ටික් ප්‍රමාණය ටොන් 177,197කි. නමුත් ප්‍රතිචක්‍රියකරණය කරනු ලබන්නේ ඉන් 7.1% ක් එනම් ටොන් 12,636ක් පමණි. ඉතිරි 92.09% ම පරිසරයට මුදා හරිනු ලබයි. ප්ලාස්ටික් හා පොලිතීන්වලින් සිදුවන දැවැන්ත පරිසර හානිය වළක්වා ගැනීම සඳහා මෙවර වෙසක් පුන් පොහෝ දිනයේ දී හැකිතරම් ප්ලාස්ටික් හා පොලිතීන් වලින් සකස් කරන ලද සැරසිළි යොදා ගැනීමෙන් වළකින ලෙස පරිසර අමාත්‍යාංශය ජනතාවගෙන් ඉල්ලා සිටියි. ", "URL": "https://www.itnnews.lk/2023/10/05/337375/", "Category": "දේශීය පුවත්", "Parent URL": null}