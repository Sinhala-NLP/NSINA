{"Source": "ITN news", "Timestamp": "මැයි 25, 2023 12:08", "Headline": "දිනේෂ් ෂාෆ්ටර්ගේ දේහය ගොඩ ගනී", "News Content": "ප්‍රකට කෝටිපති ව්‍යාපාරිකයෙකු වු දිනේෂ් ෂාෆ්ටර්ගේ දේහය යළි ගොඩ ගැනීම අද සිදු කෙරුණා. ඔහුගේ දේහය යළි ගොඩ ගැනුනේ මෙම මරණය සම්බන්ධයෙන් අභිරහස සෙවීමට දේහය යළි ගොඩගැනීම අවශ්‍ය බවට පංචපුද්ගල විශේෂඥ වෛද්‍ය මණ්ඩලය අධිකරණයට කළ දැනුම් දීමකට අනුවයි. පසුගිය දෙසැම්බර් 15 වනදා ව්‍යාපාරික දිනේෂ් ෂාෆ්ටර් බොරැල්ල කනත්තේ සිය මෝටර් රථය තුළ ආසාද්‍ය තත්ත්වයේ සිටිය දී රෝහල් ගත කිරිමෙන් අනතුරුව මියගියා. අත් පා ගැට ගසා සිටියදී සොයා ගත් ඔහු ජාතික රෝහලේ දැඩි සත්කාර ඒකකයට ඇතුලත් කළ ද එදිනම රාත්‍රීයේ දී මිය ගොස් තිබුණා. අද වන විට එම මරණය සිදු වී මාස හයක් ගත වුවද ඊට වගකිව යුත්තේ කවුරුන්ද යන්න පිළිබදව තවමත් නිශ්චිත තොරතුරක් හෙළි නොවු අතර කිසිදු සැකකරුවෙකු ද අත්අඩංගුවට ගෙන නැහැ. ඒ අනුවයි ඔහුගේ මරණය සිදුවු ආකාරය නිශ්චය කර ගැනීම සඳහා විශේෂඥ අධිකරණ වෛද්‍යවරුන්ගෙන් සමන්විත ස්වාධීන පංච පුද්ගල විශේෂඥ කමිටුවක් පත් කෙරුණේ. මෙවැනි පසුබිමක් තුළ ෂාෆ්ටර් මහතාගේ මරණයට හේතුව තීරණය කිරීම සඳහා සිරුර ගොඩට ගෙන පරීක්ෂණ කළ යුතු බව පංච පුද්ගල විශේෂඥ මණ්ඩලය තීරණය කළා. ඒ සඳහා අවසර ලබා දෙන ලෙසට එම මණ්ඩලය කොළඹ අතිරේක මහේස්ත්‍රාත්වරියගෙන් ඉල්ලීමක් කළා. ඒ අනුව දේහය අද ගොඩගැනීමටයි නියෝග කෙරුණේ. එතෙක් දේහය මිහිදන් කර තිබු ස්ථානයට පොලිස් ආරක්ෂාව ද යොදා තිබුණා. කෝටිපති ව්‍යාපාරික දිනේෂ් ෂාෆ්ටර් මහතාගේ දේහය ගොඩ ගැනීම අද සිදු කෙරුණේ කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය ඉදිරියේයි. විශේෂඥ වෝහාරික වෛද්‍යවරයෙකු කැදවීමට අවසර ලබාදෙන ලෙසට ෂාෆටර් මහතාගේ පවුලේ ඥාතීන් කළ ඉල්ලීම ප්‍රතික්ෂේප කෙරුණා. ඒ මේ වන විටත් ස්වාධීන විශේෂඥ පංච පුද්ගල කමිටුවක් පත්කර ඇති බැවිනුයි. ඒ අනුව දේහය ගොඩ ගැනීමේ අවස්ථාවට එම විශේෂඥ මණ්ඩලය ද එක්ව සිටියා. දේහය හඳුනාගැනීම සඳහා ෂාෆටර් මහතාගේ පියා ඇතුළු ඥාතීන් කිහිපදෙනෙකු ද පැමිණ සිටි බවයි අප වාර්තාකරුවන් පැවසුවේ. කෙසේ වෙතත් දේහය ගොඩ ගැනීමේ කටයුතු ආවරණයට මාධ්‍යට අවසර ලැබුණේ නැහැ. ගොඩගත් දේහය කරාපිටිය අධිකරණ වෛද්‍ය නිලධාරී කාර්යාලය වෙත රැගෙන යනු ලැබුවා.     ", "URL": "https://www.itnnews.lk/2023/10/05/486115/", "Category": "Breaking News,දේශීය පුවත්", "Parent URL": null}