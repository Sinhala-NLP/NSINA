{"Source": "ITN news", "Timestamp": "ජූනි 4, 2023 17:44", "Headline": "දෙවන එක්දින තරගයේ ජය ශ්‍රී ලංකාවට", "News Content": "සංචාරක ඇෆ්ගනිස්තාන කණ්ඩායම හා ශ්‍රී ලංකා කණ්ඩායම අතර පැවති දෙවන එක්දින තරගයෙන් ලකුණු 132 ක ජයක් ලබා ගැනීමට ශ්‍රී ලංකා කණ්ඩායම සමත් වුණා. තරග පැවැත්වුනේ හම්බන්තොට සූරියවැව ක්‍රීඩාංගනයේදියි. ප්‍රථමයෙන් කාසිය වාසිය දිනා ගත් ශ්‍රී ලංකා කණ්ඩායම පන්දුවට පහරදීමට තීරණය කළා. ඒ අනුව පිටියට පිවිසි ශ්‍රී ලංකා පිලේ පළමු පෙළ පිතිකරුවන් සියලුදෙනාම තරගයට මනා ආරම්භයක් ලබාදුන්නා. පැතුම් නිශ්ශංක ලකුණු 43යි. දිමුත් කරුණාරත්න ලකුණු 52යි. සදීර සමරවික්‍රම ලකුණු 44ක් ද කුසල් මෙන්ඩිස් පන්දු 75කදී වේගවත් ලකුණු 78ක් රැස්කරමින් ඉණිමේ වැඩිම ලකුණු ලාභියා බවට පත්වුණා. අවසානයේ ශ්‍රී ලංකා කණ්ඩායම කඩුලු 6ක් දැවී මුළු ලකුණු 323ක් රැස්කළා. දෙවනුව පිටියට පිවිසි ඇෆ්ගනිස්තානයට සියලුදෙනා දැවී ලබා ගත හැකි වුයේ මුළු ලකුණු 191ක් පමණයි. ඇෆ්ගනිස්තානය කණ්ඩායමේ වැඩිම ලකුණු ලාභියා වුයේ හෂ්මතුල්ලා ෂහිදි. ඔහු ලකුණු 57යි. ඊබ්‍රහිම් සර්දාන් කණ්ඩායම වෙනුවෙන් ලකුණු 54ක් රැස්කළා. ඒ අනුව වැඩි ලකුණු 132ක ජයක් වාර්තා කිරීමට ශ්‍රී ලංකා කණ්ඩායම අද සමත්වුණා. තරගයේ වීරයා ධනංජය ද සිල්වා. පන්දු යැවීමේදී ශ්‍රී ලංකා කණ්ඩායම වෙනුවෙන් ධනංජය ද සිල්වා කඩුලු 3 ක්, වනිඳු හසරංග කඩුලු 3 ක් හා දුෂ්මන්ත චමීර කඩුලු 2 ක් බිඳ හෙළීමට සමත් වුණා. ඒ අනුව මේ වන විට තරගාවලියේ කණ්ඩායම් දෙකම එක තරගය බැගින් ජයගෙන සම තත්ත්වයේ පසුවනවා. ", "URL": "https://www.itnnews.lk/2023/10/05/489057/", "Category": "ක්‍රිකට්,ක්‍රීඩා,දේශීය පුවත්", "Parent URL": null}