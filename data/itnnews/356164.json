{"Source": "ITN news", "Timestamp": "අගෝස්තු 13, 2021 19:24", "Headline": "ඇෆ්ගන් කන්දහාරයත් තලෙයිබාන් යටතට", "News Content": "ඇෆ්ගනිස්ථානයේ දෙවන විශාලතම නගරය වන කන්දහාරය තලෙයිබාන් සංවිධානය අද අත්පත්කර ගනු ලැබුවා. එය ඇෆ්ගන් රජයේ හමුදා ලැබූ දරුණුම පසුබෑමක් ලෙසයි සැලකෙන්නේ. මේ අතර ඇෆ්ගනිස්ථානයේ වාණිජ අගනගරය වන කාබුල් හි මේ වනවිට දරුණු ගැටුම් හට ගෙන තිබෙනවා.  කාබුල් අගනුවරට තලෙයිබාන් සටන්කාමීන් ළගා වෙමින් සිටින බවයි එරටින් ලැබෙන වාර්තා සදහන් කරන්නේ. තලෙයිබාන් ප්‍රහාර හමුවේ ඇෆ්ගනිස්ථාන හමුදාවන් පලායාමත් සමග එරට නගර රැසක බලය සටන්කාමීන් යටතට පත්ව තිබෙනවා. කලක් තලෙයිබාන් බලකොටුවක්ව පැවති කන්දහාර් නගරය ද අද ඔවුන් අත්පත් කරගත්තා. ඇෆ්ගනිස්ථානයේ ප්‍රාදේශීය අගනගර රැසක් අත්පත්කරගෙන සිටින සටන්කාමීන් එරට උපායමාර්ගික වශයෙන් අතිශය වැදගත් ප්‍රධාන නගර වන හේරාට් සහ ගස්නිහි නගරයේ බලය ද සියතට ගැනීමට කටයුතු කර තිබෙනවා. තලෙයිබාන් සංවිධානය මෙලෙස ඉදිරියට පැමිණෙමින් සිටින පසුබිමක එරට සිවිල් වැසියන් දස දහස් ගණනක් අවතැන් වී ඇති අතර ඔවුන් ආහාර හෝ ඖෂධ නොමැතිව දැඩි දුෂ්කරතාවට පත්ව සිටිනවා. ඒ අතර කුඩා දරුවන් හැත්තෑ දහසක් පමණ සිටින බවයි පැවසෙන්නේ. මේ අතර සටන්කාමීන් තමන් අත්පත්කරගත් ප්‍රදේශවල සිටින අවිවාහක කාන්තාවන් තම සන්නද්ධ සාමාජිකයන්ගේ බිරින්දෑවරුන් ලෙස භාරදෙන ලෙස බලපෑම් එල්ල කරන බවද වාර්තා වනවා. අමෙරිකාව ඇතුලු නේටෝ හමුදා සාමාජිකයින්ට සහය ලබා දුන් ඇෆ්ගන් සිවිල් වැසියන් සහ ආගමික නායකයින් සොයමින් ඔවුන් ඝාතනය කිරීමට ද තලෙයිබාන් සටන්කාමීන් කටයුතු කරමින් සිටිනවා. එමෙන්ම ඇෆ්ගනිස්ථාන බන්ධනාගාරවලට පහර දෙමින් ඒවායේ සිරගත කර සිටින තම සාමාජිකයන් මුදා ගැනීමට ද එම සංවිධානය කටයුතු කරමින් සිටින බවයි වාර්තා වන්නේ.     ", "URL": "https://www.itnnews.lk/2023/10/05/356164/", "Category": "ජාත්‍යන්තර පුවත්", "Parent URL": null}