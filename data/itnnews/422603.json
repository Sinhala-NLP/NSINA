{"Source": "ITN news", "Timestamp": "ජූලි 11, 2022 19:19", "Headline": "ශ්‍රී ලංකාවට ඉනිමක සහ ලකුණු 39ක විශිෂ්ට ජයක්", "News Content": "ඕස්ට්‍රේලියාව සහ ශ්‍රී ලංකාව අතර පැවති දෙවන ටෙස්ට් ක්‍රිකට් තරගය ඉනිමකින් සහ ලකුණු 39කින් ජය ගැනීමට ශ්‍රී ලංකා කණ්ඩායම අද සමත්වුණා. ගාල්ල ජාත්‍යන්තර ක්‍රිකට් පිටියේ පැවති දෙවන ටෙස්ට් තරගයේ කාසියේ වාසිය දිනූ ඕස්ට්‍රේලියා කණ්ඩායම ප්‍රථමයෙන් පන්දුවට පහරදීමට තීරණය කළා. ඕස්ට්‍රේලියා කණ්ඩායම සිය ප්‍රථම ඉනිම වෙනුවෙන් ලකුණු 364ක් රැස් කළා. ඕස්ට්‍රේලියා ඉනිමේ ශතක දෙකක් වාර්තා වු අතර එහිදී මානස් ලබුෂේන් ලකුනු 104ක් රැස්කළා. ඉනිමේ වැඩිම ලකුනු ලාභියා වූ ස්ටීවන් ස්මිත් නොදැවී ලකුණු 145ක් රැස් කළා. පන්දු යැවීමේදී ප්‍රභාත් ජයසූරිය  කඩුලු 6ක් බිද හෙලුවේ ලකුණු 118ක් ලබා දෙමින්. අනතුරුව ශ්‍රීලංකා කන්ඩායම සිය ප්‍රථම ඉනිම වෙනුවෙන් සියලු දෙනා දැවී ලකුණු 554ක් රැස්කළා. මෙහිදී දිමුත් කරුනාරත්න සහ කුසල් මෙන්ඩිස් සහ ඇන්ජලෝ මැතිව්ස් අර්ධ ශතක වාර්තා කිරීමට සමත්වුණා. විශිෂ්ඨ ඉනිමක් ක්‍රිඩාකළ දිනේෂ් චන්දිමාල් ද්විත්ව ශතකයක් වාර්තාකරමින් ශ්‍රී ලංකා ඉනිම ඉහළ තත්ත්වයකට රැගෙන ආවේ ඕස්ට්‍රේලියාවට ප්‍රබල අභියෝගයක් එල්ල කරමින්. දිනේෂ් චන්දිමාල් නොදැවී වාර්තා කළ ලකුණු සංක්‍යාව 206ක්. ඕස්ට්‍රේලියාව වෙනුවෙන් විශිෂ්ඨ පන්දු යැවීමක නිරත වූ මිචෙල් ස්ටාක් කඩුළු 4 ක් බිද හෙළුවා. කෙසේ වෙතත් දෙවන ඉනිම ක්‍රිඩා කිරීම සදහා පිටියට පිවිසි ඕස්ට්‍රේලියා කණ්ඩායමට සිය දෙවන ඉනිම වෙනුවෙන් සියලු දෙනා දැවී ලබා ගත හැකි වුයේ ලකුණු 151ක් පමණයි. ඕස්ට්‍රේලියා දෙවන ඉනිමේ වැඩිම ලකුනු ලාභියා වූ මානස් ලබුෂේන් ලකුණු 32ක් රැස්කලා. ඕස්ට්‍රේලියා පළමු ඉනිමේදී ශතකයක් වාර්තාකළ ස්ටීවන් ස්මිත් ලකුණු නොලබාම දවා ගැනීමට ප්‍රභාත් ජයසූරිය සමත්වුණේ ඕස්ට්‍රේලියා කණ්ඩායමට ප්‍රබල අභියෝගයක් එල්ලකරමින්. ප්‍රභාත් ජයසූරිය ඔස්ට්‍රෙිලියා දෙවන ඉනිමේ කඩුලු 6ක් දවා ගැනීමට සමත්වුණා.  අනුව ඉනිමකින් සහ ලකුණු 39කින් ජය ලැබුවේ ශ්‍රී ලංකා කණ්ඩායමයි. එම ජයග්‍රහණයත් සමගින් තරග දෙකකින් සමන්විත වූ ටෙස්ට් තරගාවලිය තරග එකට එකක් ලෙස ජයපරාජයෙන් තොරව අවසන් වුණා. මේ අතර තමන් සහභාගී වූ පළමු ජාත්‍යන්තර ටෙස්ට් තරගයේදීම ඉනිම් දෙක තුළ කඩුලු 12 ක් ලබා ගනිමින් තරගයේ වීරයා සම්මානය දිනාගැනීමට ප්‍රභාත් ජයසූරිය සමත්වීම ද විශේෂත්වයක්. ඒ අනුව මංගල ටෙස්ට් තරගයේ දී පන්දු යවන්නෙකු ලබාගත් සිව්වන වැඩිම කඩුලු සංඛ්‍යාව ලෙස ප්‍රභාත් ජයසූරියගේ මෙම දක්ෂතාවය වාර්තා පොත් අතරට එක්වනවා.   ", "URL": "https://www.itnnews.lk/2023/10/05/422603/", "Category": "Breaking News,ක්‍රීඩා,දේශීය පුවත්", "Parent URL": null}