{"Source": "ITN news", "Timestamp": "அக்டோபர் 31, 2022 09:27", "Headline": "குஜராத்தில் தொங்கு பாலம் அறுந்து வீழ்ந்ததில் 140க்கும் அதிகமானோர் பலி..", "News Content": "இந்தியாவின் மேற்கு குஜராத்தின் மோர்பி நகரிலுள்ள மச்சு ஆற்றை ஊடருத்து நிர்மாணிக்கப்பட்டிருந்த தொங்கு பாலம் அறுந்து வீழ்ந்த சம்பவம் இடம்பெற்று 15 மணித்தியாலங்களுக்கு மேல் கடந்துள்ள நிலையில் மீட்பு பணிகளை முன்னெடுக்கும் நடவடிக்கை தொடர்ந்தும் இடம்பெற்று வருகின்றது. சுமார் 150 ஆண்டுகள் பழமையான குறித்த தொங்கு பாலத்தில் மத நிகழ்வுகளுக்காக ஓரே சந்தர்ப்பத்தில் 500 பேர் வரை ஒன்றுக்கூடியுள்ளனர். அதன்போதே பாலம் அறுந்து வீழ்ந்துள்ளதாகவும், 141 பேரின் சடலங்கள் இதுவரை மீட்கப்பட்டுள்ளதோடு, 177 பேர் வரை உயிருடன் காப்பாற்றப்பட்டுள்ளதாகவும் இந்திய பொலிஸாரை மேற்கோள்காட்டி அந்நாட்டு ஊடகங்கள் செய்தி வெளியிட்டுள்ளன. தேடுதல் நடவடிக்கைகள் தொடர்ந்தும் இடம்பெறும் நிலையில் உயிரிழந்தவர்களின் எண்ணிக்கை அதிகரிக்க கூடுமென அச்சம் வெளியிடப்பட்டுள்ளது. இந்திய இராணுவ வீரர்கள், கடற்படையினர், மீட்பு பணியாளர்களென பலரும் மீட்பு நடவடிக்கைளில் ஈடுபட்டுவருகின்றனர். 200க்கும் அதிகமான உள்ளுர் பிரஜைகளும் அதிகாரிகளுடன் இணைந்து தேடுதல் நடவடிக்கைகளில் ஈடுபட்டுள்ளனர். மச்சு ஆற்றில் தேடுதல் நடவடிக்கைகளை முன்னெடுப்பது சவால்மிக்கதாக அமைந்துள்ளதென மீட்பு பணியாளர்கள் தெரிவித்துள்ளனர். குறிப்பாக ஆற்று பகுதியில் சேற்று மண் நிரம்பியுள்ளதால் மீட்பு நடவடிக்கைகள் சிரமமாக உள்ளதாக அவர்கள் சுட்டிக்காட்டியுள்ளனர். ", "URL": "https://www.itnnews.lk/2023/10/05/443325/", "Category": "Breaking News,அண்மைய செய்திகள்,சர்வதேச செய்திகள்", "Parent URL": null}