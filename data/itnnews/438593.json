{"Source": "ITN news", "Timestamp": "ඔක්තෝබර් 3, 2022 16:49", "Headline": "බඩඉරිඟු වගාවට අවශ්‍ය යූරියා පොහොර දිස්ත්‍රික්ක 3 කට බෙදා හැරීම ඇරඹේ", "News Content": "මහ කන්නයේ බඩඉරිඟු වගාව සඳහා අවශ්‍ය යුරියා පොහොර මොනරාගාල, කුරුණෑගල හා අනුරාධපුරය යන දිස්ත්‍රික්ක තුනට බෙදා හැරීම මේ වනවිට ආරම්භ කර තිබෙනවා. 2022/23 මහ කන්නයේ දී බඩඉරිඟු වගාව සඳහා අවශ්‍ය යුරියා පොහොර කඩිනමින් අදාල දිස්ත්‍රික්කවලට යැවීමට පියවර ගන්නා ලෙස කෘෂිකර්ම අමාත්‍ය මහින්ද අමරවීර මහතා ගොවිජන සංවර්ධන දෙපාර්තමේන්තුවේ කොමසාරිස් ජනරාල් ඒ. එච්. එම්. එල්. අබේරත්න මහතාට උපදෙස් ලබා දී ඇති පරිදි කොමර්ෂල් පොහොර සමාගම විසින් අදාල පළමු ‌ තොගය මේ වනවිට එම දිස්ත්‍රික්කවලට යැවීමට පියවර ගෙන තිබේ. ඒ අනුව මොනරාගල දිස්ත්‍රික්කයේ සියඹලාණ්ඩුව, ඇතිමලේ හා දඹගල්ල ප්‍රදේශවල බඩඉරිඟු වගාව සඳහා යුරියා පොහොර මෙට්‍රික් ටොන් 75,000ක්, කුරුණෑගල දිස්ත්‍රික්කයේ ඇහැටුවැව ප්‍රදේශයට යුරියා පොහොර මෙට්‍රික් ටොන් 25,000ක් හා අනුරාධපුර දිස්ත්‍රික්කයේ මිහින්තලේ, ගලෙන්බිඳුනුවැව හා යකල්ල ප්‍රදේශවලට යුරියා මෙට්‍රික් ටොන් 75,000ක් ද වශයෙන් ඊයේ දිනය වනවිට බෙදාහැරීමට පියවර ගෙන තිබිනි. මේ අනුව එම දිස්ත්‍රික්ක 03 හි බඩඉරිඟු වගාව සඳහා බෙදා හැර ඇති සමස්ත යුරියා පොහොර ප්‍රමාණය මෙට්‍රික් ටොන් 175,000කි. ගොවීන්ගේ අවශ්‍යතාව හා ඉල්ලුම පරිදි ඉතිරි තොග සැපයීමට ද කටයුතුත යොදා තිබේ. බඩඉරිඟු වගා කරන හෙක්ටෙයාර් එකක් සඳහා යුරියා පොහොර කිලෝග්‍රෑම් 200ක ප්‍රමාණයක් ලබා දෙන අතර කිලෝ ග්‍රෑම් 50ක බරින් යුත් යුරියා පොහොර මිටියක් ගොවි ජන සේවා මධ්‍යස්ථාන ඔස්සේ ගොවීන්ට නිකුත් කෙරෙනුයේ රුපියල් 15,500ක මිලකටය. ගොවිජන සංවර්ධන දෙපාර්තමේන්තුව විසින් බඩඉරිඟු වගා කරන ඉඩම් ලියාපදිංචිය සඳහා විශේෂ යෙදවුමක් හඳුන්වා දුන් අතර ඒ යටතේ මේ වනවිට හෙක්ටෙයාර් 125,000ක් ලියාපදිංචි වී ඇත. කෙසේ වුවද රටේ තිබෙන බීජ බඩඉරිඟු ප්‍රමාණය සැළකිල්ලට ගනිමින් මෙවර මහ කන්නයේ දී හෙක්ටෙයාර් 75,000ක බඩඉරිඟු වගා කිරීමට කෘෂිකර්ම අමාත්‍යාංශය කටයුතු යොදා තිබේ. මේ අතර ජයිකා ආයතනය සමග ද බඩඉරිඟු වගා කිරීම සඳහා අවශ්‍ය බීජ ලබා ගැනීමට අවබෝධතා ගිවිසුමක් අත්සන් කර තිබෙන අතර මෙවර මහ කන්නයේ දී වගා කරන බඩඉරිඟු වැඩි ප්‍රමාණයක් සත්ව ආහාර නිෂ්පාදනය සඳහා භාවිතා කිරීමට තීරණය කර ඇතැයි කෘෂිකර්ම අමාත්‍යවරයා සඳහන් කරයි. 2021 මාස් කන්නය අසාර්ථක වීම නිසා මෙරට බඩඉරිඟු අස්වැන්න මෙට්‍රික් ටොන් 90,000 දක්වා පහළ ගියේය. සාමාන්‍යයෙන් මේ වනවිට මෙරට සමස්ත බඩඉරිඟු අවශ්‍යතාවය මෙට්‍රික් ටොන් 550,000ක් පමණ වේ. මෙවර මහ කන්නයේ දී සමස්ත අවශ්‍යතාවයෙන් සියයට 50ක් වත් රට තුළ නිපදවා ගැනීම රජයේ අරමුණ යැයි ද අමාත්‍ය මහින්ද අමරවීර මහතා සඳහන් කරයි. ", "URL": "https://www.itnnews.lk/2023/10/05/438593/", "Category": "දේශීය පුවත්", "Parent URL": null}