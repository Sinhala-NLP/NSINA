{"Source": "ITN news", "Timestamp": "අගෝස්තු 9, 2021 11:12", "Headline": "චීනයේ හුබෙයි කලාපයේ සියලු දෙනා කොරෝනා හඳුනා ගැනීමේ පරීක්ෂාවකට ලක්කෙරේ", "News Content": "කොරෝනා වයිරසය ආරම්භ වූ චීනයේ වූහාන් නගරයෙන් ඩෙල්ටා ආසාදිතයින් කිහිප දෙනෙකු හමුවීමත් සමඟ හුබෙයි කලාපයේ සියලු දෙනා කොරෝනා හඳුනා ගැනීමේ න්‍යෂ්ටික පරීක්ෂාවකට ලක් කර ඇති බව එම පළාතේ බලධාරින් පවසනවා. ඩෙල්ටා කොරෝනා ප්‍රභේදය සහිත ආසාදිතයින් නව දෙනෙකු හඳුනා ගැනීමත් සමඟ වූහාන් නගරයේ මිලියන 12 ක් පමණ වූ සමස්ත ජනගහනයම ඊයේ කොරෝනා න්‍යෂ්ටික පරීක්ෂාවන්ට ලක් කර අවසන් බව චීන බලධාරීන් සඳහන් කළා. පසුගිය අගහරුවාදා එම පරීක්ෂාවන් ආරම්භ වූ අතර වයස අවුරුදු හයට අඩු ළමයින් සහ ගිම්හාන නිවාඩුව ගත කරන සිසුන් සඳහා මෙය සිදු කළේ නැහැ. එම නවතම පරීක්ෂණවලින් ආසාදිතයින් අනූවකට ආසන්න පිරිසක් හඳුනාගෙන තිබෙනවා. ඔවුන් සියලු දෙනා ප්‍රතිකාර සඳහා යොමු කර ඇති අතර ඔවුන්ගේ සමීපතයින්ද නිරෝධායනය සඳහා යොමු කර ඇති බවයි විදෙස් මාධ්‍ය වාර්තා කරන්නේ.     ", "URL": "https://www.itnnews.lk/2023/10/05/355492/", "Category": "ජාත්‍යන්තර පුවත්", "Parent URL": null}