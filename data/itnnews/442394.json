{"Source": "ITN news", "Timestamp": "அக்டோபர் 25, 2022 11:45", "Headline": "முதலாவது கிலோமீட்டருக்கான கட்டணத்தில் மாற்றமில்லை", "News Content": "முச்சக்கரவண்டிகளுக்கான எரிபொருள் ஒதுக்கீட்டை இரட்டிப்பாக்கினாலும் முதல் கிலோமீற்றர் முச்சக்கரவண்டிக்கு அறவிடப்படும் கட்டணத்தை குறைக்க முடியாது என சங்கங்கள் தெரிவிக்கின்றன. எவ்வாறாயினும், முச்சக்கரவண்டிகளுக்கான எரிபொருள் ஒதுக்கீட்டை அதிகரிக்க அரசாங்கம் எடுத்த தீர்மானத்திற்கு சங்கங்கள் நன்றி தெரிவிக்கின்றன. முறையான ஒழுங்குமுறையின்றி அனைத்து முச்சக்கர வண்டிகளுக்கும் எரிபொருள் ஒதுக்கீட்டை வழங்க முடியாது என மின்சக்தி மற்றும் எரிசக்தி அமைச்சர் காஞ்சன விஜேசேகர தெரிவித்துள்ளார். தொழில்முறை முச்சக்கர வண்டிகளுக்கான எரிபொருள் ஒதுக்கீட்டை அதிகரிக்குமாறு விடுக்கப்பட்ட கோரிக்கைகளுக்கு அமைய அமைச்சர் காஞ்சன விஜேசேகர தலைமையில் நேற்று கலந்துரையாடல் ஒன்று இடம்பெற்றது. முச்சக்கர வண்டிகளுக்கான எரிபொருள் ஒதுக்கீட்டை இரட்டிப்பாக்குவதற்கும் ஜனாதிபதி ஒப்புதல் அளித்துள்ளார். சுமார் 300,000 முச்சக்கர வண்டிகள் பொலிஸில் பதிவு செய்யப்பட்டுள்ளன. இக்கலந்துரையாடலில் எதிர்வரும் நவம்பர் மாதம் 13ஆம் திகதி முதல் நாடளாவிய ரீதியில் முச்சக்கரவண்டிகளை பதிவு செய்ய முடியாத பட்சத்தில் பொலிஸாரால் பதிவுசெய்யப்பட்ட முச்சக்கரவண்டிகளுக்கான எரிபொருள் ஒதுக்கீட்டை வழங்குவதற்கும் தீர்மானிக்கப்பட்டது. முச்சக்கர வண்டிகளின் முதல் கிலோமீட்டருக்கு அறவிடப்படும் 100 ரூபாவை குறைக்க முடியாது எனவும் அதற்கும் அதிகமாக கட்டணம் வசூலிக்கும் முச்சக்கர வண்டிகள் உடனடியாக அந்தக் கட்டணத்தை குறைக்க வேண்டும் என முச்சக்கர வண்டி சங்கங்கள் சுட்டிக்காட்டுகின்றன. தொழில்முறை முச்சக்கர வண்டி உரிமையாளர்களின் கோரிக்கைகளை கருத்தில் கொண்டு அவர்களுக்கு எரிபொருள் ஒதுக்கீட்டை அதிகரிப்பதற்கான தீர்மானத்தை முச்சக்கர வண்டி சங்கங்களும் பாராட்டுகின்றன. ", "URL": "https://www.itnnews.lk/2023/10/05/442394/", "Category": "தேசிய செய்திகள்", "Parent URL": null}