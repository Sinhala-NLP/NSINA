{"Source": "ITN news", "Timestamp": "මාර්තු 5, 2023 12:39", "Headline": "ඇල්ල සහ සීතාවක ඔඩිසි පිළිබඳ ඉදිරිපත් වී ඇති චෝදනා ගැන පරීක්ෂණ ඇරඹෙයි", "News Content": "ඇල්ල සහ සීතාවක ඔඩිසි දුම්රිය පිළිබඳ ඉදිරිපත් වී ඇති චෝදනා පිළිබඳව අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා. මේ පිළිබඳව විධිමත් පරීක්ෂණයක් පවත්වන ලෙස අමාත්‍ය ආචාර්ය බන්දුල ගුණවර්ධන මහතා පොලිස්පතිවරයාගෙන් ද ඉල්ලීමක් කළා. පෞද්ගලික ව්‍යාපාරික ආයතනයක් ඇල්ල ඔඩිසි දුම්රියෙන් ගමන් ගන්නා එක් මගියෙකුගෙන් අන්තර්ජාලය ඔස්සේ රුපියල් 36,000කට ප්‍රවේශ පත්‍රයක් ලබාදීමට කළ උත්සාහයක් හෙළිවී තිබෙනවා. එමෙන්ම සීතාවක ඔඩිසි සංචාරක දුම්රිය ආසන වෙන්කරවාගෙන දුම්රිය සම්පූර්ණයෙන්ම මගීන්ගෙන් පිරී තිබියදී නියමිත වේලාවට ධාවනය නොවීම ඇතුළු කඩාකප්පල්කාරී ක්‍රියා රැසක් වාර්තා වී ඇති බවයි ප්‍රවාහන අමාත්‍යංශය සඳහන් කරන්නේ. මෙම වැඩපිළිවෙළ කඩාකප්පල් කිරීමට දුම්රිය දෙපාර්තමේන්තුව තුළ කුමන්ත්‍රණකාරී වැඩපිළිවෙළක් ක්‍රියාත්මක වන්නේද පිළිබඳ සොයා බලන ලෙස බන්දුල ගුණවර්ධන මහතා පොලිස්පතිවරයාගෙන් ඉල්ලීමක් කර තිබෙනවා. ඇල්ල ඔඩිසි දුම්රිය පිළිබඳ අපරාධ පරීක්ෂණ දෙපාර්තමේන්තුව මේ වනවිටත් පරීක්ෂණයක් සිදුකරනවා.     ", "URL": "https://www.itnnews.lk/2023/10/05/465427/", "Category": "දේශීය පුවත්", "Parent URL": null}