{"Source": "ITN news", "Timestamp": "අගෝස්තු 4, 2023 06:36", "Headline": "ඉන්දියානු රුපියල ගැන සංසරණය වන වැරදි අර්ථකථනවලට මහ බැංකුවෙන් පැහැදිලි කිරීමක්", "News Content": "ජාත්‍යන්තර වෙළෙඳාම සහ දේශ සීමා අතර සිදුවන බැංකු ගනුදෙනු සඳහා පහසුකම් සැලසීමේ අරමුණින්, ශ්‍රී ලංකා මහ බැංකුව විසින් 1979 සිට වරින් වර විදේශ ව්‍යවහාර මුදල් හඳුනාගෙන ඇත. 2022 අගෝස්තු මාසයේ දී අලුතෙන් ම නම් කරන ලද විදේශ ව්‍යවහාර මුදල් වර්ගය වූ ඉන්දියානු රුපියල ඇතුළු ව, බැංකු පනත සහ විදේශ විනිමය පනත යටතේ පවත්නා විධිවිධාන අනුව, දැනට විදේශ ව්‍යවහාර මුදල් වර්ග 16ක් අනුමත වී ඇති අතර, ඒවා පහත පරිදි වේ. නම් කරන ලද විදේශ ව්‍යවහාර මුදල් ලැයිස්තුව 1. ඕස්ට්‍රේලියානු ඩොලර්\n2. කැනේඩියානු ඩොලර්\n3. චීන රෙන්මින්බි\n4. ඩෙනිෂ් ක්‍රෝනර්\n5. යූරෝ\n6. හොංකොං ඩොලර්\n7. ඉන්දියානු රුපියල්\n8. ජපන් යෙන්\n9. නවසීලන්ත ඩොලර්\n10. නෝර්වීජියානු ක්‍රෝනර්\n11. ස්ටර්ලිං පවුම්\n12. සිංගප්පූරු ඩොලර්\n13. ස්විඩිෂ් ක්‍රෝනර්\n14. ස්විස් ෆ්‍රෑන්ක්\n15. තායි බාත්\n16. ඇමරිකානු එක්සත් ජනපද ඩොලර විදේශ ව්‍යවහාර මුදල් අනුමත කිරීමේ ප්‍රධාන අරමුණ වනුයේ රටවල් දෙකක් අතර පවත්නා වෙළෙඳ සහ ආයෝජන සබඳතා දිරි ගැන්වීම යි. තව ද, එමගින් ද්විත්ව පරිවර්තනය නිසා සිදුවන අමතර ගනුදෙනු පිරිවැය අඩු වනු ඇති අතර, එය විධිමත් බැංකුකරණ මාධ්‍යය ඔස්සේ වෙළෙඳ ගනුදෙනු ප්‍රවර්ධනය කිරීමට ද සහාය වනු ඇත. දේශීය ගෙවීම් සහ පියවීම් සඳහා ශ්‍රී ලංකාවේ වලංගු මුදල් (Legal Tender) ඒකකය ලෙස ශ්‍රී ලංකා රුපියල එලෙස ම පවතිනු ඇත. ඉන්දියානු රුපියල නම් කරන ලද විදේශ ව්‍යවහාර මුදල් වර්ගයක් ලෙස අනුමත කිරීමෙන් ශ්‍රී ලංකාව තුළ දේශීය ගෙවීම්/පියවීම් කිරීම් සඳහා ඉන්දියානු රුපියල වලංගු මුදල් ඒකකයක් (Legal Tender) බවට පත් නොවේ. ශ්‍රී ලංකාව තුළ නේවාසිකයන් අතර සිදුවන සියලු ගනුදෙනු සඳහා භාවිත කල හැක්කේ ශ්‍රී ලංකාවේ වලංගු මුදල් ඒකකය වන ශ්‍රී ලංකා රුපියල පමණකි. ඒ අනුව, ඉන්දියානු රුපියල සම්බන්ධයෙන් සංසරණය වන වැරදි අර්ථකථනවලින් නොමඟ නොයන ලෙස ශ්‍රී ලංකා මහ බැංකුව මහජනතාවගෙන් ඉල්ලා සිටී. ", "URL": "https://www.itnnews.lk/2023/10/05/505269/", "Category": "Breaking News,දේශීය පුවත්", "Parent URL": null}