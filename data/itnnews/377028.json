{"Source": "ITN news", "Timestamp": "නොවැම්බර් 18, 2021 21:05", "Headline": "රණවිරුවා සදාතනික කරමින් සඳහිරු සෑය සඟසතු කෙරේ", "News Content": "ස්වර්ණමාලි මහ සෑයට දෙවෙනි වන සදහිරුසෑය මෙරට චෛත්‍ය කර්මාන්තයේ සුවිශේෂී සන්ධිස්ථානයක් වනවා. කුරිරු ත්‍රස්තවාදය පරාජය කරමින් මව්බිමට සාමය උදා කරදීමට කැප වූ රණවිරුවන් සිහිපත් කරමින් මෙම චෛත්‍යය ඉදිකෙරුණා. දශක තුනක් පුරා පැවති ත්‍රස්තවාදය පරාජය කිරීමේදී රණවිරු ජීවිත විසිහත්දහසක් පමණ මව්බිමට අහිමි වුණා. තවත් තිස්හත් දහසක පමණ පිරිසක් ආබාධිත තත්ත්වයට පත් වුණා. ත්‍රස්තවාදය නිසාම සිවිල් ජනතාවගේ ජීවිත දහස් ගණනක් අහිමි වී තිබෙනවා. එම සියලු දෙනා සිහිපත් කරමින් සදහිරුසෑය ඉදිකිරීම ආරම්භ කෙරුණේ 2010 වසරේ නොවැම්බර් මස 11 වනදායි. අඩි 282 ක් උස මෙම චෛත්‍යයේ පාදමට ගල් කියුබ් හයදහස් හාරසිය හැට හතරක් යොදා ගැනුණා. ගඩොල් ලක්ෂ තුන්සියයක් යොදා ගනිමින් ඉදිකළ සදහිරුසෑයට වැය වී ඇති වැලි කියුබ් ප්‍රමාණය පහළොස් දහසක් පමණ වනවා. අළු හුණු මෙට්‍රික්ටොන් එකොළොස් දහස් එකසිය හැටපහක් චෛත්‍ය ඉදිකිරීමේදී වැය වුණා. චෛත්‍ය ඉදිකිරීම් කටයුතු 2010 වසරේ ඉදිකිරීම් ආරම්භ කළද පාදම මත ස්ථූපය ඉදිකිරීමේ මංගල ගඩොල තැන්පත් කළේ 2012 වසරේදී. චෛත්‍ය ගොඩනැගීමට අවශ්‍ය සියලු ගඩොල් නිෂ්පාදනය, අළු හුණු සකස් කිරීම සහ වැලි පිළියෙළ කිරීම රණවිරුවන් අතින්ම සිදු වුණා. 2012 වසරේ ඔක්තෝබර් 25 වනදා මෙහි පළමු පේසාවළල්ලේ ඉදිකිරීමේ ආරම්භ කෙරුණා. චෛත්‍යයේ නිදන් වස්තු තැන්පත් කිරීම සිදු වුණේ 2014 වසරේ නොවැම්බර් 23 වනදායි. 1718 වසරෙන් පසු ලොව ඕනෑම තැනකදී ඉදි වූ විශාලතම ස්ථූපය මෙයයි. චෛත්‍යයේ කොත් වහන්සේ අඩි 18 ක උසින් යුක්තයි. අඩි 4 ක් උස චූඩා මාණික්‍යයේ මැණික් ගල් එක්දහස් අටසිය අනූ පහක් ඔබ්බවා තිබෙනවා. වන්දනාමාන කටයුතු සදහා අද දිනයේ ශාසනයට පූජා කළ සදහිරුසෑය ජාතික මෙන්ම ආගමික වැදගත්කම් රැසකින් සමන්විත වනවා. අනුරාධපුරයේ ඉදිකළ සදහිරු සෑය වන්දනාමාන කටයුතු සදහා සසුනට පූජා කිරීම ජනාධිපති ගෝඨාභය රාජපක්ෂ මැතිතුමාගේ හා අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් සිදුකෙරුණා. සදහිරු සෑ සමරු ඵලකය විවෘත කරමින් මෙම අවස්ථාව සනිටුහන් කෙරුණා. චෛත්‍යයේ කොත් වහන්සේ නිරාවරණය සිදුකෙරුණේ ජය පිරිත් සජ්ඣායනා මධ්‍ය යේයි. ජනාධිපතිතුමාගේ සහ අග්‍රාමාත්‍යවරයාගේ ආරාධනයෙන් මහ නායක ස්වාමීන් වහන්සේ ප්‍රමුඛ මහා සංඝරත්නය කොත් වහන්සේ නිරාවරණය කළා. ගුවනින් මල් ඉසීම සිදුකෙරුණේ පිංකම තවත් විචිත්‍රවත් කරමින්. සුවද දුම් පූජාවක් ද පැවැත්වුණා. මැති ඇමතිවරුන් රාජ්‍ය නිලධාරීන් ආරක්ෂක ප්‍රධානීන් ඇතුළු පිරිසක් මෙම අවස්ථාවට සහභාගිවුණා. ජනාධිපතිතුමා හා අගමැතිතුමා මෙහි ඇති ප්‍රධාන වාහල්කඩ පිළිම වහන්සේට මල් පහන් පූජා කිරීම මෙන්ම දොළොස්මහේ පහනේ පළමු ආලෝකය දැල්වීම ද සිදුකළා. දිවිපිදූ රණවිරුවන් සිහි කරමින් රණවිරු උපහාර කවි දෙකක් ඉදිරිපත් කළේ රණවිරු රියල්ස්ටා තරගයේ කිරුළ දිනූ කෝප්‍රල් අයෝමි පෙරේරා. රට වෙනුවෙන් දිවි පිදූ රණවිරුවන් සිහිපත් කරමින් විනාඩියක් නිහැඩියාවක් පළකෙරුණා. සදහිරු සෑ රදුන්ගේ ඉදිකිරීම් කටයුතු නිමවූ බවට සංදේශය ඉදිරිපත් කිරීමෙන් පසු එය ආරක්ෂක ලේකම් විශ්‍රාමික ජෙනරාල් කමල් ගුණරත්න මහතා ජනාධිපති ගෝඨාභය රාජපක්ෂ මැතිතුමාට ලබාදුන්නා. සන්නස් පත්‍රය කියවීම සිදුකළේ ගායන ශිල්පී සමන් ලෙනින් මහතායි. ජනාධිපතිතුමා මෙම සන්නස මහා සංඝරත්නයට පූජා කළා.   ", "URL": "https://www.itnnews.lk/2023/10/05/377028/", "Category": "දේශීය පුවත්", "Parent URL": null}