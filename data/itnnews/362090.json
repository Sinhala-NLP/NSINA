{"Source": "ITN news", "Timestamp": "සැප්තැම්බර් 13, 2021 12:33", "Headline": "පාර්ලිමේන්තු විශේෂ කාරක සභාව අද රැස්වෙයි", "News Content": "මැතිවරණ සහ ඡන්ද විමසීම් ව්‍යුහයේ හා නීතිරීතිවල ප්‍රතිසංස්කරණ හඳුනා ගැනීමටත් ඒ සම්බන්ධයෙන් අවශ්‍ය සංශෝධන ඉදිරිපත් කිරීමටත් වන පාර්ලිමේන්තු විශේෂ කාරක සභාව සභා නායක අමාත්‍ය දිනේෂ් ගුණවර්ධන මහතාගේ ප්‍රධානත්වයෙන් අද රැස්වීමට නියමිතයි. පළාත් පාලන ඡන්ද ක්‍රමයේ පවතින අඩුපාඩු හඳුනාගනිමින් ඒ සඳහා විසඳුම් ලබාදීම සඳහා රාජ්‍ය සේවා පළාත් සභා හා පළාත් පාලන අමාත්‍යවරයා පත් කළ ත්‍රි පුද්ගල සමාලෝචන කමිටුවේ වාර්තාව සම්බන්ධයෙන් පසුගිය කාරක සභාවේ දී සාකච්ඡාවට ලක් වුණා. ඊට අමතරව එක්සත් ජාතික පක්ෂය ද මැතිවරණ ක්‍රමය වෙනස් කිරීම සම්බන්ධයෙන් සිය යෝජනා මීට පෙර ඉදිරිපත් කළා. ජාතික ජන බලවේගය , ඉලංගෙයි තමිල් අරුසකච්චි , ශ්‍රී ලංකා මුස්ලිම් කොංග්‍රසය , ජනතා විමුක්ති පෙරමුණ , සමඟි ජන බලවේගය ඇතුලු දේශපාලන පක්ෂ කිහිපයක් ඉදිරියේ දී කාරක සභාව හමුවේ සිය යෝජනා ඉදිරිපත් කිරීමට නියමිතයි. මෙම කාරක සභාව හෙට දිනයේ දී ත් රැස් වනවා.     ", "URL": "https://www.itnnews.lk/2023/10/05/362090/", "Category": "Breaking News,දේශීය පුවත්", "Parent URL": null}