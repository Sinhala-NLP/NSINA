{"Source": "ITN news", "Timestamp": "අප්‍රේල් 18, 2021 11:54", "Headline": "යුද හමුදා සෙබලුන් දෙදෙනෙකු අනතුරට ලක්කර පලා ගිය කැබ් රථයේ රියදුරු සොයා පරික්‍ෂණ", "News Content": "වව්නියාව,  ඕමන්ත යුද හමුදා මුරපොළේ සේවයේ යෙදී සිටි හමුදා සෙබලුන් දෙදෙනෙකු අනතුරට ලක්කර පලා ගිය කැබ් රථයේ රියදුරු සොයා පරික්‍ෂණ ආරම්භ කර තිබෙනවා. ඕමන්ත යුද හමුදා මුරපොළේ රාජකාරියේ යෙදී සිටි යුද හමුදා සෙබලුන් දෙදෙනෙකු යටකරගෙන මෙම කැබ් රථය පලාගොස් ඇත්තේ ඊයේ පස්වරුවේයි. මුරපොළේදී කැබ් රථය නතර කරන ලෙස සංඥා නිකුත් කළ ද අණ නොතකා කැබ් රථය ධාවනය කර තිබෙනවා. මෙම කැබ් රථය බලපත්‍ර රහිතව බුරුත දැව කදන් තොගයක් ප්‍රවාහනය කරමින් තිබූ බවටයි හෙළිවී තිබෙන්නේ. යුද හමුදා සෙබලුන් දෙදෙනා යටකරගෙන කැබ් රථය ඉදිරියට ගමන් කරන අවස්ථාවේ කැබ් රථය ද අනතුරට පත්ව ඇති අතර පසුව රියදුරු එය දමා පලාගොස් තිබෙනවා. තුවාල ලැබූ යුද හමුදා සෙබලුන් දෙදෙනා ප්‍රතිකාර සදහා වව්නියාව මහ රෝහලට ඇතුළත් කෙරුණා. කැබ් රථයේ රියදුරු සොයා පරික්‍ෂණ ක්‍රියාත්මකයි. යුද හමුදාව හා පොලීසිය එක්ව විශේෂ පරික්‍ෂණයක් ද ආරම්භ කර තිබෙනවා.             ", "URL": "https://www.itnnews.lk/2023/10/05/332136/", "Category": "දේශීය පුවත්", "Parent URL": null}