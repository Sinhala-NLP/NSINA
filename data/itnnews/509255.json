{"Source": "ITN news", "Timestamp": "අගෝස්තු 19, 2023 12:35", "Headline": "ශ්‍රී ලංකා ස්වේච්ඡා නාවික හමුදාව ජනාධිපති වර්ණයෙන් පිදුම් ලබයි", "News Content": "ශ්‍රී ලංකාවට අයත් සාගර කලාපයේ ආරක්‍ෂාව තහවුරු කරමින්, දේශයේ සමුද්‍රීය අභිලාෂය සාක්ෂාත් කරගැනීම සහ රජයේ සංවර්ධන වැඩපිළිවෙල වේගවත් කිරීම සඳහා ශ්‍රී ලංකා නාවික හමුදාව සිදුකරනු ලබන සුවිශේෂී කාර්යය භාරය වෙනුවෙන්, ශ්‍රී ලංකා ස්වේච්ඡා නාවික හමුදාව සිදුකරනු ලබන අඛණ්ඩ  දායකත්වය ඇගයීම උදෙසා, ශ්‍රී ලංකා ප්‍රජාතාන්ත්‍රික සමාජවාදී ජනරජයේ ජනාධිපති හා සන්නද්ධ හමුදා සේනාධිනායක, ගරු රනිල් වික්‍රමසිංහ මැතිතුමා විසින් ශ්‍රී ලංකා ස්වේච්ඡා නාවික හමුදාව වෙත ජනාධිපති වර්ණ පිරිනැමීම 2023 අගෝස්තු මස 18 වන දින, බූස්ස ශ්‍රී ලංකා නාවික නෞකා නිපුන ආයතනයේ ප්‍රධාන සරඹ පිටියේදී හමුදා සම්ප්‍රදායන්ට අනුකූලව ඉතාමත් අභිමානවත්ව සිදු කෙරිණි. බ්‍රිතාන්‍ය රාජකීය නාවික හමුදාව වෙත ප්‍රථම වරට එලෙස  රාජකීය වර්ණ පිරිනැමීම පස්වන (V ) ජෝජ් රජු විසින් අනුමත කිරීමෙන් පසු 1924 වර්ෂයේ  සිදුකර ඇති අතර, එහිදී රාජකීය නාවික හමුදා ධජය තුල රාජකීය ඔටුන්න සහිත රාජකීය ලාංඡනයෙන් සමන්විත ධජය රාජකීය වර්ණ ලෙස පිරිනමා තිබෙනවා. දේශයේ සමුද්‍රීය අභිලාශය සාක්ෂාත් කරගැනීම උදෙසා ස්ථායි සාගර කලාපයක් නිර්මාණය කරදීමේ වගකීම ඉටුකිරීම වෙනුවෙන් සිදුකල විශිෂ්ඨ දායකත්වය අගයමින්, මීට පෙර ශ්‍රී ලංකා නාවික හමුදාව සහ එහි විධාන බලඝන සහ නාවික හා සාගරික විද්‍යා පීඨය අවස්ථා 06 කදී ජනාධිපති වර්ණයෙන් පිදුම් ලබා ඇත. ඒ අනුව, 1975 වර්ෂයේ දෙසැම්බර් මස 09 දින ශ්‍රී ලංකා නාවික හමුදාව, 2003 වර්ෂයේ දෙසැම්බර් මස 13 දින  ත්‍රිකුණාමලය නාවික හා සාගරික විද්‍යාපීඨය, 2010 වර්ෂයේ දෙසැම්බර් මස 09 දින  උතුරු නාවික විධානය, නැගෙනහිර නාවික විධානය හා දියත් විධානය, සහ 2019 වර්ෂයේ ජූනි මස 22 වන දින හතරවන වේග ප්‍රහාරක යාත්‍රා බලඝනය එලෙස මීට පෙර ජනාධිපති වර්ණයෙන් පිදුම් ලබා ඇත. මෙම අයිතිහාසික අවස්තාව සඳහා නාවික හමුදාධිපති වයිස් අද්මිරාල් ප්‍රියන්ත පෙරේරා ගේ හා ශ්‍රී  ලංකා ස්වේච්ඡා නාවික හමුදාවේ ආඥාපති  රියර් අද්මිරාල් ධම්මික කුමාර ගේ සහ  ස්වේච්ඡා නාවික හමුදාවේ අණදෙන නිලධාරී කොමදෝරු එන්පීජීඑන් වසන්ත ගේ ආරාධනයෙන්  ගරුතර මහා සංඝරත්නය වැඩමවා වදාළ අතර, අන්‍යාගමික පූජක ප්‍රසාදීන් වහන්සේලා මෙන්ම සම්භාවනීය ආරාධිතයන් ලෙස දකුණු පළාත් ආණ්ඩුකාර ගරු ආචාර්යය විලී ගමගේ මහතා, ආරක්ෂක රාජ්‍ය අමාත්‍ය ගරු ප්‍රමිත බණ්ඩාර තෙන්නකෝන් මහතා, ආරක්ෂක අමාත්‍යංශයේ ලේකම් ජෙනරාල් කමල් ගුණරත්න (විශ්‍රාමික), අතිරේක ලේඛම් (ආරක්‍ෂක) ධම්මිකා විජයසිංහ මහත්මිය සහ ආරක්ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා ඇතුළු සම්භාවනීය ආරාධිතයන් ද, නාවික හමුදා මාණ්ඩලික ප්‍රධානී, රියර් අද්මිරාල් ජයන්ත කුලරත්න, නාවික හමුදා නියෝජ්‍ය මාණ්ඩලික ප්‍රධානී හා අධ්‍යක්ෂ ජෙනරාල් මෙහෙයුම් රියර් අද්මිරාල් ප්‍රදීප් රත්නායක ඇතුළු නාවික හමුදා කළමනාකරණ මණ්ඩලයේ ජ්‍යේෂ්ඨ නිලධාරීන්, දකුණු නාවික විධානයේ ආඥාපති රියර් අද්මිරාල් සමන් පෙරේරා ඇතුළු විධාන ආඥාපතිවරුන්, ශ්‍රී ලංකා ස්වේච්ඡා නාවික හමුදාවේ හිටපු ආඥාපතිවරුන්, ධජ නිලධාරීන්, ශ්‍රී ලංකා ස්වේච්ඡා නාවික හමුදාවේ හිටපු අණදෙන නිලධාරීන් ඇතුළු ජ්‍යේෂ්ඨ හා කණිෂ්ඨ නිලධාරීන් හා නාවිකයන් පිරිසක් සහභාගීවී සිටියා. තවද, මෙම අවස්ථාව සනිටුහන් කරමින් ගරු ජනාධිපති තුමා සමූහ ඡායාරූපයකට පෙනී සිටි අතර, නාවික හමුදාධිපති විසින් ගරු ජනාධිපති තුමා වෙත සමරු තිළිණයක් ලබාදීම ද සිදුකෙරිණි.   ", "URL": "https://www.itnnews.lk/2023/10/05/509255/", "Category": "දේශීය පුවත්", "Parent URL": null}