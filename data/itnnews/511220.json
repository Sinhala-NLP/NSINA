{"Source": "ITN news", "Timestamp": "අගෝස්තු 27, 2023 10:44", "Headline": "දෙවන රන්දෝලි පෙරහර අද රාත්‍රියේ වීදි සංචාරය කෙරේ", "News Content": "ඓතිහාසික ඇසළ පෙරහර මංගල්‍යෙය් දෙවන රන්දෝලි පෙරහර වීදි සංචාරය කිරීම අද (27) රාත්‍රියේ යෙදෙන සුබ මොහොතින් සිදුවෙනවා. පස්වරු 6 පසුවී මිනිත්තු 46ට යෙදෙන සුබ මොහොතින් නාථ, විෂ්ණු, පත්තිනි සහ කතරගම යන සිව් මහා දේවාල පෙරහැර සමඟින් ඇසළ පෙරහැර දකුණු දිශාභිමුඛව වීදි සංචාරයට එක් වෙනවා. දළදා වීදිය, ඩී.එස්.සේනානායක වීදිය, කොළඹ වීදිය, යටිනුවර වීදිය ඔස්සේ ගමන් ගන්නා ඇසළ පෙරහැර රජ වීදියෙන් යළි ශ්‍රී දළදා මාලිගාව වෙත ගෙවැදීම සිදුකෙරෙනවා. පළමු රන්දෝලි පෙරහැර ඊයේ වීදි සංචාරය කළ අතර පෙරහැර නැරඹීම සඳහා විශාල ජනකායක් සහභාගී වුණා. පළමු රන්දෝලි පෙරහැර දින දන්ත ධාතූන් වහන්සේ උදෙසා මීපැණි පූජා කළ ආදිවාසීන් පෙරහැර නැරඹීම සඳහා එක්ව සිටියා. පළමු රන්දෝලි පෙරහැර දින සධාතුක පෙරහැර කරඩුව වැඩම කරවන ලද්දේ  ශ්‍රී දළදා මාලිගාවේ ඇත් පන්තියේ සිංහරාජා ඇතු විසින් වන අතර මියන්රාජා සහ කණ්ඩුල ඇතුන් දෑලේ ගමන් ගත්තා. ශ්‍රී දළදා මාලිගාව නියෝජනය කරමින් දියවඩන නිලමේ ප්‍රදීප් නිලංග දෑල මහතා පෙරහැර ගමනට එක්වුණා.   ", "URL": "https://www.itnnews.lk/2023/10/05/511220/", "Category": "Breaking News,දේශීය පුවත්", "Parent URL": null}