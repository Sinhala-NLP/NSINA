{"Source": "ITN news", "Timestamp": "டிசம்பர் 15, 2021 15:07", "Headline": "கட்டுநாயக்க விமான நிலையத்திற்கு அருகாமையில் புதிய போக்குவரத்து ஒழுங்குகள்..", "News Content": "கட்டுநாயக்க பண்டாரநாயக்க சர்வதேச விமான நிலையத்திற்கு அருகாமையில் புதிய போக்குவரத்து ஒழுங்குகள் வகுக்கப்படுகின்றன. 2 கட்டங்களின் கீழ் அமுல்படுத்தப்படுகின்ற இத்திட்டத்திற்கு 600 மில்லியன் ரூபா செலவிடப்படுகின்றது. கட்டுநாயக்க விமான நிலையத்தையும் அதனை அண்டிய வீதிகளினதும் நெரிசலை குறைப்பதற்கென புதிய போக்குவரத்து ஒழுங்குகளை மேற்கொள்வதே இதன் நோக்கமாகும். முதற்கட்டத்தின் கீழ் எவரிவத்த சந்தியில் இருந்து முதலீட்டு சபை பிரவேசம் வரை 660 மீற்றர் நீளமான 4 மருங்குகளை கொண்ட இருவழிப்பாதை நிர்மாணிக்கப்படுகின்றது. இதன் நிர்மாணப் பணிகள் தற்போது பூர்த்தியடைந்துள்ளன. இதற்கிணைவாக எவரிவத்த முற்சந்தியை அபிவிருத்தி செய்யவும் எதிர்பார்க்கப்பட்டுள்ளது. 2 ஆம் கட்டத்தின் கீழ் முதலீட்டு சபை நுழைவாயிலில் இருந்து மினுவாங்கொடை திசைக்கு 1050 மீற்றர் நீளமான 4 மருங்குகளை கொண்ட இருவழிப்பாதை நிர்மாணிக்கப்படுகின்றது. பயணிகளின் வசதி கருதி விமான நிலையத்தில் பயணிகள் தொகுதிக் கட்டிடத்தை மீள் கட்டமைப்பதற்கும் புனர்நிர்மாணம் செய்வதற்கும் நடவடிக்கை எடுக்கப்பட்டுள்ளதாக அமைச்சர் பிரசன்ன ரணதுங்க தெரிவித்துள்ளார். பயணிகள் கொள்ளளவை விட அதிகரிக்கும் பிரச்சினையை தீர்த்துவைக்கும் வகையிலேயே இது மேற்கொள்ளப்படுகின்றது. பயணிகள் கட்டிடத் தொகுதியில் உள்ள குடியகழ்வு பகுதியை பிரிதொரு இடத்தில் ஸ்தாபிப்பதற்கும் தற்போது நடவடிக்கை எடுக்கப்பட்டுள்ளது. இதற்கென 430 மில்லியன் ரூபா நிதி செலவிடப்படும். அத்துடன், கட்டுநாயக்க விடமான நிலையத்தின் 6 மில்லியனாக காணப்பட்ட வருடாந்த பயணிகள் கொள்ளளவு தற்போது 10 மில்லியனாக அதிகரித்துள்ளது. இத்திட்டம் பூர்த்தியடைந்ததன் பின்னர் பயணிகள் கொள்ளளவை 15 மில்லியனாக அதிகரிக்க முடியுமென நம்பிக்கை தெரிவிக்கப்பட்டுள்ளது. ", "URL": "https://www.itnnews.lk/2023/10/05/382886/", "Category": "Breaking News,தேசிய செய்திகள்", "Parent URL": null}