{"Source": "ITN news", "Timestamp": "பிப்ரவரி 26, 2022 16:18", "Headline": "தடுப்பூசியால் அழிவு தடுக்கப்பட்டதாக ஜனாதிபதி தெரிவிப்பு", "News Content": "நாட்டில் ஏற்படவிருந்த அழிவு, கொவிட் தடுப்பூசி திட்டத்தின்மூலம் தடுக்கப்பட்டதாக ஜனாதிபதி கோட்டாப்ய ராஜபக்ஷ தெரிவித்துள்ளார். ஐக்கிய நாடுகள் பொதுச்சபையை மையப்படுத்தி நேற்று இடம்பெற்ற நிகழ்வில் வீடியோ தொழில்நுட்பத்தின்மூலம் உரையாற்றும்போதே ஜனாதிபதி இவ்வாறு குறிப்பிட்டார். உலகளாவிய ரீதியில் கொவிட் தடுப்பூசி வழங்கும் செயற்பாடுகள் சமச்சீரற்ற தன்மையில் காணப்படுகின்றன. இவ்வாறான சூழலில் கொவிட் வைரசின் புதிய திரிபுகள் ஏற்படும் அபாயமிருப்பதாக ஜனாதிபதி கோட்டாப்ய ராஜபக்ஷ குறிப்பிட்டார். சகலருக்கும் தடுப்பூசி வழங்குவதே நோய் பரவலை தடுப்பதற்கான சிறந்த வழியாகுமெனவும் ஜனாதிபதி குறிப்பிட்டார். இதேவேளை நேற்றைய கலந்துரையாடலின் முதல் சுற்றில் தடுப்பூசி தயாரிப்பு மற்றும் விநியோகத்தில் காணப்படும் சவால்கள் தொடர்பில் ஆராயப்பட்டது. இரண்டாவது சுற்றில் தற்போதைய சவால்களை வெற்றிகொள்வதற்கு தேவையான புதிய கண்டுபிடிப்புக்கள் மற்றும் தீர்வுகள் தொடர்பில் ஆராயப்பட்டது. ஐக்கிய நாடுகள் பொதுச்சபையின் தலைவர் அப்துல்லா ஷாஹிட், ஐக்கிய நாடுகள் பொதுச்செயலாளர் என்டோனியோ குட்ரெஸ் ஆகியோரும் உரையாற்றினர். ", "URL": "https://www.itnnews.lk/2023/10/05/397999/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}