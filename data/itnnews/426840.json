{"Source": "ITN news", "Timestamp": "ஆகஸ்ட் 4, 2022 15:20", "Headline": "பிரித்தானிய பிரதமர் பதவிக்கான போட்டியில் ரிஷி சுனக்கிற்கு பின்னடைவு…", "News Content": "பிரித்தானிய பிரதமர் பதவிக்கான போட்டியில் இந்திய வம்சாவளியை சேர்ந்த ரிஷி சுனக்கிற்கு பின்னடைவு ஏற்பட்டுள்ளது. ஆளும் கன்சர்வேட்டிவ் கட்சியின் தலைமை பதவியிலிருந்து பொரிஸ் ஜோன்சன் விலகியதையடுத்து ஏற்பட்ட வெற்றிடத்திற்கு புதிய தலைவர் தெரிவுசெய்யப்படவுள்ளார். கன்சர்வேட்டிவ் கட்சி, ஆளும் கட்சியாக இருப்பதால் அதன் தலைவரே பிரித்தானிய பிரதமராக தெரிவுசெய்யப்படுவார். கட்சியின் புதிய தலைவர் தெரிவுசெய்யப்படும் வரை பதவி விலகிய பொரிஸ் ஜோன்சன் இடைக்கால பிரதமராக பணியாற்றுகின்றார். கன்சர்வேட்டிவ் கட்சியின் தலைவருக்கான போட்டியில் முன்னாள் நிதியமைச்சர் ரிஷி சுனக்கும், வெளிவிவகார செயலாளர் லிஸ் ட்ரஸும் போட்டியிடுகின்றனர். ஆரம்பத்தில் ரிஷி சுனக் முன்னிலையிலிருந்தார். எனினும் தற்போது லிஸ் ட்ரஸ் முன்னிலையில் இருப்பதாக சர்வதேச செய்திகள் தெரிவிக்கின்றன. பிரித்தானியாவின் முன்னாள் சுகாதார அமைச்சர் சஜித் ஜாவிட் தனது ஆதரவை லிஸ் ட்ரஸுக்கு வழங்கியுள்ளார். ரிஷி சுனக்கின் பொருளாதார கொள்கைகளை அவர் விமர்சித்துள்ளார். லிஸ் ட்ரஸிடம் தைரியமான நிகழ்ச்சி நிரல் இருப்பதாக முன்னாள் அமைச்சர் சஜித் ஜாவிட் குறிப்பிட்டுள்ளார். இதேவேளை சஜித் ஜாவிட் ரிஷி சுனக்கிற்கு ஆதரவளிப்பாரென எதிர்ப்பார்க்கப்பட்ட நிலையில், அவரது அறிவிப்பு ரிஷி சுனக்கிற்கு பின்னடைவை ஏற்படுத்தியுள்ளது. ", "URL": "https://www.itnnews.lk/2023/10/05/426840/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}