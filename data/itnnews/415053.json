{"Source": "ITN news", "Timestamp": "ජූනි 4, 2022 13:19", "Headline": "තණමල්විල අනතුරකින් දෙදෙනෙකු මරුට – හතකට තුවාල", "News Content": "තණමල්විල ප්‍රදේශයේ සිදු වූ රිය අනතුරකින් දෙදෙනෙකු මියගොස් හත්දෙනෙකු තුවාල ලැබුවා. ඥාතීන් පිරිසක් ගමන් කළ ත්‍රීරෝද රථයක් මෙසේ අනතුරට ලක්වුණා. උඩවලව තණමල්විල මාර්ගයේ සූරියආර ප්‍රදේශයේදී අද අලුයම මෙම අනතුර සිදු වුණා. උඩවලව දෙස සිට තණමල්විල දෙසට ධාවනය වූ ත්‍රීරෝද රථයක් මාර්ගයෙන් ඉවතට පැන ගසක ගැටීමෙන් අනතුර සිදු වුණා. අනතුර සිදුවන අවස්ථාවේ ත්‍රීරෝද රථයේ රියදුරු සමග පුද්ගලයන් නව දෙනෙකු එහි ගමන් කර තිබෙනවා. සිද්ධියෙන් මියගොස් ඇත්තේ ත්‍රීරෝද රථයේ ගමන් කළ වයස අවුරුදු හයක දරුවෙකු හා වයස අවුරුදු හතළිස් දෙකක පුද්ගලයෙක්. මෙම පිරිස වැල්ලවාය සියඹලාගුණය හා හිගුරුකඩුව යන ප්‍රදේශවල පදිංචි එකම පවුලේ පිරිසක් වනවා. තුවාලකරුවන් තණමල්විල හා හම්බන්තොට රෝහල්වලට ඇතුළත් කෙරුණා. තණමල්විල පොලීසිය වැඩිදුර විමර්ශන සිදු කරනවා.       ", "URL": "https://www.itnnews.lk/2023/10/05/415053/", "Category": "දේශීය පුවත්", "Parent URL": null}