{"Source": "ITN news", "Timestamp": "නොවැම්බර් 2, 2022 12:38", "Headline": "රිෂාඩ් බදියුදීන් තවත් නඩුවකින් නිදොස් කොට නිදහස්", "News Content": "රජයේ මුදල් අවභාවිත කළ බවට පවරා තිබූ නඩුවෙන් හිටපු  අමාත්‍ය රිෂාඩ් බදියුදීන් මහතා ඇතුළු පිරිස නිදොස් කොට නිදහස් කර තිබෙනවා. 2015 ජනාධිපතිවරණයේදී අවතැන් වූවන්ට ඡන්දය ප්‍රකාශ කිරීමට ප්‍රවාහන පහසුකම් ලබාදීමට ලංකා ගමනාගමන මණ්ඩලයේ බස් රථ යෙදවීමෙන් රජයේ මුදල් අවභාවිත කළ බවට හිටපු අමාත්‍ය රිෂාඩ් බදියුදීන් මහතා ඇතුළු පිරිසකට  චෝදනා එල්ල වී තිබුණා. 2015 ජනාධිපතිවරණයේදී සිලාවතුර ප්‍රදේශයේ සිටි අවතැන් වූවන් 12,620 දෙනෙකු ඡන්ද මධ්‍යස්ථාන වෙත රැගෙන යාමට ලංකා ගමනාගමන මණ්ඩලයේ බස් රථ 222 ක් යොදාගෙන තිබුණා. එමගින් ලක්ෂ 95 කට වැඩි රජයේ මුදලක්  අවභාවිත කළ බවටයි රිෂාඩ් බදියුදීන් මහතා ඇතුළු තුන් දෙනෙකුට චෝදනා එල්ල වී තිබු‍ණේ. බදියුදීන් මහතාට මෙන්ම ව්‍යාපෘති අධ්‍යක්ෂ සම්සුදීන් මොහොමඩ් යාසිත් හා ගණකාධිකාරී අලගරත්නම් මනෝරන්ජන යන දෙදෙනාට එරෙහිව මෙසේ නඩු පවරා තිබුණා. එම නඩුවෙන් ඔවුන් තිදෙනා නිදොස් කොට නිදහස් කරන ලෙස කොටුව මහේස්ත්‍රාත් තිළිණ ගමගේ මහතා අද නියෝග කළා.     ", "URL": "https://www.itnnews.lk/2023/10/05/443786/", "Category": "Breaking News,දේශීය පුවත්", "Parent URL": null}