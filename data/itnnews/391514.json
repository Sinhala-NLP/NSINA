{"Source": "ITN news", "Timestamp": "ජනවාරි 26, 2022 19:14", "Headline": "විදුලිබල සභාපති ඉල්ලා අස්වෙද්දී ඉංජිනේරුවරුන් ඉල්ලූ සාමාන්‍යාධිකාරී වැඩ අරඹයි", "News Content": "විදුලිබල මණ්ඩලයේ සභාපතිවරයා පෙබරවාරි පළමුවනදා සිට සිය ධුරයෙන් ඉල්ලා අස්වන බව සදහන් කරමින් ජනාධිපතිතුමා වෙත ලිපියක් යොමුකර තිබෙනවා. විදුලිබල මණ්ඩලයේ නව වැඩබලන සාමාන්‍යාධිකාරීවරයා ලෙස පත් වු ආචාර්ය රොහාන්ත අබේ‍සේකර මහතා ද අද වැඩ භාර ගැනීමෙන් පසු ප්‍රකාශ කළේ විදුලිය කප්පාදුවකින් තොරව පවත්වා ගැනීමට ගත හැකි සෑම පියවරක්ම ගන්නා බවයි. ලංකා විදුලිබල මණ්ඩලයේ වැඩබලන සාමාන්‍යාධිකාරීවරයා ලෙස ආචාර්ය රොහාන්ත අබේ‍සේකර මහතා ඊයේ දිනයේදී පත් කරනු ලැබුවා. දැනට විදුලිබල මණ්ඩලයේ සිටින ඉංජිනේරුවරුන් අතරින් ජ්‍යෙෂ්ඨතම ඉංජිනේරුවරයා වන්නේ රොහාන්ත අබේසේකර මහතායි. මින් පෙර එම ධුරයේ කටයුතු කළ ආචාර්ය සුසන්ත පෙරේරා මහතාගේ පත් කිරීම සම්බන්ධයෙන් විදුලි ඉංජිනේරුවරුන්ගේ සංගමය දිගින් දිගටම විරෝධය පල කළා. ඔවුන් ඉල්ලා සිටියේ ජ්‍යෙෂ්ඨත්වය මත අදාළ තනතුරට ආචාර්ය රොහාත්ත අබේසේකර මහතා පත් කරන ලෙසයි. මේ අතර විදුලිබල මණ්ඩලයේ සභාපතිවරයා ලෙස කටයුතු කළ එම් එම් සී ෆර්ඩිනැන්ඩෝ මහතා එම තනතුරෙන් ඉල්ලා අස්වන බව සදහන් කරමින් ජනාධිපතිතුමා වෙත ලිපියක් යොමු කර තිබෙනවා. පෙබරවාරි පළමුවනදා සිට පෙද්ගලික හේතුවක් මත තමන් එම තනතුරින්  මෙන්ම විදුලිබල මණ්ඩලයෙන් ද ඉවත්වන බවයි ඒ මහතා අදාල ලිපිය මගින් දැනුම් දී ඇත්තේ. පසුගිය 24 වනදා විදුලි අර්බුදය සම්බන්ධව ජනාධිපතිතුමාගේ ප්‍රධානත්වයෙන් පැවති සාකච්ඡවෙන් පසු  ලංකා ඛණිජතෙල් නීතිගත සංස්ථාව විදුලිබල මණ්ඩලයට අවශ්‍ය ඉන්ධන ලබාදීමට පියවර ගත්තා. ඒ අනුව දින කිහිපයකට විදුලිය කප්පාදුවකින් තොරව පවත්වා ගෙන යෑමට අවශ්‍ය ඉන්ධන ලැබුණු බවයි විදුලිබල මණ්ඩලය සදහන් කළේ.  ඉන්ධන සැපයුම ප්‍රමාණවත් ලෙස ලැබුණු බැවින් හෙට දක්වා විදුලිය විසන්ධි කිරීමක් සිදු නොකරන බවට මහජන උපයෝගීතා කොමිසම ඊයේ නිවේදනය කළා. 27 වනදායින් පසුව විදුලි කප්පාදුවක් සිදු කරනවා ද නැද්ද යන්න සම්බන්ධව ඉදිරි ඉන්ධන සැපයුම පිළිබද සළකා බලා තීරණය කරන බවයි එම කොමිසම සදහන් කළේ. කෙසේ වෙතත් විදුලිය විසන්ධි කිරීමක් ඉදිරියේදී අවශ්‍ය වුවහොත් මහජනතාව කල්තියා දැනුවත් කරන බව ද මහජන උපයෝගීතා කොමිසම සදහන් කළා. දුම්රිය ධාවනය සදහා අවශ්‍ය ඉන්ධන තෙල් සංස්ථාව දිනපතා ලබා නොදුනහොත් දුම්රිය ධාවනයට ගැටලු ඇතිවන බව දුම්රිය වෘත්තීය සමිති සන්ධානය පවසනවා. ඉන්ධන ලීටර් පක්ෂ 5-6 අතර සංචිතයක් දෙපාර්තමේන්තුව සතුව පැවතුණ ද අදවන විට එය ලක්ෂ තුනහමාර දක්වා අඩුව ඇති බවයි එම සංගමය පෙන්වා දෙන්නේ. කෙසේ වෙතත් දුම්රිය සාමාන්‍යාධිකාරී ධම්මික ජයසුන්දර මහතා ප්‍රකාශ කලේ දුම්රිය ධාවනයටඅවශ්‍ය තෙල් සංචිත ප්‍රමාණවත් පරිදි දුම්රිය දෙපාර්තමේන්තුව සතුවන බවයි. පවත්නා වියළි කාලගුණ තත්ත්වයත් සමග ජලය නොමැති වුවහොත් විදුලිය කැපීමට සිදු වන බව අමාත්‍ය චමල් රාජපක්ෂ මහතා පවසනවා. පවතින තත්ත්වය මත හිතුවක්කාරී ලෙස ජලය රැස්කීරීමක් හෝ මුදා හැරීමක් සිදු නොකරන බව පවසන අමාත්‍යවරයා විදුලිය  අරපිරිමැස්මෙන් භාවිත කළ  යුතු බවයි අවධාරණය කරන්නේ.   ", "URL": "https://www.itnnews.lk/2023/10/05/391514/", "Category": "Breaking News,දේශීය පුවත්", "Parent URL": null}