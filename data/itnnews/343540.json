{"Source": "ITN news", "Timestamp": "ජූනි 18, 2021 17:33", "Headline": "දෙහිවල සත්වෝද්‍යානයේ ලෙඩ වුණු ‘තෝර්’ට කොවිඩ්ද?", "News Content": "දෙහිවල සත්වෝද්‍යානයේ වයස අවුරුදු 11 ක් වූ කේසර සිංහයෙකුට කොරෝනා ආසාදිත යැයි සැක සහිත බව අමාත්‍ය සීබී රත්නායක මහතා පවසනවා. සිංහයා හුස්ම ගැනීමේ අපහසුතා සහ ආහාර නොගෙන සිටීම වැනි රෝග ලක්ෂණ පෙන්නුම් කර තිබෙනවා. එය නිෂ්චිතව දැන ගැනීම සදහා සතුන්ගේ PCR පරීක්ෂණ සිදුකරන උපකරණ අදාළ ආයතනවලින් ගෙන්වාගෙන කඩිනමින් පරීක්ෂණ සිදුකරන බවයි අමාත්‍යවරයා වැඩිදුරටත් කියාසිටියේ. මෙය ශ්‍රී ලංකාවට නව අත්දැකීමක් වූ බැවින් ඔවුන් ඉන්දියාවේ මධ්‍යම සත්වෝද්‍යාන අධිකාරියෙන් අදාළ උපදෙස් හා සහාය ලබාගෙන ඇති බව සත්ව උද්‍යාන දෙපාර්තමේන්තුව පවසයි. සිංහයා ඉවත් කර වෙනම ස්ථානයක තබා ගැනීමට දෙහිවල සත්වෝද්‍යාන නිලධාරීන් පියවර ගෙන තිබෙනවා. ‘තෝර්’ නම් සිංහයා 2011 දී දකුණු කොරියාවේ සෝල් ග්‍රෑන්ඩ් පාර්ක් සත්වෝද්‍යානයෙන් ශ්‍රී ලංකාවට ගෙනවිත් තිබෙනවා. සිංහයාට අමතරව කොරෝනා ආසාදිත බවට සැක සහිත සීබ්‍රා පැටවෙකු ද සිටිනවා. අනෙක් සිංහයන් දැනට හොඳ සෞඛ්‍ය තත්වයෙන් පසුවන අතර සිංහයාට ප්‍රතිකාර කළ කම්කරුවන් නිරෝධායනය සඳහා යවා ඇති අතර ඔවුන් මත PCR පරීක්ෂණ සිදුකරන බව ද වාර්තා වෙයි. හිපපොටේමස් සහ සීබ්‍රා යන සතුන් දෙදෙනෙක් බැක්ටීරියා ආසාදනය හා ආහාර ජීර්ණ පද්ධතියේ ඇතිවූ අබාධයක් හේතුවෙන් මිය ගිය බව දෙපාර්තමේන්තුව පවසයි. COVID-19 ආසාදනය හේතුවෙන් ඔවුන් මිය ගොස් නැති බව දෙපාර්තමේන්තුව සදහන් කරයි. ", "URL": "https://www.itnnews.lk/2023/10/05/343540/", "Category": "දේශීය පුවත්", "Parent URL": null}