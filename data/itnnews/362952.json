{"Source": "ITN news", "Timestamp": "செப்டம்பர் 16, 2021 18:33", "Headline": "வடமாகாண அபிவிருத்தியில் அரசாங்கம் கூடிய கவனம் செலுத்தியுள்ளது..", "News Content": "வடமாகாண அபிவிருத்தியில் அரசாங்கம் கூடிய அக்கறை காட்டுவதாக பாராளுமன்ற குழுக்களின் பிரதித் தலைவரும் மாவட்ட அபிவிருத்திக் குழுவின் இணைத்தலைவருமான அங்கஞன் ராமநாதன் தெரிவித்துள்ளார். \nவடமாகாண நகர அபிவிருத்தி அதிகார சபையின் கீழ் யாழ் மாநகர எல்லைக்குட்பட்ட பகுதிகளில் முன்னெடுக்கப்பட்டு வரும் அபிவிருத்தி திட்டங்கள் தொடர்பான கலந்துரையாடலின் போதே அவர் இதனை தெரிவித்தார். மாவட்ட அரச அதிபர் கணபதிபிள்ளை மகேசனத் தலைமையில் யாழ் மாவட்ட செயலகத்தில் இக்கூட்டம் இடம்பெற்றது. யாழ் நகர பகுதிக்கான மத்திய கட்டிடத் தொகுதியின் புனரமைப்பு பணிகள் புதிய சந்தைக் கட்டிடத் தொகுதி மீன் வாடிகள் , குறுநகர் பண்ணை கடற்கரை ஆகிய பகுதிகளுக்கான புதிய திட்டங்கள், குள அபிவிருத்தி, மழை நீரை சேகரித்தல் போன்ற திட்டங்கள் தொடர்பாகவும் இதன்போது கலந்துரையாடப்பட்டன. உலக வங்கியின் நிதியுதவியின் கீழ் 55 மில்லியன் டொலர் நிதி உதவிக்கான திட்ட அமுலாக்கம் மாநகர சபைக்குட்பட்ட பகுதிகளில் முன்னெடுக்கப்படுவதாகவும் அங்கு தெரிவிக்கப்பட்டது. யாழ் மாநகர சபை முதல்வர் வி.மணிவண்ணன் உள்ளிட்ட அதிகாரிகள் இதில் கலந்துகொண்டனர். ", "URL": "https://www.itnnews.lk/2023/10/05/362952/", "Category": "தேசிய செய்திகள்", "Parent URL": null}