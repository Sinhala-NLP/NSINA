{"Source": "ITN news", "Timestamp": "මැයි 27, 2022 12:28", "Headline": "විමල් වීරවංශගේ බිරිඳට වසර දෙකක සිර දඬුවමක්", "News Content": "අසත්‍ය තොරතුරු ඉදිරිපත් කර අවිධිමත් රාජ්‍යතාන්ත්‍රික විදෙස් ගමන් බලපත්‍රයක් ලබාගැනීමේ චෝදනාවට වරදකරුවූ හිටපු අමාත්‍ය විමල් වීරවංශ මහතාගේ බිරිද වන උදයන්ති රණසිංහ නොහොත් ශෂී වීරවංශට කොළඹ මහේස්ත්‍රාත් අධිකරණය අද  වසර දෙකක සිරදඩුවම් නියම කළා. ඊට අමතරව විත්තිකාරියට රුපියල් ලක්ෂයක දඩයක් නියම කළ කොළඹ ප්‍රධාන මහේස්ත්‍රාත් බුද්ධික ශ්‍රී රාගල මහතා සදහන් කළේ අදාළ දඩය ගෙවීම පැහැර හැරිය හොත් තවත් අමතර මාස හයක සිරදඩුවමක් විත්තිකාරියට නියම කරන බවයි. අසත්‍ය තොරතුරු ආගමන විගමන දෙපාර්තමේන්තුවට ඉදිරිපත් කරමින් රාජ්‍යතාන්ත්‍රික විදේශ ගමන් බලපත්‍රයක් ලබාගැනීම සම්බන්ධයෙන් හිටපු අමාත්‍ය විමල් වීරවංශ මහතාගේ බිරිද වන ශෂී වීරවංශට චෝදනා එල්ල වූයේ 2015 වසරේ ජනවාරී මාසයේදී. අනතුරුව සිද්ධිය සම්බන්ධයෙන් පරීක්ෂණ ආරම්භ කර ශෂී වීරවංශට එරෙහිව නඩු පැවරූ අතර අදාළ නඩුව වසර 7 කට ආසන්න කාලයක් විභාග කෙරුණා.  කෙසේවෙතත් අද දිනයේදී මෙම නඩුවේ තීන්දුව ප්‍රකාශයට පත්කළ මහේස්ත්‍රාත්වරයා සදහන් කළේ අවිධිමත් රාජ්‍යතාන්ත්‍රික විදේශ ගමන් බලපත්‍රයක් විත්තිකාරිය සිය සන්තකයේ තබාගෙන සිටි බවට නඩු විභාගයෙන් කරුණු තහවුරු වූ බවයි. ඒ අනුව විත්තිකාරියට එල්ලවී තිබෙන චෝදනා සාධාරණ සැකයකින් තොරව ඔප්පුවී තිබෙන බවත්, ඒ අනුව ඇයට අදාළ වරදකාරිය කරන බවත් තීන්දු කළා. එමෙන්ම විත්තිකාරියට මෙම ක්‍රියාව සිදුකිරීම සදහා ආගමන විගමන පාලකවරයාගේ සහාය ලැබී ඇති බවට මෙම නඩු විභාගයේදී කරුණු අනාවරණයවී ඇති බව ද මහේස්ත්‍රාත්වරයා මෙහිදී කරුණු අනාවරණය කළා. අනතුරුව අධිකරණය හමුවේ කරුණු දැක්වූ පැමිණිල්ල වෙනුවෙන් පෙනීසිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් මහතා සදහන් කළේ මෙම විත්තිකාරිය දේශපාලනඥයෙකුගේ බිරිදක් විදියට සිය නිල බලය සහ තනතුරු බලය භාවිත කරමින් සිදුකර තිබෙන මේ ක්‍රියාව අනුමත කරන්න බෑ. ඇය මෙම ගමන් බලපත්‍රය ලබාගැනීම සදහා අයදුම්පත්‍රයක් ඉදිරිපත් කර තිබෙන්නේ එක්දින සේවයක් යටතේ. එහෙත් අඩු තරමින් ඇය මේ ගමන් බලපත්‍රය ලබාගැනීමට අදාළ කවුළුව හමුවටවත් ඇවිල්ල නැහැ. ඒ කියන්නේ රාජ්‍ය නිලධාරීන්ගේ සහාය අරගෙන ඇය කෙටි පාරකින් තමයි මේ විදේශ ගමන් බලපත්‍රය අරගෙන තියෙන්නේ. එම නිසා සමාජයට ආදර්ශයක් විය හැකි තීන්දුවක් මෙම නඩුවට ලබාදෙන ලෙස මම අධිකරණයෙන් ඉල්ලා සිටිනවා.  අනතුරුව අධිකරණය හමුවේ කරුණු දක්වමින් විත්තිකාරිය වෙනුවෙන් පෙනීසිටි ජනාධිපති නීතීඥ ශවේන්ද්‍ර ප්‍රනාන්දු මහතා සදහන් කළේ රජයේ නියෝජ්‍ය සොලිසිටර් ජනරාල්වරයා ඉදිරිපත් කළ කරුණු තමන් ප්‍රතික්ෂේප කරන බවයි. එමෙන්ම විත්තිකාරිය සන්තකයේ තිබු ගමන් බලපත්‍රය අවිධිමත් එකක් නොවන බවට ආගමන විගමන පාලකවරයා පවා නඩු විභාගයේදී සාක්ෂි ලබාදෙමින් පිළිගෙන තිබු බව විත්තිය වෙනුවෙන් පෙනීසිටි නීතීඥවරයා පෙන්වාදුන්නා. දෙපාර්ශවයම ඉදිරිපත් කළ කරුණු සළකා බැලූ මහේස්ත්‍රාත්වරයා අනතුරුව සිය තීන්දුව ප්‍රකාශයට පත්කරමින් සදහන් කළේ විත්තිකාරියට වසර දෙකක සිරදඩුවමක් නියම කරන බවයි. එමෙන්ම එම දඩුවමට අමතරව රුපියල් ලක්ෂයක  දඩයක් ද නියම කෙරුණු අතර, එම දඩය ගෙවීම පැහැර හැරිය හොත් තවත් මාස 6 ක සිරදඞුවමක් සිරදඩුවමක් විත්තිකාරියට හිමිවන බව මහේස්ත්‍රාත්වරයා සිය තීන්දුව ප්‍රකාශයට පත්කරමින් සදහන් කළා. කෙසේවෙතත් අදාළ තීන්දුව සම්බන්ධයෙන් අභියාචනාවක් ඉදිරිපත් කෙරුණු අතර ශෂී වීරවංශ මහත්මියගේ නීතීඥවරුන් සදහන් කළේ අදාළ අභියාචනාව තුළින් තම සේවාදායිකාව නිදොස් කොට නිදහස් කරන ලෙස ඉල්ලා ඇති බවයි. නමුත් අදාළ අභියාචනාව පිළිබද සලකා බැලීම ලබන 30 වනදාට කල්තැබීමට මහේස්ත්‍රාත්වරයා නියෝග කළා.         ", "URL": "https://www.itnnews.lk/2023/10/05/413568/", "Category": "දේශීය පුවත්", "Parent URL": null}