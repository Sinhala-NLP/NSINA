{"Source": "ITN news", "Timestamp": "ඔක්තෝබර් 13, 2022 17:59", "Headline": "ලබන වසරේ මෙරට දළ දේශීය නිෂ්පාදිතය පහළ යන බව IMF වාර්තාවකින් හෙළි වෙයි", "News Content": "ලබන වසරේදී මෙරට ආර්ථික තත්ත්වයන් සම්බන්ධයෙන් ජාත්‍යන්තර මූල්‍ය අරමුදල නිකුත් කළ නවතම වාර්තාවකින් පුරෝකථනය කර තිබෙනවා. එම වාර්තාවට අනුව ලබන වසරේදී මෙරට දළ දේශීය නිෂ්පාදිතය පහළ යනු ඇති. ජීවන වියදම් අර්බුදයට මුහුණ දීම හා රට තුළ පවතින ආර්ථික තත්ත්වයන් පිළිබදව ජාත්‍යන්තර මූල්‍ය අරමුදලේ ලෝක ආර්ථික ඉදිරි දැක්ම යටතේ ඔක්තෝබර් මාසය සදහා මෙම වර්තාව නිකුත් කර තිබෙනවා. එම වාර්තාවෙන් පෙන්වා දෙන්නේ ලබන වසරේ දළ දේශීය නිෂ්පාදිතය සියයට තුනකින් පමණ හැකිලී යනු ඇති බවයි. කෙසේ වෙතත් එම වාර්තාවේ වැඩිදුරටත් සදහන් වන්නේ ඉදිරි වසර කිහිපය තුළ මෙරට දළ දේශීය නිෂ්පාදිතයේ වර්ධනයක් ළගා කරගනු ඇති බවයි. ජාත්‍යන්තර මූල්‍ය අරමුදල ප්‍රකාශයට පත් කර තිබුණේ මෙරට දළ දේශීය නිෂ්පාදිතය මේ වසරේ සියයට දෙකයි දශම හතකින් පමණ වර්ධනය වනු ඇති බවටයි. කෙසේ වෙතත් මෙම නව වාර්තාවට අනුව ඔවුන් පෙන්වා දෙන්නේ මෙරට ආර්ථිකය සියයට තුනකින් පමණ ලබන වසරේදී පහළ බසිනු ඇති බවයි. යුක්රේනය හා රුසියාව අතර ඇතිව තිබෙන යුදමය වාතාවරණය මෙන්ම ගෝලීය ආර්ථික අර්බුදය ඊට හේතුවන බවද වැඩිදුරටත් එම වාර්තාවේ පෙන්වා දී තිබෙනවා.   ", "URL": "https://www.itnnews.lk/2023/10/05/440339/", "Category": "දේශීය පුවත්", "Parent URL": null}