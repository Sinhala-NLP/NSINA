{"Source": "ITN news", "Timestamp": "ඔක්තෝබර් 15, 2021 17:11", "Headline": "සතියක් තුළ ලෝක වෙළෙඳපොලේ බොරතෙල් මිල 3% කින් ඉහළට", "News Content": "සතියක් තුළ ලෝක වෙළෙදපොලේ බොරතෙල් මිල සියයට 3 කින් ඉහළ ගොස් තිබෙනවා. මේ වනවිට වාර්තා වන්නේ 2018 වසරේ ඔක්තෝබර් මාසයෙන් පසු ඉහළම අගය බවයි ලෝක ආර්ථික විශ්ලේෂකයින් පෙන්වා දෙන්නේ. ගතවූ සති 6 තුළදී මෙලෙස බොරතෙල් මිල වරින් වර ඉහළ යාම විශේෂත්වයක්. ඔපෙක් සංවිධානය ඇතුළු තෙල් නිෂ්පාදන රටවල් නිෂ්පාදනය කප්පාදු කිරීම මෙලෙස තෙල් මිල ඉහළ යාමට හේතුව බවයි පැවසෙන්නේ. මේ අතර ගල් අගුරු මිල ද වාර්තාගත ලෙස ඉහළ යාම හේතුවෙන් චීනය මෙන්ම ඉන්දියාව ද බරපතල බලශක්ති අර්බුදයකට මුහුණපා සිටින බව වාර්තා වනවා. තාප විදුලිබලාගාර සදහා යොදාගන්නා ගල් අගුරු ටොන් එකක මිල මේ වසර තුළදී සියයට 200 කින් ඉහළ ගොස් ඇති බවයි පැවසෙන්නේ. ලෝක වෙළෙදපොලේ බොරතෙල් මිල ඉදිරි දින කීපය තුළදී ඇමෙරිකා ඩොලර් 100 දක්වා ඉහළ යා හැකි බව රුසියා ජනාධිපති ව්ලැඩිමීර් පුටින් ඊයේ දිනයේ දී ප්‍රකාශ කළා. ලෝක වෙළෙදපොලේ බොරතෙල් මිල ස්ථාවර මට්ටමකට ළගාකර ගැනීම සදහා තෙල් නිෂ්පාදන සියලු රටවල් හි අවධානය යොමුවිය යුතු බව ඔහු අවධාරණය කළා.   ", "URL": "https://www.itnnews.lk/2023/10/05/369520/", "Category": "ජාත්‍යන්තර පුවත්", "Parent URL": null}