{"Source": "ITN news", "Timestamp": "දෙසැම්බර් 22, 2021 17:14", "Headline": "නිර්දේශිත සංයුතිය සහිත ලිට්ට්‍රෝ ගෑස් සිලින්ඩර වෙළඳපොළට", "News Content": "ශ්‍රී ලංකා ප්‍රමිති ආයතනය නිර්දේශ කළ සංයුතිය සහිත ගෘහස්ථ ගෑස් සිලින්ඩර ලිට්ට්‍රෝ සමාගම වෙළෙදපොළට නිකුත් කළා. සංයුතිය සටහන් කළ නව ගෑස් සිලින්ඩර ප්‍රදේශ කිහිපයක අලෙවිසැල්වලට ලැබී තිබුණද කොළඹ නගරයේ ලිට්ට්‍රෝ ගෑස් අලෙවි නියෝජිතයින්ට තවමත් නව ගෑස් සිලින්ඩර ලැබී නැති බවයි අපට වාර්තා වුණේ. පසුගිය දින කිහිපයේ දී සිදුවූ ගෑස් සිලින්ඩර ආශ්‍රිත පිපිරීම්වලට හේතුව ගෑස් සංයුතියේ ඇති වෙනස්කම් බව ඒ සම්බන්ධයෙන් විමර්ශනය කළ විශේෂඥ කමිටුව ඊයේ අනාවරණය කළා. එමෙන්ම ගෑස් උදුන්, රෙගියුලේටර් ඇතුලු උපාංගවල පැවති ගැටලු ද මේ සදහා බලපා ඇති බවයි කමිටුවේ සභාපති මහාචාර්ය ශාන්ත වල්පොල මහතා ඊයේ කියා සිටියේ. එවැනි පසුබිමක් තුළ ශ්‍රී ලංකා ප්‍රමිති ආයතනය ගෑස් සංයුතියට අදාළව නව ප්‍රමිතිය ප්‍රකාශයට පත් කළා. ප්‍රොපේන් සියයට තිහක් සහ බියුටේන් සියයට හැත්තැවක් මෙන්ම වාෂ්ප තත්ත්වයේ පවතින ගෑස් අංශු මිලියනයක් තුළ ගන්ධය වහනය කරන එතිල් මර්කැප්ටන් අංශු ඒකක 14 ක් නියමිත සංයුතියට අන්තර්ගත විය යුතු වනවා. ඒ අනුව සංයුතිය මුද්‍රණය කළ නව ගෑස් සිලින්ඩර මේ වනවිට වෙළෙදපොළට නිකුත් කර තිබෙන අතර එම ගෑස් සිලින්ඩරවල දැක්වෙන්නේ ප්‍රොපේන් සියයට තිහක් එම ගෑස් සංයුතියට ඇතුළත් බවයි. හැටන් ඇතුලු වතු ආශ්‍රිත ප්‍රධාන නගරවල අලෙවිසැල් වෙත මෙම සංයුතිය සටහන් කළ නව ගෑස් සිලින්ඩර ඊයේ රාත්‍රියේ දී බෙදා හරින ආකාරය දක්නට ලැබුණා. කෙසේ වෙතත් කොළඹ නගරයේ ඇතැම් ප්‍රදේශවල අලෙවිසැල් වෙත තවමත් ගෑස් සිලින්ඩර ලැබී නොමැති බවයි අප සිදු කළ සොයා බැලීමකදී අනාවරණය වුණේ.   ", "URL": "https://www.itnnews.lk/2023/10/05/384424/", "Category": "දේශීය පුවත්", "Parent URL": null}