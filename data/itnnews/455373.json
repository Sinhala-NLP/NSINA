{"Source": "ITN news", "Timestamp": "ජනවාරි 13, 2023 10:23", "Headline": "එක්දින ක්‍රිකට් තරඟාවලියේ ජය ඉන්දියාවට", "News Content": "සංචාරක ශ්‍රී ලංකා කණ්ඩායම හා ඉන්දියාව අතර එක්දින ක්‍රිකට් තරගාවලියේ ජයගැනීමට ඉන්දියාව සමත් වුණා. දෙරට අතර දෙවන එක්දින ක්‍රිකට් තරගය ඊයේ  පැවැත්වුණා. කොල්කටාහි ඊඩ්න් ගාඩ්න් ජාත්‍යන්තර ක්‍රිකට් ක්‍රීඩාංගනයේ පැවති මෙම තරගයේදී කාසියේ වාසිය දිනූ ශ්‍රී ලංකාව පළමුව පන්දුවට පහරදීමට තීරණය කළා. කෙසේ වුවද ශ්‍රී ලංකා පිතිකරුවන් ඉවසීමකින් තොරව ඉනිම පුරාම පන්දුවට පහර දෙන ආකාරය දක්නට ලැබුණා. ආරම්භක පිතිකරු ලෙස සිය පළමු එක්දින ක්‍රිකට් තරගයට ක්‍රීඩා කළ නුවනිදු ප්‍රනාන්දු ලකුණු 50 ක් රැස් කළා.කුසල් මෙණ්ඩිස් ලකුණු 34 ක් හා දුනිත් වෙල්ලාලගේ ලකුණු 31 ක් රැස් කළා. මේ අනුව ශ්‍රී ලංකා ඉනිම පන්දුවාර 39 යි පන්දු 04 කට සීමා වුණා. ඒ අනුව ශ්‍රී ලංකාවට සියලු දෙනා දැවී ලබාගත හැකි වූයේ ලකුණු 215 ක් පමණයි. පිළිතුරු ඉනිම ක්‍රීඩා කිරීමට පිටියට පිවිසි ඉන්දීය කණ්ඩායමේ මුල්පෙල පිතිකරුවන් සිය ග්‍රහණයට හසුකර ගැනීමට ශ්‍රී ලංකා පන්දු යවන්නන් සමත් වුවද මැද පෙල පිතිකරුවන් දැඩි ඉවසීමකින් යුතුව ඉනිම ගොඩ නැගුවා. ඒ අනුව ලෝකේෂ් රාහුල් නොදැවී ලකුණු 64 ක් රැස් කළා.හර්දිකා පාන්ඩ්යා ලකුණු 36 යි. ඉන්දීය කණ්ඩායම ජයග්‍රහණය වාර්තා කිරීමට වැය කළේ පන්දුවාර 43 යි පන්දු දෙකයි. ", "URL": "https://www.itnnews.lk/2023/10/05/455373/", "Category": "ක්‍රිකට්,ක්‍රීඩා", "Parent URL": null}