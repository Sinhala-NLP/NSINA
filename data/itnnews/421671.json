{"Source": "ITN news", "Timestamp": "ජූලි 6, 2022 17:55", "Headline": "කබ්රාල්ට එරෙහි නඩු දෙකකට දින නියම වෙයි", "News Content": "අදූරදර්ශී ආර්ථික ක්‍රියාමාර්ග අනුගමනය කර රට සහ ජනතාව බංකොලොත්භාවයට පත් කිරීමට වගකිව යුතු පුද්ගලයින්ට එරෙහිව වහා විමර්ශනයක් පවත්වන ලෙස නියෝගයක් නිකුත් කරන්නැයි ඉල්ලා ගොනු කළ මූලික අයිතිවාසිකම් පෙත්සම් දෙකක් සළකා බැලීමට ශ්‍රේෂ්ඨාධිකරණය දින නියම කළා. මෙම පෙත්සම් අගවිනිසුරු ජයන්ත ජයසූරිය මහතා ප්‍රමුඛ ත්‍රිපුද්ගල විනිසුරු මඩුල්ලක් ඉදිරියේ කැදවනු ලැබුවා. අදාළ පෙත්සම්වල වගඋත්තරකරුවෙකු ලෙස නම් කර ඇති ශ්‍රී ලංකා මහ බැංකුවේ හිටපු අධිපති අජිත් නිවාඩ් කබ්රාල් මහතා වෙනුවෙන් පෙනී සිටි නීතිඥවරයා අධිකරණයට දැනුම් දුන්නේ තම සේවාදායකයා අද දින සීමිත විරෝධතා ගොනු කරන බවයි. සෙසු වගඋත්තරකරුවන් වෙනුවෙන් පෙනී සිටි නීතිඥයින්ද පෙත්සම්වලට අදාළව සීමිත විරෝධතා ගොනු කිරීමට අවසර ඉල්ලා සිටියා. ඒ අනුව සීමිත විරෝධතා ලබන 15 වනදාට පෙර ගොනු කරන ලෙසයි වගඋත්තරකරුවන්ට නියෝග කෙරුණේ. ඊට ප්‍රතිවිරෝධතා තිබේනම් එළඹෙන 22වනදාට පෙර ඒවා ගොනු කරන ලෙසද විනිසුරු මඩුල්ල පෙත්සම්කාර පාර්ශ්වයට දැනුම් දුන්නා. පෙත්සම සළකා බැලීම සදහා පංච පුද්ගල විනිසුරු මඩුල්ලක් හමුවේ ලබන 27 වනදා කැදවන ලෙසයි ශ්‍රේෂ්ඨාධිකරණය නියම කළේ. ආචාර්ය මහීම් මෙන්ඩිස් ඇතුළු තුන් දෙනෙකු එක් පෙත්සමක් ඉදිරිපත් කර තිබෙනවා. වානිජ මණ්ඩලයේ හිටපු සභාපතිවරයෙකු වන චන්ද්‍රා ජයරත්න, පිහිනුම් ශූරයෙකු වන ජුලියන් බෝලින්, ජෙහාන් කනගෙරත්න හා ට්‍රාන්ස්පේරන්ස් ඉන්ටනැෂනල් ශ්‍රී ලංකා ආයතනය ඇතුළු පිරිසකුයි අනෙක් පෙත්සම ගොනු කර ඇත්තේ.   ", "URL": "https://www.itnnews.lk/2023/10/05/421671/", "Category": "Breaking News,දේශීය පුවත්", "Parent URL": null}