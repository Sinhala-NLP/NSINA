{"Source": "ITN news", "Timestamp": "ஜனவரி 9, 2023 12:33", "Headline": "உள்ளுராட்சி மன்ற தேர்தலில் வட மாகாணத்தில் வீனை சின்னத்தில் போட்டியிட மொட்டுக்கட்சியினர் தீர்மானம்..", "News Content": "உள்ளுராட்சி மன்ற தேர்தல் தொடர்பில் ஸ்ரீ லங்கா பொது ஜன பெரமுன கட்சியும், ஐக்கிய தேசிய கட்சியும் நேற்றைய தினம் விசேட பேச்சுவார்த்தை ஒன்றை முன்னெடுத்திருந்தனர். பொது ஜன பெரமுனவின் தேசிய அமைப்பாளர் பெசில் ராஜபக்ஷ தலைமையிலான குழுவினரும், ஐக்கிய தேசிய கட்சி சார்பில் கட்சியின் தவிசாளர் பாராளுமன்ற உறுப்பினர் வஜிர அபேவர்தன தலைமையிலான குழுவினரும் பேச்சுவார்த்தையில் பங்கேற்றிருந்தனர்.எதிர்வரும் உள்ளுராட்சி மன்ற தேர்தலில் இரு கட்சிகளும் போட்டியிடும் விதம் தொடர்பில் நீண்ட கலந்துரையாடல் முன்னெடுக்கப்பட்டது. கொழும்பு உள்ளிட்ட ஒரு சில மாவட்டங்களில் யானை சின்னத்தில் போட்டியிடுவதற்கும் வேறு ஒரு சில மாவட்டங்களில் மொட்டுச்சின்னத்தில் போட்டியிடுவது குறித்தும் ஆராயப்பட்டுள்ளது. வட மாகாணத்தில் ஈ.பி.டி.பி கட்சியில் வீனை சின்னத்தில் போட்டியிடுவது குறித்தும் அவதானம் செலுத்தப்பட்டது. ஒரு சில உள்ளுராட்சி மன்றங்களில் பொதுசின்னத்தின் கீழ் போட்டியிடுவது குறித்த இணக்கப்பாடும் எட்டப்பட்டுள்ளது. அதற்கான உரிய சின்னம் இதுவரை தீர்மானிக்கப்படவில்லை. பேச்சுவார்த்தையில் ஸ்ரீ லங்கா பொது ஜன பெரமுன சார்பில் சாகர காரியவசம், ஜோன்ஸ்டன் பெர்னாண்டோ, ரோஹித்த அபேகுணவர்தன, சஞ்சீவ எதிரிமான்ன உள்ளிட்ட பாராளுமன்ற உறுப்பினர்களும், ஐக்கிய தேசிய கட்சி சார்பில் கட்சியின் பொதுச்செயலாளர் பாலித்த ரங்கே பண்டார, சாகல ரத்நாயக்க, ருவான் விஜயவர்தன, அகில விராஜ் காரியவசம், ரவி கருநாணயக்க ஆகியோரும் பேச்சுவார்த்தையில் பங்கேற்றிருந்தனர். இந்நிலையில் நாட்டின் பொருளாதார நிலைமை குறித்து குறித்த கலந்துரையாடலின் போது கவனம் செலுத்தப்பட்டதாகவும், தகவல்கள் வெளியாகியுள்ளன. நிலவும் பொருளாதார நெருக்கடியிலிருந்து நாட்டு மக்களை மீட்டு வாழ்க்கை சுமையிலிருந்து அவர்களை விடுவிப்பதற்கு மேற்கொள்ள வேண்டிய நடவடிக்கைகள் குறித்தும் அவதானம் செலுத்தப்பட்டுள்ளது. பொருளாதாரத்தை கட்டியெழுப்புவது குறித்து கூடுதல் அவதானத்துடன் இரு தரப்பும் செயற்படுவதற்கு இணக்கம் தெரிவித்துள்ளன. அத்தோடு எதிர்வரும் காலங்களில் ஜனாதிபதியின் நாட்டை கட்டியெழுப்பும் வேலைத்திட்டங்களுக்கு ஒத்துழைப்பு வழங்குவதற்கும் இரு தரப்பினரும் இணக்கம் தெரிவித்துள்ளனர். இந்நிலையில் எதிர்வரும் தேர்தல் குறித்த மற்றுமொரு பேச்சுவார்த்தை நாளைய தினம் இடம்பெறவுள்ளது. ", "URL": "https://www.itnnews.lk/2023/10/05/454514/", "Category": "Breaking News,தேசிய செய்திகள்", "Parent URL": null}