{"Source": "ITN news", "Timestamp": "ජූනි 8, 2023 06:15", "Headline": "ජංගම මාධ්‍යකරණය සහ ඩිජිටල් කතන්දර වාර්තා කිරීමේ කලාව", "News Content": "යුසෙයිඩ් සහ අයිරෙක්ස් විසින් සංවිධානය කරන ශ්‍රී ලංකාවේ පළමු ජංගම ජනමාධ්‍යකරණ උළෙල වන මෝජෝ ලංකා මෙම මස 24 සහ 25 යන දිනවල කොළඹ දී පැවැත්වීමට නියමිතයි. මේ සම්බන්ධයෙන් දැනුවත් කිරීමේ මාධ්‍ය හමුවක් ඊයේ කොළඹ දී පැවැත්වුණා. ජාත්‍යන්තර සංවර්ධනය සදහා වූ එක්සත් ජනපදයේ නියෝජිත ආයතනය සහ අයිරෙක්ස් ආයතනය මගින් ජංගම මාධ්‍යකරණය සහ ඩිජිටල් කතන්දර වාර්තා කිරීමේ කලාව දින 2ක් පුරා මෝජෝ ලංකා උත්කර්ෂවත් උළෙල ලෙස පැවැත්වීමට නියමිතයි. මෙහිදි ජාතික හා ජාත්‍යන්තර ප්‍රවීණයන්ගේ එකතුවක් සහිත පුරවැසි මාධ්‍යකරණ කලාවේ බලපෑම, ව්‍යාජ පුවත්පත්වලට එරෙහිව සටන් කිරීමේ උපාය මාර්ග සහ ඩිජිටල් අන්තර්ගතයන් සදහා පරිශීලකයන් සංඛ්‍යාව වර්ධනය කර ගැනීමේ තාක්ෂණික ක්‍රම ඇතුලු ප්‍රධාන මාතෘකා යටතේ සංවාද මාලාවක් පැවැත්වේ. ඊයේ පැවති මාධ්‍ය හමුව සදහා සම්මානලාභී මාධ්‍යවේදියෙකු සහ නිෂ්පාදකයෙකු වන කේ.සී. සාරංග මහතා ඇතුලු පිරිසක් එක්ව සිටියා. ශ්‍රී ලංකාව තුල ජංගම මාධ්‍යවේදය ප්‍රවර්ධනය කිරීම, නිර්මාණකරුවන් ජාලගත කිරීම හා ඔවුන්ගේ නිර්මාණ ප්‍රදර්ශනය කිරීමට වේදිකාවක් තැනීම මෙම මෝජෝ ලංකා වැඩසටහනේ අරමුණයි.         ", "URL": "https://www.itnnews.lk/2023/10/05/490204/", "Category": "නවතම පුවත්", "Parent URL": null}