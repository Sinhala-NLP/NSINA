{"Source": "ITN news", "Timestamp": "ஜனவரி 29, 2022 13:37", "Headline": "கொவிட் தடுப்பூசி வழங்கப்பட்டு ஒரு வருடம் பூர்த்தி..", "News Content": "நாட்டில் கொவிட் தடுப்பூசி செலுத்தப்பட்டு இன்றுடன் ஒரு வருடம் பூர்த்தியாகியுள்ளது. கடந்த வருடம் ஜனவரி மாதம் 28ம் திகதி இந்திய அரசாங்கத்தினால் வழங்கப்பட்ட 5 லட்சம் எஸ்ட்ரா ஷெனேகா தடுப்பூசிகள் இலங்கைக்கு எடுத்துவரப்பட்டன. அதன்பின்னர் கொவிட் தடுப்பூசி வழங்கும் வேலைத்திட்டம் ஆரம்பமானது. தடுப்பூசி வழங்க ஆரம்பித்து ஒருவருடம் பூர்த்தியாவதை முன்னிட்டு சுகாதார அமைச்சில் விசேட நிகழ்வு இன்று இடம்பெற்றது. அமைச்சர்களான கெஹெலிய ரம்புக்வெல்ல, பவித்ரா வன்னியாராச்சி, ராஜாங்க அமைச்சர்களான சன்ன ஜயசுமன, சுதர்சினி பெர்ணாண்டோபுள்ளே ஆகியோர் அதில் பங்கேற்றனர். சுகாதார சேவைகள் பணிப்பாளர் நாயகம் அசேல குணவர்தன, ஊடக அமைச்சின் செயலாளர் அனுஷ பெல்பிட்ட உள்ளிட்ட அரச உயரதிகாரிகளும் அதில் பங்கேற்றனர். கொவிட் தாக்கத்தினால் உயிரிழந்தவர்களை நினைவுகூர்ந்து ஒரு நிமிட மௌன அஞ்சலியும் செலுத்தப்பட்டது. சர்வமத பிரார்த்தனைகளும் இடம்பெற்றன. இதேவேளை நாட்டில் இதுவரை 3 கோடியே 56 லட்சத்து 34 ஆயிரத்து 497 கொவிட் தடுப்பூசிகள் வழங்கப்பட்டுள்ளன. 2 கோடியே 30 லட்சத்து 29 ஆயிரத்து 353 சைனோபார்ம் தடுப்பூசியும், 77 லட்சத்து 98 ஆயிரத்து 598 பைசர் தடுப்பூசியும், 28 லட்சத்து 99 ஆயிரத்து 460 எஸ்ட்ரா ஷெனேக்கா தடுப்பூசியும் , 15 லட்சத்து 92 ஆயிரத்து 162 மொடேர்னா தடுப்பூசியும், 3 லட்சத்து 14 ஆயிரத்து 924 ஸ்புட்னிக் தடுப்பூசியும் வழங்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/392039/", "Category": "Breaking News,தேசிய செய்திகள்", "Parent URL": null}