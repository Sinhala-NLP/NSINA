{"Source": "ITN news", "Timestamp": "ஜூலை 21, 2021 19:40", "Headline": "100 நகரங்கள் திட்டத்தின் தேசிய நிகழ்வு பிரதமர் தலைமையில் வேலணையில் ஆரம்பம்", "News Content": "100 நகரங்கள் திட்டத்தின் தேசிய நிகழ்வு பிரதமர் மஹிந்த ராஜபக்ஷ தலைமையில் வேலணையில் ஆரம்பமாகவுள்ளது. 100 நகரங்கள் திட்டத்தின் இரண்டாம் கட்ட பணிகளை ஆரம்பிக்கும் தேசிய நிகழ்வு அமைச்சர் டக்ளஸ் தேவானந்தாவின் பரிந்துரைக்கமைய வேலணையில் இடம்பெறவுள்ளது. எதிர்வரும் 31ஆம் திகதி நடைபெறவுள்ள இந்நிகழ்வில் பிரதமர் மஹிந்த ராஜபக்ஷ கலந்துகொள்ளவுள்ளார். எதிர்வரும் ஜூலை 31 மற்றும் ஆகஸ்ட் 1 ஆகிய திகதிகளில் யாழ்ப்பாணத்திற்கான இரண்டு நாள் விஜயத்தை மேற்கொள்ளவுள்ள பிரதமர் மஹிந்த ராஜபக்ஷ நாவற்குழி ரஜமஹா விகாரையின் கோபுரத்தை திறந்து வைக்கவுள்ளார். மீள்குடியேற்ற அமைச்சின் மூலம் செயற்படுத்தப்படுகின்ற 182 வீடுகளுக்கான உரிமைபத்திரங்களை பயனாளர்களுக்கு வழங்கவுள்ள பிரதமர் மேலும் 34 புதிய வீடுகள் அமைப்பதற்கான அடிக்கல் நாட்டும் நிகழ்விலும் கலந்துகொள்ளவுள்ளார். அதன்பின்னர் காங்கேசன்துறைக்கு செல்லும் பிரதமர் காங்கேசன்துறை திஸ்ஸ மஹா விகாரையின் பிக்குமாருக்கான விடுதி திறப்பு நிகழ்விலும் குறைந்த வருமானம் கொண்ட இரு குடும்பங்களுக்கு வீடுகளை வழங்கும் நிகழ்விலும் கலந்துகொள்ளவுள்ளார். பின்னர் வேலணைக்கான விஜயத்தினை மேற்கொள்ள பிரதமர் அமைச்சர் டக்ளஸ் தேவானந்தாவின் வேண்டுகோளுக்கமைய 100 நகரங்களை அமைக்கும் திட்டத்தின் இரண்டாம் கட்ட தேசிய நிகழ்வை வேலணையில் ஆரம்பித்து வைக்கவுள்ளார். மறுநாள் நல்லூர் கந்தசாமி கோயில் மற்றும் நயினாத்தீவு நாக விகாரை ஆகியவற்றில் மத வழிபாடுகளில் கலந்துகொள்ளவுள்ளார். பின்னர் நயினாதீவு மக்களுக்கான நீர்வழங்கல் திட்டம் யாழ்.நகர் நீ;ர்சுத்திகரிப்பு பணிகள் ஆகியவற்றை ஆரம்பித்து வைக்கும் பிரதமர் தாளையடி நீர் திட்டத்திற்கான அடிக்கல் நாட்டும் நிகழ்வில் கலந்துகொள்ளவுள்ளார். ", "URL": "https://www.itnnews.lk/2023/10/05/350982/", "Category": "Breaking News,தேசிய செய்திகள்", "Parent URL": null}