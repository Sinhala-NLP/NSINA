{"Source": "ITN news", "Timestamp": "ජූනි 8, 2021 11:15", "Headline": "එන්නත්කරණය රටපුරා සාර්ථකව ක්‍රියාත්මකයි", "News Content": "කොවිඩ් 19 ප්‍රතිශක්තීකරණ වැඩසටහන යටතේ එන්නත්කරණය රටපුරා සාර්ථකව ක්‍රියාත්මක වනවා. චීනයේ නිෂ්පාදිත සයිනොෆාම් එන්නතේ දෙවන මාත්‍රාව ලබාදීම අද සිට ආරම්භ කෙරෙන බව සෞඛ්‍ය අංශ පවසනවා. එන්නත්කරණ වැඩසටහන යටතේ දහ නව ලක්ෂ හැත්තැ නව දහස් අටසිය දෙදෙනෙකුට මේ වනවිට එන්නත් ලබාදී ඇති බවයි සෞඛ්‍ය අංශ සඳහන් කරන්නේ. ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව නව ලක්ෂ විසි පන් දහස් දෙසීය හතලිස් දෙදෙනෙකුට ලබාදී තිබෙනවා. දෙවන මාත්‍රාව ලබාදී ඇති සංඛ්‍යාව තුන් ලක්ෂ පනස් තුන් දහස් හත්සිය අසූ නවයක්. සයිනොෆාම් එන්නතේ පළමු මාත්‍රාව නව ලක්ෂ අසූ නව දහස් පන්සිය හැත්තැ හතර දෙනෙකුට ලබාදී තිබෙනවා. ස්පුට්නික් එන්නතේ පළමු මාත්‍රාව ලබාදී ඇති සංඛ්‍යාව හැට හතර දහස් නවසිය අසූ හයක්. අද දිනයේත් එන්නත්කරණ වැඩසටහන රටපුරා ක්‍රියාත්මක කෙරෙනවා. සයිනොෆාම් එන්නතේ දෙවන මාත්‍රාව ලබා දීමේ වැඩසටහන ජින්තුපිටිය ශාන්ත පාවුලු ළමා සුබසාධක මධ්‍යස්ථානයේදී අද ආරම්භ වුණා. දෙවන මාත්‍රාව ලබාදීම සම්බන්ධයෙන් කෙටි පණිවුඩයකින් ජනතාව දැනුවත් කර ඇති බවයි කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජයමුණි මහතා ප්‍රකාශ කළා. රත්නපුර මහ නගර සභා බල ප්‍ර දේශයේ විහාරස්ථානවල මහා සංඝ රත්නයට සහ  හින්දු කෝවිල් මුස්ලිම් සහ කතෝලික පල්ලිවල පූජකවරුන්ට කොරෝනා එන්නත එම ස්ථානවලටම ගොස් ලබාදීමට කටයුතු කෙරෙනවා. බේරුවල ප්‍රදේශයේ ධීවර ජනතාව වෙත කොවිඩ් මර්දන එන්නත ලබාදීම අද සිදු කෙරෙනවා. බේරුවල සෞඛ්‍ය වෛද්‍ය නිලධාරි කාර්යාලයේ මැදිහත්වීමෙන් පන්සියයකට වැඩි පිරිසකට එන්නත ලබාදීමට සැලසුම් කර තිබෙනවා. හංවැල්ල සෞඛ්‍ය වෛද්‍ය නිලධාරි බල ප්‍ර දේශයේ එන්නත්කරණ වැඩසටහන ඉලුක්ඔ්විට කණිෂ්ඨ විද්‍යාලයේ දී සිදු කෙරුණා. දිගන කොස්වත්ත සහ ඉලුක්ඔ්විට ග්‍රාම නිලධාරි වසම්වල ජනතාව වෙනුවෙන් එන්නත ලබාදීම සිදු කෙරුණා. හොරණ කුඹුක බටහිර ග්‍රාම නිලධාරි වසමේ පදිංචිකරුවන් වෙත එන්නත ලබාදීම සිදු කෙරුණේ කුඹුක විහාරස්ථානයේ දීයි. පොළොන්නරුව දිස්ත්‍රික්කයේ වයස අවුරුදු 60 ට වැඩි ජනතාව වෙනුවෙන් එන්නත්කරණය අද ආරම්භ කෙරුණා. කොරෝනා ආසාදිතයන් වැඩි වශයෙන් වාර්තා වූ තමන්කඩුව හා හිගුරක්ගොඩ සෞඛ්‍ය නිලධාරී බල ප්‍රදේශවලයි පළමු අදියරේදී එන්නත් කිරීම සිදුකෙරුණේ. 1100 කට වැඩි පිරිසකට එන්නත් ලබා දීමට සැලසුම් කර තිබෙනවා. මතලේ දිස්ත්‍රික්කයේ කෝවිඩ් එන්නත ලබා දීමේ කටයුතු අද ආරම්භ කෙරුණේ ශාන්ත තෝමස් විද්‍යාලයේදීයි. අවුරුදු 60 ට වැඩි පුද්ගලයන්ට මෙන්ම රාජ්‍ය සේවකයන් ඇතුලුව 2500 කට එන්නත ලබා දීමට නියමිත බව සෞඛ්‍ය අංශ ප්‍රකාශ කළා. අමාත්‍ය ජනක බණ්ඩාර තෙන්නකෝන් මහතා ඇතුලු පාර්ලිමේන්තු මන්ත්‍රීවරුන් කිහිප දෙනෙකු ද මෙම අවස්ථාවට සහභාගි වුණා. බත්තරමුල්ල දකුණ ග්‍රාම සේවා වසමේ පදිංචිකරුවන්ට එන්නත ලබා දීම බත්තරමුල්ල ජයන්තිපුර එක්සත් බෞද්ධ සංගමයේ බෞද්ධ මන්දිරයේදී සිදුකෙරුණා.   ", "URL": "https://www.itnnews.lk/2023/10/05/341349/", "Category": "Breaking News,දේශීය පුවත්", "Parent URL": null}