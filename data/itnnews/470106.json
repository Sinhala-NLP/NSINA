{"Source": "ITN news", "Timestamp": "මාර්තු 22, 2023 08:49", "Headline": "ගොවි මහතුන්ට සතුටු හිතෙන ආරංචියක්", "News Content": "මෙරටට ලැබුණු මඩ පොහොර (TSP) යල කන්නයේ වී වගා කටයුතු ආරම්භයට පෙර අප්‍රේල් මස 10 වනවිට සියලුම ගොවිජන සේවා මධ්‍යස්ථාන වෙත බෙදා අවසන් කරන ලෙස කෘෂිකර්ම අමාත්‍ය මහින්ද අමරවීර මහතා ගොවිජන සංවර්ධන දෙපාර්තමේන්තුවට උපදෙස් දී තිබෙනවා. ඊයේ (21) පස්වරුවේ කෘෂිකර්ම අමාත්‍යාංශයේ දී යල කන්නයේ පොහොර බෙදාහැරීම පිළිබඳව සාකච්ඡාවක් පැවැති අතර එහි දී කෘෂිකර්ම අමාත්‍ය මහින්ද අමරවීර මහතා මෙම උපදෙස් ලබා දී තිබුණා. යල කන්නය සඳහා මඩපොහොර බෙදා හැරීම පසුගිය සඳුදා ආරම්භ කෙරුණා. ඊයේ (21) දිනය වනවිට මඩපොහොර මෙට්‍රික් ටොන් 9177ක් බෙදා හැර ඇති බව සඳහන්. එමෙන්ම මේ වනවිට ගොවින් විසින් ලබා ගෙන ඇති පොහොර ප්‍රමාණය මෙට්‍රික් ටොන් 994ක්. ගොවීන් ලක්ෂ 12කට වී වගාව සඳහා මඩ පොහොර ලබා දෙන අතර දින දෙකක් තුළ ගොවීන් 20,940ක් පොහොර ලබා ගෙන ඇතැයි ගොවිජන සංවර්ධන දෙපාර්තමේන්තූවේ කොමසාරිස් ජනරාල් එච්. එම්. ඒ. එල්. අබේරත්න මහතා මෙම සාකච්ඡාවේ දී සඳහන් කළා. ", "URL": "https://www.itnnews.lk/2023/10/05/470106/", "Category": "දේශීය පුවත්", "Parent URL": null}