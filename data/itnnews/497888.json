{"Source": "ITN news", "Timestamp": "ජූලි 6, 2023 16:49", "Headline": "කොච්චි ගමනට ආස වුණු විදේශ දූත මණ්ඩල ප්‍රධානීන්", "News Content": "75 වන නිදහස සහ රාජ්‍ය තාන්ත්‍රික සබදතා සමරමින් විදේශ දූත මණ්ඩල ප්‍රධානීන් පිරිසක් කඳුකරයේ විශේෂ සංචාරයක නිරත වුණා. පසුගියදා ජනාධිපතිවරයා වෙත අක්තපත්‍ර භාර දුන් නවදිල්ලියේ සිට මෙරට රාජකාරියේ නිරත විදේශ දූත මණ්ඩල ප්‍රධානීන් 9 දෙනෙකු ඊට එක්ව සිටියා. මෙම රාජ්‍ය තාන්ත්‍රිකයන් පිරිස නුවරඑළියේදී ජනාධිපති රනිල් වික්‍රමසිංහ මහතා ද මුණගැසුණා. මෙම විශේෂ ඇල්ල ඔඩිසි චාරිකාව සංවිධාන කර තිබුණේ විදේශ අමාත්‍යාංශය / ජනාධිපති ලේකම් කාර්යාලය හා ශ්‍රී ලංකා සංචාරක ප්‍රවර්ධන කාර්යාංශයයි. යටත්විජිත අතීතය සිහිපත් කරන වයිස් රෝයි ස්පෙෂල් දුම්රියෙන් මෙම පිරිස චාරිකාවේ නිරත වුණා. ඇල්ල මාර්ගය ඔස්සේ නුවරඑළිය දක්වා ගමන් ගන්නා අතරතුර ශ්‍රී ලංකාවේ සුන්දරත්වය උපරිම ලෙස විදගැනීමට ඔවුන්ට අවස්ථාව හිමි වුණා. ශාන්ත ක්ලෙයාර් ඇල්ල/නකල්ස් කදුවැටිය/ උසම දුම්රිය ස්ථානය වන පට්ටිපොල සහ මීදුම සහිත කදුපන්ති ඒ අතර වුණා. අතීතයේ භාවිත කළ දුම්රිය සංඥා ක්‍රියාවලියක් සහ තවමත් මෙරට දුම්රිය මාර්ගවල ඉතා සූක්ෂම ලෙස පිලිපදින සංඥා ටැබ්ලට් පද්ධතිය නැරඹීමට ද ඔවුන්ට අවස්ථාව හිමි වුණා. ඇල්ල ආරුක්කු 9 පාලම සහ දොමෝදර දුම්රිය ගැටය ද නැරඹුවා. ජාතික උරුමයක් වන නුවර එළිය ග්‍රෑන්ඩ් හෝටලයේදී ශ්‍රී ලාංකීය ආගන්තුක සත්කාරය භුක්ති විදීමට ද පේද්‍රෝ තේ වතු යායේදී ශ්‍රී ලාංකේය තේ කෝප්පයක රස බැලීමට ද ඔවුන්ට අවස්ථාව හිමි වුණා නුවරඑලිය ජනාධිපති නිල නිවසේදී ජනාධිපති රනිල් වික්‍රමසිංහ මහතා සහ මහාචාර්ය මෛත්‍රී වික්‍රමසිංහ මහත්මිය හමුවීමට ද දූත මණ්ඩල ප්‍රධානීන්ට අවස්ථාව හිමි කර දී තිබුණා. ", "URL": "https://www.itnnews.lk/2023/10/05/497888/", "Category": "දේශීය පුවත්,නවතම පුවත්", "Parent URL": null}