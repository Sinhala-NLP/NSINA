{"Source": "ITN news", "Timestamp": "මැයි 26, 2023 13:17", "Headline": "ජනපති තවත් රාජ්‍ය තාන්ත්‍රික සාකච්ඡා කිහිපයකට එක්වෙයි", "News Content": "ජනාධිපති රනිල් වික්‍රමසිංහ මහතා සිය ජපන් සංචාරයේදී  තවත් රාජ්‍ය තාන්ත්‍රික සාකච්ඡා කිහිපයකට එක්වුණා. ජනාධිපති රනිල් වික්‍රමසිංහ මහතා වියට්නාම් නියෝජ්‍ය අග්‍රාමාත්‍ය ට්‍රාන් ලූ ක්වාන් මහතා සමග ද්වී පාර්ශ්වික සාකච්ඡා පැවැත්වුවා. ශ්‍රී ලංකාව හා වියට්නාමය අතර පවතින සබඳතා තවදුරටත් ශක්තිමත් කිරීම කෙරෙහි නායක දෙපළ දීර්ඝ වශයෙන් මෙහිදී සාකච්ඡා කර තිබෙනවා. ශ්‍රී ලංකාව හා වියට්නාමය අතර සංස්කෘතික සබඳතා ශක්තිමත් කර ගැනීමේ අවශ්‍යතාවය පිළිබදවද  මෙහිදී සාකච්ඡා වී තිබෙනවා. ජනාධිපති රනිල් වික්‍රමසිංහ මහතා ටෝකියෝ නුවරදී සිංගප්පූරු නියෝජ්‍ය අග්‍රාමාත්‍ය ලෝරන්ස් වොන්ග්  හමුවුණා. එම ද්වීපාර්ශ්වික සාකච්ඡාවේදී සිංගප්පූරු නිදහස් වෙළද ගිවිසුම ක්‍රියාත්මක කිරීමට ඇති කැපවීම ජනාධිපතිවරයා යලි තහවුරු කර තිබෙනවා. ජනාධිපති රනිල් වික්‍රමසිංහ මහතා හා  ජපාන මුදල් අමාත්‍ය ෂුනිචි සුසුකි මහතා අතර ද ද්වීපාර්ශ්වික හමුවක් පැවැත්වුණා. ශ්‍රී ලංකාවේ ණය ප්‍රතිව්‍යුහගත කිරීම හා ජාත්‍යන්තර මූල්‍ය අරමුදලේ වැඩසටහන ක්‍රියාත්මක කිරීම පිළිබඳව එහිදී අවධානය යොමුවී තිබෙනවා. ජනාධිපති රනිල් වික්‍රමසිංහ මහතා ජපානයේ ඩිජිටල්කරණය පිළිබඳ අමාත්‍ය ටාරෝ කොනෝ මහතා ද හමු වුණා. එහිදී ජනාධිපතිවරයා විසින් රජයේ ඩිජිටල්කරණ ප්‍රයත්නයන් පිළිබඳව කරුණු පැහැදිලි කළා. ඩිජිටල් පරිවර්තන වැඩසටහන් සම්බන්ධයෙන් දෙරට අතර සහයෝගීතාව ශක්තිමත් කිරීම පිළිබඳව ද මෙහිදී අවධානය යොමු වූ බවයි ජනාධිපති මාධ්‍ය අංශය පවසන්නේ.       ", "URL": "https://www.itnnews.lk/2023/10/05/486396/", "Category": "දේශීය පුවත්", "Parent URL": null}