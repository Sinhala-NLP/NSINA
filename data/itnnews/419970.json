{"Source": "ITN news", "Timestamp": "ජූනි 29, 2022 12:03", "Headline": "ඇමෙරිකා ජනපති ජෝ බයිඩ්න්ට ගෝඨාභය ජනපති ප්‍රසාදය පළ කරයි", "News Content": "ශ්‍රී ලංකාවට අමතර ඇමෙරිකා ඩොලර් මිලියන 20 ක් ලබාදීමට ඇමෙරිකා ජනපති ගත් තීරණය සම්බන්ධයෙන් ශ්‍රී ලංකා ජනපති ප්‍රසාදය පළ කළා. ට්විටර් පණිවුඩයක් නිකුත් කරමිනුයි ජනාධිපති ගෝඨාභය රාජපක්ෂ මැතිතුමා මෙලෙස ස්තූතිය පළ කර ඇත්තේ. ශ්‍රී ලංකාවට මෙතෙක් ලබාදී ඇති සහ ලබාදීමට නියමිත ආධාරවලට අමතරව තවත් ඩොලර් මිලියන 20 ක ප්‍රදානයක් සිදු කරන බව ඇමෙරිකා ජනාධිපති ජෝ බයිඩ්න් මහතා ඊයේ නිවේදනය කළා. ඒ ජී හත සමුළුව අමතමිනුයි. මෙලෙස ශ්‍රී ලංකාවට ආධාර ලබාදීම සම්බන්ධයෙන් ජනාධිපති ගෝඨාභය රාජපක්ෂ මැතිතුමා ඇමෙරිකා ජනාධිපතිතුමා වෙත ශ්‍රී ලංකා ජනතාව වෙනුවෙන් සිය ස්තූතිය පළ කර සිටිනවා. මෙලෙස ලැබෙන මුදල් දරුවන්ගේ ගර්භනී මව්වරුන්ගේ සහ කිරි දෙන මව්වරුන්ගේ පෝෂණ අවශ්‍යතා සදහා ඉදිරි මාස 15 තුළ යෙදවීමට නියමිතයි. මේ අතර ආර්ථික අර්බුදය හමුවේ ශ්‍රී ලංකාව මුහුණ දෙන අභියෝග ජය ගැනීමට ඇමෙරිකාවට ලබාදිය හැකි සහාය සම්බන්ධයෙන් එරටින් පැමිණි නියෝජිත පිරිසගේ අවධානය යොමු වුණා. ඒ විදේශ ලේකම් අරුණි විජේවර්ධන මහත්මිය හමු වූ අවස්ථාවේදියි. ඇමෙරිකා රාජ්‍ය දෙපාර්තමේන්තුවේ සහ එරට භාණ්ඩාගාර දෙපාර්තමේන්තුවේ නිලධාරීන් පිරිසක් විදේශ ලේකම්වරිය හමුවූයේ විදේශ අමාත්‍යාංශයේදීයි. ", "URL": "https://www.itnnews.lk/2023/10/05/419970/", "Category": "Breaking News,දේශීය පුවත්", "Parent URL": null}