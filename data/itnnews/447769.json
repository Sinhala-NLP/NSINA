{"Source": "ITN news", "Timestamp": "නොවැම්බර් 27, 2022 12:41", "Headline": "බැසිල් මෙරටට පැමිණිමේ දී පහසුකම් සැපයීම ගැන නිවේදනයක්", "News Content": "හිටපු අමාත්‍ය බැසිල් රාජපක්ෂ මහතා පසුගියදා මෙරටට පැමිණිමේ දී ගුවන් තොටුපලේ ප්‍රභූ ආලින්දය භාවිත කිරීම සම්බන්ධයෙන් ගුවන්තොටුපල සහ ගුවන් සේවා සමාගම අද පැහැදිලි කිරීමක් සිදුකර තිබෙනවා. ගුවන් තොටුපල හා ගුවන් සේවා සමාගම විසින් බණ්ඩාරනායක ජාත්‍යන්තර ගුවන් තොටුපලේ විශේෂ අමුත්තන් සදහා වන ප්‍රභූ ආලින්ද පහසුකම හිටපු අමාත්‍ය බැසිල් රාජපක්ෂ මහතා සහ එම මහත්මිය පැමිණිමේ දී මුදල් ගෙවීමේ පදනම මත ලබාදුන් බව ගුවන් සේවා සමාගම පවසනවා. මේ සදහා සිදුකළ යුතු ගෙවීම් නිසි පරිදි සිදුකර ඇති බවයි එම සමාගම සදහන් කරන්නේ. බැසිල් රාජපක්ෂ මහතා මෙරටට පැමිණිමේ දී පිළිගැනීමට පැමිණෙන විශේෂ අමුත්තන් වෙනුවෙන් තේ පැන් සංග්‍රහයක් මුදල් ගෙවීමේ පදනම මත ලබාදෙන ලෙස ඉල්ලීමක් කර තිබෙනවා. ඒ අනුව ඒ සදහා අවශ්‍ය පහසුකම් ගුවන් තොටුපොල හා ගුවන් සේවා සමාගම මගින් සලසා දුන් අතර එම සංග්‍රහ කටයුතු වෙනුවෙන් ද ගෙවිය යුතු බිල්පත් ගාස්තු සදහා වන මුදල ලබාදී ඇති බවයි එම සමාගම පෙන්වා දෙන්නේ. ඒ අනුව බැසිල් රාජපක්ෂ මහතා මෙරටට පැමිණීමේ දී ගුවන් තොටුපල හා ගුවන් සේවා සමාගම කිසිදු මුදලක් වැයකර නැති බව එම සමාගම අවධාරණය කරනවා.        ", "URL": "https://www.itnnews.lk/2023/10/05/447769/", "Category": "දේශීය පුවත්", "Parent URL": null}