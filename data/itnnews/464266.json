{"Source": "ITN news", "Timestamp": "මාර්තු 1, 2023 12:17", "Headline": "රවී ට එරෙහි නඩු දෙකක් සම්බන්ධයෙන් අභියාචනාධිකරණයෙන් රීට් ආඥාවක්", "News Content": "හිටපු මුදල් අමාත්‍ය රවී කරුණානායක මහතාට එරෙහිව කොළඹ ත්‍රිපුද්ගල මහාධිකරණ විනිසුරු මඩුල්ල ඉදිරියේ හිටපු නීතිපති දප්පුල ද ලිවේරා මහතා ගොනු  කළ නඩු දෙකකට අදාළ චෝදනා පවත්වාගෙන යාමට නොහැකි බව තීරණය කරමින් අභියාචනාධිකරණය රීට් ආඥාවක් නිකුත් කළා. 2016 වසරේ මාර්තු 29 වනදා හා 31 වනදා ශ්‍රී ලංකා මහබැංකුව සිදු කළ බැදුම්කර වෙන්දේසි දෙකකදී රජයේ මුදල් සාවද්‍ය ලෙස පරිහරණය කළ බවට චෝදනා කරමිනුයි මෙම නඩු ගොණු කර තිබුණේ. හිටපු මුදල් අමාත්‍ය රවී කරුණානායක මහතා විසින් ඉදිරිපත් කළ රිට් පෙත්සම් දෙකක තීන්දුව ලබා දෙමින් සෝභීත රාජකරුණා සහ ධම්මික ගණේපොල යන මහත්වරුන්ගෙන් සමන්විත අභියානාධිකරණ විනිසුරු මඩුල්ලයි මෙම තීන්දුව ලබා දුන්නේ. 2016 වසරේ මාර්තු 29 වනදා සහ 31 වනදා ශ්‍රී ලංකා මහබැංකුව සිදු කළ බැදුම්කර වෙන්දේසි දෙකකදී රුපියල් බිලියන 50 කට අධික රජයේ මුදල් සාවද්‍ය ලෙස පරිහරණය කළේ යැයි චෝදනා කරමින් රවී කරුණානායක මහතා ඇතුළු පිරිසකට එරෙහිව හිටපු නිතිපති දප්පුල ද ලිවේරා මහතා කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ නඩු පවරා තිබුණා. තමන්ට එරෙහිව චෝදනා ගොනු කර තිබෙන ආකාරය නීතියට පටහැනි බවත් එබැවින් තමන්ට එරෙහි චෝදනා පවරා පවත්වාගෙන යාමට නොහැකි බව  තීන්දු කරමෙම නඩුවලින් තමන් ඉවත් කිරීමේ නියෝගයක් නිකුත් කරන ලෙස ඉල්ලා රවී කරුණානායක මහතා පෙත්සම් අභියාචනාධිකරණයට ඉදිරිපත් කර තිබුණා. එම  පෙත්සම් දීර්ඝ ලෙස විභාග කළ අභියාචනාධිකරණය රවී කරුණානායක මහතාට එරෙහිව කොළඹ මහාධිකරණය හමුවේ ගොණු කර ඇති චෝදනා පවත්වාගෙන යාමට නොහැකි බව තීණය කරමින් නීතිපතිවරයා වෙත රිට් ආඥාවක් නිකුත් කර තිබෙනවා. ", "URL": "https://www.itnnews.lk/2023/10/05/464266/", "Category": "Breaking News,දේශීය පුවත්", "Parent URL": null}