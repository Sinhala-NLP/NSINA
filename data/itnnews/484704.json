{"Source": "ITN news", "Timestamp": "මැයි 20, 2023 05:55", "Headline": "අමාත්‍යාංශ ලේකම්වරුන් දෙදෙනෙකු සහ රාජ්‍ය ආයතන 6 ක සභාපතිවරුන් සඳහා පාර්ලිමේන්තුවේ උසස් නිලතල පිළිබඳ කාරක සභාවේ අනුමැතිය", "News Content": "අමාත්‍යාංශ ලේකම්වරුන් දෙදෙනෙකු සහ රාජ්‍ය ආයතන 6 ක සභාපතිවරුන් සදහා පාර්ලිමේන්තුවේ උසස් නිලතල පිළිබද කාරක සභාවේ අනුමැතිය හිමිවුණා. කාන්තා ළමා කටයුතු හා සමාජ සවිබල ගැන්වීම් අමාත්‍යාංශයේ නව ලේකම්වරිය ලෙස යමුනා පෙරේරා මහත්මියගේ උසස්වීමට මෙසේ අනුමැතිය ලැබී තිබෙනවා. එමෙන්ම ජල සම්පාදන සහ වතු යටිතල පහසුකම් සංවර්ධන අමාත්‍යාංශයේ නව ලේකම්වරයා ලෙස ආර් එම් ඩබ්ලිව් එස් සමරදිවාකර මහතාගේ පත්වීමට ද අනුමැතිය ලැබුණු බවයි පාර්ලිමේන්තුවේ සහකාර මහලේකම් ටිකිරි කේ ජයතිලක මහතා ප්‍රකාශ කරන්නේ. මහජන බැංකුවේ සභාපතිවරයා ලෙස සුජීව රාජපක්ෂ මහතාගේ පත්වීමට ද ශ්‍රී ලංකා පරමාණුක බලශක්ති මණ්ඩලයේ සභාපතිවරයා ලෙස මහාචාර්ය එස් ආර් ඩී රෝසා මහතාගේ පත්වීමට ද අනුමැතිය ලැබී තිබෙනවා. ශ්‍රී ලංකා රාජ්‍ය ඉංජිනේරු සංස්ථාවේ සභාපතිවරයා ලෙස රත්නසිරි කළුපහන මහතා පත්කිරීමට ද ඉංජිනේරුමය කාර්යයන් පිළිබද මධ්‍යයම උපදේශක කාර්යාංශයේ සභාපතිවරයා ලෙස ඉංජිනේරු ඒ ගල්කැටිය මහතාගේ පත්වීමට ද අනුමැතිය හිමිවුණා. ප්‍රසිද්ධ රැගුම්පාලක මණ්ඩලයේ සභාපතිවරිය ලෙස ස්ටෙලා මාරපන මහත්මියගේ පත්වීමට හා ශ්‍රී ලංකා ජාතික ජලජීවී වගා සංවර්ධන අධිකාරියේ සභාපතිවරයා ලෙස ජයන්ත විජේරත්න මහතාගේ පත්වීමට  ද උසස් නිල තල පිළිබද කාරක සභාවේ අනුමැතිය ලැබී තිබෙනවා. පාර්ලිමේන්තුවේ උසස් නිලතල පිළිබද කාරක සභාව රැස්වුණේ කතානායක මහින්ද යාපා අබේවර්ධන මහතාගේ ප්‍රධානත්වයෙනුයි.   ", "URL": "https://www.itnnews.lk/2023/10/05/484704/", "Category": "දේශීය පුවත්", "Parent URL": null}