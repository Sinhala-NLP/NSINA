{"Source": "ITN news", "Timestamp": "නොවැම්බර් 7, 2021 18:38", "Headline": "වන විනාශයක් ගැන කියූ මහාචාර්ය සෙව්වන්දිගේ බොරුව හෙළිවෙයි", "News Content": "දිස්ත්‍රික් පහක රක්ෂිත වන විනාශයන් ඇතිබවට සමීක්ෂණ වාර්තා උපුටා දක්වමින් ඇතැම් මාධ්‍ය සිදුකරන ප්‍රචාර කිසිසේත් පිළිගත නොහැකි බව දිස්ත්‍රික් ලේකම්වරුන් අවධාරණය කරනවා. පසුගිය 2019, 2020 වර්ෂ තුළ ශ්‍රී ලංකාවේ දිස්ත්‍රික් 5 ක් තුළ වැඩිම රක්ෂිත වන විනාශයන් සිදුව ඇති බවට වයඹ විශ්වවිද්‍යාලයේ පරිසරය සම්බන්ධ මහාචාර්ය සෙව්වන්දි ජයකොඩි මහත්මිය අමාත්‍ය මහින්ද අමරවීර මහතා වෙත ඉදිරිපත් කර ඇති සමීක්ෂණ වාර්තාවකින් පෙන්වා දී ඇති බවටයි මාධ්‍ය වාර්තා කළේ. එම වාර්තාවට අනුව වැඩිම වන විනාශයක් සිදුව ඇත්තේ අනුරාධපුරය, පොළොන්නරුව, වව්නියාව, මුලතිව් සහ කිලිනොච්චි දිස්ත්‍රික්ක වල බවටද සදහන් වුණා. අවශේෂ කැලෑ ඉඩම් පිළිබදව දිස්ත්‍රික් ලේකම්වරුන්ට බලතල දීමේ චක්‍රලේඛය හේතුවෙන් වන විනාශයන් සිදුව ඇති බවට ද පෙන්වා දී තිබුණා. කෙසේ වෙතත් අප කළ විමසීමක දී මහාචාර්ය සෙව්වන්දි ජයකොඩි මහත්මිය ප්‍රකාශ කළේ එලෙස වන විනාශයන් සිදුව ඇත්තේ 2007 වසරේ සිට 2019 අතර කාලය තුළදී බවයි. අදාළ සමීක්ෂණ වාර්තාව සම්බන්ධයෙන් අදහස් දැක්වූ අනුරාධපුර දිස්ත්‍රික් ලේකම් ජනක ජයසුන්දර සහ පොළොන්නරුව දිස්ත්‍රික් ලේකම් ඩබ්ලිව් ඒ ධර්මසිරි යන මහත්වරුන් ප්‍රකාශ කළේ එවැනි වන විනාශයක් තම දිස්ත්‍රික්ක තුළ සිදුව නැති බවයි. ", "URL": "https://www.itnnews.lk/2023/10/05/374565/", "Category": "දේශීය පුවත්", "Parent URL": null}