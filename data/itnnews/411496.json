{"Source": "ITN news", "Timestamp": "මැයි 15, 2022 12:18", "Headline": "ඇන්ඩෘ සයිමන්ස් හදිසි අනතුරකින් ජීවිතක්ෂයට", "News Content": "ලෝක ක්‍රිකට් පිටියට මහත් කණගාටුදායක ප්‍රවෘත්තියක් වාර්තා කිරීමට අද සිදුවනවා. ඕස්ට්‍රේලියාව නියෝජනය කළ ලොව සුපිරිතිම තුන්ඉරියව් ක්‍රීඩකයෙකු වන ඇන්ඩෘ සයිමන්ස් හදිසි අනතුරකින් ජීවිතක්ෂයට පත්ව ඇති බව විදෙස් මාධ්‍ය අද වාර්තා කළා. කුවින්ස්ලන් ප්‍රාන්තයේ ටවුන්ස්විල් ප්‍රදේශයේ සිදුවූ රිය අනතුරකිනුයි ඇන්ඩෘ සයිමන්ස් ජීවිතක්ෂයට පත්ව තිබෙන්නේ. ඔහු ගමන් ගත් මෝටර් රථය මාර්ගයෙන් ඉවතට ලිස්සා ගොස් පෙරලීමෙන් මෙම අනතුර සිදුව තිබෙනවා. මියයනවිට 46 වන වියේ පසුවූ ඇන්ඩෘ සයිමන්ස් දෙදරු පියෙක්. 1998 එක්දින වරම් දිනාගත් ඇන්ඩෘ සයිමන්ස් ජාත්‍යන්තර එක්දින තරග 198 කට ක්‍රීඩා කර තිබෙනවා. 2009 වසරේ දී ජාත්‍යන්තර ක්‍රිකට් පිටියට සමුදුන් ඔහු ඕස්ට්‍රේලියා කණ්ඩායමේ සිටි ප්‍රබලතම ප්‍රහාරාත්මක පිතිකරුවෙකු ලෙසයි හැදින්වෙන්නේ. 2008 වසරේ ඉන්දියාවට එරෙහිව වාර්තා කරන ලද ලකුණු 162 ඔහුගේ ටෙස්ට් ජීවිතයේ ලද වැඩිම ලකුණු සංඛ්‍යාව ලෙස වාර්තා පොත් අතරට එකතු වී තිබෙනවා. ඇන්ඩෘ සයිමන්ස්ගේ මේ හදිසි වියෝව සම්බන්ධයෙන් ලොව ප්‍රමුඛ පෙළේ ක්‍රිකට් ක්‍රීඩකයින් සහ ප්‍රභූවරන් සමාජ මාධ්‍ය ජාල ඔස්සේ සිය ශෝකය පළකර තිබුණා.   ", "URL": "https://www.itnnews.lk/2023/10/05/411496/", "Category": "ක්‍රිකට්,ක්‍රීඩා", "Parent URL": null}