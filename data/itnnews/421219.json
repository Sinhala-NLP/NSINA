{"Source": "ITN news", "Timestamp": "ජූලි 4, 2022 19:17", "Headline": "පෞද්ගලික බස්රථ ධාවකයිින්ගේ ඉන්ධන ජාවාරම පිළිබඳ පරීක්ෂණයක්", "News Content": "පෞද්ගලික බස්රථ ධාවකයන් විසින් සිදුකරනු ලබන ඉන්ධන ජාවාරම පිළිබඳ පරීක්ෂණයක් කිරීමට අමාත්‍ය ආචාර්ය බන්දුල ගුණවර්ධන මහතා උපදෙස් ලබා දී තිබෙනවා. ශ්‍රී ලංකා ගමනාගමන මණ්ඩලය සතුව ඇති ඩිපෝ 105ක් මඟින් දැනට පෞද්ගලික බස්රථ සඳහාද මගී ප්‍රවාහන කටයුතු වෙනුවෙන් ඉන්ධන ලබාදෙනු ලැබේ. එහෙත් පෞද්ගලික බස්රථ ධාවකයන් මගී ප්‍රවාහනයේ නොයෙදී ඉන්ධන ජාවාරමක නිරතවන බවට ප්‍රවාහන මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා වෙත විවිධ ප්‍රදේශවලින් පැමිණිලි ලැබී තිබෙනවා. මේ පිළිබඳව කඩිනමින් පරීක්ෂණයක් සිදු කරන ලෙසට අමාත්‍යංශ ලේකම් ආර්. ඩබ්ලිව්. ආර්. ප්‍රේමසිරි මහතා වෙත අමාත්‍යවරයා විසින් උපදෙස් දෙනු ලැබීය. ඊයේ (03) වන දින පමණක් පෞද්ගලික බස්රථ 5500ක ප්‍රමාණයක් සඳහා සියලු ඩිපෝ මඟින් ඉන්ධන ලබාදී තිබුනද බස්රථ ධාවනයේ යෙදී ඇත්තේ බස්රථ 3000කටත් වඩා අඩු සංඛ්‍යාවක් බව ජාතික ගමනාගමන කොමිෂන් සභාවත් මාර්ගස්ථ මගී ප්‍රවාහන අධිකාරී කාර්යාලත් පෙන්වා දෙයි. පවතින ඉන්ධන අර්බුදය හමුවේ පොදු ප්‍රවාහන සේවා පවත්වා ගැනීම සඳහා පෞද්ගලික බස්රථ වෙත මෙලෙස ශ්‍රීලංකා ගමනාගමන මණ්ඩලය මගින් ඉන්ධන ලබා දුන්නද, පෞද්ගලික බස්රථ රියදුරන් ඉන්ධන ලබාගෙන මගී ප්‍රවාහනයේ නොයෙදෙන බව ශ්‍රීලංකා ගමනාගමන මණ්ඩලයේ සභාපති නීතිඥ කිංග්ස්ලි රණවක මහතාද අමාත්‍යවරයා වෙත කරුණු දක්වා ඇත. මෙම කරුණු සැලකිල්ලට ගනිමින් අමාත්‍යවරයා විසින් ඊයේ (03) ජාතික ගමනාගමන කොමිෂන් සභාවටත් සියළුම මාර්ගස්ථ මගී ප්‍රවාහන අධිකාරීන්ටත් මේ පිළිඹඳව කඩිනම් හා විධිමත් පරීක්ෂණයක් පවත්වන ලෙස උපදෙස් දෙන ලදී. ", "URL": "https://www.itnnews.lk/2023/10/05/421219/", "Category": "දේශීය පුවත්", "Parent URL": null}