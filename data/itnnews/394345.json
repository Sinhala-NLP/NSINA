{"Source": "ITN news", "Timestamp": "පෙබරවාරි 10, 2022 18:01", "Headline": "සැපයුම් පහසුකම් සහ ආශ්‍රිත සංවර්ධන ව්‍යාපෘති සඳහා නව ආයෝජන මධ්‍යස්ථානයක්", "News Content": "ශ්‍රී ලංකාව සැපයුම් ඒකාබද්ධ කිරීමේ මධ්‍යස්ථානය ලෙස ප්‍රවර්ධනය කිරිමේ අරමුණින් සැපයුම් පහසුකම් සහ ආශ්‍රිත සංවර්ධන ව්‍යාපෘති සදහා නව ආයෝජන මධ්‍යස්ථානයක් ජා ඇල – ඒකල ප්‍රදේශයේ ඉදිකෙරෙනවා. ආග්‍රාමාත්‍යවරයාගේ උපදෙස් මත මෙම සැළසුම් සකස් කළ බවයි නාගරික සංවර්ධන  හා නිවාස අමාත්‍යාංශය පවසන්නේ. නව ආයෝජන මධ්‍යස්ථානය පිහිටුවීමත් සමග පළමු වසර 10 තුළ ගබඩා පහසුකම් සැපයීමෙන් පමණක් අමෙරිකා ඩොලර් මිලියන 50 ඉක්මවූ විදේශ විනිමය ඉපැයීමක් සිදුකළ හැකි බවයි අමාත්‍යාංශය පවසන්නේ. ජා ඇල ලොජිස්ටික් පාර්ක් නමින් මෙම ආයෝජන මධ්‍යස්ථානය ඉදිකෙරෙන්නේ රුපියල් බිලියන 2.2 ක වියදමෙනුයි. මීට අදාළ ගිවිසුමට පසුගියදා අත්සන් තැබුණා. බදු ගිවිසුමට අදාළ චෙක් පත අදාළ ඉදිකිරීම් සමාගම මගින් නාගරික සංවර්ධන අධිකාරියේ සභාපති විශ්‍රාමික මේජර් ජනරාල් උදය නානායක්කාර මහතා වෙත පිළිගැන්වුවා. යෝජිත ව්‍යාපෘතියෙන් ඍජු රැකියා අවස්ථා 800 ක් සහ ට්‍රක් රථ රැකියා 500 ක් සහ සැපයුම් ව්‍යාපාර සදහා රැකියා අවස්ථා 300 ක් නිර්මාණය කෙරෙනු ඇති. තවත් වක්‍ර රැකියා අවස්ථා රැසකට ද මෙමගින් අවස්ථාව සැළසෙනවා.     ", "URL": "https://www.itnnews.lk/2023/10/05/394345/", "Category": "දේශීය පුවත්", "Parent URL": null}