{"Source": "ITN news", "Timestamp": "டிசம்பர் 14, 2021 10:09", "Headline": "தம்புள்ளை பொருளாதார மத்திய நிலையத்திற்கு அருகில் பத்தாயிரம் கிலோவிற்கும் அதிகமான சீனி மீட்பு", "News Content": "தம்புள்ளை பொருளாதார மத்திய நிலையத்திற்கு தனியாருக்கு சொந்தமான களஞ்சியசாலையொன்றில் இருந்து பாவனைக்குதவாத 10 ஆயிரம் கிலோ கிராமிற்கும் அதிக எடைகொண்ட சீனி கண்டுபிடிக்கப்பட்டுள்ளது. குறித்த சீனி தொகை இந்தியாவிலிருந்து எடுத்துவரப்பட்டுள்ளது. டுபாயிலிருந்து எடுத்து வந்ததாக தெரிவித்து மீண்டும் பொதியிட்டு அவற்றை விற்பனை செய்ய நடவடிக்கை எடுத்துள்ளமை தெரியவந்துள்ளது. குறித்த சந்தர்ப்பத்திலேயே அவை தம்புள்ளை பொலிஸாரினால் கைப்பற்றப்பட்டுள்ளது. குறித்த களஞ்சியசாலையில் விற்பனை நடவடிக்கை இடம்பெறுவதாக தம்புள்ளை நகர சபைக்கு முறைப்பாடொன்று கிடைக்கப்பெற்றது. அதற்கமைய அங்குசென்ற நகர மேயர் ஜாலியா ஓபாத்த இதுதொடர்பில் பொலிஸாருக்கு அறிவித்தார். அதனடிப்படையிலேயே களஞ்சியசாலை பொலிஸாரால் சோதனைக்குட்படுத்தப்பட்டது. பண்டிகைக்காலத்தில் சீனித்தொகையை நாடளாவிய ரீதியில் விநியோகிப்பதற்கென மோசடிகாரர்கள் நடவடிக்கை எடுத்திருந்தமையும் கண்டறியப்பட்டுள்ளது. களஞ்சியசாலையிலிருந்த சீனி, எலிகள் மற்றும் ஏனைய பூச்சிகளின் ஊடாக அழிக்கப்பட்டிருந்தமையும் சோதனையின் போது தெரியவந்துள்ளது. களஞ்சியசாலையை முழுமையாக சோதனைக்குட்படுத்தியதன் ஊடாக அங்கு மேலும் சில உணவுப்பொருட்கள் எந்தவொரு சுகாதார பாதுகாப்பு முறைகளையும் பின்பற்றாது களஞ்சியப்படுத்தப்பட்டிருந்தமை காணக்கூடியதாக இருந்ததாக பொலிஸார் குறிப்பிட்டனர். ஆடைகளை கழுவும் சோப் வகைகளுடன் அரிசி, கொத்தமல்லி போன்ற உணவுப்பொருட்கள் அங்கு களஞ்சியப்படுத்தப்பட்டிருந்தன. இந்நிலையில் குறித்த களஞ்சியசாலைக்கு சீல் வைக்க நடவடிக்கை எடுக்கப்பட்டதோடு, களஞ்சியசாலை உரிமையாளருக்கு எதிராக சட்டநடவடிக்கை எடுக்கப்பட்டுள்ளதாக பொலிஸார் தெரிவித்துள்ளனர். ", "URL": "https://www.itnnews.lk/2023/10/05/382582/", "Category": "Breaking News,தேசிய செய்திகள்,முதன்மை செய்தி", "Parent URL": null}