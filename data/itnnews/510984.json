{"Source": "ITN news", "Timestamp": "අගෝස්තු 26, 2023 09:27", "Headline": "පළමු රන්දෝලි පෙරහැර අද", "News Content": "සෙංකඩගලපුර ඇසළ පෙරහැර මංගල්‍යයේ පළමු රන්දෝලි පෙරහැර අද (26) රාත්‍රී විදි සංචාරය කිරීම නියමිතයි. රාත්‍රී 7 පසුවී මිනිත්තු 26ට යෙදෙන සුබ මොහොතින් නාථ, විෂ්ණු, කතරගම සහ පත්තිනි යන සිව් මහා දේවාල පෙරහැර සමඟින් දළදා පෙරහැර වීදි සංචාරය කෙරෙනවා. එම පෙරහැර දළදා වීදිය, ඩී.එස්.සේනානායක වීදිය, පන්සල පාර ඔස්සේ ඉහළට පැමිණ දේව වීදිය, කොළඹ වීදිය, කොටුගොඩැල්ල වීදිය, හරස් වීදිය, ඩී.එස්.සේනානායක වීදිය ඔස්සේ ගමන් කොට රජවීදියෙන් යළි ශ්‍රී දළදා මාලිගාව වෙත ගෙවැදීම සිදුවෙනවා. වසංගත තත්ත්වය සහ ආර්ථීක අර්බුදයෙන් අනතුරුව පැවැත්වෙන මෙවර පෙරහැර මංගල්‍ය නැරඹීම සඳහා දෙස් විදෙස් සැදැහැවතුන් විශාල පිරිසක් සහභාගීවෙතැයි පෙරහැර සංවිධායක මණ්ඩලය අපේක්ෂා කරයි. අවසන් කුඹල් පෙරහැර ඊයේ (25) වීදි සංචාරය කළ අතර එහිදී සධාතුක පෙරහැර කරඩුව වැඩම කරවන ලද්දේ රුහුණු කතරගම මහ දේවාලයේ වාසනා ඇතු විසිනි. ශ්‍රී දළදා මාලිගාවේ ඇත් පංතියේ සිංහරාජා ඇතු සහ කැලණි රජමහා විහාරයේ කණ්ඩුල ඇතු දෑලේ ගමන් ගත්තා. දියවඩන නිලමේවරයා නියෝජනය කරමින් අවසන් කුඹල් පෙරහැරේ ගමන් ගත්තේ පත්තිනි දේවාලයේ බස්නායක නිලමේ හේමන්ත බණ්ඩාර හේරත් මහතායි.   ", "URL": "https://www.itnnews.lk/2023/10/05/510984/", "Category": "Breaking News,දේශීය පුවත්", "Parent URL": null}