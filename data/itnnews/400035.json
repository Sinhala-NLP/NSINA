{"Source": "ITN news", "Timestamp": "මාර්තු 8, 2022 14:10", "Headline": "ආර්ථික සභාව සතිපතා කැඳවීමට ජනපති තීරණය කරයි", "News Content": "ආර්ථික සභාව සතිපතා කැදවීමට ජනාධිපති ගෝඨාභය රාජපක්ෂ මැතිතුමා තීරණය කර තිබෙනවා. සමස්ත ආර්ථික කළමනාකරණය තුළින් ආර්ථික වර්ධනය වේගවත් කිරීම මෙහි අරමුණක්. ආර්ථික සභාවේ උපදෙස් හා මගපෙන්වීම අනුව අමාත්‍යාංශ, දෙපාර්තමේන්තු හා ව්‍යවස්ථාපිත ආයතන විසින් අවශ්‍ය අවස්ථාවලදී අමාත්‍ය මණ්ඩලයේ අනුමැතිය මත අදාළ තීරණ ක්‍රියාත්මක කිරීමට නියමිතයි. ආර්ථික සභාවේ රැස්වීම් සදහා අවශ්‍ය පරිදි එක් එක් ක්ෂේත්‍රයන්හි ප්‍රමාණික විද්වතුන් කැදවීමටත් තීරණය කර තිබෙනවා. ජනාධිපති ගෝඨාභය රාජපක්ෂ මැතිතුමාගේ සභාපතිත්වයෙන් යුත් ආර්ථික සභාවේ සෙසු නියෝජිතයින් වන්නේ අග්‍රාමාත්‍ය මහින්ද රාජපක්ෂ මහතා, ආචාර්ය බන්දුල ගුණවර්ධන, බැසිල් රාජපක්ෂ, ජොන්ස්ටන් ප්‍රනාන්දු, රමේෂ් පතිරණ, මහින්දානන්ද අලුත්ගමගේ යන අමාත්‍යවරුන් සහ ජනාධිපති ලේකම් ගාමිණී සෙනරත්, භාණ්ඩාගාර ලේකම් එස් ආර් ආටිගල, මහ බැංකු අධිපති අජිත් නිවාඩ් කබ්රාල් හා මහ බැංකුවේ නියෝජ අධිපති ධම්මික නානායක්කාරයි.         ", "URL": "https://www.itnnews.lk/2023/10/05/400035/", "Category": "දේශීය පුවත්", "Parent URL": null}