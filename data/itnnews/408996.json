{"Source": "ITN news", "Timestamp": "අප්‍රේල් 29, 2022 19:30", "Headline": "යුක්රේනයේ යුද්ධය අවුරුදු ගණනාවක් ඇදී යන ලකුණු – නේටෝ සංවිධාන", "News Content": "යුක්‍රේනයේ ඇතිවී තිබෙන යුද ගැටුම් තත්ත්වය වසර ගණනාවක් ඉදිරියට ඇදි යාමේ අවදානමක් තිබෙන බව නේටෝ සංවිධානයේ නියෝජ්‍ය මහලේකම් මිර්ෂියා ජියෝනා පවසනවා. කියෙව් නගරය ඉලක්ක කර ගනිමින් ඊයේ දිනය තුලදී මිසයිල ප්‍රහාර මාලාවක් එල්ලකළ බව රුසියාව ප්‍රකාශ කර තිබෙනවා. ඉතාම නිවැරදි ඉලක්ක ලබාගනිමින් මෙම ප්‍රහාර එල්ලකළ බවයි රුසියා ආරක්ෂක අමාත්‍යාංශය සදහන් කළේ. යුක්‍රේනයේ හමුදා කදවුරු සහ අවි නිෂ්පාදන මධ්‍යස්ථාන වෙත මෙම ප්‍රහාර එල්ල කළ බවද රුසියා බලධාරීන් කියා සිටියා. ජගත් මහලේකම් අන්තෝනියෝ ගුතරේස් කියෙව් නගරයේ සංචාරය කරමින් සිටින අවස්ථාවකදී රුසියාව මෙම ප්‍රහාරය එල්ල කිරීම සමස්ථයක් ලෙස එක්සත් ජාතීන්ගේ සංවිධානය සැහැල්ලුවට ලක් කිරීමක් බව යුක්‍රේන ජනාධිපති වොලොදිමීර් සෙලෙන්ස්කි සදහන් කර තිබෙනවා. පසුගිය දින කිහිපය තුලදි ෆැස්ටින් සහ ඔඩෙසා ඇතුළු ප්‍ර දේශ ගණනාවකට රුසියාව ප්‍රහාර එල්ලකළා. සංචාරය අතරතුරදී එක්සත් ජාතීන්ගේ මහලේකම් අන්තෝනියෝ ගුතරේස් සදහන් කළේ රුසියාව ජාත්‍යන්තර ප්‍රජාව සමග සහයෝගයෙන් කටයුතු කළ යුතු බවයි. මේ වන විට එක්සත් ජාතීන්ගේ ආරක්ෂක මණ්ඩලය අසාර්ථක ආයතනයක් බවට පත්ව ඇති බවද ඔහු පෙන්වා දුන්නා. යුක්‍රේනයට ඇමෙරිකා ඩොලර් බිලියන 33ක ආධාර ලබා දීමට ඉදිරිපත් කර ඇති පැකේජය අනුමතකරන ලෙස ජනාධිපති ජෝ බයිඩන් කොංග්‍රසයෙන් විශේෂ ඉල්ලීමක් ද සිදුකළා.   ", "URL": "https://www.itnnews.lk/2023/10/05/408996/", "Category": "ජාත්‍යන්තර පුවත්", "Parent URL": null}