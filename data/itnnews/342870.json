{"Source": "ITN news", "Timestamp": "ஜூன் 15, 2021 13:03", "Headline": "வெலிகமவில் மீட்கப்பட்ட போதைப்பொருளுடன் ஹரக் கட்டா தொடர்புபட்டுள்ளதாக தகவல்..", "News Content": "வெலிகமவில் 220 கிலோ ஹெரோயின் போதைப்பொருள் கைப்பற்றப்பட்ட சம்பவத்துடன் ஹரக் கட்டா என அழைக்கப்படும் நதுன் சிந்தக்க தொடர்புபட்டுள்ளதாக தகவல் வெளியாகியுள்ளது. அவர் டுபாய் இராச்சியத்திலிருந்து போதைப்பொருள் கடத்தல் செயற்பாட்டை வழிநடத்தியதாக பொலிஸார் தெரிவித்துள்ளனர். நேற்று முன்தினம் அதிகாலை 220 கிலோ கிராம் ஹெரோயின் போதைப்பொருள் வெலிகமவை அண்மித்த கடற்பிராந்தியத்தில் கைப்பற்றப்பட்டது. சம்பவம் தொடர்பில் சந்தேகநபர்கள் 11 பேர் கைதுசெய்யப்பட்டனர். அவர்களை நேற்றைய தினம் மாத்தறை நீதவான் நீதிமன்றில் ஆஜர்ப்படுத்திய நிலையில், மேலும் 7 தினங்களுக்கு அவர்களை தடுத்து வைத்து விசாரணை செய்ய அனுமதி பெறப்பட்டுள்ளது. இந்நிலையில் நேற்றிரவு மேலும் இரு சந்தேகநபர்கள் போதைப்பொருள் ஒழி;ப்பு பிரிவினரால் கைதுசெய்யப்பட்டனர். அவர்கள் டிக்வெல்ல மற்றும் கோட்டேகொட பிரதேசத்தில் வைத்து கைதாகியுள்ளனர். சம்பவம் குறித்து இதுவரை 13 பேர் கைதுசெய்யப்பட்டுள்ளனர். அவர்களிடம் மேற்பட்ட விசாரணைகளுக்கமைய வெளிநாட்டவர் உள்ள நபர் ஒருவரினால் குறித்த போதைப்பொருள் வர்த்தக நடவடிக்கை மேற்கொள்ளப்படுவதாக தகவல் கிடைக்கப்பெற்றுள்ளது. அதுதொடர்பாக தரவுகள் பெறப்பட்டு விசாரணைகள் முன்னெடுக்கப்பட்டன. இதனூடாக குறித்த நபர் தற்போது டுபாயில் இருக்கும் நதுன் சிந்தக்க எனப்படும் ஹரக் கட்டா என்பவர் என தெரியவந்துள்ளது. அவர் குற்றச்செயல்களில் ஈடுபடும் குழுவில் உறுப்பினர் என பொலிஸ் பேச்சாளர், பிரதி பொலிஸ் மா அதிபர் அஜித் ரோஹண குறிப்பிட்டார். ", "URL": "https://www.itnnews.lk/2023/10/05/342870/", "Category": "Breaking News,தேசிய செய்திகள்", "Parent URL": null}