{"Source": "ITN news", "Timestamp": "සැප්තැම්බර් 10, 2021 12:14", "Headline": "සඟවා තිබූ සීනි තොග සහ සහල් සෙවීමේ මෙහෙයුම් තවදුරටත්", "News Content": "පාරිභෝගික අධිකාරිය මුද්‍රා තැබූ සීනි ගබඩාවකින් සීනි තොගයක් ලබා ගෙන අලෙවි කරමින් සිටියදී අත්අඩංගුවට ගැනීමට පොලිස් විශේෂ කාර්ය බලකායට හැකිවුණා. රුපියල් මිලියන 530 ක් වටිනා සීනි තොගයක් සමග ලොරි රථයක් අත්අඩංගුවට ගත් බවයි විශේෂ කාර්ය බලකාය සදහන් කරන්නේ. කඩවත පොලීසිය වැඩිදුර පරීක්ෂණ සිදු කරනවා. මරදන්කඩවල ප්‍රදේශයේ ගබඩාවක සගවා තිබූ වී කිලෝග්‍රෑම් ලක්ෂ 2 ක පමණ ප්‍රමාණයක් සහල් බවට පත්කිරීමට පියවර ගෙන තිබෙනවා. ඒ අනුව පොලිස් ආරක්ෂාව යටතේ වී තොගය වී අලෙවි මණ්ඩලයේ ගබඩා වෙත මුදා හැරීම ඊයේ රාත්‍රියේ සිදු කෙරුණා. අනුරාධපුර එච් කලාපයේ ගොවීන් රජයට වී ලබා නොදෙන බව ප්‍රකාශ කරනවා. මාධ්‍ය හමුවක් පවත්වමින් ඔවුන් මේ බව ප්‍රකාශ කළා. ජනතාවට සහල් නොමැතිව සිටි අවස්ථාවලදී කිසිවක් ප්‍රකාශ කර නැති පිරිස් සගවා තිබූ සහල් සොයා ගන්නා අවස්ථාවේදී පමණක් අදහස් දැක්වීම මහා සංඝරත්නය අනුමත කරන්නේ නැති බව රෝහණ මහා සංඝ සභාවේ අනුනායක පූජ්‍ය ඔමාරේ කස්සප ස්වාමීන් වහන්සේ ප්‍රකාශ කරනවා. මේ අතර ව්‍යාජ ලෙස  ඇසුරුම් කළ අලෙවි කිරීමට සූදානම් කළ පොහොර තොගයක් පොලිස් විශේෂ කාර්ය බලකාය මීගහවත්ත, සියඹලාපේ ප්‍රදේශයේදී අත්අඩංගුවට ගත්තා. කිලෝග්‍රෑම් 50 ක පොහොර මිටි 1940 ක් මෙසේ අත්අඩංගුවට ගෙන තිබෙනවා. ", "URL": "https://www.itnnews.lk/2023/10/05/361549/", "Category": "Breaking News,දේශීය පුවත්", "Parent URL": null}