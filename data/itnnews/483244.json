{"Source": "ITN news", "Timestamp": "මැයි 15, 2023 05:39", "Headline": "අයහපත් කාලගුණයෙන් විපතට පත් ජනතාවට කඩිනමින් සහන සැලසීමට උපදෙස්", "News Content": "පවතින අයහපත් කාලගුණය හමුවේ ගාල්ල, මාතර, රත්නපුර ඇතුළු දිවයිනේ ආපදා තත්ත්ව ඇතිවිය හැකි දිස්ත්‍රික්කවල විපතට පත් ජනතාව කඩිනමින් මුදාගැනීමට අවශ්‍ය කටයුතු සම්පාදනය කිරීමට ජනාධිපති කාර්ය මණ්ඩල ප්‍රධානී සාගල රත්නායක මහතා විසින් ආරක්ෂක අංශවලට උපදෙස් ලබා දී තිබෙනවා. ඔහු විසින් ඊයේ (14) පස්වරුවේ ත්‍රිවිධ හමුදාවට, පොලීසියට සහ ආපදා කළමනාකරණ මධ්‍යස්ථානයට අදාළ උපදෙස් ලබා දී ඇති බව සඳහන්. මේ වන විට බොහෝ ප්‍රදේශවල ඇතිවී තිබෙන ගංවතුර බැසයාම කඩිනම් කිරීමට ගංගාවල මෝය කට පුළුල් කිරීමටත්, විපතට පත්වන ජනතාව මුදාගැනීමට අවශ්‍ය බෝට්ටු සූදානමින් තබාගන්නා ලෙසත් එහිදී උපදෙස් ලබා දී තිබෙනවා. එමෙන්ම නායයාම් අවදානම් ඇති කලාපවල ජනතාව ඉන් ඉවත් කර ආරක්‍ෂිත ස්ථාන කරා රැගෙන යාමට සහ එම කටයුතු කඩිනමින් ඉටුකිරීමටත් අවශ්‍ය කටයුතු කරන ලෙසයි අදාළ අංශවලට උපදෙස් ලබා දී ඇත්තේ. ", "URL": "https://www.itnnews.lk/2023/10/05/483244/", "Category": "Breaking News,දේශීය පුවත්", "Parent URL": null}