{"Source": "ITN news", "Timestamp": "නොවැම්බර් 24, 2022 09:24", "Headline": "පාසල් සිසුන් ඉලක්ක කරගනිමින් මත්පෙති ජාවාරමේ යෙදුන දෙදෙනෙකු අත්අඩංගුවට", "News Content": "පාසල් සිසුන් ඉලක්ක කරගනිමින් දිගු කාලයක සිට මත්පෙති ජාවාරමේ යෙදෙන පුද්ගලයින් දෙදෙනෙකු අත්අඩංගුවට ගැනීමට  පොලිස් විශේෂ කාර්ය බලකාය සමත් වුණා. පොලිස් විශේෂ කාර්ය බලකායේ යාපනය කදවුරේ නිලධාරීන්ට ලැබුණ තොරතුරකට අනුව උප පොලිස් පරික්ෂක ටී.එම්.පී.ඩී තෙන්නකෝන් මහතා ඇතුළු නිලධාරී කණ්ඩායමක් මයිලන්කාඩු ප්‍රදේශයේ වැටලීමක් සිදු කළා. අරසඩි ශ්‍රී නාගපූසනී කෝවිල අසල සිදු කළ මෙම වැටලීමේදී නීති විරෝධී මත්පෙති සන්තකයේ තබාගෙන සිටි සැකකරුවන් දෙදෙනා අත්අඩංගුවට ගැනුනා. ඔවුන් පාසල් සිසුන්  ඉලක්ක කරගනිමින්  මත්පෙති ජාවාරම සිදු කරගෙන ගොස් ඇති බවයි මූලික විමර්ශනවලදී හෙළි වුණේ. අවුරුදු 25 සහ 44 වයස්වල පසුවන සැකකරුවන් දෙදෙනා වැඩිදුර විමර්ශන සදහා චුන්නාකම් පොලිස් ස්ථානය වෙත භාරදීමට පොලිස් විශේෂ කාර්ය බලකාය කටයුතු කළා.     ", "URL": "https://www.itnnews.lk/2023/10/05/447329/", "Category": "දේශීය පුවත්", "Parent URL": null}