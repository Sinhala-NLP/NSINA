{"Source": "ITN news", "Timestamp": "අගෝස්තු 23, 2023 09:07", "Headline": "කූඨ ලේඛන සකස් කළ පුද්ගලයෙකු අත්අඩංගුවට", "News Content": "අධ්‍යාපන අමාත්‍යංශයේ අතිරේක ලේකම්වරයකුගේ නිල නාමය, තනතුර හා අමාත්‍යංශයේ ලිපි ශීර්ෂ ව්‍යාජ ලෙස යොදා කූඨ ලේඛන සකස් කර මහනුවර ප්‍රදේශයේ බාලිකා විද්‍යාලයකට ළමයින් 29 දෙනෙකු ඇතුළත් කර වංචාවක් සිදු කර ඇති බවට මහනුවර විශේෂ අපරාධ විමර්ශන අංශයට පැමිණිල්ලක් ලැබී තිබෙනවා. අධ්‍යාපන අමාත්‍යංශයේ අතිරේක ලේකම්වරයකු විසින් මෙම පැමිණිල්ල සිදු කර ඇති අතර ඒ සම්බන්ධව විමර්ශන ආරම්භ කළ බව පොලිසිය පවසනවා. සිදුකළ විමර්ශනයේදී ව්‍යාජ තොරතුරු ඇතුළත් කර ග්‍රාම සේවා සහතික නිකුත් කර කූඨ ලේඛන සකස් කිරීම හා ඒ සඳහා ආධාර අනුබල දුන් දෙයියන්නේවෙල වසම භාර ග්‍රාම නිලධාරිවරයා ඊයේ අත්අඩංගුවට ගෙන තිබෙනවා. සැකකරු වයස අවුරුදු 45ක් වූ මහනුවර ප්‍රදේශයේ පදිංචිකරුවෙකි. සැකකරු අද මහනුවර මහේස්ත්‍රාත් අධිකරණයට ඉදිරිපත් කිරීමට නියමිතයි.   ", "URL": "https://www.itnnews.lk/2023/10/05/510180/", "Category": "Breaking News,දේශීය පුවත්,නවතම පුවත්", "Parent URL": null}