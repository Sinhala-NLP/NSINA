{"Source": "ITN news", "Timestamp": "පෙබරවාරි 15, 2022 15:17", "Headline": "ඖෂධ නිෂ්පාදන අපද්‍රව්‍ය ගංගාවලට බැහැර කිරීම හේතුවෙන් ගෝලීය සෞඛ්‍ය දැඩි අවධානමකට", "News Content": "ඖෂධ හා ඖෂධ නිෂ්පාදන අපද්‍රව්‍ය ගංගාවලට බැහැර කිරීම හේතුවෙන් ගෝලීය සෞඛ්‍ය දැඩි අවධානමකට ලක්ව ඇති බව නවතම වාර්තාවක දැක්වෙනවා. පැරසිටමෝල්, නිකොටින්, කැෆේන් හා අපස්මාරයට මෙන්ම දියවැඩියාවට භාවිත කරන ඖෂධ නිෂ්පාදන බහුල ලෙස මෙලෙස අපද්‍රව්‍ය ලෙස ගංගාවලට බැහැර කර ඇති බවයි යෝර්ක් විශ්වවිද්‍යාලය සදහන් කරන්නේ. මෙම සමීක්ෂණය ගෝලීය වශයෙන් වඩාත් පුළුල් ලෙස සිදුකර තිබීම විශේෂත්වයක්. මෙම ඖෂධ අපද්‍රව්‍යන්ගේ බලපෑම හේතුවෙන් මත්ස්‍ය ගහනය මෙන්ම ස්වභාවික ප්‍රතිජීවකයන්හි ක්‍රියාකාරීත්වය ද අවම වියහැකි බව විද්‍යාඥයින් පෙන්වා දෙනවා. පාකිස්තානය, බොලීවියාව හා ඉතියෝපියාවේ ගංගාවන් වැඩිම ඖෂධ අපද්‍රව්‍යයන්ගෙන් සහිත බවයි යෝර්ක් විශ්වවිද්‍යාලය නිකුත් කළ වාර්තාවේ දැක්වෙන්නේ. එමෙන්ම අයිස්ලන්තය, නෝර්වේ හා ඇමර්සන් වැසි වනාන්තරයේ පිහිටා ඇති ගංගාවන් ඖෂධ අපද්‍රව්‍යයන්ගෙන් තොර බවද එහි සදහන්. රටවල් සියයකින් ලබාගන්නා ලද ජල සාම්පල දහසකට අධික සංඛ්‍යාවක් මෙම පරීක්ෂණය සදහා යොදාගෙන තිබෙනවා. කෙසේ වුවද ලොව වැඩිම ඖෂධ අපද්‍රව්‍යයන් සහිත ගංගාවන් පිළිබද තවමත් කරුණු අනාවරණය වී නොමැති බවයි පරිසරවේදීන් පෙන්වා දෙන්නේ.     ", "URL": "https://www.itnnews.lk/2023/10/05/395278/", "Category": "ජාත්‍යන්තර පුවත්", "Parent URL": null}