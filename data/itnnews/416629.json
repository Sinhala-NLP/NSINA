{"Source": "ITN news", "Timestamp": "ජූනි 12, 2022 12:37", "Headline": "ජාතික පොසොන් උත්සවය මිහින්තලය , අනුරාධපුර අටමස්ථානය හා තන්තිරිමලේ පූජා භූමිය කේන්ද්‍රකර ගනිමින්", "News Content": "ජුනි 14 වෙනිදාට යෙදෙන පොසොන් පොහොය නිමිතිකරගෙන ජාතික පොසොන් උත්සවය මිහින්තලය , අනුරාධපුර , අටමස්ථානය හා තන්තිරිමලේ පූජා භූමිය කේන්ද්‍රකර ගනිමින් පැවැත්වීමට කටයුතු සූදානම් කර තිබෙනවා. ඉසුරුමුණි විහාරය අසළින් අද ඇරඹෙන පැන් පෙරහැරින් පොසොන් උත්සව මාලාව ආරම්භ වනවා. ලබන 14 වනදාට යෙදෙන පොසොන් පොහොය දිනය නිමිත්තෙන් සියලුම මස් මාංශ අලෙවිසැල්, මස් පිණිස සතුන් මරණ ස්ථාන, රේස් බුකි, කැසිනෝ ශාලා හා සමාජ ශාලා වසා තැබිය යුතු බව රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශය නිවේදනය කරනවා. අංක 2235/ 33 අති විශේෂ ගැසට් පත්‍රයෙන් පනවා ඇති නියෝගවලට අනුවයි මෙම ක්‍රියාමාර්ගය ගෙන ඇත්තේ. පොසොන් සතිය නිමිත්තෙන් අනුරාධපුර පූජා නගරය සහ මිහින්තලය පුජා නගරය මතින් සහ දුමින් තොර කලාපයක් බවට පත් කර තිබෙනවා. කිසිඳු පුද්ගලයෙකුට මෙම පූජා නගරවලට මත්ද්‍රව්‍ය හෝ දුම්වැටි පොසොන් සතිය තුලදී රැගෙන ඒමට නොහැකි වන ලෙස දුම්කොළ සහ මධ්‍යසාර පිළිබද ජාතික අධිකාරියේ මූලිකත්වයෙන් වැඩපිළිවෙලක් සකස් කර තිබෙනවා. එම අධිකාරියේ සභාපති වෛද්‍ය සමාධි රාජපක්ෂ මහතාගේ ප්‍රධානත්වයෙන් ඊට අදාළ පුවරු නිරාවරණය කිරීම සිදුවුණා. මෙහිදී අදහස් දැක්වූ රුවන්වැලි සෑ චෛත්‍යාධිකාරී පල්ලේගම හේමරතන ස්වාමීන වහන්සේ සදහන් කළේ අනාගත පරපුර මතින් මුදවා ගැනීම සඳහා නියාමන ආයතවලට වඩා දෙමාපියන් ගුරු භවතුන් ඇතුළු වැඩිහිටි පරපුරට විශාල වගකීමක් ඇති බවයි. පොසොන් පොහොය නිමිත්තෙන් විශේෂ පොසොන් කලාපයක් රත්නපුර කහවත්ත නගරයේද සංවිධානයකර තිබෙනවා. ජුනි 14 වෙනිදා සිට 20 වෙනිදා දක්වා කහවත්ත මහජන ක්‍රීඩාංගනයේදී කුහක ජාතකය ඇතුළත් පොසොන් තොරණ ප්‍රදර්ශනය කෙරෙනවා. කහවත්ත රජමහා පුරාණ විහාරස්ථානයේ මිහිදු පෙරහැරද අසූ එක්වෙනි වරට ජූනි 18 වෙනි දින වීදි සංචාරය කිරීමට නියමිතයි. දන්සැල් ඇතුළු විශේෂාංග රැසක් මෙම පොසොන් කලාපයට ඇතුළත් වෙනවා. පොසොන් උත්සවය වෙනුවෙන් වන්දනාවට පැමිණෙන බැතිමතුන් දිය නෑමේදී සහ දුම්රියේ ගමන් කිරීමේදී ප්‍රවේසම්ව කටයුතු කරන ලෙසයි පොලිසිය ජනතාවට පවසන්නේ.     ", "URL": "https://www.itnnews.lk/2023/10/05/416629/", "Category": "දේශීය පුවත්", "Parent URL": null}