{"Source": "ITN news", "Timestamp": "සැප්තැම්බර් 6, 2023 13:31", "Headline": "තම මවට හදිසි වෛද්‍ය ප්‍රතිකාර ලබාගැනීමට හමුදා පාලනය ඉඩ දී නැහැ – අවුන් සාන් සූ කිගේ බාල පුතු", "News Content": "තම මවට හදිසි වෛද්‍ය ප්‍රතිකාර ලබාගැනීමට හමුදා පාලනය ඉඩ ලබා දී නොමැති බවට මියන්මාරයේ හිටපු නායක අවුන් සාන් සූ කිගේ බාල පුත්‍රයා වන කිම් ඇරිස් චෝදනා කරනවා. සිරගත කර සිටින මියන්මාරයේ හිටපු නායක අවුන් සාන් සු කී මේ වන විට රෝගාතුරව සිටින අතර ඇයට හදිසි ප්‍රතිකාර ලබාගැනීමට අවශ්‍ය කටයුතු සිදු කිරීමට බන්ධනාගාර නිලධාරීන්ට හමුදා පාලනය අවසර ලබා දී නොමැති බවයි වාර්තා වන්නේ. අවුන් සාන් සු කී මේ වන විට දන්ත රෝගයකින් පෙලෙන අතර ඒ හේතුවෙන් ආහාර ලබා ගැනීම ද සිදු නොකරන බව බන්ධනාගාර ආරංචි මාර්ග සඳහන් කරනවා. එමෙන්ම ඇය අඩු රුධිර පීඩනයෙන් පෙලෙන බවද සඳහන්. කෙසේ වුවද මියන්මාර හමුදා මාධ්‍ය ප්‍රකාශකයා සදහන් කළේ ඇය යහපත් සෞඛ්‍ය තත්ත්වයෙන් පසුවන බවයි. ඇයගේ සෞඛ්‍ය තත්ත්වය සම්බන්ධයෙන් හමුදා හා සිවිල් වෛද්‍යවරුන් නිරන්තර අවධානයෙන් පසු වන බවද ඔහු සදහන් කරනවා.     ", "URL": "https://www.itnnews.lk/2023/10/05/513912/", "Category": "ජාත්‍යන්තර පුවත්", "Parent URL": null}