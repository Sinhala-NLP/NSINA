{"Source": "ITN news", "Timestamp": "මැයි 10, 2022 19:25", "Headline": "කොන්දේසි විරහිතව ආර්ථිකයට සහය දෙන්න සජබය සූදානම්", "News Content": "රට ආර්ථික අර්බුදයෙන් ගොඩගැනීම සදහා නොනවතින සහයෝගයක් ලබා දෙන බව විපක්ෂ නායකවරයා සජිත් ප්‍රේමදාස මහතා මහ බැංකු අධිපතිවරයාට දන්වා තිබෙනවා. ඒ මුදල් අමාත්‍යංශ ලේකම් සහ මහ බැංකු අධිපති සමග, සමගි ජන බලවේගයේ මන්ත්‍රී කණ්ඩායම පැවැත් වූ සාකච්ඡාවකදීයි. විපක්ෂ නායක සජිත් ප්‍රේමදාස මුදල් අමාත්‍යංශ ලේකම් මහින්ද සිරිවර්ධන, මහ බැංකු අධිපති නන්දලාල් වීරසිංහ යන මහත්වරුන්ගේ සහභාගීත්වයෙන් හමුව කොළඹ දී පැවැත්වුණා. මෙම සාකච්ඡා ඉතා ඵලදායීව සිදුකෙරුණු බවයි සමගි ජන බලවේගය පවසන්නේ. ඉදිරියේදී එල්ලවන ආර්ථික අභියෝගයන්ට සහාය ලබාදීම සදහා වගකීමෙන් කටයුතු කරන බවට ද විපක්ෂ නායකවරයා මෙහිදී පොරොන්දු වී තිබෙනවා. සමගි ජන බලවේගයේ පාර්ලිමේන්තු මන්ත්‍රීවරුන් වන ආචාර්ය හර්ෂ ද සිල්වා, කබීර් හෂීම්, ඉරාන් වික්‍රමරත්න යන මහත්වරුන් ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/410689/", "Category": "දේශීය පුවත්", "Parent URL": null}