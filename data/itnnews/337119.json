{"Source": "ITN news", "Timestamp": "மே 15, 2021 12:33", "Headline": "கர்பிணித்தாய்மாரை அவதானத்துடன் இருக்குமாறு மீண்டும் எச்சரிக்கை..", "News Content": "கொரோனா வைரஸ் தொற்றினால் நாட்டில் உயிரிழந்த கர்ப்பிணிப் பெண்களின் எண்ணிக்கை 3 ஆக உயர்வடைந்துள்ளது. ஏற்கனவே இரு கர்ப்பிணிப் பெண்கள் கொவிட்-19 தொற்றினால் மரணித்திருந்தனர். இந்நிலையில், கொவிட் தொற்றுக்குள்ளான 28 வயதுடைய பெண் ஒருவர் பிரசவத்தின் பின்னர் ஏற்பட்ட அசாதாரன நிலை காரணமாக குருநாகல் ஆதார வைத்தியசாலையில் சிகிச்சை பெற்று வந்த நிலையில் உயிரிழந்துள்ளார். அவர் பிரசவத்திற்காக நிக்கவரெட்டிய வைத்தியசாலையில் அனுமதிக்கப்பட்டதன் பின்னர் குருநாகல் வைத்தியசாலைக்கு மாற்றப்பட்டார். இதன்போது மேற்கொள்ளப்பட்ட பீ.சி.ஆர் பரிசோதனையில் அவருக்கு கொவிட் தொற்று இருப்பது உறுதிசெய்யப்பட்டது. வலிப்பு நோயினாலும் அவர் பாதிக்கப்பட்டிருந்ததால் அவருக்கு சிசேரியன் அறுவை சிகிச்சை மேற்கொள்ளப்பட்டது. இதன்போது வலிப்பு அதிகரித்ததால் பெண் உயிரிழந்ததாக வைத்தியர்கள் தெரிவித்துள்ளனர். எனினும் கருவில் இருந்த சிசு, அறுவைச் சிகிச்சையின் மூலம் உயிருடன் மீட்கப்பட்டுள்ளது. சிசு பூரண உடல் ஆரோக்கியத்துடன் இருப்பதாக வைத்தியசாலையில் பிரதி பணிப்பாளர் டொக்டர் ச்சந்தன கெந்தகமுவ தெரிவித்துள்ளார். இதேவேளை கொவிட்-19 தொற்றுறுதியாகும் கர்ப்பிணித் தாய்மார்கள் கூடுதல் கவனத்துடன் செயற்பட வேண்டும் என சுகாதார துறையினர் தொடர்ச்சியாக வலியுறுத்தி வருகின்றனர். கொழும்பில் நேற்று இடம்பெற்ற ஊடக சந்திப்பில், கருத்து தெரிவித்துள்ள விசேட வைத்தியர் சனத் லெனரோல், கொவிட்-19 தொற்றுறுதியாகும் தாய்மார்களின் எண்ணிக்கை தற்போது அதிகரிப்பதாக தெரிவித்துள்ளார். புதிய கொவிட்-19 திரிபு ஏற்பட்டால், கொவிட்-19 நியூமோனியா ஏற்படும் தாய்மார்கள், தீவிர சிகிச்சை பிரிவுக்கு செல்லும் நிலைமை மிகவும் அதிகமாகும். இதனால் தாய்மார்கள், தாங்கள் பயன்படுத்தும் மருந்துகளை உரியவாறு பயன்படுத்த வேண்டும் என்று விசேட வைத்தியர் சனத் லெனரோல் அறிவுறுத்தியுள்ளார். வைத்திய சிகிச்சைகளுக்காக தங்களுக்கு வழங்கப்பட்டுள்ள தினத்தில், உரியவாறு சிகிச்சைகளைப் பெற்றுக்கொள்ள வேண்டும் என்றும் விசேட வைத்தியர் வலியுறுத்தியுள்ளார். ", "URL": "https://www.itnnews.lk/2023/10/05/337119/", "Category": "Breaking News,தேசிய செய்திகள்", "Parent URL": null}