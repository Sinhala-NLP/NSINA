{"Source": "ITN news", "Timestamp": "අප්‍රේල් 3, 2021 12:02", "Headline": "පොහොට්ටුවේ නැකැත් සීට්ටුව රට පුරාම ගෙයින් ගෙට", "News Content": "සිංහල දෙමළ අලුත් අවුරුද්ද වෙනුවෙන් රටේ හැම ගෙදරකටම ලබාදීම සදහා ශ්‍රී ලංකා පොදුජන පෙරමුණ සකස් කළ නැකැත් සීට්ටුව බෙදාදීම රට පුරා සාර්ථකව ක්‍රියාත්මක වනවා. අවුරුදු නැකැත් සීට්ටුව නිවාසවලට ලබාදීම නෙළුම් මාවතේ පිහිටි ශ්‍රී ලංකා පොදුජන පෙරමුණේ ප්‍රධාන කාර්යාලය කේන්ද්‍රකර ගිනිමින් ක්‍රියාත්මක වුණා. මේ සදහා පාර්ලිමේන්තු මන්ත්‍රීවරුන් වන සාගර කාරියවසම්, ජයන්ත කැටගොඩ යන මහත්වරුන් සහභාගි වී සිටියා. ශ්‍රී ලංකා පොදුජන පෙරමුණේ නිර්මාතෘ බැසිල් රාජපක්ෂ මහතාගේ මූලිකත්වයෙන් මෙම ව්‍යාපෘතිය ක්‍රියාත්මක වනවා. අමාත්‍ය ජනක බණ්ඩාර තෙන්නකෝන් මහතාගේ ප්‍රධානත්වයෙන් දඹුල්ල යාපාගම ප්‍රදේශයේදී අවුරුදු නැකැත් සීට්ටුව බෙදාදීම සිදුකෙරුණා. පාර්ලිමේන්තු මන්ත්‍රී ප්‍රමිත බණ්ඩාර තෙන්නකෝන් මහතාද මෙම අවස්ථාවට සහභාගි වුණා. මාතර බෝ සමින්දුන්ගේ ආශිර්වාදය ලබා ගනිමින් නැකැත් සීට්ටුව මාතර ප්‍රදේශයේ බෙදාදීම හිටපු පළාත් සභා මන්ත්‍රී අරුණ ගුණරත්න මහතාගේ ප්‍රධානත්වයෙන් සිදුකෙරුණා. දිස්ත්‍රික්කයේ සෙසු ප්‍රදේශවලද මෙම වැඩසටහන ක්‍රියාත්මක වනවා. වැලිමඩ මැතිවරණ කොට්ඨාසය තුළ අලුත් අවුරුදු නැකැත් සීට්ටුව බෙදාදීම සිදුකෙරුණේ වැලිමඩ ශ්‍රී ලංකා පොදුජන පෙරමුණේ සංවිධායක ඉන්දික සම්පත් ජයසුන්දර මහතාගේ ප්‍රධානත්වයෙන්. සෑම නිවසකටම අලුත් අවුරුදු නැකැත් සීට්ටුවක් ලබා දීම හා වසරක් තුළ රජය ක්‍රියාත්මක කළ සංවර්ධන වැඩසටහන් ඇතුලත් පත්‍රිකාව බෙදා දීම මින්නේරිය ජයන්තිපුර නගරයේදීද ක්‍රියාත්මක වුණා. ඒ පාර්ලිමේන්තු මන්ත්‍රී අමරකීර්ති අතුකෝරල මහතාගේ ප්‍රධානත්වයෙන්. එමෙන්ම රාජ්‍ය අමාත්‍ය සිරිපාල ගම්ලත් මහතාගේ ප්‍රධානත්වයෙන් මැදිරිගිරිය කුසුම්පොකුණ ගම්මානයේදීත් රාජ්‍ය අමාත්‍ය රොෂාන් රණසිංහ මහතා‌ගේ ප්‍රධානත්වයෙන් පොළොන්නරුව අලුත්වැව විහාර භූමියේදීත් නැකැත් සීට්ටුව බෙදා දුන්නා. කැස්බෑව, පිළියන්දල නගරසභා බල ප්‍රදේශය ආශ්‍රිතව අලුත් අවුරුදු නැකත් සීට්ටුව බෙදාදීම අද පෙරවරුවේම ආරම්භ කෙරුණා. ප්‍රදේශයේ සෑම නිවසකම මෙය ලබාදීම සිදුවනවා. දියතලාව ප්‍රදේශයේ නැකැත් සීට්ටුව බෙදාදීම ආරම්භ කෙරුණේ පාර්ලිමේන්තු මන්ත්‍රී තිස්ස කුට්ටිආරච්චි මහතාගේ ප්‍රධානත්වයෙන්. වාරියපොල ප්‍රදේශයේ නැකැත් සීට්ටුව බෙදාදීම රාජ්‍ය අමාත්‍ය ඩී බී හේරත් මහතාගේ මූලිකත්වයෙන් ක්‍රියාත්මකයි. සෑම නිවසකටම ගොස් මෙම නැකැත් සීට්ටුව ලබාදීම සිදුවනවා. ", "URL": "https://www.itnnews.lk/2023/10/05/329495/", "Category": "දේශීය පුවත්", "Parent URL": null}