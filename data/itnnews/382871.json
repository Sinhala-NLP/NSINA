{"Source": "ITN news", "Timestamp": "டிசம்பர் 15, 2021 12:51", "Headline": "சர்வதேச கடற்பரப்பில் கைப்பற்றப்பட்ட போதைப்பொருள் கரைக்கு..", "News Content": "கடந்த சனிக்கிழமை கடற்பரப்பில் வைத்து கைப்பற்றப்பட்ட 250 கிலோ கிராம் போதைப்பொருளுடன் சந்தேகநபர்கள் இன்றைய தினம் கரைக்கு அழைத்து வரப்பட்டுள்ளனர். இலங்கைக்கு தெற்காக சர்வதேச கடலில் பல தினங்களாக முன்னெடுக்கப்பட்ட சுற்றிவளைப்பையடுத்து குறித்த போதைப்பொருள் கைப்பற்றப்பட்டது. கைது செய்யப்பட்டவர்களில் ஈரான் பிரஜைகள் ஐவரும், பாகிஸ்தான் பிரஜை ஒருவரும் உள்ளடங்குவதாக தெரியவந்துள்ளது. கைது செய்யப்பட்ட சந்தேகநபர்கள் கைப்பற்றப்பட்ட போதைப்பொருளுடன் இன்று கரைக்கு அழைத்து வரப்பட்டுள்ளனர். பாதுகாப்பு செயலாளர், ஓய்வு நிலை ஜெனரல் கமல் குணரத்ன உள்ளிட்ட பாதுகாப்பு பிரதானிகள் இதன்போது இணைந்திருந்தனர். இலங்கை கடற்படைக்கு கிடைத்த புலனாய்வு தகவலுக்கமைய பொலிஸ் போதைப்பொருள் ஒழிப்பு பிரிவுடன் இணைந்து இலங்கைக்கு தெற்காக 900 கடல் மைல் தொலைவில் சுற்றிவளைப்பு முன்னெடுக்கப்பட்டது. இதன்போது 9 உரைகளில் பொதியிடப்பட்டிருந்த 225 போதைப்பொருள் பெக்கட்டுக்கள் மீட்கப்பட்டன. இவ்வருடத்தில் முன்னெடுக்கப்பட்ட சுற்றிவளைப்புக்களில் 13 பில்லியன் ரூபாவிற்கும் அதிக பெறுமதிக்கொண்ட போதைப்பொருள் சுற்றிவளைக்கப்பட்டுள்ளதாக கடற்படை தெரிவித்துள்ளது. ", "URL": "https://www.itnnews.lk/2023/10/05/382871/", "Category": "Breaking News,அண்மைய செய்திகள்,தேசிய செய்திகள்", "Parent URL": null}