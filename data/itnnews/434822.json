{"Source": "ITN news", "Timestamp": "සැප්තැම්බර් 14, 2022 10:07", "Headline": "කේරල ගංජා සමඟ ඉන්දියානුවන් 5 දෙනෙකු මුහුදේදී නාවික හමුදා අත්අඩංගුවට", "News Content": "කේරල ගංජා කිලෝග්‍රෑම් 434 ක් සමඟ ඉන්දීය ජාතිකයින් 5 දෙනෙකු මෙරට මුහුදු තීරයේදී නාවික හමුදා අත්අඩංගුවට ගෙන තිබෙනවා. නාවික හමුදාව වයඹ මුහුදු තීරයේ සිදු කළ විශේෂ මෙහෙයුමකදී කේරල ගංජා තොගය සහිත ඉන්දීය යාත්‍රාව අත්අඩංගුවට ගනු ලැබුවා. එහි සැකකරුවන් 5 දෙනෙකු සිටි අතර කේරල ගංජා කිලෝග්‍රෑම් 434 ක් තිබූ බවයි නාවික හමුදාව සදහන් කළේ. පුත්තලම කුදිරමලේ තුඩුවට ඔබ්බෙන් වූ ප්‍රදේශයේදී මෙම යාත්‍රාව නිරීක්ෂණය කළ නාවික හමුදාව එය පරික්ෂාවට ලක් කිරීමේදී ඇසුරුම් 9 ක අසුරා තිබූ කේරල ගංජා තොගය සොයා ගනු ලැබුවා. එම කේරල ගංජා තොගයේ දළ වටිනාකම රුපියල් මිලියන 30 කට අධික වනු ඇති බවටයි විශ්වාස කෙරෙන්නේ. ", "URL": "https://www.itnnews.lk/2023/10/05/434822/", "Category": "Breaking News,දේශීය පුවත්", "Parent URL": null}