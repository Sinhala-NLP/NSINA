{"Source": "ITN news", "Timestamp": "නොවැම්බර් 17, 2022 09:56", "Headline": "ලංකාවේ පළමු වරට බිහිරි වූවන්ට වාහන බලපත්‍ර (Photos)", "News Content": "දිවයිනෙහි පළමු වරට ශ්‍රවණාබාධිත පුද්ගලයින් වෙනුවෙන් සැහැල්ලු වාහන රියදුරු බලපත්‍ර ලබා දීමේ නියමු ව්‍යාපෘතියක්, ප්‍රවාහන රාජ්‍ය අමාත්‍ය ලසන්ත අලගියවන්න මහතාගේ ප්‍රධානත්වයෙන් ගම්පහ දිස්ත්‍රික් ලේකම් කාර්යාලයේදී පැවැත්වුනා . ශ්‍රී ලංකා බිහිරිවූවන්ගේ මධ්‍යම සම්මේලනය මගින් 1998 වසරේ සිට කරන ලද ඉල්ලීමක් සැලකිල්ලට ගනිමින් ප්‍රවාහන රාජ්‍ය අමාත්‍ය ලසන්ත අලගියවන්න මහතාගේ මගපෙන්වීම යටතේ මෙලෙස බලපත් ලබාදීමේ නියමු ව්‍යාපෘතිය ආරම්භ කොට ඇති බව මෙහිදී ප්‍රකාශ විය. රියදුරු බලපත් ලබා ගැනීම පිණිස මෝටර් රථ ප්‍රවාහන දෙපාර්තමේන්තුව මගින් පවත්වන ලද ලිඛිත විභාගයට පෙනී සිටි ගම්පහ දිස්ත්‍රික්කයේ ශ්‍රවණාබාධිත තැනැත්තන් 76 දෙනෙකු අතුරින් විභාගය සමත් වූ 44 දෙනෙකු සඳහා පුහුණුවීමේ තාවකාලික බලපත් ලබා දීම මෙහිදී සිදු කෙරුණු අතර මාස තුනක පුහුණුවකින් පසු ප්‍රායෝගික පරීක්ෂණයට පෙනී සිටීමෙන් අනතුරුව සමත්වන්නන්ට ස්ථිර බලපත් ලබාදීමට නියමිතය. මෙහිදී බිහිරිවූවන්ගේ මධ්‍යම සම්මේලනයේ ශ්‍රියාන් කොඩිතුවක්කු මහතා අදහස් දක්වමින්, මෙලෙස රියදුරු බලපත් ලබාදීම ඉතා අගය කරන බවත් මේ සම්බන්ධයෙන් ලෝක බිහිරි සම්මේලනයට දැනුම්දෙන බවත් සඳහන් කළා . ප්‍රවාහන රාජ්‍ය අමාත්‍ය ලසන්ත අලගියවන්න මහතා අදහස් දක්වමින්, දශක ගණනාවක් පැවති ඉල්ලීමක් මෙලෙස ඉටුකර දීමට හැකිවීම සතුටට කරුණක් බවත් දිවයිනේ සියලුම ශ්‍රවණාබාධිත අයට ඉල්ලුම් කළ හැකි බවත් පැවසුවා . මෙම අවස්ථාවට ගම්පහ අතිරේක දිසාපති සුගත් කිත්සිරි, මෝටර් රථ ප්‍රවාහන දෙපාර්තමේන්තුවේ ගම්පහ සහකාර කොමසාරිස් මිථිලා මාධවී යාපා, ප්‍රධාන මෝටර්රථ පරීක්ෂක සුජීව තෙන්නකෝන්, ජ්‍යෙෂ්ඨ මෝටර්රථ පරීක්ෂක අරුණ බතීගම, ගම්පහ ජ්‍යෙෂ්ඨ පොලිස් අධිකාරී ජගත් රෝහණ යන මහත්ම මහත්මීන් ඇතුළු නිලධාරීන් පිරිසක් හා බිහිරිවූවන්ගේ මධ්‍යම සම්මේලනයේ සභාපති බ්‍රයන් සුසන්ත මහතා සහ පිරිසක් එක්ව සිටියා .                              ", "URL": "https://www.itnnews.lk/2023/10/05/446090/", "Category": "දේශීය පුවත්", "Parent URL": null}