{"Source": "ITN news", "Timestamp": "පෙබරවාරි 5, 2023 15:28", "Headline": "නිදහස් සැමරුම වෙනුවෙන් මෙරටට පැමිණි විදේශ අමාත්‍යවරුන් ජනපති හමුවෙයි", "News Content": "නිදහස් සැමරුම වෙනුවෙන් මෙරටට පැමිණි විදේශ අමාත්‍යවරුන් ජනාධිපති රනිල් වික්‍රමසිංහ මහතා හමුවී සාකච්ඡා පැවැත්වුවා. 75 වන නිදහස් සැමරුමට සහභාගී වීම සදහා ඉන්දියාව, භූතානය, බංගලාදේශය, පාකිස්තානය,නේපාලය හා මාලදිවයින යන රටවල් නියෝජනය කරමින් මෙරටට පැමිණි අමාත්‍යවරුන් ජනාධිපති රනිල් වික්‍රමසිංහ මහතා හමුවුණා. ඒ ජනාධිපති කාර්යාලයේදීයි. ඉන්දීය විදේශ කටයුතු රාජ්‍ය අමාත්‍ය වී මුරලිදරන් මහතා පළමුව ජනාධිපතිවරයා හමුවු අතර 13 වන සංශෝධනය ක්‍රියාත්මක කිරීම හා ජන කොටස් අතර සහජීවනය තහවුරු කිරීමට ගෙන ඇති ක්‍රියාමාර්ග පිළිබඳ සාකච්ඡාවේදී අවධානය යොමුවුණා. රජය ගෙන ඇති පියවර සම්බන්ධයෙන් රාජ්‍ය අමාත්‍යවරයා සිය ප්‍රසාදය ද පළ කළා. භූතාන අධ්‍යාපන හා නිපුණතා සංවර්ධන අමාත්‍ය ජායී බීර් රායි මහතා ද ජනාධිපති රනිල් වික්‍රමසිංහ මහතා හමුවී සාකච්ඡා පැවැත්වුවා. මෙහිදී අධ්‍යාපන ක්ෂේත්‍රය පිළිබඳ වැඩි අවධානයක් යොමු වු අතර සංචාරක හා සංස්කෘතික ක්ෂේත්‍රයන් හි පවත්නා සබඳතා තවදුරටත් ශක්තිමක් කර ගැනීමට අවධානය යොමුවුණා. ජනාධිපති රනිල් වික්‍රමසිංහ මහතා හා බංගලාදේශ විදේශ අමාත්‍ය ආචාර්ය ඒ කේ අබ්දුල් මොමේන් මහතා අතර හමුවක්ද පැවැත්වුණා. දෙරට අතර ආර්ථික ,වෙළෙඳ , සංස්කෘතික සබඳතා තවදුරටත් වර්ධන කර ගනිමින් මිත්‍ර රාජ්‍යයක් ලෙස සහයෝගයෙන් ඉදිරියට යාම පිළිබඳ කරුණු සාකච්ඡාවේ දී අවධාරණය කෙරුණා. පාකිස්තාන විදේශ කටයුතු රාජ්‍ය අමාත්‍ය හිනා රබානි කාර් මහත්මිය ද ජනාධිපති කාර්යාලයේදී ජනාධිපති රනිල් වික්‍රමසිංහ මහතා හමුවුණා. ශ්‍රී ලංකාවේ ආර්ථිකය ප්‍රකෘතිමත් කිරීමට ජනාධිපතිවරයා ගන්නා උත්සහය අගය කළ රාජ්‍ය අමාත්‍යවරිය පාකිස්තානයේ සංචාරයක නිරතවන ලෙස ජනාධිපති රනිල් වික්‍රමසිංහ මහතාට ආරාධනා කළා. ජනාධිපති රනිල් වික්‍රමසිංහ මහතා හා නේපාලයේ විදේශ අමාත්‍ය ආචාර්ය බිමලා රායී පෞද්යාද් මහත්මිය අතර හමුව පැවැත්වුණේ ඉන් අනතුරුවයි. දේශගුණික විපර්යාසවලට මුහුණ දීමට ජනාධිපතිවරයා ගෙන යන වැඩපිළිවෙල අගය කළ නේපාල විදේශ අමාත්‍යවරිය දෙරට අතර සංචාරක කටයුතු තවදුරටත් ශක්තිමත් කර ගැනීමට අපේක්ෂා කරන බව ද මෙම හමුවේ දී කියා සිටියා. මේ අතර මාලදිවයින විදේශ අමාත්‍ය අබ්දුල්ලා ෂහිඩ් මහතා හා ජනාධිපති රනිල් වික්‍රමසිංහ මහතා අතර හමුවක් ද පැවැත්වුණා.   ", "URL": "https://www.itnnews.lk/2023/10/05/459326/", "Category": "Breaking News,දේශීය පුවත්", "Parent URL": null}