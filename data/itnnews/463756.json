{"Source": "ITN news", "Timestamp": "පෙබරවාරි 27, 2023 15:35", "Headline": "දිනේෂ් ෂාෆ්ටගේ මරණයට හේතුව සොයන්න පරික්ෂණ මණ්ඩලයක්", "News Content": "ව්‍යාපාරික දිනේෂ් ෂාෆ්ටර් මහතාගේ මරණයට හේතුව නිගමනය කිරීම සදහා අධිකරණ හා වෝහාරික වෛද්‍ය විශේෂඥයන් 5 දෙනෙකුගෙන් සමන්විත පරික්ෂණ මණ්ඩලයක් පත් කිරීමට කොළඹ අතිරේක මහේස්ත්‍රාත්වරිය නියෝග කළා. ඒ අනුව අසේල මෙන්ඩිස්, ඩී සී ආර් පෙරේරා, ඩී එන් පී ප්‍රනාන්දු යන මහාචාර්යවරුන් ඇතුළු  වෛද්‍යවරුන් පස් දෙනෙකු  පත්කර තිබෙනවා. එම විශේෂඥ වෛද්‍ය මණ්ඩලය විසින් ෂාෆ්ටර්ගේ මරණයට හේතුව නිගමනය කර අධිකරණයට ඉදිරිපත් කිරීමට නියමිතයි. අනතුරුව මෙම මරණ පරික්ෂණය මාර්තු 14 වනදා කැඳවීමට නියම කෙරුණා. මරණ පරික්ෂණය මීට පෙර කැවූ අවස්ථාවේ ෂාෆ්ටර් මහතාගේ අයිතිවාසිකම් වෙනුවෙන් පෙනී සිටි නීතීඥවරයා පැවසුවේ මරණ පරික්ෂණවාර්තාවේ පරස්පර බවක් දක්නට ලැබෙන බවයි. එහි මුල්පිටපතේ මරණයට හේතුව ලෙස දක්වා ඇත්තේ තන්තුවකින් ගෙන සිර කිරීමෙන් මරණය සිදුවූ බවයි. එහෙත් පසුව ඉදිරිපත් කළ සවිස්තර මරණ වාර්තාවේ තන්තුවකින් ගෙල සිරකර ගැනීමෙන් සිදුවූ මරණයක් ලෙස දක්වා ඇති බවද ඔහු ප්‍රකාශ කළා. මරණකරුගේ ශරීරය තුලට සයනයිඩ් නමැති විෂ ද්‍රව්‍ය ඇතුළත්ව ඇති බවද වාර්තා වේ සදහන්. සයනයිඩ් ශරීරගතවූ විට ශරීරය රත්පැහැ ගැන්විය යුතුයි. එහෙත් මරණකරුගේ මෘත ශරීරය කළු පැහැගැන්වී තිබුණා. මෙයද ගැටලු සහගත තත්ත්වයක් බවයි නීතීඥවරයා පැවසුවේ. ෂාෆ්ටර්ගේ පශ්චාත් මරණ පරික්ෂණය සිදුකළ අධිකරණ වෛද්‍ය නිලධාරී රුහුල් හක් වෛද්‍ය සේවයේ නිරතවීම දෙසැම්බර් 20 වනදා සිට මාස 8කට වෛද්‍ය සභාව මගින් අත්හිටුවා තිබෙන බවද නීතීඥවරයා සදහන් කළා. එහෙත් ඒ මෙම සිද්ධිය සම්බන්ධයෙන් නොවන බවද ඔහු පෙන්වා දුන්නා. ඒ අනුවයි මරණය හේතුව නිශ්චය කිරීම සදහා පංචපුද්ගල විශේෂඥ කමිටුවක් පත් කිරිම තීරණය කෙරුණේ. ", "URL": "https://www.itnnews.lk/2023/10/05/463756/", "Category": "Breaking News,දේශීය පුවත්", "Parent URL": null}