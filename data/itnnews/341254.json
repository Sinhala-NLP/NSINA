{"Source": "ITN news", "Timestamp": "ජූනි 7, 2021 18:37", "Headline": "පර්ල්ගෙන් වෙච්ච හානිය හොයන්න විශේෂ කමිටු 5 ක්", "News Content": "එක්ස්ප්‍රස් පර්ල් නෞකාව සම්බන්ධයෙන් විමර්ශන අවසන් වන තුරු නෞකාවට ආරක්‍ෂාව සපයන ලෙස අධිකරණය නාවික හමුදාවට අද නියෝග කළා. නෞකාව මුහුදුබත්වීමෙන් මෙරටට සිදු වූ බලපෑම විමර්ශනය සදහා කමිටු 5 ක් පත්කර තිබෙනවා. මේ අතර එම නෞකාවේ වීඩියෝ දත්ත රෙකෝඩරය විමර්ශන සදහා අපරාධ පරික්‍ෂණ දෙපාර්තමේන්තුවට භාර දී තිබෙනවා. එක්ස්ප්‍රස් පර්ල් නෞකාව හේතුවෙන් මෙරටට සිදු වූ බලපෑම හා හානිය සම්බන්ධයෙන් අධිකරණ අමාත්‍යාංශයේදී විශේෂ සාකච්ඡාවක් පැවැත්වුණා. මෙරට පරිසර පද්ධතිය, ධීවර කර්මාන්තය, ආර්ථික මෙන්ම විවිධ ක්ෂේත්‍රවලට සිදු වූ බලපෑම පිළිබද මෙහිදී සාකච්ඡා කර තිබෙනවා. සාකච්ඡාවෙන් අනතුරුව අදාළ ක්ෂේත්‍රවල නියෝජිතයන් මෙලෙස අදහස් පළ කළා. මේ අතර නෞකාව සම්බන්ධයෙන් ගුවන් හමුදාව ආරම්භ කර ඇති නිරීක්‍ෂණ කටයුතු අඛණ්ඩව සිදුකෙරෙනවා. නෞකාවේ ඉන්ධන කාන්දුවක් සිදුවන්නේ දැයි පරික්‍ෂා කිරීම සදහා නාවික හමුදා කිමිදුම් කණ්ඩායමක් අද දිනයේත් මෙහෙයුමක් සිදුකර තිබෙනවා. මේ සම්බන්ධයෙන් ගොනු කළ නඩුව අලුත්ක‍ඩේ මහේස්ත්‍රාත් අධිකරණයේදී අද විභාග කෙරුණා. නෞකාවේ කපිතාන්වරයා අධිකරණය හමුවේ පෙනී සිටියේ නැහැ.       ", "URL": "https://www.itnnews.lk/2023/10/05/341254/", "Category": "දේශීය පුවත්", "Parent URL": null}