{"Source": "ITN news", "Timestamp": "ஜூன் 12, 2021 15:38", "Headline": "ஆயிரம் ரூபா சம்பளம் வழங்கப்பட வேண்டுமென சமயாசமய தொழிலாளர்கள் வலியுறுத்து..", "News Content": "வர்த்தமானி அறிவித்தலுக்கமைய ஆயிரம் ரூபா சம்பளம் வழங்கப்பட வேண்டுமென பெருந்தோட்ட கைக்காசு தொழிலாளர்கள் வலியுறுத்தியுள்ளனர். பெருந்தோட்டங்களில் பதிவு செய்யப்படாத சமயாசமய தொழிலாளர்களுக்கு நாளாந்த சம்பளம் ஆயிரம் ரூபா வழங்கப்பட வேண்டுமென தொழில் திணைக்களம் அறிவித்திருந்தது. எனினும் இதுவரை 700 ரூபா சம்பளமே வழங்கப்படுவதாக அக்கரப்பத்தனையிலுள்ள கைக்காசுத் தொழிலாளர்கள் தெரிவித்துள்ளனர். பெருந்தோட்டங்களில் கைக்காசு வேலை செய்பவர்கள் என அழைக்கப்படும் சமயாசமயத் தொழிலாளர்களுக்கு ஆயிரம் ரூபா நாளாந்த சம்பளம் இதுவரை நேர்த்தியாக வழங்கப்படவில்லையென தொழிலாளர்கள் குறிப்பிட்டுள்ளனர். நுவரெலியா மாவட்டத்தின் அக்கரப்பத்தனை கிரன்லி கீழ் பிரிவு, ஊட்டுவள்ளி, சின்னத்தோட்டம் உள்ளிட்ட தோட்டங்களில் வேலை செய்பவர்கள் தமக்கு நாளாந்த சம்பளமாக 700 ரூபாவே வழங்கப்படுவதாக தெரிவித்துள்ளனர். கடந்த மார்ச் மாதம் 5 ஆம் திகதி வெளியிடப்பட்ட அதிவிசேட வர்த்தமானிக்கமைய பெருந்தோட்டங்களில் பதிவு செய்யப்படாத சமயாசமய தொழிலாளர்களுக்கு நாளாந்த சம்பளம் ஆயிரம் ரூபா வழங்கப்பட வேண்டுமென தொழில் திணைக்களம் அறிவித்திருந்தது. இது தொடர்பில் பெருந்தோட்டக் கம்பனிகளின் உரிமையாளர்களுக்கு கடிதம் மூலம் அறிவிக்கப்பட்டிருந்தது. இந்நிலையில் குறித்த குற்றச்சாட்டு தொடர்பில் கருத்து தெரிவித்த தொழில் ஆணையாளர் நாயகம் பிரபாத் சந்திரகீர்த்தி, ஆயிரம் ரூபா சம்பள விவகாரம் தொடர்பில் நீதிமன்றத்தில் வழக்கு விசாரணை இடம்பெறுகிறது. இதனால் பதிவு செய்யப்பட்ட மற்றும் பதிவு செய்யப்படாத அனைத்து ஊழியர்களுக்கும் ஆயிரம் ரூபா சம்பளம் வழங்கப்பட வேண்டும் என குறிப்பிட்டுள்ளார். முன்வைக்கப்பட்டுள்ள முறைப்பாடு தொடர்பில் ஆராய்ந்து நடவடிக்கை எடுககப்படுமெனவும் தொழில் ஆணையாளர் நாயகம் பிரபாத் சந்திரகீர்த்தி தெரிவித்துள்ளார். ", "URL": "https://www.itnnews.lk/2023/10/05/342338/", "Category": "Breaking News,தேசிய செய்திகள்", "Parent URL": null}