{"Source": "ITN news", "Timestamp": "මාර්තු 22, 2023 11:29", "Headline": "ගුරු, විදුහල්පති වෘත්තීය සමිති හා බහුජන සංවිධානවල විරෝධතාවට අධිකරණ නියෝගයක්", "News Content": "ගුරු විදුහල්පති වෘත්තීය සමිති හා බහුජන සංවිධාන එක්ව පැවැත්වීමට සැලසුම් කර ඇති විරෝධතාවේදී විරෝධතාකරුවන්ට ජනාධිපති මන්දිරය, ජනාධිපති ලේකම් කාර්යාලය හා මුදල් අමාත්‍යාංශය මෙන්ම ගාලු මුවදොර භූමියට ඇතුළු වීම වළක්වාලමින් අධිකරණය නියෝගයක් නිකුත් කළා. ගුරු විදුහල්පති වෘත්තීය සමිති හා බහුජන සංවිධාන පවත්වන උද්ඝෝෂණය හේතුවෙන් රාජ්‍ය සේවකයින්ට හා සාමාන්‍ය ජනතාවට පීඩාවක් සිදුවන බව පවසමින් කොටුව පොලිසිය අධිකරණයට බී වාර්තාවක් ඉදිරිපත් කර තිබුණා. කොටුව දුම්රිය ස්ථානයේ සිට ඕල්කට් මාවත, ලෝටස් මාර්ගය, සෙරමික් හන්දිය, ජනාධිපති මාවත, ගාලුමුවදොර මාර්ගය ආදී මාර්ගවලින් ප්‍රවිශ්ඨ වී විරෝධතාකරුවන් ජනාධිපති ලේකම් කාර්යාලයට ඇතුළුවීමේ සූදානමක් පවතින බවයි පොලීසිය මෙමගින් පෙන්වා දී තිබුණේ. ඒ අනුව ජනාධිපති ලේකම් කාර්යාලය, ජනාධිපති මන්දිරය, මුදල් අමාත්‍යාංශය හා ගාලුමුවදොර භූමියට ඇතුළුවීම වළක්වාලමින් කොටුව මහේස්ත්‍රාත් තිළිණ ගමගේ මහතා උද්ඝෝෂකයින්ට නියෝගයක් නිකුත් කළා. උද්ඝෝෂකයින්ට උද්ඝෝෂණ සිදු කිරීමට බාධාවක් නැති බව අවධාරණය කළ මහේස්ත්‍රාත්වරයා කිසිඳු පෙළපාලියකින් ගමන් කර රාජ්‍ය දේපළවලට හානි සිදු නොකරන ලෙසද නියෝග කළා.   ", "URL": "https://www.itnnews.lk/2023/10/05/470174/", "Category": "Breaking News,දේශීය පුවත්", "Parent URL": null}