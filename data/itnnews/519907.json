{"Source": "ITN news", "Timestamp": "ඔක්තෝබර් 2, 2023 05:48", "Headline": "ගංවතුරෙන් පීඩාවට පත් ජනතාවට නාවික හමුදාව සහන සලසයි", "News Content": "දිවයිනට බලපා ඇති අයහපත් කාළගුණික තත්වය හමුවේ පීඩාවට පත්වන ජනතාවට සහන සැලසීම සඳහා දකුණු පළාතේ අකුරුස්ස, අතුරලිය, තවලම සහ කඹුරුපිටිය යන ප්‍රදේශයන් වෙත පසුගිය මස 28 වන දින සිට නාවික හමුදා සහන කණ්ඩායම් අනුයුක්ත කිරීමට නාවික හමුදාව කටයුතු කළා. ඒ අනුව මේ වන විට එම සහන කණ්ඩායම් මහජනතාවට සහන සැලසීමේ මෙහෙයුම් සිදුකරනු ලබයි. නිල්වලා ගඟ හා කිරඹආර පිටාර ගැලීම හේතුවෙන් පසුගිය 30 වන දින මාතර දිස්ත්‍රික්කයේ කඹුරුපිටිය ප්‍රදේශයේ ඇතිවී ඇති ජල ගැලීම් තත්වය හමුවේ, විවිධ රෝගී තත්වයන්ට පත් ජනතාවට වෛද්‍ය ප්‍රථිකාර ලබාගැනීමට යාම සඳහා ඩිංගි යාත්‍රා මඟින් අවශ්‍ය ප්‍රවාහන පහසුකම් සැපයීම නාවික හමුදා සහන කණ්ඩායම් මඟින් සිදු කෙරිණි. දිවයිනට බලපා ඇති අයහපත් කාලගුණික තත්වය මත ඇති විය හැකි ගංවතුර අවදානම හමුවේ පීඩාවට පත්වන ජනතාවට අවශ්‍ය සහන සැලසීම සඳහා නාවික හමුදාව නිරතුරුව සූදානමින් සිටියි. ", "URL": "https://www.itnnews.lk/2023/10/05/519907/", "Category": "Breaking News,දේශීය පුවත්,නවතම පුවත්", "Parent URL": null}