{"Source": "ITN news", "Timestamp": "ජූලි 8, 2022 18:32", "Headline": "ධීවර ජනතාව මුහුණදී ඇති ගැටලුවලට සහන සළසන්නැයි අගමැතිගෙන් උපදෙස්", "News Content": "ඉන්ධන අර්බුදය හමුවේ ධීවර ජනතාව මුහුණදී ඇති ගැටලුවලට කඩිනම් සහන සළසන ලෙස අග්‍රාමාත්‍ය රනිල් වික්‍රමසිංහ මහතා අදාළ අමාත්‍යවරුන් වෙත උපදෙස් ලබා දුන්නා. ඉන්ධන අර්බුදය හේතුවෙන් ධිවර ජනතාව මුහුණදෙන ගැටලු පිළිබද දිලිප් වෙදආරච්චි සහ මයන්ත දිසානායක යන මන්ත්‍රීවරුන් පසුගියදා පාර්ලිමේන්තුවේදී ප්‍රශ්න කළා. සියලු පාර්ශ්වවල සහභාගීත්වයෙන් ඒ පිළිබද සාකච්ඡාවක් පැවැත්වීමට අග්‍රාමාත්‍ය රනිල් වික්‍රමසිංහ මහතා එදිනම දින ලබාදී තිබෙනවා. ඒ අනුව මෙම සාකච්ඡාව අග්‍රාමාත්‍ය කාර්යාලයේදී අද පැවැත්වුණා. ඉන්ධන අර්බුදයත් සමග ධීවර ප්‍රජාව මුහුණ දෙන ගැටලු සම්බන්ධයෙන් කංචන විජේසේකර අමාත්‍යවරයා මෙහිදී පැහැදිලි කිරීමක් සිදු කළා. එම ගැටලුවලට කඩිනම් සහන සැළසීමට අවශ්‍ය කටයුතු සිදු කරන ලෙස අග්‍රාමාත්‍යවරයා ඩග්ලස් දේවාන්නදා හා කංචන විජේසේකර යන අමාත්‍යවරුන් වෙත උපදෙස් ලබාදුන්නා. ඔවුන් දෙදෙනාගේ ප්‍රධානත්වයෙන් කමිටුවක් ද මෙහිදී පත් කෙරුණා. දිලිප් වෙදආරච්චි, නිමල් ලන්සා, නිරෝෂන් පෙරේරා, පියල් නිශාන්ත, සනත් නිශාන්ත, මයන්ත දිසානායක යන මන්ත්‍රීවරුන් කමිටුවේ සෙසු සාමාජිකයන් ලෙස පත් කෙරුණා. මහාභාණ්ඩාගාරය නියෝජනය කරමින් තවත් සාමාජිකයෙකු ඉදිරියේදී නම් කරන බවයි අග්‍රාමාත්‍යවරයා පැවසුවේ. අදාළ අමාත්‍යාංශවල ලේකම්වරුන්  ද කමිටු සාමාජිකයන් ලෙස පත් කර ගන්නා ලෙසද උපදෙස් ලබා දුන්නා.   ", "URL": "https://www.itnnews.lk/2023/10/05/422058/", "Category": "දේශීය පුවත්", "Parent URL": null}