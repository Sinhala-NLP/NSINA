{"Source": "ITN news", "Timestamp": "ජූනි 9, 2021 11:41", "Headline": "සංචරණය කැඩූ 1034 ක් පොලිස් දැලේ – උපන්දියක් සැමරූ 9කුත් කොටු", "News Content": "සංචරණ සීමා උල්ලංඝනය කළ පුද්ගලයින් 1034 දෙනෙකු ගෙවුණු පැය 24 තුළ අත්අඩංගුවට ගත් බව පොලිසිය පවසනවා. සංචරණ සීමා ක්‍රියාත්මක වෙද්දී උපන්දින සාදයක් පැවැත්වූ කැස්බෑව ප්‍රදේශයේ 09 දෙනෙකු ද පොලිසිය අත්අඩංගුවට ගත්තා. සංචරණ සීමා ක්‍රියාත්මකවෙද්දී, කැස්බෑව හල්පිට ප්‍රදේශයේ හෝටලයක පැවැත්වූ උපන්දින සාදයක් වැටලීමට කැස්බෑව පොලිසිය අද අළුයම ක්‍රියා කළා. එහිදී කාන්තාවන් 5 දෙනෙකු සහ පිරිමි පුද්ගලයින් 4 දෙනෙකු අත්අඩංගුවට ගත් බවයි පොලිසිය ප්‍රකාශ කළේ. උපන්දින සාදය සදහා රැගෙන විත් තිබූ ආහාර මෙන්ම උපකරණ ද පොලිස් භාරයට ගැනුණා. ගංජා පැකට් ද එම සැකකරුවන් සතුව තිබූ බව පොලිසිය පවසනවා. සැකකරුවන් කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි මේ අතර අත්‍යවශ්‍ය භාණ්ඩ බෙදා හැරීමේ වැඩපිළිවෙල රටපුරා ක්‍රියාත්මක කෙරෙනවා. රත්නපුර දිස්ත්‍රික්කයේ අත්‍යවශ්‍ය භාණ්ඩ බෙදා හැරීම සමූපකාර සමිති සහ සණස මගින් සිදු කෙරෙනවා. සහන මිල ගණන් යටතේ අත්‍යවශ්‍ය භාණ්ඩ ලබාදීමටයි පියවර ගෙන තිබෙන්නේ.   ", "URL": "https://www.itnnews.lk/2023/10/05/341560/", "Category": "දේශීය පුවත්", "Parent URL": null}