{"Source": "ITN news", "Timestamp": "ஜூன் 21, 2021 20:44", "Headline": "எரிவாயு விலையினை அதிகரிக்காதிருக்க அரசாங்கம் தீர்மானம்…", "News Content": "எரிவாயுவின் விலையை அதிகரிக்காதிருக்க தீர்மானிக்கப்பட்டுள்ளது. இன்று இடம்பெற்ற அமைச்சரவை உப குழு கூட்டத்தின் போதே இத்தீர்மானம் எடுக்கப்பட்டது. எரிவாயு விலையினை அதிகரிக்க வேண்டுமா? இல்லையா? என்பது தொடர்பில் கண்டறியும் நோக்கில் கடந்த சில தினங்களுக்கு முன்னர் அமைச்சரவை உப குழு அமைக்கப்பட்டது. அதற்கமைய இக்குழு இன்று ஜனாதிபதி செயலகத்தில் கூடியது. அமைச்சர்களான கலாநிதி பந்துல குணவர்த்தன, கெஹலிய ரம்புக்வெல்ல, மஹிந்த அமரவீர, வாசுதேவ நாணயக்கார ஆகியோரும் ராஜாங்க அமைச்சர் லசந்த அழகியவண்ணவும் இதில் இணைந்திருந்தனர். லிட்ரோ நிறுவனம் 670 ரூபாவாலும் லாப் நிறுவனம் 740 ரூபாவாலும் எரிவாயு விலையினை அதிகரிக்கும் யோசனையை முன்வைத்திருந்தன. எனினும் இன்று இடம்பெற்ற பேச்சுவார்த்தையின் போது தற்போதய நிலைமைகளுக்கு மத்தியில் மக்களுக்கு பாதிப்பு ஏற்படும் வகையில் எரிவாயு விலையினை அதிகரிக்காதிருக்க அமைச்சரவை உப குழுவும் குறித்த நிறுவனங்களும் தீர்மானித்தன. எரிவாயு நிறுவனம் வருடாந்தம் அடையும் நட்டத்தை குறைப்பதற்கு இதன்போது மாற்று யோசனைகள் முன்வைக்கப்பட்டன. எரிவாயு கொள்வனவை அரசு ஊடாக முன்னெடுப்பதற்கு குறித்த இரு நிறுவனங்களுக்கும் சொந்தமான துறைமுக எரிவாயு முனையத்தை வழங்குவதற்கு இணக்கப்பாடு ஒப்பந்தமொன்றை கைச்சாத்திடுவதற்கும் இங்கு யோசனை முன்வைக்கப்பட்டது. ", "URL": "https://www.itnnews.lk/2023/10/05/344160/", "Category": "Breaking News,தேசிய செய்திகள்,முதன்மை செய்தி", "Parent URL": null}