{"Source": "ITN news", "Timestamp": "අප්‍රේල් 17, 2022 12:02", "Headline": "ෆොන්සේකාගේ ෆේස්බුක් චෝදනාවට ආරක්ෂක අමාත්‍යාංශයෙන් පිළිතුරක්", "News Content": "ෆීල්ඩ් මාර්ෂල් සරත් ෆොන්සේකා මහතා තම මුහුණු පොතේහි ආරක්ෂක ලේකම් ජෙනරාල් කමල් ගුණරත්න සහ ආරක්ෂක මාණ්ඩලික ප්‍රධානි ජෙනරාල් ශවේන්ද්‍ර සිල්වා යන මහත්වරුන් අමතා  තබා තිබූ සටහන සම්බන්ධයෙන් ආරක්ෂක අමාත්‍යාංශය ප්‍රතිචාර දක්වා තිබෙනවා. සාමකාමී විරෝධතාකරුවන් වෙත හමුදා බලය අයුතු ලෙස යොදා ගැනීමේ කිසිදු සූදානමක් නැති බවයි ආරක්ෂක ලේකම්වරයා අවධාරණය කරන්නේ.ප්‍රජාතන්ත්‍රවාදීව සිදුකෙරෙන සාමකාමී විරෝධතා මැඩ පැවැත්වීම සදහා කිසිසේත්ම හමුදා භටයන් යොදා ගැනීමට ආරක්ෂක අංශ සූදානම් නොමැති බව ද ආරක්ෂක අමාත්‍යාංශය නිකුත්කළ නිවේදනයක දැක්වෙනවා. ප්‍රචණ්ඩකාරී අවස්ථාවකදී දේශයේ ආරක්ෂාව වෙනුවෙන් ආණ්ඩුක්‍රම ව්‍යවස්ථාව ආරක්ෂා කිරීමට සහ සියලු ශ්‍රී ලාංකිකයන් අතර සාමය සහ සහජීවනය ඇති කිරීමට පොලිසිය එවැනි සහායක් ඉල්ලා සිටින අවස්ථාවකදී පමණක් පොලිසියේ ඉල්ලීම පරීදී හමුදා සහාය ලබා දෙන බවයි එම නිවේදනයේ සදහන් වන්නේ. සාමකාමි විරෝධතාවයේ නිරතවන පුද්ගලයන් අතරට බුද්ධි අංශ සාමාජිකයන් යවා කලකෝලහල ඇතිකර එය හුවා දක්වමින් විරෝධතා විසිරුවා හැරීමට ත්‍රිවිධ හමුදාව යොදා ගැනීමේ අදහසක් ඇතැයි සමාජ මාධ්‍ය හරහා පැතිර යන තොරතුරුවල කිසිම සත්‍යතාවක් නොමැති  බවද ආරක්ෂක ලේකම්වරයා පවසනවා. සාමකාමී විරෝධතාවලට මුවාවී රාජ්‍ය දේපළ හෝ පෞද්ගලික දේපළ විනාශ කරන්නන්ට සහ නායකත්වය දෙන්නන්ට එරෙහිව නීතිය ක්‍රියාත්මක කිරීම පොලිසිය සිදුකරන බවයි ආරක්ෂක අමාත්‍යාංශය නිකුත් කළ නිවේදනයේ දැක්වෙන්නේ.   ", "URL": "https://www.itnnews.lk/2023/10/05/407069/", "Category": "Breaking News,දේශීය පුවත්", "Parent URL": null}