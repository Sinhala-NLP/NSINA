{"Source": "ITN news", "Timestamp": "දෙසැම්බර් 18, 2021 19:46", "Headline": "රිච් රේටින්ග්ස්වලට මහ බැංකුවෙන් පිළිතුරු", "News Content": "ශ්‍රී ලංකාවේ ණය වර්ගීකරණය ශ්‍රේණිගත කිරීමේ දී ෆිච් රේටින්ස් ආයතනය ක්‍රියා කර ඇති ආකාරය සම්බන්ධයෙන් ශ්‍රී ලංකා මහබැංකුව දැඩි විරෝධය පළකර තිබෙනවා. ශ්‍රී ලංකාවේ ආර්ථිකය සම්බන්ධයෙන් සැබෑ කරුණු නිසි සොයා බැලීමකින් තොරව ෆිච් රේටින්ස් ආයතනය හදිසියේ මෙම ශ්‍රේණිගත කිරීම සිදුකර ඇති බවයි මහ බැංකුව නිකුත් කළ නිවේදනයක දැක්වෙන්නේ. ශ්‍රී ලංකාව තුළ ඇතිවෙමින් තිබෙන ධනාත්මක සංවර්ධනයන් කිසිවක් සැලකිල්ලට නොගනිමින් ෆිච් රේටින්ස් ආයතනය මෙම ක්‍රියා මාර්ගය ගෙන ඇති බවයි ශ්‍රී ලංකා මහබැංකුව නිකුත් කළ නිවේදනයක දැක්වෙන්නේ. කොවිඩ් නයින්ටීන් වසංගත තත්ත්වය හමුවේ ශ්‍රී ලංකාව මෙන්ම සමස්ත ලෝකයම අර්බුධකාරී තත්ත්වයකට මුහුණ පා සිටිනවා. මෙවැනි තත්ත්වයක් හමුවේ අනවශ්‍ය කලබලයකින් යුතුව තම ශ්‍රේණිගත කිරීම් කරුණු නිසි පරිදී සොයා නොබලා ෆිච් රේටින්ස් ආයතනය සිදු කර ඇති බවයි මහබැංකුව පෙන්වා දෙන්නේ. ශ්‍රී ලංකා රජය නිරන්තරයෙන් ෆිච් ආයතනයට තොරතුරු සම්පාදනය කරමින් තිබෙන තත්ත්වයක් යටතේදී නවතම තොරතුරු සැලකීමකින් තොරව මෙම ක්‍රියාමාර්ගය ගෙන ඇති බවද මහබැංකුව නිකුත් කළ නිවේදනයේ සදහන්. මේ වසරේ ජනවාරි සිට සැප්තැම්බර් තුළ කාලය තුලදී වසරක් මත වසරක් ක්‍රමයට අනුව සැබෑ දළ දේශීය නිෂ්පාදතිය සියයට 4.4කින් වර්ධනය කර ගැනීමට ශ්‍රී ලංකාව සමත් වුණා. කොළඹ කොටස් වෙලෙදපොළද ඓතිහාසික වර්ධනයක් අත්පත් කර ගැනීම මෙන්ම පෞද්ගලික ක්ෂේත්‍රය වෙත වසරේ ගෙවීගිය මුල් මාස 10 තුළ ලබාදුන් ණය ප්‍රමාණය රුපියල් බිලියන 685කට වැඩි ප්‍රමාණයකින් වර්ධනය වීම ඇතුළු කරුණු පිළිබද ෆිච් රේටින්ස් ආයතනය සැලකිලිමත් නොවීම පිළිබදව ශ්‍රී ලංකා මහ බැංකුව අවධානය යොමුකර තිබෙනවා. මේ වසරේ මැයි මාසයේ සිට වෙළෙද හිගයද ක්‍රමයෙන් අඩුවෙමින් තිබෙනවා. ඒ අපනයන ආදායම ඉහළ යාමත් සමගයි. පසුගිය මාස කිහිපය තුලදී සංචාරකයන්ගේ පැමිණීම වර්ධනය වීම, විදෙස්ගත ශ්‍රමිකයන්ගෙන් ලැබෙන ආදායම ඉහළ යාම ආදි කරුණු පිළිබදවද ශ්‍රේණිගත කිරීම්වලදී අවධානය යොමු කළ යුතුව තිබූ බවයි ශ්‍රී ලංකා මහ බැංකුව පෙන්වා දෙන්නේ. මෙම සියලු වර්ධනයන් අත්කර ගෙන තිබෙන්නේ ඉතා සාර්ථක කොවිඩ් මර්දන එන්නත් වැඩපිළිවෙලක් යටතේ වන බැවින් ඉදිරි කාලය තුලදී අපේක්ෂිත ඉලක්ක කඩිනමින් ළගා කර ගැනීමට හැකි වන බවද ශ්‍රී ලංකා මහ බැංකුව පෙන්වා දෙනවා. ෆිච් රේටින්ස් ආයතනය අඩු තරමින් දෙසැම්බර් මස 31 වනදා දිනය වන තුරු හෝ තත්ත්වයන් නිරීක්ෂණය කිරීමෙන් තොරව ඉතා හදිසියේ මෙම ශ්‍රේණි ගත කිරීම් සිදු කිරීම කණාගාටුවට කරුණක් බවයි මහබැංකුව නිකුත් කළ නිවේදනයේ දැක්වෙන්නේ. මේ තුළින් ආයෝජකයන් වෙත වැරදි පණිඩුයක් ලැබෙන බවද එහි සදහන්. මේ සම්බන්ධයෙන් ලබන සදුදා සැබෑ තත්ත්වය සම්බන්ධයෙන් සවිස්තරාත්මක කරුණු පැහැදිලි කිරීමක් සිදු කරන බවද ශ්‍රී ලංකා මහ බැංකු අධිපති අජිත් නිවාඩ් කබ්රාල් මහතා සදහන් කළා.       ", "URL": "https://www.itnnews.lk/2023/10/05/383491/", "Category": "Breaking News,දේශීය පුවත්", "Parent URL": null}