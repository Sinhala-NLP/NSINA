{"Source": "ITN news", "Timestamp": "සැප්තැම්බර් 17, 2021 18:42", "Headline": "අපේ මානව හිමිකම් ගැන විදෙස් රාජ්‍ය තාන්ත්‍රිකයන් දැනුවත් කිරීම ඇරඹේ", "News Content": "අපේ රටේ මානව හිමිකම් ආරක්ෂා කිරීමට ගෙන තිබෙන ක්‍රියාමාර්ගවල ප්‍රගතිය ගැන මෙරට සිටින රාජ්‍ය තාන්ත්‍රිකයින් දැනුවත් කිරීමට විදේශ කටයුතු අමාත්‍යාංශය පියවර ගෙන තිබෙනවා. ස්වීට්සර්ලන්තයේ ජිනීවා නුවර පැවැත්වෙන 48 වන සැසිවාරය නියෝජනය කිරීමට  පෙර ශ්‍රී ලංකාව මෙම පියවර ගත් බවයි විදේශ කටයුතු අමාත්‍යාංශය වැඩිදුරටත් දැනුම් දෙන්නේ. ස්වීට්සර්ලන්තයේ ජිනීවා නුවර පැවැත්වෙන එක්සත් ජාතීන්ගේ මානව හිමිකම් කවුන්සිලයේ 48 වන සැසිවාරයේදී මානව හිමිකම් කොමසාරිස් මිචෙල් බැචලේ මහත්මිය ශ්‍රී ලංකාව සම්බන්ධයෙන් සිය වාචික වාර්තාව ඉදිරිපත් කළා. ඉන් අනතුරුව වීඩියෝ තාක්ෂණය ඔස්සේ මානව හිමිකම් කවුන්සිලය අමතමින් ඊට පිළිතුරු ලබාදීමට විදේශ කටයුතු අමාත්‍ය මහාචාර්ය ජී එල් පීරිස් මහතා කටයුතු කළා. ජාත්‍යන්තරය සමග සහයෝගයෙන් කටයුතු කරමින් ශ්‍රි ලංකා රජය රට තුළ සාමය,  ආරක්ෂාව හා ස්ථාවරත්වය ස්ථාපිත කරමින් ප්‍රජාතන්ත්‍රවාදය ශක්තිමත් කර ඇති බව එහිදී දැනුම් දුන්නා.  දශක ගණනාවක් පැවති කුරිරු ත්‍රස්තවාදයෙන් රට මුදවා ගැනීමෙන් අනතුරුව සියලු ජාතීන්ගේ අයිතීන් ආරක්ෂා කිරීමට ශ්‍රී ලංකා රජය කටයුතු කළා. උතුරු නැගෙනහිර බිම් බෝම්බ ඉවත් කිරීම, ප්‍රතිසංස්කරණ කටයුතු සිදු කිරීම වගේම ජනතාව නැවත පදිංචි කිරීමේ වැඩසටහන්වල සාර්ථකත්වය ජාතික සංහිදියාව සදහා විශාල දායකත්වයක් ලබා දී තිබෙනවා. අතුරුදන්වූවන්ගේ කාර්යාලය මේ වන විටත් අතුරුදන්වූවන්ගේ ලැයිස්තුව සකස් කොට අවසන්. වන්දි ගෙවීමේ කාර්යාලය මෙම වසරේදී ඉල්ලීම් තුන්දහස් හත්සිය හැත්තෑ පහක් සකස් කොට අවසන් කර තිබෙනවා. ජාතික සමගිය හා සංහිදියාව සදහා වූ කාර්යාලය කරුණු අටකින් සමන්විත ක්‍රියාකාරී සැලැස්ම අඛණ්ඩව ක්‍රියාත්මක කර තිබෙනවා. ජාතික මානව හිමිකම් කොමිසම සිය වගකීම් නිසි ආකාරයෙන් ඉටු කරමින් සිටිනවා. ත්‍රස්තවාදය වැළැක්වීමේ පනත පිළිබද නැවත සලකා බලන්නත් ජාත්‍යන්තර සම්මුතියන්ට අනුව එය නැවත ගෙන ඒම සදහා අමාත්‍ය මණ්ඩල අනුකමිටුවක් පත්කර තිබෙනවා. එහි වාර්තාව මේ මස අවසානයේදී කැබිනට් මණ්ඩලයට ඉදිරිපත් කිරීමට නියමිතයි. බරපතල ත්‍රස්තවාදී අපරාධ සම්බන්ධයෙන් වරදකරුවන් වූ එල්ටීටීඊ සාමාජිකයන් 16 දෙනෙකුට ජනාධිපති සමාව ලබාදෙන්න පියවර ගත්තා. ත්‍රස්තවාදය වැළැක්වීමේ පනත යටතේ රදවා තබාගැනීමේ සිද්ධීන් පිළිබදව සොයා බැලීමටත් එහි නඩු කඩිනමින් විසදීමටත් අවශ්‍ය නිර්දේශ ඉදිරිපත් කරන්න උපදේශක මණ්ඩලයක් පත් කර තිබෙනවා. වගවීම් සහ අතුරුදන්වූවන් පිළිබද ගැටලු විසදීම සදහා ලබාදී ඇති නිර්දේශ නැවත සලකා බැලීමට ශ්‍රේෂ්ඨාධිකරණවරණ විනිසුරුවරයෙකුගේ මූලිකත්වයෙන් පරික්ෂණ කොමිසන් සභාවක් පිහිටුවා තිබෙනවා. එහි අතුරු වාර්තාව ජනාධිපතිවරයාට භාරදී ඇති අතර අවසන් වාර්තාව ඉදිරි මාස 6 ඇතුළත ලබා දීමට කටයුතු කරනු ලබනවා. 2019 වසරේ පාස්කු ඉරුදින එල්ලවූ බිහිසුනු ත්‍රස්ත ප්‍රහාරයේ ආධාරකරුවන් නීතියේ රැහැනට හසුකර ඔවුන්ට නඩු පැවරීමේ ක්‍රියාවලිය මේ වන විට සිදුවනවා. ත්‍රස්තවාදයට එරෙහිව සටන් කිරීමට මෙන්ම සෑම ආගමකට අයත් ශ්‍රී ලාංකිකයන් ආරක්ෂා කිරීමට අපි බැදී සිටිනවා. 46/1 යෝජනාව අපි ප්‍රතික්ෂේප කළද දේශීය යාන්ත්‍රණයක් මගින් අදාළ කාරණා පිළිබද කටයුතු කිරීමට ශ්‍රී ලංකාව බලාපොරොත්තු වනවා. අදාළ රටේ සහයෝගයක් නොමැතිව ආරම්භ කරන ලද බාහිර පරික්ෂණයක්ගෙන් අදාළ ඉලක්ක සපුරා ගත නොහැකි අතර ඒවා පටු දේශපාලනික අරමුණුවලට සීමා වනවා. කොවිඩ් නයින්ටීන් වසංගතය හමුවේ මෙරට ජනතාවට අඛණ්ඩව සේවා සැපයීමේදී පවත්නා අභියෝග විවෘතව පිළිගන්නා අතර වගකිවයුතු ප්‍රජාතන්ත්‍රවාදී රජයක් ලෙස වගවීම,  සංහිදියාව,  මානව හිමිකම්,  සාමය හා තිරසාර සංවර්ධනය යන කරුණු සාක්ෂාත් කර ගැනීම සදහා කැපවී සිටින බවයි විදේශ කටයුතු අමාත්‍යාංශය රාජ්‍ය තාන්ත්‍රිකයන්ට දැනුම් දී ඇත්තේ.     ", "URL": "https://www.itnnews.lk/2023/10/05/363304/", "Category": "දේශීය පුවත්", "Parent URL": null}