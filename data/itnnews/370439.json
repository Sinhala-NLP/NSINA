{"Source": "ITN news", "Timestamp": "ඔක්තෝබර් 19, 2021 19:06", "Headline": "කුෂිනගර් ජාත්‍යන්තර ගුවන්තොටුපොළක් බවට පත් කිරමින් ශ්‍රී ලංකන් ගුවන් යානයක් ගොඩ බැස්සවීමට නියමිතයි", "News Content": "ඉන්දියාවේ කුෂිනගර් ගුවන්තොටුපොල ජාත්‍යන්තර ගුවන්තොටුපොළක් බවට පත් කිරීම සංකේතවත් කරමින් ශ්‍රී ලංකාවේ සිට පියාසර කරන ශ්‍රී ලංකන් ගුවන් යානයක් පළමුව එහි ගොඩ බැස්සවීමට නියමිතයි. මෙම උත්සවයට මෙරටින් වැඩම කරන මහා සංඝරත්නය අග්‍රාමාත්‍ය මහින්ද රාජපක්ෂ මහතා හමුවුණා. කුෂි නගර් ජාත්‍යන්තර ගුවන්තොටුපොල ඉන්දීය අග්‍රාමාත්‍ය නරේන්ද්‍ර මෝදි මහතා අතින් හෙට දින විවෘත කිරීමට නියමිතයි. මෙම ඓතිහාසික අවස්ථාවට පළමු ගුවන් යානය ශ්‍රී ලංකාවෙන් පැමිණෙන්නේ නම් තමන් සතුටුවන බව ඉන්දීය අග්‍රාමාත්‍යවරයා මිට පෙර අග්‍රාමාත්‍ය මහින්ද රාජපක්ෂ මහතාට දැනුම් දී තිබුණා. ඒ අනුවයි ශ්‍රී ලංකන් ගුවන් යානයක් පළමුව එහි ගොඩබැස්සවීමට තීරණය කෙරුණේ. ඊට අස්ගිරි පාර්ශ්වයේ අනුනායක පූජ්‍ය වෙඩරුවේ උපාලි ස්වාමීන් වහන්සේ ඇතුළු මහා සංඝරත්නය,  සියක් නමක් වැඩම කරවීමට නියමිතයි. ඒ අග්‍රාමාත්‍යවරයාගේ සංකල්පයකට අනුවයි. අමාත්‍ය නාමල් රාජපක්ෂ මහතා ඇතුළු මැති ඇමතිවරුන් පිරිසක් ද ඊට එක්වනු ඇති. කුෂිනගර් දක්වා වැඩම කරන මහා සංඝරත්නයට ඊට අදාළ අවසරපත් පිළිගැන්වීම අග්‍රාමාත්‍යවරයා අතින් අරලියගහ මන්දිරයේදී අද සිදු කෙරුණා. කුෂි නගර් නැතිනම් බුදුරජාණන් වහන්සේ පිරිනිවන් පෑ කුසිනාරා නුවර ගුවන්තොටුපොලට හෙට පසළොස්වක පෝදා මහ සඝරුවනට වටිනා වන්දනා ගමනක් යෙදී ඇති බව පූජ්‍ය වෙඩරුවේ උපාලි අනුනාහිමියන් මෙහිදී පැවසුවා.     ", "URL": "https://www.itnnews.lk/2023/10/05/370439/", "Category": "දේශීය පුවත්", "Parent URL": null}