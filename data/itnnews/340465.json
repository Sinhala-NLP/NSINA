{"Source": "ITN news", "Timestamp": "ஜூன் 3, 2021 11:40", "Headline": "கொழும்புக்குள் பயணிக்கும் வாகனங்களுக்கு ஸ்டிக்கர் ஒட்டும் முறை இன்றும்..", "News Content": "பயணக்கட்டுப்பாடு அமுலில் உள்ள காலப்பகுதியில் பயணிப்பதற்காக அனுமதி வழங்கப்பட்ட வாகனங்களுக்கான இஸ்டிக்க்ர் ஒட்டும் செயற்பாடுகள் இன்றும் இடம்பெறுகின்றன. பயணக்கட்டுப்பாடு எதிர்வரும் 14 ம் திகதி வரை நீடிக்கப்பட்டுள்ளது. எனினும் குறித்த காலப்பகுதிக்குள் அத்தியாவசிய சேவைகளை முன்னெடுக்க முடியும். பார்மசிகளை திறக்கவும் அனுமதி வழங்கப்பட்டுள்ளது. தடுப்பூசியை பெற்றுக்கொள்வதற்காக பயணிக்கவும் அனுமதி வழங்கப்பட்டுள்ளது. பயணக்கட்டுப்பாட்டை கடுமையாக நடைமுறைப்படுத்த பொலிசார் நடவடிக்கை எடுத்துள்ளனர். தனிமைப்படுத்தல் சட்டத்தை மீறிய 947 பேர் நேற்று கைதுசெய்யப்பட்டனர். இதற்கமைய இதுவரை 21 ஆயிரத்து 87 பேர் கைதுசெய்யப்பட்டனர். மட்டக்களப்பு பகுதியில் தனிமைப்படுத்தல் சட்டத்தை மீறி அனுமதியின்றி மணல் ஏற்றிச்சென்ற 14 பேர் கைதுசெய்ய்ப்பட்டுள்ளனர். மட்டக்களப்பு வாகரை பகுதியில் சுற்றிவளைப்பு மேற்கொள்ளப்பட்டது. தனிமைப்படுத்தல் சட்டத்தை மீறுவோரை கண்டறிவதற்கான செயற்பாடுகள் விமானப்படையினரால் கிராமியப் பகுதிகளிலும் முன்னெடுக்கப்பட்டுள்ளன. ட்ரோன் கமராக்களை பயன்படுத்தி மீரிகம, கல்லெலிய மற்றும் பல்லேவல ஆகிய பகுதிகளில் கண்காணிப்பு பணிகள் இடம்பெற்றன. இதேவேளை அத்தியாவசிய சேவைகளுக்காக நேற்றைய தினம் ஒட்டப்பட்ட ஸ்டிக்கர்களை பயன்படுத்தி வாகனங்கள் இன்று கொழும்பிற்குள் நுழைய முடியாதென பொலிசார் தெரிவிக்கின்றனர். “நேற்றைய தினம் கொழும்பிற்கு வருகைதந்த வாகனங்கள் தொடர்பில் கணிப்புக்கள் மேற்கொள்ளப்பட்டன. 6.30 முதல் 9.30 வரை 67 ஆயிரத்து 515 வாகனங்கள் வருகை தந்துள்ளன. எவ்வித காரணங்களும் இன்றி 2101 வாகனங்கள் கொழும்பு நகருக்குள் பயணித்துள்ளன. அதில் 25 வாகனங்கள் முழுமையாக தனிமைப்படுத்தல் சட்டத்தை மீறிய வகையில் செயற்பட்டுள்ளன. குறித்த வாகனங்களில் பயணித்தவர்கள் கைதுசெய்யப்பட்டுள்ளனர். ஏனைய வாகனங்களில் பயணித்தவர்கள் எச்சரிக்கப்பட்டு விடுவிக்கப்பட்டனர். இன்றைய தினமும் வாகனங்களை கண்காணிப்பதற்கான செயற்பாடுகள் முன்னெடுக்கப்பட்டுள்ளன. அத்தியாவசிய சேவைகளுக்காக வரும் வாகனங்களுக்கு நேற்றைய தினம் ஸ்டிக்கர்கள் ஒட்டப்பட்டன. 50 ஆயிரத்திற்கும் மேற்பட்ட ஸ்டிக்கர்;கள் ஒட்டப்பட்டன. குறித்த வேலைத்திட்டம் இன்று முன்னெடுக்கப்பட்டது. மேலும் நேற்றைய தினம் ஒட்டப்பட்ட ஸ்டிக்கரை பயன்படுத்தி இன்றைய தினம் பயணிக்க முடியாது. இன்று வேறு நிறத்தில் ஸ்டிக்கர் ஒட்டப்படுகிறது. இதனால் நேற்று ஒட்டப்பட்ட ஸ்டிக்கரை அகற்றி பயணிக்க வேண்டும்.” ", "URL": "https://www.itnnews.lk/2023/10/05/340465/", "Category": "Breaking News,தேசிய செய்திகள்,முதன்மை செய்தி", "Parent URL": null}