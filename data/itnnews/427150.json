{"Source": "ITN news", "Timestamp": "අගෝස්තු 5, 2022 22:14", "Headline": "ජනපතිගෙන් විපක්ෂයට යෝජනාවක්", "News Content": "යෝජිත ආණ්ඩුව සර්ව පාක්ෂික ආණ්ඩුවක් ලෙස නම් කිරීමට එකඟ නොවන්නේ නම් සර්ව පාක්ෂික පාලනයක් ලෙස නම්කරන්නැයි ජනාධිපති රනිල් වික්‍රමසිංහ මහතා ප්‍රධාන විපක්ෂයට යෝජනා කළා. සර්ව පාක්ෂික ආණ්ඩුවක් පිහිටුවීම පිළිබඳ විපක්ෂ නායක සජිත් ප්‍රේමදාස මහතා ඇතුළු සමගි ජන සන්ධානය සමඟ පැවති සාකච්ඡාවකදීයි ජනාධිපතිතුමා මේ බව කියාසිටියේ. සර්ව පාක්ෂික ආණ්ඩුවකට එකඟවන ලෙස සියලු පක්ෂවලට ආරාධන කළ අයුරු ජනාධිපතිතුමා මෙහිදී පෙන්වා දුන්නා. ඒ වෙනුවෙන් දේශපාලන පක්ෂ සමඟ සාකච්චා කරමින් සිටින බවයි ජනාධිපතිතුමා ප්‍රකාශ කළේ. පවතින තත්ත්වයෙන් ගොඩට ඒම සඳහා සියලු දෙනා එක්ව ආණ්ඩුවේ ඇමති ධුර භාරගෙන සර්ව පාක්ෂික ආණ්ඩුවක් ගොඩනගමින් රට ඉදිරියට ගෙනයාමට ක්‍රියා කළ යුතු බව ජනාධිපතිතුමා මෙහිදී ප්‍රකාශ කළා. සමඟි ජන සන්ධානයට ද සර්ව පාක්ෂික ආණ්ඩුව සමඟ එක්වී කටයුතු කරන ලෙසට මෙහිදී ආරාධනා කෙරුණා. සියලු දෙනා තමන් සමඟ ක්‍රියා කළ අය බැවින් ගැටලු ඇති නොවී එකට වැඩ කිරීමේ හැකියාවක් පවතින බවයි ජනාධිපතිතුමා මෙහිදී පෙන්වා දුන්නේ. 1941 වසරේ බ්‍රිතාන්‍ය පාර්ලිමේන්තුවේ ප්‍රධාන විපක්ෂය , විපක්ෂ නායක ධුරය දරණ අතරතුර අමාත්‍ය ධුර භාරගත් අයුරු ජනාධිපතිතුමා  මෙහිදී සිහිපත් කළා. 1977 ආණ්ඩු පෙරළියේ දී හයෙන් පහක බලයක් සහිත ආණ්ඩුව රට ගොඩනැගූ ආකාරයටම හයෙන් පහක බලයකින්වත් සර්ව පාක්ෂික ආණ්ඩුවක් නැතිව රට ගොඩනැගිය නොහැකි බවයි ජනාධිපතිතුමා මෙහිදී පෙන්වා දුන්නේ. මෙහිදී අදහස් දැක්වූ විපක්ෂ නායක සජිත් ප්‍රේමදාස මහතා කියාසිටියේ 19 වන ආණ්ඩුක්‍රම ව්‍යවස්ථා ප්‍රතිසංස්කරණයෙන් ඉදිරියට ගමන් කළ යුතු බවයි. ජනතාව මත දැඩි ආර්ථික බරක් පැටවී තිබෙන බැවින් එම ප්‍රශ්නයට විසඳුම් සෙවීම කෙරෙහි වැඩි අවධානය යොමුකළ යුතු බවයි විපක්ෂ නායක සජිත් ප්‍රේමදාස මහතා මෙහිදී කියාසිටියේ. රාජිත සේනාරත්න , ෆීල්ඩ් මාර්ෂල් සරත් ෆොන්සේකා යන පාර්ලිමේන්තු මන්ත්‍රීවරුන් ඇතුළු කිහිප දෙනෙකු මෙහිදී අදහස් දැක්වූවා.   ", "URL": "https://www.itnnews.lk/2023/10/05/427150/", "Category": "Breaking News,දේශීය පුවත්", "Parent URL": null}