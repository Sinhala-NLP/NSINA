{"Source": "ITN news", "Timestamp": "ජනවාරි 9, 2023 12:18", "Headline": "පළාත් පාලන ආයතන 23 ක් සඳහා ඇප මුදල් තැන්පත් කරයි", "News Content": "පළාත් පාලන ඡන්ද විමසීමට අදාළව ඇප මුදල් තැන්පත් කිරීමට ලබන 20 වනදා දහවල් 12 දක්වා අවස්ථාව හිමිවනවා. ඒ අනුව මේ වනවිට පළාත් පාලන ආයතන 23 ක් සඳහා ඇප මුදල් තැන්පත් කර තිබෙනවා. 2023 පළාත් පාලන ආයතන ඡන්ද විමසීමට අදාළව පළාත් පාලන ආයතන 23 ක් සඳහා දේශපාලන පක්ෂ දෙකක් සහ ස්වාධීන කණ්ඩායම් 5 ක් ඇප මුදල් තැන්පත් කර තිබෙනවා. ඒ කොළඹ, කළුතර, මහනුවර, බදුල්ල සහ වව්නියාව දිස්ත්‍රික්වලට අදාළවයි. ලබන 20 වනදා දහවල් 12 දක්වා ඇප මුදල් තැන්පත්කළ හැකියි. නාමයෝජනා භාරගැනීම ලබන 18 වනදා සිට 21 වනදා දහවල් 12 දක්වා සිදුකිරීමට නියමිතයි. පුත්තලම දිස්ත්‍රික්කය සදහා ශ්‍රී ලංකා පොදුජන පෙරමුණේ නියෝජිතයින් නාමයෝජනා සදහා අත්සන් තැබීම රාජ්‍ය අමාත්‍ය සනත් නිශාන්ත මහතාගේ ප්‍රධානත්වයෙන් සිදුකෙරුණා. ශ්‍රී ලංකා පොදුජන පෙරමුණ කොළඹ දිස්ත්‍රික්කය සදහා ඇප මුදල් තැන්පත් කිරීම අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන් දිස්ත්‍රික් ලේකම් කාර්යාලයේ දී අද පෙරවරුවේ සිදුකෙරුණා. පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම් මහතා ඇතුළු පිරිසක් ද එම අවස්ථාවට එක්ව සිටියා. ", "URL": "https://www.itnnews.lk/2023/10/05/454498/", "Category": "දේශීය පුවත්", "Parent URL": null}