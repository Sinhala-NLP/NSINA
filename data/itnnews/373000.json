{"Source": "ITN news", "Timestamp": "ඔක්තෝබර් 31, 2021 12:38", "Headline": "අධික වර්ෂාවත් සමඟ ජලාශ කිහිපයක වාන් දොරටු විවෘත කෙරේ", "News Content": "අයහපත් කාලගුණයෙන් මධ්‍යම කදුකරයට දැඩි බලපෑමක් එල්ලවී තිබෙනවා. බදුල්ල දිස්ත්‍රික්කයට ඇදහැලුණු අධික වර්ෂාවත් සමඟ දෙමෝදර ප්‍රදේශයේ නිවාස කීපයකට පස් කදු කඩා වැටීමෙන් දැඩි හානි සිදුවුණා. දෙමෝදර 10 කණුව ප්‍ර දේශයේ නිවසක් මතට බදුල්ල බණ්ඩාරවෙල මාර්ගයේ කොටසක් කඩා වැටීමෙන් නිවසක් සම්පූර්ණයෙන්ම විනාශයට පත්වුණා. ඇල්ල ප්‍රා දේශීය ලේකම් කොට්ඨාසයේ විපතට පත් පවුල් 40 කට අයත් පිරිස් ආරක්ෂිත ස්ථාන වෙත යොමුකර තිබෙනවා. ඌව පරණගම කෝට්ටගොඩ ප්‍රදේශයේ නිවසකට ද පස් කන්දක් කඩාවැටී තිබෙනවා. එම නිවසේ මුලුතැන්ගෙය සම්පූර්ණයෙන්ම විනාශයට පත්වුණා. නුවරඑළිය රාගල ප්‍ර දේශයේ පළමු කොටසේ නිවාස 7 ක් ජලයෙන් යටව පවතිනවා. එම නිවාසවල සිටි පුද්ගලයින් 22 නෙකුට වැඩි පිරිසක් එම වත්තේ ළමා සුරැකුම් මධ්‍යස්ථාන ගොඩනැගිල්ලේ තාවකාලිකව රඳවා සිටිනවා. අධික වර්ෂාව හේතුවෙන් ඇල්ල හල්පෙ ප්‍ර දේශයේ ගොවි ජනතාව දැඩි ලෙස පීඩාවට පත්ව සිටිනවා. බදුලු ඔය පිටාර ගැලීමත් සමග වගා බිම් සියල්ල විනාශයට පත්ව ඇති බවයි ඔවුන් පවසන්නේ. තක්කාලි , අල , බෝංචි ඇතුළු වගාවන් සියල්ලම ජලයෙන් යටවීමත් සමග විනාශයට පත්ව තිබෙනවා. මේ අතර අධික වර්ෂාවත් සමඟ ජලාශ කිහිපයක වාන් දොරටු විවෘතකර තිබෙනවා. රාජාංගනය ජලාශයේ වාන් දොරටු හයක් විවෘතකර ඇති බැවින් පහළ ප්‍රදේශවල සිටින ජනතාව විමසිල්ලෙන් සිටින ලෙසයි දැනුවත් කෙරෙන්නේ. කලාවැව සහ බදුලු වැව ජල මට්ටම ඉහළ යාම හේතුවෙන් කලාවැවේ වාන් දොරටු දෙකක් ද විවෘතකර තිබෙනවා. වික්ටෝරියා ජලාශයේ වාන් දැමීම ස්වයංක්‍රීයව ආරම්භ වී තිබෙනවා. පොල්ගොල්ල ජලාශයේ ද වාන් දොරටු 5 ක් විවෘත කර ඇති බවයි ජලාශ භාර ඉංජිනේරුවරයා ප්‍රකාශ කළේ. දැදුරු ඔය ජලාශයේ ද වාන් දොරටු 4 ක් විවෘත කර ඇති අතර තත්ත්පරයකට ඝන අඩි 8,400 ක් බැගින් ජලය නිකුත් කරෙනවා. ", "URL": "https://www.itnnews.lk/2023/10/05/373000/", "Category": "දේශීය පුවත්", "Parent URL": null}