{"Source": "ITN news", "Timestamp": "ජනවාරි 20, 2023 19:02", "Headline": "ආණ්ඩුක්‍රම ව්‍යවස්ථා සභාව සඳහා සාමාජිකයින් තුන්දෙනෙකු පත් කෙරේ", "News Content": "ජනාධිපති රනිල් වික්‍රමසිංහ මහතා තමන්ට පැවරී ඇති බලතල අනුව ආණ්ඩුක්‍රම ව්‍යවස්ථා සභාව සඳහා සිවිල් සමාජ නියෝජනය කරමින් සාමාජිකයන් තුන්දෙනෙකු පත් කර තිබෙනවා. මේ තිදෙනාගේ නම් ජනාධිපතිවරයා වෙත යොමු ඇත්තේ පාර්ලිමේන්තු අනුමැතියෙනුයි. ආචාර්ය ප්‍රතාප් රාමනුජාන්, වෛද්‍ය දිල්කුෂි අනුලා විජේසුන්දර සහ ආචාර්ය දිනේෂා සමරරත්නයි මෙලෙස ව්‍යවස්ථාදායක සභාවේ සිවිල් සමාජ නියෝජනය කරන සාමාජිකයන් ලෙස පත් කර ඇත්තේ. කථානායකවරයා, අග්‍රාමාත්‍යවරයා සහ විපක්ෂනායකවරයා නිල බලයෙන් ව්‍යවස්ථාදායක සභාවට පත්වනවා. ජනාධිපතිවරයා පත් කරන මන්ත්‍රීවරයෙක්, අග්‍රාමාත්‍යවරයා නියෝජනය කරන දේශපාලන පක්ෂයෙන් මන්ත්‍රීවරයෙක්, කුඩා දේශපාලන පක්ෂයක් නියෝජනය කරන මන්ත්‍රීවරයෙක්, විපක්ෂනායකවරයා නියෝජනය කරන දේශපාලන පක්ෂ මන්ත්‍රීවරයෙක් හා සිවිල් සමාජ ක්‍රියාකාරීන් තුන්දෙනෙකු ද ව්‍යවස්ථාදායක සභාවට නිල වශයෙන් ඇතුළත් වනවා. අගවිනිසුරු ප්‍රමුඛ ශ්‍රේෂ්ඨාධිකරණ විනිසුරුවරුන්, අභියාචනාධිකරණ සභාපති සහ විනිසුරුවරුන්, මහ බැංකු අධිපතිවරයා, විගණකාධිපතිවරයා, පාර්ලිමේන්තු මහ ලේකම්වරයා ඇතුළු තනතුරු ගණනාවක් සඳහා පත් කිරීම් සිදුවන්නේ ව්‍යවස්ථාදායක සභාවේ අනුමැතියට යටත්වයි. අධිකරණය හා රාජ්‍ය සේවය ස්වාධීන කිරීමේ අරමුණ ඇතිව 21වන ව්‍යවස්ථා සංශෝධනය යටතේ ව්‍යවස්ථාදායක සභාව පත් කෙරුණා.   ", "URL": "https://www.itnnews.lk/2023/10/05/456770/", "Category": "දේශීය පුවත්", "Parent URL": null}