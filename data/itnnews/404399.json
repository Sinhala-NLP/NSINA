{"Source": "ITN news", "Timestamp": "மார்ச் 28, 2022 18:46", "Headline": "ரஷ்ய தாக்குதல் நெருக்கடிக்கு மத்தியில் மரியுபோல் நகர மக்கள் இருப்பிடங்களிலிருந்து வெளியேற்றம்..", "News Content": "ரஷ்ய இராணுவம் நடத்தும் தாக்குதல்கள் காரணமாக உக்ரைனின் மரியுபோல் நகர மக்கள் கட்டாயத்தின் அடிப்படையில் இருப்பிடங்களை விட்டு வெளியேற வேண்டிய நிலை ஏற்ப்பட்டுள்ளது. ரஷ்யாவின் ஷெல் தாக்குதல்களினால் அங்குள்ள துறைமுக நகரம் முற்றாக அழிக்கப்பட்டுள்ளதாக சர்வதேச செய்திகள் தெரிவிக்கின்றன. கட்டாயத்தின் அடிப்படையில் வெளியேறும் மக்களை முன்னிட்டு ரஷ்யா சுமார் 5 ஆயிரம் தற்காலிக முகாம்களையும் அமைத்துள்ளது. மரியுபோலின் கிழக்கு பகுதியில் இந்த முகாம்கள் அமைக்கப்பட்டுள்ளன. இது தொடர்பான தகவல்கள் செய்மதி புகைப்படங்களின் ஊடாக உறுதி செய்யப்பட்டுள்ளன. உக்ரைனிலிருந்து ரஷ்யாவின் ஆதிக்கம் காணப்படும் பகுதிகளுக்கு இதுவரை 40 ஆயிரம் பேர் இடம்பெயர்ந்துள்ளதாக உக்ரைன் உப பிரதமர் ஐரினா வெர்ச்சுக் தெரிவித்துள்ளார். மரியுபோல் நகர மக்களும் அதிகளாக ரஷ்யாவில் தஞ்சமடைந்து வரும் நிலை ஏற்ப்பட்டுள்ளது. உக்ரைன் மக்களை கட்டாயத்தின் அடிப்படையில் தமது நாட்டில் தஞ்சமடையும் நிலையை ரஷ்யா ஏற்படுத்தி வருவதாக குற்றம் சுமத்தப்பட்டுள்ளது. சர்வதேச ரீதியாக இந்த செயற்பாடு மனித உரிமை மீறலாகவே பார்க்கப்படுகிறது. இதேவேளை மரியுபோல் நகரில் தொடர்ந்தும் ஒரு இலட்சத்து 70 ஆயிரத்திற்கும் அதிகமான மக்கள் சிக்கியுள்ளதாக சர்வதேச செய்திகள் தெரிவிக்கின்றன. ", "URL": "https://www.itnnews.lk/2023/10/05/404399/", "Category": "Breaking News,சர்வதேச செய்திகள்", "Parent URL": null}