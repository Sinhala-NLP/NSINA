{"Source": "ITN news", "Timestamp": "මැයි 23, 2022 15:56", "Headline": "තලේබාන් සංවිධානය නැවත වරක් කාන්තාවන්ට දැඩි නීති පනවයි", "News Content": "ඇෆ්ගනිස්ථානයේ ප්‍රවෘත්ති නිවේදිකාවන් හා වැඩසටහන් ඉදිරිපත් කරන්නන් මුහුණ ආවරණය කරගත යුතු බවට තලේබාන් සංවිධානය පැනවූ නීතිය අද සිට ක්‍රියාත්මකයි. නිවේදිකාවන් ඇතුළු රූපවාහිනියේ පෙනී සිටින සියලුම කාන්තාවන් මුහුණ ආවරණය කරගත යුතු බවට තලේබාන් සංවිධානය පසුගියදා නීතියක් පැනවූවා. එමෙන්ම සියලුම කාන්තාවන් පොදු ස්ථානවලදී මුහුණ ආවරණය කරගෙන සිටිය යුතු බවටයි සති දෙකකට පමණ ඉහත දී එම සංවිධානය නිවේදන කළේ. මුස්ලිම් කාන්තාවන් ලෙස හිසකෙස් ආවරණය වන පරිදි හිජාබය පැළදීම ගැටලුවක් නොවන අතර නිවේදිකාවන් ලෙස පැය කිහිපයක් මුහුණ ආවරණය කරගෙන රාජකාරි සිදුකිරීම අපහසු බව නිවේදිකාවන් පවසනවා. 1996, 2001 කාලය තුළදී ද තලේබාන් සංවිධානය බුර්කාව පැළදීම අනිවාර්ය කළ අතර පසුගිය වසරේ අගෝස්තු මාසයේ දී ඇෆ්ගනිස්ථානයේ පාලන බලය අත්පත් කර ගැනීමෙන් පසු නැවත වරක් කාන්තාවන්ට දැඩි නීති පැනවීම ආරම්භ කර තිබෙනවා.         ", "URL": "https://www.itnnews.lk/2023/10/05/412807/", "Category": "ජාත්‍යන්තර පුවත්", "Parent URL": null}