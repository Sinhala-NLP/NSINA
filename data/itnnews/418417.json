{"Source": "ITN news", "Timestamp": "ජූනි 21, 2022 18:49", "Headline": "ප්‍රවීණ කැමරා ශිල්පි එම් වී හේමපාල මහතා ජීවිත ගමනට සමුදෙයි", "News Content": "මෙරට පළමු ටෙලි නාට්‍ය වූ දිමුතු මුතු හි කැමරා ශිල්පියා වූ ප්‍රවීණ චිත්‍රපට හා රූපවාහිනී කැමරා ශිල්පී එම් වී හේමපාල නොහොත් තලේ අද ජීවිත ගමනට සමුදුන්නා. 1946 වසරේ අගෝස්තු 26 වනදා ගාල්ල පිලානේදී උපත ලැබූ එම් වී හේමපාලයන් මෙරට බිහිවූ කැමරා ශිල්පීන් අතර අති දක්ෂයෙක් වනවා. සත් සමුදුර චිත්‍රපටයේ සහාය කැමරා ශිල්පියා ලෙස වෘත්තීය ගමන ඇරඹු එම් වී හේමපාලයන් එතැන් පටන් තලේ අන්වර්ත නාමයෙන් ක්ෂේත්‍රය තුළ ප්‍රසිද්ධියට පත්වුණා. ජෝ මයිකල් මහතාගේ සිරිල් මල්ලි චිත්‍රපටයේ ප්‍රධාන කැමරා ශිල්පියා ලෙස කටයුතු කළ තලේ ඉන් අනතුරුව චිත්‍රපට 150කට අධික සංඛ්‍යාවක කැමරා ශිල්පියා ලෙස කටයුතු කර තිබීම විශේෂත්වයක්. 1986 වසරේ ඔහු හොදම වර්ණ කැමරා ශිල්පියාට හිමි ජනාධිපති සම්මානය දිනාගත්තා. ඒ ධර්ම ශ්‍රී කල්දේරා අධ්‍යක්ෂණය කල ගිම්හානේ ගී නාදය  චිත්‍රපටයේ කැමරාකරණය වෙනුවෙන්. 1991 වසරේදී ද ඩී බී නිහාල් සිංහයන් අධ්‍යක්ෂණය කළ කෙලිමඩල චිත්‍රපටයේ හොදම වර්ණ කැමරා ශිල්පියාට හිමි සම්මානය තලේ දිනාගත්තා. මෙරට පළමු ටෙලි නාට්‍ය කැමරා ශිල්පියා වීමේ ගෞරවය ද තලේට හිමිවූයේ ප්‍රථම ටෙලි නා‍ට්‍ය වු දිමුතු මුතු හි කැමරාකරණයට එක්වීම තුළින්. මෙසේ යුගයක් එළිය කළ මෙම අසහාය කැමරාශිල්පියා අද ජීවිතගමනට සමුදුන්නා. දේහය හොරණ පෝරුවදණ්ඩ,  රත්මල්ගොඩ නිවසේ තැන්පත් කර ඇති අතර අවසන් කටයුතු අනිද්දා පස්වරුවේ රත්මල්ගොඩ පොදු සුසාන භූමියේදී සිදු කිරීමට නියමිතයි.     ", "URL": "https://www.itnnews.lk/2023/10/05/418417/", "Category": "දේශීය පුවත්", "Parent URL": null}