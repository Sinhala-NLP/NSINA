{"Source": "ITN news", "Timestamp": "අප්‍රේල් 14, 2021 11:47", "Headline": "ඇෆ්ගනිස්ථානයෙන් ඇමෙරිකා සෙබලුන් ඉවත් කර ගැනීම සැප්තැම්බරයේ", "News Content": "ඇෆ්ගනිස්ථානයේ සිටින ඇමෙරිකා යුද සෙබලුන් සියලු දෙනා සැප්තැම්බර් 11 වනදා වන විට ඉවත් කර ගන්නා බව ඇමෙරිකා ජනාධිපති ජෝ බයිඩ්න් නිවේදනය කර තිබෙනවා. ඇමෙරිකා හිටපු ජනාධිපති ඩොනල්ඩ් ට්‍රම්ප්ගේ පරිපාලන කාලය තුළ ගිය වසරේ දී සියලු ඇමෙරිකා සෙබලුන් ඉවත් කිරීමට සැලසුම් කර තිබුණද එය ක්‍රියාත්මක වූයේ නැහැ. 2001 වසරේ ඇමෙරිකාවේ පෙන්ටගනයට එල්ලවූ ත්‍රස්ත ප්‍රහාරයේ විසිවන සැමරුමට සමගාමීව සැප්තැම්බර් 11 වනදා මෙම ඉවත්කර ගැනීම සිදුවනවා. ඇමෙරිකා ජනාධිපති ජෝ බයිඩ්න් මීට පෙර මැයි පළමුවනදා සෙබලුන් ඉවත්කර ගන්නා බව ප්‍රකාශ කර තිබුණද එය ක්‍රියාත්මක කිරීම අපහසු වීම හේතුවෙන් මෙම තීරණය ගෙන තිබෙනවා. ඇමෙරිකා සෙබලුන්ගේ ඉවත්වීමට පෙර ඇෆ්ගන් රජය සහ තලෙයිබාන් ත්‍රස්ත සංවිධානය සමග සාකච්ඡාවක්ද පැවැත්වීමට නියමිතයි. ඇමෙරිකා හමුදා සෙබලුන්ගේ ඉවත්වීමත් සමඟ තලෙයිබාන් ත්‍රස්ත සංවිධානය නැවතත් ඇෆ්ගනිස්ථානය තුළ ත්‍රස්තවාදය ක්‍රියාත්මක කරනු ඇති බවටයි විචාරකයින් සඳහන් කරන්නේ.   ", "URL": "https://www.itnnews.lk/2023/10/05/331550/", "Category": "Breaking News,ජාත්‍යන්තර පුවත්", "Parent URL": null}