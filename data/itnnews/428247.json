{"Source": "ITN news", "Timestamp": "අගෝස්තු 11, 2022 09:14", "Headline": "නිකිණි පුර පසළොස්වක පෝය අදයි", "News Content": "ප්‍රථම ධර්ම සංඝායනාව පැවැත්වීම ඇතුළු ශාසන ඉතිහාසයේ වැදගත් සිදුවීම් රැසක් සනිටුහන් වූ නිකිණි පුර පසළොස්වක පොහොය අදයි. දිවයින පුරා වෙහෙර විහාරස්ථානවලදී ආමිස හා ප්‍රතිපත්ති පූජාවන්ට මුල්තැන දෙමින් විවිධ වැඩසටහන් සංවිධාන කර තිබෙනවා. සම්බුද්ධ පරිනිර්වාණයෙන් පසු බුදදහම සම්බන්ධයෙන් එල්ල වූ විනය විරෝධී ආකල්ප නැතිකරමින් ශාසන චිරස්ථිතිය සඳහා ප්‍රථම ධර්ම සංගායනාව අද වැනි නිකිණි පුර පසළොස්වක පොහෝ දිනක පැවැත්වුණා. විනයකර්ම සිදුකර වස් එළඹීමට නොහැකි වූ භික්ෂූන්ට පසුවස් එළඹීම සඳහා බුදුන් වහන්සේ අනුදැන වදාළේ ද අද වැනිම වූ නිකිණිපුර පසළොස්වක පොහෝ දිනක වීම විශේෂත්වයක්. ප්‍රථම ධර්ම සංගායනාවට පෙර ධර්ම භාණ්ඩාගාරික ආනන්ද තෙරුන් වහන්සේ රහත් භාවයට පත්වූයේ ද අද වැනි නිකිණි පුර පසළොස්වක පොහොය දිනකයි. බුදුරජාණන් වහන්සේ බුද්ධත්වය ලබා පළමුව උරුවෙල් දනව්වේ සේනානිගමට වැඩම කරවීමද අද වැනි නිකිනි පුන් පොහෝ දිනක සිදු වූ බව ශාසන ඉතිහාසයේ සදහන්. උන් වහන්සේගේ ලලාට ධාතුව තැන්පත් කර සේරුවාවිල මංගල චෛත්‍යයේ ඉදිකිරීම් ආරම්භ කිරීම ද මෙම උතුම් පොහෝ දිනයේ සිදු වූ බව ඉතිහාසයේ  සදහන් වනවා. ස්වාධීන රූපවාහිනිය සෑම පෝදාකම ගෙන එනු ලබන සවනක් රැස් සජීව වැඩසටහන මෙවර විකාශය කෙරෙන්නේ බත්තරමුල්ල සිරි සුදර්ශනාරාම සදහම් සෙනසුනේ සිටයි. ප්‍රධාන ධර්ම දේශනය පැවැත්වූයේ සුදස්සනාරාම සදහම් සෙනසුනෙහි ප්‍රධාන අනුශාසක ආචාර්ය පූජ්‍ය මිරිස්සේ ධම්මික ස්වාමීන් වහන්සේයි. ආගමික වැඩසටහන් රැසක් දවස පුරා මෙම ස්ථානයේදී පැවැත්වීමටයි කටයුතු සම්පාදනය කර ඇත්තේ. මේ අතර ලක්හඩ ශාසනාලෝක වැඩසටහන ද මෙම පුදබිම කේන්ද්‍ර කරගනිමින් පැවැත්වෙනවා. ශිෂ්‍ය භික්ෂූන් වහන්සේට මෙන්ම උන් වහන්සේගේ දෙමව්පියන්ට උපහාර දැක්වීමද මෙහිදී සිදුවනවා. ඓතිහාසික මහනුවර ඇසළ පෙරහැර මංගල්‍යයේ අවසන් රන්දෝලි පෙරහැර අද වීථි සංචාරය කිරීමට නියමිතයි. පස්වරු හයයි තිස්පහට යෙදෙන සුබ මොහොතින් පෙරහැර ආරම්භ වන අතර දළදා වීථිය, යටිනුවර වීථිය, කන්දෙපිටිය, ඩී එස් සේනානායක වීථිය ඔස්සේ වීථි සංචාරය කිරීමෙන් අනතුරුව පෙරහැර ගෙවිදීමට නියමිත අතර අවසන් රන්දෝලි පෙරහැර අද රාත්‍රී දහයේ සිට ස්වාධීන රූපවාහිනය ඔස්සේ විකාශය කිරීමට සියලු කටයුතු යොදා තිබෙනවා. මේ අතර දෙවිනුවර උත්පලවන්න ශ්‍රී විෂ්නු මහා දේවාලයේ 76 වන වාර්ෂික ඇසළ පෙරහැර මංගල්‍යයේ රන්දෝලි මහා පෙරහැර අද පැවැත්වෙනවා.     ", "URL": "https://www.itnnews.lk/2023/10/05/428247/", "Category": "දේශීය පුවත්", "Parent URL": null}