{"Source": "ITN news", "Timestamp": "ජූනි 7, 2021 12:10", "Headline": "2030දී මෙරට දළ දේශීය නිෂ්පාදනය ඉහළ නැංවීම රජයේ ප්‍රමුඛ අරමුණක්", "News Content": "2030 වසර වන විට මෙරට දළ දේශීය නිෂ්පාදනය දෙගුණයක් කිරීම රජයේ ප්‍රමුඛ අරමුණක් බව ජනාධිපති ගෝඨාභය රාජපක්‍ෂ මැතිතුමා පවසනවා. ශ්‍රී ලංකා ආයෝජන සමුළුවට එක්වෙමින් ජනාධිපතිතුමා මේ බව ප්‍රකාශ කළා. ශ්‍රී ලංකා ආයෝජන සමුළුව අද උදෑසන ආරම්භ වුණේ රටවල් 65 ක නියෝජිතයන්ගේ සහභාගිත්වයෙන්. දෙස් විදෙස් ආයෝජකයන් 3500 කට වැඩි පිරිසක් එම සමුළුවට එක්ව සිටිනවා. වීඩියෝ තාක්‍ෂණය ඔස්සේ සමුළුව අනිද්දා දක්වා පැවැත්වීමට කටයුතු යොදා තිබෙනවා. ශ්‍රී ලංකා ආයෝජන මණ්ඩලය , ලංකා වාණිජ මණ්ඩලය හා කොළඹ කොටස් හුවමාරුව එක්වයි එය සංවිධාන කරන්නේ. ශ්‍රී ලංකා වාණිජ මණ්ඩලයේ සභාපති ආචාර්ය හාන්ස් විජේසූරිය මහතා මෙහි ආරාධිත දේශනය සිදු කළා. රාජ්‍ය අමාත්‍ය අජිත් නිවාඩ් කබ්රාල් මහතා ඇතුලු කිහිප දෙනෙකු ද සමුළුව ඇමතුවා. සමුළුව අමතමින් ජනාධිපතිතුමා අවධාරණය කළේ වර්තමානයේ එල්ල වී ඇති සියලු අභියෝග ජය ගනිමින් රටේ ආර්ථිකය ශක්තිමත් කිරීමේ කාර්යය ඉටු කරන බවයි.           ", "URL": "https://www.itnnews.lk/2023/10/05/341093/", "Category": "Breaking News,දේශීය පුවත්", "Parent URL": null}