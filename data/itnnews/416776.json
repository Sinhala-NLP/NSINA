{"Source": "ITN news", "Timestamp": "ජූනි 13, 2022 14:04", "Headline": "රුසියාවෙන් ඉවත්ව ගිය මැක්ඩොනල් සමාගම වෙනුවට නව සමාගමක්", "News Content": "රුසියාවෙන් ඉවත්ව ගිය මැක්ඩොනල් සමාගම වෙනුවට නව සමාගමක් හඳුන්වාදීමට රුසියා රජය කටයුතු කර තිබෙනවා. නව සමාගම කූස්නෙයි තෝච්කා ලෙසයි හැදින්වෙන්නේ. එහිදී මැක්ඩොනල් ආයතනයෙන් ලබාගත් පරිදිම ආහාර ලබාගැනීමට හැකියාව පවතින බව එම සමාගමේ ප්‍රදාන විධායක නිලධාරියා සඳහන් කරනවා. නව වෙළෙඳ ලාංඡනයක් යටතේයි එහි ව්‍යාපාරික කටයුතු සිදුකෙරෙන්නේ. නව සමාගමට අයත් පළමු ශාඛාව මැක්ඩොනල් ආයතනය 1990 දී පළමුවරට රුසියාවේ වෙළෙඳ කටයුතු ආරම්භ කළ ස්ථානයේම ආරම්භ කිරීම විශේෂත්වයක්. ඊයේ දිනයේදී පමණක් බර්ගර් තිස්දහසකට ආසන්න ප්‍රමාණයක් අලෙවි වී තිබෙනවා. නව සමාගම මැක්ඩොනල් ආයතනය භාවිතා කළ වෙළෙඳසැල් 200 ක ව්‍යාපාරික කටයුතු මෙම මස අවසන් වනවිට ආරම්භ කිරීමට නියමිත බවයි වාර්තා වන්නේ. මෙම වසර සඳහා ඇමෙරිකා ඩොලර් මිලියන 121 ක මුදල් ඊට ආයෝජනය කර ඇති අතර පනස්දහසකට ආසන්න සංඛ්‍යාවකට රැකියා හිමි වනවා. රුසියාව යුක්රේනය තුළ යුද මෙහෙයුම් ආරම්භ කිරීම හේතුවෙන් සම්බාධක පැනවීමක් ලෙස පසුගිය මැයි 16 වන දින මැක්ඩොනල් ආයතනය රුසියාවෙන් ඉවත්වන බව නිවේදනය කළා.       ", "URL": "https://www.itnnews.lk/2023/10/05/416776/", "Category": "Breaking News,ජාත්‍යන්තර පුවත්", "Parent URL": null}