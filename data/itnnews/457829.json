{"Source": "ITN news", "Timestamp": "ஜனவரி 27, 2023 10:09", "Headline": "தீ விபத்தில் தாய், மகள் மற்றும் மகன் உயிரிழப்பு", "News Content": "அநுராதபுரம் பகுதியில் ஏற்பட்ட தீ விபத்தில் ஒரே குடும்பத்தை சேர்ந்த மூவர் பலியாகியுள்ளனர். சம்பவம் நேற்றிரவு பதிவாகியுள்ளது. எலையா பத்துவ பகுதியிலுள்ள வீடொன்றில் திடீரென தீ விபத்து ஏற்பட்டுள்ளது. அதில் சிக்குண்ட தாயும், அவரது மகன் மற்றும் மகளும் படுகாயமடைந்தனர். தாய்க்கு 30 வயதெனவும், மகனுக்கு 5 வயதெரனவும், மகளுக்கு 7 வயதெனவும் பொலிசார் தெரிவித்துள்ளனர். மூவரும் சம்பவ இடத்திலேயே உயிரிழந்ததாக தகவல்கள் தெரிவிக்கின்றன. தீ விபத்து ஏற்பட்டதையடுத்து மனைவியையும், இரு பிள்ளைகளையும் காப்பாற்ற முயன்ற 37 வயதான கணவன் படுகாயமடைந்துள்ளார். அவர் சிகிச்சைக்காக அநுராதபுரம் போதனா வைத்தியசாலையில் அனுமதிக்கப்பட்டுள்ளார். இதேவேளை தீவிபத்து ஏற்பட்ட வீட்டுக்கு வேறு வீடொன்றிலிருந்து மின்சாரம் விநியோகிக்கப்பட்டுள்ளது. குறித்த வீட்டின் அறையில் பெற்றோல் போத்தலொன்று இருந்ததாக பொலிசார் தெரிவித்துள்ளனர். எனினும் தீ விபத்துக்கான காரணம் இதுவரை கண்டறியப்படவில்லை. எலையா பத்துவ பொலிசார் மேலதிக விசாரணைகளை முன்னெடுத்துள்ளனர். ", "URL": "https://www.itnnews.lk/2023/10/05/457829/", "Category": "Breaking News,தேசிய செய்திகள்", "Parent URL": null}