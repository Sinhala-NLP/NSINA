{"Source": "ITN news", "Timestamp": "මැයි 24, 2022 11:49", "Headline": "නීති විරෝධී ලෙස විදෙස් රටවලට පලායාමට උත්සාහ දැරූ පුද්ගලයින් 67 දෙනෙකු අත්අඩංගුවට", "News Content": "නීති විරෝධී ආකාරයට විදෙස් රටවලට පලායාමට උත්සාහ දැරූ පුද්ගලයින් 67 දෙනෙකු ත්‍රිකුණාමලය මුහුදු තීරයේදී නාවික හමුදා භාරයට ගනු ලැබුවා. මුහූදු මාර්ගයෙන් විදෙස් රටවලට පලා යාම සඳහා මෙම පුද්ගලයින් වාහන දෙකකින් ත්‍රිකුණාමල මුහුදු සීමාවට පැමිණ තිබෙනවා. බහුදින යාත්‍රා දෙකකින් මෙම පුද්ගලයින් 67 දෙනා විදේශ රටවලට පලා යාමට සැළසුම් කර තිබූ බවයි නාවික හමුදාව පවසන්නේ. ත්‍රිකුණාමලය නාවික නිලධාරීන් හා නිලාවේලි පොලීසිය එක්ව සල්ලි සාම්බල්තිව් ප්‍රදේශයේ කළ වැටලීමකදී සැකකරුවන් අත්අඩංගුවට ගනු ලැබුවා. මෙම පිරිස විදෙස් රටවලට යොමු කිරීමේ ජාවාරමට සම්බන්ධ පුද්ගලයින් 05 දෙනෙකු ද මෙසේ අත්අඩංගුවට ගත් පිරිසට ඇතුළත්. යාපනය ,ත්‍රිකුණාමලය, මඩකලපුව , පුත්තලම, අම්පාර ,රත්නපුර , ගම්පහ සහ කොළඹ යන ප්‍රදේශවල පදිංචිකරුවන් වන මෙම පිරිස වැඩිදුර පරික්ෂණ සඳහා නිලාවේලි උප්පුවේලි හා ත්‍රිකුණාමලය වරයා පොලිස් ස්ථාන වෙත භාරදී තිබෙනවා.         ", "URL": "https://www.itnnews.lk/2023/10/05/412898/", "Category": "Breaking News,දේශීය පුවත්", "Parent URL": null}