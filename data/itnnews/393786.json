{"Source": "ITN news", "Timestamp": "பிப்ரவரி 7, 2022 18:36", "Headline": "இளையோர் கிரிக்கட் மதிப்புமிக்க அணியில் இலங்கையின் துனித்திற்கும் வாய்ப்பு..", "News Content": "19 வயதுக்கு உட்பட்ட உலக கிண்ண தொடரில் சிறந்த திறமைகளை வெளிகாட்டிய வீரர்களை அடிப்படையாககொண்டு மதிப்புமிக்க அணியொன்றை சர்வதேச கிரிக்கட் பேரவை அதிகாரபூர்வமாக அறிவித்துள்ளது. உலக கிண்ணத்தை வென்ற இந்திய இளையோர் அணியின் தலைவர் யாஷ் துல் இந்த அணிக்கு தலைமை வகிக்கின்றார். இந்தியா, இங்கிலாந்து, இலங்கை, பாகிஸ்தான், பங்களாதேஷ், ஆப்கானிஸ்தான், தென்னாபிரிக்கா மற்றும் அவுஸ்திரேலியா ஆகிய 8 நாடுகளை சேர்ந்த 12 வீரர்கள் அணியில் உள்ளடக்கப்பட்டுள்ளனர். குறித்த மதிப்பு மிக்க அணியில் உள்ளடக்கப்பட்டுள்ள 12 வீரர்களில் இலங்கை இளையோர் அணியின் தலைவர் துனித் வெல்லாலகேவும் இடம்பிடித்துள்ளார். இம்முறை இளையோர் உலக கிண்ண தொடரில் துனித் தலைவராகவும் சகல துறை வீரராகவும் தனது ஆற்றலை வெளிப்படுத்தினார். தொடரில் 17 விக்கட்டுக்களை வீழ்த்திய அவர் அதிக விக்கட்டுக்களை பெற்ற வீரரானார். குறித்த தொடரில் மொத்தமாக 264 ஓட்டங்களை பெற்றதுடன் அதிக ஓட்டங்களை பெற்ற வீரர்களுக்கான பட்டியலில் துனித் 7ம் இடத்தை பெற்றமை குறிப்பிடத்தக்கது. ", "URL": "https://www.itnnews.lk/2023/10/05/393786/", "Category": "Breaking News,கிரிக்கெட்,விளையாட்டு", "Parent URL": null}