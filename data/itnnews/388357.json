{"Source": "ITN news", "Timestamp": "ஜனவரி 12, 2022 12:32", "Headline": "கொழும்பு துறைமுகத்தின் கிழக்கு முனையத்தை விரிவுப்படுத்தும் பாரிய அபிவிருத்தி திட்டம் ஆரம்பம்", "News Content": "கொழும்பு துறைமுகத்தின் கிழக்கு முனையத்தை விரிவுப்படுத்தும் பாரிய அபிவிருத்தி பணிகள் இன்று ஆரம்பமானது. ஜனாதிபதி கோட்டாபய ராஜபக்ஷ மற்றும் பிரதமர் மஹிந்த ராஜபக்ஷ தலைமையில் நிகழ்வு இடம்பெற்றது. கொழும்பு துறைமுகத்தின் நிர்மாண பணிகள் முழுமைப்படுத்தப்பட்டதன் பின்னர் உலகின் முன்னணி துறைமுகங்களில் கொழும்பு துறைமுகம் 23வது இடத்தில் காணப்படும். கிழக்கு முனையத்தின் நிர்மாண பணிகளை ஆரம்பிப்பதற்கான நினைவு பலகை ஜனாதிபதி மற்றும் பிரதமரினால் திறந்து வைக்கப்பட்டது. அதனையடுத்து கிழக்கு முனையத்தின் நிர்மாண பணிகளை ஆரம்பிப்பதற்கென ஜனாதிபதியினால் சுப நேர்த்தில் உத்தியோகபூர் சமிஞ்சை வழங்கப்பட்டது. பொருளாதார மையமாக தேசத்திற்கு பங்களிப்பு வழங்கும் கிழக்கு முனையத்தின் மொத்த நீளம் ஆயிரத்து 320 மீட்டர்களாகும். முழு துறைமுக நிலப்பரப்பிலும் 75 ஹெக்டேயர் நிலப்பகுதியில் கிழக்கு முனையம் அமையவுள்ளது. இதன் முதற்கட்ட நிர்மாண பணிகளை 2023ம் ஆண்டு ஜூலை மாதம் 4ம் திகதி நிறைவுக்கு கொண்டுவர எதிர்பார்க்கப்பட்டுள்ளது. இதன் மூலம் கிழக்கு முனையத்தின் 600 மீட்டர் நீளமான பகுதி நிர்மாணிக்கப்படும். இதன் 2வது கட்டத்தில் 300 மீட்டர் நீளமான பகுதியின் நிர்மாண பணிகளை நிறைவு செய்ய எதிர்பார்க்கப்பட்டுள்ளது. இதற்கமைய மொத்தமாக 900 ஆயிரம் மீட்டர் அளவில் கிழக்கு முனையத்தை விரிவுப்படுத்த திட்டமிடப்பட்டுள்ளது. திட்டத்தின் 3ம் கட்டமாக மேலும் 420 மீட்டர் நீளமான பகுதியின் நிர்மாண பணிகளை நிறைவு செய்ய எதிர்பார்க்கப்பட்டுள்ளது. 2024ம் ஆண்டு ஜூலை மாதம் 4ம் திகதி 3ம் கட்ட நிர்மாண பணிகள் நிறைவு செய்யப்படும். மொத்தமாக ஆயிரத்து 320 மீட்டர் அளவில் கிழக்கு முனையம் விரிவுப்படுத்தப்படும். இதேவேளை இதன் அபிவிருத்தி பணிகளுக்கென 400 மில்லியன் அமெரிக்க டொலர் செலவாகுமென மதிப்பிடப்பட்டுள்ளது. கடந்த 2015ம் ஆண்டு முனையத்தின் நிர்மாண பணிகள் 17 வீதமான 400 மீட்டர் நீளம் வரை நிறைவு செய்யப்பட்டது. எனினும் கடந்த நல்லாட்சி அரசாங்கத்தின் காலத்தில் அதன் நிர்மாண பணிகள் நிறத்தப்பட்டது. கொழும்பு துறைமுகத்தின் கிழக்கு முனைய அபிவிருத்தி பணிகளை ஆரம்பிக்கும் நிகழ்வில் அமைச்சர் ரோஹித்த அபேகுணவர்தன உள்ளிட்ட அமைச்சரவை அமைச்சர்கள் பலர் கலந்துக்கொண்டிருந்தமை குறிப்பிடத்தக்கது. துறைமுக அதிகார சபையிடம் காணப்படும் 100 மில்லியன் அமெரிக்க டொலரை பயன்படுத்தி கிழக்கு முனையத்தின் நிர்மாண பணிகளை ஆரம்பிக்க அரசாங்கம் திட்டமிட்டுள்ளது.   ", "URL": "https://www.itnnews.lk/2023/10/05/388357/", "Category": "Breaking News,தேசிய செய்திகள்,முதன்மை செய்தி", "Parent URL": null}