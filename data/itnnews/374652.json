{"Source": "ITN news", "Timestamp": "නොවැම්බර් 8, 2021 13:16", "Headline": "සැෂේ පැකට් සහ ලන්ච් ෂීට් තහනම සාර්ථකව ක්‍රියාත්මකයි", "News Content": "සැෂේ පැකට් සහ ලන්ච් ෂීට් තහනම සාර්ථකව ක්‍රියාත්මක බව පරිසර අමාත්‍යාංශය පවසනවා. තහනම් කරන ලද පොලිතින් හා ලන්ච්ෂීට්, සැෂේ පැකට් ඇතුළු ප්ලාස්ටික් භාණ්ඩ සම්බන්ධ පැමිණිලි 4930 ක් සිදු කර තිබෙනවා. පොලිතින් හා ප්ලාස්ටික් භාවිතය අවම කිරිම සඳහා පරිසර අමාත්‍යාංශය පියවර කිහිපයක්ම ගෙන තිබෙනවා. එක් වරක් පමණක් පාවිච්චි කරන පොලිතින් හා ප්ලාස්ටික්වලින් නිෂ්පාදනය කරන නිෂ්පාදන පහක් පසුගිය මාර්තු 31 වනදා සිට තහනම් කෙරුණේ ඒ අනුවයි. අගෝස්තු 1 වනදා සිට ක්‍රියාත්මක වන පරිදි පොලිතින්වලින් නිෂ්පාදිත නොදිරන ලන්ච්ෂීට් නිෂ්පාදනය, බෙදාහාරීම සහ අලෙවියද තහනම් කෙරුණා. තවත් පොලිතින් හා ප්ලාස්ටික් නිෂ්පාදන අටක් තහනම් කිරිම සඳහා අමාත්‍ය මණ්ඩල අනුමැතිය ලැබී තිබෙනවා. ඊට අදාළ ගැසට් නිවේදනය ඉදිරියේදී නිකුත්වීමට නියමිතයි. ආහාර හා ඖෂධ නොවන සැෂේ පැකට් , ප්ලාස්ටික් කූර සහිත කොට්න් බඩ්, පොලිතින්වලින් නිෂ්පාදිත සුළං පුරවන ලද සෙල්ලම් බඩු, නිෂ්පාදනය, බෙදාහැරීම හා අලෙවිය මේ වන විට මුළුමනින්ම නතර වී තිබෙනවා. පරිසර අමාත්‍යාංශය ලබාගෙන ඇති තොරතුරුවලට අනුව වසරකට මෙරට තුළ රුපියල් කෝටි 96 ක සැෂේ පැකට් අලෙවි වී තිබෙනවා. වසරකට පරිසරයට මුදා හරින ලන්ච්ෂීට් ප්‍රමාණය මිලියන 5475  ඉක්මවනවා. මේවා කිසිදිනෙක දිරාපත් නොවන අතර මිනිස් ඇයට නොපෙනී යාමට වසර 50 සිට 450 දක්වා කාලයක් ගතවනවා. අනතුරුව ක්ෂුද්‍ර ප්ලාස්ටික් අංශු බවටත් පසුව නැනෝ අංශු බවටත් පත්ව පසුව පසට හා ජලාශවලටත්, සාගරයටත් එකතුවන බවයි විශේෂඥයන් පවසන්නේ. තහනම් කර ඇති නිෂ්පාදන තවදුරටත් සිදු කෙරෙන්නේද යන්න පිළිබඳ අඛණ්ඩව වැටලිම් සිදු කරන ලෙස අමාත්‍ය මහින්ද අමරවිර මහතා මධ්‍යම පරිසර අධිකාරියට දැනුම් දී තිබෙනවා.   ", "URL": "https://www.itnnews.lk/2023/10/05/374652/", "Category": "Breaking News,දේශීය පුවත්", "Parent URL": null}