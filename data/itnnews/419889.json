{"Source": "ITN news", "Timestamp": "ජූනි 28, 2022 21:57", "Headline": "ජීඑල් පොදු රද මඩුලු විදෙස් ඇමතිවරුන් හමුවෙයි", "News Content": "පොදු රාජ්‍ය මණ්ඩලීය රාජ්‍ය නායක සමුළුවට සමගාමීව අමාත්‍ය මහාචාර්ය ජී.එල්. පීරිස් මහතා හා පොදු රාජ්‍ය මණ්ඩලීය විදේශ අමාත්‍යවරුන් අතර ද්වීපාර්ශ්වික සාකච්ඡා පැවැත්වුණා. පොදු රාජ්‍ය මණ්ඩලීය රටවල විදේශ අමාත්‍යවරුන් හා නියෝජිත කණ්ඩායම් ප්‍රධානීන් හමු වූ අමාත්‍ය මහාචාර්ය ජීඑල් පීරිස් මහතා ශ්‍රී ලංකාව මුහුණ දී සිටින ආර්ථික අර්බුදයෙන් මිදීමට පොදු රාජ්‍ය මණ්ඩලය ඇතුළු බහුපාර්ශ්වික සංසද සදහා සහයෝගීතාව වර්ධනය කර ගැනීමට බලපාන කරුණු රැසක් පිළිබද සාකච්ඡා කළා. ඩොමිනිකාවේ විදේශ කටයුතු ජාත්‍යන්තර ව්‍යාපාර හා ඩයස්පෝරා සබදතා පිළිබද අමාත්‍ය කෙනන් මෙල්කොයාර් මහතා හා ජීඑල් පීරිස්  මහතා අතර දෙරට ආර්ථිකයට වැදගත් වන සංචාරක ව්‍යාපාරය පිළිබද කරුනු සාකච්ඡාවට ගැනුනා. සී සෙල්ස් ජනරජයේ විදේශ කටයුතු හා සංචාරක අමාත්‍ය සිල්වෙස්ට්‍ර රේඩ්ගොන්ඩ් මහතා අතර පැවති සාකච්ඡාවලදී ද කරුණු ගණනාවක් කෙරෙහි අවධානය යොමු වුණා. එමෙන්ම බංග්ලාදේශ විදේශ කටයුතු අමාත්‍ය ඒ.කේ.අබ්දුල් මොහොමඩ් මහතා හා ජීඑල් පීරිස් මහතා අතර පැවති සාකච්ඡාවලදී තීරණාත්මක අවස්ථාවකදී බංග්ලාදේශය මෙරටට ලබා දුන් සහයෝගයට අමාත්‍ය ජීඑල් පීරිස් මහතාසිය ස්තුතිය පල කළා. සංහිදියාව පිළිබද ගැටලු විසදීමට ශ්‍රී ලංකාව ගෙන ඇති පියවර කිහිපයක් පිළිබද කෙන්යා ජන රජයේ විදේශ කටයුතු පිළිබද කැබිනට් ලේකම් රේෂල් ඔමාමෝ මහත්මිය දැනුවත් කිරීමට අමාත්‍ය ජී.එල්. පීරිස් මහතා කටයුතු කළා. මොරිසස් ජනරජයේ විදේශ කටයුතු, කලාපීය ඒකාබද්ධ හා ජාත්‍යන්තර වෙළදාම පිළිබද අමාත්‍ය ඇලන් ගනූ සයිප්‍රස් ජනරජයේ විදේශ කටයුතු අමාත්‍ය අයෝනිස් කසෝලිඩෙස් මෙන්ම මැලේසියා විදේශ කටයුතු අමාත්‍ය සයිෆුද්දී අබ්දුල්ලා යන මහත්වරුන් සමග ද ද්වීපාර්ශ්වික සාකච්ඡා පැවැත්වීමටයි අමාත්‍ය මහාචාර්ය ජීඑල් පීරිස් මහතා කටයුතු කළේ. රුවන්ඩා විදේශ කටයුතු අමාත්‍ය වින්සන්ට් බිරූටා මහතා හා අමාත්‍ය ජී.එල්. පීරිස් මහතා අතර ද්වීපාර්ශ්වික සාකච්ඡා පැවැත්වුණා.         ", "URL": "https://www.itnnews.lk/2023/10/05/419889/", "Category": "දේශීය පුවත්", "Parent URL": null}