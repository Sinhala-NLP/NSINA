{"Source": "ITN news", "Timestamp": "දෙසැම්බර් 12, 2022 12:54", "Headline": "වායු දූෂණය තවදුරටත් – ඉහළම දර්ශක අගය කෑගල්ලෙන්", "News Content": "ඊයේ දිනයේදී වායු ගුණාත්මක තත්ත්ව දර්ශකය අඩු අගයක පැවති කෑගල්ල දිස්ත්‍රික්කයේ අද වන විට අගය 151 දක්වා සීඝ්‍ර ඉහළ යාමක් සිදුව තිබෙනවා. එය අයහපත් කාන්ඩයට ඇතුළත්වන බවයි ගොඩනැගිලි පර්යේෂණ සංවිධානය පෙන්වා දෙන්නේ. ශ්‍රී ලංකාවට බලපෑ අයහපත් වායු ප්‍රවාහයන්ගේ බලපෑම අවම මට්ටමකට පැමිණිය ද කෑගල්ල දිස්ත්‍රික්කයේ වායු ගුණාත්මක තත්ත්ව දර්ශකය 151 දක්වා ඉහළ අගයකට පැමිණ තිබෙනවා. ඊයේ දිනයේ දී එම අගය වාර්තා වූයේ 97 ක් ලෙසයි. එම ප්‍රදේශයේ අගය ඉතා ශීඝ්‍රයෙන් අද වනවිට අයහපත් අගයකට පැමිණ ඇති අතර එම තත්ත්වය බොහෝ දෙනෙකුට විවිධ රෝග ලක්ෂණ ඇතිවීමේ අවධානමක් පවතිනවා. සංවේදී පිරිසට වැඩි බලපෑමක් සිදුවන අතර ශ්වසන රෝග සහිත පිරිස් විමසිලිමත්විය යුතු බවටයි දැනුවත් කෙරෙන්නේ. තවත් දිස්ත්‍රික් 8 ක වායු ගුණාත්මක තත්ත්ව දර්ශකය සියයට වඩා වැඩි අගයන් වාර්තා වී තිබෙනවා. ඊයේ දිනයේ වායු ගුණාත්මක තත්ත්ව දර්ශකය 89 ක් ලෙස වාර්තා වූ බදුල්ල දිස්ත්‍රික්කයේ අද වනවිට 140 ක් දක්වා ඉහළ යාමක් ද වාර්තා වනවා. ඊයේ දිනයේ අඩු අගයක් වාර්තා කළ බොහෝ දිස්ත්‍රික්කවල වායු ගුණාත්මක තත්ත්ව දර්ශකය අද දිනයේ ඉහළ අගයක් වාර්තාවීම ද කැපී පෙනෙනවා. මහනුවර 120 ක්,  කුරුණෑගල සහ පුත්තලම 117 ක්,  කොළඹ 111 ක්,  හම්බන්තොට 106 ක්,  යාපනය සහ ඇඹිලිපිටිය 103 ක්  ලෙස වායු ගුණාත්මක තත්ත්ව දර්ශකය වාර්තා වී තිබෙනවා.  ඒ අනුව එම අගයන් සංවේදී කාණ්ඩයට දැඩි අයහපත් තත්ත්වයක් බවයි ගොඩනැගිලි පර්යේෂණ සංවිධානයේ දත්ත සදහන් කරන්නේ. මේ අතර වායුගෝලයේ අයහපත් තත්ත්වය හමුවේ පසුගිය සිකුරාදා රජයේ සියලුම පාසල්ලවලට නිවාඩු ලබාදීමට අධ්‍යාපන අමාත්‍යංශය කටයුතු කළා. අද සිට යළි සුපුරුදු පරිදි අධ්‍යයන කටයුතු සිදුකෙරෙනවා. කෙසේ වෙතත් පවතින කාලගුණ තත්ත්වය හමුවේ දරුවන්ගේ සෞඛ්‍ය පිළිබද දැඩි අවධානය යොමුකරන ලෙස වෛද්‍යවරුන් දැනුම් දෙනවා. බෝවන රෝග / ශ්වසන රෝග සහ අධික සීතල පිළිබද වැඩි අවධානය යොමුකරමින් මුඛ ආවරණ පැළදීම පිළිබදව ද සැලකිලිමත්වන ලෙසයි දැනුවත් කෙරෙන්නේ.                   ", "URL": "https://www.itnnews.lk/2023/10/05/449829/", "Category": "දේශීය පුවත්", "Parent URL": null}