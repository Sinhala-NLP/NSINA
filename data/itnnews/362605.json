{"Source": "ITN news", "Timestamp": "செப்டம்பர் 15, 2021 10:58", "Headline": "கையடக்கத்தொலைபேசிகளுக்கான தட்டுப்பாடோ, விலை அதிகரிப்போ இல்லை : விற்பனையாளர்கள் தெரிவிப்பு", "News Content": "கையடக்கத்தொலைபேசிகளுக்கான தட்டுப்பாடோ, விலை அதிகரிப்போ ஏற்படுவதற்கான எவ்வித வாய்ப்பும் இல்லையென இலங்கை தொலைபேசி விற்பனையாளர்கள் சங்கத்தின் தலைவர் சமித் செனரத் தெரிவித்துள்ளார். ஊடகவியலாளர் சந்திப்பொன்றில் கலந்துகொண்டு கருத்து தெரிவிக்கையிலேயே அவர் இவ்வாறு தெரிவித்தார். தனிப்பட்ட நலனுக்காக அரசாங்கம் மீது குற்றம் சுமத்தி, மக்களை அழுத்தத்திற்கு உட்படுத்த வேண்டாமென அவர் கோரிக்கை விடுத்துள்ளார். ஒருசில குழுக்கள் அவ்வாறு செயற்பட்டு வருவதாகவும், அதற்கு தாம் எதிர்ப்பு தெரிவிப்பதாகவும் அவர் சுட்டிக்காட்டியுள்ளார். டொலரின் விலையுடன் ஒப்பிடும்போது கையடக்கத்தொலைபேசி உற்பத்தியில் ஈடுபடும் நிறுவனங்களின் விலை அதிகரிப்பு மேற்கொள்ளப்பட்டால் மாத்திரமே இலங்கையிலும் விலை அதிகரிப்பு மேற்கொள்ளப்படும். மக்கள் பதற்றமடைய தேவையில்லையெனவும், தொலைபேசிகளின் விலை அதிகரிக்காதெனவும் இலங்கை தொலைபேசி விற்பனையாளர்கள் சங்கத்தின் தலைவர் சமித் செனரத் தெரிவித்துள்ளார். வெளிநாடுகளில் பயன்படுத்தப்பட்ட அப்பல் தொலைபேசிகள் கொண்டுவரப்பட்டு, தொலைத்தொடர்பு ஒழுங்குப்படுத்தல் ஆணைக்குழுவின் அனுமதியின்றி விற்பனை செய்யும் சட்டவிரோத நடவடிக்கைகளும் இடம்பெற்று வருவதாக அவர் மேலும் தெரிவித்துள்ளார். ", "URL": "https://www.itnnews.lk/2023/10/05/362605/", "Category": "Breaking News,அண்மைய செய்திகள்,தேசிய செய்திகள்,வணிகம்", "Parent URL": null}