{"Source": "ITN news", "Timestamp": "මැයි 22, 2022 12:21", "Headline": "දිළිඳු ජනතාව වෙනුවෙන් ආහාර සහ බලශක්තිය සහන මිල ගණන් යටතේ ලබාදීමට රටවල් කටයුතු කළයුතුයි", "News Content": "සෑම රටකම දිළිඳු ජනතාව වෙනුවෙන් ආහාර සහ බලශක්තිය සහන මිල ගණන් යටතේ ලබාදීමට ලොවපුරා රටවල් කටයුතු කළයුතු බව ජාත්‍යන්තර මූල්‍ය අරමුදල සඳහන් කරනවා. ජාත්‍යන්තර මූල්‍ය අරමුදලේ ප්‍රධානී ක්‍රිස්ටලීනා ජියෝජිවා BBC ආයතනය සමඟ සාකච්ඡාවකට එක්වෙමින් සඳහන් කළේ ලොවපුරා රටවල ජනතාව ජීවන වියදම ඉහළයාම සමඟ දැඩි අර්බුදයකට මුහුණපා සිටිනබවයි. ආහාර සහ බලශක්තිය සම්බන්ධයෙන් ඇතිවී තිබෙන අර්බුදය සැලසුම් සහගත වැඩපිළිවෙලක් යටතේ විසඳාගැනීමට ලෝක ප්‍රජාව කටයුතු කළයුතු බවයි ජාත්‍යන්තර මූල්‍ය අරමුදලේ ප්‍රධානී ක්‍රිස්ටලීනා ජියෝජීවා පෙන්වාදෙන්නේ. ආණ්ඩු මගින් දිළිඳු ජනතාවට ලැබෙන සහයෝගය ප්‍රමාණවත් නොවන බවද ඇය පවසනවා. ජීවන වියදම සලකා බැලීමේදී සමාජයේජීවත්වන අන්ත දිළිඳු ස්ථරය කෙරෙහි ප්‍රධානත්ම අවධානය යොමුකළ යුතු බවයි ඇයගේ අදහස වන්නේ. ලොවපුරා සෑම රටකම පාහේ ආහාර මිල සහ ඉන්ධන මිල විශාල වශයෙන් ඉහළ ගොස් තිබෙනවා. යුක්රේනයේ ඇතිවූ යුද්ධයත් සමඟ ලොවපුරා රටවල ව්‍යාපාර බිඳවැටීම සමනය කිරීම සඳහා වැඩපිළිවෙලක් සකස් කිරීමේ අවශ්‍යතාව ද ජාත්‍යන්තර මූල්‍ය අරමුදලේ නායිකාව අවධාරණය කළා. ගෝලීය ආර්ථිකය ස්ථාවර මට්ටමකට ගෙන ඒම සඳහා විවිධ රටවල් සමඟ සහයෝගයෙන් කටයුතු කිරීමට ජාත්‍යන්තර මූල්‍ය අරමුදල සූදානම් බව ද ඇය ප්‍රකාශ කළා.       ", "URL": "https://www.itnnews.lk/2023/10/05/412614/", "Category": "ජාත්‍යන්තර පුවත්", "Parent URL": null}