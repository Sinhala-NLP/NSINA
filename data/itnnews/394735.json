{"Source": "ITN news", "Timestamp": "පෙබරවාරි 12, 2022 18:33", "Headline": "වනිඳු හසරංග රුපියල් කෝටි 29කට ආසන්න මුදලකට අලෙවි වෙයි", "News Content": "තුන්ඉරියව් ක්‍රීඩක වනිදු හසරංග ඉන්දීය රුපියල් කෝටි 10 යි ලක්ෂ 75 ක අද පැවති වෙන්දේසියේදී අලෙවි වුණා.  එය ශ්‍රී ලංකා මුදලින් රුපියල් කෝටි 29කට ආසන්න වනවා. බෙංගලූර් හිදී අද පැවති අයිපීඑල් 2022 මෙගා වෙන්දේසියේදී වනිදු හසරංග මිලදී ගත්තේ රෝයල් චැලෙන්ජර්ස් බැංගලෝර් කණ්ඩායමයි. වනිදු හසරංග සදහා මිල නියම කරමින් තිබූ අවස්ථාවේදී වෙන්දේසිකරු හදිසියේ අසනීප වී ඇද වැටුණු ආකාරය ද දැක ගැනීමට ලැබුණා. මේ හේතුවෙන් වෙන්දේසිය කෙටි කාලයකට අත්හිටුවීමට සිදුවුණා. මෙතෙක් මෙවර අයිපීඑල් වෙන්දේසියකදී විදේශීය ක්‍රීඩකයෙකුට හිමිවූ ඉහළම ලංසුව හිමි කර ගත්තේද වනිදු හසරංගයි. වනිදු මිලදී ගැනීම සදහා සන්රයිසස් හයිද්‍රාබාද් කණ්ඩායම ද දැඩි තරගයක නිරතවුණා. මේ අතර ඉන්දීය රුපියල් කෝටි 15 යි ලක්ෂ 25කට ඉන්දීය ප්‍රහාරක පිතිකරු ඉෂන් කිෂන් මිලදී ගැනීමට මුම්බායි ඉන්දියන්ස් කණ්ඩායමට හැකිවුණා.  ශිකර් ධවාන්ව කිංස් පන්ජාබ් කණ්ඩායම මිලදී ගත්තේ ඉන්දීය රුපියල් කෝටි 8යි ලක්ෂ 25කටයි. ශෙයස් අයියර් වෙන්දේසියේදී ඉන්දීය රුපියල් කෝටි 12 ලක්ෂ 25ක මුදලට අලෙවි වුණා. ඔහු මිලදී ගත්තේ කල්කටා නයිට්‍රයිඩස් කණ්ඩායමයි.    ", "URL": "https://www.itnnews.lk/2023/10/05/394735/", "Category": "Breaking News,ක්‍රීඩා,දේශීය පුවත්", "Parent URL": null}