{"Source": "ITN news", "Timestamp": "ஆகஸ்ட் 22, 2022 13:27", "Headline": "ஜப்பான் பிரதமரின் வெளிநாட்டு பயணங்கள் ஒத்திவைப்பு…", "News Content": "ஜப்பான் பிரதமர் புமியோ கிஷிடாவுக்கு கொவிட் 19 வைரஸ் தொற்று ஏற்பட்டதையடுத்து தனது வெளிநாட்டு பயணங்களை இரத்து செய்துள்ளார். ஆபிரிக்கா மற்றும் மத்திய கிழக்கு நாடுகளுக்கான சுற்றுப்பயணங்களை ஜப்பான் பிரதமர் திட்டமிட்டிருந்தார். இந்நிலையில் அவருக்கு காணப்பட்ட கொவிட் 19 வைரஸூக்கான அறிகுறிகளையடுத்து பீசிஆர் பரிசோதனை மேற்கொள்ளப்பட்டுள்ளது. அதன்போது அவருக்கு தொற்று ஏற்பட்டுள்ளமை உறுதியாகியுள்ளதாகவும், அதனையடுத்து அவர் தனிமைப்படுத்தப்பட்டுள்ளமாகவும் பிரதமர் அலுவலகத்தின் பொது விவகாரங்களுக்கான அமைச்சரவை செயலாளர் நொரியுக்கி சிக்காடா தெரிவித்துள்ளார். ஜப்பான் பிரதமர் கிஷிடா தனது இல்லத்திலேயே தனிமைப்படுத்தப்பட்டுள்ளதாகவும், 65 வயதான அவருக்கு காய்ச்சல் மற்றும் இருமல் ஆகிய நோய் நிலைகள் காணப்படுவதாகவும் சுட்டிக்காட்டப்பட்டுள்ளது. ஆபிரிக்க அபிவிருத்தி மாநாட்டில் பங்கேற்கவிருந்த நிலையில் குறித்த மாநாட்டில் ஒன்லைன் முறையில் பங்கேற்க ஜப்பான் பிரதமர் திட்டமிட்டுள்ளதாகவும், ஜப்பான் தகவல்கள் தெரிவிக்கின்றன. இந்நிலையில் குவைத் கட்டார் ஐக்கிய அரபு எமீர் இராச்சியத்திற்கான பயணங்களும் பிற்போடப்பட்டுள்ளன. இதேவேளை ஜப்பான் சனத்தொகையில் அதிகளவானோர் தடுப்பூசி செலுத்தியுள்ள நிலையிலும் மீண்டும் கொவிட் 19 வைரஸின் தாக்கம் அங்கு அதிகரித்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/430438/", "Category": "Breaking News,அண்மைய செய்திகள்,சர்வதேச செய்திகள்", "Parent URL": null}