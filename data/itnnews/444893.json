{"Source": "ITN news", "Timestamp": "நவம்பர் 9, 2022 12:38", "Headline": "விலங்குகளால் ஏற்படும் சேத அறிக்கை", "News Content": "வருடாந்தம் நாட்டில் முன்னெடுக்கப்படும் பயிர்ச்செய்கை நடவடிக்கைகளின்போது வனவிலங்குகளால் பயிர்களுக்கு ஏற்படும் பாதிப்புக்கள் தொடர்பான முழுமையான ஆய்வறிக்கை அமைச்சர் மஹிந்த அமரவீரவிடம் கையளிக்கப்பட்டுள்ளது. ஹெக்டர் கொப்பேகடுவ விவசாய ஆராய்ச்சி மற்றும பயிற்சி நிறுவனத்தின் அறிக்கையே இவ்வாறு கையளிக்கப்பட்டுள்ளது. இலங்கை விவசாயிகளின் பயிர்களுக்கு 6 விலங்குகளினாலேயே கூடுதல் பாதிப்புக்கள் ஏற்படுத்தப்படுகின்றன. அவையாவன யானை, மயில், குரங்கு காட்டுப்பன்றி, காட்டு அணில், மந்தி, ஆகியவற்றினாலேயே கூடுதல் பாதிப்புக்கள் ஏற்படுத்தப்படுகின்றன. விளைச்சலில் 40 சதவீதம் வரை அழிவடைவதாகவும் மதிப்பிடப்பட்டுள்ளது. பயிர்ச்செய்கைக்காக விதையிடும் காலப்பகுதியிலிருந்து, அறுவடை மேற்கொள்ளும் காலப்பகுதி வரை மயில்களினாலேயே கூடுதல் பாதிப்புக்கள் ஏற்படுத்தப்படுகின்றன. ஆய்வறிக்கையானது ஹெக்டர் கொப்பேகடுவ விவசாய ஆராய்ச்சி மற்றும் பயிற்சி நிறுவனத்தின் ஆராய்ச்சியாளர் ரேணுகா வீரகொடி தலைமையிலான குழுவினரே முன்னெடுத்திருந்தனர். அமைச்சர் மஹிந்த அமரவீர வழங்கிய ஆலோசனைக்கமையவே ஆய்வு முன்னெடுக்கப்பட்டு, அறிக்கை சமர்ப்பிக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/444893/", "Category": "Breaking News,தேசிய செய்திகள்", "Parent URL": null}