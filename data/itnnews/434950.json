{"Source": "ITN news", "Timestamp": "සැප්තැම්බර් 14, 2022 15:36", "Headline": "තේ ඇතුළු වැවිලි බෝග සඳහා අවශ්‍ය පොහොර ලබාදීමට පියවර", "News Content": "තේ ඇතුළු වැවිලි බෝග සඳහා අවශ්‍ය පොහොර ලබාදීමට පියවරගෙන ඇති බව වැවිලි කර්මාන්ත අමාත්‍යාංශය පවසනවා. මෙරටට විදේශ විනිමය ලබා දෙන ප්‍රධාන මාර්ග අතර වැවිලි බෝගවලට හිමිවන්නේ ප්‍රධාන ස්ථානයක්. තේ කර්මාන්තයෙන් පමණක් පසුගිය වසරේදී ඇ.ඩො.මි 1324 ක් උපයා දී තිබෙනවා. පොල් කර්මාන්තයෙන් ලැබී ඇති අපනයන ආදායම ඇ.ඩො.මි 835 ක්. රබර් සහ සුළු අපනයන බෝගවලින්ද සැලකිය යුතු ආදායමක් වාර්ෂිකව හිමිවනවා. මෙම ආදායම තවදුරටත් ඉහළ නංවාගැනීම සදහා ව්‍යාපෘති කිහිපයක්ම ක්‍රියාත්මක කර ඇති බවයි වැවිලි කර්මාන්ත අමාත්‍යාංශය පවසන්නේ. කුඩා තේවතු හිමියන් සදහා අක්කර කාලකට රුපියල් 75000 ක් වටිනා පැල හා කොම්පෝස්ට් ලබාදීම ඒ අතර වනවා. කර්මාන්තශාලා නවීකරණයට ද ප්‍රතිපාදන වෙන් කර තිබෙනවා. තේ නැවත වගාව, නව වගාව සහ පාළු වගාව සදහා ද ආධාර ලබා දෙන  බවයි වැවිලි කර්මාන්ත අමාත්‍යාංශය තවදුරටත් සදහන් කරන්නේ. පොල් රබර් සහ සුළු අපනයන බෝග ප්‍රවර්ධනය සදහාද අදාළ ව්‍යාපෘතිය ක්‍රියාත්මක වනවා. මේ යටතේ පළමු කහ තොගය අද දිනයේදී ඇමෙරිකාවට අපනයනය කරන බවයි අදාළ නිලධාරීන් පවසන්නේ. වගාවට අවශ්‍ය පොහොර මෙට්‍රික්ටොන් 15,000 ක් මේ වන විට  රැගෙනවිත් ඇති අතර ඒවා ඉදිරියේදී බෙදා හැරීමට කටයුතු යොදා ඇති බව අමාත්‍යාංශ ලේකම්වරයා සදහන් කළා. ", "URL": "https://www.itnnews.lk/2023/10/05/434950/", "Category": "Breaking News,දේශීය පුවත්", "Parent URL": null}