{"Source": "ITN news", "Timestamp": "ජනවාරි 10, 2023 11:23", "Headline": "ඉන්දියා – ශ්‍රී ලංකා පළමු එක්දින තරගය අද", "News Content": "සංචාරක ශ්‍රී ලංකා කණ්ඩායම හා ඉන්දීය කණ්ඩායම අතර එක්දින තරගාවලිය අද ආරම්භ වනවා. තරග තුනකින් සමන්විත එක්දින තරගාවලියේ පළමු තරගය දිවා රාත්‍රී තරගයක් ලෙස ගුහාති හිදී පැවැත්වෙනවා. විස්සයි විස්ස තරගාවලියේදී විවේක ගන්වා සිටි විරාත් කෝලි හා නායක රෝහිත් ෂර්මා එක්දින තරගාවලිය සදහා කැඳවා තිබෙනවා. කෙසේ වෙතත් ආබාධයකට ලක්ව සිටි ජස්පිට් බුම්රා තවදුරටත් විවේක ගැන්වීමටයි තීරණය කර තිබෙන්නේ. ශ්‍රී ලංකා කණ්ඩායමේ ද වෙනස්කම් සිදුවිය හැකි බවයි වාර්තා වන්නේ. බොහෝවිට චාමික කරුණාරත්න වෙනුවට දුනිත් වෙල්ලාලගේ ශ්‍රී ලංකා කණ්ඩායමට එක්වනු ඇති. අද තරගයේ දී පැතුම් නිශ්ශංක සමග අවිශ්ක ප්‍රනාන්දු ශ්‍රී ලංකා ඉණිම ආරම්භ කිරීමට නියමිතයි. විස්සයි විස්ස තරග වලදී ඉණිම ඇරඹූ කුසල් මෙන්ඩිස් නොම්බර 3 පිතුකරු ලෙස ක්‍රීඩා කිරීමට නියමිත බවයි වාර්තා වන්නේ. දෙරට අතර මෙතෙක් එක්දින තරග 162 ක් පවත්වා ඇති අතර ඉන් ඉන්දියාව තරග 93 ක් ජයගෙන තිබෙනවා. ශ්‍රී ලංකාව ජයගෙන ඇත්තේ තරග 57 ක් පමණයි. මෙතෙක් ගුහාති ක්‍රීඩා පිටියේ පවත්වා ඇත්තේ එක්  එක්දින තරගයක් පමණයි. බටහිර ඉන්දීය කොදෙව්වන් සමග පැවති එම තරගය ඉන්දීය කණ්ඩායම ජයග්‍රහණය කළා.       ", "URL": "https://www.itnnews.lk/2023/10/05/454714/", "Category": "ක්‍රීඩා,දේශීය පුවත්", "Parent URL": null}