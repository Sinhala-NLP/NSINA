{"Source": "ITN news", "Timestamp": "ஜனவரி 18, 2023 15:29", "Headline": "இந்திய வெளியுறவு அமைச்சர் நாளை இலங்கைக்கு வருகை..", "News Content": "இந்திய வெளியுறவு அமைச்சர் கலாநிதி எஸ் ஜெயசங்கர் நாளை இலங்கைக்கு வருகை தரவுள்ளார். அவர் ஜனாதிபதி பிரதமர் உள்ளிட்ட அரச உயர் அதிகாரிகளுடன் பேச்சுவார்த்தை நடத்தவுள்ளதாக இந்திய வெளியுறவு அமைச்சு அறிவித்துள்ளது. இந்திய வெளியுறவு அமைச்சர் கலாநிதி எஸ்.ஜெயசங்கர் இலங்கை மற்றும் மாலைதீவு ஆகிய நாடுகளுக்கும் விஜயம் செய்யவுள்ளார். அவர் இன்றைய தினம் மாலைதீவு செல்லவுள்ளதாக இந்திய வெளியுறவு அமைச்சு அறிவித்துள்ளது. திரு.ஜெயசங்கர் நாளை இலங்கைக்கு வருகை தரவுள்ளதுடன், அவர் ஜனாதிபதி ரணில் விக்கிரமசிங்க, பிரதமர் தினேஷ் குணவர்தன, வெளியுறவு அமைச்சர் அலி சப்ரி ஆகியோருடன் இருதரப்பு பேச்சுவார்த்தைகளில் கலந்து கொள்ளவுள்ளார். குறிப்பாக சர்வதேச நாணய நிதியத்தினால் இலங்கை பெற்று கொள்ள எதிர்பார்த்துள்ள 2.9 பில்லியன் டொலர் கடன் உதவி தொடர்பாகவும் முக்கிய கடன் வழங்குனரான இந்தியாவின் எதிர்கால ஆதரவு தொடர்பாகவும் ஆராயப்படவுள்ளதாக இந்திய வெளியுறவு அமைச்சு வெளியிட்டுள்ள அறிக்கையில் குறிப்பிடப்பட்டுள்ளது. இலங்கை இந்தியாவின் நெருங்கிய நண்பராகவும் அயலவராகவும் இருப்பதால் அனைத்து சந்தர்ப்பங்களிலும் இலங்கை மக்களுடன் இருப்பதாக அவ்வறிக்கையில் மேலும் குறிப்பிடப்பட்டுள்ளது. ", "URL": "https://www.itnnews.lk/2023/10/05/456417/", "Category": "Breaking News,அண்மைய செய்திகள்,தேசிய செய்திகள்", "Parent URL": null}