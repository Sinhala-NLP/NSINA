{"Source": "ITN news", "Timestamp": "මැයි 12, 2021 15:46", "Headline": "හෙට සිට නිවෙස්වලින් පිටතට යා හැක්කේ හැඳුනුම්පතේ අවසාන අංකය අනුවයි", "News Content": "හෙට සිට නිවෙස්වලින් බැහැරව යාමේදී ජාතික හැඳුනුම්පතේ අවසාන අංකය පදනම් කරගත් ක්‍රමයක් හඳුන්වාදී තිබෙන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසනවා. ඒ අනුව අවසාන අංකය 2,4,6,8 හෝ 0 සහිත පුද්ගලයන්ට ඉරට්ටේ දිනයකදී නිවෙස්වලින් පිටතට යා හැකි වන අතර අවසාන අංකය 1,3,5,7 හෝ 9 සහිත පුද්ගලයන්ට ඔත්තේ දිනයකදී නිවාසවලින් පිටතට යාමට අවසර හිමිවනවා. හෙට රාත්‍රී 11 සිට සඳුදා එනම් ලබන 17 දා අලූයම 4 දක්වා මුළු දිවයිනට ම බලපැවැත්වෙන පරිදි සංචරණ සීමා පැනවෙන බව යුද හමුදාපති ජෙනරාල් ශවේන්ද්‍ර සිල්වා මහතා ප්‍රකාශ කළා. කෙසේවෙතත් එළවළු, පලතුරු ප්‍රවාහනය සහ අනෙකුත් අත්‍යවශ්‍ය සේවා බාධාවකින් තොරව පවත්වාගෙන යා හැකි අතර එම කාලය තුළ දී බස්නාහිර පළාතේ ක්‍රියාත්මක වන එන්නත්කරණ වැඩසටහන දිගටම ක්‍රියාත්මක කෙරෙන බව යුද හමුදාපතිවරයා වැඩිදුරටත් සඳහන් කළා. ", "URL": "https://www.itnnews.lk/2023/10/05/336622/", "Category": "Breaking News,දේශීය පුවත්", "Parent URL": null}