{"Source": "ITN news", "Timestamp": "අප්‍රේල් 25, 2021 11:13", "Headline": "ඊයේ දිනය තුළ කොවිඩ් ආසාදිතයින් 895ක් – වැඩිම පිරිස කොළඹ දිස්ත්‍රික්කයෙන්", "News Content": "කොරෝනා නව ප්‍රභේදය ඉතාමත් ශීඝ්‍රයෙන් පැතිර යාමත් සමග දෛනිකව වාර්තා වන ආසාදිතයින්ගේ සංඛ්‍යාව ඉහළ යමින් පවතිනවා. ප්‍රදේශ කිහිපයක් හුදකලා කර ඇති අතර තවත් ප්‍රදේශ ගණනාවකට සංචරණ සීමා පනවා තිබෙනවා. ඊයේ (24) දිනයේ දි මෙරටින් කොරෝනා ආසාදිතයින් 895 දෙනෙකු හදුනා ගැණුනා. ඉන් 15 දෙනෙකුම විදේශවල සිට මෙරටට පැමිණි පුද්ගලයින්. වැඩිම ආසාදිතයින් පිරිසක් හදුනා ගැණුනේ කොළඹ දිස්ත්‍රික්කයෙන්. එම සංඛ්‍යාව 218 ක්. කුරුණෑගල දිස්ත්‍රික්කයෙන් 150 දෙනෙකු,  කළුතර දිස්ත්‍රික්කයෙන් 147 දෙනෙකු  සහ ගම්පහ දිස්ත්‍රික්කයෙන් 129 දෙනෙකු හදුනාගැණුනා. ඒ අනුව මෙරට සමස්ත ආසාදිතයින්ගේ සංඛ්‍යාව ලක්ෂය ඉක්මවා ගියා. එම සංඛ්‍යාව එක් ලක්ෂ පන්සිය අසූ හයක්. 5793 දෙනෙකු රෝහල්ගතව ප්‍රතිකාර ලබනවා. පූර්ණ සුවය ලැබූ සංඛ්‍යාව 94155 ක්. ‌ කොළඹ දිස්ත්‍රික්කයේ පිලියන්ද සෞඛ්‍ය වෛද්‍ය බල ප්‍රදේශයෙන් ඊයේ දිනයේ ආසාදිතයින් 145 දෙනෙකු හදුනාගැණුනා. ඔවුන්ගේ ආශ්‍රිතයින් 600 කට වැඩි පිරිසකගේ පීසිආර් පරීක්ෂණ   බෝකුන්ද සෞඛ්‍ය වෛද්‍ය නිලධාරී කාර්යාලයේ දී අද සිදු කෙරෙනවා. කොරෝනා ආසාදිතයින් ශීඝ්‍රයෙන් වාර්තා වීමත් සමග කළුතර දකුණ පොලිස් බල ප්‍රදේශයේ අධිකාරිගොඩ ග්‍රාම නිලධාරී වසම ඊයේ සවස හයේ සිට හුදෙකලා කිරීමට කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය පියවර ගත්තා. කුරුණෑගල දිස්ත්‍රික්කයේ කුලියාපිටිය තිත්තවැල්ගාල කුඹුක්ගැටේ නිකදලුපොත යන ප්‍රදේශද හුදකලා කර තිබෙනවා. කොරෝනා ආසාදනය වී සිටි හතර දෙනෙකු මිය යාමත් සමග කොරෝනා මරණ සංඛ්‍යාවද 642 දක්වා ඉහළ ගියා. කොළඹ 2 ප්‍රදේශයේ පදිංචි 46 හැවිරිදි විදේශික පිරිමි පුද්ගලයෙකු , රත්ගම ප්‍රදේශයේ පදිංචි 46  හැවිරිදි පිරිමි පුද්ගලයෙකු,  කුලියාපිටිය පදිංචි 65 හැවිරිදි පිරිමි පුද්ගලයෙකු සහ කොළඹ 4 පදිංචි 63 හැවිරිදි විදේශික පිරිමි පුද්ගලයෙකුයි මෙලෙස මිය ගොස් තිබෙන්නේ. කොරෝනා සෞඛ්‍ය මාර්ගෝපදේශ අනුගමනය නොකිරීම‌ හේතුවෙන් මඩකලපුව පාසලක විදුහල්පතිවරයෙකුට එරෙහිව නඩු පවරන බව සෞඛ්‍ය බලධාරීන් පවසනවා. සෞඛ්‍ය නීති උල්ලංඝනය කරමින් සියයකට අධික පිරිසක් රැස් කර පාසල් සංවර්ධන සමිතියේ රැස්වීමක් පැවැත්වීමට‌ විදුහල්පතිවරයා කටයුතු කර ඇති බවයි සෞඛ්‍ය බලධාරීන් පවසන්නේ. මඩකලපුව ගුරු විද්‍යාලයේ හතර දෙනෙකු කොරෝනා ආසාදිතයින් බවට හදුනාගැනීමත් සමග පංතිකාරම දෙකක් වසා දැමීමට පියවර ගත් බව කොට්ටමුණේ මහජන සෞඛ්‍ය පරීක්ෂක ටී මිතුන්රාජ් මහතා ප්‍රකාශ කළා. මඩකලපුව මහත්මා ගාන්ධි උද්‍යානයේ දී සිය දෙනෙකු පීසිආර් පරීක්ෂණ සදහා යොමු කළ අතර එහිදීයි මෙම කොරෝනා ආසාදිතයින් හදුනාගෙන තිබෙන්නේ. මාස හයකට පසු අධ්‍යයන කටයුතු සදහා ගුරු විද්‍යාලය ආරම්භ කළේ පසුගිය සදුදා දිනයේයි. නව කොරෝනා ප්‍රභේදයේ ශීඝ්‍ර පැතිර යාමත් සමග එළඹෙන වෙසක් සමයේ දී ප්‍රවේශම්කාරී ලෙස කටයුතු නොකළහොත් ඉතාමත් අවධානම් තත්ත්වයකට මුහුණ දීමට සිදුවන බව මහජන සෞඛ්‍ය පරීක්ෂකවරුන්ගේ සංගමය පෙන්වා දෙනවා.   ", "URL": "https://www.itnnews.lk/2023/10/05/333545/", "Category": "දේශීය පුවත්", "Parent URL": null}