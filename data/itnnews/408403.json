{"Source": "ITN news", "Timestamp": "අප්‍රේල් 26, 2022 14:00", "Headline": "සාරා ජෙස්මින් සොයා ගැනීමට හෙට(27) අම්පාරේදී සිරුරු කොටස් ගොඩගැනේ", "News Content": "2019 වසරේ සයින්දමරුදු බෝම්බ පිපිරීමෙන් මියගිය අයගේ දේහ කොටස් හෙට (27) ගොඩගැනීමට නියමිත බව පොලිස් මාධ්‍ය කොට්ඨාශය නිවේදනය කරයි. දේහය අම්පාර සුසාන භූමියේදී ගොඩගැනීමට නියමිතව තිබෙනවා.  අපරාධ පරීක්ෂණ දෙපාර්තමේන්තුව (CID) කල්මුණේ මහේස්ත්‍රාත් අධිකරණයෙන් කළ ඉල්ලීමකට අනුව මේ සම්බන්ධයෙන් අවසර ලබා දී ඇත. පුලස්තිනී මහේන්ද්‍රන් හෙවත් සාරා ජෙස්මින්ගේ ඩීඑන්ඒ හඳුනාගැනීම සඳහා දේහ කොටස් ගොඩගන්නා බවයි පොලිස්  සඳහන් කරන්නේ. 2019 පාස්කු ප්‍රහාරයෙන් පසු සහරාන් හෂීම් නමැති ප්‍රහාරයේ නායකයාගේ සොහොයුරා වන මොහොමඩ් රිල්වාන් අත්අඩංගුවට ගැනීමට පොලිසිය උත්සාහ කිරීමේදී අප්‍රේල් 26 වැනිදා සයින්දමරුදු ප්‍රදේශයේ නිවසක පිපිරීමක් සිදු කර තිබුණි. මෙම පිපිරීමෙන් ජ්‍යෙෂ්ඨ පුරවැසියන් සහ ළමුන් ඇතුළු 17 දෙනෙකු මිය ගොස් ඇති අතර මියගිය අය අතර සාරා ජෙස්මින් ද සිටි බව පැවසේ. සාරා ජැස්මින් පාස්කු ප්‍රහාරයේදී මීගමුව කටුවාපිටිය දේවස්ථානය ඉලක්ක කර බෝම්බ ප්‍රහාරය එල්ල කළ මොහොමදු හස්තුන්ගේ  බිරිඳයි. කෙසේ වෙතත්, සයින්දමරුදු ප්‍රදේශයේ සිදුවූ පිපිරීමෙන් පසු මියගිය අයගේ DNA සාම්පලවලින් සාරා ජැස්මින් සිටි බවට අනාවරණය වී නොතිබිණි. පසුගිය පරීක්ෂණ දෙකේදී ජෙස්මින්ගේ සාම්පල පෙන්නුම් කර නොතිබූ බැවින්, වින්දිතයන් සම්බන්ධයෙන් තුන්වන DNA පරීක්ෂණයක් පවත්වන ලෙස ඉල්ලීමක් කර තිබෙනවා. සයින්දමරුදු පිපිරුම සහ DNA පරීක්ෂණවලින් පසුව සාරා ජෙස්මින් ජීවතුන් අතර සිට ඉන්දියාවට පැන ගොස් ඇති බවට සැක මතු වුණා. සාරා ජෙස්මින් සයින්දමරුදු පිපිරීමෙන් මිය ගියාද එසේත් නැතිනම් ඒ වන විට රටින් පලා ගොස් සිටියාද යන්න තහවුරු කර ගැනීම සඳහා තුන්වන ඩීඑන්ඒ පරීක්ෂණයක් පවත්වන ලෙස රහස් පොලිසිය ඉල්ලා තිබෙනවා.  ", "URL": "https://www.itnnews.lk/2023/10/05/408403/", "Category": "Breaking News,දේශීය පුවත්", "Parent URL": null}