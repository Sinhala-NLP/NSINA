{"Source": "ITN news", "Timestamp": "செப்டம்பர் 18, 2021 12:50", "Headline": "நாடளாவிய ரீதியில் தடுப்பூசி வேலைத்திட்டம் வெற்றிகரமாக இன்றும் முன்னெடுப்பு", "News Content": "இதுவரை ஒரு கோடியே 36 இலட்சத்து 90 ஆயிரத்து 202 பேர் எந்தவொரு தடுப்பூசியின் முதலாவது டோசை பெற்றுள்ளனர். மேலும் ஒரு கோடியே 9 இலட்சத்து 68 ஆயிரத்து 195 பேர் இரண்டு டோஸ்களையும் பெற்றுள்ளனர். நாடளாவிய ரீதியில் தடுப்பூசி வேலைத்திட்டம் வெற்றிகரமாக மேற்கொள்ளப்படுகிறது. கொழும்பு விஹாரமஹா தேவி பூங்கா வளாகத்திலும் தியத்தயுயன வளாகத்திலும் இராணுவத்தின் தலையீட்டில் மேற்கொள்ளப்படும் இந்த தடுப்பூசி வேலைத்திட்டம் இன்றைய தினமும் மேற்கொள்ளப்படுமென இராணுவம் தெரிவித்துள்ளது. மட்டக்களப்பு மாவட்டத்தின் 14 சுகாதார வைத்திய அதிகாரப்பிரிவிலுள்ள 30 வயதுக்கு மேற்பட்டவர்களுக்கு கொரோனா தடுப்பூசி வேலைத்திட்டம் மேற்கொள்ளப்படுகிறது. எவ்வித தடையுமின்றி மக்களுக்கு தடுப்பூசியை பெற்றுக்கொள்ள முடியுமென சுகாதார தரப்பு தெரிவிக்கிறது. ஹட்டன், கொட்டக்கலை கிராம சேவகர் பிரிவிலுள்ள 30 வயதுக்கு மேற்பட்டோருக்கான சைனோபாம் தடுப்பூசி இன்றைய தினம் வழங்கப்படுகிறது. அதன் அடிப்படையில் 30 வயதுக்கு மேற்பட்டோரில் இதுவரை முதலாவது டோசை பெற்றுக்கொள்ளாதவரும் மேலும் இரண்;டாவது டோசை பெற்றுக்கொள்வதற்கு தகுதியுடையோரும் இதனை பெற்றுக்கொள்ளமுடியுமென தெரிவிக்கப்படுகிறது. முல்லைத்தீவு மாவட்டத்திற்கு இதுவரை முதற்கட்டமாக 51 ஆயிரத்து 240 தடுப்பூசிகளும் அதன் இரண்டாம் கட்டமாக 64 ஆயிரம் தடுப்பூசிகளும் கிடைக்கப்பெற்றுள்ளதாக மாவட்ட செயலாளர் க.விமலநாதன் தெரிவித்தார். ", "URL": "https://www.itnnews.lk/2023/10/05/363430/", "Category": "Breaking News,அண்மைய செய்திகள்", "Parent URL": null}