{"Source": "ITN news", "Timestamp": "සැප්තැම්බර් 19, 2022 10:14", "Headline": "නෙළුම් කුලුනට වැඩිම නරඹන්නන් ඊයේ දිනයේ – වාර්තාගත ආදායමකුත් !", "News Content": "නෙළුම් කුලුන මහජන ප්‍රදර්ශනය සඳහා විවෘත කළ දිනයේ සිට ඊයේ දිනය දක්වා රුපියල් මිලියන 7කට අධික මුදලක් උපයාගෙන ඇති බව නෙළුම් කුලුන කළමණාකරණ ප්‍රධානී ප්‍රසාද් සමරසිංහ මහතා පවසනවා. ඊයේ රාත්‍රී 8.00 වන විට ප්‍රවේශපත්‍ර 6800කට අධික ප්‍රමාණයක් අලෙවි වී ඇති බවද ඒ මහතා සඳහන් කළා. විශාල පිරිසක් පැමිණීමත් සමඟ නෙළුම් කුලුන පරිශ්‍රයේ දැඩි රථවාහන තදබදයක් ද පැවතියා. ඊයේ රාත්‍රියේ පැමිණි නරඹන්නන්ගේ සංඛ්‍යාව බෙහෙවින් වැඩි වීම නිසා කුලුනු පරිපාලනයට අවස්ථා කිහිපයකදී ප්‍රවේශපත්‍ර නිකුත් කිරීම තාවකාලිකව නතර කිරීමට සිදු වුණා. නෙළුම් කුලුන නැරඹීම සඳහා දැනට නිකුත් කරනු ලබන්නේ රුපියල් 500-ප්‍රවේශපත්‍ර පමණක් වන අතර සතියේ දිනවල පස්වරු 2.00 සිට රාත්‍රී 11.00 දක්වා සහ සති අන්තයේ මධ්‍යහ්න 12.00 සිට මධ්‍යම රාත්‍රී 12.00 දක්වා නෙළුම් කුලුන මහජන ප්‍රදර්ශනය සඳහා විවෘතව පවතී. ", "URL": "https://www.itnnews.lk/2023/10/05/435793/", "Category": "දේශීය පුවත්", "Parent URL": null}