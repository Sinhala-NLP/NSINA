{"Source": "ITN news", "Timestamp": "සැප්තැම්බර් 14, 2023 09:51", "Headline": "දුම්රිය ධාවනය ක්‍රමයෙන් යළි යථා තත්ත්වයට", "News Content": "දුම්රිය රියදුරන් පිරිසක් ආරම්භ කළ වැඩවර්ජනය අවසන් කර තිබෙනවා. ඒ අනුව දුම්රිය ධාවනය යථා තත්ත්වයට පත් වෙමින් පවතිනවා. ඊයේ රාත්‍රීයේ පැවති සාකච්ඡාවකින් අනතුරුව වැඩවර්ජනය අත්හිටුවීමට පියවර ගත් බව ලොකොමොටිව් ඔපරේටින් ඉංජිනියර්ස් සංගමයේ ලේකම් සී එම් සේනාරත්න මහතා මේ බව කියා සිටියා. ඉල්ලීම් කිහිපයක් මුල්කර ගනිමින් පසුගිය 12 වනදා සිට මෙම වෘත්තීය සමිතියට අයත් දුම්රිය රියදුරන් 84 දෙනෙකු වැඩවර්ජනයක් ආරම්භ කළා. වර්ජනය හේතුවෙන් දුම්රිය මගීන් දැඩි අපහසුතාවකට පත්වුණා. තරුණයෙකු දුම්රියෙන් ඇඳ වැටීමෙන් ජිවිතක්ෂයට පත්වුණා. මෙවැනි පසුබිමක දුම්රිය සේවය අත්‍යවශ්‍ය සේවාවක් බවට පත් කරමින් ගැසට් නිවේදනයක් ද නිකුත් කෙරුණා. වර්ජනයේ නිරත දුම්රිය රියදුරන් සේවයට වාර්තා නොකරන්නේ නම් ඔවුන් සේවය හැර ගියා සේ සලකන බව දුම්රිය දෙපාර්තමේන්තුව ඊයේ සඳහන් කළා. කෙසේ වුව ද ඊයේ පැවති සාකච්ඡාවෙන් අනතුරුව වර්ජනය අවසන් කිරීමට අදාළ වෘත්තීය සමිතිය තීරණය කළා.     ", "URL": "https://www.itnnews.lk/2023/10/05/515791/", "Category": "Breaking News,දේශීය පුවත්", "Parent URL": null}