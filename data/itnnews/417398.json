{"Source": "ITN news", "Timestamp": "ජූනි 17, 2022 11:52", "Headline": "පාඨලීට එරෙහි නඩුවේ මූලික විරෝධතා දේශන ඉදිරිපත් කිරීම සඳහා දින නියම කෙරේ", "News Content": "හිටපු ඇමති පාඨලී චම්පික රණවක මහතාට එරෙහි නඩුවේ මූලික විරෝධතා පිළිබඳ දේශන ඉදිරිපත් කිරීම සඳහා එය ලබන 27 වනදා කැදවන ලෙස කොළඹ මහාධිකරණය නියම කළා. අපරික්ෂාකාරීව රිය පදවා තරුණයෙකු අනතුරට ලක් කිරීම ඔහුට එරෙහි චෝදනාවයි. මෙම නඩුව කොළඹ මහාධිකරණය හමුවේ කැදවූ අවස්ථාවේ පාඨලී චම්පික රණවක මහතා වෙනුවෙන් ජනාධිපති නීතීඥ සරත් ජයමාන්න මහතා කරුණු දැක්වුවා. ඔහු කියා සිටියේ තම සේවාදායකයාට සාධාරණ නඩු විභාගයක් පවත්වාගෙන යාම සදහා පැමිණිල්ල වෙතින් තවදුරටත්  ලේඛණ අපේක්ෂා කරන බවයි. එහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජෙනරාල් මාධව තෙන්නකෝන් මහතා සදහන් කළේ ‍ලේඛණ රැසක් දැනටමත් ලබා දී ඇති බවයි. විත්තිය ඉල්ලන ඇතැම් ලේඛණ පැමිණිල්ලට පවා සොයා ගැනීමට අපහසු බව ඔහු පෙන්වා දුන්නා. කෙසේ වෙතත් ලබා දිය හැකි ලේඛණ තිබේනම් ඒවා ලබා දෙන බවද අතිරේක සොලිසිටටර් ජෙනරාල්වරයා සදහන් කළා. පාඨලී චම්පික මහතා වෙනුවෙන් ජනාධිපති නීතීඥ සරත් ජයමාන්න මහතා එහිදී කරුණු දක්වමින් මෙම නඩුවේ චෝදනා පත්‍රය කියවා දීමට පෙර ඒ සම්බන්ධයෙන් අධිකරණය මූලික විරෝධතාවක් ඉදිරිපත් කිරීමට අපේක්ෂා කරන බව පැවසුවා. එම විරෝධතාව ලබන 27 වනදා ඉදිරිපත් කරන ලෙස විනිසුරුවරයා නියෝග කළා. 2016 වසරේ පෙබරවාරි 28 වනදා රාජගිරිය ප්‍රදේශයේදී අපරික්ෂාකාරීව රිය පදවා තරුණයෙකු බරපතල රිය අනතුරකට ලක් කිරීමේ චෝදනාවට පාඨලී චම්පික රණවක මහතාට එරෙහිව මෙම නඩුව පවරා ඇත්තේ නීතිපතිවරයායි. ", "URL": "https://www.itnnews.lk/2023/10/05/417398/", "Category": "Breaking News,දේශීය පුවත්", "Parent URL": null}