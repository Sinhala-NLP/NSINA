{"Source": "ITN news", "Timestamp": "නොවැම්බර් 22, 2022 10:36", "Headline": "ප්‍රවීණ රංගණ ශිල්පි ඇල්ෆ්‍රඩ් පෙරේරාගේ දේහය පිළිබද අවසන් කටයුතු අද පස්වරුවේ", "News Content": "ප්‍රවීණ රංගන ශිල්පියෙකු මෙන්ම ගුවන්විදුලි නිවේදකයකු වූ අභාවප්‍රාප්ත ඇල්ෆ්‍රඩ් පෙරේරා මහතාගේ දේහය පිළිබද අවසන් කටයුතු කැලණිය දළුගමදී අද සිදු කිරීමට නියමිතයි. 1970 දශකයේ අතිශ්‍යයින් ජනප්‍රියවූ විනෝද සමය වැඩසටහනේ නිර්මාතෘවරයා වන ඇල්ෆ්‍රඩ් පෙරේරා මහතා ශ්‍රී ලංකා ගුවන්විදුලි සංස්ථාවේ ප්‍රවෘත්ති නිවේදකයකු ලෙස දීර්ඝ කාලයක් කටයුතු කළා. පාර්ලිමේන්තුවේ එසැන භාෂා පරිවර්ථකයකු ලෙස දීර්ග කාලයක් කටයුතු කළ ඇල්ෆ්‍රඩ් පෙරේරා මහතා පිලිපීනයේ සිට ක්‍රියාත්මක වූ වෙරිටාස් ගුවන්විදුලි‍යේ සිංහල අංශය භාරවද කටයුතු කළ දක්ෂ මාධ්‍යවේදියෙකු ද වනවා. චිත්‍රපට ගණනාවකට මෙන්ම ටෙලිනාට්‍ය කිහිපයකද ඔහු සිය රංගනයෙන් දායකත්වය ලබා දුන්නේ තමා තුළ වූ රංගන කුසලතාව පිළිපිඹු කරමින්. අභාවප්‍රාප්ත ඇල්ෆ්‍රඩ් පෙරේරා මහතාගේ දේහය මේ වන විට කිරිබත්ගොඩ මාකොල සුප්‍රීම් අවමංගල්‍ය ශාලාවේ තැන්පත් කර තිබෙනවා. දේහය පිළිබද අවසන් කටයුතු කැලණිය දළුගම පොදු සුසාන භූමියේදී අද පස්වරු 3.30ට සිදු කිරීමට නියමිතයි.         ", "URL": "https://www.itnnews.lk/2023/10/05/447011/", "Category": "Breaking News,දේශීය පුවත්", "Parent URL": null}