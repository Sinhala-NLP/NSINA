{"Source": "ITN news", "Timestamp": "අගෝස්තු 10, 2023 16:54", "Headline": "පොලිස් බලතල බෙදීම පිළිබඳ විශේෂ සාකච්ඡාවක්", "News Content": "13 වන සංශෝධනයේ පොලිස් බලතල බෙදීම පිළිබද විශේෂ සාකච්ඡාවක් මහජන ආරක්ෂක අමාත්‍යවරයා සහ දෙමළ ජාතික සන්ධානයේ මන්ත්‍රීවරුන් අතර ඊයේ (09) පැවැත්වුණා. මහජන ආරක්ෂක අමාත්‍ය ටිරාන් අලස් මහතා පොලිස් බලතල ඉල්ලා සිටීමට හේතූන් විමසා සිටියා. එහිදී දෙමළ ජාතික සන්ධාන මන්ත්‍රීවරුන් ලොව සෙසු රටවල් උදාහරණයට ගනිමින් බලය බෙදීමේ වැදගත්කම පෙන්වා දුන්නා. දෙමළ ජාතිකයින් මුහුණ දෙන ගැටලු පිළිබද අවධානය යොමු වුණා. පොලිස් බලතල නොබෙදා එම ගැටලුව විසදීමේ හැකියාව සම්බන්ධයෙන් අමාත්‍යවරයා මෙහිදී සාකච්ඡා කළා. විදේශ රටවල් භාවිත කරන ක්‍රමවේද ශ්‍රී ලංකාව තුළ ක්‍රියාත්මක කිරීමට හැකි බවයි එම මන්ත්‍රීවරුන් සදහන් කළේ. එහෙත් ටිරාන් අලස් මහතා මෙහිදී පැවසුවේ එම රටවල් සහ ශ්‍රී ලංකාවේ දේශපාලන සමාජීය සංස්කෘතීන් මුළුමනින්ම වෙනස් බවයි. දෙමළ ජනතාවට සහ දෙමළ නායකයින්ට 13 වන සංශෝධනය ක්‍රියාත්මක කිරීමේ අවශ්‍යතාව කුමක්දැයි අමාත්‍යවරයා ප්‍රශ්න කළා. එහිදී මන්ත්‍රීවරුන් පැවසුවේ දිස්ත්‍රික් කමිටු මගින් ගන්නා තීරණ ක්‍රියාත්මක කිරීමට දුර බැහැර ගෙවාගෙන කොළඹට පැමිණීමට සිදුවීම හා ඇතැම් ආණ්ඩුකාරවරුන්ගේ තීරණ ක්‍රියාත්මක කිරීමේ ගැටලුවක් පැවතීම නිසා බවයි. පොලිස් බලතල ලබාදීම සම්බන්ධ යෝජිත කරුණුවලට අලුත් කිසිවක් එක් නොවන බවද ඔවුන් සදහන් කළා. උතුරු ප්‍රදේශයේ මත්ද්‍රව්‍ය සහ අපරාධ ඉහළ ගොස් ඇති බව එම මන්ත්‍රීවරුන් පැවසුවා. එහිදී අමාත්‍යවරයා කියා සිටියේ මත්ද්‍රව්‍ය සහ පාතාල මර්දනයට පත් කර ඇති විශේෂ පොලිස් කමිටුවට ඒ පිළිබද තොරතුරු ලබා දෙන ලෙසයි ", "URL": "https://www.itnnews.lk/2023/10/05/507175/", "Category": "දේශීය පුවත්", "Parent URL": null}