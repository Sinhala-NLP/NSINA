{"Source": "ITN news", "Timestamp": "அக்டோபர் 14, 2022 12:51", "Headline": "மைத்திரிக்கு எதிரான வழக்கை 10 வாரங்களுக்கு ஒத்திவைக்குமாறு உத்தரவு.", "News Content": "முன்னாள் ஜனாதிபதி மைத்திரிபால சிறிசேனவுக்கு எதிராக தாக்கல் செய்யப்பட்டுள்ள தனிப்பட்ட முறைப்பாடு தொடர்பான வழக்கை 10 வாரங்களுக்கு ஒத்திவைக்குமாறு மேன்முறையீட்டு நீதிமன்றம் கோட்டை நீதவான் நீதிமன்றத்திற்கு உத்தரவிட்டுள்ளது. குறித்த காலப்பகுதிக்குள் மைத்திரிபால சிறிசேனவுக்கு பாதிப்பு ஏற்படக்கூடிய வகையில் உத்தரவுகளை பிறப்பிக்க வேண்டாமெனவும் மேன்முறையீட்டு நீதிமன்றம் கோட்டை நீதவானுக்கு உத்தரவிட்டுள்ளது. மைத்திரிபால சிறிசேன தாக்கல் செய்துள்ள ரிட் மனுவை ஆராய்ந்ததன் பின்னரே மேன்முறையீட்டு நீதிமன்றம் குறித்த உத்தரவை பிறப்பித்துள்ளது. சோபித ராஜகருணா மற்றும் தம்மித கனேபொல ஆகிய நீதவான் குழுவே , கோட்டை நீதவானுக்கு குறித்த உத்தரவை பிறப்பித்துள்ளது. இதேவேளை உயிர்த்த ஞாயிறு தாக்குதல் தொடர்பான தகவல்கள் முன்கூட்டியே கிடைத்தும், தாக்குதலை தடுக்க தவறியதாக முன்னாள் ஜனாதிபதி மைத்திரிபால சிறிசேனவுக்கு எதிராக கோட்டை நீதவான் நீதிமன்றில் வழக்கு தாக்கல் செய்யப்பட்டுள்ளது. அதில் ஆஜராகுமாறு கோட்டை நீதிமன்றம் மைத்திரிபால சிறிசேனவுக்கு அழைப்பாணை விடுத்திருந்தது. குறித்த அழைப்பாணையை இரத்து செய்யுமாறு கோரியே மைத்திரிபால சிறிசேன மேன்முறையீட்டு நீதிமன்றில் ரிட் மனு தாக்கல் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/440481/", "Category": "Breaking News,தேசிய செய்திகள்", "Parent URL": null}