{"Source": "ITN news", "Timestamp": "பிப்ரவரி 10, 2022 13:33", "Headline": "வடகொரியாவிற்கு தென்கொரியா ஜனாதிபதியிடமிருந்து எச்சரிக்கை..", "News Content": "வடகொரியா மீண்டும் நீண்டதூர ஏவுகணை சோதனை நடவடிக்கைகளை முன்னெடுத்தால், நெருக்கடி நிலையை சந்திக்க நேரிடுமென தென்கொரிய ஜனாதிபதி எச்சரிக்கை விடுத்துள்ளார். பியோன் யாங் அணு ஆயுத செயற்பாடுகள் மற்றும் நீண்ட தூர ஏவுகணை சோதனைகளை நிறுத்துவதற்கு நடவடிக்கை எடுக்க வேண்டுமென தென்கொரிய ஜனாதிபதி மூன் ஜே இன் வலியுறுத்தியுள்ளார். கொரிய தீபகற்பத்தில் நெருக்கடி நிலை ஏற்படுமெனவும் அதனை தவிர்த்துக்கொள்வதற்கான இராஜதந்திர பேச்சுவார்த்தைகளுக்கு தான் அழைப்பு விடுப்பதாகவும் அவர் குறிப்பிட்டுள்ளார். 2017ம் ஆண்டுக்கு பின்னர் கடந்த ஜனவரி மாதத்தில் வடகொரியா அணு ஆயுத சோதனை நடவடிக்கைகளையும் கண்டம் விட்டு கண்டம் பாயும் ஏவுகணை சோதனை நடவடிக்கைகளையும் தொடர்ச்சியாக முன்னெடுத்திருந்தது. இந்நிலையில் கடந்த 5 வருடங்களுக்கு முன்னர் இருந்து பழைய நிலையை மீண்டும் வடகொரியா ஏற்படுத்தியுள்ளதாகவும் போர் தொடர்பான அச்சுறுத்தல் எழுந்துள்ளதாகவும் தென்கொரிய ஜனாதிபதி தெரிவித்துள்ளார். இதேவேளை தென்கொரியா எதிர்வரும் மார்ச் மாதம் ஜனாதிபதி தேர்தல் நடைபெறவுள்ளதோடு, மூன் ஜே இன் தனது 5 வருட பதவிக்காலத்தை எதிர்வரும் மே மாதம் நிறைவு செய்யவுள்ளமையும் சுட்டிக்காட்டத்தக்கது. ", "URL": "https://www.itnnews.lk/2023/10/05/394293/", "Category": "Breaking News,சர்வதேச செய்திகள்", "Parent URL": null}