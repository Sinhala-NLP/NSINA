{"Source": "ITN news", "Timestamp": "නොවැම්බර් 1, 2022 12:04", "Headline": "ඉහළ යාමේ ප්‍රවණතාව වෙනස් කරමින් උද්ධමනයේ පහළ යාමක්", "News Content": "ඔක්තෝබර් මාසයේ සිට දක්නට ලැබුණු ඉහළ යාමේ ප්‍රවණතාව වෙනස් කරමින් උද්ධමනය 66.0% දක්වා පහළ ගොස් තිබෙනවා. වාර්ෂික ලක්ෂ්‍යමය උද්ධමනය මෙලෙස පහළයාම සදහා ප්‍රධාන වශයෙන් ආහාර සහ ආහාර නොවන කාණ්ඩ දෙකෙහිම ද්‍රව්‍ය වල මිල ගණන්වල සිදුවූ මාසික පහළයාම හේතුවී ඇති බවයි ශ්‍රී ලංකා මහ බැංකුව පෙන්වා දෙන්නේ. කොළඹ පාරිභෝගික මිල දර්ශකයෙහි වාර්ෂික ලක්ෂ්‍යමය වෙනස මගින් ගණනය කරන මතුපිට උද්ධමනය පසුගිය සැප්තැම්බර් මාසය වනවිට පැවතියේ සියයට 69.8 ක් ලෙසයි. එය ඔක්තෝබර් මාසය වනවිට සියයට 66.0 ක් දක්වා පහළ ගොස් තිබෙනවා. ආහාර කාණ්ඩයෙහි වාර්ෂික ලක්ෂ්‍යමය උද්ධමනය 2022 සැප්තැම්බර් මාසයේ පැවති සියයට 94.9 සිට ඔක්තෝබර් මාසය වනවිට සියයට 85.6 දක්වා පහළ ගොස් තිබෙනවා. ආහාර නොවන කාණ්ඩයෙහි වාර්ෂික ලක්ෂ්‍යමය උද්ධමනය සැප්තැම්බර් මාසයේ පැවති සියයට 57.6 සිට ඔක්තෝබර් මාසය වනවිට සියයට 56.3 දක්වා පහළ ගොස් ඇති බවයි ශ්‍රී ලංකා මහ බැංකුව නිවේදනය කරන්නේ. මාසික වෙනස මගින් මනිනු ලබන කොළඹ පාරිභෝගික මිල දර්ශකය මාස 14 කට පසුව, පසුගිය ඔක්තෝබර් මාසයේ දී සියයට 0.35 කින් පහළ ගොස් තිබෙනවා. ඊට ප්‍රධාන හේතුව වී ඇත්තේ ආහාර කාණ්ඩයේ අයිතමවල මිල ගණන් මාසිකව සියයට 0.75 කින් පහළ යාම බවයි මහ බැංකු වාර්තා පෙන්වා දෙන්නේ. ඒ අනුව ආහාර කාණ්ඩය තුළ මත්ස්‍ය, කරවල සහ සහල් මිල ගණන් සැලකිය යුතු පහළයාමක් දැකගත හැකි බව එම වාර්තාවේ වැඩිදුරටත් සදහන්. එහෙත් 2022 ඔක්තෝබර් මාසයේ දී ජංගම දුරකතන, ස්ථාවර දුරකතන, අන්තර්ජාල ගාස්තු, රෙදිපිලි සහ පාවහන්, ආපනශාලා සහ හෝටල් යන උප කාණ්ඩවල අයිතමවල මිල ගණන් ඉහළයාම හේතුවෙන් ආහාර නොවන කාණ්ඩයේ මාසික ඉහළයාමක් වාර්තා වී තිබෙනවා. එමෙන්ම වාර්ෂික සාමාන්‍ය උද්ධමනය 2022 සැප්තැම්බර් මාසයේ පැවති සියයට 33.4 සිට 2022 ඔක්තෝබර් මාසයේ දී සියයට 38.3 දක්වා ඉහළ ගොස් තිබෙනවා. ", "URL": "https://www.itnnews.lk/2023/10/05/443588/", "Category": "Breaking News,දේශීය පුවත්", "Parent URL": null}