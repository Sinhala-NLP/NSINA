{"Source": "ITN news", "Timestamp": "මාර්තු 1, 2023 19:57", "Headline": "යහපත් ප්‍රතිචාරයක් නොලැබුනහොත් වෘත්තීය සමිති අඛණ්ඩ වෘත්තීය ක්‍රියාමාර්ගයකට", "News Content": "රජයේ බදු ප්‍රතිපත්තියට විරෝධය  පල කරමින් වරාය, තෙල්, විදුලි, බැංකු ඇතුළු වෘත්තීය සමිති 40 කට අයත් සාමාජිකයන් අද වෘත්තීය ක්‍රියාමාර්ගවලට එළඹ තිබෙනවා. යහපත් ප්‍රතිචාරයක් නොලැබුනහොත් අඛණ්ඩ වෘත්තීය ක්‍රියාමාර්ගයකට එළඹෙන බවයි ඔවුන් පවසන්නේ. කෙසේ වෙතත් වෘත්තීය ක්‍රියාමාර්ගයට සහාය දෙන බවට ප්‍රකාශ කළ වෘත්තීය සමිති කිහිපයක් අද දිනයේ වැඩවර්ජනවලින් ඉවත්ව රාජකාරී සුපුරුදු පරිදි සිදු කළා. රජයේ බදු ප්‍රතිපත්තිය වහාම හකුලාගන්නා ලෙස බලකරමිනුයි වෘත්තීය සමිති වාත්තීය ක්‍රියාමාර්ගවලට එළඹ තිබෙන්නේ. ඇතැම් වෘත්තීය සමිති වැඩවර්ජන ක්‍රියාත්මක කරන අතර කෑම පැයේ විරෝධතාව පල කිරීම සහ කලුපටි පැලද ඇතැම් වාත්තීය සමිති අද සිය විරෝධය පල කළා. කෙසේ වෙතත් ඇතැම් නිලධාරීන් සහ ක්ෂේත්‍ර වැඩවර්ජනයට සහාය පළ කිරීමක් සිදුකර නැති බවට ද වාර්තා වුණා. මේ අතර වරාය, ගුවන්තොටුපල හා මගී ප්‍රවාහන සේවා ඇතුළු ඒ ආශ්‍රිත සේවා රැසක් අත්‍යවශ්‍ය සේවා කරමින් ඊයේ දිනයේ ගැසට් නිවේදනයකද නිකුත් කෙරුණා. සෞඛ්‍ය  ක්ෂේත්‍රයේ ඇතැම් අංශවල සේවකයන් අද දිනයේ වැඩවර්ජනයට එක්ව සිටියා. මාතෘ, ළමා, වකුගඩු හා පිළිකා රෝහල්, ත්‍රිවිධ හමුදා රෝහල්, අංගොඩ ජාතික මානසික විද්‍යායතනය ආදී ස්ථානවල වැඩවර්ජනය ක්‍රියාත්මක නොවූ බව රජයේ වෛද්‍ය නිලධාරීන්ගේ සංගමය ප්‍රකාශ කළා. දිවයින පුරා බැංකු සේවකයින් ද අද වැඩවර්ජනයට එක්ව සිටියා. බොහෝ පිරිසක්  ලෙඩ නිවාඩු වාර්තා කළ අතර කොළඹ පිහිටි ලංකා බැංකු ප්‍රධාන ශාඛාවේ සේවකයින් ද සේවයට වාර්තා කර සිටියේ නැහැ. මහජන බැංකු සේවකයින් ද වෘත්තීය ක්‍රියාමාර්ගයට එක්ව සිටින ආකාරයයි දැක ගත හැකි වුනේ. ලංකා ඛණිජ තෙල් නීතිගත සංස්ථාවේ ද සේවකයින් ද අකුරට වැඩ කිරීමේ වෘත්තීය  ක්‍රියාමාර්ගයකට එළඹ සිටියා. ඔවුන් දහවල් කෑම පැයේදී උද්ඝොෂණයකද නිරත වුණා. විදුලි බල මණ්ඩලයේ සේවකයින් 90%ක් පමණ සේවයෙන් ඉවත්ව සිටි බව විදුලි බල මණ්ඩලයේ ඉංජිනේරු සංගමය ප්‍රකාශ කළා. දිවයින පුරා විදුලි බිල්පත් ගෙවීමේ කවුළු සියල්ල වසා දමමින් ඔවුන් තම විරෝධතාව පල කළා. කෙසේ වෙතත් හදිසි විදුලි බිඳ වැටීම් සිදුව හොත් යථා තත්ත්වයට පත් කිරීමට සේවකයින් ස්ථාන ගත කර සිටි බවයි වෘත්තීය සමිති නියෝජිතයින් පවසන්නේ. වරාය සේවකයින්ද බදු ප්‍රතිපත්තියට විරෝධය පල කරමින් අද උදෑසන 7 ආරම්භ කළ අකුරට වැඩ කිරිමේ වෘත්තීය ක්‍රියාමාර්ගය හෙට උදෑසන 7 දක්වා ක්‍රියාත්මක කිරීමට තීරණය කරතිබෙනවා. වරාය වෘත්තීය සමිති 33 ක් ඊට එක්ව සිටින අතර ඔවුන් දහවල් කෑම පැයේදී වරාය පිවිසුම අසළ උද්ඝෝෂණයක් ද සිදු කළා. මේ අතර පාසල් පද්ධතිය තුළ වැඩ වර්ජනයක් සිදු වන බවට ප්‍රකාශ කළ ද පාසල් රැසක  ගුරුවරුන් සුපුරුදු පරිදි සේවයට වාර්තා කර සිටියා. ඇතැම් ගුරුවරුන් කළු පැහැති පැහැති ඇදුම්වලින් සහ කලු පටි පැළද විරෝධය පල කරන ආකාරය දැකගත හැකි වුණා. තැපැල් සේවකයින් ද කලු පටි පැළදගනිමින් අද සිය විරෝධය පල කරනවා. ", "URL": "https://www.itnnews.lk/2023/10/05/464519/", "Category": "දේශීය පුවත්", "Parent URL": null}