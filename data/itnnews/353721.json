{"Source": "ITN news", "Timestamp": "ஆகஸ்ட் 2, 2021 12:39", "Headline": "றிஷாட்டின் வீட்டில் மற்றுமொரு பெண்ணும் துஷ்பிரயோகப்படுத்தப்பட்டதாக தகவல்..", "News Content": "முன்னாள் அமைச்சர் றிஷாட் பதியுதீன் வீட்டில் சிறுமி ஒருவர் உயிரிழந்தமை தொடர்பில் இதுவரை 40 பேரிடம் வாக்குமூலம் பதிவு செய்யப்பட்டுள்ளதாக பொலிஸார் குறிப்பிட்டுள்ளனர். அறிவியல் தொழினுட்பம் மற்றும் நேரில் கண்ட சாட்சியின் ஊடாக குறித்த விடயங்கள் தொடர்பில் தெளிவுப்படுத்தலுக்கான வாக்குமூலங்கள் நேற்றைய தினம் பதிவு செய்யப்பட்டிருந்தன. சிறப்பு நீதிமன்ற வைத்தியக்குழுவினால் மரண பரிசோதனை மேற்கொள்ளப்பட்டு வருவதாக பொலிஸார் தெரிவித்துள்ளனர். குறித்த குழுவின் அறிக்கை விரைவில் கிடைக்கப்பெறவுள்ளது. உயிரிழந்த சிறுமிக்கு முன்னர் மேலும் 10 பெண்கள் கடந்த 2009ஆம் ஆண்டு முதல் றிஷாட் பதியுதீனின் வீட்டில் பணி புரிந்துள்ளனர். குறித்த அனைத்து பெண்களும் ஒரு தரகரின் ஊடாகவே அழைத்துவரப்பட்டுள்ளமை விசாரணைகளில் தெரியவந்துள்ளது. குறித்த 10 பெண்களில் இருவர் தற்போது உயிரிழந்துள்ளனர். அதற்கமைய எஞ்சியுள்ள 8 பேரிடம் வாக்குமூலத்தை பதிவு செய்ய பொலிஸார் நடவடிக்கை எடுத்தனர். இதேவேளை றிஷாட் பதியுதீனின் வீட்டில் பணியாற்றி 29 வயதான பெண் ஒருவர் களனி பிரதேசத்தில் தொழில் ஒன்றில் ஈடுபட்டிருந்த நிலையில் கண்டறியப்பட்டார். அவரிடம் மேற்கொள்ளப்பட்ட விசாரணைகளுக்கமைய றிஷாட் பதியுதீனின் மனைவியின் சகோதரரால் குறித்த பெண் பாலியல் துஷ்பிரயோகத்திற்கு உட்படுத்தப்பட்டுள்ளமை தெரியவந்துள்ளது.22 வயதான பெண் ஒருவரை துன்புறுத்திய குற்றச்சாட்டில் குறித்தநபர் கைதுசெய்யப்பட்டு விளக்கமறியலில் வைக்கப்பட்டுள்ளார். இதனிடையே உயிரிழந்த இஷாலினி ஜூட்டிற்கு நீதிகோரி போகவந்தலாவை பொகவானை தோட்ட மக்கள் இன்றைய தினம் ஆர்ப்பாட்டத்தில் ஈடுபட்டனர். சந்தேகநபர்களுக்கு நீதிமன்றம் அதிகபட்ச தண்டனையை பெற்றுக்கொடுக்க வேண்டும் எனவும் அவர்கள் கோரிக்கை விடுத்துள்ளனர். இதனிடையே ஹட்டன் – நுவரெலிய பிரதான வீதியில் கொட்டகலை யூலிப்பீல்ட் சந்தி மற்றும் எட்டியாந்தோட்டை நகர் பகுதியிலும் கவனயீர்ப்பு போராட்டம் நடத்தப்பட்டுள்ளது. ", "URL": "https://www.itnnews.lk/2023/10/05/353721/", "Category": "Breaking News,அண்மைய செய்திகள்,தேசிய செய்திகள்", "Parent URL": null}