{"Source": "ITN news", "Timestamp": "අප්‍රේල් 14, 2022 19:21", "Headline": "දකුණු අප්‍රිකාවේ නැගෙනහිර වෙරළ නගර රැසකට ධාරාණිපාත වර්ෂාවක්", "News Content": "දකුණු අප්‍රිකාවේ නැගෙනහිර වෙරළ නගර රැසකට පසුගිය දින කිහිපයේ සිට ධාරාණිපාත වර්ෂාවක් ඇද හැලෙනවා. මේ හේතුවෙන් නගර රැසක්ම ජලයෙන් යට වී ගංවතුර තත්ත්වයක් ඇති වී තිබෙනවා. මෙම ප්‍රදේශවලට ඉදිරියේදී අධික සුළං මෙන්ම දැඩි වර්ෂාපතනයක්ද ඇති වනු ඇති බවයි එරට කාලගුණ අංශ පෙන්වා දෙන්නේ. ඇතැම් නගරවලට දින දෙකක් පුරා අඛණ්ඩව වර්ෂාව පතිත වී ඇති බවද සදහන්. අද දිනය වන විට ආපදා තත්ත්වය හේතුවෙන් සිදුව ඇති මරණ සංඛ්‍යාවද 306 ක් දක්වා ඉහළ ගොස් තිබෙනවා. දකුණු අප්‍රිකාවේ ඩර්බන් නගරයට අයහපත් කාලගුණයෙන් දැඩි බලපෑම් එල්ල වී තිබෙනවා. වසර 60කට පසුව වාර්තා වූ වැඩිම වර්ෂාපතනය පසුගිය දින කිහිපය තුළ ඩර්බන් නගරයට ඇද හැලුනු බවයි එරට ආපදා අංශ සදහන් කරන්නේ. නිවාස රැසක් විනාශයට පත්වීම නිසා විශාල පිරිසක් අවතැන්ව සිටිනවා. කාලගුණයේ පවතින අසමතුලිතතාව හේතුවෙන් මෙලෙස තත්ත්වය දරුණු වී ඇති බවයි එරට ජනාධිපති සිරිල් රමපෝෂා සදහන් කරන්නේ. ", "URL": "https://www.itnnews.lk/2023/10/05/406820/", "Category": "ජාත්‍යන්තර පුවත්", "Parent URL": null}