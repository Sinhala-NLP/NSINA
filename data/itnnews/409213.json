{"Source": "ITN news", "Timestamp": "මැයි 1, 2022 12:19", "Headline": "මුම්බායි ඉන්දියන්ස් පළමු ජය ලබයි", "News Content": "මෙවර ඉන්දීය ප්‍රමියලීග් තරගාවලියේ තම පළමු ජයග්‍රහනය වාර්තා කිරීමට ප්‍රබල මුම්බායි ඉන්දියන්ස් කණ්ඩායම සමත් වුණා. ඒ රාජස්ථාන් රෝයල්ස් කණ්ඩායම කඩුලු 5 කින් පරාජයට පත් කරමින්. මුම්බායි කණ්ඩායම මේ වන විට තරග නවයකට මුහුණදී ඇති අතර ඉන් තරග 8 ක්ම පරාජයට පත්වීම විශේෂත්වයක්. තරගයේ ප්‍රථමයෙන් පන්දුවට පහරදුන් රාජස්ථාන් රෝයල්ස් කණ්ඩායම සිය පන්දුවාර 20 අවසානයේදී කඩුලු 6 ක් දැවී ලකුණු 158 ක් රැස්කළා. ඉණිමේ වැඩිම ලකුණු ලාභියා වූ ජෝස් බට්ලර් ලකුණු 67 ක් රැස්කළේ හයේ පහර 4 ක්ද සමගින්. පිළිතුරු ඉණිම ක්‍රීඩා කළ මුම්බායි කණ්ඩායමේ ආරම්භක පිතිකරු ලෙස පිටියට පිවිසි නායක රෝහිත් ෂර්මා ලකුණු 2 කට දවාගැනීමට රාජස්ථාන් පන්දු යවන්නන් සමත්වුණා. ඉෂාන් කිෂන් ලකුණු 26 යි. මුම්බායි ඉණිනම ජයග්‍රහනය සදහා ගෙන ගිය සූර්යකුමාර් යාදෙව් පන්දු 39 කදී අගනා ලකුණු 51 ක් රැස්කළා. ඒ අනුව පන්දුවාර 19 පන්දු 2 කදී කඩුලු 5 ක් පමණක් දැවී ලකුණු 161 ක් රැස්කරගනිමින් තරගයේ ජය හිමිකරගත්තේ මුම්බායි ඉන්දියන්ස් කණ්ඩායමයි. සූර්ය කුමාර් යාදෙව් තරගයේ වීරයා සම්මානය දිනාගත්තා. තරගාවලියේ තවත් තරග දෙකක් අද දිනයේ පැවැත්වීමට නියමිතයි.         ", "URL": "https://www.itnnews.lk/2023/10/05/409213/", "Category": "ක්‍රීඩා,දේශීය පුවත්", "Parent URL": null}