{"Source": "ITN news", "Timestamp": "සැප්තැම්බර් 6, 2021 18:37", "Headline": "ලියාපදිංචියක් නැතිව අත්‍යවශ්‍ය බඩු හංගගෙන ඉන්න ගබඩා වටලන්න පොලීසියටයි GA ලටයි බලතල", "News Content": "නීත්‍යානුකූල නොවන ලෙස ගබඩා කර ඇති වී,සහල්, සීනි ඇතුලු අත්‍යවශ්‍ය ආහාර තොග වැටලීමේ බලය පොලිසියට සහ සියලු දිස්ත්‍රික් ලේකම්වරුන්ට පවරා තිබෙනවා. අත්‍යවශ්‍ය සේවා කොමසාරිස්වරයා ලිඛිතව  නිකුත් කර ඇති මෙම නියෝගය පාරිභෝගික සේවා අධිකාරියට සහ ආහාර කොමසාරිස්වරයාට ද දැනුම් දී තිබෙනවා. මේ අතර සීනි තොග සගවා තිබූ බ්ලුමැන්ඩල් සහ ඔරුගොඩවත්ත ගබඩා වටලන්න පාරිභෝගික කටයුතු අධිකාරිය අද කටයුතු කළා.  ලියාපදිංචි නොකළ වී ගබඩා ද සොයා අදත් වැටලීම් සිදු කෙරුණා. මේ අතර සීනි තොග පෞද්ගලික අංශයේ තොග වෙළෙදුන් වෙත නිකුත් කිරීමේ කටයුතු ද අද ආරම්භ කෙරුණා. අත්‍යවශ්‍ය ආහාර ද්‍රව්‍ය වෙළෙදපොළට නිකුත් නොකර ගබඩා කරන පුද්ගලයින් සොයා රජයේ අනුමත මිලට ඒවා මිලදී ගැනීමෙන් පසු රාජ්‍ය සහ පෞද්ගලික අංශයේ වෙළෙදසැල් තුළින් ජනතාවට සාධාරණ මිලට ලබා දීමට කටයුතු කරන ලෙස අත්‍යවශ්‍ය සේවා කොමසාරිස්වරයා නිකුත් කළ ලිඛිත නියෝගයේ සදහන්. ඒ අනුව රජයේ සහතික මිලට හෝ රේගුවේ ආනයනය කළ මිල ගණන් පදනම් කරගෙන නීත්‍යානුකූල නොවන ලෙස රැස් කර ඇති ආහාර තොග සම්බන්ධයෙන් අවශ්‍ය මැදිහත්වීම් සිදු කර නිරන්තරයෙන් වාර්තා කරන ලෙසද අත්‍යවශ්‍ය සේවා කොමසාරිස්වරයා දැනුම් දී තිබෙනවා.   බ්ලූ මැන්ඩල් ප්‍රදේශයේ සීනි තොග සගවා තිබූ ස්ථානයක් වැටලීමට ලක් කළ පාරිභෝගික සේවා අධිකාරියේ නිලධාරීන් එහි තිබූ සීනි මෙට්‍රික්ටොන් එක්දහස් පන්සියයක පමණ ප්‍රමාණයක් සොයා ගත්තා. එමෙන්ම ඔරුගෙඩවත්ත ප්‍රදේශයේ සීනි තොග සගවා තිබූ ස්ථානයක්ද වැටලිමට ලක් කෙරුණා. එහි සීනි මෙට්‍රික් ටොන් පන්දහස් පන්සියයක ප්‍රමාණයක් තිබු අතර එම ගබඩා මුද්‍රා තැබීමටයි කටයුතු කෙරුණේ. මේ අතර වී තොග සගවා ඇති ස්ථාන සෙවීමේ මෙහෙයුම් පාරිභෝගික සේවා අධිකාරිය මගින් අඛණ්ඩව සිදු කෙරෙනවා. ඒ අනුව ලංකාපුර ප්‍රදේශයේ වී ගබඩා 4ක් අද දිනයේ පරීක්ෂාවට ලක්කිරිමට පොළොන්නරුව පාරිභෝගික සේවා අධිකාරියේ නිලධාරීන් කටයුතු කළා. සගවා තිබූ වී තොග මෙහිදී සොයා ගැනුණු අතර එක් ගබඩා හිමිකරුවෙකුට එරෙහිව නඩු පැවරීමයි කටයුතු කෙරුණේ. තවත් ගබඩා හිමිකරුවෙකු ඔහු සතුව ඇති වී තොග රජයට අලෙවි කිරීමට කැමැත්ත පළ කළා. ගලෙන්බිදුණුවැව ප්‍රදේශයේද සඟවා ඇති වී ගබඩා පරීක්ෂාවට ලක් කෙරුණා. පාරිභෝගික සේවා අධිකාරියේ ලියාපදිංචි නොකළ මෙගොඩවැව, යකල්ල,ගෝමරන්කල්ල  යන ප්‍රදේශවල වී ගබඩා 3ක් මුද්‍රා තැබුනා.   ", "URL": "https://www.itnnews.lk/2023/10/05/360639/", "Category": "දේශීය පුවත්", "Parent URL": null}