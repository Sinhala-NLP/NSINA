{"Source": "ITN news", "Timestamp": "ජනවාරි 27, 2023 11:24", "Headline": "බෞද්ධ හා පාලි විශ්වවිද්‍යාලය නැවත විවෘත කිරීම ගැන විශේෂ සාකච්ඡාවක්", "News Content": "ශ්‍රී ලංකා බෞද්ධ හා පාලි විශ්වවිද්‍යාලය නැවත විවෘත කිරීම සම්බන්ධයෙන් මේ වන විට ශිෂ්‍ය භික්ෂූන් වහන්සේ සහ විශ්වවිද්‍යාල බලධාරීන් අතර විශේෂ සාකච්ඡාවක් පැවැත්වෙනවා. දින 40කට වැඩි කාලයක් වසා දමා ඇති බෞද්ධ හා පාලි විශ්වවිද්‍යාලය කඩිනමින් විවෘත කරන ලෙස ඉල්ලා ශිෂ්‍ය භික්ෂූන් වහන්සේ ඊයේ පස්වරුවේ උද්ඝෝෂණයක නිරතවුණා. බෞද්ධ හා පාලි විශ්වවිද්‍යාලයේ මහා ශිෂ්‍ය සංගමයේ සභාපති පූජ්‍ය පිදෙල්ලෑවේ සිරි රතන ස්වාමීන් වහන්සේ සඳහන් කළේ බලධාරීන්ගෙන් නිසි පිළිතුරක් ලැබෙන තුරු තමන් උද්ඝෝෂණයේ නිරත වන බවයි. කෙසේ වෙතත් අද පෙරවරුවේ ශිෂ්‍ය භික්ෂූන් වහන්සේ සහ විශ්වවිද්‍යාල බලධාරීන් අතර විශේෂ සාකච්ඡාවක් ආරම්භ වූණා. නවකවද සිද්ධීන් මුල්කරගනිමින් ඇතිවූ ගැටලුකාරී තත්ත්වයක් හේතුවෙන් බෞද්ධ හා පාලි විශ්වවිද්‍යාලය පසුගිය මස 19 වනදා සිට දින නියමයක් නොමැතිව වසා දැමුණා. විශ්වවිද්‍යාලය වසා දැමීමෙන් අනතුරුව උපකුලපති මහෝපාද්‍ය මහාචාර්ය පූජ්‍ය නෙළුවේ සුමනවංශ ස්වාමීන් වහන්සේගේ ප්‍රධානත්වයෙන් බලධාරීන් එක්ව නේවාසිකාගාරවල සිදුකළ සෝදිසි කිරීමකදී හිස් මත්පැන් බෝතල් දහසකට ආසන්න සංඛ්‍යාවක් සොයා ගැනීමට ලැබුණා. විශ්වවිද්‍යාලයේ විනය විරෝධී ක්‍රියාකාරකම් සම්බන්ධයෙන් සොයා බැලීමට විශේෂ කමිටුවක්ද පත්කර තිබෙනවා. විනය විරෝධී ආකාරයෙන් හැසිරීම නිසා 39 දෙනෙකුගේ ශිෂ්‍ය භාවය අහෝසි කිරීමටයි කටයුතු කෙරුණේ.     ", "URL": "https://www.itnnews.lk/2023/10/05/457858/", "Category": "Breaking News,දේශීය පුවත්", "Parent URL": null}