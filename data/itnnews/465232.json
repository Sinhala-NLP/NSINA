{"Source": "ITN news", "Timestamp": "මාර්තු 4, 2023 15:09", "Headline": "ජී.එල් පීරිස් පොහොට්ටුවේ සභාපති ධුරයෙන් ඉවත් කිරීමේ තීරණයක්", "News Content": "පාර්ලිමේන්තු මන්ත්‍රී මහාචාර්ය ජී එල් පීරිස් මහතා ශ්‍රී ලංකා පොදුජන පෙරමුණේ සභාපති ධුරයෙන් ඉවත් කිරීමට එම පක්ෂයේ විධායක සභාව තීරණය කර තිබෙනවා. ශ්‍රී ලංකා පොදුජන පෙරමුණේ විධායක සභාව පසුගිය දා රැස් වූ අතර ඊට සහභාගී වන ලෙස ජී එල් පීරිස් මහතාට ලිඛිතව දැනුම් දී තිබුණා. කෙසේ වෙතත් ජී එල් පීරිස් මහතා ඊට සහභාගී නොවු බව පක්ෂයේ මහලේකම් නීතිඥ සාගර කාරියවසම් මහතා පවසනවා. ඒ අනුව පක්ෂයේ සභාපති ධූරයෙන් ජී එල් පිරීස් මහතා ඉවත් කිරීමට එදින රැස්වු විධායක සභාව ඒකමතිකව තීරණය කර තිබෙනවා. ශ්‍රී ලංකා පොදුජන පෙරමුණ සදහා නව සභාපතිවරයෙකු තෝරා ගැනීමට නියමිත අතර ඒ සදහා මේ වන විට සුදුසු නම් සලකා බලමින් සිටින බවයි පක්ෂ මහලේකම්වරයා සදහන් කරන්නේ. සිවිල් සමාජයේ පිළිගත් පුද්ගලයෙකු ඒ සදහා පත් කිරීම සම්බන්ධව අවධානය යොමුව ඇති බවත් ඉදිරි සතිය තුළ විධායක සභාව රැස්වී මේ සම්බන්ධව තීරණයක් ගැනීමට නියමිත බවත් සාගර කාරියවසම් මහතා සදහන් කළා.   ", "URL": "https://www.itnnews.lk/2023/10/05/465232/", "Category": "Breaking News,දේශීය පුවත්", "Parent URL": null}