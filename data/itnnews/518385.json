{"Source": "ITN news", "Timestamp": "සැප්තැම්බර් 25, 2023 12:58", "Headline": "කොළඹට ම එළවළු දෙන්න හදන ඇමති", "News Content": "කොළඹට ම අවශ්‍ය එළවළු දෙන්න පාදුක්කේ මීරියගල්ල ගම එළවළු වගා කරන ගමක් ලෙස සංවර්ධනය කිරීමට කෘෂිකර්ම අමාත්‍යාංශය තීරණය කර තිබෙනවා. එළවළු හා පලතුරු දිවයිනේ ඈත ප්‍රදේශවල ගොවින්ගෙන් මිල දී ගන්නවාට කිහිප ගුණයකින් ඉහළ මිලකට කොළඹ දී පාරිභෝගිකයින්ට මිල දී ගැනීමට සිදු වී ඇති බවයි අමාත්‍යාංශය සඳහන් කළේ. විශේෂයෙන් උඩරට එළවළු මෙන්ම පහත රට එළවළු මිල ගණන් ද කොළඹ හා බස්නාහිර පළාතේ අනෙකුත් දිස්ත්‍රික්කවල නගරබදව ඉහළ මට්ටමක පව සඳහන්. මේ නිසා කොළඹට අවශ්‍ය එළවළු කොළඹ දිස්ත්‍රික්කය තුළම වගා කිරීමේ ව්‍යාපෘතියක් ආරම්භ කිරීමට පියවර ගන්නැයි කෘෂිකර්ම අමාත්‍ය මහින්ද අමරවීර මහතා නිලධාරින්ට උපදෙස් දී තිබෙනවා. ඒ අනුව මෙම ව්‍යාපෘතිය සඳහා පාදුක්ක මීරියගල්ල ගම්මානය තෝරා ගෙන ඇති බවද සඳහන්. එම ගමේ ගොවීන් තිස් දෙනෙක් මේ වනවිටත් පළමු අදියර එළවළු වගාව සඳහා තෝරා ගෙන තිබෙනවා. මේ යටතේ අක්කර 250ක එළවළු වගා කිරීමට නියමිතයි. මීරිගයගල්ල ගමේ ගොවීන්ට එළවළු වගාව සඳහා අවශ්‍ය සියලු පහසුකම් කෘෂිකර්ම අමාත්‍යාංශය මගින් සපයන අතර පොලිටනල් තුළ වගාව සඳහා එක් ගොවියෙකුට රුපියල් ලක්ෂ 05ක් බැගින් මුල්‍ය සහනාධාර ද ලබා දීමට පියවර ගෙන තිබෙනවා. කොළඹට දඹුල්ල, තඹුත්තේගම වැනි ආර්ථික මධ්‍යස්ථානවල සිට එළවළු හා පලතුරු ප්‍රවාහනයේ දී සිදුවන නාස්තිය, ප්‍රවාහන වියදම් ඉහළයාම හා නාඩිකරුවන් නැමැති අතරමැදියන් පිරිසක් විසින් එල්ල කරන දැඩි බලපෑම නිසා සෑම එළවළුවකම මිල ඉතා ඉහළ මට්ටමක පවතිනවා. මේ නිසා ඇතැම් එළවළු නිෂ්පාදනය කරන ගොවීන්ගෙන් මෙම අතරමැදියන් කුණු කොල්ලයට මිල දී ගන්නා අතර ඒවා වැඩි මිලට කොළඹ පාරිභෝගිකයින්ට අලෙවි කරනු ලබන බවයි කෘෂිකර්ම අමාත්‍යාංශය සඳහන් කළේ. මේ සම්බන්ධව සාකච්ඡාවක් කෘෂිකර්ම අමාත්‍යාංශයේ දී පසුගිය දා පැවැති අතර පාදුක්ක මිරියගල්ල ගම්මානය කොළඹට අවශ්‍ය එළවළු වගා කරන ගම්මානයක් ලෙස සංවර්ධනය කිරීම සඳහා පියවර ගන්නැයි අමාත්‍යවරයා නිලධාරින්ට උපදෙස් දුන්නා මෙහිදී අදහස් පළ කළ අමාත්‍යවරයා- අනුරාධපුර, මොනරාගල ප්‍රදේශයේ රුපියල් 10කටවත් අලෙවි කර ගැනිමට නොහැකි වට්ටක්කා කොළඹ දී රුපියල් 80ට වඩා ඉහළ යනවා. මේ මිල කිසි දිනෙක අඩු වන්නේ නැහැ. දඹුල්ලේ ආර්ථික මධ්‍යස්ථානයේ වැසිකිලි ගාස්තු ගෙවන්න කැකිරි කිලෝ 10ක් විකුණන්න වෙනවා කියළා මාධ්‍යයේ පළ වී තිබුනා. නමුත් කොළඹ කැකිරි කිලෝ ග්‍රෑම් එකක් රුපියල් 50ක් විතර වෙනවා. මේ නිසා කොළඹට අවශ්‍ය එළවළු අපි කොළඹම හදනවා. එතකොට අතරමැදියන්ට හෝ නාඩිකාරයින්ට පාරිභෝගිකයින් ගසා කන්න ලැබෙන්නේ නැහැ. ඒ වගේම පාදුක්කේ මිරියගල්ල ගමේ හදන එළවළු ගොවීන්ම කොළඹට සපයනවා. අතරමැදියන්ට ඊට මැදිහත් වෙන්න දෙන්නේ නැහැ. මේ සඳහා අවශ්‍ය සියලු පහසුකම් අපි ගොවීන්ට ලබා දෙනවා යැයි ද අමාත්‍යවරයා පැවසීය ", "URL": "https://www.itnnews.lk/2023/10/05/518385/", "Category": "දේශීය පුවත්", "Parent URL": null}