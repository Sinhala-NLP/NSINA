{"Source": "ITN news", "Timestamp": "දෙසැම්බර් 5, 2021 12:06", "Headline": "පාකිස්ථානයේ ශ්‍රී ලාංකිකයන් ආරක්ෂිතයි – පාකිස්තාන අගමැති සහතික වෙයි", "News Content": "පාකිස්ථානයේ වෙසෙන ශ්‍රී ලාංකිකයන්ගේ ආරක්ෂාව තහවුරු කිරීමට එරට ආරක්ෂක අංශ පියවර ගෙන ඇති බව යුද හමුදාපති ජෙනරාල් ශවේන්ද්‍ර සිල්වා මහතා ප්‍රකාශ කළා. මේ අතර මෙම ඝාතනය හෙළා දකිමින් හා ජීවිතක්ෂයට පත් වූ ප්‍රියන්ත කුමාර මහතාට සාධාරණය ඉටු කර දෙන ලෙස ඉල්ලමින් ඒ මහතාගේ ඥාතීන් පිරිසක් නිහඩ විරෝධතාවක නිරත වුණා. ඝාතනයට ලක් වූ ප්‍රියන්ත කුමාර මහතා පකිස්ථානයේ සියල්කෝට්හි කර්මාන්ත ශාලාවක කළමනාකරුවෙකු ලෙස සේවය කළා. ආයතනයේ ප්‍රදර්ශනය කර තිබූ පෝස්ටරයක් ඉවත් කළ බව පවසමින් ඒ මහතාට අමානුෂික ආකාරයෙන් පහර දී  ඝාතනය කර මහ මගදී  සිරුර පුළුස්සා දැමීමට පාකිස්ථානයේ ඉස්ලාමීය අන්තවාදී මත දරන්නන් පිරිසක් ක්‍රියා කළා.  අන්තවාදී සංවිධානයක් වන ටී එල් පී හෙවත් ටෙහෙරික් ඊ ලබ්බයික් පකිස්ථාන් නැමති සංවිධානයට ඒ සම්බන්ධයෙන් චෝදනා එල්ල වනවා. සිදුවීමට අදාළව සැකකරුවන් 113 දෙනෙකු මේ වනවිටත් අත්අඩංගුවට ගෙන ඇති අතර අනෙක් පිරිස සොයා අඛණ්ඩ මෙහෙයුම් ක්‍රියාත්මක කිරීමට පාකිස්තාන රජය පියවර ගෙන තිබෙනවා. වැරදිකරුවන්ට උපරිම දඩුවම් ලබාදෙනු ඇති බවට ශ්‍රී ලංකා රජය සහ ජනතාව තබා ඇති විශ්වාසය උපරිමයෙන් තහවුරු කරන බවටද පාකිස්තාන අග්‍රාමාත්‍යවරයා සහතිකව තිබෙනවා. සිද්ධිය සම්බන්ධයෙන් ඊයේ දිනයේ දී නිවේදනයක් නිකුත් කළ ජනාධිපති ගෝඨාභය රාජපක්ෂ මැතිතුමා සදහන් කළේ අග්‍රාමාත්‍ය ඉම්රාන් ඛාන් මහතා ප්‍රමුඛ පාකිස්ථාන රජය මෙම ම්ලේඡ්ජ ඝාතනය සිදුවූ වහාම යුක්තිය පසිදලීමට ගත් ක්‍රියාමාර්ග පාකිස්ථානයේ අත්‍යන්ත මිතුරෙකු ලෙස ශ්‍රී ලංකාව අගය කරන බවයි. පාකිස්ථානයේ වෙසෙන සෙසු ශ්‍රී ලාංකිකයන්ගේ ආරක්ෂාව සුරක්ෂිත කරන ලෙසට තමන් පාකිස්ථාන රජයෙන් ඉල්ලා සිටි බවද ජනාධිපතිතුමා නිකුත්කළ නිවේදනයේ දැක්වෙනවා. කුමන ස්වභාවයකින් පැමිණියද අන්තවාදී ක්‍රියාකාරකම් සමාජය දැඩිව ව්‍යාකූල කරන්නක් බව ජනාධිපතිතුමා පෙන්වා දුන්නා. මේ අතර මෙම පිළිකුල් සහගත ඝාතනය හෙළා දකිමින් පාකිස්ථාන ජනතාවද තම විරෝධය පළ කරන ආකාරය දැක  ගත හැකි වුණා. ", "URL": "https://www.itnnews.lk/2023/10/05/380725/", "Category": "Breaking News,දේශීය පුවත්", "Parent URL": null}