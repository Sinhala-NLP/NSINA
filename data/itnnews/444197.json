{"Source": "ITN news", "Timestamp": "නොවැම්බර් 4, 2022 17:57", "Headline": "පොලීසිය වෙඩි තැබූ තිහගොඩ සිසුවාට අසාධ්‍යයි", "News Content": "තිහගොඩ ප්‍රදේශයේ පාසල් සිසුවෙකුට වෙඩි තැබීමේ සිද්ධිය සම්බන්ධයෙන් අත්අඩංගුවට ගෙන ඇති උප පොලිස් පරික්ෂකවරයා ලබන 18 වනදා දක්වා යළි රක්ෂිත බන්ධනාගාර ගත කෙරුණා. තිහගොඩ මිදෙල්ලවල ප්‍රදේශයේදී ත්‍රීරෝද රථයකින් පාසල් සිසුන් 6 දෙනෙකු ගමන් කළ අවස්ථාවේ එක් සිසුවෙකුට උප පොලිස් පරික්ෂකවරයෙකු තම පිස්තෝලය එල්ලකළ අවස්ථාවේ එය ක්‍රියාත්මක විමෙන්  සිසුවා තුවාල ලැබුවා. ඔහු මේ වන විට කරාපිටිය ශික්ෂණ රෝහලේ දැඩි සත්කාර ඒකකයේ ප්‍රතිකාර ලබනවා. සැකකරු හදුනාගැනීමේ පෙරෙට්ටුවකට ඉදිරිපත් කෙරුණු අතර වෙඩි තැබීම සිදුවන අවස්ථාවේ එම ත්‍රී රෝද රථයේ සිටි සිසුන් අතුරින් පස් දෙනෙකුම මෙම සැකකාර පොලිස් පරික්ෂකවරයා හදුනාගැනීමට සමත්වුණා. ඉදිරිපත් වූ කරුණු සැලකිල්ලට ගත් මාතර ප්‍රධාන මහේස්ත්‍රාත්වරයා සැකකරු මේ මස 18 වනදා දක්වා රක්ෂිත බන්ධනාගාර ගත කරන ලෙසට නියෝග කළා. වෙඩි වැදීමෙන් තුවාල ලැබූ සිසුවා අසාධ්‍ය තත්ත්වයෙන් පසුවනවා.       ", "URL": "https://www.itnnews.lk/2023/10/05/444197/", "Category": "දේශීය පුවත්", "Parent URL": null}