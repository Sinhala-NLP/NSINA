{"Source": "ITN news", "Timestamp": "ஜூலை 1, 2022 13:09", "Headline": "எரிவாயு பிரச்சினை இம்மாத இறுதிக்குள் முழுமையாக தீர்க்கப்படுமென்கிறார் லிட்ரோ தலைவர்..", "News Content": "இம்மாத இறுதிக்குள் எரிவாயு தட்டுப்பாடு முழுமையாக நிவர்த்தி செய்யப்படுமென லிட்ரோ நிறுவனத்தின் தலைவர் முதித பீரிஸ் தெரிவித்துள்ளார். 4 மாதங்களுக்கு தேவையான எரிவாயுவை தொடர்ச்சியாக பெற்றுக்கொள்வதற்கான ஒப்பந்தம் நேற்று கைச்சாத்திடப்பட்டதாகவும், அவர் குறிப்பிட்டார். லிட்ரோ நிறுவனம் உலக வங்கியுடன் ஒப்பாந்தத்தில் கைச்சாத்திட்டுள்ளது. ஒரு லட்சம் மெற்றிக்தொன் எரிவாயுவை கொள்வனவு செய்ய நடவடிக்கை எடுக்கப்பட்டுள்ளது. இதற்காக 90 மில்லியன் அமெரிக்க டொலர் அவசியமாகும். அதில் 70 மில்லியன் அமெரிக்க டொலர் உலக வங்கியினால் வழங்கப்பட்டுள்ளது. எஞ்சிய 20 மில்லியன் அமெரிக்க டொலர் லிட்ரோ நிறுவனத்தினால் செலுத்தப்பட்டுள்ளது. எதிர்வரும் 6ம் திகதியும், 10ம் திகதியும் தலா 3 ஆயிரத்து 700 மெற்றிக்தொன் எரிவாயுவை எடுத்துவரும் இரு கப்பல்கள் நாட்டை வந்தடையவுள்ளன. 16, 20, 22, 24 , 27 மற்றும் 31ம் திகதிகளிலும் எரிவாயு கப்பல்கள் நாட்டை வந்தடையவுள்ளன. இம்மாதம் 31ம் திகதிக்கு முன்னர் எரிவாயு தட்டுப்பாடு முழுமையாக நிவர்த்திக்கப்படுமென லிட்ரோ நிறுவனத்தின் தலைவர் முதித பீரிஸ் குறிப்பிட்டார். ", "URL": "https://www.itnnews.lk/2023/10/05/420408/", "Category": "Uncategorized @ta", "Parent URL": null}