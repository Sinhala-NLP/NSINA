{"Source": "ITN news", "Timestamp": "අප්‍රේල් 26, 2021 12:31", "Headline": "තලවතුගොඩ සුධර්මාරාම විහාරාධිපතිට අක්තපත්‍ර", "News Content": "උඩරට අමරපුර නිකායේ අභිනව අනුනායක ධූරයට පත් තලවතුගොඩ සුධර්මාරාම විහාරස්ථානයේ විහාරාධිපති ශ්‍රී ජයවර්ධනපුර විශ්වවිද්‍යාලයේ සිංහල හා ජනසන්නිවේදන අධ්‍යයන අංශයේ මහාචාර්ය රාජකීය පණ්ඩිත පූජ්‍ය කිවුලේගෙදර නාරද ස්වාමීන් වහන්සේ වෙත අක්තපත්‍ර පිළිගැන්වීම සිදු කෙරුණා. උඩරට අමරපුර නිකායේ මූලමහා විහාරය වන විදුරුපොළ ශ්‍රී සුමංගලාරාම විහාරස්ථානයේදීයි මෙම අක්තපත්‍ර ප්‍රදානය සිදු කෙරුණේ. උඩරට අමරපුර නිකායේ උන්නතිය උදෙසා සහ බුද්ධ ශාසනයේ උන්නතිය උදෙසා මෙන්ම සාහිත්‍ය ඇතුළු අංශ රැසකින් මහගු මෙහෙවරක් ඉටු කරමින් සිටින රාජකීය පණ්ඩිත පූජ්‍ය කිවුලේගෙදර නාරද ස්වාමීන් වහන්සේ වියත් පඩිරුවනක් වනවා. අක්තපත්‍ර ප්‍රදානය කිරීමේ උත්සවයට උඩරට අමරපුර නිකායේ වැඩබලන මහානායක ජපානයේ ප්‍රධාන සංඝනායක යාලගමුවේ ධම්මිස්සර ස්වාමීන් වහන්සේ ප්‍රමුඛ මහා සංඝරත්නය වැඩම කර සිටියා. ශ්‍රී ජයවර්ධනපුර විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය සුදන්ත ලියනගේ මහතා ඇතුළු විශ්විවිද්‍යාල ආචාර්ය මණ්ඩලයේ පිරිසක්ද මෙම අවස්ථාවට එක් වුණා. මේ අතර මල්වතු අස්ගිරි උභයමහ විහාරයේ උපසම්පදා විනය කර්ම සුපුරුදු ලෙස වෙසක් පුන් පොහෝ දින ආරම්භ කිරීමට මහ නායක ස්වාමීන් වහන්සේ  ප්‍රමුඛ සංඝ කාරක සභාව තීරණය කර තිබෙනවා. පසුගිය වසරේදී ද කොවිඩ් ව්‍යාප්තිය හේතුවෙන් උපසම්පදා විනය කර්මය සිදු කෙරුණේ නැහැ. උපසම්පදාව ලබන භික්ෂූන් ඇතුලු අවශ්‍යම පිරිස පමණක් කැදවා මෙම විනය කර්ම සිදුකරන බවයි අස්ගිරි පාර්ශ්වයේ ලේඛකාධිකාරි පූජ්‍ය මැදගම ධම්මානන්ද ස්වාමීන් වහන්සේ පැවසුවේ.   ", "URL": "https://www.itnnews.lk/2023/10/05/333806/", "Category": "දේශීය පුවත්", "Parent URL": null}