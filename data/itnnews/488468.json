{"Source": "ITN news", "Timestamp": "ජූනි 2, 2023 11:40", "Headline": "ඩෙංගු රෝගීන් සංඛ්‍යාව ඉහළට", "News Content": "මෙම වසරේ මේ දක්වා ඩෙංගු රෝගීන් 39795 දෙනෙකු වාර්තා වී තිබෙනවා. අදාළ කාලය තුළ බස්නාහිර පළාතෙන් ඩෙංගු රෝගීන් 19797 දෙනෙකු වාර්තා වී ඇති බවයි සෞඛ්‍ය අංශ සඳහන් කරන්නේ. එම පිරිසට ගම්පහ දිස්ත්‍රික්කයේ 8872කු , කොළඹ දිස්ත්‍රික්කයේ 8439 දෙනෙකු හා කළුතර දිස්ත්‍රික්කයේ 2488 දෙනෙකු ඇතුළත්. පුත්තලම දිස්ත්‍රික්කයෙන් වාර්තා වී ඇති ඩෙංගු රෝගීන්ගේ සංඛ්‍යාව 2569ක් වනවා. සියලු අංශ එක්ව ක්‍රියාත්මක කළ ඩෙංගු මර්දන වැඩසටහන් හේතුවෙන් ගම්පහ දිස්ත්‍රික්කයේ ඩෙංගු ව්‍යාප්තිය තරමක් දුරට පාලනය වී ඇතැයි දිස්ත්‍රික් ලේකම් සම්පත් දර්ශන පාඩිකෝරාල මහතා පවසනවා. අනිද්දා දිනයේද විශේෂ ඩෙංගු මර්දන වැඩසටහනක් ගම්පහ දිස්ත්‍රික්කයේ අධි අවදානම් කලාප ඉලක්ක කර ගනිමින් ක්‍රියාත්මක වන අතර ස්වාධීන රූපවාහිනී මාධ්‍ය ජාලය ඒ සඳහා මාධ්‍ය අනුග්‍රහය ලබා දෙනවා. වයඹ පළාතේ ඩෙංගු මර්දනය සදහා සති දෙකක විශේෂ වැඩසහනක් ක්‍රියාත්මක කරන බව පළාත් ආණ්ඩුකාර ලක්ෂ්මන් යාපා අබේවර්ධන මහතා මීරිගම ප්‍රදේශයේ පැවති උත්සවයකට එක්වෙමින් මාධ්‍යවේදීන් හමුවේ ප්‍රකාශ කළා. ", "URL": "https://www.itnnews.lk/2023/10/05/488468/", "Category": "දේශීය පුවත්", "Parent URL": null}