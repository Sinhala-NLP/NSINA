{"Source": "ITN news", "Timestamp": "අගෝස්තු 10, 2022 10:25", "Headline": "තොරතුරු තාක්ෂණ ආශ්‍රිත කර්මාන්තවල කාන්තාවන්ට රාත්‍රියේ වැඩ කිරීමට අවසර", "News Content": "කාන්තාවන් රාත්‍රී සේවයේ යෙදවීම සම්බන්ධයෙන් පවතින පැරණි සීමාකාරී නීතිමය ප්‍රතිපාදන ඉවත් කිරීම සඳහා 1954 අංක 19 දරන සාප්පු සහ කාර්යාල සේවකයන්ගේ (රැකියා සහ වේතන නියාමනය කිරීමේ) පනත සංශෝධනය කිරීමට කැබිනට් අනුමැතිය හිමිව තිබෙනවා. විදේශ විනිමය උපදවන විවිධ සේවා අංශයේ කර්මාන්තවලින් කෙරෙන ඉල්ලීම් සැලකිල්ලට ගනිමින් එම පනත සංශෝධනය කිරීමට අවශ්‍ය පියවර ගැනීමට කම්කරු හා විදේශ රැකියා ඇමැති මනූෂ නානායක්කාර මහතා සඳුදා අමාත්‍ය මණ්ඩලයේ අනුමැතිය ඉල්ලා සිටියා. පනතේ වත්මන් විධිවිධාන අනුව කාන්තාවන්ට සේවයේ යෙදවීමට අවසර ඇත්තේ සවස 6.00 න් දක්වාත් ගුවන් තොටුපළ සේවා සහ හෝටල් වැනි ඇතැම් කර්මාන්තවල සේවය කිරීමට අවසර තිබුණේ රාත්‍රී 08.00 දක්වා පමණි. සංශෝධන මගින් දැනුම බාහිරින් සපයා ගැනීමේ ආයතන, වෙනත් රටවල පිහිටි ව්‍යාපාර ආයතන සඳහා ගිණුම්, පරිපාලන හා තාක්ෂණික කටයුතු කරන කාර්‍යාල සහ තොරතුරු තාක්ෂණ ආශ්‍රිත කර්මාන්තවල වයස අවුරුදු 18 ට වැඩි කාන්තාවන්ට පෙරවරු 06.00 ට පෙර සහ සවස 06.00 න් පසු සේවය කිරීමට අවස්ථාව සැලසෙයි.      ", "URL": "https://www.itnnews.lk/2023/10/05/428112/", "Category": "Breaking News,දේශීය පුවත්", "Parent URL": null}