{"Source": "ITN news", "Timestamp": "ජූලි 15, 2022 11:42", "Headline": "ගෝඨාභය රටට කළ මෙහෙයට ආචාර පුදකරන බව පොදුජන පෙරමුණ නිවේදනයකින් කියයි", "News Content": "බිහිසුනු යුද බිමේ රණවිරුවෙකු ලෙසත්, රාජ්‍ය ආරක්ෂක ලේකම්වරයා ලෙසත් ජනාධිපතිවරයා ලෙසත්, ගෝඨාභය රාජපක්ෂ මැතිතුමා ඉටු කල සේවයට ආචාරය පුදකරන බව ශ්‍රී ලංකා පොදුජන පෙරමුණ පවසනවා.  ජනාධිපතිතුමාගේ ඉල්ලා අස්වීම පිළිබද නිවේදනයක් නිකුත් කරමිනුයි   ශ්‍රී ලංකා පොදුජන පෙරමුණ මේ බව සදහන් කරන්නේ. ගෝඨාභය රාජපක්ෂ මැතිතුමන් ජනාධිපතිධුරයට පත්වී මාස තුකන් ගතවීමටත් පෙර කොවිඩ් ව්‍යසනයෙන් ජීවිත බේරාගැනීමේ සංකීර්ණ අභියෝගයට මුහුණ දීමට සිදුවූ බව  ශ්‍රී ලංකා පොදුජන පෙමුණ පවසනවා. ජනාධිපතිවරයා කොවිඩ් ව්‍යසනය විධිමත්ව කළමනාකරණය කිරීමට සමත්වූ බව ජාත්‍යන්තරය පවා පිළිගෙන තිබූණා. දිගුකාලීන හේතු මත නිර්මාණය වෙමින් තිබූ විදේශ විනිමය ගැටලුව කොවිඩ් ව්‍යසනය හමුවේ බරපතල අර්බුදයක් දක්වා වර්ධනය වු බවත් එය මෙරට විදේශ විනිමය අර්බුදයේ උච්චතම අවස්ථාව බවත් පොදුජන පෙරමුණ පවසනවා. රජයට එරෙහි විරෝධතාවක් නිර්මාණය වන්නේ ඩොලර් අර්බුය හේතුවෙන් සෑම ක්ෂේත්‍රයකම ඇතිවූ දැඩි ආර්ථික දුෂ්කරතා නිසා බවයි එම පෙරමුණ පවසන්නේ. දේශපාලන ලෝකය තුළ වැඩිවශයෙන්ම දකින්නේ බලය ලබා ගැනීම සදහා වන ප්‍රයත්නයන්. බලය සහ තනතුරු අතහැරීම කලාතුරකින් සිදුවන්නකි. එදා මෙදාතුර ඉතිහාසයේ මෙරට කිසිදු විධායක ජනාධිපතිවරයෙකු සිය ධුරකාලය නිම වීමට පෙර බලය අතහැර තනතුරෙන් නික්ම ගොස් නැත. ජනාධිපති ගෝඨාභය රාජපක්ෂ මැතිතුමන් එම අසීරු තීරණයට එළඹෙන්නේ ධුරකාලයෙන් හරිඅඩක් ඉතිරිව තිබියදී බවද එම නිවේදනයේ සදහන්.  අනාගත පුරවැසියන්ගේ හෘද සාක්ෂිය තුළින් අවංක මිනිසෙකුගේ වටිනාකම පිළිබද සංවාදයක් නියත වශයෙන්ම නිර්මාණය වනු ඇති බව ද ශ්‍රී ලංකා පොදුජන පෙරමුණ නිකුත් කළ නිවේදනයේ සදහන් වනවා.       ", "URL": "https://www.itnnews.lk/2023/10/05/423372/", "Category": "Breaking News,දේශීය පුවත්", "Parent URL": null}