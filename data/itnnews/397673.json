{"Source": "ITN news", "Timestamp": "පෙබරවාරි 25, 2022 13:02", "Headline": "ඉන්දියාවේ සංචාරක නියෝජිතයන්ගේ සංගමයේ  මේ වසරේ සමුළුව කොළඹදී", "News Content": "ඉන්දියාවේ සංචාරක නියෝජිතයන්ගේ සංගමයේ  මේ වසරේ සමුළුව අප්‍රේල් මස 19,  20,  සහ 21 යන දිනවලදී කොළඹදී පැවැත්වීමට සැලසුම්කර තිබෙනවා. මෙම සමුළුව මෙරට සංචාරක ක්ෂේත්‍රය සදහා ඉතා වැදගත්වන බවයි ශ්‍රී ලංකා සංචාරක සංවර්ධන අධිකාරිය සදහන් කළේ. ඉන්දියාවෙන් නියෝජිතයන් 500කට වැඩි පිරිසක් ඊට සහභාගීවීමට නියමිතයි. ඒ සම්බන්ධයෙන් ශ්‍රී ලංකා සංචාරක සංවර්ධන අධිකාරිය සහ ඉන්දීය නියෝජිතයන් අතර ගිවිසුමක් අත්සන් කිරීම ද කොළඹ දී සිදුවුණා. මෙහිදී අමාත්‍ය ප්‍රසන්න රණතුංග මහතා සදහන් කළේ කොරෝනා වසංගතය හමුවේ සංචාරක ක්ෂේත්‍රයට බලවත් ප්‍රහාරයක් එල්ලවුවද මේ වන විට එම ක්ෂේත්‍රය ක්‍රමයෙන් වර්ධනය කර ගැනීමට හැකි වී ඇති බවයි. මේ වසර තුලදී මෙරටට පැමිණි සංචාරකයින්ගේ සංඛ්‍යාව ලක්ෂ එකහමාර දක්වාත්,  ලබන වසර වන විට මිලියන 2.8 දක්වාත් වර්ධනය කර ගැනීමට අපේක්ෂා කරන බවයි ඒ මහතා සදහන් කළේ. මෙම අවස්ථාවට ශ්‍රී ලංකා සංවර්ධන අධිකාරියේ කිමාලි ප්‍රනාන්දු, ඉන්දීය සංචාරක නියෝජිතයන්ගේ සංගමයේ සභාපති ජෝති මයාල් ඇතුළු පිරිසක් එක්වුණා.     ", "URL": "https://www.itnnews.lk/2023/10/05/397673/", "Category": "දේශීය පුවත්", "Parent URL": null}