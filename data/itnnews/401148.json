{"Source": "ITN news", "Timestamp": "මාර්තු 14, 2022 13:19", "Headline": "ශ්‍රී ලංකා කණ්ඩායමට ලකුණු 419 ක ඉලක්කයක්", "News Content": "ශ්‍රී ලංකාව සහ ඉන්දියාව අතර පැවැත්වෙන දෙවන ටෙස්ට් ක්‍රිකට් තරගයේ දෙවන දිනය ඊයේ නිමා වනවිට සිය දෙවන ඉනිම ක්‍රීඩා කරමින් සිටින ශ්‍රී ලංකා කණ්ඩායම එක් කඩුල්ලක් දැවී ලකුණු 28 ක් ලබා සිටිනවා. ඒ අනුව තරගය ජයග්‍රහණය කිරීම සදහා ශ්‍රී ලංකා කණ්ඩායමට ලකුණු 419 ක් ලබාගත යුතු වනවා. තරගයේ පළමු ඉනිම වෙනුවෙන් ඉන්දීය කණ්ඩායම සියලු දෙනා දැවී ලකුණු 252 ක් රැස්කළා. ඉන්දීය කණ්ඩායම සිය දෙවන ඉනිම වෙනුවෙන් සියලුදෙනා දැවී රැස්කළේ ලකුණු 303 ක් පමණයි. ශ්‍රී ලංකා කණ්ඩායම සිය ප්‍රථම ඉනිමේදී ලකුණු 109 කට සියලු දෙනා දැවී ගියා. දෙවන ඉනිම ක්‍රීඩා කිරීම සදහා පිටියට පිවිසි ශ්‍රී ලංකා ආරම්භක පිතිකරු ළහිරු තිරිමාන්න ලකුණු නොලබාම දවාගැනීමට ඉන්දිය වේගපන්දු යවන ක්‍රීඩක ජැස්ප්‍රිත් බුම්රා සමත් වුණා. ඉන්දියාව වෙනුවෙන් ඉනිම දෙකේදීම ප්‍රහාරාත්මක පිතිහරඹයක නිරතවූ ශ්‍රීයස් අයියර් පළමු ඉනිම වෙනුවෙන් ලකුණු 92 ක් සහ දෙවන ඉනිම වෙනුවෙන් වේගවත් ලකුණු 67 ක් රැස්කළා.       ", "URL": "https://www.itnnews.lk/2023/10/05/401148/", "Category": "ක්‍රිකට්,ක්‍රීඩා", "Parent URL": null}