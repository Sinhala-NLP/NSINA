{"Source": "ITN news", "Timestamp": "ஜனவரி 7, 2022 12:23", "Headline": "இன்றைய தினமும் நாட்டின் ஒரு சில பகுதிகளில் மின் துண்டிப்பு இடம்பெறலாம்..", "News Content": "இன்றைய தினமும் நாட்டின் ஒரு சில பகுதிகளில் மின்சாரம் துண்டிக்கப்படலாமென இலங்கை மின்சார சபை அறிவித்துள்ளது. நாளாந்த மின்சாரத் தேவையை பூர்த்தி செய்து கொள்வதில் ஏற்பட்டுள்ள சிரமங்கள் மற்றும் மின் உற்பத்தி நிலையத் தொகுதிகள் செயலிழந்ததன் காரணமாக இவ்வாறு மின்சாரம் துண்டிக்கப்படலாமென சபை மேலும் அறிவித்துள்ளது. நேற்றிரவும் பல சந்தர்ப்பங்களில் கொழும்பு உள்ளிட்ட பல பகுதிகளிலும் மின்சாரம் துண்டிக்கப்பட்டது. களனி திஸ்ஸ மின் உற்பத்தி நிலையத்தின் மின்பிறப்பாக்கி இயந்திரம் செயலிழந்தமையினால் மின் விநியோகத்தில் தடை ஏற்பட்டது. நேற்றிரவு 9.30 மணியளவில் மின்விநியோகத்தை சீர் செய்ய முடிந்ததாக மின்சார சபை அறிவித்துள்ளது. எவ்வாறாயினும் தொடர்ந்தும் களனிதிஸ்ஸ மின் உற்பத்தி நிலையத்தின் செயற்பாடுகள் கண்காணிக்கப்பட்டு வருவதாக இலங்கை மின்சார சபையின் பொது முகாமையாளர் எம்.ஆர் ரணதுங்க தெரிவித்துள்ளார். அத்துடன் அடுத்த ஆண்டு இறுதிக்குள் மொரகொல்ல நீர் மின் உற்பத்தி நிலையத்தின் மூலம் 30.5 மெகாவோட்ஸ் மின்சாரத்தை தேசிய மின் தொகுதியில் இணைத்துக் கொள்ள நடவடிக்கை எடுக்கப்படுமென ராஜாங்கஅ மைச்சர் துமிந்த திஷாநாயக்க தெரிவித்துள்ளார். இது தொடர்பாக கண்டறியும் வகையில் மேற்கொள்ளப்பட்ட கண்காணிப்பு விஜயத்தின் போதே ராஜாங்க அமைச்சர் இதனை தெரிவித்தார். ", "URL": "https://www.itnnews.lk/2023/10/05/387281/", "Category": "Breaking News,தேசிய செய்திகள்,முதன்மை செய்தி", "Parent URL": null}