{"Source": "ITN news", "Timestamp": "දෙසැම්බර් 16, 2021 19:49", "Headline": "යුගදනවි ගිවිසුම සම්බන්ධ පෙත්සම් වැඩිදුර විභාගය හෙට දක්වා කල් තැබේ", "News Content": "මතභේදයට තුඩු දී ඇති යුගදනවි බලාගාර ගිවිසුම සම්බන්ධයෙන් ගොනු කර ඇති පෙත්සම් පිළිබඳ වැඩිදුර විභාගය හෙට පෙරවරුව දක්වා කල් තැබීමට ශ්‍රේෂ්ඨාධිකරණය අද නියම කළා. පංච පුද්ගල විනිසුරු මඩුල්ල ඉදිරියේ එම පෙත්සම් අද විභාගයට ගත් අවස්ථාවේදීයි ශ්‍රේෂ්ඨාධිකරණය මෙලෙස නියම කළේ.  අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, විජිත් මලල්ගොඩ සහ එල්. ටී.බී. දෙහිදෙණිය යන පංච පුද්ගල විනිසුරු මඩුල්ල ඉදිරියේයි අදාළ පෙත්සම් අද යළි සලකා බැලුනේ. මෙම පෙත්සම්වල වගඋත්තරකරුවන් ලෙස නම් කර සිටින අග්‍රාමාත්‍ය මහින්ද රාජපක්ෂ මහතා ඇතුලු අමාත්‍ය මණ්ඩලය වෙනුවෙන් පෙනී සිටි නීතිපති සංජය රාජරත්නම් මහතා මූලික විරෝධතා කිහිපයක් මතු කරමින් දන්වා සිටියේ පෙත්සම් සියල්ල විභාගයට නොගෙන නිශ්ප්‍රභ කරන ලෙසයි. නිව් ෆෝට්‍රස් එනර්ජි නමැති අමෙරිකානු සමාගමේ අධ්‍යක්ෂ මණ්ඩල සාමාජිකයන් මෙම පෙත්සම්වල වගඋත්තරකරුවන් ලෙස නම් කර නොතිබීම තවත් දෝෂයක් බව නීතිපතිවරයා මෙහිදි පෙන්වා දුන්නා. එමෙන්ම බලශක්තිය සම්බන්ධ කාරණාවලදී ප්‍රසම්පාදන ක්‍රියාවලිය අනුගමනය කිරීමට අවශ්‍ය නොවන බවට ප්‍රතිපාදනයක් පවතින හෙයින් මෙම පෙත්සමට කිසිදු නීතිමය පදනමක් නොමැති බව ද නීතිපතිවරයා දන්වා සිටියා. ඉන් අනතුරුව පෙත්සම්කාර පාර්ශවයේ නිතිඥවරුන්ට දේශන ඉදිරිපත් කරන ලෙස නියෝග කෙරුණු අතර අදාළ පෙත්සම් පිළිබද වැඩිදුර විභාගය හෙට පෙරවරුව තෙක් කල් තැබුණා. යුගදනවි බලාගාරය හිමි සමාගමේ රජය සතු කොටස්වලින් සියයට 40 ක් නිව් ෆෝට්‍රස් එනර්ජි නමැති අමෙරිකානු සමාගමට පැවරීමට අමාත්‍ය මණ්ඩලය තීරණයක් ගෙන ඇති බව පවසමින් එය බලරහිත කරන ලෙස ඉල්ලමින්  පූජ්‍ය ඇල්ලේ ගුණවංශ හිමියන් හා මැල්කම් කාදිනල් රංජිත් හිමිපාණන් / සමගි ජන බලවේගයේ පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හදුන්නෙත්ති හා වසන්ත සමරසිංහ යන මහත්වරුන් හා වෘත්තිය සමිති ඇතුලු පාර්ශව කිහිපයක් මෙම පෙත්සම් ගොනු කර තිබුණා. ", "URL": "https://www.itnnews.lk/2023/10/05/383210/", "Category": "Breaking News,දේශීය පුවත්", "Parent URL": null}