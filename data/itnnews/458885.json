{"Source": "ITN news", "Timestamp": "පෙබරවාරි 2, 2023 16:01", "Headline": "සොරකම් කළ යතුරු පැදි ෆේස්බුක් ඔස්සේ අලෙවි කිරීමේ ජාවාරමක්", "News Content": "සොරකම් කළ යතුරු පැදි ෆේස්බුක් ඔස්සේ අලෙවි කිරීමේ ජාවාරමක් නීතියේ රැහැනට හසු කර ගැනීමට රාගම පොලිසියේ නිලධාරීන් සමත් වුණා. රාත‍්‍රී කාලයේදී පැවැත්වෙන සංගීත ප්‍රසංගවලට පැමිණෙන අය ගාල් කර ඇති යතුරුපැදි සොරකම් කරමින් මෙම ජාවාරම සිදුකර තිබෙනවා. තරුණයන් දෙදෙනෙකු එක්ව ජාවාරම සිදුකර ඇති බවයි රාගම පොලිසිය කළ විමර්ශනයකදී හෙළි වුණේ. සොරකම් කළ යතුරු පැදිවල එන්ජින් හා චැසි අංක ඔවුන් වෙනස් කර තිබෙනවා. යතුරු පැදිවල ඇති චැසි අංක හා එන්ජින් අංක වෙනුවට භාවිතයෙන් ඉවත් කළ  යතුරු පැදිවල එන්ජින් හා චැසි අංක කෙටීමෙන් මෙම ජාවාරම සිදු කෙරුණා. එමෙන්ම වාහන අංක තහඩු පවා වෙනස් කර ඇති බවයි හෙළි වුණේ. මෙසේ සොරකම් කළ යතුරුපැදි 9 ක් හා ත්‍රීරෝද රථයක් සොයා ගැනීමට රාගම පොලිසියේ අපරාධ අංශයට හැකි වුණා. සොරකම් කළ යතුරු පැදි ෆේස්බුක් හරහා ඔවුන් අලෙවි කර තිබෙනවා.   ", "URL": "https://www.itnnews.lk/2023/10/05/458885/", "Category": "දේශීය පුවත්", "Parent URL": null}