{"Source": "ITN news", "Timestamp": "සැප්තැම්බර් 13, 2021 17:33", "Headline": "ඖෂධ අධිකාරියේ දත්ත මකා දැමීම ඖෂධ ජාවාරම්කරුවන්ගේ ක්‍රියාවක් විය හැකි බව නීතිපති කියයි", "News Content": "ජාතික ඖෂධ නියාමන අධිකාරියේ පරිගණක දත්ත ගබඩාව මකා දැමීමේ සිද්ධිය ඖෂධ ජාවාරම්කරුවන්ගේ ක්‍රියාවක් විය හැකි බව නීතිපතිවරයා කොළඹ මහේස්ත්‍රාත් අධිකරණය හමුවේ අද ප්‍රකාශ කළා. ඖෂධ නියාමන අධිකාරියේ දත්ත ගබඩාව මකා දැමීමේ සිද්ධියට අදාළ පරීක්ෂණය කොළඹ ප්‍රධාන මහේස්ත්‍රාත්වරයා ඉදිරියේ යළි කැදවනු ලැබූ අවස්ථාවේදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් මහතා මෙම දැනුම් දීම සිදුකළා. මෙම දත්ත ගබඩාව පවත්වාගෙන යාමේ වගකීම එපික් ලංකා නමැති පෞද්ගලික සමාගමක් වසර පහක් සදහා භාරගෙන තිබුණා. එහෙත් අදාළ සමාගම සිය වගකීම නිසි පරිදි ඉටු කිරීම පැහැර හැර ඇති බවට චෝදනා කළ නියෝජ්‍ය සොලිසිටර් ජෙනරාල් වරයා එම ආයතනයේ නොසැළකිලිමත්භාවය නිසා මෙම දත්ත මැකී ගොස් ඇති බවද කියා සිටියා. දත්ත ගබඩාව මැකී යාම නිසා ඖෂධ සමාගම්වලට ඖෂධ මිල ගණන් තමන්ට අවශ්‍ය පරිදි නියම කිරීමට හැකියාවක් මතුව තිබෙන බවයි දිලීප පීරිස් මහතා කියා සිටියේ. දත්ත ගබඩාව විත්තිකරුවන්ගේ අධීක්ෂණය යටතේ යාවත්කාලීන කරනු ලැබුවහොත් වැදගත් තොරතුරු මැකී යාමේ අවදානමක් ඇති බවද නියෝජ්‍ය සොලිසිටර් ජෙනරාල්වරයා කියා සිටියා. පැමිණිල්ල දෙසැම්බර් මස 9 වනදා කැදවීමට නියම කළ අධිකරණය එදිනට පරීක්ෂණළුල ප්‍රගතිය වාර්තා කරන ලෙසද අපරාධ පරීක්ෂණ දෙපාර්තමේන්තුව නියෝග කළා. ", "URL": "https://www.itnnews.lk/2023/10/05/362215/", "Category": "දේශීය පුවත්", "Parent URL": null}