{"Source": "ITN news", "Timestamp": "ජූනි 22, 2021 17:59", "Headline": "රු. බිලියන දහසක භාණ්ඩාගාර බිල්පත් නිකුතුව සඳහා මුදල් කාරක සභාවේ අනුමැතිය", "News Content": "රුපියල් බිලියන දහසක භාණ්ඩාගාර බිල්පත් නිකුත් කිරීම සදහා වන යෝජනාවට පාර්ලිමේන්තුවේ මුදල් කාරක සභාවේ අනුමැතිය හිමිවුණා. ඊයේ පැවති රජයේ මුදල් කාරක සභාවේදී මෙලෙස අනුමැතිය හිමිවුණේ.  දේශීය භාණ්ඩාගාර බිල්පත් ආඥාපනත යටතේ මුදල් අමාත්‍යවරයා විසින් පාර්ලිමේන්තුවේ අනුමැතියට මෙය ඉදිරිපත් කිරීමට නියමිතයි. රජයේ මුදල් කාරක සභාවේ සභාපති පාර්ලිමේන්තු මන්ත්‍රි අනුර ප්‍රියදර්ශන යාපා මහතාගේ ප්‍රධානත්වයෙනුයි එම කාරක සභාව ඊයේ පාර්ලිමේන්තුවේදී රැස්වුණේ. කොවිඩ් නයින්ටීන් වසංගතය හමුවේ සෞඛ්‍ය රෙගුලාසිවලට අනුගත වෙමින් එම රැස්වීමට ඔන්ලයින් ක්‍රමය ඔස්සේ රාජ්‍ය නිලධාරීන් සම්බන්ධ කර ගැනීමට ද කටයුතු කෙරුණා. මේ අතර අතුරුදන් වූවන්ගේ කාර්යාලයේ සභාපතිවරයා ඇතුළු සාමාජිකයන්ගේ වැටුප් හා දීමනා වැඩි කිරීමේ යෝජනාවට ද කාරක සභාවේ අනුමැතිය හිමිවුණා. එම යෝජනාව වෙනුවෙන් නිසි පරිදී හේතු නොදැක්වීම නිසා එය පසුගිය කාරක සභාවේදී ප්‍රතික්ෂේප වුණා.         ", "URL": "https://www.itnnews.lk/2023/10/05/344480/", "Category": "දේශීය පුවත්", "Parent URL": null}