{"Source": "ITN news", "Timestamp": "සැප්තැම්බර් 14, 2022 17:54", "Headline": "ඇමෙරිකා කොටස් වෙළෙදපොලේ පසුබෑමක්", "News Content": "අනපේක්ෂිත ලෙස උද්ධමනය ඉහළ යාමත් සමඟ ඇමෙරිකා කොටස් වෙළෙදපල පසුබෑමට ලක්ව ඇති බව වාර්තා වනවා. ඇමෙරිකාවේ උද්ධමනය පසුගිය මාසයේ දී අනපේක්ෂිත ලෙස ඉහළ මට්ටමක පැවති අතර එරට කොටස් වෙළෙදපොල වසර දෙකකට පසු පහළම අගය ද වාර්තා කළා. අගෝස්තු මාසයේ දී භාණ්ඩ මිල ඉහළයාමේ අගය 8.1% ක් පමණ වනු ඇති බවට ආර්ථික විශේෂඥයින් අනාවැකි පළකළ ද එහි අගය 8.3% කින් පමණ ඉහළ ගොස් ඇති බවයි එරට කම්කරු දෙපාර්තමේන්තුව නිවේදනය කරන්නේ. කෙසේ වුවද පසුගිය ජුලි මාසයේ දී එරට පෙට්‍රල් මිල සියයට 8.5 කින් පමණ අඩුකෙරුණා. නමුත් ආහාර, නිවාස හා ඖෂධ මිල ගණන් අඛණ්ඩව ඉහළ ගියා. ඩව් ජෝන් කාර්මික දර්ශකයේ අගය 4% කින්, එස් ඇන්ඩ් පී 500 දර්ශකයේ අගය 4.3% කින් හා නස්ඩ්ක් දර්ශකය 5% කින් පමණ කඩාවැටීමට ලක්වුණා. කෙසේ වුවද ආර්ථික අර්බුදය හමුවේ ජනාධිපති ජෝ බයිඩන්ගේ ජනප්‍රියත්වය පහළ ගොස් ඇති අතර ඉන්ධන මිල පහත දැමීමත් සමග යම් ප්‍රතිශතයකින් ඔහුගේ ජනප්‍රියත්වය වැඩිකර ගැනීමට හැකිව තිබෙනවා. නොවැම්බර් මාසයේ දී එරට ජාතික මැතිවරණය පැවැත්වීමට නියමිත අතර ආර්ථික අර්බුදය එහි ප්‍රතිඵලවලට දැඩි බලපෑමක් එල්ල කරනු ඇති බවටයි විශ්ලේෂකයින් අනාවැකි පළකරන්නේ.   ", "URL": "https://www.itnnews.lk/2023/10/05/434976/", "Category": "Breaking News,ජාත්‍යන්තර පුවත්", "Parent URL": null}