{"Source": "ITN news", "Timestamp": "සැප්තැම්බර් 23, 2022 11:44", "Headline": "විද්‍යුත් මාධ්‍ය සඳහා විකාශන අධිකාරී පනතක් හඳුන්වාදීමට කැබිනට් අනුමැතිය", "News Content": "විද්‍යුත් මාධ්‍ය සඳහා විකාශන අධිකාරී පනතක් හඳුන්වාදීමට කැබිනට් අනුමැතිය හිමි වුණා. ශ්‍රී ලංකාව තුළ රූපවාහිනී ,ගුවන්විදුලි හා නව මාධ්‍යයන්හි අන්තර්ගතයන් නියාමනයට මූලික නීතියක් නැහැ. ඒ හේතුවෙන් එවැනි මාධ්‍ය සඳහා බලපත්‍ර නිකුත් කිරීමේදී මෙන්ම එම මාධ්‍යයන් ශ්‍රව්‍ය දෘෂ්‍ය අන්තර්ගතයන් විකාශයේදී විවිධ ගැටුම්වලට මුහුණපෑමට සිදුව තිබෙනවා. ඇතැම් මාධ්‍ය සදාචාර විරෝධී අයුරින් ජනතාව තුළ වෛරී අදහස් ඉස්මතුවන ආකාරයෙන් කටයුතු කිරීම හේතුවෙන් විවිධ ගැටලු මතුව තිබෙනවා.එබැවින් භාෂණය සහ ප්‍රකාශනයේ උපරිම නිදහස ආරක්ෂා කරමින් තාක්ෂණික මෙන්ම නෛතික ක්ෂේත්‍රයන්හි සිදුවන වෙනස්කම්ද සැලකිල්ලට ගනිමින් ජනතාවට වගවන මාධ්‍ය සංස්කෘතියක් හා ආචාර ධර්ම පද්ධතියක් හඳුන්වාදීමට හැකිවන අයුරින් නව විකාශන අධිකාරී පනතක් හඳුන්වාදීමට රජය තීරණය කර තිබෙනවා. ඒ සඳහා යෝග්‍ය නිර්දේශ ඉදිරිපත් කිරීම සදහා අමාත්‍ය මණ්ඩල අනුකමිටුවක් පත් කිරීමට කැබිනට් මණ්ඩලය තීරණය කළා. ", "URL": "https://www.itnnews.lk/2023/10/05/436696/", "Category": "Breaking News,දේශීය පුවත්", "Parent URL": null}