{"Source": "ITN news", "Timestamp": "මාර්තු 17, 2022 18:43", "Headline": "ඉන්දියාවෙන් ඩොලර් බිලියනයක ණය මුදලක් ලබාගැනීමේ ගිවිසුමට අත්සන් තබයි", "News Content": "ශ්‍රී ලංකාවට ඩොලර් බිලියනයක ණය මුදලක් ලබාදීමට ඉන්දයාව එකඟ වූ බව මුදල් අමාත්‍යාංශ ලේකම් ආචාර්ය එස්.ආර් ආටිගල පවසනවා. මේ වන විට ඉන්දියාවේ නිල සංචාරයක නිරතව සිටින මුදල් අමාත්‍ය බැසිල් රාජපක්ෂ ඇතුලු දූත පිරිස අදාළ ගිවිසුමට අද පස්වරුවේ අත්සන් තැබුවා. ඉන්දියාවේ නිල සංචාරයක නිරතව සිටින මුදල් අමාත්‍ය බැසිල් රාජපක්ෂ ඉන්දීය අග්‍රාමාත්‍ය නරේන්ද්‍ර මෝදි, විදේශ අමාත්‍ය එස් ජයශංකර් සහ විදුලිබල හා පුනර්ජනනීය බලශක්ති අමාත්‍යවරයා හමු වුණා. ඉන්දීය ඩොලර් බිලියනයක ණය මුදලින් මෙරටට අවශ්‍ය ආහාර, ඖෂධ හා අනෙකුත් අත්‍යවශ්‍ය ද්‍රව්‍ය ලබා ගැනීමට නියමිතයි. ඉන්දීය රජය වෙනුවෙන් එරට රාජ්‍ය බැංකුවේ නියෝජ්‍ය සාමාන්‍යාධිකාරීවරී ශ්‍රී පුෂ්කර් ජා මෙන්ම ශ්‍රී ලංකාව වෙනුවෙන් මුදල් අමාත්‍යාංශයේ ලේකම් එස්.ආර්.ආටිගල ද ගිවිසුමට අත්සන් තැබුවා. පසුගිය වසරේ දෙසැම්බර් මාසයේ අමාත්‍ය බැසිල් රාජපක්ෂ ඉන්දියාවේ කළ සංචාරයේදී ඇති වූ එකඟතාවකට අනුවයි මෙම ණය මුදල ලැබී තිබෙන්නේ. ශ්‍රී ලංකාවේ වත්මන් ආර්ථික අභියෝගවලට විසදුම් සෙවීමේ අමුණින් කෙටි කාලීන මධ්‍ය කාලීන හා දීර්ඝ කාලීන ආර්ථික සහයෝගීතා රාමුවක් සැකසීම සදහා මුදල් අමාත්‍යවරයා සහ ඉන්දීය මුදල් හා විදේශ කටයුතු අමාත්‍යවරුන් අතර පැවති සාකච්ඡාවලදී එකගතාව පල වුණා. මෙම අරමුණ ඇතිව අමාත්‍යවරුන් තුන්දෙනා  නිරන්තරයෙන් සම්බන්ධවීමට එකග වූණා. එමෙන්ම නිරන්තර සංවාදයක්  පවත්වා ගැනීම සදහා දෙරටේ ජ්‍යෙෂ්ඨ නිලධාරීන්ගෙන් සමන්විත සම්බන්ධීකරණ යාන්ත්‍රණයක් මෙහිදී පිහිටුවීම විශේෂත්වයක්. දෙරටේ ආර්ථික හවුල්කාරීත්වය පිළිබද ඵලදායී සාකච්ඡාවක් පැවැත්වූ බවයි ඉන්දීය විදේශ අමාත්‍යවරයා සිය ට්විටර් ගිණුමේ සටහනක් තබමින් සදහන් කර ඇත්තේ. ශ්‍රී ලාංකික ජනතාවගේ අවශ්‍යතා සදහා ඉන්දියාව අඛණ්ඩව සහාය දක්වන බව අමාත්‍යවරයා සිය ට්විටර් ගිණුමෙන් ප්‍රකාශ කර තිබෙනවා. අමාත්‍ය බැසිල් රාජපක්ෂ ඉන්දියාවේ විදුලිබල සහ පුනර්ජනනීය බලශක්ති අමාත්‍ය ශ්‍රී රාජ් කුමාර්සිං ද නවදිල්ලියේදී හමු වුණා.  එහිදී ශ්‍රී ලංකාව හා ඉන්දියාව අතර පැරණි සමීප සබදතා සිහිපත් කරමින් ශ්‍රී රාජ්කුමාර් සිං මුදල් අමාත්‍යවරයාව ඉතා සාදරයෙන් පිළිගනු ලැබුවා. ශ්‍රී ලංකාවේ හා ඉන්දියාවේ බලශක්ති ක්ෂේත්‍රයට අදාළ කරුණු රැසක් මෙහිදී සාකච්ඡා කෙරුණා. මේ අතර මුදල් අමාත්‍ය බැසිල් රාජපක්ෂ මහාත ඊයේ දිනයේදී ඉන්දීය අග්‍රාමාත්‍ය නරේන්ද්‍ර මෝදි සහ ඉන්දීය විදේශ ලේකම් හර්ෂ වර්ධන් ශිංග්ලා හමු වී සාකච්ඡා පවත්වා තිබුණා.   ", "URL": "https://www.itnnews.lk/2023/10/05/401836/", "Category": "Breaking News,දේශීය පුවත්", "Parent URL": null}