{"Source": "ITN news", "Timestamp": "පෙබරවාරි 15, 2022 13:46", "Headline": "කැලණිමුල්ල රණවිරු සෑයේ තැන්පත් කෙරෙන ධාතුන් වහන්සේලා ITN පරිශ්‍රයට වැඩම කෙරේ", "News Content": "කැලණිමුල්ල සදහම් සිසිල විහාරස්ථානයේ අභිනවයෙන් ඉදිකළ රණවිරු මහා සෑයේ තැන්පත් කෙරෙන ධාතුන් වහන්සේලා අද පෙරවරුවේ ස්වාධීන රූපවාහිනී පරිශ්‍රයට වැඩම කරවනු ලැබුවා. ඒ ස්වාධීන රූපවාහිනී කාර්ය මණ්ඩලයට වන්දනාමාන කර ගැනීම සදහායි. 30 වසරක කුරිරු යුද්ධයෙන් ජීවිත අහිමි වූ රණවිරුන් සිහිකිරීම වෙනුවෙන් විහාරාධිපති ජූජ්‍ය අත්තරගම පඤ්ඤාලංකාර ස්වාමීන්වහන්සේගේ අනුශාසනා පරිදියි රණවිරු මහාසෑය කැලණිමුල්ල සදහම් සිසිල විහාරස්ථානයේ ඉදිකොට තිබෙන්නේ. අභිනවයෙන් ඉදිකළ චෛත්‍ය රාජානන්වහන්සේගේ ධාතු ගර්භයේ තැන්පත් කෙරෙන සදාතුක කරඩු වහන්සේ සහ සෙසු කරඩුන් වහන්සේ අද පෙරවරුවේ පෙරහරින් ස්වාධීන රූපවාහිනී පරිශ්‍රයට වැඩම කිරීම සිදු වුණා. ධාතූන් වහන්සේ උදෙසා පූජාවන් පැවැත්වීමෙන් අනතුරුව යළිත් විහාරස්ථානයට වැඩම කිරීම සිදු වුණා. මෙම අවස්ථාවට ස්වාධින රූපවාහිනී මාධ්‍ය ජාලයේ ගරු සභාපති නිරෝෂන් ප්‍රේමරත්න, ප්‍රධාන විධායක නිලධාරී නලින් කුමාර නිශ්ශංක, සාමාන්‍යාධිකාරී අරුණ මූර්ති විජේසිංහ යන මහත්වරුන් ඇතුළු පිරිසක් ඒක්ව සිටියා.     ", "URL": "https://www.itnnews.lk/2023/10/05/395250/", "Category": "දේශීය පුවත්", "Parent URL": null}