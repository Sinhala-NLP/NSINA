{"Source": "ITN news", "Timestamp": "නොවැම්බර් 29, 2021 18:23", "Headline": "ඔමික්‍රෝන් ගැන ලෝක සෞඛ්‍ය සංවිධානයෙන් අනතුරු ඇඟවීමක්", "News Content": "ඔමික්‍රෝන් කොරෝනා ප්‍රභේදය ලොව පුරා වේගයෙන් පැතිර යාමේ අවදානම හේතුවෙන් ඇතැම් කලාපවල ඉතා දරුණු ප්‍රතිවිපාක ඇති විය හැකි බවට ලෝක සෞඛ්‍ය සංවිධානය අනතුරු අඟවනවා. ඕනෑම ප්‍රබල කොරෝනා ප්‍රභේදයක් හමුවේ ඇති හොඳම අවිය එන්නත්කරණය බව සෞඛ්‍ය අංශ අවධාරණය කරනවා. නව ප්‍ර භේදයන්ට මුහුණ දීමට ජනතාව කළ යුත්තේ සෞඛ්‍ය උපදෙස් අනිවාර්යයෙන් පිළිපැදීම බවයි සෞඛ්‍ය අංශ වැඩිදුරටත් පෙන්වා දෙන්නේ. දකුණු අප්‍රිකාවෙන් හඳුනාගත් ඔමික්‍රෝන් නව ප්‍රභේදය මෙරටට පැමිණීම සම්බන්ධයෙන් දැඩි අවදානයෙන් ක්‍රියා කරන බව සෞඛ්‍ය අංශ පවසනවා. ඔමික්‍රෝන් නව කොරෝනා ප්‍ර භේදය මේ වනවිට රටවල් 12 ක පැතිර ගොස් තිබෙනවා. මෙම ප්‍රභේදය ඉතා වේගයෙන් පැතිර යන බැවින් එක්සත් ජාතීන්ගේ සංවිධානය තම සාමාජික රටවලින් ඉල්ලා ඇත්තේ එන්නත්කරණයේ ප්‍රමුඛතා හඳුනාගෙන එය වේගවත් කරන ලෙසයි. කෙසේ වෙතත් තවත් සති කිහිපයකට පසුව නව වයිරසයේ ස්වභාවය පිළිබඳව තවත් තොරතුරු ලබා දිය හැකි බවයි ලෝක සෞඛ්‍ය සංවිධානය සඳහන් කරන්නේ. මේ වන විටත් ලෝක සෞඛ්‍ය සංවිධානයේ බලධාරීන් අති විශේෂ රැස්වීමක් කැඳවා ඇති බවයි විදෙස් වාර්තා පෙන්වා දෙන්නේ. නව කොරෝනා ප්‍රභේදයේ අවදානම සැලකිල්ලට ගනිමින් ලබන අගහරුවාදා සිට එංගලන්තය තුළ මුව ආවරණ පැලදීම අනිවාර්ය කර තිබෙනවා. විදේශගතව සිටින එරටට පැමිණෙන සියලු පුද්ගලයින්ට PCR පරීක්ෂණ ද අනිවාර්ය කෙරුණා. එමෙන්ම ජපානය සහ ඊශ්‍රායලය විදෙස් රටවල සිට පැමිණෙන සියලු දෙනාට තහනම් පනවා තිබෙනවා. ඔමික්‍රෝන් කෝවිඩ් නව වයිරස ප්‍රභේදය ලොව පුරා රටවල් රැසක වේගයෙන් පැතිරීම හේතුවෙන් මේ වන විට රටවල් 44 ක් අප්‍රිකානු රටවල සිට පැමිණෙන සංචාරකයින් සඳහා තහනම් කර ඇති බවයි විදෙස් මාධ්‍ය සඳහන් කරන්නේ. මේ අතර ඕස්ට්‍රේලියාව ජනතාවට දෙසැම්බර් පළමුවනදා සිට විවෘත කිරීමට තීරණය කළ නමුත් ඔමික්‍රෝන් වයිරස් ප්‍රභේදයේ පැතිරයාමත් සමඟ එම තීරණය කල් දැමීමටයි එරට බලධාරීන් තීරණය කර ඇත්තේ.     ", "URL": "https://www.itnnews.lk/2023/10/05/379452/", "Category": "Breaking News,දේශීය පුවත්", "Parent URL": null}