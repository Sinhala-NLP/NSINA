{"Source": "ITN news", "Timestamp": "ජූනි 26, 2022 21:21", "Headline": "බ්‍රිතාන්‍ය ඇතුළු රටවල් 4 ක් රුසියාවෙන් රත්‍රං මිලදී ගැනීම අත්හිටුවීමට තීරණය කරයි", "News Content": "බ්‍රිතාන්‍ය ඇතුළු රටවල් 4 ක් රුසියාවෙන් රත්‍රං මිලදී ගැනීම අත්හිටුවීමට තීරණය කර තිබෙනවා. මෙලෙස රුසියාවෙන් රත්‍රං මිලදී ගැනීමට අත්හිටුවීමට තීරණය කර ඇති රටවල් වන්නේ ඇමෙරිකාව , බ්‍රිතාන්‍ය , කැනඩාව හා ජපානයයි. මීට හේතුවී ඇත්තේ යුක්රේනය සම්බන්ධයෙන් රුසියාව අනුගමනය කරන යුධමය ක්‍රියාමාර්ගයි. මීට පෙර බටහිර රටවල් එක්වී රුසියාවට සම්බාධක පැනවූ අතර එම සම්බාධක තවදුරටත් කදැඩි කිරීමට මෙම රටවල් තීරණය කර තිබෙනවා. රුසියාව රත්‍රං අපනයනයෙන් වසරකට ඩොලර් බිලියන 12.6 ක් උපයන බව විදෙස් වාර්තා පෙන්වා දෙනවා. ජර්මනියේ දී පැවැත්වෙන ජී 7 සමුළුවේ දී මෙම රත්‍රං මිලදී ගැනීම අත්හිටුවීමේ තීරණයට ජර්මනිය , ප්‍රංශය හා ඉතාලිය ද එක්කර ගන්නා බව ඇමෙරිකා ජනාධිපති ජෝ බයිඩන් සඳහන් කර තිබෙනවා. මේ සම්බන්ධයෙන් අදහස් දක්වන බ්‍රිතාන්‍ය අග්‍රාමාත්‍ය බොරිස් ජොන්සන් සඳහන් කර තිබෙන්නේ පුටින්ගේ රජයට මුදල් ලැබීම වැළැක්වීමට කටයුතු කළ යුතු බවයි. ", "URL": "https://www.itnnews.lk/2023/10/05/419362/", "Category": "ජාත්‍යන්තර පුවත්", "Parent URL": null}