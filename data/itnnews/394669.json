{"Source": "ITN news", "Timestamp": "பிப்ரவரி 12, 2022 14:56", "Headline": "நாளை மறுதினம் துறைமுகத்திலிருந்து விடுவிக்கப்படவுள்ள அத்தியாவசிய பொருட்கள்..", "News Content": "அரிசி, சீனி, பருப்பு உள்ளிட்ட அத்தியாவசிய பொருட்கள் அடங்கிய கொள்கலன்கள் துறைமுகத்தில் தேங்கியிருந்தால் நாளை மறுதினம் அளவில் அவற்றை விடுவிக்க முடியுமென அத்தியாவசிய பொருட்கள் இறக்குமதியாளர்களின் சங்கம் தெரிவிக்கிறது. நிதி அமைச்சருடன் இடம்பெற்ற பேச்சுவார்த்தையின் போது இதற்கு தேவையான நடவடிக்கைகள் மேற்கொள்ளப்படுமென உறுதி வழங்கப்பட்டதாகவும் அச்சங்கம் தெரிவிக்கிறது. அத்தியாவசிய பொருட்களை பற்றாக்குறையின்றி மக்களுக்கு வழங்குவதற்காக ஜனாதிபதி நியமித்த குழு நிதி அமைச்சர் பெசில் ராஜபக்ஷ தலைமையில் நேற்று கூடியது. எதிர்வரும் பண்டிகை காலத்தில் துணிவகைகள் , மற்றும் உணவுப்பொருட்களை எவ்வித பற்றாக்குறையுமின்றி மக்களுக்கு வழங்குவது தொடர்பாக இதன்போது விசேட கவனம் செலுத்தப்பட்டது. எதிர்வரும் தமிழ் சிங்கள புத்தாண்டை முன்னிட்டு நுகர்வோருக்கு அத்தியாவசிய பொருட்களை எவ்வித பற்றாக்குறையும் இன்றி வழங்க வேண்டிய தேவையுள்ளது. இக்காலத்திற்கு மாத்திரமல்ல தொடர்ச்சியாக இதனை முன்னெடுத்துச் செல்ல எதிர்பார்த்துள்ளோம். இரண்டு வர்த்தக அமைச்சுக்களுக்குமே இதற்குரிய பொறுப்பு காணப்படுகிறது. அத்தியாவசிய பொருட்களுக்கென அரசாங்கம் எவ்வாறான வரி சலுகைகளை வழங்கியபோதும் அந்நிவாரணங்கள் மக்களுக்கு கிடைப்பதில்லை என்பது தொடர்பாகவும் கலந்துரையாடப்பட்டது. இறக்குமதி செய்யப்படுகின்ற அத்தியாவசிய பொருட்கள் உரிய முறையில் நுகர்வோருக்கு வழங்கும் கட்டமைப்பை மேலும் சிறந்த முறையில் முன்னெடுக்க வேண்டியதன் அவசியம் குறித்தும் கவனம் செலுத்தப்பட்டது. அத்துடன் துறைமுகத்தில் தேங்கியுள்ள அத்தியாவசிய பொருட்கள் அடங்கிய கொள்கலன்களை விடுவிப்பது தொடர்பாகவும் கலந்துரையாடப்பட்டதாக அத்தியாவசிய பொருள் இறக்குமதியாளரின் சங்கம் தெரிவிக்கிறது. இக்கொள்கலன்களை நாளை மறுதினம் அளவில் விடுவித்துக்கொள்ள முடிவதுடன் இதற்கு முன்னரும் இவ்வாறான 500 கொள்கலன்களை விடுவிப்பதற்கு நிதி அமைச்சு தலையீடு செய்ததாகவும் அச்சங்கம் சுட்டிக்காட்டியது. சுமார் ஆயிரத்து 500 கொள்கலன்கள் துறைமுகத்தில் தேங்கி கிடப்பதாக அத்தியாவசிய பொருள் இறக்குமதியாளர்களின் சங்கம் தெரிவிக்கிறது. இதேவேளை சந்தையில் கோதுமை மாவுக்கு பற்றாக்குறை நிலவுவதனால் தோட்ட மக்களும் பெரும் அசௌகரிங்களுக்கு உட்பட்டுள்ளனர். இதற்கு தீர்வாக தோட்ட மக்களுக்கு தேவையான கோதுமை மா தெல்தோட்ட பலநோக்கு கூட்டுறவு சங்கத்தின் ஊடாக விநியோகிக்க நடவடிக்கை எடுக்கப்பட்டுள்ளது. கோதுமை மாவுக்கு தோட்டப் பகுதிகளில் பாரிய கேள்வி காணப்படுகிறது. ", "URL": "https://www.itnnews.lk/2023/10/05/394669/", "Category": "Breaking News,தேசிய செய்திகள்,வணிகம்", "Parent URL": null}