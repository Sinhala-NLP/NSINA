{"Source": "ITN news", "Timestamp": "මැයි 25, 2022 11:26", "Headline": "ඩෙංගු රෝගීන් වාර්තා වීම ඉහළ යයි", "News Content": "අයහපත් කාලගුණයත් සමඟ ඩෙංගු රෝගය යළි හිස ඔසවමින් පවතින බව සෞඛ්‍ය අංශ පවසනවා. ඩෙංගු මර්දනය කෙරෙහි ජනතා අවධානය අඩුවී තිබීම ද මීට බලපා ඇති බවයි ඩෙංගු මර්දන අංශ පෙන්වා දෙන්නේ. දිවයිනේ බොහෝ ප්‍රදේශවලට මේ දිනවල අඛණ්ඩව වැසි ඇදහැලෙනවා. අයහපත්ත කාලගුණයත් සමඟ ඩෙංගු මදුරුවන්ගේ බෝවීම ඉහළ ගොස් ඇති අතර ඒ හේතුවෙන් ඩෙංගු රෝගයට ගොදුරුවන පුද්ගලයින්ගේ සංඛ්‍යාව ද සැලකිය යුතු මට්ටමකින් ඉහළ ගොස් ඇති බවයි සෞඛ්‍ය අංශ පෙන්වා දෙන්නේ. පසුගිය 16 වනදා සිට 22 වනදා දක්වා වූ සතියක කාලය වැඩිම ඩෙංගු රෝගීන් සංඛ්‍යාවක් වාර්තා වී ඇත්තේ කොළඹ දිස්ත්‍රික්කයෙන් එම සංඛ්‍යාව 409 ක්. ගම්පහ දිස්ත්‍රික්කයෙන් ඩංගු රෝගීන් 171 දෙනෙකු හා කළුතර දිස්ත්‍රික්කයෙන් ඩෙංගු රෝගීන් 157 දෙනෙකු වාර්තා වී තිබෙනවා. සතියක කාලයක් තුළ මෙරටින් හමුවී ඇති ඩෙංගු රෝගීන් සංඛ්‍යාව 1,576 ක් බවයි සෞඛ්‍ය අංශ පෙන්වා දෙන්නේ. මදුරුවන් බෝවන ස්ථාන විනාශ කිරීම හා ඩෙංගු රෝග ව්‍යාප්තිය පාලනයට ජනතාව වැඩි අවධානයක් යොමුකිරීම අත්‍යාවශ්‍ය බවද සෞඛ්‍ය අංශ අවධාරණය කරනවා.       ", "URL": "https://www.itnnews.lk/2023/10/05/413069/", "Category": "දේශීය පුවත්", "Parent URL": null}