{"Source": "ITN news", "Timestamp": "ජනවාරි 26, 2022 19:07", "Headline": "සෞඛ්‍ය වෘත්තිකයන් වර්ජනයක. රෝගීන් දැඩි අසීරුතාවක", "News Content": "සෞඛ්‍ය වෘත්තීයවේදීන්ගේ සම්මේලනය අද ආරම්භ කළ  වර්ජනයක් හේතුවෙන් රෝගින් දැඩි අපහසුතාවට පත් වුණා. හෙට උදෑසන 7 දක්වා වර්ජනය ක්‍රියාත්මක කරන බවයි  එම සම්මේලනය පවසන්නේ. වැටුප් විෂමතා ඉවත් කර ගැනීම, තුන් දහසේ දීමනාව දස දහස දක්වා වැඩි කර  ගැනීම ඇතුළු ඉල්ලීම් 7 ක් මුල් කර ගනිමින් මේ වර්ජනය  ක්‍රියාත්මක වනවා. මෙම වර්ජනය වෘත්තීය අයිතිවාසිකම් වෙනුවෙන් නොව දේශපාලන ඕනෑ එපාකම් වෙනුවෙන් ක්‍රියාත්මක බවයි  රජයේ වෛද්‍ය නිලධාරීන්ගේ සංසදය පෙන්වා දෙන්නේ. හෙද, පරිපූරක සහ අතුරු වෛද්‍ය යන සේවා එකාබද්ධ වෘත්තීය සමිති 16 ‍ක් බස්නාහිර පළාත තුළ මෙම සංකේත එක්දින වැඩවර්ජනය ආරම්භ කර තිබෙනවා. සෞඛ්‍ය වෘත්තීයවේදීන්ගේ සම්මේලනයට අයත් මහජන සෞඛ්‍ය පරික්ෂකවරුන්, පවුල් සෞඛ්‍ය නිලධාරීන් සහ සෞඛ්‍ය වෛද්‍ය නිලධාරී කාර්යාලවල සේවකයින් වර්ජනයට එක්ව සිටිනවා. ජාතික රෝහළ ඇතුළු අත්‍යවශ්‍ය සේවා ක්‍රියාත්මක අතර බාහිර රෝගී අංශ සහ සායනික කටයුතුවලට වර්ජනයෙන් බාධා එල්ල වුණා. මේ අතර වර්ජනයේ නිරත සෞඛ්‍ය සේවකයින් ජාතික රෝහල අසල සිට සෞඛ්‍ය අමාත්‍යාංශය දක්වා අද දහවල් පාගමනක නිරත වුණා. මේ හේතුවෙන් ප්‍රදේශයේ මාර්ගවල දැඩි තදබදයක් ඇතිවුණා. ජාතික රෝහලට රෝගීන් රැගෙන ආ වාහනවලට පවා ගමන් කිරීමට අපහසු තත්ත්වයකුයි පැවතුනේ. ඇතැම් සෞඛ්‍ය සේවකයින් සෞඛ්‍ය මාර්ගෝපදේශ පවා නොසලකා හරිමින් ක්‍රියා කළා. ", "URL": "https://www.itnnews.lk/2023/10/05/391546/", "Category": "දේශීය පුවත්", "Parent URL": null}