{"Source": "ITN news", "Timestamp": "පෙබරවාරි 10, 2023 16:38", "Headline": "මැතිවරණ නිරීක්ෂන මධ්‍යස්ථානය මැතිවරණ කොමිසමෙන් ඉල්ලීමක් කරයි", "News Content": "රාජ්‍ය නිලධාරීන් අමාරුවේ නොදමා කළ හැකි වැඩපිළිවෙළකට එන ලෙස ශ්‍රී ලංකා මැතිවරණ නිරීක්ෂණ ජාතික මධ්‍යස්ථානය මැතිවරණ කොමිසන් සභාවේ සභාපතිවරයාගෙන් ඉල්ලා සිටිනවා. ශ්‍රී ලංකා මැතිවරණ නිරීක්ෂණ ජාතික මධ්‍යස්ථානයේ විධායක අධ්‍යක්ෂ එස් බී හේරත් මහතා මැතිවරණ කොමිසන් සභාවට ලිපියක් යොමු කරමිනුයි මෙම ඉල්ලීම සිදුකර ඇත්තේ. උපුටා ගැනීම – අප දිගින් දිගටම ඔබට අවධාරණයෙන් කියා සිටි ආකාරයට පළාත් පාලන මැතිවරණය දැඩි අවිනිශ්චිතභාවයකට ගොදුරු වී ඇත. සමහර දේශපාලන පක්ෂ මැතිවරණ ප්‍රචාරණ කටයුතු ආරම්භ කර තිබේ.  එසේ වුවද ප්‍රචාරක කටයුතු ආරම්භ කර ඇති පක්ෂවල ක්‍රියාකාරීන්ගේ වුවද ඇල්මැරුනු ස්වරූපයක් දක්නට ලැබේ. එයට හේතුව මැතිවරණය පිළිබද පවතින අවිනිශ්චිතභාවය බව අදහස් කරමු.  මැතිවරණ කොමිසමේ සභාපතිවරයා ලෙස ඔබතුමා ප්‍රසිද්ධියේ ප්‍රකාශ කර ඇත්තේ මැතිවරණ සදහා සියල්ල සූදානම් බවයි. කෙසේ වුවද තවමත් ඡන්ද පත්‍රිකා මුද්‍රණය ආරම්භ කර නැති බව මුද්‍රණලයාධිපතිවරයා  පසුගියදා මාධ්‍යයට ප්‍රකාශ කර ඇත.  ඔබද ප්‍රමාණවත් මුදල් ලැබී නැතැයි පවසමින් අදාළ මුදල් නිකුත් කරන ලෙස මහා භාණ්ඩාගාරයෙන් ඉල්ලා ඇතැයි පුවත් පත් වාර්තා කර තිබුණි. මැතිවරණය පැවැත්වීම සදහා ඔබ මෙන්ම රාජ්‍ය ආයතන විසින්ද ඇති කර තිබෙන වාතාවරණය ඉතාමත් අයහපත් ලෙස මැතිවරණයට බලපාන බව පෙන්වා දීමට කැමැත්තෙමු.  පවතින තත්ත්වය පිළිබද විශ්ලේෂණය කර මැතිවරණය නියමිත දිනට පැවැත්විය හැකිද නැතිද යන්න පිළිබද කාරණය දේශපාලන පක්ෂ, ස්වාධීන කණ්ඩායම් අපේක්ෂකයන් සහ මහජනතාව දැනුවත් කිරීම ඉතා වැදගත්.  මුදල් තිබියදී මුදල් නැති බවට මුදල් ලේකම්වරයා හෝ වෙනත් කිසිදු ලේකම්වරයෙකු ප්‍රකාශ කර ඇතැයි සිතිය නොහැක. කෙසේ වුවත් මුදල් ලේකම්වරයා අධිකරණයට දිවුරුම් ප්‍රකාශයක් මගින් කියා ඇත්තේ මුදල් නොමැති බවය.  එය එසේනම් මුදල් ඉල්ලා සිටියදී මුදල් ලැබෙතැයි විශ්වාස කළ හැකිද යන පැනය මතු වේ. මෙවැනි වාතාවරණයක් තුළ රාජ්‍ය නිලධාරීන් දැඩි පීඩනයට ලක්වන අතර එය සාධාරණ හා නිදහස් මැතිවරණයක් සදහා යෝග්‍ය තත්ත්වයක් යැයි නොසිතමු. උපුටා ගැනීම අවසන්. එම සියලු තත්ත්වයන් සළකා බලා සියලු පාර්ශ්වයන්ගේ එකගතාවයෙන් තීරණයක් ගැනීම මේ අවස්ථාවේදී ඉතා යහපත් තත්ත්වයක් බවයි විධායක අධ්‍යක්ෂ එස් බී හේරත් මහතා පෙන්වා දෙන්නේ. එය නිදහස් හා සාධාරණ මැතිවරණයකටද හේතුවනු ඇතැයි ඒ මහතා සිය ලිපියෙන් වැඩිදුරටත් ප්‍රකාශ කර තිබෙනවා.   ", "URL": "https://www.itnnews.lk/2023/10/05/460191/", "Category": "දේශීය පුවත්", "Parent URL": null}