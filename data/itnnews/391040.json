{"Source": "ITN news", "Timestamp": "ජනවාරි 24, 2022 18:57", "Headline": "ජනපති මැදිහත්වීමෙන් විදුලි අර්බුදය නිමවෙයි", "News Content": "අද සිට විදුලි කප්පාදුවක් සිදු නොකිරීමට ජනාධිපති ගෝඨාභය රාජපක්ෂ මැතිතුමා සමඟ පැවති සාකච්ඡාවේදී තීරණය වූ බව අමාත්‍ය ගාමිණී ලොකුගේ මහතා ප්‍රකාශ කළා. මෙරට මුහුදු සීමාවේ ඇති ඉන්ධන නෞකා දෙකක් නිදහස් කර ගැනීම සඳහා අවශ්‍ය මුදල් ලබාදීමට ද ජනාධිපතිතුමා එහිදී මහ බැංකු අධිපතිවරයාට උපදෙස් දී තිබෙනවා. මේ අතර විදුලිබල මණ්ඩලය ඛණිජ තෙල් නීතිගත සංස්ථාවට ගෙවිය යුතු රුපියල් බිලියන 93 ක මුදල නිදහස් කරන ලෙස ද ජනාධිපතිතුමා භාණ්ඩාගාරයට අද උපදෙස් ලබා දුන්නා. දැවි තෙල් තොග ප්‍රමාණවත් නොවීම හේතුවෙන් පසුගිය 22 වනදා සපුගස්කන්ද බලාගාරය සම්පුර්ණයෙන්ම අක්‍රීය වුණා. මේ නිසා ජාතික විදුලිබල පද්ධතියට අහිමි වු විදුලි ධාරිතාව මෙගාවොට් 108 ක්. මේ අතර තාප බලාගාරවල දැවිතෙල් අවසන් වීම නිසා ජාතික විදුලිබල පද්ධතියට මෙගාවොට් 183ක ධාරිතාවක් අහිමි වීමේ අවධානමක් මතුව තිබුණා. මේ අතර අලුත්වැඩියා කෙරෙන නොරොච්චොලේ බලාගාරයේ තුන්වෙනි ඒකකයෙන් විදුලි ධාරිතාව ලබන 28 වනදා සිට ජාතික පද්ධතියට එක්කිරීමට හැකි බවයි විදුලිබල මන්ඩලය ප්‍රකාශ කළේ. එහෙත් එය ලබන 30 වනදා දක්වා කල්යන බවට විදුලිබල මණ්ඩලයේ වැඩබලන සාමාන්‍යාධිකාරීවරයා ප්‍රකාශ කළා. මෙවන් පසුබිමක් යටතේයි අද සිට විදුලි කප්පාදුවක් සඳහා වන යෝජනා මහජන උපයෝගීතා කොමිස‍මේ වෙත ඉදිරිපත් කෙරුණේ.  ඒ අනුව අදියර 4 ක් යටතේ පැය දෙකකට ආසන්න කාලයක් විදුලි කප්පාදුවක් සඳහා යෝජනා වි තිබුණා. කෙසේ වෙතත් මහජන උපයෝගීතා කොමිසම ප්‍රකාශ කළේ විදුලිය කැපීමේ අවශ්‍යතාවක් නොමැති බවයි. ", "URL": "https://www.itnnews.lk/2023/10/05/391040/", "Category": "Breaking News,දේශීය පුවත්", "Parent URL": null}