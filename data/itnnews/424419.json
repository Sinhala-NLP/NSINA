{"Source": "ITN news", "Timestamp": "ජූලි 22, 2022 15:12", "Headline": "හිටපු ජපන් අගමැති ෂිංසෝ අබේ වෙනුවෙන් විශේෂ රාජ්‍ය අවමංගල්‍ය උත්සවයක්", "News Content": "ඝාතනයට ලක් වූ හිටපු ජපන් අග්‍රාමාත්‍ය ෂිංසෝ අබේ වෙනුවෙන් සැප්තැම්බර් 27 වනදා විශේෂ රාජ්‍ය අවමංගල්‍ය උත්සවයක් පැවැත්වීමට අනුමැතිය ලැබී තිබෙනවා. කෙසේ වෙතත් මෙම තීරණය සම්බන්ධයෙන් ජපානය තුළ මත දෙකක් ඇති වී තිබීම විශේෂත්වයක්. රාජ්‍ය මුදල් මෙවැනි කටයුතු සඳහා යොදා නොගත යුතු බවයි පිරිසක් චෝදනා කරන්නේ. හිටපු අග්‍රාමාත්‍යවරයාගේ දේහය පිළිබඳ අවසන් කටයුතු පසුගියදා පවුලේ ඥාතීන්ගේ සහ හිත මිතුරන්ගේ සහභාගීත්වයෙන් ටෝකියෝහි බෞද්ධ විහාස්ථානයකදී පැවැත්වුණා. පසුගිය කැබිනට් මණ්ඩලය තීරණය කළේ රාජ්‍ය අනුග්‍රහයෙන්ද අවමංගල්‍ය උත්සවයක් පැවත්විය යුතු බවයි. 1967 න් පසු රාජ්‍ය අනුග්‍රහයෙන් අග්‍රාමාත්‍යවරයෙකු වෙනුවෙන් මෙවැනි අවමංගල්‍ය උත්සවයක් පවත්වා නැහැ. ටෝකියෝ නගරයේ අග්‍රාමාත්‍ය කාර්යාලය ඉදිරිපිටට රැස් වූ පිරිසක් උද්ඝෝෂණය කරමින් සඳහන් කළේ මහජනතාවගේ බදු මුදල් මෙවැනි අවස්ථා සඳහා යොදාගත යුතු නැති බවයි. සමාජ මාධ්‍ය ඔස්සේද රාජ්‍ය අවමංගල්‍ය උත්සවයට විරෝධයක් මතුව තිබෙනවා.     ", "URL": "https://www.itnnews.lk/2023/10/05/424419/", "Category": "ජාත්‍යන්තර පුවත්", "Parent URL": null}