{"Source": "ITN news", "Timestamp": "ஏப்ரல் 28, 2022 17:06", "Headline": "சிறுவர்கள் மத்தியில் அதிகரிக்கும் கல்லீரல் நோயின் பின்புலத்தில் மறைந்துள்ள மர்மம் என்ன?", "News Content": "சிறுவர்கள் மத்தியில் அதிகரிக்கும் கல்லீரல் நோயின் பின்புலத்தில் மறைந்துள்ள மர்மம் என்ன?\nசிறுவர்கள் மத்தியில் அதிகரித்துள்ள கல்லீரல் அழற்சி அல்லது ஈரல் வீக்கம் தொடர்பில் சுகாதார நிபுணர்கள் உலகளாவிய ரீதியில் ஆய்வொன்றை நடத்தியுள்ளனர். இவ்வருடம் கடந்த ஜனவரி மாதம் முதல் ஏப்ரல் மாதம் வரையான காலப்பகுதியில் பிரித்தானியாவில் குறைந்தளவிலான சிறுவர்கள் மத்தியில் இந்த நோய்த்தாக்கம் இருப்பது முதன்முறையாக அடையாளம் காணப்பட்டது. எனினும் தற்போது ஐரோப்பிய நாடுகள் பலவற்றில் கல்லீரல் அழற்சி நோயினால் பாதிக்கப்பட்ட சிறுவர்கள் இனங்காணப்பட்டுள்ளனர். அமெரிக்காவின் சில பகுதிகளைச் சேர்ந்த சிறுவர்களும் ஆசியாவிலும் ஒருவரும் இந்த நோய்க்கு உள்ளாகியுள்ளனர். உலக சுகாதார ஸ்தாபனத்தின் அறிக்கைக்கமைய 2022ம் ஆண்டு ஏப்ரல் மாதம் 21ம் திகதி வரை அறியப்படாத தோற்றத்தைக் கொண்ட கடுமையான கல்லீரல் அழற்சி நோயினால் 169 பேர் பாதிக்கப்பட்டுள்ளமை உறுதிசெய்யப்பட்டுள்ளது. பிரித்தானியா, அமெரிக்கா, ஸ்பெயின், இஸ்ரேல், டென்மார்க் , அயர்லாந்து, நெதர்லாந்து, இத்தாலி, நோர்வே, பிரான்ஸ், ரொமேனியா மற்றும் பெல்ஜியம் ஆகிய நாடுகளில் இந்த நோய்க்கு உள்ளாகிய சிறுவர்கள் அடையாளம் காணப்பட்டுள்ளனர். ஜப்பான் மற்றும் கெனடா ஆகிய நாடுகளும் தமது நாடுகளில் கல்லீரல் அழற்சிக்கு உள்ளான சிறுவர்கள் அடையாளம் காணப்பட்டுள்ளதாக அண்மையில் தெரிவித்தன. உலகளாவிய ரீதியில் கல்லீரல் அழற்சியால் பாதிக்கப்பட்ட சிறுவர் நோயாளர்களில் ஒரு மாதம் நிரம்பிய குழந்தை முதல் 16 வயது நிரம்பிய பிள்ளைகள் இருப்பதாக மருத்துவ நிபுணர்கள் தெரிவித்துள்ளனர். அவர்களில் 10 வீதமான சிறுவர்களுக்கு உ மாற்று சிகிச்சைகள் தேவைப்படுகின்றன. இந்த நோய்த்தாக்கத்தினால் இதுவரை ஒரு உயிரிழப்பு பதிவாகியுள்ளது. சிறுவர்கள் மத்தியில் கல்லீரல் பாதிப்பு என்பது கேள்விப்படாத ஒன்றாகும். நோய்த்தொற்றின் தீவிர நிலைமைகளும் சாதாரணமானவை அல்ல. ஆரோக்கியமான சிறுவர்களுக்கும் இந்த நோய்த்தாக்கம் ஏற்படுவது கவலைக்குரியதாகும். பாதிக்கப்பட்ட சிறுவர்களில் சிலருக்கு கல்லீரல் மாற்று சிகிச்சைகளும் தேவைப்படுகின்றன. இதனால் குறித்த நோய்க்கு பின்புலத்தில் மறைந்துள்ள மர்மம் குறித்து புரிந்துகொள்வது அவசியமான ஒன்றாகும். சிறுவர்களுக்கு ஏற்படும் கல்லீரல் அழற்சியானது பொதுவாக இந்த நோயின் ஐந்து அறிகுறிகளுடன் தொடர்புடையதாக இல்லை. குறித்த நோய்த்தாக்கம் ஏற்ப்பட்டிருக்கலாமென்ற நோக்கத்தில் சிறுவர்களிடம் மேற்கொள்ளப்பட்ட பரிசோதனைகளின் போது அதன் பெறுபேறுகள் எதிர்மறையாகவே இருந்தன.\nகல்லீரல் என்பது அடிவயிற்றின் மேல் வலது பக்கத்தில் அமைந்துள்ள ஒரு முக்கிய உறுப்பாகும். இதன் தொழிற்பாடுகள் அளப்பரியவை. குருதியை வடிகட்டுதல், செரிமானத்திற்கு உதவுதல், குருதியில் குளுக்கோசின் அளவை கட்டுப்படுத்தல், புரதங்களை ஒழுங்குபடுத்தல் மற்றும் உற்பத்தி செய்தல், மருந்துகள் உட்பட இதர நச்சுப்பொருட்களிலிருந்து இரத்தத்தை சுத்தம் செய்தல், குருதியிலுள்ள இரும்புச் சத்தின் அளவை நிர்வகித்தல், நோய் எதிர்ப்பு காரணிகளை உருவாக்குதல், குருதி ஓட்டத்திலிருந்து பக்றீரியாக்களை அகற்றுவதன் மூலம் நோய்த்தொற்றுகளை எதிர்த்தல் போன்ற தொழிற்பாடுகளை கல்லீரல் நிறைவேற்றுகிறது. கல்லீரலானது அழற்சிக்கு உட்படும் போதே கல்லீரல் அழற்சி நோய்த்தாக்கம் ஏற்படுகிறது. இதன்போது மேற்குறிப்பிட்ட தொழிற்பாடுகளும் ஸ்தம்பிதமடைகின்றன. வைரஸ் தொற்றினால் கல்லீரல் பாதிக்கப்படும். அத்துடன் மதுபான பாவனையும் இதற்கு காரணமாக அமையும். உடலுக்கான நோய் எதிர்ப்பு கட்டமைப்பு கல்லீரல் செல்களை தாக்குவதன் விளைவாகவும் இது ஏற்படலாம்.\nகல்லீரல் தொற்று ஏற்ப்பட்டதன் ஆரம்ப நிலை மற்றும் தீவிர நிலைமைகளின் போது, அதனால் பாதிக்கப்பட்ட சிறுவர்களோ அல்லது பெரியவர்களிடமோ நோய்க்கான அறிகுறிகள் தென்படுவதும் குறைவாக இருக்க வாய்ப்புள்ளது. நோய் ஏற்ப்பட்டுள்ளதை அவர்கள் அறிந்துகொள்வதும் குறைவாகவே இருக்கும்.\nகல்லீரல் அழற்சி ஏற்ப்பட்டவர்களுக்கு பொதுவாக இந்த நோய் அறிகுறிகள் காணப்படும்\nதசை வலி\nஉடல் வெப்பநிலை உயர்தல்\nஉடற்சோர்வு\nசோம்பல்\nவயிற்றுவலி\nசருமம் மற்றும் கண்கள் மஞ்சள் நிறமாகுதல் குறித்த அறிகுறிகளுடன் காணப்படும் சிறுவர்கள் கட்டாயம் வைத்திய பரிசோதனைக்கு உட்படுத்தப்பட வேண்டும். கல்லீரல் அழற்சி நோய் வகைகளில் பெரும்பான்மையானவை நோயாளர்களின் சொந்த சிகிச்சைகளின் ஊடாக குணம்பெறுகின்றன. எனினும் சில வகையான நோய்த்தாக்கங்கள்; கல்லீரல் பழுதடையும் நிலைக்கு கொண்டு சேர்க்கும். கல்லீரல் தொழிற்பட மறுக்கும் பட்சத்தில் மாற்று சத்திர சிகிச்சைக்கு உட்பட வேண்டிய நிலை ஏற்படும். கல்லீரல் அழற்சி ஏற்படுவதற்கு பொதுவாக காரணமாக அமையும் வைரஸ் இந்த நோயினால் பாதிக்கப்பட்ட சிறுவர்களிடம் அடையாளம் காணப்படவில்லை. யனநழெஎசைரளநள எனப்படும் கூட்டு வைரசின் தாக்கத்தினால் சிறுவர்கள் மத்தியில் இந்த நோய் ஏற்ப்பட்டுள்ளதாக நிபுணர்கள் நம்புகின்றனர். இந்த வகை வைரஸ்களில் 88 வகையானவை மனிதர்களை தாக்குகின்றன. உலகளாவிய ரீதியில் கல்லீரல் அழற்சிக்கு உட்பட்டுள்ள சிறுவர்களின் எண்ணிக்கை குறிப்பிடத்தக்களவு குறைவாக இருக்கின்றது. குறித்த நோய் தொடர்பில் உடனடி ஆய்வுகளை முன்னெடுப்பது தொடர்பில் சுகாதார பாதுகாப்பு துறைசார் நிபுணர்கள், சுகாதார நிறுவனங்களை வலியுறுத்தி வருகின்றனர். \n\n \n ", "URL": "https://www.itnnews.lk/2023/10/05/408826/", "Category": "தேசிய செய்திகள்,பன்முகம்", "Parent URL": null}