{"Source": "ITN news", "Timestamp": "මාර්තු 17, 2023 15:28", "Headline": "කඳුකරයේ ප්‍රාථමික සිසුන්ට නොමිලේ සහල්", "News Content": "උඩරට කඳුකර ප්‍රදේශවල ප්‍රාථමික අංශයේ අධ්‍යාපනය හදාරන පාසල් සිසුන් හට නොමිලේ සහල් ලබාදීමේ අවබෝධතා ගවිසුමට අත්සන් තැබීම ජල සම්පාදන සහ වතු යටිතල පහසුකම් සංවර්ධන අමාත්‍ය ජීවන් තොණ්ඩමාන් මහතාගේ ප්‍රධානත්වයෙන් අද (17) එම අමාත්‍යංශයේදී සිදු කෙරුණා. ගුඩ් නේබර්ස් ඉන්ටර් නැෂනල් නම් රාජ්‍ය නොවන සංවිධානය මෙම ව්‍යාපෘතිය සඳහා මුල්‍යදායකත්වය දක්වනු ලබන අතර, ඒ අනුව උඩරට කඳුකරයේ තෝරා ගත් ප්‍රාථමික පාසල් සඳහා සහල් මෙට්‍රික් ටොන් 1000 ක් ලබාදීමට සැළැසුම් කොට තිබෙනවා. රටේ පවතින ආර්ථික අර්බුදය සැළැකිල්ලට ගනිමින් පාසල් සිසුන් අධ්‍යාපනය හැරයාම වැළැක්වීම සහ ඔවුන් දිරිමත් කිරීමේ අරමුණින් මෙම වැඩ පිළිවෙල ක්‍රියාක්මක කරනු ලබන බව අමාත්‍ය ජීවන් තොන්ඩමාන් මහතා පැවැසීය. මීට සමගාමීව උඩරට වතුකරයේ ළමා සුරැකුම් මධ්‍යස්ථානවල දරුවන් වෙනුවෙන් ද නොමිලේ පෝෂණ වැඩසටහන් ක්‍රියාත්මක කරනු ලබන බවද අමාත්‍යවරයා මෙහෙදී කීය. ජල සම්පාදන සහ වතු යටිතල පහසුකම් සංවර්ධන අමාත්‍ය ජීවන් තොන්ඩමාන් මහතා ඇතුළු පිරිසක් මෙම අවස්ථාවට එක්ව සිටියහ.   ", "URL": "https://www.itnnews.lk/2023/10/05/468966/", "Category": "දේශීය පුවත්", "Parent URL": null}