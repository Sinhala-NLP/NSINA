{"Source": "ITN news", "Timestamp": "මාර්තු 28, 2023 16:47", "Headline": "න්‍යෂ්ටික අවි ඇතුළු යුධ උපකරණ නිෂ්පාදනය වැඩිකරන්නැයි උතුරු කොරියා නායකයාගෙන් නියෝග", "News Content": "න්‍යෂ්ටික අවි ඇතුළු යුධ උපකරණ නිෂ්පාදනය ඉහළ දමන ලෙස උතුරු කොරියා නායකයා නියෝග කර තිබෙනවා. ඇමෙරිකාවේ හා දකුණු කොරියාවේ ක්‍රියාකාරකම්වලින් උතුරු කොරියාව ආරක්ෂා කර ගැනීමට මෙම පියවර ගත් බවයි උතුරු කොරියා නායක කිම් ජොන්ග් උන් සඳහන් කර ඇත්තේ. මහා පරිමාණ න්‍යෂ්ටික අවි නිෂ්පාදන ආරම්භ කිරීමට කටයුතු කරන ලෙස ඔහු එරට විද්‍යාඥයින්ට උපදෙස් ලබා දී ඇති බවයි උතුරු කොරියා මාධ්‍ය සඳහන් කරන්නේ. දකුණු කොරියාව හා ඇමෙරිකාව එකව කලාපයේ යුද අභ්‍යාසයක් ආරම්භ කිරීම හා ඇමෙරිකාවේ ප්‍රහාරක යානා රැගත් නෞකාවක් එම මුහුදු කලාපයට ඇතුළු වීමත් සමඟයි කිම් ජොන්ග් උන් මෙම උපදෙස් ලබා දී ඇත්තේ. එමෙන්ම න්‍යෂ්ටික අවි ඕනෑම මොහොතක ඕනෑම ස්ථානයක දී භාවිත කිරීමට පසුබට නොවන බව ද උතුරු කොරියා නායකයා සඳහන් කරන්නේ. ", "URL": "https://www.itnnews.lk/2023/10/05/471509/", "Category": "Breaking News,ජාත්‍යන්තර පුවත්", "Parent URL": null}