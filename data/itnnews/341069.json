{"Source": "ITN news", "Timestamp": "ජූනි 7, 2021 09:02", "Headline": "ස්ටිකරය කොළඹට ඇතුළුවීම සඳහා පමණයි – අවභාවිත කළහොත් දැඩි නීතිමය පියවර", "News Content": "සංචරණ සීමා හා නිරෝධායන නීති උල්ලංඝනය කරමින් ක්‍රියා කරන පිරිස්වලට එරෙහිව දැඩි ක්‍රියාමාර්ග ගැනීමට පොලීසිය පියවර ගෙන තිබෙනවා. ස්ථාන රැසකදී පරික්‍ෂා කිරීම් සිදු කිරීමටයි පොලීසිය කටයුතු කරන්නේ. සංචරණ සීමා ක්‍රියාත්මක වන කාලය තුළ ජනතාවට වන අපහසුතා අවම කිරීම වෙනුවෙන් අත්‍යවශ්‍ය සේවා සඳහා ස්ටිකරයක් අද සිට හඳුන්වාදීමට පොලීසිය පියවර ගත්තා. විවිධ ක්ෂේත්‍ර වෙනුවෙන් වර්ණ 11 කින් යුක්තවයි එම ස්ටිකර් හඳුන්වා දී තිබෙන්නේ. දිවයිනේ සෑම ප්‍රදේශයකදීම අත්‍යවශ්‍ය සේවා රථ සඳහා එම ස්ටිකර් ඇලවීමට පොලීසිය කටයුතු කළා. සංචරණ සීමා ක්‍රියාත්මක ලබන 14 වනදා දක්වා එම ස්ටිකරය වලංගු බවයි පොලීසිය ප්‍රකාශ කළේ. එමෙන්ම එම ස්ටිකරය කොළඹ නගරයට ඇතුළුවීම සඳහා පමණක් වලංගු බව පොලීසිය අවධාරණය කරනවා. එය අවභාවිත කළහොත් දැඩි නීතිමය පියවර ගන්නා බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා ප්‍රකාශ කළේ.             ", "URL": "https://www.itnnews.lk/2023/10/05/341069/", "Category": "Breaking News,දේශීය පුවත්", "Parent URL": null}