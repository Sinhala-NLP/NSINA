{"Source": "ITN news", "Timestamp": "පෙබරවාරි 19, 2023 09:40", "Headline": "විදෙස් කාන්තාවන් ගෙන්වා ගණිකා වෘත්තියේ යොදවන ජාවාරමක සුළමුළ හෙළිවෙයි", "News Content": "සංචාරක වීසා මත විදෙස් රටවලින් කාන්තාවන් මෙරටට ගෙන්වා බලහත්කාරයෙන් ගණිකා වෘත්තියේ යොදවන ජාවාරමක් පිළිබඳ තොරතුරු හෙළිකර ගැනීමට පොලිසිය සමත් වුණා. කෝටිපති ව්‍යාපාරිකයෙකු මෙම ගණිකා මධ්‍යස්ථානය පවත්වාගෙන ගොස් ඇති අතර පානදුර වලාන දූෂණ මර්දන ප්‍රහාරක බලකාය එය වටලනු ලැබුවා. කොල්ලුපිටිය පිහිටි මෙම ගණිකා මධ්‍යස්ථානයේ විදේශීය කාන්තාවන් ඉහළ මිලකට අලෙවි කර ඇති බවයි පොලිස් පරික්ෂණවලදී හෙළිවුණේ. කොටුව මහේස්ත්‍රාත් අධිකරණයෙන් ලබාගත් සෝදිසි වරෙන්තුවකට අනුව මෙම මධ්‍යස්ථානය වැටලූ අවස්ථාවෙහි එහි සිටි ඉන්දුනීසියානු ජාතික කාන්තාවක හා තවත් කාන්තාවන් දෙදෙනෙකු මෙන්ම එහි කළමනාකරු ද අත්අඩංගුවට ගැනුණා. විදෙස් කාන්තාවක් රුපියල් දස දහසකට අලෙවි කර ඇති බවයි මූලික විමර්ශනවලදී හෙළිවී ඇත්තේ. සැකකාර කාන්තාවන් හා කළමනාකාරවරයා ඉදිරි අධිකරණ කටයුතු සඳහා කොල්ලුපිටිය පොලිස් ස්ථානය වෙත භාර දුන් බව පානදුර වලාන දූෂණ මර්දන බලකාය පවසනවා.       ", "URL": "https://www.itnnews.lk/2023/10/05/461609/", "Category": "Breaking News,දේශීය පුවත්", "Parent URL": null}