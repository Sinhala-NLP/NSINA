{"Source": "ITN news", "Timestamp": "අගෝස්තු 25, 2023 10:42", "Headline": "ටින් මාළුවල ප්‍රමිතිය සොයන්න වැඩපිළිවෙළක්", "News Content": "වෙළඳපොලේ පවතින දේශීය හා ආනයනික ටින් මාළුවල ප්‍රමිතිය සොයා බැලීමට වැඩපිළිවෙළක් ආරම්භ කරන බව අමාත්‍ය නලින් ප්‍රනාන්දු මහතා පවසනවා. මේ වන විට වෙළෙඳපොලේ පවතින දේශීය හා ආනයනික ටින්මාළුවල ප්‍රමිතිය, නිෂ්පාදනය හා පරිභෝජනය සම්බන්ධයෙන් පවතින ගැටලු පිළිබඳ සාකච්ඡා කිරීම සඳහා ඊයේ (24) වෙළෙඳ වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු මහතාගේ ප්‍රධානත්වයෙන් අමාත්‍යාංශයේ දී සාකච්ඡාවක් පැවැත්විණ. මෙහි දී අදහස් දක්වමින් අමාත්‍යවරයා කියා සිටියේ මේ වන විට ශ්‍රී ලංකාව තුළ දේශීය ටින් මාළු නිෂ්පාදනය සැළකිය යුතු අන්දමින් ඉහළ ගොස් පැවතිය ද, පසුගිය වසරවලට සාපේක්ෂව ඒ සඳහා ඇති ඉල්ලුම විශාල වශයෙන් පහළ ගොස් ඇති බව සංඛ්‍යාත්මක දත්ත අනුව පෙනී යන බවයි. ඊට හේතු වී ඇත්තේ එම ටින් මාළුවල ගුණාත්මක තත්ත්වය පහත මට්ටමක පැවතීම බව සඳහන් කළ අමාත්‍යවරයා, වෙළෙඳපොළෙහි අළෙවි වන ටින් මාළු සම්බන්ධයෙන් පාරිභෝගික කටයුතු පිළිබඳ අධිකාරියට දිගින් දිගටම පැමිණිලි ලැබෙන බව ද ප්‍රකාශ කරන ලදී. ඒ අනුව වෙළෙඳපොලේ ටින් මාළු නිෂ්පාදනයන්හි ගුණාත්මක තත්ත්වය පරීක්ෂා කිරීම සඳහා වෙළෙඳ අමාත්‍යාංශය, ධීවර අමාත්‍යාංශය හා පාරිභෝගික කටයුතු පිළිබඳ අධිකාරිය යන ආයතන ත්‍රිත්වය හරහා කඩිනම් ක්‍රියාවලියක් ආරම්භ කරන බව ද අමාත්‍යවරයා මෙහි දී සඳහන් කරන ලදී. ටින් මාළු සඳහා යොදා ගන්නා මත්ස්‍යයාගේ පටන් එහි ඇසුරුම්කරණය දක්වා ප්‍රමිතිය පිළිබඳව හා දේශීය හා ආනයනික ටින් මාළු වල අන්තර්ගත ආසනික් ප්‍රමාණයන් සම්බන්ධයෙන් නිවැරදි ලෙස පරීක්ෂා කළ යුතු බව සඳහන් කළ අමාත්‍යවරයා, ඇසුරුම්කරණය කරන ලද ටින් මාළු ප්‍රමිතිය සම්බන්ධයෙන් හා මේ වන විට ක්‍රියාත්මක ටින් මාළු ආනයනය කිරීමට බලපත්‍ර ලබා දීමේ ක්‍රමවේදය පිළිබඳව  ජනාධිපතිතුමන්ගේ ප්‍රධානත්වයෙන් පැවැත්වෙන ආහාර සුරක්ෂිතතා කමිටුව වෙත සිය නිර්දේශ ඉදිරිපත් කරන බව ද සඳහන් කරන ලදී. වෙ‍‍‍ළෙඳ අමාත්‍යාංශයේ අරමුණ සෑම විටම පාරිභෝගිකයා ආරක්ෂා කිරීම බව සඳහන් කළ අමාත්‍යවරයා, මෙරටට ආනයනය කරන ආහාර සඳහා තත්ත්ව සහතික ලබා දීමේ දී සිදුවන ප්‍රමාදයන් හේතුවෙන් බහාලුම් තුළ වැඩි කාළයක් එම ආහාර පැවතීමෙන් සිදුවන ආහාර හානියත්, ප්‍රමාද ගාස්තු ලෙස අමතර මුදලක් ගෙවීමට සිදු වීමත් නිසා ආනයනකරුවා විසින් අවසානයේ එහි පිරිවැයත් නිෂ්පාදනයට එක් කිරීම තුළින් පාරිභෝගිකයාට තවත් අමතර පිරිවැයක් දැරීමට සිදු වන බවත් සඳහන් කරන ලදී. එම හානිය අවම කිරීම සඳහා ඉදිරි පියවර ගැනීම සඳහා එලෙස ගෙවනු ලබන සම්පූර්ණ සිදු වන මූල්‍යමය පිරිවැය පිළිබදව වෙළෙඳ අමාත්‍යාංශයට සංඛ්‍යාත්මක වාර්තාවක් ලබා දෙන ලෙසට පාරිභෝගික කටයුතු පිළිබද අධිකාරියට උපදෙස් දෙන ලදී. මෙම අවස්ථාවට වෙළෙඳ අමාත්‍යාංශයේ ලේකම් ඒ.එම්.පී.එම්.බී අතපත්තු මහතා ඇතුළු නිලධාරීන්, ධිවර අමාත්‍යාංශයේ රාජ්‍ය නිලධාරීන්, ධීවර හා ජලජ සම්පත් දෙපාර්තමේන්තුවේ නිලධාරීන්, ආනයනය හා අපනයන පාලන දෙපාර්තමේන්තු නිලධාරීන්, ශ්‍රී ලංකා ප්‍රමිති ආයතනයේ නිලධාරීන් හා පාරිභෝගික කටයුතු පිළිබද අධිකාරියේ නිලධාරීන් හා අත්‍යාවශ්‍යය ආහාර ද්‍රව්‍යය සැපයුම්කරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න ඇතුළු පිරිසක් සහභාගී වූහ. ", "URL": "https://www.itnnews.lk/2023/10/05/510785/", "Category": "දේශීය පුවත්", "Parent URL": null}