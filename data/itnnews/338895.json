{"Source": "ITN news", "Timestamp": "මැයි 24, 2021 13:41", "Headline": "බායිස් මහතාගේ ජීවිතය අහිමි කළ අනතුරට සම්බන්ධ 3 දෙනෙකු අත්අඩංගුවට", "News Content": "හිටපු නියෝජ්‍ය අමාත්‍යවරයෙකු. හිටපු පාර්ලිමේන්තු මන්ත්‍රීවරයෙකු හා වර්තමාන පුත්තලම නගරාධිපතිවරයෙකු ලෙස කටයුතු කළ කේ ඒ බායිස් මහතාගේ ජීවිතය අහිමි කළ අනතුරට සම්බන්ධ පුද්ගලයන් 3 දෙනෙකු අත්අඩංගුවට ගත් බව පුත්තලම පොලීසිය පවසනවා. වනාතවිල්ලුව රාල්මඩුව ප්‍රදේශයේ පිහිටි නගරාධිපතිවරයාට අයත් පෞද්ගලික ඉඩමකට ගොස් ආපසු පුත්තලම නිවසට එන අතරතුර එළුවන්කුලම ප්‍රදේශයේදී ඊයේ පස්වරුවේ මෙම අනතුර සිදුවුණා. බායිස් මහතා ඔහුගේ නිල කැබ් රථයේ පිටුපස විවෘත කොටසේ පැමිණ තිබෙනවා. කැබ් රථය අතුරු මාර්ගයෙන් ප්‍රධාන මාර්ගයට පිවිසෙන අවස්ථාවේදී නගරාධිපතිවරයා බිමට ඇද වැටී ඇති අතර ඔහු පුත්තලම මූලික රෝහලට ඇතුළත් කරන අවස්ථාවේදී මිය ගොස් සිටි බවයි විමර්ශනවලදී හෙළිවී ඇත්තේ. සිද්ධිය සම්බන්ධයෙන් කැබ් රථයේ රියදුරු හා තවත් දෙදෙනෙකු අත්අඩංගුවට ගෙන තිබෙනවා. කැබ් රථය මේ වන විට පුත්තලම පොලීසිය භාරයේ ඇති බවයි අප වාර්තාකරුවන් සදහන් කළේ. බායිස් මහතා තුන් වරක්ම පුත්තලම නගරාධිපතිවරයා ලෙස කටයුතු කළා. මිය යන විට ඒ මහතා 52 හැවිරිදි වියේ පසුවූවා. ඔහු තිදරු පියෙක්. පශ්චාත් මරණ පරික්‍ෂණ අවසන් වීමෙන් පසු ඉස්ලාම් චාරිත්‍ර අනුව අවසන් කටයුතු සිදුකිරීමට නියමිතයි.     ", "URL": "https://www.itnnews.lk/2023/10/05/338895/", "Category": "දේශීය පුවත්", "Parent URL": null}