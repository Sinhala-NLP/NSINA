{"Source": "ITN news", "Timestamp": "මාර්තු 6, 2022 18:34", "Headline": "යුක්රේනයේ මරියපෝල් නගරයට නැවතත් තාවකාලික සටන් විරාමයක්", "News Content": "යුක්රේනයේ මරියපෝල් නගරයට නැවතත් තාවකාලික සටන්විරාමයක් ප්‍රකාශයට පත්කර තිබෙනවා. ඒ හේතුවෙන් යුක්රේන වැසියන් රුසියාව එකඟවී ඇති මාර්ගයක් ඔස්සේ ඉවත්කෙරෙන බවයි විදෙස් මාධ්‍ය වාර්තා කරන්නේ. මේ අතර රුසියා යුක්රේන තුන්වන වටයේ සාකච්ඡා හෙට පැවැත්වීමට නියමිතයි. රුසියා යුක්රේන යුධ ගැටුම් 11 වන දිනටත් අද ක්‍රියාත්මක වනවා. යුක්රේනයේ මරියපෝල් වරාය නගරය හා  වොල්නොව්කා ප්‍රදේශවලට තාවකාලික සටන් විරාමයක් ප්‍රකාශයට පත්කළ ද දෙරටම එම සටන් විරාමය කඩකල බවට චෝදනා එල්ලවුණා. එවැනි පසුබිමක් යටතේ මරියපෝල් නගරයට යළි සටන් විරාමයක් ප්‍රකාශයට පත්කර ඇති අතර එය පැය 11 කට ආසන්න කාලයක් ක්‍රියාත්මක කිරීමට නියමිතයි. මේ අතර යුක්රේනයේ ජනතාව  සේෆොරේෂියා නගරය වෙත යැවීම සඳහා මාර්ග තුනක් භාවිත කෙරෙන බවයි විදෙස් මාධ්‍ය වාර්තා කරන්නේ. කෙසේවෙතත් එම නගරයට ප්‍රහාර එල්ල කිරීම තවමත් නවතා දමා ඇති ද යන්න පැහැදිලි නැති බවයි විදෙස් වාර්තා පෙන්වා දෙන්නේ. මේ වනවිට යුක්රේනයේ සිටි සරණාගතයින් ලෙස ලක්ෂ 15 කට වැඩි පිරිසක් අසල්වැසි රටවලට පළාගොස් ඇති අතර වැඩිම පිරිසක් පලාගෙස් ඇත්තේ පෝලන්තයටයි. හංගේරියා, ස්කලෝවැකියාව , රුමේනියාව ,මෝල්ඩෝවා රාජ්‍යය මෙන්ම රුසියාවට ද යුක්රේන සිවිල් ජනතාව පළාගොස් ඇති බවයි විදෙස් මාධ්‍ය වාර්තා කළේ.  දෙවන ලෝක යුද්ධයෙන් පසු යුරෝපයේ ඇතිවූ විශාලතම සරණාගත අර්බුදය මෙය වනවා. කෙසේවෙතත් රුසියානු හමුදා යුක්‍රේනය වෙත එල්ල කරන ප්‍රහාර දැඩි කර තිබෙනවා. ඉදිරියේ දී කියෙව් අගනගරය ඇතුළු ප්‍රධාන නගර වෙත රුසියානු හමුදා එල්ල කරන ප්‍රහාර වේගවත් හා තීව්‍ර කරනු ඇති බවයි බටහිර බුද්ධි අංශ සඳහන් කරන්නේ. මේ අතර තම හමුදා යුක්‍රේනය ආක්‍රමණය කිරීම සම්බන්ධයෙන් බටහිර රටවල් තම රටට එරෙහිව පැනවෙන සම්බාධක යුධ ප්‍රකාශ කිරීමකට සමාන කරන  බව රුසියා ජනාධිපති ව්ලැඩිමීර් පුටින් පවසනවා. එමෙන්ම යුක්‍රේනයට ඉහළින් පියාසර තහනම් කලාපයක් පැනවීමට කිසිවෙකු හෝ උත්සහ දරයි නම් මෙම යුධමය තත්ත්වයට සහාය දැක්වීමක් ලෙස සලකන බවයි රුසියා ජනාධිපතිවරයා වැඩිදුරටත් කියා සිටින්නේ. මේ අතර රුසියාව තුළ වීසා සහ මාස්ටර් කාඩ්පත් භාවිතය අත්හිටුවා තිබෙනවා. ඒ අනුව රුසියානු බැංකු නිකුත් කර ඇති අදාළ කාඩ්පත් භාවිතයෙන් ගනුදෙනු කිරීමට කාඩ්පත් හිමියන්ට හැකියාව ලැබෙන්නේ. ඇමෙරිකානු වීසා සහ මාස්ටර් කාඩ් ආයතන ද රුසියාව තුළ මෙහෙයුම් අත්හිටු වීමටද පියවර ගෙන තිබෙනවා. ඒ සමඟම රුසියාව දැඩි ආර්ථික අර්බුධයකට පත්ව ඇති බවයි විදෙස් වාර්තා පෙනවා දෙන්නේ. යුක්රේනයේ මතුවී තිබෙන අස්ථාවරත්වය සහ යුධගැටුම් නිසා ගෝලීය ආර්ථික අර්බුදයක් මතුවීමේ අවදානමක් තිබෙන බව ජාත්‍යන්තර මූල්‍ය අරමුදල සඳහන් කර තිබෙනවා. යුද ගැටුම් තවත් තීව්‍ර වුවහොත් අර්ථිකයට සිදුවන බලපෑමද ඉහළ යන බවයි එම සංවිධානය නිවේදනය කරන්නේ. චීන විදේශ කටයුතු අමාත්‍ය වැංග් ජී සහ එක්සත් ජනපද රාජ්‍ය ලේකම් අතර යුක්රේන ප්‍රශ්නය සම්බන්ධයෙන් දුරකතන සංවාදයක් පැවැත්වුණා. එහිදී චීන පාර්ශ්වය සඳහන් කර ඇත්තේ ඇවිලෙන ගින්නට ඉන්ධන දැමීමට තමන් සූදානම් නැති බවයි. පවතින ගැටලුව ඉක්මනින් විසඳා ගැනීම සඳහා සාකච්ඡා ආරම්භ කළ යුතු බවද චීන විදේශ අමාත්‍යවරයා පැවසුවා. මෙය ඇමරිකා ජනාධිපති ජෝ බයිඩන් ද යුක්රේන ජනාධිපතිවරයා සමග විනාඩි 30 ක පමණ දුරකතන සාකච්චාවක් පවත්වා තිබෙනවා. ඊශ්‍රායල අග්‍රාමාත්‍ය නෆ්තාලි බෙනට් ක්‍රෙම්ලිනයේ දී රුසියා ජනාධිපති ව්ලැඩිමීර් පුටින් මුණගැසී යුක්රේන ප්‍රශ්නය පිළිබඳ සාකච්ඡාවක් පවත්වා ඇති බව ද විදෙස් මාධ්‍ය වාර්තා කළා.       ", "URL": "https://www.itnnews.lk/2023/10/05/399690/", "Category": "Breaking News,ජාත්‍යන්තර පුවත්", "Parent URL": null}