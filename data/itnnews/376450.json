{"Source": "ITN news", "Timestamp": "நவம்பர் 16, 2021 12:45", "Headline": "அருட்தந்தை சிறில் காமினி இன்றைய தினமும் குற்றப்புலனாய்வு திணைக்களத்தில் முன்னிலை..", "News Content": "அருட்தந்தை சிறில் காமினி இன்றைய தினமும் குற்றப்புலனாய்வு திணைக்களத்தில் முன்னிலையாகியுள்ளார். நேற்றைய தினமும் அருட்தந்தை சிறில் காமினியிடம் 7 மணித்தியாலங்களுக்கு மேல் வாக்குமூலம் பெறப்பட்டது. அவருக்கு எதிராக அரச புலனாய்வு சேவை பிரதானி மேஜர் ஜெனரல் சுரேஷ் சலே முன்வைத்த முறைப்பாடு தொடர்பில் வாக்குமூலம் வழங்குவதற்காகவே திணைக்களத்திற்கு வருகை தருமாறு அவருக்கு அழைப்பு விடுக்கப்பட்டது. உயிர்த்த ஞாயிறு தாக்குதல் தொடர்பில் ஷூம் தொழிநுட்பத்தின் ஊடாக இடம்பெற்ற கலந்துரையாடலின் போது அருட்தந்தை சிறில் காமினி முன்வைத்த கருத்து தொடர்பில் விசாரணை நடத்துமாறு அரச புலனாய்வு சேவையின் பிரதானி குற்றப்புலனாய்வு திணைக்களத்தில் முறைப்பாடு செய்திருந்தார். அவரின் கருத்தினால் தனக்கும், தனது குடும்பத்தினருக்கும் உயிர் அச்சுறுத்தல் இருப்பதாக தெரிவித்து முறைப்பாடு பதியப்பட்டிருந்தது. இதற்கமைய வாக்குமூலம் வழங்குவதற்காக அருட்தந்தை சிறில் காமினி குற்றப்புலனாய்வு திணைக்களத்திற்கு வருகை தரவேண்டுமென அறிவிக்கப்பட்டிருந்தது. எனினும் அதற்கென அவர் ஒருவார கால அவகாசத்தை கோரியிருந்தார். இதற்கிடையில் தன்னை கைதுசெய்வதற்கு ஏற்பாடுகள் முன்னெடுக்கப்படுவதாக தெரிவித்து அருட்தந்தை சிறில் காமினி அடிப்படை உரிமை மனு ஒன்றையும் தாக்கல் செய்திருந்தார். எவ்வாறெனினும் குறித்த மனு விசாரணைக்கு எடுக்கப்பட்ட போது அருட்தந்தையை கைதுசெய்வதற்கான எவ்வித ஏற்பாடுகளும் மேற்கொள்ளப்படவில்லையென குற்றப்புலனாய்வு திணைக்கள அதிகாரிகள் உயர் நீதிமன்றில் தெரிவித்திருந்தனர். இதற்கமைய நேற்றைய தினம் அருட்தந்தை வாக்குமூலம் வழங்குவதற்கு குற்றப்புலனாய்வு திணைக்களத்தில் ஆஜராகியிருந்தார். இன்றைய தினமும் அருட்தந்தை சிறில் காமினியை திணைக்களத்தில் முன்னிலையாகுமாறு விடுக்கப்பட்ட அறிவிப்புக்கமைய அவர் வருகை தந்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/376450/", "Category": "தேசிய செய்திகள்", "Parent URL": null}