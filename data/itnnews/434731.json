{"Source": "ITN news", "Timestamp": "සැප්තැම්බර් 13, 2022 16:41", "Headline": "දෙමුහුන් බඩ ඉරිගු බීජ මෙට්‍රික් ටොන් 200ක ආධාරයක්", "News Content": "මෙරට බඩ ඉරිගු වගාව ඉහළ නැංවීමේ අරමුණෙන් දෙමුහුන් බඩ ඉරිගු බීජ මෙට්‍රික් ටොන් 200ක් ලබා දීමට ජපාන ජාත්‍යන්තර සහයෝගිතා ඒජන්සිය හා එක්සත් ජාතීන්ගේ සංවර්ධන වැඩසටහන එකඟතාව  පළ කළා. එක්සත් ජාතීන්ගේ සංවිධානයේ කොළඹ කාර්යාලයේ පැවති සාකච්ඡාවක දී ඇමරිකා ඩොලර් මිලියන 1.8ක් වටිනා මෙම දෙමුහුන් බඩඉරිගු බීජ මෙට්‍රික් ටොන් 200 ලබා දීමට එකඟතාව පළ වුණා. අමාත්‍ය මහින්ද අමරවීර ජපාන ජාත්‍යන්තර සහයෝගිතා ඒජන්සියේ ශ්‍රී ලංකා නියෝජිත යමාඩා ටෙක්සුයා හා එක්සත් ජාතීන්ගේ සංවර්ධන වැඩසටහනේ ශ්‍රී ලංකා කාර්යාල ප්‍රධානී මලින් හර්වික් යන මහත්ම මහත්මීන් ඇතුළු පිරිසක් මෙම අවස්ථාවට එක්ව සිටියා. 2022 / 2023 මහ කන්නයේ දී බඩඉරිගු වගාව සදහා හෙක්ටයාර එක්ලක්ෂ විසි පන්දහසක් ලියාපදිංචි කර තිබෙනවා. එහෙත් දැනට රට තුල පවතින්නේ හෙක්ටයාර පනස් දහසකට අවශ්‍ය බඩ ඉරිගු බීජ පමණයි. කෘෂිකර්ම දෙපාර්තමේන්තුව සතුව හෙක්ටයාර දසදහසකට ප්‍රමාණවත් බීජ බඩඉරිගු පවතින අතර නව ආධාර යටතේ හෙක්ටයාර හැත්තෑ පන්දහසක බඩ ඉරිගු වගා කිරීමට ඉඩ කඩ සැලසෙන බවයි කෘෂිකර්ම දෙපාර්තමේන්තුව පවසන්නේ.     ", "URL": "https://www.itnnews.lk/2023/10/05/434731/", "Category": "දේශීය පුවත්", "Parent URL": null}