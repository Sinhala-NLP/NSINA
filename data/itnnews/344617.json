{"Source": "ITN news", "Timestamp": "ජූනි 23, 2021 11:31", "Headline": "කොරෝනා වංසගතයෙන් පීඩාවට පත් ජනතාවට සෙත් පතා දිවයින පුරා රතන සූත්‍ර පිංකම් දේශනා", "News Content": "කොරෝනා වංසගතයෙන් පීඩාවට පත් ලෝවැසි සියලු ජනතාවට සෙත් පතා දිවයිනේ අට දිසාවෙන් රතන සූත්‍ර පිංකම් දේශනා ඊයේ ආරම්භ වුණා. ජනතාවට සෙත් ප්‍රාර්ථනා කරමින් රතන සූත්‍ර දේශනා පිංකම කැලණියේ රජ මහා විහාරස්ථානයේදි පැවැත්වුණේ විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝ රක්ඛිත ස්වාමීන් වහන්සේගේ ප්‍රධානත්වයෙන්. රාජ්‍ය අමාත්‍ය සිසිර ජයකොඩි මහතාද මෙම අවස්ථාවට එක්ව සිටියා. සුවධරණි අට මහ දිශා රතන සූත්‍ර දේශනය දෙව්න්දර පරම විචිත්‍රාරාම විහාරස්ථානයෙන්ද ආරම්භ වුණා. දින හතක් පුරා පැවැත්වෙන මෙම පිංකම ආරම්භ කෙරුණේ අධ්‍යාපන අමාත්‍යංශයේ ආගමික උපදේශක ගනේගොඩ පුරාණ විහාරාධිපති පූජ්‍ය රත්මල්කැටියේ සිරි ධම්ම ස්වාමීන් වහන්සේගේ මූලිකත්වයෙන්. මීට සමගාමීව ඖෂධ තෙල් අඩංගු පහන් 108 ක් දල්වා ආශිර්වාද කිරීමද සිදු කෙරුණා. සේරුවාවිල මංගල රජ මහා විහාරස්ථානයේදිද රතන සූත්‍ර දේශනය ආරම්භ වුණා. ඒ  විහාරස්ථානයේ ලලාට ධාතූන් වහන්සේ අභියසදීයි. දේශීය වෛද්‍ය අමාත්‍යංශයේ නිලධාරීන් පිරිසක්ද මෙම අවස්ථාවට එක්ව සිටියා. රතන සූත්‍ර දේශනාව ඓතිහාසික සෝමාවති පුද බිමේදි ආරම්භ වුයේ විහාරාධිපති ආචාර්ය පූජ්‍ය කහමුණේ සුමංගල ස්වාමීන් වහන්සේගේ ප්‍රධානත්වයෙන්. දින තුනක් පුරා මෙහිදී රතන සූත්‍ර දේශනාව පැවැත්වුණේ කොරෝනාවෙන් පීඩාවට පත් රට වැසි ලෝ වැසි ජනතාවට සෙත් පතමින්.     ", "URL": "https://www.itnnews.lk/2023/10/05/344617/", "Category": "දේශීය පුවත්", "Parent URL": null}