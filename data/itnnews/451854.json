{"Source": "ITN news", "Timestamp": "දෙසැම්බර් 23, 2022 18:37", "Headline": "බෞද්ධ හා පාලි විශ්වවිද්‍යාලයේ 32කුගේ පන්ති තහනම්", "News Content": "නවක වධය මුල් කරගනිමින් බෞද්ධ හා පාලි විශ්වවිද්‍යාලයේ ශිෂ්‍යයන් තිස් දෙදෙනෙකුගේ තාවකාලිකව පන්ති තහනම් කළ බව එම විශ්වවිද්‍යාලයේ උපකුලපති මහාචාර්ය පූජ්‍ය නෙළුවේ සුමනවංශ ස්වාමීන් වහන්සේ ප්‍රකාශ කරනවා. බෞද්ධ හා පාලි විශ්වවිද්‍යාලයේ පාලනාධිකාරිය හා අස්ගිරි මල්වතු මහා විහාර පාර්ශ්වයේ භික්ෂූන් වහන්සේ අතර සාකච්ඡාවක් මහනුවරදී පැවැත්වුණා. අස්ගිරි මහා විහාරය වෙත පැමිණි බෞද්ධ හා පාලි විශ්වවිද්‍යාලයේ උපකුලපති මහාචාර්ය පූජ්‍ය නෙළුවේ සුමනවංශ , මහාචාර්ය පූජ්‍ය ඉලුකේවෙල ධම්මරතන, මහාචාර්ය පූජ්‍ය අලුත්ගම විමලරතන, පූජ්‍ය බෝගමුවේ ධීරානන්ද යන ස්වාමීන් වහන්සේ මෙසේ අස්ගිරි පාර්ශ්වයේ මහා නායක අතිපූජ්‍ය වරකාගොඩ ශ්‍රී ඥානරතන ස්වාමීන් වහන්සේ ප්‍රමුඛ කාරක සංඝ සභාවේ ස්වාමීන් වහන්සේ බැහැ දුටුවා. රාජ්‍ය අමාත්‍ය සුරේන් රාඝවන්, බෞද්ධ හා පාලි විශ්වවිද්‍යාලයේ ලේඛකාධිකාරී ඊ ඒ ගුණසේන යන මහත්වරුන්ද මෙම අවස්ථාවට සහභාගී වුණා. විශ්වවිද්‍යාලයේ පැන නැගී ඇති අර්බුදකාරී තත්ත්වය සම්බන්ධයෙන් මහ නායක ස්වාමීන් වහන්සේ දැනුවත් කර උපදෙස් ලබා ගැනීම සඳහායි මෙම පිරිස මහ නායක ස්වාමීන් වහන්සේ ප්‍රමුඛ මහා සංඝරත්නය හමු වී ඇත්තේ. බෞද්ධ හා පාලි විශ්වවිද්‍යාලයේ උපකුලපති ස්වාමීන්වහන්සේ ඇතුළු පිරිස මල්වතු පාර්ශ්වයේ මහා නායක අතිපූජ්‍ය තිබ්බටුවාවේ ශ්‍රී සුමංගල ස්වාමීන්වහන්සේ ද බැහැදැක ගැටලුව පිළිබඳව දැනුවත් කළා. මෙම අවස්ථාවට මල්වතු විහාර පාර්ශ්වයේ භික්ෂූන්වහන්සේ පිරිසක් ද සහභාගී වුණා.   ", "URL": "https://www.itnnews.lk/2023/10/05/451854/", "Category": "දේශීය පුවත්", "Parent URL": null}