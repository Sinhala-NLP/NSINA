{"Source": "ITN news", "Timestamp": "දෙසැම්බර් 28, 2021 16:45", "Headline": "බිබිල සිට චෙන්කලාඩි දක්වා මාර්ග කොටස ජනතා අයිතියට", "News Content": "පේරාදෙණිය බදුල්ල චෙන්කලාඩි ඒ පහ මාර්ග සංවර්ධනය යටතේ බිබිල සිට චෙන්කලාඩි දක්වා මාර්ග කොටස ජනතා අයිතියට පත් කෙරුණා. සවුදි අරමුදල් යටතේ මේ සදහා වැය කර ඇති මුදල රුපියල් මිලියන 7200 ක්. මධ්‍යම ඌව සහ නැගෙනහිර පළාත් තුන යා කෙරෙන පේරාදෙණිය බදුල්ල චෙන්කලාඩි මාර්ගයේ දිග කිලෝමීටර් 275 ක් පමණ වනවා. මෙම මාර්ගයේ බිබිල සිට චෙන්කලාඩි දක්වා කොටස කිලෝමීටර් අසූ හයයි දශම හතකින් සමන්විතයි. මෙම කොටස පුළුල් කොට සංවර්ධනය කර ජනතා අයිතියට පත් කෙරුණේ මහාමාර්ග අමාත්‍ය ජොන්ස්ටන් ප්‍රනාන්දු මහතාගේ ප්‍රධානත්වයෙන්. මෙම මාර්ගය ඉදි කිරීමේ ශක්‍යතා අධ්‍යයනය සිදු කෙරුණේ 2014 වසරේ දී යි. අදියර තුනක් යටතේ දේශීය සමාගම් තුනක් ඉදිකිරීම් සදහා දායක වී සිටිනවා. පළමු අදියර ලෙස බිබිල සිට පදියතලාව දක්වා කිලෝමීටර් 29 ක් සංවර්ධනය කෙරුණා. දෙවන අදියර ලෙස පදියතලාව සිට ටැම්පිටිය දක්වා කිලෝමීටර් 30 ක් සංවර්ධනය කිරීමටයි කටයුතු කෙරුණේ. බිබිල සිට චෙන්කලාඩි දක්වා කොටස සංවර්ධනයේ දී ඉඩම් හා දේපල අහිමි වූ බිබිල රිදිමාලියද්ද,  පදියතලාව හා මහ ඔය ප්‍රදේශයේ ජනතාවට රුපියල් ලක්ෂ එකසිය විසි හතරක මුදලක් මේ වනවිට ගෙවා තිබෙනවා. මාර්ග කිලෝමීටර් ලක්ෂයක් සංවර්ධනය කිරීමේ රජයේ වැඩපිළිවෙළ යටතේ සංවර්ධනය කෙරුණු මෙම මාර්ගය ජනතා අයිතියට පත් කිරීමේ අවස්ථාවට රාජ්‍ය අමාත්‍ය එස් වියාලේන්ද්‍රන් මහතා ඇතුලු පිරිසක් ද එක්ව සිටියා. ", "URL": "https://www.itnnews.lk/2023/10/05/385402/", "Category": "දේශීය පුවත්", "Parent URL": null}