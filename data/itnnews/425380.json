{"Source": "ITN news", "Timestamp": "ජූලි 27, 2022 16:03", "Headline": "තවත් නඩුවකින් ජනාධිපති රනිල් වික්‍රමසිංහ මුදා හරී", "News Content": "වත්මන් ආර්ථික අර්බුදයට වගකිව යුතු පුද්ගලයින්ට එරෙහිව විමර්ශනයක් සිදුකරන ලෙස රජයට නියෝගයක් නිකුත් කරන්නැයි ඉල්ලා ගොනුකර ඇති පෙත්සමේ වගඋත්තරකරුවෙකු ලෙස නම්කර ඇති ජනාධිපති රනිල් වික්‍රමසිංහ මහතා එම නඩු කටයුත්තෙන් මුදා හැරීමට ශ්‍රේෂ්ඨාධිකරණය නියම කළා. අගවිනිසුරු ජයන්ත ජයසූරිය මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් මගිනුයි මෙම නියෝගය ලබාදුන්නේ. මෙම පෙත්සමේ වගඋත්තරකරුවෙකු ලෙස වත්මන් ජනාධිපති රනිල් වික්‍රමසිංහ මහතා නම්කර තිබුණ ද ඒ මහතාට එරෙහිව පෙත්සම්කරුවන් සහනයක් අපේක්ෂා නොකරන හෙයින් ඔහු මුදාහරින ලෙස පෙත්සම්කාර පාර්ශ්වය වෙනුවෙන් පෙනීසිටි ජනාධිපති නීතිඥ චන්දක ජයසුන්දර මහතා අධිකරණයෙන් ඉල්ලා සිටියා. එම ඉල්ලීම පිළිගැනීමෙන් අනතුරුවයි අධිකරණය මෙම නියෝගය නිකුත් කළේ. ශ්‍රී ලංකා වානිජ මණ්ඩලයේ සභාපති චන්ද්‍රා ජයරත්න ඇතුළු පිරිසක් මෙම පෙත්තසම ඉදිරිපත් කර තිබෙනවා. ", "URL": "https://www.itnnews.lk/2023/10/05/425380/", "Category": "Breaking News,දේශීය පුවත්", "Parent URL": null}