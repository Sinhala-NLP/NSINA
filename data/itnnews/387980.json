{"Source": "ITN news", "Timestamp": "ජනවාරි 10, 2022 18:29", "Headline": "යුගදනවි පාරදෘශ්‍යභාවය ගැන ශ්‍රේෂ්ඨාධිකරණයෙන් ඇසේ", "News Content": "කෙරවලපිටිය යුගදනවි බලාගාරයේ කොටස් ඇමෙරිකානු සමාගමකට පැවරීමට තීරණය කර ඇති බව පවසමින් එය බලරහිත කරන ලෙස ඉල්ලා ගොනුකර තිබෙන පෙත්සම් ශ්‍රේෂ්ඨාධිකරණය හමුවේ අද යළි විභාග කෙරුණා. පංචපුද්ගල විනිසුරු මඩුල්ල හමුවේ තුන්වන දිනටයි මෙලෙස එම පෙත්සම් විභාග කිරීමට කටයුතු කෙරුනේ. පූජ්‍ය ඇල්ලේ ගුණවංශ ස්වාමීන් වහන්සේ හා අගරදගුරු මැල්කම් කාදිනල් රංජිත් හිමිපාණන්, සමගි ජන බලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර,ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හදුන්නෙත්ති හා වසන්ත සමරසිංහ මෙන්ම වෘත්තීය සමිති ඇතුළු පාර්ශ්ව කීපයක් මෙම පෙත්සම් ඉදිරිපත්කර තිබුණා. මේ අතර අමාත්‍යවරුන් වන විමල් වීරවංශ, උදය ගම්මන්පිල හා වාසුදේව නානායක්කාර යන මහත්වරුන් අදාළ පෙත්සම්වලට පක්ෂව දිවුරුම් පෙත්සම් ඉදිරිපත්කළා. එම අමාත්‍යවරුන් ඉදිරිපත් කළ දිවුරුම් පෙත්සම් ආණ්ඩුක්‍රම ව්‍යවස්ථාවට පටහැනි බවයි ඉකුත්දා නීතිපතිවරයා විරෝධතාවක් මතුකරමින් කියාසිටියේ. කෙසේ වෙතත් අද එම අමාත්‍යවරුන් වෙනුවෙන් ජනාධිපති නීතිඥ උදිත ඉගලහේවා මහතා ශ්‍රේෂ්ඨාධිකරණය හමුවේ කරුණු ඉදිරිපත් කළා. උදිත ඉගල්හේවා – ආණ්ඩුක්‍රම ව්‍යවස්ථාවේ 45 (3) වගන්තියට අනුව සෑම අමාත්‍යවරයෙකුම සෙසු අමාත්‍ය මණ්ඩල සාමාජිකයින්ට සහ පාර්ලිමේන්තු වගකීමට බැදී සිටිනවා. එහෙත් මෙම සිද්ධියට සම්බන්ධ අමාත්‍ය මණ්ඩල පත්‍රිකාව කිසිදු අමාත්‍යවරයෙකුට ලබාදී නැහැ. ඒ නිසා මගේ සේවාදායකයින් අමාත්‍ය මණ්ඩල සාමූහිකත්වය උල්ලංඝනය කළ බවට චෝදනා එල්ල කරන්න බැහැ. ඒ වගේම යුගදනවි කොටස් මිලදීගත් බව පැවසෙන නිව් ‌ෆෝට්‍රස් එනර්ජි නමැති සමාගම සම්බන්ධයෙනුත් බරපතල ගැටලු තිබෙනවා. ඒත්එක්කම නිසි ටෙන්ඩර් පටිපාටිය අනුගමනය කිරීමක් සිදුවෙලා නැහැ. අගවිනිසුරු මෙහිදී අගවිනිසුරු ජයන්ත ජයසූරිය මහතා විමසා සිටියේ අගවිනිසුරු – ඔබ කියන්නෙ මෙම කොටස් පැවරීමට අදාළ කැබිනට් පත්‍රිකාව අමාත්‍ය මණ්ඩලය විසින් අනුමත කර නොමැති බවද උදිත ඉගල්හේවා – ස්වාමීනි කැබිනට් පත්‍රිකාවක් ඉදිරිපත් වුණේ නැහැ. එය සම්මත වුණෙත් නැහැ. ඒ නිසා මේ ගිවිසුම අත්සන් කිරීමට මුදල් අමාත්‍යංශ ලේකම්වරයාට අවසර ලැබුණේ කෙසේදැයි බරපතල ගැටලුවක් මතුවෙනවා. මෙම අවස්ථාවේදී නැගී සිටි නීතිපති සංජය රාජරත්නම් මහතා මෙලෙස කරුණු දැක්වූවා. නීතිපති – ස්වාමීනි, මෙහි අපට සැගවීමට කිසිවක් නැහැ. සියලු කටයුතු සිදුවී තිබෙන්නේ පාරදුෂ්‍යභාවයකින්. ඒ ගැන අදාළ අමාත්‍යවරුන් නොදන්නවා නම් ඒකට අපට කරන්න දෙයක් නැහැ. ඉන් පසුව අදාළ පෙත්සම්වල වගඋත්තරකරුවෙකු ලෙස නම්කර සිටින ලංකා විදුලිබල මණ්ඩලය වෙනුවෙන් ජනාධිපති නීතිඥ රොමේෂ් ද සිල්වා කරුණු දැක්වූවා. මේ ගිවිසුම නීත්‍යානුකූල අයුරිනුයි සිදුකර තිබෙන්නේ. පෙත්සම්කරුවන් හරිහැටි කරුණු වටහාගැනීමකින් තොරව මෙම පෙත්සම් ඉදිරිපත්කර ඇති බව පෙනී යනවා. කරුණු සළකා බැලූ අධිකරණය මෙම පෙත්සම් පිළිබද වැඩිදුර කරුණු සළකා බැලීම අනිද්දා දිනයට කල්තැබුවා.     ", "URL": "https://www.itnnews.lk/2023/10/05/387980/", "Category": "දේශීය පුවත්", "Parent URL": null}