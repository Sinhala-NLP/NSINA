{"Source": "ITN news", "Timestamp": "අගෝස්තු 8, 2021 13:08", "Headline": "ගුරුවරුන්ගේ මඟ පෙන්වීම යටතේ නිවෙස්වල වගා කටයුතු සිදු කිරීමට පාසල් දරුවන් පෙළඹෙයි", "News Content": "කාබනික පොහොර පමණක් යොදාගෙන වගා කටයුතු සිදු කිරීමට රජය ගත් තීරණයත් සමග ගොවි ජනතාව වගාවන් සිදු කිරීමට පෙළඹී සිටිනවා. ඒ යටතේ බදුල්ල කැටවල ප්‍රදේශයේ හෙක්ටයාර් සියයක අන්නාසි වගාවන් සිදුකර තිබෙනවා. ගොවි ජනතාවට අවශ්‍ය උපදෙස් සහ තාක්ෂණික සහාය ලබාදෙමින් මෙම කටයුතු වැඩි දියුණු කරන බවයි බදුල්ල දිස්ත්‍රික් සහකාර කෘෂිකර්ම අධ්‍යක්ෂ ජී ඒ ඒ ගුරුසිංහ මහතා සදහන් කරන්නේ. කාබනික පොහොර වැඩපිළිවෙළ නිසි ආකාරව ක්‍රියාත්මක වනවාද යන්න සොයා බැලීම සදහා අමාත්‍ය එස් එම් චන්ද්‍රසේන මහතා එප්පාවල ප්‍රදේශයේ නිරීක්ෂණ චාරිකාවකට සහභාගි වුණා. ගොවි ජනතාවට ඇති ගැටලු පිළිබදවද අමාත්‍යවරයා මෙහිදී සොයා බැලුවා. ඉංගිරිය නම්බපාන කණිෂ්ඨ විද්‍යාලයේ සිසු දරුවන් කාබනික පොහොර යොදා ගනිමින් වගාවන් සිදු කිරීමේ කටයුතු ආරම්භ කර තිබෙනවා. විදුහල්පති අනුර අජිත් කුලතුංග මහතාගේ සහ ආචාර්ය මණ්ඩලයේ මග පෙන්වීම යටතේ සිය නිවෙස්වල වගාවන් සිදු කිරිමටයි පාසල් දරුවන් කටයුතු කර තිබෙන්නේ. කොම්පෝස්ට් සහ දියර පොහොර භාවිතය පිළිබද දරුවන් දැනුවත් කිරීමේ වැඩසටහන් ද සිදු කෙරෙනවා.   ", "URL": "https://www.itnnews.lk/2023/10/05/355344/", "Category": "දේශීය පුවත්", "Parent URL": null}