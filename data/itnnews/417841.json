{"Source": "ITN news", "Timestamp": "ජූනි 19, 2022 13:44", "Headline": "නීතිවිරෝධීව ඕස්ට්‍රේලියාවට සංක්‍රමණය වීමට තැත්කළ ශ්‍රී ලාංකිකයින් 41 දෙනෙකු පිටුවහල් කෙරේ", "News Content": "ඕස්ට්‍රේලියාවට නීතිවිරෝධීව සංක්‍රමණය වීමට තැත්කළ ශ්‍රී ලාංකිකයින් 41 දෙනෙකු ක්‍රිස්මස් දූපතේ රදවා තබා නැවත මෙරටට පිටුවහල් කර තිබෙනවා. ඕස්ට්‍රේලියාව වෙරළ ආරක්ෂක බලකාය මගින් අත්අඩංගුවට ගෙන ක්‍රිස්මස් දූපතේ රදවාතබා මෙරටට පිටුවහල් කළ මෙම 41 දෙනා මීගමුව,  මුලතිව්,  හලාවත,  උඩප්පුව,  තොඩුවාව හා මාරවිල පදිංචිකරුවන්. එම පිරිසෙන් 35 දෙනෙකු වැඩිහිටියන් වන අතර අනෙක් 16 දෙනා ළමුන් වනවා. මොවුන් කටුණායක ගුවන් තොටුපොල වෙත පැමිණි අතර ඕස්ට්‍රේලියා ආරක්ෂක නිලධාරීන් පිරිසක් ද ඔවුන් පැමිණි ගුවන් යානයේ පැමිණ තිබුණා. මෙම පුද්ගලයින් 41 දෙනා වැඩිදුර පරීක්ෂණ සදහා අපරාධ පරීක්ෂණ දෙපාර්තමේන්තුව වෙත භාරදීමෙන් අනතුරුව මීගමුව අතිරේක මහේස්ත්‍රාත් වෙත ඉදිරිපත් කෙරුණා. ඉන් 37 දෙනෙකු ශරීර ඇප මත මුදාහැරුණු අතර සෙසු 4 දෙනා රක්ෂිත බන්ධනාගාර ගත කිරීමටයි මීගමුව අතිරේක මහේස්ත්‍රාත් මාලන් ජයසූරිය මහතා නියෝග කළේ.           ", "URL": "https://www.itnnews.lk/2023/10/05/417841/", "Category": "දේශීය පුවත්", "Parent URL": null}