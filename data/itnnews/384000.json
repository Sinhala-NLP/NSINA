{"Source": "ITN news", "Timestamp": "දෙසැම්බර් 21, 2021 10:19", "Headline": "කොරෝනා නීති තවදුරටත් දැඩි කිරීමට සිදුවන බව බ්‍රිතාන්‍ය අගමැති කියයි", "News Content": "ඔම්ක්‍රොන් ප්‍රභේදයේ ව්‍යාප්තිය පාලනය කිරීමට පනවා ඇති නීති ඉදිරි දින කිහිපය තුළදී තවදුරටත් දැඩි කිරීමට සිදුවන බව බ්‍රිතාන්‍ය අග්‍රාමාත්‍ය බොරිස් ජොන්සන් සඳහන් කරනවා. ඔම්ක්‍රොන් ප්‍රභේදය බ්‍රිතාන්‍ය තුළ මේ වන විට සීඝ්‍රයෙන් පැතිර යන අතර තත්ත්වය පාලනය කිරීමට නම් රට වසා දැමීමකට සමාන නීති දැඩි කිරීමක් අවශ්‍ය බවයි අග්‍රාමාත්‍යවරයා සඳහන් කරන්නේ. දෛනිකව රෝහල්ගතවන ආසාදිතයින් සංඛ්‍යාව ඉහළයාම සෞඛ්‍ය පද්ධතියට දරාගත නොහැකි මට්ටමට ළඟා වෙමින් පවතින බව ඔහු පවසනවා. අවශ්‍ය පියවර මේ මොහොතේ දී නොගත හොත් ඉදිරියේදී පසුතැවීමට සිදුවනු ඇති බවයි අග්‍රාමාත්‍යවරයා පෙන්වා දෙන්නේ. එමෙන්ම සෑම දින 3කට වරක්ම ලන්ඩනයෙන් දෛනිකව වාර්තා වන ආසාදිතයින් සංඛ්‍යාව දෙගුණයක් වන බව ද සඳහන්.  මේ අතර බූස්ටර් එන්නත ලබා ගැනීම සඳහා ලන්ඩන් වැසියන් දිගු පෝලිම්වල රැඳී සිටින ආකාරය මාධ්‍ය වාර්තා කළා.         ", "URL": "https://www.itnnews.lk/2023/10/05/384000/", "Category": "ජාත්‍යන්තර පුවත්", "Parent URL": null}