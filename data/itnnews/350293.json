{"Source": "ITN news", "Timestamp": "ජූලි 19, 2021 09:31", "Headline": "බදියුදීන්ගේ නිවසේ සේවය කළ දැරියගේ මරණය ගැන තවදුරටත් පරීක්ෂණ", "News Content": "පාර්ලිමේන්තු මන්ත්‍රී රිෂාඩ් බදියුදීන් මහතාගේ නිවසේ සේවය කළ දැරියක පිළිස්සුම් තුවාල ලබා මිය යාමේ සිද්ධිය පිළිබඳව විද්‍යාත්මක සාක්ෂි ඔස්සේ තවදුරටත් පරීක්ෂණ සිදු කෙරෙන බව පොලිසිය පවසනවා. දැරියගේ මරණ පරීක්ෂණ වාර්තාව අද දින අධිකරණයට ඉදිරිපත් කිරීමට නියමිතයි. පාර්ලිමේන්තු මන්ත්‍රී රිෂාඩ් බදියුදීන් මහතාගේ බොරැල්ල බෞද්ධාලෝක මාවතේ පිහිටි නිවසේ සේවය කරමින් සිටියදී පිළිස්සුම් තුවාල සහිතව ජාතික රෝහලට ඇතුළත් කර සිටි දැරියක් මිය ගොස් තිබුණේ ඉකුත් 15 වනදායි. දහසය හැවිරිදි මෙම දැරිය පසුගිය තුන් වනදා කොළඹ ජාතික රෝහලට ඇතුළත් කර තිබුණා. අදාළ දැරිය ඩයගම ප්‍ර දේශයේ පදිංචිකාරියක වන අතර ඇය රිෂාඩ් බදියුදීන් මහතාගේ නිවසේ මෙහෙකාර සේවයට රැගෙන ඇත්තේ පසුගිය ඔක්තෝම්බර් මාසයේ දී යි. ඒ වනවිට දැරියගේ වයස අවුරුදු 15 යි මාස 11 ක් බවයි අනාවරණය වුණේ. සිද්ධිය සම්බන්ධයෙන් බොරැල්ල පොලිසිය මගින් විමර්ශනයක් ආරම්භ කළ අතර රජයේ රස පරීක්ෂකවරයාද එම ස්ථානය පරීක්ෂාවට ලක් කළා. දැරියගේ දේහය පිළිබඳ මහේස්ත්‍රාත් පරීක්ෂණයක් සහ පශ්චාත් මරණ පරීක්ෂණයක්ද සිදුකළ අතර එම පශ්චාත් මරණ පරීක්ෂණ වාර්තාව අද දින අධිකරණය හමුවට ඉදිරිපත් කිරීමට නියමිතයි. ඉදිරිපත් කිරීමට නියමිත පශ්චාත් මරණ පරීක්ෂණ වාර්තාවට අනුව ඇය යම් ආකාරයක ලිංගික අතවරයකට පත්වී ඇති බවට තොරතුරු අනාවරණය වී තිබෙනවා. ඒ සම්බන්ධයෙන් තවදුරටත් විමර්ශන සිදුකිරීමට පොලිසිය කටයුතු කරන බව මාධ්‍ය ප්‍රකාශකවරයා සඳහන් කළා. ඒ සඳහා පරිවේශනීය සාක්ෂි මෙන්ම විද්‍යාත්මක සාක්ෂි උපයෝගි කර ගැනීමට නියමිතව තිබෙනවා. සිද්ධිය සම්බන්ධයෙන් දස දෙනෙකුගෙන් පමණ මේ වනවිට ප්‍රකාශ සටහන් කරගෙන තිබෙනවා. ඒ අතර දැරිය සේවය කළ රිෂාඩ් බදියුදීන් මහතාගේ නිවසේ සිටින ඒ මහතාගේ මව පියා බිරිද සහ තවත් සේවකයෙකුද ප්‍රකාශ ලබා ගත් අය අතර වනවා. එමෙන්ම දැරියගේ මව සහ රිෂාඩ් බදියුදීන් මහතාගේ බිරිදගේ පියාගෙන් ද වැඩිදුර ප්‍රකාශ ඊයේ දිනයේ දී ලබා ගත් බව පොලිස් මාධ්‍ය ප්‍රකාශකවරයා සඳහන් කළා.  දැරිය මෙහෙකාර සේවයට රැගෙන ආ පුද්ගලයාගෙන් අද දිනයේ ප්‍රකාශයක් සටහන් කර ගැනීමට නියමිත බවයි පොලිසිය සඳහන් කළේ. සිද්ධිය සම්බන්ධයෙන් බොරැල්ල පොලිසිය සමඟ කොළඹ දකුණ ළමා හා කාන්තා කාර්යාංශය මගින් තවදුරටත්  පරීක්ෂණ ක්‍රියාත්මකයි.   ", "URL": "https://www.itnnews.lk/2023/10/05/350293/", "Category": "Breaking News,දේශීය පුවත්", "Parent URL": null}