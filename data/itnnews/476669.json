{"Source": "ITN news", "Timestamp": "අප්‍රේල් 19, 2023 17:44", "Headline": "ටෙලිකොම් ආයතනය සතු රජයේ කොටස් පැවරීම වළක්වාලමින් අතුරු නියෝගයක් නිකුත් කරන්නැයි ශ්‍රේෂ්ඨාධිකරණයට පෙත්සමක්", "News Content": "ශ්‍රී ලංකා ටෙලිකොම් ආයතනයේ මහා භාණ්ඩාගාරය සතු රජයේ කොටස් පැවරීම වළක්වාලමින් අතුරු නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කෙරුණා. ටෙලිකොම් ආයතනයේ කොටස් පැවරීමට පියවර ගැනීම වළක්වාලමින් මුදල් අමාත්‍යාංශයේ ලේකම්වරයා වෙත අතුරු නියෝගයක් නිකුත් කරන ලෙසයි අදාළ පෙත්සමෙන් ඉල්ලීම් කර ඇත්තේ. එමෙන්ම ටෙලිකොම් කොටස් පැවරීම වළක්වාලමින් අග්‍රාමාත්‍යවරයා ඇතුළු කැබිනට් මණ්ඩල සාමාජිකයින් වෙත තවත් නියෝගයක් නිකුත් කරන ලෙසද අදාළ පෙත්සමෙන් වැඩිදුරටත් ඉල්ලා තිබෙනවා. ශ්‍රී ලංකා සමස්ත විදුලි සේවක සංගමයේ සභාපති ජේ බී ගුරුසිංහ හා ලේකම් එච් කේ හෙට්ටිආරච්චි යන මහත්වරුන් විසිනුයි මෙම පෙත්සම ගොනු කර තිබෙන්නේ. පෙත්සම්කරුවන් කියා සිටින්නේ ශ්‍රී ලංකා ටෙලිකොම් ආයතනයේ කොටස්වලින්  49,5 ක් මහා භාණ්ඩාගාරය සතු බවයි.     ", "URL": "https://www.itnnews.lk/2023/10/05/476669/", "Category": "දේශීය පුවත්", "Parent URL": null}