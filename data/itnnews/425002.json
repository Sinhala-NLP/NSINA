{"Source": "ITN news", "Timestamp": "ජූලි 25, 2022 16:26", "Headline": "අරගලයේ ක්‍රියාකාරීන් 06 දෙනෙකුට විදෙස් ගමන් තහනමක්", "News Content": "ආණ්ඩු විරෝධී කොළඹ ගාලු මුවදොර විරෝධතාවයේ නිරත ක්‍රියාකාරීන් හය දෙනෙකුට විදෙස් ගමන් තහනමක් පනවා තිබෙනවා. කොළඹ කොටුව මහේස්ත්‍රාත් තිළිණ ගමගේ මහතා අද එම නියෝගය කළා. එලෙස විදේශ ගමන් තහනම් කරනු ලැබුවේ ලංකා ගුරු සංගමයේ ප්‍රධාන ලේකම් ජෝසප් ස්ටාලින්, කතෝලික පූජක ජීවන්ත පීරිස් පියතුමා, අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේ, ‘වෙනසකට තාරුණ්‍යය’ සංවිධානයේ ජාතික සංවිධායක ලහිරු වීරසේකර සහ එරංග ගුණසේකර, රංගන ලක්මාල් දේවප්‍රිය යන ක්‍රියාකාරීන්ටයි. ජූනි මස 9 සහ 10 යන දිනවල කොළඹ කොටුවේ සහ තලංගම ප්‍රදේශයේ පැවති පෙළපාලිවලදී නොසන්සුන්කාරී සහ ප්‍රචණ්ඩකාරී ලෙස හැසිරීම සම්බන්ධයෙන් විරෝධතාකරුවන් කිහිප දෙනෙකු අත්අඩංගුවට ගෙන අධිකරණයට ඉදිරිපත් කරන ලෙසට කොළඹ කොටුව මහේස්ත්‍රාත්වරයා ජුනි 17 වැනිදා පොලිසියට නියෝග කර තිබුණා. සාපරාධී බලහත්කාරය, පොලිස් නිලධාරීන්ගේ රාජකාරියට බාධා කිරීම, නීතිවිරෝධී ලෙස රැස්වීම්, තුවාල සිදුකිරීම, පොදු දේපළවලට අලාභ හානි සිදුකිරීම ඇතුළු චෝදනා කිහිපයක් සම්බන්ධයෙන් සැකකරුවන් රක්ෂිත බන්ධනාගාරගත කෙරුණා. සැකකරුවන් ගේ විදේශ ගමන් තහනම් කරමින් එම නියෝගය ආගමන විගමන පාලකවරයා ට දන්වා යවන ලෙසත් ඉදිරි නඩු දින ලබන අගෝස්තු මස 26 වනදා අධිකරණයට කරුණු වාර්තා කරන ලෙසත් මහේස්ත්‍රාත්වරයා පොලිසිය නියෝග කළා. ", "URL": "https://www.itnnews.lk/2023/10/05/425002/", "Category": "Breaking News,දේශීය පුවත්", "Parent URL": null}