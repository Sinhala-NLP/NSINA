{"Source": "ITN news", "Timestamp": "ජූලි 17, 2022 15:47", "Headline": "වැඩබලන ජනපතිගෙන් ආරක්ෂක අංශ වෙත උපදෙස්", "News Content": "ජනාධිපතිවරණ ඡන්ද විමසීමේ දී නිදහසේ ඡන්දය භාවිත කිරීමට පාර්ලිමේන්තු මන්ත්‍රීවරුන්ට ඇති අයිතිය අවහිර කරමින් සමාජ මාධ්‍යයේ බලපෑම් කරන පුද්ගලයින් සම්බන්ධයෙන් විමර්ශනයක් ආරම්භ කරන ලෙස වැඩබලන ජනාධිපති රනිල් වික්‍රමසිංහ මහතා ආරක්ෂක අංශ වෙත උපදෙස් ලබාදී තිබෙනවා. පාර්ලිමේන්තු මන්ත්‍රී බලතල හා වරප්‍රසාද පනත ඇතුලු ඊට අදාළ අපරාධ නීති පනත් යටතේ අදාළ විමර්ශන පවත්වන ලෙස වැඩබලන ජනාධිපතිවරයා අදාළ ආරක්ෂක අංශ වෙත උපදෙස් ලබාදී ඇති බව සදහන්. ප්‍රචණ්ඩත්වය පතුරුවන කැරළිකරුවන් ඇතැම් අපේක්ෂකයින්ට ඡන්ද ප්‍රකාශ කර ගමට එන්න එපා යනුවෙන් පෝස්ට් ප්‍රදර්ශනය කරන බවට මන්ත්‍රීවරුන් වැඩබලන ජනාධිපතිවරයාට පැමිණිලි කර තිබෙනවා. ඡන්දය ප්‍රකාශ කිරීමේ දී යම් පාර්ලිමේන්තු මන්ත්‍රීවරයෙකු වුවද මන්ත්‍රීවරුන්ට අනිසි බලපෑම් සහ තර්ජන කරන්නේ නම් නීතියට අනුව දැඩිව ක්‍රියා කරන බව වැඩබලන ජනාධිපති රනිල් වික්‍රමසිංහ මහතා පළමු කැබිනට් රැස්වීමේදී ද මන්ත්‍රීවරුන් හමුවේ ප්‍රකාශ කළා.       ", "URL": "https://www.itnnews.lk/2023/10/05/423701/", "Category": "දේශීය පුවත්", "Parent URL": null}