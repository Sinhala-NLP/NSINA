{"Source": "ITN news", "Timestamp": "නොවැම්බර් 18, 2021 12:38", "Headline": "පනාමුරේ සිද්ධිය : මියගිය පුද්ගලයාගේ දේහය පිළිබද පශ්චාත් මරණ පරීක්ෂණය අද", "News Content": "පනාමුරේ පොලිස් ස්ථානයේදී ගෙළ වැළලාගෙන මියගිය පුද්ගලයාගේ දේහය පිළිබද පශ්චාත් මරණ පරීක්ෂණය අද සිදු කෙරෙනවා. 38 හැවිරිදි මොහු තිදරු පියෙක්. එමෙන්ම මත්ද්‍රව්‍යවලට දැඩි ලෙස ඇබ්බැහිවූවෙකු බවයි අප වාර්තාකරු සදහන් කරන්නේ. එමෙන්ම මරණකරු මීට පෙර අවස්ථා දෙකකදී සිය නිවසේදී ගෙළ වැළලා ගැනීමට උත්සාහ දරා ඇති බවට ඔහුගේ බිරිද පොලිසියට ප්‍රකාශ කළා. කෙසේ වුවද පොලිස් සිර මැදිරියේදී ඔහු ගෙළ වැළලාගෙන මියයාමේ සිද්ධිය සම්බන්ධයෙන් එදින රාජකාරියේ නිරත පොලිස් කොස්තාපල්වරයෙකු හා සැරයන්වරයෙකුගේ වැඩ තහනම් කර තිබෙනවා. කෙසේ වුවද මෙම පුද්ගලයාට පහරදීමක් සිදු කර ඇති බවට මෙතෙක් අනාවරණය වී නැහැ. මෙම සිද්ධිය මුල්කර ගනිමින් විරෝධතාවක් පනාමුරේ නගරයේදී ඊයේ පැවැත්වුණා. මේ හේතුවෙන් ප්‍රදේශයේ දැඩි මාර්ග තදබදයක්ද පැවතුනා. මේ අතර ගෙල වැලලාගැනීම සිදුවූ පොලිස් ස්ථානයට ඇඹිලිපිටිය අතිරේක මහේස්ත්‍රාත්වරිය පැමිණෙමින් සිටියදී ඇය හා පොලීසිය ගමන් ගත් දෙසට බෝතල් ප්‍රහාරයක් එල්ලකර තිබෙනවා. එම බෝතලයේ වැලි සමග මුත්‍රා මිශ්‍රවී තිබූ බව පොලීසිය සොයාගත්තා. පසුව එම බෝතලය නඩු භාණ්ඩයක් ලෙස තබා තිබෙනවා.     ", "URL": "https://www.itnnews.lk/2023/10/05/376942/", "Category": "දේශීය පුවත්", "Parent URL": null}