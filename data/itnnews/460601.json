{"Source": "ITN news", "Timestamp": "පෙබරවාරි 13, 2023 11:31", "Headline": "ශ්‍රී ලංකා චීන මිත්‍රත්ව සංගමයෙන් සෞඛ්‍ය අමාත්‍යාංශයට ඖෂධ පරිත්‍යාගයක්", "News Content": "චීන ජනතාව ශ්‍රී ලංකාවේ සංචාරය කිරීමට ප්‍රිය කරන බැවින් ඉදිරියේ දී චීන සංචාරකයින් රැගත් ගුවන් සේවා දෙගුණයකින් වැඩිවිය හැකි බව ශ්‍රී ලංකාවේ චීන තානාපති චී චෙන් හොං මහතා පවසනවා.  ශ්‍රී ලංකා චීන මිත්‍රත්ව සංගමය මගින් සෞඛ්‍ය අමාත්‍යංශයට ඖෂධ තොගයක් භාරදීමේ අවස්ථාවට එක්වෙමින් චීන තානාපතිවරයා මේ බව කියාසිටියා. ශ්‍රී ලංකා චීන මිත්‍රත්ව සංගමය මගින් රුපියල් මිලියන 4ට අධික ඖෂධ තොගයක් සෞඛ්‍ය අමාත්‍යංශයට භාරදීම සෞඛ්‍ය අමාත්‍යංශ ශ්‍රවණාගාරයේ දී සිදුවුණා. ශ්‍රී ලංකා චීන මිත්‍රත්ව සංගමයේ සභාපති ආනන්ද ගුණතිලක මහතාගේ ආරාධනයෙන් ශ්‍රී ලංකාවේ චීන තානාපති චී චෙන් හොං මහතායි මෙම ඖෂධ තොගය සෞඛ්‍ය අමාත්‍යංශයේ ලේකම් ජනක ශ්‍රී චන්ද්‍රගුප්ත මහතා වෙත භාරදුන්නේ. ශ්‍රී ලංකා චීන මිත්‍රත්ව සංගමයේ ලේකම් රතීන්ද්‍ර කුරුවිට මහතා ද මෙම අවස්ථාවට එක්ව සිටියා. රිජ්වේ ආර්යා ළමා රෝහලට අවශ්‍ය ප්‍රතිජීවක ඖෂධ හා මහරගම පිළිකා රෝහලට අවශ්‍ය පිළිකා නාශක ඖෂධ මෙම පරිත්‍යාග අතර තිබෙන බවයි සෞඛ්‍ය අමාත්‍යංශය පැවසුවේ. මෙහිදී අදහස් දැක්වූ චීන තානාපතිවරයා කියාසිටියේ චීන රජය ශ්‍රී ලංකාවට අවශ්‍ය හැමවිටම උපකාර කිරීමට ක්‍රියාකරන බවයි. ශ්‍රී ලංකාව මුහුණදෙන ආර්ථික අර්බුදය ඉතා කඩිනමින් යථාතත්ත්වයට පත්වන බවද ඒ මහතා විශ්වාසය පළකළා.       ", "URL": "https://www.itnnews.lk/2023/10/05/460601/", "Category": "දේශීය පුවත්", "Parent URL": null}