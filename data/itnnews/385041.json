{"Source": "ITN news", "Timestamp": "දෙසැම්බර් 26, 2021 18:40", "Headline": "දුම්රිය දීප ව්‍යාප්ත වැඩ වර්ජනය හෙට උදෑසන 10 තෙක් නවතියි", "News Content": "දුම්රිය වෘත්තිය සමිති ආරම්භ කර තිබූ වර්ජනය නතර කිරීමට තීරණය කර තිබෙනවා. දුම්රිය සාමාන්‍යාධිකාරිවරයා සමග හෙට පැවැත්වෙන  සාකච්ඡාවේ දී තම ඉල්ලීම්වලට යහපත් ප්‍රතිචාරයක් ලැබෙනු ඇති බවයි එම සංගමය සදහන් කරන්නේ. සිය වෘත්තියට අදාළ උසස්වීම් හා බදවාගැනීම් සිදුනොකිරීම, නියමිත පරිදි දුම්රිය ධාවනය නොකිරීම,සංඥා ක්‍රම පිළිබද ගැටලු ඇතුළු ඉල්ලීම් 25 ක් මුල්කර ගනිමින් දුම්රිය වෘත්තීය සමිති වෘත්තීය ක්‍රියාමාර්ගයකට එළඹ සිටියා. ප්‍රවේශ පත්‍ර නිකුත් නොකිරීම මෙන්ම පාර්සල් භාර නොගැනීමට ද ඔවුන් කටයුතු කළා. මෙතෙක් බස්නාහිර පළාතේ ක්‍රියාත්මක කළ වෘත්තිය ක්‍රියාමාර්ගය අද මධ්‍යම රාත්‍රියේ සිට දීප ව්‍යාප්ත වැඩ වර්ජනයක් දක්වා ක්‍රියාත්මක කිරීමට දුම්රිය වෘත්තිය සමිති තීරණය කර තිබුණා. හෙට දිනයේ දුම්රිය සාමාන්‍යාධිකාරි ධම්මික ජයසුන්දර මහතා සමග සිය ඉල්ලීම් සම්බන්ධයෙන් විශේෂ සාකච්ඡාවක් පැවැත්වෙන අතර එහිදී යහපත් ප්‍රතිචාරයක් ලැබෙනු ඇති බවට අපේක්ෂාවෙන් වෘත්තිය ක්‍රියාමාර්ගය තාවකාලිකව අත්හිටවූ බව දුම්රිය ස්ථානාධිපතිවරුන්ගේ සංගමය පවසනවා. මේ අතර දේශපාලන අරමුණු මුල්කර ගනිමින් මෙම වෘත්තීය ක්‍රියාමාර්ග සිදුකරන බවටයි ශ්‍රී ලංකා පොදුජන සේවක සංගමය චෝදනා කරන්නේ. වෘත්තිය සමිති ක්‍රියාමාර්ගය හේතුවෙන් අද දිනයේත් දුම්රිය ප්‍රවේශ පත්‍ර නිකුත් කිරීම සිදු කෙරුණේ නැහැ. මේ දිනවලට යෙදී ඇති නිවාඩු හේතුවෙන් බොහෝ පිරිස් දුම්රියෙන් ගමන් කිරීමට පැමිණ සිටි ආකාරය ද දැක ගත හැකි වුණා. ", "URL": "https://www.itnnews.lk/2023/10/05/385041/", "Category": "දේශීය පුවත්", "Parent URL": null}