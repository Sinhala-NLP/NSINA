{"Source": "ITN news", "Timestamp": "නොවැම්බර් 13, 2022 09:58", "Headline": "සූරියවැව මහවැලිකඩආර වැවේ අතුරුදන්වූ තවත් ගැහැණු දරුවන් දෙදෙනෙකුගේ සිරුරු සොයාගැනේ", "News Content": "සූරියවැව මහවැලිකඩආර වැවේ ඔරුවක් පෙරළීමෙන් අතුරුදන්ව සිටි තවත් ගැහැණු දරුවන් දෙදෙනෙකුගේ සිරුරු  අද උදෑසන සොයා ගැණුනා. අතුරුදන්ව සිටි එක් දැරියකගේ සිරුරක් ඊයේ පස්වරුවේ සොයාගත් අතර අනතුරෙන් පස් දෙනෙකු දිවි බේරා ගත්තා. කුරුණෑගල ප්‍රදේශයේ පදිංචිකරුවන් පිරිසක් සූරියවැව සිය ඥාතියෙකුගේ නිවසේ පැවති දානමය පිංකමකට සහභාගිවීම සඳහා පැමිණ සිටියා. එහිදී දරුවන් ඇතුළු පිරිසක් සූරියවැව මහවැලිකඩආර වැවේ ඔරු පැදීමට ගොස් තිබෙනවා. 8 දෙනෙකු ගමන් ගත් එම ඔරුවා පදවා ඇත්තේ ප්‍රදේශයේ ධිවරයෙකු විසින්. ඔරුවෙහි සමතුලිතභාවය නොමැතිවීමෙන් ඔරුව පෙරළිමට ලක්වුණා. එහිදී ගැහැණු දරුවන් තුන්දෙනෙකු දියේ ගිලී අතුරුදන් වූ අතර මාස 8 ක බිළිදියක ඇතුළු 4 දෙනෙකු බේරා ගැනීමට ප්‍රදේශවාසීන්ට හැකිවුණා. බිළිදා මේ වනවිට සූරියවැව ප්‍රාදේශීය රෝහලේ ප්‍රතිකාර ලබන අතර සෞඛ්‍ය තත්ත්වය බරපතල නොවන බවයි රෝහල් ආරංචි මාර්ග සඳහන් කළේ. අතුරුදන්ව සිටි වයස අවුරුදු 10 ක් වන ගැහැණු දරුවාගේ සිරුර ඊයේ පස්වරුවේ සොයා ගැණුනා. පොලිස් ජීවිතාරක්ෂක කණ්ඩායම් සහ ශ්‍රී ලංකා නාවික හමුදාවේ නිලධාරීන් එකව අතුරුදන් වූ අනෙක් ගැහැණු දරුවන් සොයා මෙහෙයුම් සිදුකෙරුණා. ඒ අනුවයි වයස අවුරුදු 17 සහ 18 වයසේ පසුවූ ඔවුන් දෙදෙනාගේ සිරුරු අද උදෑසන සොයා ගැණුනේ.           ", "URL": "https://www.itnnews.lk/2023/10/05/445420/", "Category": "දේශීය පුවත්", "Parent URL": null}