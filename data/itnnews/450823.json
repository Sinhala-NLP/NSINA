{"Source": "ITN news", "Timestamp": "දෙසැම්බර් 17, 2022 15:33", "Headline": "පොහොර බෙදා හැරීමේදී මොනරාගල දිස්ත්‍රික්කයේ සිදුව ඇති ප්‍රමාදයන් ගැන වහාම විමර්ශනයක් සිදු කරන්න", "News Content": "ඇමරිකානු රජයේ (USAID) ආධාර යටතේ අඩු ආදායම්ලාභී පවුල් සඳහා නොමිලයේ බෙදා හැරීමට ලබා දුන් යුරියා පොහොර මොනරාගල දිස්ත්‍රික්කයේ ගොවි ජනතාවට බෙදා හැරීම සඳහා විදිමත් පරිදි ලැයිස්තු සකස් කිරීමක් සිදුව නැති බව පෙනී යන්නේ යැයි කෘෂිකර්ම, වනජීවි හා වනසම්පත් සංරක්ෂණ අමාත්‍ය මහින්ද අමරවීර මහතා පවසයි. දිස්ත්‍රික්ක අටක, හෙක්ටෙයාර් එකකට වඩා අඩු හා මාසික ආදායම රුපියල් 41,000කට වඩා අඩු කුඹුරු වගා කරන ගොවීන් සඳහා යුරියා පොහොර කිලෝග්‍රෑම් 05ක බරින් යුතු පොහොර මිටියක් බැගින් නොමිලයේ ලබා දීමට USAID ආයතනයේ එකඟතාවය මත පොහොර මිටි 186,000ක් ලබා දී තිබේ. මෙම පොහොර  මොනරාගල දිස්ත්‍රික්කයේ බෙදා හැරීමේ දී ඇතැම් ගොවි ජනතාවට නොලැබුනු බවට පැමිණිළි ලැබී ඇත. හම්බෙගමුව හා මොනරාගල  ගොවි ජන මධ්‍යස්ථාන බල ප්‍රදේශ තුළ මෙම තත්ත්වය වාර්තා වූ බැවින් අමාත්‍ය මහින්ද අමරවීර මහතා ඊයේ (16) මොනරාගල ගොවි ජන මධ්‍යස්ථානය වෙත ගොස් පුද්ගලිකවම මෙම කාරණය සම්බන්ධව සොයා බැලීය. එහිදී අනාවරණය වුයේ  මෙම පොහොර සහනාධාරය ලබා දීම සඳහා ගොවිජන මධ්‍යස්ථාන විසින් සකස් කළ නාම ලේඛනවලින් පොහොර ලැබිය යුතු ගොවීන් විශාල ප්‍රමාණයක් මඟ හැරී ඇති බවයි. මේ නිසා මොනරාගල දිස්ත්‍රික්කයේ ගොවි ජනතාව සඳහා නොමිලයේ සපයන පොහොර ලබා දීමට විදිමත් පරිදි නාම ලේඛන සකස් නොකිරීම සම්බන්ධව වහාම විදිමත් පරීක්ෂණයක් පවත්වන්නැයි කෘෂිකර්ම අමාත්‍ය මහින්ද  අමරවීර මහතා ගොවි ජන සේවා කොමසාරිස් ජනරාල්වරයාට උපදෙස් දුන්නේය. මොනරාගල දිස්ත්‍රික්කයේ ගොවීන්ට මේ නිසා මහත් අසාධාරණයක් සිදු වී ඇති බවත්, ඊට වගකිව යුතු නිලධාරින් සම්බන්ධයෙන් තරාතිරම නොබලා අවශ්‍ය විනය පියවර ගන්නා ලෙසත් අමාත්‍යවරයා උපදෙස් දෙනු ලැබීය. මෙම නොමිලයේ සපයන පොහොර ලබා දීමට සුදුසු ගොවින් 8000ක් පමණ මඟහැරී ඇති බවත්, මොනරාගල දිස්ත්‍රික්කයට පමණක් මෙම යුරියා මිටි 39,000ක් එවා ඇති බව ද හෙළිදරව් වී තිබේ.   ", "URL": "https://www.itnnews.lk/2023/10/05/450823/", "Category": "Breaking News,දේශීය පුවත්", "Parent URL": null}