{"Source": "ITN news", "Timestamp": "ජූනි 30, 2023 18:37", "Headline": "හෙට සිට විදුලි ගාස්තු 14.2% කින් අඩු කිරීමට මහජන උපයෝගීතා කොමිසම තීරණය කරයි", "News Content": "හෙට සිට විදුලි ගාස්තු 14.2% කින් අඩු කිරීමට මහජන උපයෝගීතා කොමිෂන් සභාව තීරණය කර තිබෙනවා. ගෘහස්ථ අංශයේ බින්දුවත් තිහත් අතර මාසික පරිභෝජනයක් ඇති කාණ්ඩයට සියයට 65 ක ගාස්තු අඩුවීමක් සිදු කෙරෙන අතර ඒකකය රුපියල් 30 සිට රුපියල් 10 දක්වා අඩු කිරීමට නියමිතයි. ඒ සදහා වූ මාසික ගාස්තුව රුපියල් 400 සිට රුපියල් 150 දක්වා අඩු කිරීමට ද කොමිසම තීරණය කර තිබෙනවා. ඒකක 60ට අඩු කාණ්ඩයේ ඒකක ගාස්තුව රුපියල් 42 සිට 32 දක්වා අඩු කෙරෙන අතර මාසික ගාස්තුව රුපියල් 650 සිට 300 දක්වා අඩු කිරීමට ද නව සංශෝධනය අනුව තීරණය කර තිබෙනවා. ඒකක 91 ත් 120 ත් අතර කාණ්ඩය සදහා ඒකකය රුපියල් 42 සිට රුපියල් 35 දක්වා අඩු කෙරෙන අතර මාසික ගාස්තුව රුපියල් 1500 සිට රුපියල් 1000 දක්වා අඩු කෙරෙන බවයි මහජන උපයෝගීතා කොමිසම පවසන්නේ. ආගමික ස්ථාන සදහා  සියයට 16 ක ගාස්තු අඩු කිරීමක් ද නව ගාස්තු සංශෝධනයට ඇතුළත්. හෝටල් අංශය සදහා සියයට  26.3 ක ගාස්තු අඩුවීමක් ද, කර්මාන්ත අංශය සදහා  සියයට 9 ක ගාස්තු අඩුකිරීමක් ද,වානිජ ගොඩනැගිලිවල විදුලි ගාස්තුව සදහා සියයට 5 ක ගාස්තු අඩු කිරීමක් ද නව සංශෝධනයට ඇතුළත් අතර රජයේ ගොඩනැගිලිවල විදුලි ගාස්තු සියයට 1 කින් අඩු කිරීමට ද තීරණය කර තිබෙනවා. එසේම ආගමික ස්ථාන සදහා වහලමත සවිකරන සූර්ය බල පද්ධති සවිකිරීමේ ක්‍රියාදාමය කඩිනම් කළ යුතු වන අතර එහි ප්‍රගතිය පිළිබද වාර්තාවක් මාස දෙකක් ඇතුළත කොමිෂන් සභාව වෙත ඉදිරිපත් කළ යුතු බවටද නිර්දේශ කර තිබෙනවා.     ", "URL": "https://www.itnnews.lk/2023/10/05/496271/", "Category": "Breaking News,ප්‍රධාන පුවත", "Parent URL": null}