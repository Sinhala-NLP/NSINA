{"Source": "ITN news", "Timestamp": "සැප්තැම්බර් 7, 2022 19:32", "Headline": "හඳුනාගත් කාණ්ඩ කිහිපයකට ඉන්ධන කෝටාව වැඩි කරන්න සැළසුම්", "News Content": "හඳුනාගත් විශේෂ කාණ්ඩ කිහිපයකට ඉන්ධන කෝටාව වැඩි කිරීමට අදාළ අත්හදා බැලීම් ආරම්භ කරන බව අමාත්‍ය කංචන විජේසේකර මහතා පවසනවා. ලබන සතියේ සිට ඉන්ධන ලබා ගත් බවට නිකුත් කෙරෙන කෙටි පණිවුඩයට ඉන්ධන පිරවුම්හලේ අංකයද ඇතුළත් කිරීමටයි තීරණය කර ඇත්තේ. ජාතික ඉන්ධන අවසර පත් ක්‍රමවේදය පිළිබද ප්‍රගති සමාලෝචනය මාර්ගගත ක්‍රමය ඔස්සේ අද පැවැත්වුණා. ඉන්ධන සලාකය වැඩි කිරීමට අවශ්‍ය විශේෂ ක්ෂේත්‍රයන් පිළිබද අත්හදා බැලීම මෙම සතිය තුළ තෝරා ගත් පෞද්ගලික හා රාජ්‍ය ආයතන කිහිපයකින් ආරම්භ කිරීමට බලාපොරොත්තු වන බවයි අමාත්‍ය කංචන විජේසේකර මහතා පවසන්නේ. සංචාරක ඉන්ධන අවසර පත හා රථවාහන නොවන ඉන්ධන අවශ්‍යතා කේතය එළඹෙන සතියේ ක්‍රියාත්මක කිරීමට සැලසුම් කර ඇති බවද අමාත්‍යවරයා නිකුත් කළ ට්විටර් පණිවුඩයේ සදහන්. ලබන සතියේ සිට ඉන්ධන ලබා ගැනීමේදී නිකුත් කෙරෙන කෙටි පණිවුඩයට ඉන්ධන ලබාගත් පිරවුම්හලේ අංකයද නිකුත් කෙරෙන අතර එමගින් වංචනිකව කිව් ආර් කේතය භාවිත කිරීම වැළැක්වෙනු ඇති. පිරවුම්හල් හිමියන්ට අද සිට ස්වංක්‍රීයව ඉන්ධන නිකුත් කිරීමේ දත්ත ලබාදීම සිදු කරන අතර ඉදිරියේදී එම තොරතුරු ජනතාවට විවෘත කරන බවයි අමාත්‍ය කංචන විජේසේකර මහතා පවසන්නේ. වහළය මත සවි කරන සූරිය පැනලවල විදුලිය මිලදී ගැනීමේදී විදුලිබල මණ්ඩලය ලබාදෙන ගාස්තු වර්තමානයට ගැළපෙන අයුරින් සංශෝධනයට කටයුතු කරන තාක්ෂණික කමිටුවද අද රැස්වුණා. මණ්ඩලයට දරා ගතහැකි සහ අවම මුදලින් විදුලිය උත්පාදනයට ඉඩ සැලසෙන ලෙස නිවාස ඒකකවල හා ව්‍යාපාරවල පෞද්ගලික විදුලි පරිභෝජනය ආවරණය වන ආකාරයේ වැඩපිළිවෙළක් සහ යෝජනාවක්  ලබන සතියේදී ඉදිරිපත් කිරීමට කටයුතු කරන බව කමිටුව මෙහිදි දැනුම් දුන්නා. මේ අතර ඉන්ධනවල ප්‍රමිතිය සම්බන්ධයෙන්ද මේ වන විට පාරිභෝගික ජනතාව තුළ යම් කතාබහක් ඇති වී තිබෙනවා. තෙල් බෙදුම්කරුවන්ගේ සංගමය මේ සම්බන්ධයෙන් අදහස් දක්වමින් කියා සිටින්නේ මහජන පැමිණිලි සම්බන්ධයෙන් වහාම පරික්ෂණයක් පැවැත්වීමට කටයුතු කරන බවයි.     ", "URL": "https://www.itnnews.lk/2023/10/05/433602/", "Category": "Breaking News,දේශීය පුවත්", "Parent URL": null}