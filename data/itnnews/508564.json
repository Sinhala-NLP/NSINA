{"Source": "ITN news", "Timestamp": "අගෝස්තු 16, 2023 08:43", "Headline": "වැඩිම වී වගා හානි කුරුණෑගල දිස්ත්‍රික්කයෙන් වාර්තා වෙයි", "News Content": "කෘෂිකාර්මික හා ගොවිජන රක්ෂණ මණ්ඩලය විසින් මේ වනවිට දිවයින පුරා නියඟය නිසා වී වගාවට සිදුව ඇති වගා හානි තක්සේරු කිරීම ආරම්භ කර තිබෙනවා. ඒ අනුව දෛනික වී වගා හානි පිළිබඳ වාර්තාවක් කෘෂිකර්ම අමාත්‍ය මහින්ද අමරවීර මහතාට බාර දෙනු ලබයි. දිවයිනම ආවරණය වන පරිදි සිදු කෙරෙන මෙම වී වගා හානි තක්සේරු කිරීමේ කටයුතු සඳහා කණ්ඩායම් 25ක් යොදවා ඇති අතර උඩවළවේ කලාපයේ හානි තක්සේරුව සඳහා විශේෂ කණ්ඩායමක් ප්‍රධාන කාර්යාලයෙන් යොදවා ඇති බව එම මණ්ඩලයේ සභාපති ඩබ්. එම්. එම්.බී වීරසේකර මහතා පවසයි. ඊයේ දිනයට වනවිට වාර්තා වී ඇති වගා හානි තක්සේරු කිරීම් පිළිබඳ වාර්තාව අද දින පෙරවරුවේ කෘෂිකර්ම අමාත්‍ය මහින්ද අමරවීර මහතාට බාර දී තිබෙනවා. ඒ අනුව ඊයේ දිනය වනවිටත් වැඩිම වගා හානි වාර්තා වී තිබෙන්නේ කුරුණෑගල දිස්ත්‍රික්කයෙනි. එම ප්‍රමාණය අක්කර 19,388කි. අගතියට පත්ව ඇති ගොවීන් ප්‍රමාණය 22,357කි. දෙවන ස්ථානයට වැඩිම වගා හානි ප්‍රමාණයක් උඩවළවේ  කලාපයෙන් වාර්තාවෙනවා. එය අක්කර 10,125කි. ගොවීන් ප්‍රමාණය 4050කි. ඊයේ දිනය වනවිට දිවයින පුරා වාර්තා වන වී වගා හානි අක්කර ප්‍රමාණය 37,101කි. ගොවීන් ප්‍රමාණය 32,967කි. අනෙකුත් දිස්ත්‍රික්කවල වගා හානි පහත දැක්වෙන පරිදි වේ.   දිස්ත්‍රික්කය                               ගොවීන් ප්‍රමාණය                                 අක්කර ගණන   කොළඹ                                    30                                                        80 ගම්පහ                                     199                                                      193 කලුතර                                     133                                                      123 මාතලේ                                    181                                                      211 නුවරඑළිය                                489                                                      491 ගාල්ල                                      138                                                      161 මාතර                                       789                                                      629 හම්බන්තොට                           604                                                      541 මන්නාරම                                09                                                        07 වව්නියාව                                 268                                                      352   මුලතිව්                                     10                                                        21 මඩකලපුව                                242                                                      528 අම්පාර                                     209                                                      482 ත්‍රිකුණාමලය                             168                                                      374 පුත්තලම                                  550                                                      818 මහව                                        9333                                                    8008 අනුරාධපුර                                292                                                      336 පොලොන්නරුව                       89                                                        189 මොණරාගල                             331                                                      371 රත්නපුර                                   635                                                      636 කෑගල්ල                                   587                                                      184 තඹුත්තේගම                             267                                                      276 මනම්පිටිය                                162                                                      218 දෙහිඅත්තකණ්ඩිය                    217                                                      353   මෙහි අවසන් වාර්තාව සකස් කිරීම සඳහා මාසයක පමණ කාලයක් ගතවනු ඇතැයි ද එම මණ්ඩලය පවසයි. මෙම වගාහානි සම්බන්ධව අමාත්‍ය මණ්ඩලය දැනුම්වත් කිරීම සඳහා අමාත්‍ය මණ්ඩල පත්‍රිකාවක් සකසන ලෙස කෘෂිකර්ම අමාත්‍ය මහින්ද අමරවීර මහතා කෘෂිකර්ම ලේකම්වරයාට උපදෙස් දී තිබෙනවා. එම අමාත්‍ය මණ්ඩල පත්‍රිකාව ලබන සතියේ අමාත්‍ය මණ්ඩලයට ඉදිරිපත් කිරීමට කටයුතු කරන බව කෘෂිකර්ම අමාත්‍ය මහින්ද අමරවීර මහතා පවසයි.     ", "URL": "https://www.itnnews.lk/2023/10/05/508564/", "Category": "Breaking News,දේශීය පුවත්,ප්‍රධාන පුවත", "Parent URL": null}