{"Source": "ITN news", "Timestamp": "අගෝස්තු 29, 2022 14:32", "Headline": "කම්කරු ආරවුල් විසදීමේ ප්‍රමාදය ගැන ඇමති මනූෂගේ නියමයෙන් පරීක්ෂණයක්", "News Content": "කම්කරු දෙපාර්තමේන්තුවට ලැබී ඇති කම්කරු ආරවුල් විසදීම ප්‍රමාදවීම සම්බන්ධයෙන් වහාම පරීක්ෂණයක් පැවැත්වීමටත්, ඒ පිළිබද කම්කරු නිලධාරීන්ගෙන් නිදහසට කරුණු විමසීමටත්, කම්කරු සහ විදේශ රැකියා අමාත්‍ය මනුෂ නානායක්කාර මහතා තීරණය කර තිබෙනවා. දිස්ත්‍රික් කම්කරු කාර්යාල සමග අද (29) දිනයේ දී පැවති සූම් සාකච්ඡාවේ දී මේ වන විටත් නොවිසදී ඇති කම්කරු ආරවුල් සම්බන්ධ අවධානය යොමු කළ විට අනාවරණය වුයේ ජුලි මස 31 වැනිදා වන විට නොවිසදී ඇති කම්කරු ආරවුල් සංඛ්‍යාව 9,585ක් වන බවයි. මේ වසරේ ජනවාරි පළමු වැනිදා වන විට නොවිසදී ඇති කම්කරු ආරවුල් 10,596ක් වූ අතර ජනවාරි පළමු වැනිදා සිට ජුලි 31 වැනිදා වන විට නව පැමිණිලි 4,935ක් ලැබී තිබුණි. මෙම කාලය තුළ විසදා ඇත්තේ කම්කරු ආරවුල් 5,946ක් පමණි. ඒ අනුව ජුලි 31 වැනිදා වන විට නොවිසදී ඇති කම්කරු ආරවුල් ගණන 9,585ක්. මේ වසරේ මාර්තු 2 වැනිදා සිට අගෝස්තු 25 වැනිදා දක්වා කාලය තුළ කම්කරු ආරවුල් සම්බන්ධයෙන් පැමිණිලි 4,103ක් ලැබී ඇති අතර, එයින් විසදා ඇත්තේ කම්කරු ආරවුල් 408ක් පමණයි. මෙම කාලය තුළ දී පමණක් ලැබුණු කම්කරු ආරවුල් 3,695ක් විසදීමට ඉතිරිව තිබෙනවා. ඵලදායී ලෙස කම්කරු ආරවුල් විසදීමේ ප්‍රමාදය සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේ විශේෂ නියෝජිතයා විසින් ඉදිරිපත් කර ඇති වාර්තාව සම්බන්ධයෙන් ද අමාත්‍යවරයා අවධානය යොමු කළ අතර, එම වාර්තාව මගින් ඉදිරිපත් කර ඇති කරුණු සම්බන්ධයෙන් අවධානය යොමු කරමින් කම්කරු ආරවුල් විසදීම වේගවත් හා කාර්යක්ෂම කිරීම සදහාත් කඩිනම් පියවර ගන්නා බව සඳහන් කළා. ", "URL": "https://www.itnnews.lk/2023/10/05/431832/", "Category": "දේශීය පුවත්", "Parent URL": null}