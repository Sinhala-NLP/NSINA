{"Source": "ITN news", "Timestamp": "දෙසැම්බර් 11, 2022 17:08", "Headline": "දැඩි විරෝධතා මධ්‍යයේ පේරු රාජ්‍යයේ නව ජනාධිපතිනිය හා කැබිනට් මණ්ඩලය පත් කෙරේ", "News Content": "දැඩි විරෝධතා මධ්‍යයේ පේරු රාජ්‍යයේ නව ජනාධිපතිනිය හා කැබිනට් මණ්ඩලය පත් කර තිබෙනවා. හිටපු ජනාධිපති පෙද්‍රෝ කැස්ටිලෝ ඉවත් කිරීමෙන් දින කිහිපයකට පසු ජනාධිපති ඩිනා බොලුරේට් සිය කැබිනට් මණ්ඩලය නම් කර තිබෙනවා. නව ජනපතිනිය හිටපු නියෝජ්‍ය මුදල් අමාත්‍යවරයා ඇලෙක්ස් කොන්ට්‍රේරාස් ආර්ථික ඇමති ලෙසත් රසායනික ඉංජිනේරුවරයෙකු වන ඔස්කාර් වේරා බලශක්ති හා පතල් ඇමති ලෙසත් පත් කර තිබෙනවා. නව අමාත්‍ය මණ්ඩලයට  අමාත්‍යවරුන් 17 දෙනෙකු ඇතුලත් වන අතර කාන්තාවන් 8 දෙනෙකුට ද අමාත්‍යධුර ලබා දී ඇති බව සඳහන්. පෙද්‍රෝ ඇන්ගලෝ එරට නව අග්‍රාමාත්‍යවරයා ලෙස දිවුරුම් දුන්නා. කෙසේවුවත් හිටපු ජනපති පෙද්‍රෝ කැස්ටිලෝ නිදහස් කරන ලෙස ඉල්ලමින් පේරු රාජ්‍යයේ දැවැන්ත විරෝධතා රැල්ලක් ආරම්භ වී තිබෙනවා. ලීමා අගනුවර ඇති වූ විරෝධතාවක දී පොලිසිය සහ විරෝධතාකරුවන් අතර ගැටුමක් ද හට ගත්තා.     ", "URL": "https://www.itnnews.lk/2023/10/05/449699/", "Category": "ජාත්‍යන්තර පුවත්", "Parent URL": null}