{"Source": "ITN news", "Timestamp": "අප්‍රේල් 2, 2023 11:15", "Headline": "ඔටිසම් කල් ඇතිව හඳුනා ගැනීම තුළින් වැලැක්විය හැකියි", "News Content": "ඔටිසම් දිනය අදට යෙදී තිබෙනවා. ඔටිසම් කල් ඇතිව හඳුනා ගැනීම තුළින් එම දරුවන් සාමාන්‍ය තත්ත්වයට පත්කළ හැකි බැවින් ඔවුන් සමාජයෙන් හුදෙකලා නොකර නිසි වෛද්‍ය උපදෙස් ලබාදෙන ලෙසයි වෛද්‍යවරුන් ඉල්ලා සිටින්නේ. මනසේ සාමාන්‍ය වර්ධනයේ ඇතිවන ඌනතාවයන් නිසා ස්නායු පද්ධතියට බාධා ඇතිවීමෙන් දරුවෙකුට තමන් අවට ලෝකය සමග සම්බන්ධතා ඇතිකර ගැනීමට නොහැකිවීම හෝ ගැටලු සහිත හැසිරීම් රටාවක් පෙන්වීම ඔටිසම් ලෙස සරලව හඳුනාගත හැකියි. මෙම දරුවන් සියලු දෙනාටම ඇතිවන පොදු ලක්ෂණ තුනක් ඒ යටතේ හදුනාගත හැකියි. සාමාන්‍ය සමාජය පිළිගත් හැසිරීම් රටාවක් නොමැතිවීම , අන්‍යෝන්‍ය සබදතා නොමැතිවීම හෝ ඌනතාවක් පෙන්වීම. එහි අදහස නම් තමාගේ අදහස් ප්‍රකාශ කිරීම හෝ අන්අයගේ අදහස් තේරුම් ගැනීමට නොහැකිකමයි. ඔටිසම් රෝග ලක්ෂණවල තුන්වන පොදු ලක්ෂණය ලෙස සැලකෙන්නේ සීමිත ආශාවන් ඇතිවීම සහ එකම විදිහේ ක්‍රියාවන්හි නිරතවීමයි. එනම් කැරකෙන දේවල් දෙස එක එල්ලේ බලා සිටීම. නිතර එහාට මෙහාට දිවීම ආදියයි. මෙවැනි රෝග ලක්ෂණයන්ගෙන් යුතු දරුවන් මනෝ වික්ෂිප්තතාවගේ ලක්ෂනවලින් පෙළෙන්නන් ලෙස ද හඳුන්වනවා. බාහිර පෙනුමෙන් අන් ළමයින් හා කිසි වෙනසක් නොපෙන්වන අතර යම් ක්‍රියාකාරකම්වලින් වෙනසක් පෙන්වයි. ඔටිසම් රෝග ලක්ෂණ මුල්කාලයේදී නිවැරදිව හදුනාගතහොත් ඒ සඳහා නිවැරදි ප්‍රතිකාර ක්‍රම වෙත යොමුකර සාර්ථක විසඳුම් යෙදිය හැකි බවයි වෛද්‍යවරුන් පවසන්නේ. එම නිවැරදි ප්‍රතිකාර ක්‍රම වලට දරුවන් යොමු කිරීමෙන් ඔටිසම් රෝගයෙන් සම්පූර්ණයෙන්ම දරුවන් මුදා ගැනීමට හැකියාවක් තිබෙන බවයි සෞඛ්‍ය අංශ වැඩිදුරටත් සඳහන් කරන්නේ. කෙසේ වෙතත් සමාජය තුළ මෙම ඔටිසම් රෝගී ලක්ෂණ දරුවන් කෙරෙහි වැඩි අවධානයක් මෙන්ම ඔවුන් හුදෙකලා නොකර එදිනෙදා ක්‍රියාකාරකම්වලට යොදා ගැනීම තුළින් මෙම තත්ත්වය මගහරවා ගැනීමට ඔවුන්ට සහායවීමට අපට හැකියාවක් තිබෙනවා.   ", "URL": "https://www.itnnews.lk/2023/10/05/472484/", "Category": "Breaking News,දේශීය පුවත්", "Parent URL": null}