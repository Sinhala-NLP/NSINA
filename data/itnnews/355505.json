{"Source": "ITN news", "Timestamp": "අගෝස්තු 9, 2021 11:48", "Headline": "ඉෂාලිනීගේ මරණය නිසා අත්අඩංගුවට ගත් රිෂාඩ්ගේ බිරිඳ ඇතුළු 4 දෙනා යළිත් අධිකරණයට", "News Content": "සමගි ජන බලවේගයේ පාර්ලිමේන්තු මන්ත්‍රී රිෂාඩ් බදියුදීන් මහතාගේ නිවසේ මෙහෙකාර සේවයේ යෙදී සිටියදී මියගිය ඉෂාලිනී දැරියගේ මරණය සම්බන්ධයෙන් අත්අඩංගුවට ගත් ඒ මහතාගේ බිරිඳ ඇතුළු සිව් දෙනා අද යළිත් අධිකරණයට ඉදිරිපත් කිරීමට නියමිතයි. රිෂාඩ් බදියුදීන් මහතාගේ නිවසේ මෙහෙකාර සේවයේ යෙදී සිටියදි පිළිස්සි මියගිය 16 හැවිරිදි ඊෂාලිනී දැරියගේ මරණය සම්බන්ධයෙන් හිටපු ඇමති රිෂාඩ් බදියුදීන් මහතාගේ බිරිද, ඇයගේ සොහොයුරා, මාමණ්ඩිය සහ තැරැව්කරු අද දිනය දක්වා රක්ෂිත බන්ධනාගාර ගත කරන ලෙස අලුත්කඩේ මහේස්ත්‍රාත් අධිකරණය පසුගියදා නියෝග කළා. නියෝජ්‍ය සොලිසිටර් ජෙනරාල් දිලීප පීරිස් මහතා අධිකරණයෙන් කළ ඉල්ලීමකට අනුව නව පරීක්ෂණයක් ආරම්භ කිරීම සදහා දැරියගේ දේහය පසුගිය 27වදා ගොඩ ගැනීම සිදු කෙරුණා.  එහිදී ඇයගේ සිරුර සීටී ස්කෑන් පරීක්ෂණයකට යොමුකර ශරීර කොටස්වල සාම්පල රසායනාගාර වෙත යොමු කෙරුණා. අදාළ වාර්තා ලැබෙන තෙක් දැරියගේ සිරුර පේරාදෙණිය රෝහලේ මෘත ශරීරාගාරයේ තැන්පත්කර තිබෙනවා. මේ අතර දැරිය පදිංචි වී සිටි ඩයගම ප්‍රදේශයේ තරුණියන් කිහිප දෙනෙකුගෙන්ම පොලීසිය ප්‍රකාශ සටහන් කර ගත් අතර එම ප්‍රදේශයේ රැදී සිටින පොලිස් කණ්ඩායම් විශේෂ විමර්ශනයක් ද ආරම්භ කළා. හිටපු අමාත්‍ය රිෂාඩ් බදියුදීන් මහතාගේ නිවසේ මෙහෙකාර දැරිය නවාතැන් ගෙන සිටි කාමරයේ බිත්තියෙහි මරණයට සම්බන්ධ යම් දෙයක් සටහන් කර ඇති බවත්, ඒ පිළිබද අත් අකුරු පරික්ෂාවක් ඇතුළු පුළුල් විමර්ශනයක් සිදු කෙරෙන බවත් පොලිසිය පසුගියදා සදහන් කළා. රිෂාඩ් බදියුදීන්ගේ නිවසේදී ඉෂාලිනී දැරිය පිළිස්සි මියයාමේ සිද්ධිය සම්බන්ධයෙන් මන්ත්‍රීවරයාගේ නිවසේ  CCTV කැමරාවල දර්ශන පසුගියදා නැවත වරක් පරීක්ෂා  කිරීමට පරීක්ෂණ කණ්ඩායම් කටයුතු කළා. මේ වනවිටත් පරීක්ෂණ කණ්ඩායම් හතළිස් දෙනෙකුගෙන් පමණ ප්‍රකාශ සටහන් කරගෙන ඇති බවයි පොලීසිය පවසන්නේ. මේ අතර මියගිය ඉෂාලිනි දැරියට සාධාරණය ඉටු කරන ලෙස ඉල්ලා දිවයිනේ විවිධ ප්‍රදේශවලදී උද්ඝෝෂණද පැවැත්වුනා. මෙවන් පසුබිමකයි අදාළ සැකකරුවන් අද දිනයේදී අධිකරණයට ඉදිරිපත් කිරීමට නියමිතව ඇත්තේ.   ", "URL": "https://www.itnnews.lk/2023/10/05/355505/", "Category": "දේශීය පුවත්", "Parent URL": null}