{"Source": "ITN news", "Timestamp": "ඔක්තෝබර් 14, 2022 12:38", "Headline": "මෛත්‍රීට එරෙහි පාස්කු ප්‍රහාරයේ පැමිණිල්ල විභාගයට ගැනීම දෙසැම්බර් 10", "News Content": "පාස්කු ප්‍රහාරය වළක්වා ගැනීමට පියවර නොගැනීම සම්බන්ධයෙන් හිටපු ජනාධිපති මෛත්‍රීපාල සිරිසේන මහතාට එරෙහිව ගොණු කර ඇති පෞද්ගලික පැමිණිල්ලට අදාළ නඩුව සති 10 කට කල් තබන ලෙසට අභියාචනාධිකරණය කොටුව මහේස්ත්‍රාත්වරයාට නියම කළා. අදාළ කාලසීමාව තුළ මෛත්‍රීපාල සිරිසේන මහතාට එරෙහිව අගතිකාමී නියෝග නිකුත් නොකරන ලෙසත් අභියාචනාධිකරණයට කොටුව මහේස්ත්‍රාත්වරයාට නියෝග කර තිබෙනවා. මෛත්‍රීපාල සිරිසේන මහතා ඉදිරිපත් කළ රීට් පෙත්සමක් මූලික වශයෙන් සළකා බැලීමෙන් අනතුරුව මෙම තීරණය ලබාදී තිබෙනවා. සෝබිත රාජකරුණා සහ ධම්මික ගණේපොල යන මහත්වරුන්ගෙන්  සමන්විත අභියාචනාධිකරණ විනිසුරු මඩුල්ලක් අදාළ තීරණය ලබා දුන්නා. අනතුරුව නඩු විභාගය දෙසැම්බර් 10 වනදා කැදවීමට නියෝග කළ අධිකරණ මෙම පෙත්සමේ වගඋත්තරකරුවන්ට නොතීසි නිකුත් කරන ලෙසත් නියෝග කළා. සිද්ධියට අදාළව ශ්‍රේෂ්ඨාධිකරණය හමුවේද මූලික අයිතිවාසිකම් නඩු විභාගයක් පැවැත්වෙන බවත් මෙහිදී විනිසුරුවරයා පෙන්වා දුන්නා. මෙම තීරණය ප්‍රකාශයට පත් කළ අවස්ථාවේ ද මෛත්‍රීපාල සිරිසේන මහතා ද අධිකරණ හමුවේ පෙනී සිටියා. පාස්කු ඉරුදින ත්‍රස්ත ප්‍රහාරයක් එල්ල වන බවට ප්‍රමාණවත් බුද්ධි තොරතුරුලැබී තිබියදීත් එය වලක්වාගැනීමට පියවර නොගැනීම තුළින් දණ්ඩ නීති සංග්‍රහය යටතේ වරදක් සිදු කළේ යැයි චෝදනා කරමින් සිරිල් ගාමිණී පියතුමා සහ මෙම ප්‍රහාරයේ වින්දිතයෙකු මෛත්‍රීපාල සිරිසේන මහතා විත්තිකරු කරමින් අධිකරණයට පැමිණිල්ලක් ඉදිරිපත් කර තිබුණා. එම පැමිණල්ලට අදාළව අද දින අධිකරණ හමුවේ පෙනී සිටින්නැයි දන්වා කොටුව මහේස්ත්‍රාත් තිළිණ ගමගේ මහතා මෛත්‍රීපාල සිරිසේන මහතා වෙත සිතාසි නිකුත් කළා. එම සිතාසිය බලරහිත කරන ලෙස ඉල්ලමින් හිටපු ජනාධිපතිවරයා අභියාචනාධිකරණයට රිට් පෙත්සමක් ඉදිරිපත් කළා.       ", "URL": "https://www.itnnews.lk/2023/10/05/440472/", "Category": "දේශීය පුවත්", "Parent URL": null}