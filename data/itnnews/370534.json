{"Source": "ITN news", "Timestamp": "ඔක්තෝබර් 20, 2021 13:41", "Headline": "රුපියල් මිලියන 05කට අධික කේරළ ගංජා තොගයක් නාවික හමුදා භාරයට", "News Content": "ශ්‍රී ලංකා නාවික හමුදාව ඊයේ (19)  උදෑසන මන්නාරම, පේසාලේ ප්‍රදේශයේ සිදුකළ විශේෂ සෝදිසි මෙහෙයුමකින් කේරළ ගංජා කිලෝ 17 ග්‍රෑම් 700ක පමණ තොගයක් නාවික හමුදා භාරයට ගෙන තිබෙනවා. උතුරු මැද නාවික විධානයට අයත් ශ්‍රීලංනානෞ ගජබා ආයතනය මඟින් ඊයේ (19)  උදෑසන මන්නාරම, පේසාලේ ප්‍රදේශයේ සිදු කළ විශේෂ සෝදිසි මෙහෙයුමක දී ජාවාරම්කරුවන් විසින් නාවික හමුදා මෙහෙයුම් හේතුවෙන් රැගෙන යාමට නොහැකිව ප්‍රදේශයේ ළදු කැළෑවක සඟවා තිබූ පාර්සල් 08ක අසුරන ලද කේරළ ගංජා කිලෝ 17 ග්‍රෑම් 700ක පමණ තොගයක් නාවික හමුදා භාරයට ගැනීමට හැකිවිය. මෙලෙස නාවික හමුදා භාරයට ගත් කේරළ ගංජා තොගයේ වීථි වටිනාකම රුපියල් මිලියන 05කට අධික වෙතැයි විශ්වාස කෙරේ. පවත්නා සෞඛ්‍ය මාර්ගෝපදේශ අනුගමනය කරමින් සිදුකළ මෙම මෙහෙයුම මඟින් නාවික හමුදා භාරයට ගත් කේරළ ගංජා තොගය නාවික හමුදා විනයාරක්‍ෂක අංශයේ අධීක්‍ෂණය යටතේ ගිනි තබා විනාශ කිරීමට කටයුතු කරන ලදී.           ", "URL": "https://www.itnnews.lk/2023/10/05/370534/", "Category": "දේශීය පුවත්", "Parent URL": null}