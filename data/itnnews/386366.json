{"Source": "ITN news", "Timestamp": "ஜனவரி 3, 2022 11:19", "Headline": "நாட்டிலுள்ள சகல மாணவர்களும் இன்று முதல் பாடசாலைக்கு..", "News Content": "நாட்டிலுள்ள சகல அரச மற்றும் அரச அங்கீகாரம் பெற்ற பாடசாலைகளின் கல்வி நடவடிக்கைகள் இன்று ஆரம்பமாகின. உரிய சுகாதார வழிமுறைகள் பின்பற்றப்பட்டு பாடசாலை கல்வி நடவடிக்கைகளை ஆரம்பிக்குமாறு, கல்வி அமைச்சினால் வழங்கப்பட்ட ஆலோசனைக்கமைய கற்றல், கற்பித்தல் செயற்பாடுகள் ஆரம்பமாகின. 2021ம் ஆண்டின் கல்வி நடவடிக்கைகள் சுமார் 6 மாதங்களாக கொவிட் அச்சுறுத்தல் காரணமாக மட்டுப்படுத்தப்பட்டிருந்த நிலையில், வருட இறுதி விடுமுறை கடந்த டிசம்பர் 23ம் திகதி வழங்கப்பட்டிருந்தது. இந்நிலையில் கொரோனா வைரஸ் பரவல் காரணமாக கைவிடப்பட்டிருந்த பரீட்சைகளை விரைவில் நடத்துவதற்கும் நடவடிக்கை எடுக்கப்பட்டுள்ளதாக அமைச்சர் தினேஷ் குணவர்த்தன தெரிவித்துள்ளார். எதிர்வரும் 21ம் திகதி ஐந்தாம் தர புலமைப்பரிசில் பரீட்சையும், பெப்ரவரி மாதத்தின் முதல்வாரத்தில் பிற்போடப்பட்ட கல்வி பொதுத்தராதர உயர்தர பரீட்சை இடம்பெறவுள்ளதாக அமைச்சர் குறிப்பிட்டார். இதேவேளை அகில இலங்கை மாகாண பாடசாலை போக்குவரத்து சேவை சங்கம் நேற்று பாடசாலை மாணவர்களுக்கான போக்குவரத்து கட்டணத்தை நூற்றுக்கு 25 வீதத்தால் அதிகரிக்கவுள்ளதாக அறிவித்தது. எவ்வாறெனினும் இதுவரை கட்டண அதிகரிப்பு குறித்து தீர்மானம் பெறப்படவில்லையென குறித்த சங்கம் குறிப்பிட்டுள்ளது. ", "URL": "https://www.itnnews.lk/2023/10/05/386366/", "Category": "Breaking News,தேசிய செய்திகள்", "Parent URL": null}