{"Source": "ITN news", "Timestamp": "අප්‍රේල් 28, 2021 10:39", "Headline": "මෙරට දිනක් තුළ වැඩිම කොරෝනා ආසාදිතයින් ගණන ඊයේ දිනයෙන්", "News Content": "දිනක් තුළ මෙරට වැඩිම කොරෝනා රෝගීන් සංඛ්‍යාව ඊයේ (27) වාර්තා වුණා. එම සංඛ්‍යාව 1111 ක්. රෝගීන් සංඛ්‍යාව දහස ඉක්මවූ ප්‍රථම අවස්ථාව ද මෙයයි. ඊයේ වාර්තා වූ ආසාදිතයින් 1111 දෙනාගෙන් 15 දෙනෙකු විදේශගතව සිට මෙරටට පැමිණි අයයි. ඊයේද ආසාදිතයින් වැඩිම සංඛ්‍යාවක් හදුනාගත්තේ කොළඹ දිස්ත්‍රික්කයෙන්. එය 200 ක්. ගම්පහ දිස්ත්‍රික්කයෙන් 198 දෙනෙකු සහ කුරුණෑගල දිස්ත්‍රික්කයෙන් 119 දෛනකු වාර්තා වුණා. ශ්‍රී ලංකාවෙන් වාර්තා වූ සමස්ත ආසාදිතයින් සංඛ්‍යාව එක්ලක්ෂ තුන්දහස් හාරසිය අසූ හතක්. ඉන් 94856 දෙනෙකු පූර්ණ සුවය ලබා රෝහල්වලින් පිටව ගොස් තිබෙනවා. මේ වන විට රෝහල්ගතව ප්‍රතිකාර ලබන ආසාදිතයන් සංඛ්‍යාව 7976 ක්. ඊයේ දිනයේදී ද 279 දෙනෙකු සුවය ලබා පිටව ගියා. ඊයේ දිනයේ මිය ගිය 8 දෙනා අඹගහ පැලැස්ස පොල්ගොල්ල හෙට්ටිපොල මතුගම නුගේගොඩ පන්නිපිටිය වත්තල සහ ශ්‍රී ජයවර්ධනපුර යන ප්‍රදේශවල පදිංචි කරුවන්. මේ වල විට නිරෝධායන මධ්‍යස්ථාන 113 ක් තුළ පුද්ගලයන් 10873 දෙනෙකු නිරෝධායනය වෙමින් සිටිනවා. දැඩි අවදානම් සහිත බවට හදුනාගත් ග්‍රාමනිලධාරී වසම් රැසක් මේ වන විට හුදෙකලා කර තිබෙනවා. දිස්ත්‍රික් තුනක ග්‍රාම නිලධාරී වසම් පහක් අද උදෑසන සිට ද හුදෙකලා කෙරුණා. මොණරාගල දිස්ත්‍රික්කයේ වැල්ලවාය පොලිස් බල ප්‍රදේශයේ වැල්ලවාය, වෙහෙරයාය සහ කොට්ටන්ගම්බොක්ක යන ග්‍රාම නිලධාරී වසම් ඊට අයත්. බුත්තල රහතන්ගම ග්‍රාම නිලධාරී වසමද හුදකලා කර තිබෙනවා. අම්පාර දිස්ත්‍රික්කයේ උහන කුනානිගම සහ මාතලේ දිස්ත්‍රික්කයේ නාවුල අළුගොල්ල යන ග්‍රාම නිලධාරී වසම්ද හුදකලා කර ඇති බවයි කෝවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කරන්නේ.                                   ", "URL": "https://www.itnnews.lk/2023/10/05/334165/", "Category": "දේශීය පුවත්", "Parent URL": null}