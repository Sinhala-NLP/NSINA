{"Source": "ITN news", "Timestamp": "මැයි 15, 2022 12:33", "Headline": "ඉන්දීය බුද්ධි අංශ හෙළිකළ LTTE ප්‍රහාර ගැන අපේ ආරක්ෂක අංශ සීරුවෙන්", "News Content": "LTTE ත්‍රස්තවාදී සංවිධානය ලබන 18 වනදා ශ්‍රී ලංකාවට ප්‍රහාරයක් එල්ල කිරීමට සැලසුම් කර ඇති බවට ඉන්දීය ඔත්තු සේවා උපුටා දක්වමින් ඉන්දියාවේ ද හින්දු පුවත්පත පළකර ඇති පුවත සම්බන්ධයෙන් ආරක්ෂක අමාත්‍යාංශයේ අවධානය යොමුව තිබෙනවා. ආරක්ෂක අමාත්‍යාංශය පවසන්නේ ඉන්දීය බුද්ධි අංශ වෙතින් මේ සම්බන්ධයෙන් දීර්ඝ වශයෙන් කරුණු විමසීමක් සිදුකර ඇති බවයි. එම කරුණු විමසීමට අනුව අදාළ තොරතුර සාමාන්‍ය තොරතුරක් ලෙසයි දන්වා ඇත්තේ. මේ නිසා තවදුරටත් ඒ සම්බන්ධයෙන් විමර්ශනය කර ශ්‍රී ලංකාවට දැනුම්දීමට කටයුතු කරන බව ඉන්දීය බුද්ධි අංශය ශ්‍රි ලංකා ආරක්ෂක අමාත්‍යාංශයට දන්වා තිබෙනවා. කෙසේවෙතත් මෙම තොරතුරු සහ ජාතික ආරක්ෂාව සම්බන්ධයෙන් බුද්ධි සහ ආරක්ෂක අංශ වෙත ලැබෙන සියලු තොරතුරු පිළිබද නිසි විමර්ශනයක් සිදුකර ආරක්ෂාව තර කිරීමට ඉදිරි ක්‍රියාමාර්ග ගන්නා බව ද ආරක්ෂක අමාත්‍යාංශය පවසනවා. ද හින්දු පුවත්පත පසුගිය 13 වනදා අදාළ පුවත පළකර තිබුණා. එම පුවතට අනුව LTTE සංවිධානයේ පැරණි සාමාජිකයන් යළි සංවිධානයවී ශ්‍රී ලංකාවට ප්‍රහාරයක් එල්ල කිරීමට සූදානමක් පවතින බවට අනතුරු ඇගවීමක් සිදුකර තිබුණා.       ", "URL": "https://www.itnnews.lk/2023/10/05/411489/", "Category": "Breaking News,දේශීය පුවත්", "Parent URL": null}