{"Source": "ITN news", "Timestamp": "செப்டம்பர் 27, 2021 12:30", "Headline": "பால்மா கோதுமை, எரிவாயு மற்றும் சீமெந்துக்கான விலை அதிகரிப்பு தொடர்பில் இன்று தீர்மானம்", "News Content": "பால்மா, கோதுமை மா, சமையல் எரிவாயு மற்றும் சீமெந்தின் விலையை அதிகரிப்பதா? இல்லையா ? என்பது தொடர்பான இறுதி தீர்மானம் இன்று இடம்பெறவுள்ள அமைச்சரவை கூட்டத்தில் எடுக்கப்படலாமென எதிரபார்க்கப்படுகிறது. இன்று மாலை 5.00 மணியளவில், பிரதமர் மஹிந்த ராஜபக்ஷவின் தலைமையில் Zoom  தொழிநுட்பத்தின் ஊடாக அமைச்சரவை கூட்டம் இடம்பெறவுள்ளது. பால்மா, கோதுமை மா, சமையல் எரிவாயு மற்றும் சீமெந்து என்பவற்றின் விலையை அதிகரிப்பது தொடர்பில் இறக்குமதியாளர்கள் அரசாங்கத்திடம் கோரிக்கைகளை முன்வைத்திருந்தனர். அதற்கமைய அண்மையில் இடம்பெற்ற வாழ்க்கைச்செலவு தொடர்பான அமைச்சரவை இணைக்குழுவில் குறித்த விடயம் தொடர்பில் கவனம் செலுத்தப்பட்டது. ஒரு கிலோ கிராம் பால்மாவின் விலை 200 ரூபாவினாலும், எரிவாயு சிலிண்டரின் விலையை 500 ரூபாவிலும், சீமெந்தின் விலை 50 ரூபாவிலும், கோதுமை மா ஒரு கிலோ கிராமின் விலையை 10 ரூபாவிலும் அதிகரிக்க தீர்மானிக்கப்பட்டுள்ளது. அதன் அடிப்படையில் அமைச்சரவை அனுமதி கிடைக்கப்பெற்றால் ஒரு கிலோகிராம் பால்மாவின் விலை ஆயிரத்து 145 ரூபாவாக நிர்ணயிக்கப்படும். சீமெந்து மூடை ஆயிரத்து 50 ரூபாவுக்கு விற்பனை செய்யப்படும். எவ்வாறெனினும் குறித்த பொருட்களின் விலையை அதிகரிப்பதா? இல்லையா? அல்லது நிவாரணம் வழங்குவதா? என்பது தொடர்பில் அமைச்சரவை கூட்டத்தில் இன்று தீர்மானம் எட்டப்படும். ", "URL": "https://www.itnnews.lk/2023/10/05/365222/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}