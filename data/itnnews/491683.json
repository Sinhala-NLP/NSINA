{"Source": "ITN news", "Timestamp": "ජූනි 13, 2023 15:53", "Headline": "නිල කාලය අවසන්වී ඇති පළාත් පාලන ආයතන සම්බන්ධයෙන් නිකුත් කළ ලිපියට කළ දේ", "News Content": "නිල කාලය අවසන්වී ඇති පළාත් පාලන ආයතන සම්බන්ධයෙන් රාජ්‍ය පරිපාලන අමාත්‍යංශ ලේකම්වරයා නිකුත් කළ ලිපිය ඉවත් කරගෙන ඇති බව නීතිපතිවරයා අභියාචනාධිකරණයට දැනුම් දුන්නා. එම ආයතනවල බලතල ප්‍රාදේශීය සම්බන්ධීකරණ කමිටු වෙත පැවරීම සදහායි ලේකම්වරයා විසින් මෙම ලිපිය නිකුත් කර තිබුණේ. ලිපිය බල රහිත කරන ලෙස ඉල්ලා සමගි ජන බලවේගය ගොනුකළ රීට් පෙත්සමක් ගොනුකර තිබුණා. එය කැඳවූ අවස්ථාවේ රජයේ නීතිඥවරයා දැනුම් දුන්නේ මීට අදාළව නව ලිපියක් නිකුත් කිරීමට කටයුතු කර ඇති බවයි. පෙත්සම්කරුවන් වෙනුවෙන් පෙනීසිටි නීතිඥවරයා පෙන්වා දුන්නේ ලිපිය ඉවත් කරගෙන ඇත්තේ පෙත්සම ගොනුකිරීමෙන් පසුව බැවින් එය විභාගයට දින නියම කරන ලෙසයි. ඒ අනුව ලබන 26 වනදා පෙත්සම යළි කැදවීමට අධිකරණය නියම කළා. පළාත් පාලන ආයතන නිල කාලය අවසන්වීමෙන් පසු ඒවායේ බලය කොමසාරිස්වරයෙකු හෝ පළාත් පාලන ආයතනයේ ලේකම්වරයා යටතට පැවරීම සාමාන්‍ය ක්‍රමවේදයයි. එය උල්ලංඝනය කරමින් රාජ්‍ය පරිපාලන අමාත්‍යාංශ ලේකම්වරයා නිල කාලය අවසන්වී ඇති පළාත් පාලන ආයතනවල බලය ප්‍රාදේශීය සම්බන්ධීකරණ කමිටු වෙත පැවරීම නීතියට පටහැනි බව ප්‍රකාශ කරමිනුයි සමගි ජන බලවේගය මෙම පෙත්සම ගොනුකර තිබෙන්නේ. ", "URL": "https://www.itnnews.lk/2023/10/05/491683/", "Category": "දේශීය පුවත්", "Parent URL": null}