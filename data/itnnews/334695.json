{"Source": "ITN news", "Timestamp": "මැයි 1, 2021 09:27", "Headline": "ලෝක කම්කරු දිනය අදයි", "News Content": "ජාත්‍යන්තර කම්කරු දිනය අදට යෙදිල තියෙනවා. ලොව පුරා වැඩකරන ජනතාව මහ ඉහළින් කම්කරු දිනය සැමරීම සිදුකළත්, ගෝලීය කොවිඩ් වසංගතයත් එක්ක මේ පාර මැයි දින සැමරුම් සියල්ලම වාගේ අවලංගු කරලා තියෙනවා. මැයි දිනය ආරම්භ වුණේ එක්දහස් අටසිය අසූහය වර්ෂයේ දීයි. ඇමරිකාවේ චිකාගෝ නුවරට රැස්වූ හතලිස් දහසක පමණ කම්කරුවන් පිරිසක් දිනකට පැය අටක වැඩ මුරයක් ඉල්ලමින් පෙළපාලි පැවැත්වුවා. මැක්කොමික් කම්හලේ කම්කරුවන් සංවිධාන කළ වැඩවර්ජනය කඩාකප්පල් කිරීමට හාම්පුතුන් දැරූ උත්සාහයේදී එය මර්දනය කිරීමට පැමිණි පිරිස් හා කම්කරුවන් අතර ගැටුම් පවා හටගත්තා. එහිදී පොලීසිය කළ වෙඩි තැබීමට විරෝධය පළ කරමින් චිකාගෝ නුවර මධ්‍යම චතුරස්‍රයේ යෝධ රැළියක් සංවිධාන කිරීමටයි කටයුතු කෙරුණේ. දිනකට පැය අටක වැඩ ඉල්ලා චිකාගෝ නුවර පැවති අරගලයේ ප්‍රතිඵලයක් ලෙස එක්දහස් අටසිය අසූහයේ මැයි පළමුවනදා සිට ජාත්‍යන්තර කම්කරු දිනය ප්‍රකාශයට පත් කෙරුණා. ශ්‍රී ලංකාවේ මැයි දිනය මුලින්ම සැමරුවේ එක්දහස් නවසිය විසිහත වසරේදීයි. ඒ කම්කරු නායක ඒ ඊ ගුණසිංහ මහතාගේ ප්‍රධානත්වයෙන්. ප්‍රථම මැයි රැළිය පවත්වා ඇත්තේ ඔහුගේම නායකත්වයෙන් එක්දහස් නවසිය තිස්තුන වසරේ දීයි. එතැන් පටන් වසරක් පාසා මැයි දින සැමරුම් පැවැත්වූණා. කෙසේ වුවද කොවිඩ් වයිරසයේ ව්යාබප්තිය සැලකිල්ලට ගනිමින් මෙවර මැයි දින සැමරුම් උත්සව සහ පෙළපාලි තහනම් කිරීමටයි රජය තීරණය කළේ.   ", "URL": "https://www.itnnews.lk/2023/10/05/334695/", "Category": "Breaking News,නවතම පුවත්", "Parent URL": null}