{"Source": "ITN news", "Timestamp": "அக்டோபர் 13, 2022 12:22", "Headline": "நமுனுகல தோட்ட கம்பனி ஊழியரின் மரணம் தொடர்பில் விசாரணைகள் முன்னெடுப்பு", "News Content": "நமுனுகல தோட்ட கம்பனி ஊழியர் ஒருவர் மின்சாரம் தாக்கி உயிரிழந்த சம்பவம் தொடர்பில் விசாரணைகள் முன்னெடுக்கப்படவுள்ளன. இலங்கை தொழிலாளர் காங்கிரஸ் விடுத்த வேண்டுகோளுக்கு இணங்க உடனடி விசாரணைகளை ஆரம்பிக்குமாறு தொழில் அமைச்சர் மனுஷ நாணயக்கார அமைச்சின் செயலாளர் மற்றும் தொழில் ஆணையாளர் நாயகத்திற்கு உத்தரவிட்டுள்ளார். மின்சாரம் தொடர்பான போதிய அறிவு இல்லாத ஊழியர் வலுக்கட்டாயமாக குறித்த பணியில் அமர்த்தப்பட்டதால் விபத்து நடந்ததா? என்பது குறித்து கண்டறியுமாறும் அமைச்சர் பணிப்புரை விடுத்துள்ளார். கனவரெல்ல தோட்டத்தில் வசித்த 25 வயதான ஹர்சன் கனேசமூர்த்தி எனும் தொழிலாளி கடந்த ஞாயிற்றுக்கிழமை மின்சாரம் தாக்கியதில் உயிரிழந்தார். அவர் சாதாரண தொழிலாளி எனவும் அவரை மின்சார பராமரிப்பு பணியை செய்யுமாறு வற்புறுத்தப்பட்டதாகவும் தகவல்கள் வெளியாகின. இதனையடுத்தே தொழிலாளியின் மரணம் குறித்து உரிய விசாரணைகளை நடத்துமாறு இலங்கை தொழிலாளர் காங்கிரஸ் தொழில் அமைச்சரிடம் கோரிக்கை விடுத்தமை குறிப்பிடத்தக்கது. ", "URL": "https://www.itnnews.lk/2023/10/05/440249/", "Category": "Breaking News,தேசிய செய்திகள்", "Parent URL": null}