{"Source": "ITN news", "Timestamp": "ජූනි 26, 2022 18:19", "Headline": "අලි මිනිස් ගැටුමට විසඳුම් ඉල්ලා උද්ඝෝෂණයක්", "News Content": "දීර්ඝ කාලයක් තිස්සේ මෙරට ජනතාව මුහුණ දෙන තවත් ගැටලුවක් වන්නේ අලි මිනිස් ගැටලුවයි. මෙම තත්ත්වය හේතු කරගෙන ජනතාවට විවිධ ප්‍රශ්නයන්ට මුහුණ දීමට සිදුව තිබෙනවා. මහියංගනය ප්‍රදේශයේ මේ දිනවල දැඩි ලෙස අලි මිනිස් ගැටළුව පවතින බැවින් ඒ සඳහා විසඳුම් ඉල්ලා  මහියංගනය 47 කණුව මංසංධියේ දි ගම්වාසීන් විරෝධතාවයක නිරත වුණා.පසුගිය 23 වෙනිදා මහියංගනය අරාවත්ත කුඩාගලයාය ගම්මානයේ දී  අවුරුදු 37 ක දෙදරු පියෙක් වන අලියෙකු පහර දීමෙන් ජීවිතක්ෂයට පත් වුණා.එම පුද්ගලයාගේ දේහය මාර්ගයේ තබා අම්පාර මහනුවර මාර්ගය අවහිර කරමිනුයි ජනතාව උද්ඝෝෂනයේ නිරත වුණේ. එම ප්‍රදේශය තුළ පවතින මෙම ගැටලුවට විසඳුමක් ලබා දෙන ලෙස ප්‍රදේශවාසීන් ඉල්ලා සිටියා. මහියංගණ පොලිස් ස්ථානාධිපතිවරයා පැමිණ එම ප්‍රදේශයේ වන ජීවී නිලධාරියා එම ස්ථානයට කැඳවනු ලැබුවා. මෙම වන අලියා ප්‍රදේශයෙන් ඉවත් කිරීමට කටයුතු කරන බවට ඔහු ලබාදුන් පොරොන්දුවත් සමඟ ප්‍රදේශවාසීන් විරෝධතාව අවසන් කර දේහය අවසන් කටයුතු සඳහා රැගෙන ගියා.     ", "URL": "https://www.itnnews.lk/2023/10/05/419346/", "Category": "දේශීය පුවත්", "Parent URL": null}