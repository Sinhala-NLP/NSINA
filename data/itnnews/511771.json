{"Source": "ITN news", "Timestamp": "අගෝස්තු 29, 2023 12:29", "Headline": "නියඟයෙන් දිස්ත්‍රික්ක 18 ක පුද්ගලයින් 291,000 කට වැඩි පිරිසකට පීඩා", "News Content": "දිස්ත්‍රික් 18කට බලපා ඇති නියඟය හේතුවෙන් පවුල් අසූහතර දහස් හයසිය අසූඑකක් පීඩාවට පත්ව සිටිනවා. කුඹුරු මෙන්ම සෙසු බෝග රැසක් විනාශ වී ඇති අතර ප්‍රදේශ කිහිපයකට තවදුරටත් පානීය ජල ගැටලුවක් ද පවතිනවා. දිස්ත්‍රික් රැසකට බලපා ඇති නියඟය හේතුවෙන් පවුල් 84,681ට අයත් පුද්ගලයින් 291,804 දෙනෙකු පීඩාවට පත්ව සිටිනවා. බොහෝ ප්‍රදේශවල කුඹුරු සම්පූර්ණයෙන්ම විනාශයට පත්ව ඇති අතර වන්දි ගෙවීම සදහා වන තක්සේරු තවදුරටත් සිදුකෙරෙනවා. තේ,  ගම්මිරිස්,  කුරුදු,  බඩඉරිගු වැනි බෝග සහ එළවළු වගාවන් ද විනාශයට පත්වීමෙන් ගොවීන් පීඩාවට පත්ව සිටිනවා. ප්‍රදේශ රැසක තවදුරටත් උග්‍ර පානීය ජල ගැටලුවක් ද මතුව තිබෙනවා. පැල්මඩුල්ල ප්‍රදේශයේ පවුල් රැසකට ජලය සපයන කිරිදිඇල්ල සිදීයාමෙන් එම ප්‍රදේශයේ ජනතාවට පානීය ජලය බෙදාහැරීමේ ගැටලු මතුව ඇති බවයි ජල සම්පාදන මණ්ඩලය පවසන්නේ. පැල්මඩුල්ල රෝහලට සහ එම ප්‍රදේශයේ ජනතාවට බවුසර් යොදා ගනිමින් ජලය බෙදාහැරීම සිදුකෙරෙනවා. මේ අතර චන්ද්‍රිකා වැවෙන් කට්ටකඩුව ජලාශයට ජලය නිකුත් කිරීමත් සමඟ රන්න හා තංගල්ල ප්‍රදේශවල පවුල් 25,000කට ජලය බෙදාදීම ආරම්භ කර තිබෙනවා. කට්ටකඩුව කිලෝමීටර් 3 අසල ජලාශයට ජලය රැගෙන යන ඇල මාර්ගය අවහිරවීම නිසා ජලය ලැබීම ප්‍රමාදවී තිබූ අතර ජල සම්පාදන මණ්ඩලයේ නිලධාරීන් එම අවහිරතා ඉවත් කර ජලය ලබාදීමට කටයුතු කළා. ගාල්ල,  ඇල්පිටිය,  නියාගම ආදී ප්‍රදේශවල කුඩා තේවතු හිමියන් දැඩි පීඩාවට පත්ව සිටින්නේ තේ වතු බොහෝ ප්‍රමාණයක් විනාශවී යාම හේතුවෙන්. නියං තත්ත්වයක් බලපෑවද මෙලෙස මීට පෙර කිසිදු අවස්ථාවක තේ වගාව විනාශවී නැති බවයි එම ගොවීන් පෙන්වා දෙන්නේ. කිරම රන්මලේ ප්‍රදේශයේ තේවතු අක්කර දහසකට ආසන්න ප්‍රමාණයක් වියළී ගොස් ඇති බව ප්‍රදේශවාසීන් පවසනවා. රත්මලේ කදු මුදුනෙන් පහලට ඇදහැලෙන ජල ධාරා සියල්ලම සිදී ගොස් ඇති අතර පානීය ජලය සදහා ඇති ජලය යොදා ගනිමින් වගාවන් බේරා ගැනීමට ඔවුන් උත්සාහයක නිරතව සිටිනවා. වාරිමාර්ග දෙපාර්තමේන්තුව යටතේ පවතින ප්‍රධාන ජලාශ 73 ජල ධාරිතාව මේ වනවිට සියයට 27.3ක් දක්වා අඩුවී තිබෙනවා. අනුරාධපුර,  පොළොන්නරුව දිස්ත්‍රික්ක වලද වැව් සිදියාම හේතුවෙන් පානීය ජල ගැටලු මෙන්ම බෝග රැසක් විනාශ වෙමින් පවතිනවා. නොච්චියාගම කටුපැත්තක ප්‍ර දේශයේ ගොවීන් අක්කර 200ත් 300ත් අතර ප්‍රමාණයක වී වගාකර ඇති අතර නියගයත් සමග එම කුඹුරු සියල්ලම විනාශයට පත්ව තිබෙනවා. තමන්ට සාධාරණයක් ඉටුකරන ලෙසයි ඔවුන් ඉල්ලා සිටින්නේ. මිහින්තලය කනදරාව වැව සිදීයාමත් සමග අනුරාධපුර ත්‍රිකුණාමලය පැරණි මාර්ගය මතුව තිබෙනවා. නුවරඑළිය කටුමාන ප්‍රදේශයේ වැව් ජලය ඌව පරණගම ප්‍රදේශයේ ගොවීන් වෙනුවෙන් සතියකට වරක් හරි අඩක් වාන් ඇරීම සම්බන්ධයෙන් කටුමාන ගොවි සමිතිය හා ප්‍රදේශවාසීන් විරෝධය පළකරනවා. කටුමාන ප්‍රදේශයේ වගා කටයුතු සදහා ඇති එකම මූලාශ්‍රය මෙම ජලාශය පමණක් බැවින් මෙලෙස ජලය නිකුත් කිරීමට විරෝධය පළකරන බවයි ඔවුන් පවසන්නේ.   ", "URL": "https://www.itnnews.lk/2023/10/05/511771/", "Category": "දේශීය පුවත්", "Parent URL": null}