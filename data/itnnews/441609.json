{"Source": "ITN news", "Timestamp": "ඔක්තෝබර් 20, 2022 17:03", "Headline": "ඉටුකම කෝවිඩ් 19 අරමුදල වසා දැමීමට කැබිනට් අනුමැතිය", "News Content": "ඉටුකම කෝවිඩ් 19 සෞඛ්‍ය හා සමාජ ආරක්ෂන අරමුදල වසා දැමීමට කැබිනට් මණ්ඩලයේ අනුමැතිය හිමිවුණා.ඒ අනුව එම අරමුදලට මුදල් තැන්පත් කිරීමෙන් වළකින ලෙසයි ජනතාවගෙන් ඉල්ලා සිටින්නේ. කෝවිඩ් 19 සෞඛ්‍ය හා සමාජ ආරක්ෂන අරමුදල සමාජ ආරක්ෂණ අරමුදල නමින් ලංකා බැංකුවේ ආයතනික ශාඛාවේ පවත්වාගෙන යනු ලැබූ 85737373 දරණ නිල ගිණුම මෙම මස 18 වන දිනෙන් පසු ක්‍රියාත්මක නොවන බව එම අරමුදලේ ලේකම් ආචාර්ය තාරක ලියනපතිරණ මහතා සදහන් කළා. එබැවින් ඊට මුදල් බැර නොකරන ලෙසයි පරිත්‍යාගශීලීන්ට දැනුම් දෙන්නේ. එමෙන්ම අදාළ ගිණුමට බැරකිරීම සදහා චෙක්පත් හා මුදල් තවදුරටත් ජනාධිපති කාර්යාලායට යොමු නොකරන ලෙස ද පරිත්‍යාගශීලීන්ගෙන් ඉල්ලා සිටිනවා. කෝවිඩ් අරමුදල සදහා රුපියල් දෙසිය විසි කෝටි හැත්තෑ එක් ලක්ෂ හැට හතර දහස් හත්සිය අසූ පහයි ශත පනස් අටක මුදලක් පරිත්‍යාගශීලීන්‍ෙගන් ලැබී තිබුණා. පීසීආර් පරික්ෂණ දැනුවත් කිරීමේ වැඩසටහන, නිරෝධායන කටයුතුවලට පහසුකම් සැලසීම, දැඩි සත්කාර ඒකක සදහා ඇදන් මිලදී ගැනීම ඖෂධ මිලදී ගැනීම ආදිය වෙනුවෙන් රුපියල් එකසිය අනූ නව කෝටි හැත්තෑ පන් ලක්ෂ හැට නව දහස් හාරසිය පනස් හයයි ශත පනස් හයක මුදලක් වැය කර තිබෙනවා. අරමුදලේ මේ වන විට ඉතිරිව ඇති මුදල් ප්‍රමාණය රුපියල් විසි එක් කෝටි හැට අට ලක්ෂ හැත්තෑ හත් දහස් හාරසිය තිස් එකයි ශත 5 ක්. එය ජනාධිපති අරමුදලට බැරකිරීමටයි කටයුතු කර ඇත්තේ.   ", "URL": "https://www.itnnews.lk/2023/10/05/441609/", "Category": "දේශීය පුවත්", "Parent URL": null}