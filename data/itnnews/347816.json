{"Source": "ITN news", "Timestamp": "ජූලි 8, 2021 11:47", "Headline": "විදේශවල සිට මෙරටට පැමිණෙන්නන් සඳහා නව සෞඛ්‍ය මාර්ගෝපදේශ මාලාවක්", "News Content": "විදේශවල සිට මෙරටට පැමිණෙන්නන් සඳහා බලපැවැත්වෙන නව සෞඛ්‍ය මාර්ගෝපදේශ මාලාවක් ඊයේ නිකුත් වුණා. ඒ අනුව කොවිඩ් එන්නත්කරණය සම්පූර්ණ කළ පුද්ගලයින්ට බලපැවැත්වෙන නව සෞඛ්‍ය මාර්ගෝපදේශ ද එහි ඇතුළත්. මෙහිදී සම්පූර්ණයෙන් එන්නත් කරණය කළ පුද්ගලයින් ලෙස හැඳින්වෙන්නේ කොවිඩ් එන්නතක අනුමත මාත්‍රා දෙකම ලබාගෙන දෙසතියකට පසු මෙරටට පැමිණෙන පිරිසයි. එවැනි පුද්ගලයින් මෙරටට පැමිණීමේ දී එක්දින PCR පරීක්ෂණයෙන් කොවිඩ් ආසාදිතයෙකු නොවන බව තහවුරු වන්නේ නම් ඔවුන්ට නිරෝධායනය වීමක් අවශ්‍ය වන්නේ නැහැ. එහෙත් ඔවුන් මෙරටට පැමිණ සතියකට පසු සෞඛ්‍ය අමාත්‍යාංශයේ අනුමත රසායනාගාරයකින් PCR පරීක්ෂණයක් සිදුකරගත යුතුයි. මේ අතර ඉන්දියාව , වියට්නාමය , දකුණු ඇමෙරිකානු රටවල් ,ඇන්ගෝලා , බොස්වානා ,මොසැම්බික් ,නැම්බියා , ස්වාසිලන්තය , සැම්බියාව සහ සිම්බාබ්වේ යන රට වලට පසුගිය දෙසතිය තුළ සංචාරය කළ හෝ ගුවන් ගමන් හුවමාරුවක් සඳහා එම රටවලට ගිය ගුවන් මගීන් කිසිවෙකුටත් ශ්‍රී ලංකාවට පැමිණීමට අවසර හිමිවන්නේ නැහැ. ", "URL": "https://www.itnnews.lk/2023/10/05/347816/", "Category": "දේශීය පුවත්", "Parent URL": null}