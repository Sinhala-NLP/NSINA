{"Source": "ITN news", "Timestamp": "සැප්තැම්බර් 23, 2023 12:45", "Headline": "නේපාලයේ පාසල් ගුරුවරුන් දැවැන්ත වැඩවර්ජනයක – පාර්ලිමේන්තුවත් වටලයි", "News Content": "නේපාලයේ පාසල් ගුරුවරුන් විසින් දැවැන්ත වැඩවර්ජනයක් ක්‍රියාත්මක කර තිබෙනවා. වැඩවර්ජනය හේතුවෙන් එරට පාසල් ළමුන් දහස් ගණනක් පීඩාවට පත් ව ඇති බව වාර්තා වනවා. විදෙස් මාධ්‍යය වාර්තා කර ඇත්තේ අඛණ්ඩ ව තෙවැනි දිනටත් පැවැත්වෙන වැඩවර්ජනය හේතුවෙන් රට පුරා රජයේ පාසල් වසා දැමීමට සිදු ව ඇති බවයි. මෙම ගුරු වර්ජනය ක්‍රියාත්මක කර ඇත්තේ නේපාල පාර්ලිමේන්තුවට ඉදිරිපත් කර ඇති අධ්‍යාපන ප්‍රතිසංස්කරණ පනත් කෙටුම්පතකට විරෝධය පළ කරමිනි. වර්ජනය සඳහා ගුරුවරුන් ලක්ෂයකට අධික පිරිසක් එක් ව තිබෙනවා. ඔවුන් විසින් ඊයේ එරට පාර්ලිමේන්තු ගොඩනැඟිල්ල වෙත විරෝධතා පාගමනක් ද සංවිධානය කර තිබූ බව විදෙස් මාධ්‍යය වාර්තා කරනවා. ", "URL": "https://www.itnnews.lk/2023/10/05/517925/", "Category": "ජාත්‍යන්තර පුවත්", "Parent URL": null}