{"Source": "ITN news", "Timestamp": "ජූලි 15, 2021 17:34", "Headline": "කොළඹ වරායට සේන්දු වී ඇති යූරියා නැව ගැන විශේෂ විමර්ශනයක්", "News Content": "ඉන්දුනීසියාවේ සිට කොළඹ වරායට සේන්දු වී ඇති  යූරියා පොහොර රැගත් නෞකාව සම්බන්ධයෙන් විශේෂ විමර්ශනයක් ආරම්භ කර තිබෙනවා. රසායනික පොහොර භාවිතයෙන් ඇතිවන සෞඛ්‍ය තර්ජන අවම කරමින් නිරෝගිමත් අනාගත පරපුරක් බිහි කිරීමට මෙන්ම විදේශ විනිමය විදෙස් රටවලට ගලා යාම වැළැක්වීමේ අරමුණෙන් රසායනික පොහොර ආනයනය තහනම් කෙරුණේ පසුගිය අප්‍රේල් මස 27 වනදා. ඒ සමගම පොහොර හිගයක් ඇති බවට චෝදනා කරමින් දිවයිනේ විවිධ ස්ථානවල උද්ඝෝෂණ කිහිපයක් ද පැවැත්වුණා. කෙසේ වෙතත් සොයා බැලීම්වලදී අනාවරණය වුණේ පොහොර සගවාගෙන වැඩි මිලට අලෙවි කිරීමට ඇතැම් වෙළෙදුන් උත්සාහ කළ බවයි. මේ අතරවාරේ ආනයන සහ අපනයන පාලන පනත යටතේ තිබෙන රෙගුලාසි උල්ලංඝනය කරමින් යූරියා මෙට්‍රික් ටොන් 9,795 ක් රැගත් නැවක් පසුගිය 12 වනදා කොළඹ වරායට සේන්දුවී තිබුණා. මෙම පොහොර තොගයේ ආනයන හිමිකරු කවුරුන්ද යන්න පිළිබද මේ වනවිටත් පරීක්ෂණ ආරම්භ වී තිබෙනවා. ඉන්දුනීසියාවෙන් නෞකාව වෙත පොහොර පැටවීම සිදුව ඇත්තේ මාර්තු මස 6 වන දින බවයි විමර්ශන වලදී හෙළිවුණේ. ආනයනය හා අපනයන පාලන පනතේ රෙගුලාසිවලට අනුව රසායනික පොහොර ආනයනය මැයි මස 6 වන දින හෝ ඊට පසු විදෙස් රටක දී රසායන පොහොර නැව් ගතකළ අවස්ථාවක දී පමණක් ඒවා ආනයනය කිරීමට අවසරය හිමිවනවා. එහෙත් මෙම නෞකාව මාර්තු මස 6 වන දින සිට මාස 4 කට ආසන්න කාලයක් ශ්‍රී ලංකාවට පැමිණීමට ගතකර තිබීම සම්බන්ධයෙන් ශ්‍රී ලංකා රේගුව කරුණු විමසා තිබුණා. එහිදී භාණ්ඩ ආනයනය කළ පාර්ශ්වය සදහන් කර තිබුණේ නෞකාව කාර්මික දෝෂයකට ලක්වීම නිසා මැලේෂියාවේ කලක් රදවා තැබුණු බවයි. කෙසේ වෙතත් මෙම තත්ත්වය පිළිබද පුළුල් වශයෙන් විමර්ශනය කිරීම අවශ්‍ය බවයි ශ්‍රී ලංකා රේගුව සදහන් කළේ.           ", "URL": "https://www.itnnews.lk/2023/10/05/349448/", "Category": "දේශීය පුවත්", "Parent URL": null}