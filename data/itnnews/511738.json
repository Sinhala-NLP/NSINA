{"Source": "ITN news", "Timestamp": "අගෝස්තු 29, 2023 12:19", "Headline": "අස්වැසුම ප්‍රතිලාභීන්ගෙන් ජනපතිට සහ රජයට ස්තූතිය", "News Content": "අස්වැසුම ප්‍රතිලාභීන් ලක්ෂ 8ක් වෙනුවෙන් මුදල් ලබාදීම ආරම්භ කර තිබෙනවා. ඒ සදහා වන බිලියන 5ක මුදල මහා භාණ්ඩාගාරය විසින් අදාළ බැංකු වෙත යොමුකිරීම ඊයේ සිදුකෙරුණා. මේ අතර මේ සම්බන්ධයෙන් වන පැමිණිලි 1924 අංකයට ලබාදිය හැකියි. අඩු ආදායම් ලාභීන්ට ප්‍රතිලාබ ලබාදීමේ අරමුණෙන් අස්වැසුම ව්‍යාපෘතිය ආරම්භ කෙරුණා. සමීක්ෂණයකින් අනතුරුව ඒ සදහා සුදුස්සන් තෝරා ගැනීම සිදුකෙරුණා. සුබසාධන ප්‍රතිලාභ මණ්ඩලය විසින් අස්වැසුම වැඩසටහන සදහා මූලික වටයේදී ප්‍රතිලාභීන් දාහත්ලක්ෂ අනූදෙදහස් දෙසිය හැටපහක් තෝරා ගැණුනා. ඒ සදහා විරෝධතා මෙන්ම අභියාචනා ද රැසක් ද ඉදිරිපත් වූ අතර ඒවා මේ වනවිට සලකා බැලෙමින් පවතිනවා. එලෙස කිසිදු ගැටලුවක් නොමැති අයැදුම්කරුවන් ලක්ෂ 8ක් වෙනුවෙන් ප්‍රතිලාභ ලබාදීම මේ වනවිට ආරම්භ වී තිබෙනවා. ඊට අදාළ මුදල් මහා භාණ්ඩාගාරය විසින් ඊයේ දිනයේ දී බැංකු වෙත යොමුකෙරුණු බවයි රාජ්‍ය අමාත්‍ය ශෙහාන් සේමසිංහ මහතා ප්‍රකාශ කළේ. ඒ අනුව අදාළ මුදල් අස්වැසුම ප්‍රතිලාභීන්ගේ ගිණුම් වෙත බැර කිරීම ආරම්භ කර තිබෙනවා. මෙලෙස තමන්ට ප්‍රතිලාභ ලබාදීම මහත් සහනයක් බවයි ප්‍රතිලාභී ජනතාව පවසන්නේ.         ", "URL": "https://www.itnnews.lk/2023/10/05/511738/", "Category": "Breaking News,දේශීය පුවත්,ප්‍රධාන පුවත", "Parent URL": null}