{"Source": "ITN news", "Timestamp": "අගෝස්තු 7, 2021 19:10", "Headline": "ගුරු විදුහල්පති වෘත්තීය සමිති පා ගමන සම්බන්ධයෙන් CIDයට පැමිණිල්ලක්", "News Content": "මහනුවර සිට කොළඹ බලා ගුරු සංගම් ක්‍රියාත්මක කළ පාගමන අද පස්යාලින් ආරම්භ කෙරුණ ද ආරම්භ කර සුළු වේලාවකින් එය නතර කිරීමට වෘත්තීය සංගම් නියෝජිතයන් තීරණය කළා. ශ්‍රී ලංකා රජයේ ගුරු හා විදුහල්පති විරෝධතා ජාතික එකමුතුවේ කැදවුම්කරු පූජ්‍ය උලපනේ සුමංගල ස්වාමීන් වහන්සේ මෙම තීරණය උද්ඝෝෂකයන් වෙත දැනුම් දී තිබෙනවා. පසුව සියලු දෙනා විසිර ගිය බවයි අප වාර්තාකරුවන් සදහන් කළේ. ගුරු විදුහල්පති ගැටලුව විසදීම සම්බන්ධයෙන් ලබන සදුදා කැබිනට් මණ්ඩලය වෙත යෝජනාවක් ඉදිරිපත් කිරීමට සැලසුම් කර ඇති බවයි වාර්තා වන්නේ. ගුරු විදුහල්පති වෘත්තීය සමිති ආරම්භ කර ඇති වෘත්තීය ක්‍රියාමාර්ගය  සම්බන්ධයෙන් දේශප්‍රේමි එක්සත් ජාතික පක්ෂය සමස්ත ලංකා ස්වයංරැකියා සම්මේලනය,  දේශප්‍රේමී මව්පිය සංගමය සහ දේශප්‍රේමී ජ්‍යෙෂ්ඨ පුරවැසි සංගමය යන සංවිධාන අපරාධ පරික්ෂණ දෙපාර්තමේන්තුව වෙත අද පස්වරුවේ පැමිණිල්ලක් ඉදිරිපත් කළා. පූජ්‍ය උලපනේ සුමංගල ස්වාමීන් වහන්සේ,  මහින්ද ජයසිංහ,  ජෝසප් ස්ටාලින් ඇතුළු වෘත්තීය සමිති නායකයන්ට එරෙහිව නීතිය ක්‍රියාත්මක කරන ලෙසයි ඔවුන් අපරාධ පරික්ෂණ දෙපාර්තමේන්තුවෙන් ඉල්ලා ඇත්තේ. ඔවුන් වෘත්තීය ක්‍රියාමාර්ග අත්හිටුවන්නේ නැතිනම් තමන් කොටුව දුම්රිය ස්ථානය ඉදිරිපිට මාරාන්තික උපවාසයක් ක්‍රියාත්මක කරන බවද පැමිණිලිකරුවන් සදහන් කර තිබුණා.   ", "URL": "https://www.itnnews.lk/2023/10/05/355283/", "Category": "දේශීය පුවත්", "Parent URL": null}