{"Source": "ITN news", "Timestamp": "டிசம்பர் 13, 2022 12:36", "Headline": "இலங்கை மற்றும் இந்தியாவிற்கு இடையில் பயணிகள் படகு சேவை ஒன்றை ஆரம்பிக்க நடவடிக்கை", "News Content": "இலங்கை மற்றும் இந்தியாவிற்கு இடையில் பயணிகள் படகு சேவை ஒன்றை ஆரம்பிக்க நடவடிக்கை எடுக்கப்பட்டுள்ளது. தென் இந்தியா மற்றும் காங்கேசன் துறை, திருகோணமலை மற்றும் கொழும்பு துறைமுகத்திற்கிடையே குறித்த பயணிகள் சேவையை ஆரம்பிக்க நடவடிக்கை எடுக்கப்பட்டுள்ளதாக துறைமுகம், கப்பற்துறை மற்றும் விமான சேவைகள் அமைச்சு தெரிவித்துள்ளது. இது தொடர்பான கலந்துரையாடல் ஒன்று அமைச்சர் நிமல் சிறிபால டி சில்வா தலைமையில் இடம்பெற்றது. முதற்கட்டமாக காங்கேசன்துறை மற்றும் இந்தியாவின் பாண்டிச்சேரிக்கு இடையிலான பயணிகள் படகு சேவையை ஜனவரி மாத நடுப்பகுதியில் ஆரம்பிக்க திட்டமிடப்பட்டுள்ளது. இதற்கு இந்திய அரசாங்கம் அனுமதி வழங்கியுள்ளதாக கலந்துரையாடலில் தெரிவிக்கப்பட்டது. இந்திய பிரஜைகள் அதிகளவானோர் யாழ்பாணத்திற்கு வர்த்தக நடவடிக்கைகளில் ஈடுபட்டுள்ளமையினால் பயணிகள் படகு சேவையை ஆரம்பிப்பதன் ஊடாக பெருமளவான அந்நிய செலாவணியை ஈட்ட முடியும். 300 முதல் 400 பயணிகளை ஒரு தடவையில் அழைத்துச்செல்லக்கூடிய வகையிலான படகின் ஒரு தடவைக்கான பயணத்திற்கென மூன்றறை மணித்தியாலம் செலவிடப்படும். படகு பயணத்திற்கென நபர் ஒருவருடமிருந்து 60 அமெரிக்க டொலர் அறவிடப்படவுள்ளதோடு, ஒருவருக்கு 100 கிலோ கிராம் எடைக்கொண்ட பொருட்களை எடுத்துச்செல்ல சந்தர்ப்பம் வழங்கப்படும். படகு சேவையை ஆரம்பிப்பதற்கு தேவையான சுங்க, குடிவரவு குடியகழ்வு நடவடிக்கைக்கென துறைமுகத்தின் அடிப்படை வசதிகளை மேம்படுத்த தேவையான நடவடிக்யை எடுக்குமாறு அமைச்சர் நிமல் சிறிபாலடி சில்வா துறைமுக அதிகார சபையின் தலைவருக்கு ஆலோசனை வழங்கியுள்ளார். ", "URL": "https://www.itnnews.lk/2023/10/05/450127/", "Category": "Breaking News,தேசிய செய்திகள்", "Parent URL": null}