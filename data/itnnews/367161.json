{"Source": "ITN news", "Timestamp": "ඔක්තෝබර් 5, 2021 18:12", "Headline": "ප්‍රංශයේ පල්ලිවල අපචාරයන් ගැන පල්ලියෙන්ම හෙළිදරව්වක්", "News Content": "ප්‍රංශයේ දේවස්ථානවල සිදුවූ ලිංගික අපචාර ගැන ආන්දෝලනාත්මක අනාවරණයක් අද සිදු කෙරුණා. එහි  දැක්වෙන ආකාරයට ළමුන් දෙලක්ෂ දහසය දහසක් පමණ පසුගිය වසර හැත්තැව තුළදී ලිංගිකව අපයෝජනයට ලක් වී තිබෙනවා. ලිංගික අපයෝජනයට ලක් වෙච්ච දේවස්ථානවලම සාමාජික සංඛ්‍යාවත් එක්ක බැලුවොත් අපයෝජනයට ලක් වුණු සමස්ත සංඛ්‍යාව තුන් ලක්ෂ තිස් දහස ඉක්මවනවා කියලයි විදෙස් මාධ්‍ය සදහන් කරන්නේ. 1950 වසරේ සිට මේ දක්වා කාලය තුළ ප්‍රංශයේ කිතුණු දේවස්ථානවල ක්‍රියාකාරකම් විමර්ශනයේ දී මෙම අපචාර පිළිබදව හෙළි වුණා. විමර්ශනය 2018 වසරේ සිට වසර තුනකට ආසන්න කාලයක් තිස්සේ සිදුවූ අතර ලිංගික අපයෝජන සම්බන්ධයෙන් තොරතුරු රැස් කළ  පරීක්ෂණ මණ්ඩලයේ ප්‍රධානි ජීන් මාක් පවසන්නේ අපයෝජනයට ලක් වූවන්ගේ සංඛ්‍යාව ඇදහිය නොහැකි බවයි. එමෙන්ම ප්‍රංශයේ කිතුණු දේවස්ථාන බලධාරීන් පවසන්නේ මෙම පුවත ලැජ්ජාවට හා භීතියට කාරණයක් බවයි. ඒ සම්බන්ධයෙන් ජනතාවගෙන් සමාව අයැද සිටින බවද ප්‍රංශයේ කිතුණු දේවස්ථානය නිවේදනය කරනවා. ප්‍රංශ ඉතිහාසයේ හැරවුම් ලක්ෂ්‍යයක් ලෙස මෙය දැක්විය හැකි බවයි විදෙස් විශ්ලේෂකයින් පෙන්වා දෙන්නේ. වසර 3 කට ආසන්න කාලයක් අධිකරණය පොලිසිය හා දේවස්ථානයන්හි වාර්තාවන් උපයෝගි කර ගනිමින් මෙන්ම අපයෝජනයට ලක් වූවන්ගේ සාක්ෂි මත මෙම වාර්තාව එළි දැක්වුණා.  පූජකවරුන් එක් ලක්ෂ පහලොස් දහසක් අතරින් අපයෝජන සිදුකළ 3200 කගෙන් පමණ සාක්ෂි ලබාගෙන තිබෙනවා. පිටු 2500 කින් පමණ සමන්විත මෙම වාර්තාවේ දැක්වෙන පරිදි අපයෝජනයට ලක් වූ දරුවන්ගෙන් වැඩිම පිරිසක් පිරිමි දරුවන්.   ", "URL": "https://www.itnnews.lk/2023/10/05/367161/", "Category": "Breaking News,ජාත්‍යන්තර පුවත්", "Parent URL": null}