{"Source": "ITN news", "Timestamp": "අගෝස්තු 28, 2023 08:48", "Headline": "ව්‍යාජ ලේඛන සකසා මුදල් වංචා කළ තරුණියක් හා තරුණයෙක් අත්අඩංගුවට", "News Content": "කූඨ ලේඛන සකස් කරමින් විවිධ අපරාධ සිදුකළ සැකකරුවෙකු හා සැකකාරියක නුවරඑළිය ප්‍රදේශයේ දී පොලිසිය අත්අඩංගුවට ගත්තා. මෙම සැකකරුවන් මෝටර් රථයකින් නුවරඑළිය නගරයට පැමිණෙන අවස්ථාවේ පොලිසියට ලැබුණු තොරතුරකට අනුව ඔවුන් අත්අඩංගුවට ගැනුනා. ඔවුන්ගෙන් දීර්ඝ ලෙස කළ ප්‍රශ්නකිරීම් වලට අනුව ව්‍යාජ ලෙස සකස් කළ මෝටර් වාහන ලියාපදිංචි සහතික තුනක්,  ආදායම් බලපත්‍ර 3ක්,  රක්ෂණ සහතික 3ක්,  ෆිනෑස් ආයතනය නම සදහන් වාරික ගෙවා අවසන් බවට සදහන් ලිපි 3ක්,  වාහන පැවරීම සම්බන්ධ ලිපි,  පොලිසියට කළ පැමිණිලි,  ජාතික හැදුනුම්පත් ඇතුලු ව්‍යාජ ලෙස සකස් කළ ලිපි ලේඛන රැසක් සොයා ගැනුනා. ව්‍යාජ ලේඛන යොදා ගනිමින් මොවුන් පේරාදේණිය ප්‍රදේශයේ පුද්ගලයෙකුගෙන් රුපියල් එක්ලක්ෂ අසූදහසක් වංචා කර ඇති බවට ද පොලිසියට පැමිණිල්ලක් ලැබී තිබෙනවා. සැකකරුවන් අවුරුදු 21 සහ 27  වයස් කාණ්ඩවල පසුවන්නන් වන අතර ඔවුන් නුවරඑළිය මහේස්ත්‍රාත් අධිකරණයට ඉදිරිපත් කිරීමට නියමිතයි.  ", "URL": "https://www.itnnews.lk/2023/10/05/511388/", "Category": "Breaking News,දේශීය පුවත්,නවතම පුවත්", "Parent URL": null}