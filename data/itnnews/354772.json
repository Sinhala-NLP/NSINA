{"Source": "ITN news", "Timestamp": "අගෝස්තු 5, 2021 19:09", "Headline": "පොදුජන රජයට අදට අවුරුද්දයි", "News Content": "මෙරට දේශපාලන ඉතිහාසයේ ඓතිහාසික පෙරළියක් ඇතිකරමින් පිහිටවපු පොදුජන රජයට අදට අවුරුද්දක් සම්පූර්ණ වනවා. 2020 වසරේ අගෝස්තු 5 වනදා පොදුජන පෙරමුණ නව රජයක් පිහිටවනු ලැබුවේ පැවති පාර්ලිමේන්තු මහ මැතිවරණයෙන් තුනෙන් දෙකක ජයක් හිමි කරගැනීමෙනුයි. වසරක් වැනි කෙටි කාලයක් තුළ ශ්‍රී ලංකාවේ භෞමික අඛණ්ඩතාව හා ස්වෛරීභාවය ආරක්ෂා කරමින් පිරිහී තිබූ මෙරට ජාතික ආරක්ෂාව යළි සියයට සීයකින් ම තහවුරු කරන්නට නව රජය සමත්වුණා. ඒ සමගින් තවත් කැපී පෙනෙන කාර්යයන් රාශියක් ඉටු කරන්නට පොදුජන පෙරමුණු රජය කටයුතු කළේ ඒ දෙස බලා සිටින බොහෝ දෙනා තුළ විමතියක් ඇති කරමින්. අඩාලව තිබූ මහා පරිමාණ සංවර්ධන ව්‍යාපෘති යළිත් ආරම්භ කෙරුණා. මහාමාර්ග කිලෝමීටර් ලක්ෂයක් සංවර්ධනය කිරීම, වැව් අමුණු 5000 ක කඩිනම් ප්‍රතිසංස්කරණය,  හිසට සෙවණක් නොමැති පවුල් වෙනුවෙන් දැවැන්ත නිවාස ව්‍යාපෘති ඇරඹීම,  මහාපරිමාණ ජල ව්‍යාපෘති ආරම්භය මේ අතර වනවා. කොරෝනා ව්‍යසනය හමුවේ රටේ ආර්ථිකය ස්ථාවර කර ගැනීමට ක්‍රමෝපායන් සැකසීම, කොරෝනා මර්දන වැඩපිළිවෙල කාර්යක්ෂම කිරීම හා කොරෝනා මර්දන එන්නත් ඉතා කෙටි කාලයක් තුළ රටේ ජනගහනයෙන් වැඩි පිරිසකට ලබා දීමට ක්‍රියාවට නැංවූ වැඩපිළිවෙල ඒ අතර කැපී පෙනෙනවා. අද වන විට කුමන හෝ එන්නතක පළමු මාත්‍රාව ලබා ගත් සංඛ්‍යාව එක්කෝටි හය ලක්ෂ දහසය දහස් හයසිය අසූ තුනක් වන අතර දෙවන මාත්‍රාව ලබා ගත් පුද්ගලයින් ගණන විසි හය ලක්ෂ හතළිස් හය දහස් හතළිස් දෙකක් ලෙස වාර්තා අතරට එක්වී ඇත්තේ ආසියාතික රටවල් අතර කොරෝනා මර්දන එන්නත්කරණයේ ප්‍රමුඛයා බවට පත්වෙමින්. රසායනික පොහොර ආනයනය අත්හිටුවා කාබනික පොහොර භාවිතයට ජනතාව යොමු කිරීම,  වී අස්වැන්නට සහතික මිලක් ලබා දීම, අඩු අදායම්ලාභී පවුල්වල සාමාජිකයින්ට රැකියා ලක්ෂයක් ලබා දීම, වසරක් තුළ පොදුජන පෙරමුණු රජය සිදුකළ කාර්යයන් අතර කිහිපයක් පමණයි. සැමට පිළිගත හැකි පොදු ප්‍රතිපත්ති මාලාවක් යටතේ ජාතික අභිලාෂයන්ට සේවය කිරීම අපේක්ෂාව කරගත් පොදුජන පෙරමුණු නව රජය තව තවත් ජනතා සේවයට කැපවී සිටින්නේ රටත් ජනතාවත් එකසේ ආරක්ෂා කර ගැනීමේ උදාර පරමාර්ථය පෙරදැරිවයි. ", "URL": "https://www.itnnews.lk/2023/10/05/354772/", "Category": "Breaking News,දේශීය පුවත්", "Parent URL": null}