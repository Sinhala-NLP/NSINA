{"Source": "ITN news", "Timestamp": "ජූනි 12, 2023 05:49", "Headline": "පළමු පාසල් වාරයේ තෙවැනි අදියර අද සිට", "News Content": "රජයේ පාසල් හා රජයේ අනුමත පෞද්ගලික පාසල්වල 2023 වර්ෂයට අදාළ පළමු පාසල් වාරයේ තෙවැනි අදියර අද (12) සිට ආරම්භ කෙරෙනවා. සාමාන්‍ය පෙළ විභාගය සඳහා පාසල් දරුවන්ට මෙම නිවාඩු කාලය මැයි මස 26 වැනිදා ආරම්භ කෙරිණි. අධ්‍යයන පොදු සහතික පත්‍ර සාමාන්‍ය පෙළ විභාගය මැයි මස 29 වැනිදා සිට ජූනි මස 08 වැනිදා දක්වා පැවැත්විණ. සාමාන්‍ය පෙළ විභාගය අවසන් වීමෙන් පසුව ආරම්භ වන පාසල් වාරයට පෙර මෙම සති අන්තයේ විශේෂ ඩෙංගු මර්දන වැඩසටහනක් රට පුරා සියලු පාසල්වල ක්‍රියාත්මක කෙරිණි. සියලු පළාත් ආවරණය කරමින් පාසල් ප්‍රජාවගේ ද සහයෝගයෙන් රට පුරා පාසල්වල මෙම මර්දන වැඩසටහන ක්‍රියාත්මක කළ අතර, එහි මූලික වැඩසටහන කොළඹ නගරය කේන්ද්‍ර කර ගනිමින් කොළඹ කලාපයේ සියලු පාසල්වලින් ආරම්භ කෙරිණි. පාසල්වල මේ වන විටත් ක්‍රියාත්මක පවිත්‍රකරණ වැඩසටහන් තවදුරටත් ශක්තිමත් හා දිරිමත් කරමින් කලාප කාර්යාල, නගර සභා, ප්‍රාදේශීය ලේකම් කාර්යාල, මහනගර සභා හා පොලිසිය සහසම්බන්ධ කරමින් ක්‍රියාවට නංවා තිබේ. ", "URL": "https://www.itnnews.lk/2023/10/05/491153/", "Category": "Breaking News,ප්‍රධාන පුවත", "Parent URL": null}