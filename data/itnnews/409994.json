{"Source": "ITN news", "Timestamp": "මැයි 6, 2022 11:57", "Headline": "හර්තාල් රැල්ල හේතුවෙන් දිවයිනපුරා බොහෝ සේවාවන්ට බාධා", "News Content": "ඒකාබද්ධ වෘත්තීය සමිති මධ්‍යස්ථානය සංවිධාන කළ හර්තාල් ව්‍යාපාරය මේ වන විට ක්‍රියාත්මකයි. එහෙත් වෘත්තිය සමිති කිහිපයක් හර්තාලයට එක්ව නැහැ. කෙසේ වෙතත් හර්තාල් ව්‍යාපාරය හේතුවෙන් දිවයිනපුරා බොහෝ සේවාවන්ට බාධා එල්ලවී ඇති අතර ඇතැම් සේවාවන් සාමාන්‍ය පරිදී සිදු කෙරන බවයි අපට වාර්තා වන්නේ. මීට පෙර පැවති වැඩවර්ජනයට ආණ්ඩුව ප්‍රතිචාර නොදැක්වීම හේතුවෙන් හර්තාල් ව්‍යාපාරය සංවිධානය කරන බවයි  ඒකාබද්ධ වෘත්තීය සමිති මධ්‍යස්ථානය සදහන් කළේ. රාජ්‍ය – අර්ධ රාජ්‍ය වතු හා පෞද්ගලික අංශ වර්ජනයට එක්කරගන්නා බව සංවිධායකයින් සදහන් කළා. කෙසේ වෙතත් බොහෝ රාජ්‍ය ආයතනවල කටයුතු සාමාන්‍ය පරිදි සිදු කෙරෙන ආකාරය දක්නට ලැබුණා. අමාත්‍යාංශ සහ රාජ්‍ය ආයතන රැසක් පිහිටි සෙත්සිරිපායේ වැඩකටයුතු සිදු  කෙරෙනවා. පෞද්ගලික බස් රථ බොහොමයක් හර්තාලයට එක්ව සිටියද ඇතැම් පළාත්වල එම සේවාවන්ද ක්‍රියාත්මක වනවා. කෙසේ වෙතත් ලංගම බස් රථ ධාවනය අඛණ්ඩව සිදු කෙරෙන බවයි එහි ප්‍රධානීන් සදහන් කළේ. දිවයිනේ පිට පළාත්වලද සියලුම ගමනාන්ත දක්වා ලංගම බස්රථ ධාවනයට එක්කර ඇති බව අප වාර්තාකරුවන් සදහන් කළා. අද පෙරවරුවේ මරදාන දුම්රිය ස්ථානයට දුම්රිය පැමිණ තිබුණද මගින්ගේ අඩුවක් දක්නට ලැබුණා. අද පෙරවරුවේ දුම්රිය 20ක් පමණ ධාවනයට එක්කළ බවයි දුම්රිය නියෝජ්‍ය සාමාන්‍යාධිකාරී  ගමනාගමන හා මධ්‍ය ප්‍රකාශක ගාමිණී සෙනෙවිරත්න මහතා ප්‍රකාශ කළේ. දුම්රිය ගමන්වාර 50 ක් පමණ ධාවනය කිරීමට හැකි වනු ඇති බවයි දුම්රිය පාලන අංශයේ සිට අදහස් දක්වමින් ඒ මහතා කියා සිටියේ. විදුලිබල මණ්ඩල සේවකයින් පවසන්නේ තමන් සිය රාජකාරීවලින් ඉවත්ව සිටින බවයි. අද දිනයේ හදිසි බිදවැටීමක් සිදුවුවහොත් ඒවා යථා තත්ත්වයට පත් නොකරන බවත්, බිල්පත් ගෙවීම් සහ අනෙකුත් රාජකාරීවලින් ඉවත්ව සිටින බවත් විදුලිබල සේවක සංගමය සදහන් කරනවා. හර්තාලය රේගු කටයුතුවලට අදාළ කරගෙන නැති බවත් එම කටයුතු සාමාන්‍ය පරිදී සිදු කෙරෙන බව රේගු මාධ්‍ය ප්‍රකාශ සුදන්ත සිල්වා  මහතා ප්‍රකාශ කළා. ගුරුවරුන්ද හර්තාලයට එක්ව සිටින බව ප්‍රකාශ කළද ඇතැම් පාසල්වල ගුරුවරුන් කිහිප දෙනෙකු පාසල් වෙත  පැමිණ සිටින ආකාරයයි දැකගත හැකිවුණේ. කෙසේ වෙතත් සිසුන්ගේ පැමිණීමේ විශාල අඩුවක් දක්නට ලැබුණා. හර්තාල් හේතුවෙන් බොහෝ නගර පාළුවට ගොස් කළු කොඩිද ඔසවා තිබුණා. හර්තාල් පැවතිය ද අත්‍යවශ්‍ය සේවාවක් ලෙස කොළොන්නාව නිමාවෙන් ඉන්ධන නිකුත් කිරීම අඛණ්ඩව සිදු කෙරෙනවා. සුපුරුදු පරිදී ඉන්ධන ලබා ගැනීමට අද පෙරවරුවේද බවුසර් පැමිණෙන ආකාරය සහ ඉන්ධන රැගත් බවුසර් පිටව යන ආකාරය දැකගත හැකිවුණා. ඛණිජතෙල් නිකුත් කිරීම මෙලෙස අඛණ්ඩව සිදු කෙරෙන අතර වෘත්තීය සමිති ක්‍රියාමාර්ග කිසිවක් එහි ක්‍රියාත්මක වන්නේ නැහැ. සෞඛ්‍ය සේවාවන් බොහොමයක් සාමාන්‍යපරිදී ක්‍රියාත්මකයි. හර්තාලයට සහාය දැක්වීමක් ලෙස වෛද්‍යවරුන් කළුපටි පැළැද සේවයේ නිරත වන ආකාරය දැකගත හැකිවුණා. විශේෂයෙන් මාතෘ ළමා හා පිළිකා රෝහල් ආදියෙහි  කටයුතු සාමාන්‍ය පරිදී සිදු කෙරෙනවා. වරාය කටයුතු ද සාමාන්‍යපරිදී සිදු කෙරෙනවා. හර්තාල් ව්‍යාපාරයක් හේතුවෙන් කටුනායක ආයෝජන කලාපයට පිවිසෙන මාර්ගය අද පෙරවරුවේ අවහිර වුණා. ආයෝජන කලාපයේ සේවකයින් ඇතුලු පිරිසක් ඇවරියවත්ත ප්‍රදේශයේදී විරෝධතාවක නිරතවීමත් සමගයි මෙම තත්වය උද්ගත වුණේ.     ", "URL": "https://www.itnnews.lk/2023/10/05/409994/", "Category": "Breaking News,දේශීය පුවත්", "Parent URL": null}