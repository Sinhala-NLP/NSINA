{"Source": "ITN news", "Timestamp": "ජූලි 30, 2022 12:06", "Headline": "පිරවුම්හල් 962 ක් QR වෙයි", "News Content": "ඊයේ රාත්‍රිය වන විට ජාතික ඉන්ධන පද්ධතිය හෙවත් කිව් ආර් පද්ධතිය භාවිත කිරීම සදහා පිරවුම්හල් 962ක් සම්බන්ධ වී තිබුණා. දිවයිනේ බොහෝ ඉන්ධන පිරවුම්හල් මේ වන විට කිව් ආර් ක්‍රමය යටතේ ඉන්ධන නිකුත් කිරීමට සූදානම් කර පවතිනවා. ඒ අනුව එක් දිනක් තුළ කිව් ආර් පද්ධතිය භාවිත කරන වැඩිම ඉන්ධන පිරවුම්හල් සංඛ්‍යාව ඊයේ වාර්තා වුණා. ඊයේ රාත්‍රි 8.30 වන විට දිවයින පුරා ඉන්ධන පිරවුම්හල් 962 ක් මෙම පද්ධතියට ඇතුළත්වී තිබූ බව අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් සදහන් කරනවා. දිවයින පුරා ඉන්ධන පිරවුම්හල් 1190ක් ක්‍රියාත්මකයි. ගාල්ල නුගදූව සිපෙට්කෝ ඉන්ධන පිරවුම්හලේ නව ක්‍රමවේදයකට අනුව ඉන්ධන නිකුත් කිරීම සිදුවනවා. පිරවුම්හලේ ඇති ඉන්ධන ප්‍රමාණය මෙන්ම එයින් ඉන්ධන ලබාදිය හැකි වාහන ප්‍රමාණය ආදිය පිළිබද සමාජ මාධ්‍ය හා අන්තර්ජාලය හරහා තොරතුරු යාවත්කාලීන කිරීම මෙහි සිදුවනවා. ගැබිණි මව්වරුන් සදහා තම දරුවා ප්‍රසූත කරන අවස්ථාවට හෝ වෙනත් හදිසි අවශ්‍යතාවකට රෝහල්ගතවීමට යාමේදී කඩිනමින් ඉන්ධන ලබා දීමේ වැඩසටහනක් බදුල්ල විවිධ සේවා සමූපකාර සමිතියේ ඉන්ධන පිරවුම්හල හරහා ක්‍රියාත්මක වනවා. මව්වරුන් 30 දෙනෙකු සදහා දැනටමත් මෙම අවස්ථාව උදාකර දී තිබෙනවා. යලකන්නයේ කෘෂිකාර්මික කටයුතු සදහා ගොවීන්ට අවශ්‍ය ඉන්ධන ලබාදීමේ වැඩපිළිවෙලක් කැප්පෙටිපොල ඉන්ධන පිරවුම්හලෙන් ක්‍රියාත්මක කරනවා. වැලිමඩ ප්‍රාදේශීය ලේකම් කාර්යාලයේ නිලධාරීන්ගේ අධීක්ෂණය යටතේ අනුමත බලපත්‍ර ඇති කෘෂි උපකරණ වෙනුවෙන් මෙසේ ඉන්ධන නිකුත් කෙරෙනවා. ගනේමුල්ල ඉන්ධන පිරවුම්හලේද කිව් ආර් ක්‍රමය යටතේ ඉන්ධන නිකුත් කිරීම සාර්ථකව සිදුවනවා. කිසිදු ගැටලුවකින් තොරව මෙම ක්‍රමය යටතේ ඉන්ධන ලබාගත හැකිබවයි එහි පැමිණ සිටි පිරිස ප්‍රකාශ කළේ. රුපියල් දෙලක්ෂ පනස් දහසකට ආසන්න වටිනා කමකින් යුත් ඉන්ධන තොගයක් නිවසක සගවා තිබියදී පොලිස් විශේෂ කාර්ය බලකාය අත්අඩංගුවට ගත්තා. කොන්දකාරකුලම් ප්‍රදේශයේ මෙම ඉන්ධන තොගය සගවා තිබුණා. ඩීසල් ලීටර් 5500ක් සගවා තිබූ අතර සිද්ධිය සම්බන්ධයෙන් ඕමන්ත ප්‍ර දේශයේ පදිංචිකරුවෙකු අත්අඩංගුවට ගෙන තිබෙනවා. වැඩිදුර විමර්ශන සදහා ඔහු ඕමන්ත පොලිසියට භාරදුන්නා. නීතිවිරෝධී අයුරින් ඉන්ධන රැස් කොට වැඩිමිලට අලෙවිකරමින් සිටි පුද්ගලයෙකු දියබෙදුම සමරනදීගම ප්‍ර දේශයේදී අත්අඩංගුවට ගෙන තිබෙනවා. ඉන්ධන ලීටර් 77ක් ඔහු සතුව තිබියදී අත්අඩංගුවට ගැනුණා. මේ අතර ජාඇල ප්‍රදේශයේ ඉන්ධන පිරවුම්හල් ආශ්‍රිතව ක්‍රියාත්මක අක්‍රමිකතා වැළැක්වීම සදහා පොලිසිය මැදිහත්වුණා. ඒ අනුව අධික මිලකට අලෙවි කිරීම සදහා සූදානම් කර තිබූ ඩීසල් හා පෙට්‍රල් තොගයක් මෙසේ අත්අඩංගුවට ගැනුනා.   ජාඇල, පොලිසියේ මැදිහත්වීමෙන් බොහෝ ඉන්ධන පිරවුම්හල්වලින් කිව්ආර් කේත ක්‍රමය යටතේ ඉන්ධන නිකුත් කිරීම මේ වනවිට සිදුවනවා. ඒ සම්බන්ධයෙන් බොහෝ දෙනා ප්‍රසාදය පළකරනවා. ඉන්ධන ලබා ගැනීම සදහා මඩකලපුව වෙල්ලාවේලි ප්‍රදේශයේ ඉන්ධන පිරවුම්හලක් අසළ නතරකර තිබූ වාහන කිහිපයකට වන අලි ප්‍රහාරයක් එල්ලවී තිබෙනවා. එහිදී යතුරුපැදි 7ක් මුළුමනින්ම විනාශ වුණා. සිද්ධියෙන් රුපියල් ලක්ෂ 39ක පමණ අලාභයක් සිදුව තිබෙනවා. හොරණ අයිඕසී ඉන්ධන පිරවුම්හලට දින 8ක පමණ සිට ඉන්ධන නොලැබීම හේතුවෙන් වසා දමා තිබෙනවා. අවට ඉන්ධන පිරවුම්හල්වලට ඉන්ධන ලැබුනද මෙම පිරවුම්හලට ලැබී නැති බවයි ප්‍රදේශවාසීන් පවසන්නේ.   ", "URL": "https://www.itnnews.lk/2023/10/05/425819/", "Category": "දේශීය පුවත්", "Parent URL": null}