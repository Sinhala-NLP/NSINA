{"Source": "ITN news", "Timestamp": "මාර්තු 14, 2022 11:27", "Headline": "සියලුම පාසල්වල අධ්‍යයන කටයුතු අද සිට සාමාන්‍ය පරිදි", "News Content": "සියලුම පාසල්වල අධ්‍යයන කටයුතු අද සිට සාමාන්‍ය පරිදි සිදුකෙරෙනවා. මේ අතර ප්‍රතිඵල නිකුත් කෙරුණු පහ ශ්‍රේණියේ ශිෂ්‍යත්ව විභාගයේ කඩඉම් ලකුණු ද නිකුත්කර තිබෙනවා. 2021 වර්ෂයට අදාළ 5 ශ්‍රේණියේ ශිෂ්‍යත්ව විභාගයේ ප්‍රතිඵල ඊයේ නිකුත් කෙරුණා.  කොරෝනා වසංගතය හේතුවෙන් අවස්ථා කීපයකදී කල්දැමුණු විභාගය පසුගිය ජනවාරි 22 වනදා පැවති අතර ඒ සදහා අපේක්ෂකයින් තුන්ලක් හතලිස් දහස් පන්සිය අට දෙනෙකු පෙනී සිටියා. මේ අතර ශිෂ්‍යත්ව විභාගයේ කඩඉම් ලකුණු සිංහල සහ දෙමළ මාධ්‍ය වශයෙන් වෙන් වෙන්ව නිකුත්කර තිබෙනවා. සිංහල මාධ්‍ය යෙන් කොළඹ, ගම්පහ, කෑගල්ල, කුරුණෑගල, කළුතර,මහනුවර, මාතලේ, ගාල්ල සහ මාතර දිස්ත්‍රික් සදහා කඩඉම් ලකුණු වන්නේ 152 යි.  හම්බන්තොට සහ රත්නපුර දිස්ත්‍රික්කවල කඩඉම් ලකුණු 148 ක් වන අතර පුත්තලම, අනුරාධපුර, පොලොන්නරුව, බදුල්ල සහ මොනරාගල යන දිස්ත්‍රික්කවල කඩඉම් ලකුණු දක්වා ඇත්තේ 146 ක් ලෙසයි. අම්පාර සහ ත්‍රිකුණාමල දිස්ත්‍රික්කවල 145 ක් ලෙස කඩඉම් ලකුණු දක්වා තිබෙනවා. සිංහල මාධ්‍යයෙන් අඩුම කඩඉම් ලකුණු වන 140 සළකා බැලෙන්නේ මුලතිව් දිස්ත්‍රික්කයෙනුයි. දෙමළ මාධ්‍යයෙන් වැඩිම කඩඉම් ලකුණු ලෙස 149 සළකා බැලෙන බවයි විභාග දෙපාර්තමේන්තුව නිවේදනය කරන්නේ. මේ අතර සියලු පාසල් අධ්‍යයන කටයුතු අද සිට සාමාන්‍ය පරිදි සිදුකෙරෙනවා. ඊට අදාළ උපදෙස් විදුහල්පතිවරුන්ට ලබාදී ඇති අතර සියලු සෞඛ්‍ය මාර්ගෝපදේශ අනුගමනය කරමින් පාසල් කටයුතු සිදුකිරීමට සැළසුම්කර තිබෙනවා.   ", "URL": "https://www.itnnews.lk/2023/10/05/401086/", "Category": "දේශීය පුවත්", "Parent URL": null}