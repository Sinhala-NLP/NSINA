{"Source": "ITN news", "Timestamp": "අගෝස්තු 26, 2023 05:15", "Headline": "‘ශ්‍රී ලංකා ඔටෝ මොබයිල් ස්පෝර්ට්ස්’ සංගමයට ලැබුණු අතුරු තහනම් නියෝගය", "News Content": "අභියාචනාධිකරණය විසින්,  2023 අගෝස්තු 09 වන දා ‘ශ්‍රී ලංකා ඔටෝ මොබයිල් ස්පෝර්ට්ස්’ සංගමයේ කටයුතු වළක්වාලමින් නිකුත් කළ ගැසට් නිවේදනයට එරෙහි ව අතුරු තහනම් නියෝගයක් ඉදිරිපත් කර තිබෙනවා. අදාළ අතුරු තහනම් නියෝගය 2023 අගෝස්තු 22 වනදා නිකුත් කළ බවයි, එම සංගමයේ ලේකම් ශෙහාන් ද තිසේරා මහතා නිවේදනයක් නිකුත් කරමින් පවසන්නේ. එනම්, අදාළ ගැසට් නිවේදනය ප්‍රකාරව පත් කර තිබූ අතුරු කමිටුව නීත්‍යානුකූල නොවන බව ඔහු පවසනවා. එම නියෝගයත් සමඟම ශ්‍රී ලංකා ඔටෝ මොබයිල් ස්පෝර්ට්ස් සංගමයේ කවුන්සිලය නැවතත් බලාත්මක වේ යනුවෙන් ද ඔහු සිය නිවේදනයෙන් පෙන්වා දෙනවා. මෙම ක්‍රීඩා සංගමය ශ්‍රී ලංකාවේ මෝටර් රථ ක්‍රීඩා සඳහා ඇති මව් සංගමය වන බවයි එම සංගමයේ ලේකම් ශෙහාන් ද තිසේරා සඳහන් කරන්නේ. එසේම, ක්‍රීඩා සංගමය විසුරුවීමට හේතුව ක්‍රීඩා ඇමතිවරයාගෙන් මෙතෙක් ලිඛිතව තමා වෙත ලැබී නැති බවත්  ඔහු ප්‍රකාශ කළා. ඊට අදාළ හේතු විමසීම සඳහා ක්‍රීඩා අමාත්‍යවරයාට ලිපියක් යොමු කළ ද ඊට පිළිතුරක් නොලැබීම හේතුවෙන් අභියාචනාධිකරණය වෙත පෙත්සමක් ඉදිරිපත් කිරීමෙන් අනතුරු ව සති දෙකකට අදාළ ගැසට් නිවේදනය සඳහා අතුරු තහනම් නියෝගයක් ලබා ගත් බවයි  ලේකම්වරයා සඳහන් කළේ. එසේම අදාළ ගැසට් පත්‍රය මඟින් ක්‍රීඩා සංගමය විසුරුවා දැමීම පිළිබඳ නඩුවක් ගොනු කර ඇති බවත් අතුරු තහනම් නියෝගය බලාත්මක සති දෙකක කාලය ඇතුළත නඩුව විභාගයට ගනු ඇති බවට තමා බලාපොරොත්තු වන බවත් ලේකම්වරයා පෙන්වා දුන්නා. ", "URL": "https://www.itnnews.lk/2023/10/05/510951/", "Category": "නවතම පුවත්", "Parent URL": null}