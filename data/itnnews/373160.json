{"Source": "ITN news", "Timestamp": "நவம்பர் 1, 2021 12:25", "Headline": "இன்று முதல் அமுலில் இருக்கும் புதிய சுகாதார வழிகாட்டல்கள்", "News Content": "கொவிட் பரவலுக்கு மத்தியில் பொதுமக்களின் செயற்பாடுகள் தொடர்பில் சுகாதார அமைச்சினால் புதிய வழிகாட்டல் கோவை வெளியிடப்பட்டுள்ளது. இன்று முதல் எதிர்வரும் 15 ஆம் திகதி வரை குறித்த வழிகாட்டல்கள் அமுலில் இருக்கும். அதனடிப்படையில், சாதாரண தரம் மற்றும் உயர்தர பிரத்தியேக வகுப்புக்களை 50 வீத மாணவர்களுடன், நவம்பர் 16 ம் திகதி முதல் நடத்துவதற்கு அனுமதி வழங்கப்பட்டுள்ளதாக சுகாதார சேவைகள் பணிப்பாளர் நாயகம் தெரிவித்தார். கூட்டங்கள் மற்றும் நிகழ்வுகளின் போது அதில் பங்கேற்பவர்களின் எண்ணிக்கை 150 ஆக மட்டுப்படுத்தப்பட்டுள்ளது. மொத்த வியாபார நடவடிக்கைகளை முன்னெடுக்கும் வர்த்தக நிலையங்களையும் இன்றைய தினத்திலிருந்து திறப்பதற்கு அனுமதி வழங்கப்பட்டுள்ளது. குறித்த வர்த்தக நிலையங்கள் பொது சுகாதார பரிசோதகர்களினால் தீவிரமாக கண்காணிக்கப்படுமெனவும் சுகாதார சேவைகள் பணிப்பாளர் நாயகம் குறிப்பிட்டுள்ளார். வங்கி உட்பட நிதிசார் நிறுவனங்களில் ஒரே நேரத்தில் 15 வாடிக்கையாளர்களுக்கு மாத்திரமே அனுமதி வழங்கப்பட வேண்டுமென குறிப்பிடப்படப்பட்டுள்ளது. சிகையலங்கார நிலையங்கள், உட்பட தையல் நிலையங்கள் தமது வாடிக்கையாளர்களை அனுமதிப்பதற்கு முன்கூட்டிய பதிவு முறையை கையாள வேண்டுமென சுகாதார பிரிவு தெரிவித்துள்ளது. இதேவேளை அதிகபட்சமாக மூன்றில் ஒரு கொள்ளளவைக் கொண்ட மண்டபங்களில் 100க்கும் குறைவானனோரின் பங்கேற்புடன் திருமண நிகழ்வுகளை நடத்த முடியுமென அறிவிக்கப்பட்டுள்ளது. வெளி இடங்களில் திருமண நிகழ்வுகளை நடத்தும் போது 150 பேரின் பங்கேற்றலுக்கு அனுமதி வழங்கப்படுவதுடன் திருமண நிகழ்வுகளின் போது மதுசார விருந்தை மேற்கொள்ள தொடர்ந்தும் தடை விதிக்கப்பட்டுள்ளது. இந்நிலையில் மரண வீடுகளில் ஒரே நேரத்தில் அதிகபட்சமாக 20 பேர் மாத்திரமே பங்கேற்க முடியுமெனவும் சுகாதார சேவைகள் பணிப்பாளர் நாயகம் குறிப்பிட்டுள்ளார். ", "URL": "https://www.itnnews.lk/2023/10/05/373160/", "Category": "Breaking News,அண்மைய செய்திகள்,தேசிய செய்திகள்", "Parent URL": null}