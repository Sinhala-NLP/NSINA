{"Source": "ITN news", "Timestamp": "ජූලි 31, 2021 11:55", "Headline": "රාජ්‍ය සේවයේ රාජකාරි කටයුතු සාමාන්‍ය පරිදි සිදුකිරීමට අදාළ චක්‍රලේඛය නිකුත් වෙයි", "News Content": "සෞඛ්‍ය මාර්ගෝපදේශවලට යටත්ව අනිද්දා සිට සියලු රාජ්‍ය සේවකයන් සාමාන්‍ය පරිදි රාජකාරි කටයුතු සිදුකිරීමට අදාළව චක්‍රලේඛයක් නිකුත්කර තිබෙනවා. රාජ්‍ය සේවා,  පළාත් සභා හා පළාත් පාලන අමාත්‍යාංයයි මෙම චක්‍ර‍ලේඛය නිකුත්කර ඇත්තේ. කොවිඩ් නයින්ටීන් වයිරසය පැතිරීම පාලනය කිරීම සදහා සීමිත කාර්ය මණ්ඩලයක් චක්‍රීය පදනමින් කැදවීම සහ නිවෙස්වල සිට රාජකාරි සිදුකිරීමට අදාළව නිකුත්කර තිබූ චක්‍රලේඛ අවලංගු කෙරෙනවා. සියලු දිස්ත්‍රික්ක ආවරණය වන පරිදි එන්නත්කරණයට ලක්විය යුතු බහුතරයක එන්නත්කරණය කිරීම් කටයුතු අවසන් වෙමින් පවතින බැවින් රජයේ කාර්යයන් බිදවැටීමකින් තොරව සාමාන්‍ය පරිදි පවත්වාගෙන යාමට මෙම ක්‍රියාමාර්ගය ගැණුනා. සෞඛ්‍ය අමාත්‍යාංශය නිකුත් කර තිබෙන සෞඛ්‍ය මාර්ගෝපදේශයන්ට යටත්ව ලබන 2 වනදා සිට සියලු රාජ්‍ය සේවකයින් සාමාන්‍ය පරිදි රාජකාරි කටයුතු සදහා වාර්තා කිරීම සිදුකළ යුතු වනවා. රාජ්‍ය සේවය සාමාන්‍ය පරිදි පවත්වාගෙන යාමේ දී දුරස්ථභාවය ආරක්ෂා කිරීම,  මුව ආවරණ පැළදීම,  දෑත් පිරිසිදු කිරීම අනිවාර්ය වනවා. ලබන 2 වනදා සිට රාජ්‍ය නිලධාරීන්ගේ නිවාඩු සම්බන්ධයෙන් සාමාන්‍ය විධිවිධාන අනුගමනය කළ යුතු බවයි රාජ්‍ය සේවා පළාත් සභා හා පළාත් පාලන අමාත්‍යාංශය නිවේදනය කළේ. යම් රාජ්‍ය නිලධාරියෙකු නිරෝධායනයට ලක්ව ඇත්නම් එම කාලසීමාව සදහා සම්පූර්ණ වැටුප් ලබාදීමක් සිදුවනවා. නිරෝධායන නීති රීත් උල්ලංඝනය කිරීමෙන් වන දඩුවමක් ලෙස මෙම නිරෝධායනය සිදුවන්නේ නම් එම සහනය හිමිවන්නේ නැහැ. බාධාවකින් තොරව සේවයට වාර්තා කිරීම සදහා පොදු ප්‍රවාහන සේවා යථා පරිදි ක්‍රියාත්මක කෙරෙනු ඇති.  ", "URL": "https://www.itnnews.lk/2023/10/05/353109/", "Category": "Breaking News,දේශීය පුවත්", "Parent URL": null}