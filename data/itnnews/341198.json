{"Source": "ITN news", "Timestamp": "ජූනි 7, 2021 16:23", "Headline": "කොරෝනා නිසා ඉද්දමල් කර්මාන්තය සම්පූර්ණයෙන්ම බිඳ වැටෙයි", "News Content": "කොරෝනා ව්‍යසනයෙන් මුළු රටේම ජනතාව පීඩාවට පත්වෙද්දි බොහෝ පිරිසකට තම ජීවනෝපායන් සිදු කිරීමට නොහැකිව අසරණව සිටිනවා. කොරෝනාවෙන් බැටකන කල්පිටිය අර්ධද්වීපයේ ඉද්දමල් වගාකරුවන්ට ද අද වන විට අත්ව ඇත්තේ කණගාටුදායක ඉරණමක්. කල්පිටිය අර්ධද්වීපයේ ජීවත් වන බොහෝ දෙනෙකුගේ ප්‍රධාන ආදායම් මාර්ගය බවට පත්ව ඇත්තේ කෘෂිකර්මාන්තයයි. ඉද්දමල් වගාව ද දලුව, මාම්පුරිය, සින්නපාඩුව, සේතපොල ආදී ප්‍රදේශවල මහා පරිමාණයෙන් සිදු කෙරෙන්නේ කෘෂිකර්මාන්තයට ශක්තියක් දෙමින්. මංගල, අවමංගල මෙන්ම වන්දනීය ඇතුලු බොහෝ උත්සවවල සැරසිලි සදහා ඉද්දමල් භාවිත කිරීම හේතුවෙන් මේ සදහා තරගකාරී ඉල්ලුමක් පැවතුණා. එහෙත් රටම පීඩාවට පත්කර ඇති කොරෝනා ව්‍යසනය හේතුවෙන් ඉද්දමල් කර්මාන්තය ද සම්පූර්ණයෙන්ම බිද වැටී ඇත්තේ එහි නිරත ජනතාව ද අසරණ කරමින්. තම නිෂ්පාදන සදහා වෙළෙදපොළක් හෝ ගැණුම්කරුවෙකු නොමැති වීමෙන් ආර්ථික වශයෙන් පරිහානියට ලක්ව සිටින ඔවුන් ඉල්ලා සිටින්නේ තම නිෂ්පාදන අලෙවි කර ගැනීමට සුදුසු ක්‍රියාමාර්ගයක් සකසා දෙන ලෙසයි.     ", "URL": "https://www.itnnews.lk/2023/10/05/341198/", "Category": "දේශීය පුවත්", "Parent URL": null}