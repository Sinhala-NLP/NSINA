{"Source": "ITN news", "Timestamp": "ජූලි 23, 2023 09:56", "Headline": "A11 මාර්ගයේ පටු පාලම් කඩිනමින් සංවර්ධනය කිරීමට අමාත්‍යවරයාගෙන් මාර්ග සංවර්ධන අධිකාරියට උපදෙස්", "News Content": "පොළොන්නරුව දිස්ත්‍රික්කයේ, හබරණ – මඩකලපුව A11 මාර්ගයේ අවදානම් සහිත ස්ථාන ලෙස හඳුනාගත් බටුඔය පාලම ඇතුලු පටු පාලම් කිහිපයක් ප්‍රවාහන, මහාමාර්ග සහ ජනමාධ්‍ය අමාත්‍ය ආචාර්ය බන්දුල ගුණවර්ධන මහතාගේ විශේෂ නිරීක්ෂණයට ලක්වුණා. 2019 වසරේ දී සංවර්ධන කටයුතු ආරම්භ වූ මෙම පාලමේ ඉදිකිරීම් භාර වූ සමාගම 2021 වසරේ දී පමණ ගිවිසුම අත්හිටුවා එහි ඉදිකිරීම් අතරමග නවතා දමා තිබෙනවා. පොලොන්නරුව මනම්පිටිය ප්‍රදේශයේ සිදුවූ මාරක බස් රථ අනතුර පිළිබඳව ද කරුණු සොයා බලමින් මේ පිළිබඳව විශේෂ අවධානය යොමු කළ අමාත්‍යවරයා, මාර්ග සංවර්ධන අධිකාරියේ අධ්‍යක්ෂ ජනරාල්වරයා වෙත කඩිනමින් අවශ්‍ය පියවර ගන්නා ලෙස උපදෙස් ලබාදී තිබෙනවා. මහාමාර්ග රාජ්‍ය අමාත්‍ය සිරිපාල ගම්ලත් මැතිතුමා මහතා, මාර්ග සංවර්ධන අධිකාරියේ නිලධාරීන් ඇතුළු පිරිසක් මෙම නිරීක්ෂණ අවස්ථාව සඳහා එක්ව සිටියා. ", "URL": "https://www.itnnews.lk/2023/10/05/501947/", "Category": "Breaking News,දේශීය පුවත්", "Parent URL": null}