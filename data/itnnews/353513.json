{"Source": "ITN news", "Timestamp": "අගෝස්තු 1, 2021 12:15", "Headline": "රාජ්‍ය සේවා හෙට සිට වැඩ – පළාත් අතර දුම්රිය සහ බස් සේවා ඇරඹේ", "News Content": "සංචරණ සීමා ලිහිල් කිරීමත් සමඟ රාජ්‍ය සේවය හෙට සිට ආරම්භ වීමට නියමිතයි. මේ හේතුවෙන්  පළාත් අතර දුම්රිය සහ බස් රථ සේවා ධාවනයට එක් කර තිබෙනවා. කොවිඩ් 19 වයිරසය පැතිර යාම පාලනය කිරීම සඳහා රජය විසින් වරින් වර සංචරණ සීමා  පැනවීමට කටයුතු කළා. කෙසේ නමුත් මේ වනවිට සියලු දිස්ත්‍රික් ආවරණය වන පරිදි එන්නත්කරණයට ලක්විය යුතු බහුතරයක එන්නත්කරණය කිරීමේ කටයුතු අවසන් වෙමින් පවතින බැවින් සෞඛ්‍ය මාර්ගෝපදේශයන්ට යටත්ව පනවා තිබූ සංචරණ සීමා යම් ලිහිල්කිරීමක් සිදු කිරීමට රජය පියවර ගත්තා. ඒ අනුව  හෙට සිට රාජ්‍ය සේවයන් සාමාන්‍ය පරිදි සිදු කිරීමට අදාළව චක්‍ර ලේඛනයක්ද ඊයේ දින නිකුත් කරනු ලැබුවා. කොවිඩ් නයින්ටීන් වයිරසය පාලනය කිරීම සඳහා සීමිත කාර්ය මණ්ඩලයක් චක්‍රීය පදනමින් කැදවීම සහ නිවෙස්වල සිට රාජකාරි සිදු කිරීමට අදාලව නිකුත් කර තිබූ චක්‍ර ලේඛය ඒ අනුව අවලංගු කෙරුණා. මේ හේතුවෙන් බාධාවකින් තොරව සේවයට වාර්තා කිරීම සඳහා පොදු ප්‍රවාහන සේවා යථා පරිදි ක්‍රියාත්මක කිරීමට අද දිනයේ සිට පියවර ගෙන තිබෙනවා. අන්තර්පළාත් බස් සහ දුම්රිය සේවා ඒ අනුව අද දිනයේ සිට ආරම්භ වී තිබෙනවා. මේ අතර දුම්රිය ධාවනයද අද ක්‍රියාත්මක වුණේ වැඩි දුම්රිය ගමන්වාර සංඛ්‍යාවක් ධාවනයට එක් කරමින්.     ", "URL": "https://www.itnnews.lk/2023/10/05/353513/", "Category": "Breaking News,දේශීය පුවත්", "Parent URL": null}