{"Source": "ITN news", "Timestamp": "සැප්තැම්බර් 7, 2022 12:15", "Headline": "පාකිස්තානයත් උද්ධමනය නිසා ආහාර අර්බුදයක", "News Content": "පාකිස්තානයේ උද්ධමනය ඉහළයාම හේතුවෙන් එරට වැසියන් ආහාර අර්බුදයකට මුහුණ දී සිටින බව විදෙස් මාධ්‍ය සදහන් කරනවා. පාකිස්තානයේ උද්ධමනය සියයට විසිහතක්ව පැවති අතර මේ වනවිට එය 30% දක්වා ඉහළ ගොස් තිබෙනවා. පසුගිය සති කිහිපය පුරා එරටට බලපෑ අධික වර්ෂාවත් සමග හට ගත් ගංවතුර තත්ත්වයෙන් සිදු වූ හානි හේතුවෙන් උද්ධමනය ඉහළ ගොස් ඇති බවයි විශ්ලේෂකයින් පෙන්වා දෙන්නේ. ගංවතුර හේතුවෙන් වගා බිම් අක්කර දහස් ගණනක් සම්පූර්ණයෙන් විනාශයට පත්වීමද ඊට හේතු වී තිබෙනවා. එරට වැසියන් වැඩිම පරිභෝජනයක් සිදු කරන තක්කාලි කිලෝ එකක  මිල පාකිස්තාන රුපියල් හාරසියයක් පමණ වන අතර අර්තාපල් රුපියල් සියයක් හා ලූනු රුපියල් තුන්සියයක් ලෙස මිල ඉහළ ගොස් ඇති බවද සඳහන්. උද්ගතව ඇති ආර්ථික අර්බුදය හමුවේ මූල්‍ය ප්‍රතිපත්ති දැඩි කිරීමට සිදුවනු ඇති බවට විශ්ලේෂකයින් බිය පළ කරනවා. දශක පහකට පමණ පසු උද්ධමනය මෙතරම් ඉහළ අගයකට පැමිණි පළමු අවස්ථාව ලෙසයි මෙය සැළකෙන්නේ. පාකිස්තානය, කටාර්, සවුදි අරාබිය හා එක්සත් අරාබි එමීර් රාජ්‍යයෙන් ඇමෙරිකා ඩොලර් බිලියන 9 ක මූල්‍ය ආධාරයක් අයදුම් කර ඇති අතර පසුගිය සතියේදී ඇමෙරිකා ඩොලර් බිලියන එකයි දශම එකයි හයක මූල්‍ය සහනයක් ජාත්‍යන්තර මූල්‍ය අරමුදලෙන් ඔවුන්ට හිමි වුණා. ", "URL": "https://www.itnnews.lk/2023/10/05/433513/", "Category": "Breaking News,ජාත්‍යන්තර පුවත්", "Parent URL": null}