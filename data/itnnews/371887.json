{"Source": "ITN news", "Timestamp": "அக்டோபர் 26, 2021 13:27", "Headline": "எரிபொருளுக்கு எவ்வித தட்டுப்பாடும் இல்லை.. 8 மாத காலத்திற்கான எரிபொருள் இறக்குமதிக்கும் நடவடிக்கை..", "News Content": "நாட்டில் எரிபொருளுக்கு எவ்வித பற்றாக்குறையும் இல்லையென அமைச்சர் ரமேஷ் பத்திரன வலியுறுத்தியுள்ளார். தகவல் திணைக்களத்தில் இடம்பெற்ற அமைச்சரவை தீர்மானங்களை அறிவிக்கும் செய்தியாளர் மாநாட்டிலேயே அவர் இவ்வாறு தெரிவித்தார். அடுத்த வருடம் ஜனவரி முதல் 8 மாத காலப்பகுதிக்கு தேவையான டீசல் மற்றும் பெற்றோல் இறக்குமதிக்கு தேவையான நடவடிக்கைகளை எடுக்கவும் அமைச்சரவையின் அங்கீகாரம் கிடைத்தது. ஜனவரி முதலாம் திகதி முதல் 8 மாத காலத்திற்கு இலங்கைக்கு தேவையான பெற்றோல் மற்றும் டீசலை இறக்குமதி செய்ய நடவடிக்கை எடுக்கப்பட்டுள்ளது. சிங்கப்பூர், விட்டோல் ஏஷியா பிரைவட் லிமிடடுடன் உடன்படிக்கை எட்டுவதற்கும் அமைச்சரவை அங்கீகாரம் வழங்கியுள்ளது. நாட்டு மக்கள் தற்போது எரிபொருள் குறித்து அச்சமடைந்துள்ளனர். எரிபொருளுக்கு எவ்வித தட்டுப்பாடும் இல்லை. எதிர்காலத்திலும் எரிபொருளுக்கு எவ்வித தட்டுப்பாடும் ஏற்படாதென அரசாங்கம் என்ற வகையில் பொறுப்புடன் கூறுகின்றோம். உலக சந்தையில் ஒரு பீப்பாய் மசகு எண்ணெயின் விலை சுமார் 84 அமெரிக்க டொலராக காணப்படுகின்றது. இதனாலேயே இந்திய எரிபொருள் கம்பனியும் எரிபொருள் விலையை அதிகரித்தது. மக்களின் சுமை கருதி சிப்பெட்கோ நிறுவனம் எரிபொருளின் விலையை அதிகரிக்க எவ்வித தீர்மானமும் எட்டப்படவில்லை. இச்சுமையை அரசாங்கம் பொறுப்பேற்று மக்களுக்கு வழங்க நடவடிக்கை எடுத்துள்ளது. ", "URL": "https://www.itnnews.lk/2023/10/05/371887/", "Category": "Breaking News,தேசிய செய்திகள்", "Parent URL": null}