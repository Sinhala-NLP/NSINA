{"Source": "ITN news", "Timestamp": "ජූනි 16, 2023 11:23", "Headline": "ලොවම මවිත කරන ශිෂ්ඨාචාරයක් අපට තියනවා – අගමැති", "News Content": "බුදු සසුනේ පැවැත්ම උදෙසා මහා සංඝරත්නයත් , ජනතාවත් සිදුකළ අසීමිත කැපකිරීම් තුළින් ලොවම මවිත කරන ශිෂ්ඨාචාරයක් අපට හිමි බව අග්‍රාමාත්‍ය දිනේෂ් ගුණවර්ධන මහතා පවසනවා. එවන් වූ බුදු දහම ආරක්ෂා කිරීමට රජයක් ලෙස කැපවීමෙන් ක්‍රියාකරන බවයි අග්‍රාමාත්‍යවරයා අවධාරණය කරන්නේ. හක්මන නරවැල්පිට ශ්‍රි බෝධි රුක්ඛාරාමයේ නව බුද්ධ ප්‍රතිමාව සහ බුදු සසුනේ පළමු රහතන් වහන්සේ හැට නමගේ පිළිරූ නිරාවරණය කිරීම අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් සිදු කෙරුණා. අතිපූජ්‍ය කනුමුල්දෙණියේ චන්දවිමල මහනායක ස්වාමීන් වහන්සේ ඇතුලු මහා සංඝයා වහන්සේගේ සෙත් පිරිත් සජ්ඣායනා මැද අභිනව සමාධි බුද්ධ ප්‍රතිමාව සහ බෝධි ප්‍රාකාරය වටා ඉදිකළ රන්වැට විවෘත කෙරුණා. කතානායක මහින්ද යාපා අබේවර්ධන, පාර්ලිමේන්තු මන්ත්‍රි නිපුන රණවක යන මහත්වරුන් ඇතුලු ආරාධිතයන් රැසක් ඊට එක්ව සිටියා.         ", "URL": "https://www.itnnews.lk/2023/10/05/492248/", "Category": "දේශීය පුවත්", "Parent URL": null}