{"Source": "ITN news", "Timestamp": "மார்ச் 3, 2022 12:51", "Headline": "தேசிய ஒளடத ஒழுங்குப்படுத்தல் அதிகார சபை தொடர்பில் மருந்து இறக்குமதியாளர்கள் சங்கம் குற்றச்சாட்டு..", "News Content": "தேசிய ஒளடத ஒழுங்குப்படுத்தல் அதிகாரசபையினால் நடைமுறைப்படுத்தப்பட்டுள்ள பிரயோக ரீதியாக பொருத்தமற்ற விலை நடைமுறைகள் காரணமாக அத்தியாவசிய மருந்துப்பொருட்கள் விநியோகத்திற்கு பாதிப்பு ஏற்பட்டுள்ளதாக இலங்கை மருந்து இறக்குமதியாளர்கள் சங்கம் தெரிவித்துள்ளது. 2016ம் ஆண்டு ஒக்டோபர் மாதம் முதல் விலை கட்டுப்பாட்டின் அடிப்படையில் சகல அத்தியவாசிய மருந்துப்பொருட்களும் விலை சூத்திரத்தின் கீழ் காணப்படுவதாக அவர்கள் குறிப்பிட்டுள்ளனர். நாட்டில் தற்போது எழுந்துள்ள பொருளாதார நெருக்கடிக்கு மத்தியில் அத்தியாவசிய மருந்துப்பொருட்களுக்கான தட்டுப்பாடு தொடர்பில் ஊடகங்களுக்கு கருத்து தெரிவிக்கும் போதே மருந்து இறக்குமதியாளர்கள் சங்கம் தெரிவித்துள்ளது. நாணய மாற்று வீதம், எரிபொருள் செலவு, வட்டி வீதம், போக்குவரத்து செலவு என்பன பாரிய பாதிப்புக்களை ஏற்படுத்தியுள்ளது. மருந்து பொருட்கள் தொடர்பான தொழிற்துறையினருக்கும், நோயாளர்களுக்கும் பாதிப்பு ஏற்படாத வகையில் உரிய விலை சூத்திரம் தயாரிக்கப்பட வேண்டுமென நீதிமன்றம் தேசிய ஒளடத ஒழுங்குப்படுத்தல் அதிகாரசபைக்கு அறிவுறுத்தியுள்ள நிலையில், இதுவரை அவ்வாறான செயற்பாடு முன்னெடுக்கப்படவில்லை எனவும் மருந்து இறக்குமதியாளர்கள் சங்கம் குற்றம் சுமத்தியுள்ளனர். ", "URL": "https://www.itnnews.lk/2023/10/05/399251/", "Category": "Breaking News,தேசிய செய்திகள்", "Parent URL": null}