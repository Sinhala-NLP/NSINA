{"Source": "ITN news", "Timestamp": "செப்டம்பர் 23, 2022 12:30", "Headline": "வீடுகள் மற்றும் சொத்துக்களுக்கு சேதம் விளைவித்தமை தொடர்பில் மேலும் சந்தேக நபர்கள் சிலர் கைது..", "News Content": "கடந்த மே மாதம் 9ம் திகதி மக்கள் பிரதிநிதிகளின் வீடுகள் மற்றும் சொத்துக்களுக்கு சேதம் விளைவித்தமை தொடர்பில் மேலும் சந்தேக நபர்கள் சிலர் கைதுசெய்யப்பட்டுள்ளனர். இராஜாங்க அமைச்சர் ஷாந்த பண்டாரவின் அலவ்வ மஹரச்சிமுல்ல பகுதியில் அமைந்துள்ள வீடு மற்றும் சொத்துக்கள் வாகனங்களை சேதப்படுத்தி தீயிட்டு அழித்த சம்பவம் தொடர்பில் சந்தேக நபர் ஒருவர் கைதுசெய்யப்பட்டுள்ளார். குருநாகல் குற்றவிசாரணை பிரிவின் ஊடாக கைது செய்யப்பட்ட அவர் குருநாகல் பொலிஸாரிடம் ஒப்படைக்கப்பட்டுள்ளார். அவர் மஹரச்சிமுல்ல பகுதியை சேர்ந்த 26 வயதானவரென தெரியவந்துள்ளது. இதேவேளை பாராளுமன்ற உறுப்பினர் சமன்பிரிய ஹேரத்தின் கட்சி காரியாலயத்திற்கு தீ வைத்து அழித்த சம்பவம் தொடர்பில் சந்தேக நபர் ஒருவர் கைதாகியுள்ளார். குளியாப்பிட்டிய துன்மோதர பகுதியிலுள்ள கட்சி காரியாலயமே அழிக்கப்பட்டது. சம்பவம் தொடர்பில் கைதான சந்தேக நபர் கித்தலவ பகுதியை சேர்ந்தவரென தெரியவந்துள்ளது. குளியாப்பிட்டிய பொலிஸார் அவரை கைதுசெய்துள்ளனர். ", "URL": "https://www.itnnews.lk/2023/10/05/436720/", "Category": "Breaking News,தேசிய செய்திகள்", "Parent URL": null}