{"Source": "ITN news", "Timestamp": "ඔක්තෝබර් 3, 2022 21:09", "Headline": "විදේශ කටයුතු ඇමති ජිනීවා යයි", "News Content": "51 වන ජිනීවා මානව හිමිකම් සැසිවාරයේ අවසන් සතියේ කටයුතුවලට සහභාගීවීම සදහා විදේශ කටයුතු අමාත්‍ය අලි සබ්රි මහතා දිවයිනෙන් පිටත්ව ගියා. ජිනීවා මානව හිමිකම් කොමිසමේ 51වන සැසිවාරය පසුගිය 12 වනදා ස්වීට්සර් ලන්තයේ ජිනීවා අගනුවරදී ආරම්භ වුණා. එය ලබන 7 වන දින දක්වා පැවැත්වෙන අතර අවසන් සතියේ කටයුතු සදහා සහභාගී වීමටයි අමාත්‍ය අලි සබ්රි මහතා දිවයිනෙන් පිටත්ව ගියේ. ශ්‍රී ලංකාවේ සංහිදියාව වගවීම හා මානව හිමිකම් ප්‍රවර්ධනය කිරීම මැයෙන් යෝජනාවක් ලබන 6වන දින මානව හිමිකම් කවුන්සිලයට ඉදිරිපත් කිරීමට නියමිත බව වාර්තා වනවා. බ්‍රිතාන්‍ය, කැනඩාව,  ජර්මනිය, මලාවි රාජ්‍ය,  මොන්ටිනීග්‍රෝ,  උතුරු මැසිඩෝනියාව හා ඇමෙරිකාවේ මූලිකත්වයෙනුයි එම යෝජනාව ඉදිරිපත් කිරීමට නියමිතව ඇත්තේ. එම යෝජනාව සම්බන්ධයෙන් ශ්‍රී ලංකාව ඡන්ද විමසීමක් ඉල්ලුම් කිරීමට සුදානම් වන බවද වාර්තා වනවා. මේ අතර ශ්‍රී ලංකාවට විරුද්ධව ඉදිරිපත් කෙරෙන යෝජනාවට රටවල් රැසක් සම අනුග්‍රාහකත්වය දක්වමින් අත්සන් තබා ඇති බවද සදහන්. ශ්‍රී ලංකාවේ මානව හිමිකම් තත්ත්වය පිළිබද හා සංහිදියාව,  වගවීම, මෙන්ම ආර්ථික අර්බුදය හා දූෂණය සම්බන්ධයෙන් මානව හිමිකම් මහකොමසාරිස්වරයාට නිරීක්ෂණ කටයුතු හා වාර්තාකරණය ඉහළ දමන ලෙස ජිනීවා මානව හිමිකම් කවුන්සිලය දැනුම් දී තිබෙනවා. ඒ පිළිබදව 53 වන හා 55 වන සැසිවාරයන්හිදී වාචික යාවත්කාලීන කිරිම්ද 54වන සැසි වාරයේදී වාර්තාවක්ද ලබා දෙන ලෙස මානව හිමිකම් කවුන්සිලය මහකොමසාරිස්වරයාට දන්වා ඇති බවයි වාර්තා වන්නේ.       ", "URL": "https://www.itnnews.lk/2023/10/05/438613/", "Category": "Breaking News,දේශීය පුවත්", "Parent URL": null}