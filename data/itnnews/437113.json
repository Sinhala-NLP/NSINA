{"Source": "ITN news", "Timestamp": "සැප්තැම්බර් 26, 2022 10:11", "Headline": "ජීව අත්බෝම්බයක් සමඟ පුද්ගලයෙකු රාගමදී අත්අඩංගුවට", "News Content": "පුද්ගල ඝාතන කිහිපයක් ඇතුළු අපරාධ රැසකට සම්බන්ධ සැකකරුවෙකු ජීව අත්බෝම්බයක් සමග රාගම ප්‍රදේශයේ දී අත්අඩංගුවට ගැනුණා. මෙම පුද්ගලයාට එ‌ෙරහිව වැලිසර මීගමුව හා ගම්පහ අධිකරණවල නඩු විභාග වෙමින් පවතින බව ද පොලිසිය පවසනවා. රාගම ප්‍රදේශයේ නිවාස තුනකට ඇතුළු වී මන්නා, පිහි සහ කඩුවලින් පහරදීමේ සිද්ධීන් සම්බන්ධයෙන් පොලිසියට පැමිණිලි තුනක් ලැබී තිබුණා. ඒ අනුව කළ විමර්ශන වල දී වයස අවුරුදු 36ක් වන මෙම සැකකරු අත්අඩංගුවට ගැනුණා. ඔහුගෙන් හෙළි කර ගත් තොරතුරු අනුව රාගම කිඹුලා ඇල ප්‍රදේශයේ පාලු නිවසක සගවා තිබූ විදෙස් රටක නිෂ්පාදිත ජීව අත්බෝම්බයක් ද පොලිසිය සොයා ගත්තා. වැඩිදුරටත් සිදුකළ විමර්ශන වල දී හෙළි වී ඇත්තේ මෙම පුද්ගලයා ගල් උඩ පිට ප්‍රදේශයේ දී පුද්ගලයෙකුට පිහියෙන් ඇන තුවාල කිරීම, මිනුවන්ගොඩ ප්‍රදේශයේ දී වෙඩි තබා පුද්ගලයෙකු ඝාතනය කිරීම, ඇල්පිටිගල ප්‍රදේශයේ දී පුද්ගලයෙකුට වෙඩි තබා ඝාතනයට තැත් කිරීම, මල් පොකුණ ප්‍රදේශයේ දී පිහියකින් කපා පුද්ගලයෙකුට තුවාල සිදු කිරීම, සීදුව ප්‍රදේශයේ දී පොලිස් නිලධාරීන් දෙදෙනෙකුට පහර දී තුවාල සිදු කිරීම ඇතුළු අපරාධ රැසකට මොහු සම්බන්ධ බවටයි.   ", "URL": "https://www.itnnews.lk/2023/10/05/437113/", "Category": "දේශීය පුවත්", "Parent URL": null}