{"Source": "ITN news", "Timestamp": "පෙබරවාරි 22, 2023 18:44", "Headline": "එංගලන්ත කාන්තා සහ දකුණු අප්‍රිකා කාන්තා දෙවන අවසන් පූර්ව තරඟය අනිද්දා", "News Content": "මෙවර කාන්තා ලෝක කුසලාන විස්සයි විස්ස තරගාවලිය සදහා ඒ කාණ්ඩයෙන් ඕස්ට්‍රේලියා කාන්තා කණ්ඩායම සහ දකුණු අප්‍රිකා කාන්තා කණ්ඩායම ද බී කාණ්ඩයෙන් එංගලන්ත කාන්තා කණ්ඩායම සහ ඉන්දීය කාන්තා කණ්ඩායම ද අවසන් පූර්ව වටය සදහා සුදුසුකම් ලැබුවා. අවසන් පූර්ව වටයේ ප්‍රථම තරගය ඕස්ට්‍රේලියා කාන්තා කණ්ඩායම සහ ඉන්දීය කාන්තා කණ්ඩායම අතර හෙට පැවැත්වීමට නියමිත අතර එංගලන්ත කාන්තා කණ්ඩායම සහ දකුණු අප්‍රිකා කාන්තා කණ්ඩායම අතර දෙවන අවසන් පූර්ව තරගය අනිද්දා පැවැත්වීමට නියමිතයි. මෙම තරගාවලියේ දී පළමු කාණ්ඩයෙන් තරග වැදුනු ශ්‍රී ලංකා කාන්තා කණ්ඩායමතරගාවලිය ආරම්භයේ දී විශිෂ්ට ලෙස ක්‍රීඩා කළද අවසන් තරග දෙකේදී දුර්වල ක්‍රීඩා විලාසයක් පෙන්නුම් කිරීම හේතුවෙන් මූලික වටයෙන්ම ඉවත්වීමට සිදුවුණා. ඕස්ට්‍රේලියා කණ්ඩායමේ ආරම්භ පිතිකරු ඩේවිඩ් වෝනර්ට බොඩර් ගවස්කාර් කුසලානය සදහා වන ටෙස්ට් තරගාවලියේ ඉතිරි තරග දෙක අහිමිවීමත් සමග ඔහු යළි ඕස්ට්‍රේලියාව බලා පිටත්ව ගියා. විදෙස් වාර්තාවල දැක්වෙන්නේ ඔහුගේ වැලමිටෙහි අස්ථි බිදීමක් සිදුව ඇති බවයි. දිල්ලි නුවරදී නිමාව දුටු දෙවන ටෙස්ට් තරගයේ පළමු ඉණිමේ දී ඉන්දීය කණ්ඩායමේ වේග පන්දු යවන ක්‍රීඩක මොහොමඩ් සිරාජ්ගේ පන්දුවක් වැලමිටෙහි වැදීම හේතුවෙන් මෙම අනතුර සිදුවුණා. කෙසේ වෙතත් ඩේවිඩ් වෝනර් වෙනුවට වෙනත් පිතිකරුවෙකු ඉන්දියාවට කැදවීමට මෙතෙක් තීරණය කර නැතැයි ඕස්ට්‍රේලියා ක්‍රිකට් බලධාරීන් පවසනවා. තරගාවලියේ පළමු තරග දෙකම ජයගත් ඉන්දීය කණ්ඩායම මේ වනවිට තරග දෙකට බින්දුවක් වශයෙන් ඉදිරියෙන් පසුවනවා. දෙරට අතර පැවැත්වෙන තුන්වන ටෙස්ට් ක්‍රිකට් තරගය මාර්තු පළමුවනදා ඉන්ඩෝර් හිදී ආරම්භවීමට නියමිතයි.   ", "URL": "https://www.itnnews.lk/2023/10/05/462569/", "Category": "ක්‍රිකට්,ක්‍රීඩා", "Parent URL": null}