{"Source": "ITN news", "Timestamp": "பிப்ரவரி 12, 2022 15:20", "Headline": "3 மாதங்களுக்கு தொடர்ச்சியாக மின்சாரத்தை வழங்குவது குறித்த தீர்க்கமான பேச்சுவார்த்தை இன்று..", "News Content": "பெப்ரவரி மார்ச் மற்றும் ஏப்ரல் ஆகிய 3 மாதங்களுக்கு மின்சாரத்தை வழங்குவதற்கு தேவையான நடவடிக்கைகளை எடுப்பதற்கான விசேட பேச்சுவார்த்தை இன்று இடம்பெறும். இதேவேளை மின் விநியோகத்தை அத்தியவசிய சேவையாக மாற்றியமைத்து தற்போது விசேட வர்த்தமானி அறிவித்தலும் வெளியிடப்பட்டுள்ளது. பொதுப் பயன்பாட்டு ஆணைக்குழுவின் தலைவர் ஜனக்கரத்நாயக்கவுக்கும் மின்சார சபைக்கும் இடையிலேயே இப்பேச்சுவார்த்தை இடம்பெறுகிறது. எதிர்வரும் காலங்களில் மின்சாரத்தை வழங்குவதற்கு தேவையான எரிபொருள் மற்றும் நீர் விநியோகத்தில் நெருக்கடிகள் எழுந்துள்ளன. நீர்மின் உற்பத்தி நிலையங்களிலும் நீர்மட்டம் பாரியளவில் குறைவடைந்துள்ள ஒரு பின்னணியில் மௌசாகலை, கொத்மலை, விக்டோரியா மற்றும் ரந்தெனிகல ஆகிய நீர்த்தேக்கங்கள் இந்நெருக்கடிக்கு முகம் கொடுத்துள்ளன. மின்சார சபைக்குத் தேவையான எரிபொருளை வழங்கினால் நாட்டின் ஏனைய நடவடிக்கைகளுக்காக எரிபொருள் பற்றாக்குறை ஏற்படக்கூடுமென இலங்கை பெற்றோலிக்கூட்டுத்தாபனம் தெரிவிக்கின்றது. இவ்வாறானதொரு நிலையில் மின் பயன்பாட்டை குறைப்பதே தற்காலத்திற்கு பொருத்தமான தீர்வாக அமையுமெனவும் இலங்கை மின்சார சபை வலியுறுத்துகிறது. ", "URL": "https://www.itnnews.lk/2023/10/05/394690/", "Category": "அண்மைய செய்திகள்,தேசிய செய்திகள்", "Parent URL": null}