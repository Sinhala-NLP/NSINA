{"Source": "ITN news", "Timestamp": "ජූනි 20, 2022 11:42", "Headline": "ගාලුමුවදොර අරගලකරුවන් 19 දෙනෙකු අත්අඩංගුවට", "News Content": "අට්ටාල ඉදිකර ජනාධිපති කාර්යාලයට පැමිණෙන පිවිසුම් මාර්ග දෙකම අවහිර කරමින් විරෝධතාවේ නිරත වූ ගාලුමුවදොර අරගලකරුවන් 19 දෙනෙකු අත්අඩංගුවට ගෙන ඇති බව වාර්තා වනවා. සමාජ ක්‍රියාකාරිකයෙකු වන අනුරුද්ධ බණ්ඩාර ද ඒ අතර වනවා. ගාලුමුවදොර අරගල භූමියේ විරෝධතාකරුවන් ජනාධිපති කාර්යාලයට පිවිසෙන ලෝටස් පාරේ පිවිසුම් දෙක ද අවහිර කරමින් අට්ටාල ඉදිකර තිබෙනවා. ඊයේ රාත්‍රියේ සිට ගලධාරි හෝටලය ඉදිරිපිටින් ලෝටස් මාර්ගයේ මෙම පිවිසුම් දෙක ද අවහිර කරමිනුයි මොවුන් අට්ටාල ඉදිකර ඇත්තේ. ඒ සමග ජනාධිපති කාර්යාලය ඇතුළු ප්‍රදේශයේ ආරක්ෂාව තර කිරීම සදහා හමුදා භට පිරිස් ද යොදවා තිබෙනවා. ගාලුමුවදොර විරෝධතාවට අදට දින 73 ක් ගතවනවා. විරෝධතාකරුවන් පවසන්නේ අද දිනයේ සිට අරගලයේ දෙවන අදියර ආරම්භ වන බවයි. අද පෙරවරුවේ ඔවුන් විරෝධතාවේ නිරතවීමත් සමග ලෝටස් වටරවුම සම්පූර්ණයෙන්ම අවහිර වී ගමනාගමනයට දැඩි බාධා එල්ල වුණා. විරෝධතාකරුවන් සහ පොලීසිය අතර දැඩි උණුසුම්කාරී තත්ත්වයක් ද හටගත්තා.   ", "URL": "https://www.itnnews.lk/2023/10/05/418009/", "Category": "Breaking News,දේශීය පුවත්", "Parent URL": null}