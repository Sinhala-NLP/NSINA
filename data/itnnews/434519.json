{"Source": "ITN news", "Timestamp": "සැප්තැම්බර් 12, 2022 20:08", "Headline": "මාධ්‍ය සාකච්ඡා නඩුවට නිවැරදිකරු බව රාජිත කියයි", "News Content": "2019 ජනාධිපතිවරණ සමයේ මාධ්‍ය සාකච්ඡාවක් පවත්වා එවක ශ්‍රී ලංකා පොදුජන පෙරමුණේ ජනාධිපති අපේක්ෂක ලෙස ඉදිරිපත් වූ ගෝඨාභය රාජපක්ෂ මහතාට අගතියක් සිදු කිරීම ඇතුළු චෝදනාවලට තමන් නිවැරදිකරුවන් බව හිටපු අමාත්‍ය රාජිත සේනාරත්න මහතා සහ රාජ්‍ය ඖෂධ නීතිගත සංස්ථාවේ හිටපු සභාපති මොහොමඩ් රූම් යන අය කොළඹ මහාධිකරණය හමුවේ ප්‍රකාශ කළා. මෙම නඩුව කොළඹ මහාධිකරණ විනිසුරු දමිත් තොටවත්ත මහතා ඉදිරියේ කැඳවනු ලැබුවා. එහිදී චෝදනා 11කින් සමන්විත අධිචෝදනා පත්‍රය විත්තිකරුවන්ට කියවා දෙනු ලැබුවා. අනතුරුව නඩුවට පාදකවන මාධ්‍ය සාකච්ඡාව පිළිබද වීඩියෝපටය අධිකරණය හමුවේ වාදනය කරමින් සාක්ෂි විමසීම සිදු කෙරුණා. වැඩිදුර විභාගය ලබන 26 වනදාට කල් තැබුණු අතර සාක්ෂිකරුවන්ට එදින අධිකරණය හමුවේ පෙනී සිටින ලෙස අවවාද කෙරුණා. මෙම නඩුවේ ප්‍රධාන සාක්ෂිකරුවන් ලෙස නම්කර සිටින අදාළ මාධ්‍ය සාකච්ඡාවට සහභාගී වූ සරත් කුමාර සහ අතුල සංජීව මදනායක යන අයට එල්ලවී ඇතැයි කියන තර්ජන පිළිබදව විනිසුරුවරයා විවෘත අධිකරණයේදී සාක්ෂිකරුවන්ගෙන් විමසුවා. සරත් කුමාර නමැති සාක්ෂිකරු කියා සිටියේ මීට මාස 5කට පෙර නඩුවට ඉදිරිපත් නොවන ලෙස අපරාධ පරික්ෂණ දෙපාර්තමේන්තුවේ නිලධාරීන් තම නිවසට පැමිණ තර්ජනය කළ බවයි. මේ පිළිබද මීගහවත්ත පොලිසියට පැමිණිලි කළද සහනයක් නොලැබුණු බවයි ඔහු ප්‍රකාශ කළේ. මේ පිළිබද විමර්ශන සිදුකර වාර්තාවක් ඉදිරිපත් කරන ලෙස අධිකරණය පොලිස්පතිවරයාට නියෝග කළා.   ", "URL": "https://www.itnnews.lk/2023/10/05/434519/", "Category": "දේශීය පුවත්", "Parent URL": null}