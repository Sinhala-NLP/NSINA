{"Source": "ITN news", "Timestamp": "ඔක්තෝබර් 25, 2021 15:14", "Headline": "සුඩානයේ රාජ්‍ය බලය හමුදාව අත්පත් කර ගනී – අගමැති නිවාස අඩස්සියට", "News Content": "සුඩානයේ රාජ්‍ය බලය කුමන්ත්‍රණයකින් එරට හමුදාව අත්පත් කරගෙන ඇති බව විදෙස් මාධ්‍ය සදහන් කරනවා. සුඩාන රජයේ සියලු නායකයින් හා එරට සිවිල් නායකයින් අත්අඩංගුවට ගෙන ඇති බවයි වාර්තා වන්නේ. එරට අග්‍රාමාත්‍ය අබ්දල්ලා හැම්ඩොක් නිවාස අඩස්සියේ පසුවන බවද සදහන්. කෙසේ වුවද එරට ආරක්ෂක තත්ත්වය සම්බන්ධයෙන් හමුදාව මෙතෙක් කිසිදු ප්‍රකාශයක් සිදු කර නැහැ. මහාමාර්ගයන්හි ටයර් පුළුස්සා දමමින් ජනතාව විරෝධතාවයේ යෙදෙන බවද වාර්තා වනවා. සුඩාන යුද හමුදාව ඇතුළු අනෙකුත් ආරක්ෂක අංශ එක්ව අත්අඩංගුවට ගැනීම් සිදු කළ බවයි එරට ජනමාධ්‍ය අමාත්‍යාංශය නිවේදනයක් නිකුත් කරමින් සදහන් කරන්නේ. හමුදා කුමන්ත්‍රණයට සහයෝගය පළ කරන ලෙස අග්‍රාමාත්‍යවරයාගෙන් කළ ඉල්ලීම ඔහු ප්‍රතික්ෂේප කළ බද එහි සදහන් වනවා. කෙසේ වුවද ඔවුන් රදවා ඇති ස්ථාන පිළිබද මෙතෙක් හෙළි කර නැහැ. මේ අතර සුඩානයේ ඇමෙරිකා නියෝජිතයා එරට ආරක්ෂක අංශ ප්‍රධානී හමු වී සාකච්ඡා පැවැත්වු බවයි විදෙස් මාධ්‍ය සදහන් කරන්නේ.     ", "URL": "https://www.itnnews.lk/2023/10/05/371672/", "Category": "ජාත්‍යන්තර පුවත්", "Parent URL": null}