{"Source": "ITN news", "Timestamp": "ජූලි 10, 2023 15:48", "Headline": "මහනුවර මහියංගන බස් අනතුර වළක්වා ජීවිත බේරාගත් රණවිරුවාට ලැබුණු අගය කිරීම", "News Content": "මහනුවර මහියංගන බස් අනතුර වළක්වා ජීවිත බේරාගත් රණවිරුවාට අග්‍රාමාත්‍යවරයාගේ ප්‍රශංසාව හිමිවුණා. මැයි මස 26වනදා මහනුවර සිට මහියංගනය දක්වා ධාවනය වෙමින් තිබු බස් රථයක රියදුරු අසුනින් ඉවතට විසි වී රථය මීටර 50ක පමණ දුරක් රියදුරු නොමැතිව ඉදිරියට ධාවනය වෙමින් තිබුණා. උඩුදුම්බර ප්‍ර දේශයේ දී මෙය සිදුවු අතර එම අවස්ථාවේ බස් රථයේ ගමන් කරමින් සිටි ශ්‍රී ලංකා පාබල හමුදාවේ කෝප්‍රල්වරයෙකු වන බී ආර් කේ එල් කරුණාරත්න මහතා කඩිනමින් ක්‍රියාත්මක වී රියදුරු නොමැතිව බැවුමකට ධාවනය වෙමින් තිබු බස් රථය මහත් පරිශ්‍රමයක් දරා නතර කරගනු ලැබුවා. ඉන් විශාල අනතුරක් වැළකි ගිය අතර ඔහුගේ මෙම ක්‍රියාවෙන් 50කට අධික මගීන් පිරිසකගේ ජිවිත බේරා ගැනීමට ද හැකියාව ලැබුණා. මෙම පුවත මැයි මස 28වනදා ස්වාධීන රූපවාහිනි ප්‍රවෘත්ති මගින් විකාශය කෙරුණු අතර එය මිලියන දෙකකට අධික පිරිසක් අපගේ සමාජ මාධ්‍ය හරහා නරඹා තිබුණා. මෙම වීර ක්‍රියාව ක‍ළ රණවිරුවා අග්‍රාමාත්‍ය දිනේෂ් ගුණවර්ධන මහතා අද හමුවු අතර ඔහුගේ මෙම ක්‍රියාව අග්‍රාමාත්‍යවරයාගේ පැසසුමට ලක්වුණා. ", "URL": "https://www.itnnews.lk/2023/10/05/498818/", "Category": "දේශීය පුවත්", "Parent URL": null}