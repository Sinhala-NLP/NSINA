{"Source": "ITN news", "Timestamp": "සැප්තැම්බර් 6, 2022 13:31", "Headline": "කැනඩාවට බෝට්ටුවෙන් පනින්න ගිය ශ්‍රී ලාංකිකයන් 11ක් කේරළයේදී අත්අඩංගුවට", "News Content": "ධීවර යාත්‍රාවකින් කැනඩාවට යාත්‍රා කිරීමට සූදානම්ව සිටි ශ්‍රී ලාංකිකයන් 11 දෙනෙකු කේරළ පොලිසිය විසින් සඳුදා අත්අඩංගුවට ගත් බව හින්දුස්ථාන් ටයිම්ස් වාර්තා කරයි. වාර්තාවට අනුව, ප්‍රාදේශීය නිලධාරීන් පැවසුවේ තමිල්නාඩු පොලිසියේ Q ශාඛාව(CID ඒකකයක්) වෙත ලැබුණු තොරතුරක් මත කොල්ලම් හි හෝටලයකදී මෙම පිරිස අත්අඩංගුවට ගෙන ඇති බවයි. ඔවුන්ගෙන් දෙදෙනකු සංචාරක වීසා මත පසුගිය සතියේ තමිල්නාඩුවට පැමිණ අතුරුදන්ව ඇති බව අනාවරණය වූ අතර අනෙක් නව දෙනා සරණාගතයන් ලෙස ඉන්දියාවට ඇතුළු වී දකුණු තමිල්නාඩුවේ රාමනාතපුරම් හි පුනරුත්ථාපන මධ්‍යස්ථානයක ජීවත් වූ බව ඔවුන් වැඩිදුරටත් පවසා තිබෙනවා. සංචාරක වීසා මත පැමිණි මොවුන් දෙදෙනා අතුරුදන් වී ඇති බව දැනගත් පසු Q ශාඛාව ඔවුන්ගේ දුරකථන සංඥා පරීක්ෂා කළා. ඔවුන්ව කොල්ලම් ප්‍රදේශයේදී සොයාගෙන කේරළ පොලිසියට දැනුම් දුන්නා. සෝදිසි කිරීමකින් පසු කේරළ පොලිසිය ඔවුන් සමඟ  අනෙක් නව දෙනා අත්අඩංගුවට ගෙන තිබෙනවා. ප්‍රශ්න කිරීමේදී ඔවුන් පොලිසියට පවසා ඇත්තේ ඉන්දියාවේ දකුණු වෙරළ තීරයේ සිට ධීවර බෝට්ටුවකින් කැනඩාවට යන බව සහතික කර ගැනීම සඳහා කොළඹ ලක්ෂ්මණ් නම් නියෝජිතයෙකුට රුපියල් ලක්ෂ 2 බැගින් ලබා දුන් බවයි.   ", "URL": "https://www.itnnews.lk/2023/10/05/433318/", "Category": "Breaking News,දේශීය පුවත්", "Parent URL": null}