{"Source": "ITN news", "Timestamp": "ඔක්තෝබර් 6, 2022 12:24", "Headline": "ශ්‍රී ලංකාවට එරෙහි මානව හිමිකම් යෝජනාවට ජිනීවාවල ඡන්දය අද", "News Content": "එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව සම්බන්ධ යෝජනාව පිළිබද ඡන්ද විමසීම ජිනීවා නුවරදී අද සිදු කිරීමට නියමිතයි. එක්සත් ජාතීන්ගේ මානව හිමිකම් කවුන්සිලයේ සාමාජිකයන් 47 දෙනෙකු මෙහිදී ඡන්දය ප්‍රකාශ කරනු ඇති. ශ්‍රී ලංකාව සම්බන්ධ යෝජනාවට සම අනුග්‍රාහකයන් 30 දෙනෙකුගේ සහාය මේ වන විට ලබාගැනීමට ඒ සම්බන්ධයෙන් කටයුතු කරන කණ්ඩායමට හැකි වී තිබෙන බව විදේශ කටයුතු අමාත්‍ය අලි සබ්රි මහතා සදහන් කළා. එම රටවල් අතර ඕස්ට්‍රේලියාව, ඕස්ට්‍රියාව, බෙල්ජියම, නෝර්වේ, මහා බ්‍රිතාන්‍ය, ඇමෙරිකා එක්සත් ජනපදය, නෙදර්ලන්තය, නවසීලන්තය, මොන්ටිනීග්‍රෝ, ෆින්ලන්තය ආදී රටවල් සිටිනවා. ශ්‍රී ලංකාව මෙම යෝජනාවට ප්‍රතිපත්තිමය වශයෙන් විරෝධය ප්‍රකාශ කර ඇති බවයි විදේශ කටයුතු අමාත්‍යවරයා පැවසුවේ. විශේෂයෙන් යෝජනාවේ 8 වන පරිච්ඡේදයේ දැක්වෙන කරුණු පිළිබදව ශ්‍රී ලංකා රජය සිය එකගතාව පළ කර නැහැ. එහි සදහන් කරුණු සම්බන්ධයෙන් සාධනීය පියවර ගැනීම සදහා යෝජනාව කෙටුම්පත් කරන මූලික කණ්ඩායමෙන් අමතර කාලයක් ඉල්ලීමට කටයුතු කර ඇති බවද විදේශ කටයුතු අමාත්‍යවරයා ප්‍රකාශ කළා. කෙසේ වෙතත් එම රටවලින් ඒ සදහා ධනාත්මක ප්‍රතිචාරයක් ලැබී නැහැ. ඩයස්පෝරාව නියෝජනය කරන කණ්ඩායම්වල බලපෑම් ඊට හේතුව බවයි දේශපාලන විචාරකයන් සදහන් කරන්නේ. කරුණු 19 ක් යටතේ ශ්‍රී ලංකාව සම්බන්ධ යෝජනාව කෙටුම්පත් කර තිබෙනවා. ", "URL": "https://www.itnnews.lk/2023/10/05/439084/", "Category": "දේශීය පුවත්", "Parent URL": null}