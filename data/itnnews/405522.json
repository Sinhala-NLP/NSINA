{"Source": "ITN news", "Timestamp": "අප්‍රේල් 4, 2022 16:50", "Headline": "පාඨලී ඇතුළු 3 දෙනෙකුට එරෙහි නඩුවේ වැඩිදුර සාක්ෂි විභාගය කල් යයි", "News Content": "හිටපු ඇමති පාඨලී චම්පික රණවක ඇතුළු විත්තිකරුවන් තුන් දෙනෙකුට එරෙහි නඩුවේ වැඩිදුර සාක්ෂි විභාගය ලබන මස 06 වනදා දක්වා කල් තැබුණා. 2016 වසරේ රාජගිරිය ප්‍රදේශයේදී තරුණයකු බරපතල රිය අනතුරකට ලක් කිරීමේ සිද්ධියට අදාළ සාක්ෂි වසන් කිරීම ඇතුළු චෝදනායි පාඨලී චම්පික රණවක මහතා ඇතුළු විත්තිකරුවන්ට එල්ල වී ඇත්තේ. මෙම නඩුව කොළඹ මහාධිකරණය හමුවේ අද කැදවූ අවස්ථාවේ පාඨලී චම්පික රණවක මහතාගේ නීතිඥයන් කියා සිටියේ මේ මස 07 වනදාට මෙම නඩු‍වේ විභාගය පැවැත්වීමට නියමිත වුවත් එදින පාර්ලිමේන්තු දිනයක් බැවින් වෙනත් දිනයක් ලබා දෙන ලෙසයි. එම ඉල්ලීම සාධාරණ බවයි විනිසුරුවරයා ප්‍රකාශ කළේ. වැඩිදුර සාක්ෂි විභාගය ලබන 06 වනදා සහ 09 වනදා පැවැත්වීමට විනිසුරුවරයා නියෝග කළා.         ", "URL": "https://www.itnnews.lk/2023/10/05/405522/", "Category": "දේශීය පුවත්", "Parent URL": null}