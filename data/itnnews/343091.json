{"Source": "ITN news", "Timestamp": "ජූනි 16, 2021 13:12", "Headline": "දකුණු ආසියාවේ විශාලතම කෘෂිද්‍රව්‍ය නිෂ්පාදන හුවමාරු කේන්ද්‍රය ලංකාවේ ඇති කිරීමට සැලසුම්", "News Content": "දකුණු ආසියානු කලාපයේ විශාලතම කෘෂිද්‍රව්‍ය නිෂ්පාදන හුවමාරු කේන්ද්‍රය ශ්‍රී ලංකාවේ ඇති කරන බව වෙළෙඳ අමාත්‍ය ආචාර්ය බන්දුල ගුණවර්ධන මහතා පැවසීය. ආසියානු, අප්‍රිකානු හා මැදපෙරදිග කලාපයේ රටවලට කෘෂිද්‍රව්‍ය ප්‍රතිඅපනයනය කිරීම සඳහා අක්කර 500ක වපසරියක් තුළ ඉදිකිරීමට යෝජිත කෘෂිද්‍රව්‍ය නිෂ්පාදන හුවමාරු මධ්‍යස්ථාන භූමි ප්‍රදේශයේ නිරීක්ෂණ කටයුතු සඳහා එක්වෙමින් අමාත්‍යවරයා මේ බව සඳහන් කළේය. ශ්‍රී ලංකාවේ වාසිදායක භූගෝලීය පිහිටීම අනුව මෙරටට නිෂ්පාදනය නොකෙරෙන හා ඕස්ට්‍රේලියාවේ නිෂ්පාදනය කෙරෙන පරිප්පු, බාර්ලි වැනි කෘෂිද්‍රව්‍ය සුවිශාල තොග වශයෙන් ලංකාවට ආනයනය කර, දක්ෂිණ අධිවේගී මාර්ගය උපයෝගී කරගනිමින් වැලිපැන්න අන්තර් හුවමාරු මධ්‍යස්ථානයට යාබදව ඉදි කෙරෙන කර්මාන්තශාලා, ගබඩා සංකීර්ණ හා බන්දිත ගුදම් මඟින් යළි සැකසුම් කොට අගය එකතු කොට මෙසේ ප්‍රතිඅපනයනය කිරීමට නියමිතයි. මෙම නිරීක්ෂණ කටයුතු සඳහා ක්‍රීඩා හා යෞවන කටයුතු අමාත්‍ය නාමල් රාජපක්ෂ මහතා, ශ්‍රී ලංකාවේ ඕස්ට්‍රේලියානු මහකොමසාරිස් ඩේවිඩ් හෝලි මහතා, කළුතර දිස්ත්‍රික් පාර්ලිමේන්තු මන්ත්‍රී අනූප පැස්කුවෙල් මහතා සහ ශ්‍රී ලංකා ආයෝජන මණ්ඩලයේ නිලධාරීන් ඇතුළු පිරිසක් සහභාගී වූහ. ", "URL": "https://www.itnnews.lk/2023/10/05/343091/", "Category": "දේශීය පුවත්", "Parent URL": null}