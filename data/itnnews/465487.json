{"Source": "ITN news", "Timestamp": "මාර්තු 5, 2023 16:19", "Headline": "18 වංගුව මාර්ගයේ එක් මංතීරුවක් විවෘත කෙරේ", "News Content": "නාය යාමක් හේතුවෙන් තාවකාලිකව වසා දමා තිබුණු දහඅට වංගුව මාර්ගයේ එක් මංතීරුවක් රථ වාහන ධාවනය සදහා විවෘත කෙරුණා. එම මාර්ගය භාවිත කිරීමේ දී තවදුරටත් විමසිලිමත් වන ලෙසයි පොලිසිය රියදුරන්ට දැනුම් දෙන්නේ. මහියංගනය මහනුවර 18 වංගුව මාර්ගයේ 14 වන වංගුව අසල ගල්ල සහ පස් කන්දක් මාර්ගයට කඩා වැටීමෙන් එම ප්‍රදේශය සම්පූර්ණයෙන්ම අවහිර වුණා.  ඒ සමග මාර්ගය තාවකාලිකව වසා දැමූ අතර විකල්ප මාර්ග භාවිත කරන ලෙස පොලීසිය රියදුරන්ට දැනුම් දුන්නා. මහනුවර 18 වංගුව ප්‍රදේශයේ මාර්ගයට විශාල ගල් පෙරළෙන අවස්ථාවේ මගීන් 28 දෙනෙකු රැගෙන එම ස්ථානයෙන් ගමන් කළ බස් රථයේ රියදුරු මගී ජීවිත ආරක්ෂාකර ගැනීමට සමත්වුණා. බස් රථය අම්පාර දක්වා ගමන් කරමින් සිට ඇති අතර දැඩි අයහපත් කාලගුණය හමුවේයි එම බස්රථය මාර්ගයේ ධාවනය කෙරුණේ. මේ වන විට මාර්ගයට පෙරළී තිබූ ගල් සහ පස් ඉවත්කර ඇති අතර එක් මංතීරුවක් රථවාහන ධාවනයට විවෘත කර තිබෙනවා. කෙසේ වෙතත් එම ප්‍රදේශයට අධික වර්ෂාවක් ලැබීම හේතුවෙන් රථවාහන ධාවනයේදී විමසිලිමත් වන ලෙසයි පොලිසිය රියදුරන්ට දැනුම් දෙන්නේ. ", "URL": "https://www.itnnews.lk/2023/10/05/465487/", "Category": "දේශීය පුවත්", "Parent URL": null}