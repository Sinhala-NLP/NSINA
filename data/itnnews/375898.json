{"Source": "ITN news", "Timestamp": "නොවැම්බර් 14, 2021 10:48", "Headline": "අධික වායු දූෂණය හේතුවෙන් දිල්ලි නගරයේ පාසල් වැසේ", "News Content": "ඉන්දියාවේ අධික වායු දූෂණය හේතුවෙන් සතියක කාලයක් පාසල් වසා දැමීමට දිල්ලි නගර බලධාරීන් තීරණය කර තිබෙනවා. අධික වායු දූෂණය හේතුවෙන් දිල්ලි නගරයේ පාසල් සතියක කාලයකටත් ගොඩනැගිලි ඉදිකිරීම් දින 4 ක කාලයකටත් අත්හිටුවීමට තීරණය කළ බවයි දිල්ලි මහ ඇමති අර්වින්ද් කේජ්රිවාල් නිවේදනය කරන්නේ. වායු දූෂණය පාලනය කිරීමට නොහැකි වුවහොත් ඉදිරියේදී දිල්ලි නගරය සම්පූර්ණයෙන් වසා දැමීමට සිදුවන බවට ඔහු අනතුරු අඟවනවා. පසුගියදා පැවති දීපාවලී උත්සවය සැමරීමට ගිනිකෙළි සංදර්ශන පැවැත්වීමත් සමඟ දිල්ලි නගරයේ වායු දූෂණය බෙහෙවින් ඉහළ අගයකට පැමිණියා. එමෙන්ම අස්වනු නෙළීමෙන් පසු ඉතිරිවන පිදුරු ගිනි තැබීම ද එම තත්ත්වය තවත් උග්‍ර අතට හැරීමට බලපා තිබෙනවා. අස්වනු නෙලීමෙන් පසු ඉතිරිවන පිදුරු බැහැර කිරීමට නිසි ක්‍රමවේදයක් නොමැතිවීමෙන් ඒවාට ගිනි තැබීමට සිදුවන බවයි ගොවීන් සඳහන් කරන්නේ.         ", "URL": "https://www.itnnews.lk/2023/10/05/375898/", "Category": "ජාත්‍යන්තර පුවත්", "Parent URL": null}