{"Source": "ITN news", "Timestamp": "ඔක්තෝබර් 12, 2022 16:24", "Headline": "පේරාදෙණිය විශ්වවිද්‍යාලයේ පසුගියදා සිදු වූ නවක වධය හුදකලා සිදුවීමක් නොවෙයි", "News Content": "පේරාදෙණිය විශ්වවිද්‍යාලයේ පසුගියදා සිදු වූ නවක වධය හුදකලා සිදුවීමක් නොවන බව එම විශ්වවිද්‍යාලයීය ශාස්ත්‍රපීඨ ආචාර්ය සංගමය පවසනවා. විශේෂ ප්‍රකාශයක් නිකුත් කරමිනුයි එම සංගමය මේ බව අවධාරණය කර ඇත්තේ. විශ්වවිද්‍යාල පද්ධතිය තුළ දශක ගණනාවක් පුරා මෙම හානිකර නවක වධය පැවති බව පේරාදෙණිය විශ්වවිද්‍යාලයීය ශාස්ත්‍රපීඨ ආචාර්ය සංගමය පෙන්වා දෙනවා. එම ප්‍රචණ්ඩත්වය අසාධාරණය, ප්‍රජාතන්ත්‍ර විරෝධී සහ අමානුෂික ක්‍රියාවක් බවත් නවක වධය හා එමගින් අනුබල දෙන ඒ ආශ්‍රිත ක්‍රියාකාරීත්වයන් ප්‍රතික්ෂේප කරන බවත් එම සංගමය අවධාරණය කරනවා. ශිෂ්‍ය සංගම් සාමාජිකයින් පීඨාධිපතිවරයා වෙත එල්ල කරන බිය වැද්දීම් මෙන්ම තර්ජන පිළිකුලෙන් යුතුව හෙළා දකින බවත් විශ්වවිද්‍යාල ප්‍රජාවේ සියලු සාමාජිකයන්ගේ අවශ්‍යතා තම සාමාජිකයන්ගේ ආරක්ෂාව හා සුබසාධනය මෙන්ම සිසුන්ගේ ආරක්ෂාව සුරක්ෂිත කිරීමට තමන් කැප වී සිටින බවද ශාස්ත්‍රපීඨ ආචාර්ය සංගමය නිකුත් කළ නිවේදනයේ දැක්වෙනවා. තමන් රාජ්‍ය විශ්වවිද්‍යාල පද්ධතිය කඩාකප්පල් කරන කුමන්ත්‍රණයක කොටස්කරුවන් නොවන බවත් පසුගිය 14 හා 15 යන දිනවල සිදු වූ නවක වධය හා ප්‍රචණ්ඩත්වය හෙළා දැකීමෙන් තමන් සිදු කරන්නේ අධ්‍යාපනයේ ගුණාත්මකභාවය හා විශ්වවිද්‍යාල පද්ධතියේ යහපැවැත්ම වැඩිදියුණු කිරීමට තවදුරටත් දායකවීම බව ආචාර්යවරුන්ගේ සංගමය එම නිවේදනයෙන් තවදුරටත් අවධාරණය කර තිබෙනවා.   ", "URL": "https://www.itnnews.lk/2023/10/05/440188/", "Category": "Breaking News,දේශීය පුවත්", "Parent URL": null}