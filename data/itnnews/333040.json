{"Source": "ITN news", "Timestamp": "අප්‍රේල් 22, 2021 17:09", "Headline": "වරාය නගර පනත් කෙටුම්පතට පාර්ලිමේන්තු විවාදයේදී ආණ්ඩුවෙන් සංශෝධන", "News Content": "කොළඹ වරාය නගර ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනු කර ඇති පෙත්සම් අද හතරවන දිනටත් අගවිනිසුරු ජයන්ත ජයසූරිය මහතා ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ විභාගයට ගනු ලැබුවා. ජනාධිපති ලේකම් ආචාර්ය පී බී ජයසුන්දර මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා අධිකරණයට දැනුම් දුන්නේ මෙම පනත් කෙටුම්පතේ සිදුවිය යුතු සංශෝධන කිහිපයක් රජය නීතිපතිවරයා ‌වෙත ඉදිරිපත් කර ඇති බවයි. යෝජිත කොමිසම නිකුත් කරනු ලබන රෙගුලාසි පාර්ලිමේන්තු අනුමැතිය සදහා ඉදිරිපත් කිරීම වැනි කරුණු ඒ අතරට ඇතුළත් බව රොමේෂ් ද සිල්වා මහතා තවදුරටත් සදහන් කළා. නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ෆර්ෂානා ජමිල් මහත්මිය අධිකරණයට දැනුම් දුන්නේ යෝජිත පනත් කෙටුම්පතට පාර්ලිමේන්තු කාරක සභා අවස්ථාවේදි සංශෝධන කිහිපයක් සිදු කිරීමට රජය තීරණය කර ඇති බවයි. අදාළ සංශෝධන ඇතුළත් ලේඛනයක්ද ඇය ශ්‍රේෂ්ඨාධිකරණයට ඉදිරිපත් කළා. මෙහිදී ජනාධිපති ලේකම්වරයා පනත් කෙටුම්පතට සිදු කිරීමට නියමිත බවට දැනුම් දුන් සංශෝධන හා අතිරේක සොලිසිටර් ජෙනරාල්වරිය ඉදිරිපත් කළ කරුණු අතර අපහැදිලිතාවක් දක්නට ලැබුණා. මේ හේතුවෙන් පෙත්සම් විභාගය හෙට පෙරවරු දහය දක්වා කල් තැබීමටයි පංච පුද්ගල විනිසුරු මඩුල්ල තීරණය කළේ. පෙත්සම් විභාගය අතරවාරයේ දී යළි කරුණු දැක්වූ නීතිපතිවරයා වෙනුවෙන් පෙනි සිටි අතිරේක සොලිසිටර් ජෙනරාල් ෆර්ෂානා ජමිල් මහත්මිය සදහන් කළේ යෝජිත කොමිසම ශ්‍රී ලංකා භූමිය මත ක්‍රියාත්මක සියලු අන පනත්වලට යටත් බවයි. කොළඹ වරාය නගර කලාපය විධිමත් ලෙස කොළඹ පරිපාලන දිස්ත්‍රික්කයට එක්කර නැති බවට පෙත්සම්කාර පාර්ශවය එල්ල කරන චෝදනා පදනම් විරහිත බවද ඇය ප්‍රකාශ කළා. ඕනෑම දිස්ත්‍රික්කයක මායිම් සංශෝධනය කිරීමට නීතියෙන් ඉඩකඩ ඇති බව පෙන්වා දුන් නියෝජ්‍ය සොලිසිටර් ජෙනරාල්වරිය කොළඹ වරාය නගර භූමිය කොළඹ පරිපාලන දිස්ත්‍රික්කයට එක් කිරීම හා ඊට අදාළ නිවේදනය නිකුත් කිරීම විධිමත්ව සිදුව තිබෙන බවද අධිකරණය හමුවේ සදහන් කළා. මෙම පනත් කෙටුම්පත පාර්ලිමේන්තු න්‍යාය පත්‍රයට එක් කිරීමට පෙර එය පළාත් සභා යොමු නොකිරීම ව්‍යවස්ථාවට පටහැනි බවට පෙත්සම්කාර පාර්ශ්වය චෝදනා කර තිබෙනවා. එහෙත් විශේෂ ආර්ථික කලාප පළාත් සභා විෂයට අයත් නොවන බව නියෝජ්‍ය සොලිසිටර් ජෙනරාල් ෆර්ෂානා ජමිල් මහත්මිය තවදුරටත් පෙන්වා දුන්නා. විශේෂ ආර්ථික කලාප ස්ථාපිත කෙරෙන්නේ ජාතික ප්‍රතිපත්තියකට අනුවයි. මෙම පනත් කෙටුම්පතේ වගන්ති තුළින් පළාත් සභා විෂය සමග ගැටුමක් සිදු නොවන බවද අතිරේක සොලිසිටර් ජෙනරාල්වරිය පෙන්වා දුන්නා. මෙම පනත් කෙටුම්පතින් කිසිදු පුරවැසියෙකුගේ මූලික අයිතිවාසිකම් උල්ලංඝනය වීමක් සිදු නොවන බවද මෙහිදී අවධාරණය කෙරුණා.             ", "URL": "https://www.itnnews.lk/2023/10/05/333040/", "Category": "දේශීය පුවත්", "Parent URL": null}