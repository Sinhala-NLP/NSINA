{"Source": "ITN news", "Timestamp": "ஜனவரி 14, 2022 11:20", "Headline": "உழவர் திருநாளாம் தைத்திருநாள் இன்றாகும்..", "News Content": "உழவர் திருநாளாம் தைப்பொங்கல் தினம் இன்றாகும். உலகெங்கிலும் வாழும் தமிழ் மக்களின் முதன்மையான சமய மற்றும் கலாசார பண்டிகையாக இது கருதப்படுகிறது. இயற்கையுடன் பிணைந்த, விவசாயத்தை அடிப்படையாகக் கொண்ட பாரம்பரிய வாழ்க்கை முறையையும், பயிர்களுக்கு வளம் சேர்த்த சூரியனுக்கு நன்றி செலுத்துவதையும் தைப்பொங்கல் தினம் குறிக்கிறது. உலகம் சிறப்புற இயங்க தேவையான ஒளியையும், அதன் மூலம் சக்தியையும் அளிக்கும் சூரிய பகவானுக்கு நன்றி செலுத்தும் வகையில் கொண்டாடுவதே தைத் திருநாளின் நோக்கமாகும். இந்த நாளை, பொங்கல் படையலிட்டு, சூரிய பூஜை செய்வது மிகவும் விசேஷடமானது. ஆடிப்பட்டம் தேடி விதை என்பார்கள். அவ்வாறு ஆடி மாதத்தில் விதைக்கப்பட்டவை விளைச்சலோடு அறுவடைக்குத் தயாராகும் காலம் தை மாதமாகும். அந்தவகையில் வியர்வை சிந்தி உழைத்த மக்களுக்குப் பலனைத்தரும் காலத்தைக் கொண்டாடும் விதமாகவும், வாழ்வளித்த இயற்கைக்கும் இறைவனுக்கு நன்றி செலுத்தும் வகையிலும், கொண்டாடப்படும் அற்புதத் திருநாளாம் தைத் திங்களின் முதல்நாள் பொங்கல் திருநாள். இந்நிலையில் சுயாதீன தொலைக்காட்சி ஊடகவலையமைப்பின் வசந்தம் வானொலி தைப்பொங்கல் திருநாளை முன்னிட்டு விசேட நிகழ்வுகளை ஏற்பாடு செய்திருந்தது. யாழ்ப்பாணம் சங்கானை செங்கர்படை மகா தேவ பிள்ளையார் ஆலய முன்றலில் நிகழ்வு இடம்பெற்றது. பால்பொங்கி சூரிய நமஸ்காரம் செய்து, ஆசீர்வாதம் பெறப்பட்டது. இந்து சமய கலாசாரத்திற்கு முன்னுரிமை வழங்கி நிகழ்வு ஏற்பாடு செய்யப்பட்டிருந்ததோடு அதில் கலந்துகொண்ட சிறுவர், சிறுமிகளுக்கு பரிசில்களும் வழங்கப்பட்டன. சுயாதீன தொலைக்காட்சி ஊடகவலையமைப்பின் தலைவர் நிரோஷன் பிரேமரத்னவின் வழிகாட்டலின் கீழ் இடம்பெற்ற பொங்கல் நிகழ்வில், வசந்தம் வானொலியின் உதவி முகாமையாளர் எம்.எல்.கிருபாகரன் மற்றும் வசந்தம் வானொலியின் அறிவிப்பாளர்களும் இணைந்திருந்தனர். ", "URL": "https://www.itnnews.lk/2023/10/05/388739/", "Category": "Breaking News,தேசிய செய்திகள்,முதன்மை செய்தி", "Parent URL": null}