{"Source": "ITN news", "Timestamp": "ජූනි 15, 2021 15:21", "Headline": "ඇෆ්ගනිස්ථාන සරණාගතයින් ඉහළ යා හැකි බවට ජගත් සංවිධානය අනතුරු අඟවයි", "News Content": "ඇෆ්ගනිස්ථානයේ සේවයේ නියුත් විදෙස් භට කණ්ඩායම් ඉවත් වීමත් සමගම එරට සරණාගතයින් සංඛ්‍යාව ඉහළ යා හැකි බවට ජගත් සංවිධානය අනතුරු අගවනවා. ඇමරිකාව ඇතුලු අනෙකුත් විදෙස් රටවලින් අනුයුක්ත කර ඇති භට කණ්ඩායම් මෙම වසරේ සැප්තැම්බර් මාසය වනවිට ඇෆ්ගනිස්ථානයෙන් සම්පූර්ණයෙන් ඉවත් කිරීමට නියමිතයි. ඒ සමගම ඇෆ්ගනිස්ථානය තුළ ත්‍රස්ත ක්‍රියා යළිත් වරක් ඉහළ යා හැකි බවට ජගත් සංවිධානයේ සරණාගතයින් පිළිබද ප්‍රධානි ෆිලිපෝ ග්‍රෑන්ඩ් පවසනවා. ලොව පුරා ඇෆ්ගනිස්ථාන සරණාගතයින් ලක්ෂ විසි පහක් පමණ වාසය කරන අතර එරට තුළ පමණක් තවත් ලක්ෂ 48 ක් පමණ සරණාගත භාවයට පත්ව ඇති බව ජගත් සංවිධානය සදහන් කරනවා. ඇෆ්ගනිස්ථාන රජය හා තලෙයිබාන් සංවිධානය අතර සාම සාකච්ඡා වට කිහිපයක් පැවැත්වුණද මේ වන තෙක් ඒ කිසිදු සාකච්ඡාවක් සාර්ථක වී නැහැ. සාමාන්‍ය වැසියන් ඉලක්ක කර ගනිමින් පසු ගිය සතියේදී එල්ල කෙරුණු මරාගෙන මැරෙන බෝම්බ ප්‍රහාරයකින් ද පුද්ගලයින් දස දෙනෙකු ජීවිතක්ෂයට පත් වුණා.   ", "URL": "https://www.itnnews.lk/2023/10/05/342896/", "Category": "ජාත්‍යන්තර පුවත්", "Parent URL": null}