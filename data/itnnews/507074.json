{"Source": "ITN news", "Timestamp": "අගෝස්තු 10, 2023 13:44", "Headline": "මෙවර යල කන්නයේ වැඩිම වගා හානිවීම් කුරුණෑගල දිස්ත්‍රික්කයේ", "News Content": "මෙවර යල කන්නයේ දී සිදුවී ඇති වගා හානි වීම් තක්සේරු කිරීමේ කටයුතු වහාම අරඹන්නැයි කෘෂිකර්ම අමාත්‍ය මහින්ද අමරවීර මහතා කෘෂිකාර්මික හා ගොවිජන රක්ෂණ මණ්ඩලයට උපදෙස් දී තිබුණා. ඒ අනුව මේ වනවිට කෘෂිකාර්මික හා ගොවිජන රක්ෂණ මණ්ඩලය විසින් සෑම දිස්ත්‍රික්කයක්ම ආවරණය වන පරිදි වහා හානි තක්සේරු කිරීම් ආරම්භ කර තිබෙනවා. වගා හානි තක්සේරු කිරීමේ කටයුතු පිළිබඳව කෘෂිකර්ම අමාත්‍ය මහින්ද අමරවීර මහතා අද (10)  පෙරවරුවේ කෘෂිකාර්මික හා ගොවිජන රක්ෂණ මණ්ඩලයේ සභාපති ඩබ්. එම්. එම්. බී. වීරසේකර මහතාගෙන් කරුණු විමසුවා. යල කන්නයේ පවතින දැඩි නියඟය හේතුවෙන් දිස්ත්‍රික්ක  කිහිපයක වගා හානි සිදුවී ඇතත් දැනට සිදු කර තිබෙන තක්සේරු කිරීම් අනුව වැඩිම  වගා හානි සිදුවීම් වාර්තා වන්නේ කුරුණෑගල දිස්ත්‍රික්කයෙන් බව සභාපතිවරයා සඳහන් කළා. මේ සම්බන්ධව සවිස්තරාත්මක වාර්තාවක් ඉදිරි සතිය තුළ කෘෂිකර්ම අමාත්‍ය මහින්ද අමරවීර මහතාට ලබා දීමට නියමිතයි. කෙසේ වුවද මෙතෙක් කෘෂිකාර්මික හා ගොවිජන රක්ෂණ මණ්ඩලය විසින් වගා හානි සඳහා ගෙවා ඇති වැඩිම මුදල් ප්‍රමාණය මෙවර යල කන්නය සඳහා ගෙවීමට රජයට සිදුවනු ඇති බව පැවසූ අමාත්‍යවරයා එම මුදල් ප්‍රමාණය කෙතෙක් ද යන්න සිතා ගැනීමටවත් නොහැකි වනු ඇතැයි ද සඳහන් කළා. වගාහානි වන්දි ගෙවීමේ දී පූර්ණ හානි, මධ්‍යම හානි සහ සුළු හානි වශයෙන් අංශ තුනක් යටතේ වන්දි ලබා දීමට කෘෂිකාර්මික හා ගොවිජන රක්ෂණ මණ්ඩලය කටයුතු කරයි. පසුගිය වසරේ වසරේ මෙම මණ්ඩලය විසින් වගා හානි සඳහා ගෙවා ඇති මුදල රුපියල් මිලියන 1700ක් පමණ වෙනවා. කෘෂිකර්ම අමාත්‍ය මහින්ද අමරවීර මහතා අද දින (10)  පෙරවරුවේ කෘෂිකාර්මික හා ගොවිජන රක්ෂණ මණ්ඩලයේ පැවැති සාකච්ඡාවක දී මෙම  තොරතුරු විමසනු ලැබුවා.   ", "URL": "https://www.itnnews.lk/2023/10/05/507074/", "Category": "Breaking News,දේශීය පුවත්", "Parent URL": null}