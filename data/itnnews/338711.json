{"Source": "ITN news", "Timestamp": "මැයි 23, 2021 12:29", "Headline": "ජාතික තරුණ දිනය වෙනුවෙන් ක‍්‍රීඩා ඇමතිගෙන් පණිවුඩයක්", "News Content": "තාරුණ්‍යයේ ශක්තිය විදහා පෑ මෑත කාලීන හොදම උදාහරණය කොවිඩ් නයින්ටීන් වසංගතය හමුවේ පීඩාවට පත් ජනතාව වෙනුවෙන් සේවා ඉටු කිරීමට තරුණයන් ගත් අභියෝගය බව අමාත්‍ය නාමල් රාජපක්ෂ මහතා පවසනවා. ජාතික තරුණ දිනය වෙනුවෙන් පණිවුඩයක් නිකුත් කරමිනුයි අමාත්‍ය නාමල් රාජපක්ෂ මහතා මේ බව සදහන් කළේ. 1983 වසරේ මැයි මස 23 වනදා කොළඹ බණ්ඩාරනායක අනුස්මරණ සම්මන්ත්‍රණ ශාලාවේදී ශ්‍රී ලංකා යෞවන සමාජ සම්මේලනය නිල වශයෙන් ස්ථාපිත කිරීම සිහිපත් කරමින් 1999 වසරේ සිට මෙම දිනය වාර්ෂිකව සැමරීම සිදුවනවා. ජීවිතයේ වටිනාම කාලය බුද්ධියට ඉඩදී කටයුතු කිරීමෙන් තමන්ගේ මෙන්ම රටේ අනාගතය ද බැබලවීමට අවස්ථාව උදා වන බවයි නාමල් රාජපක්ෂ මහතා සදහන් කරන්නේ. රට පුරා විසිරී සිටින තරුණ තරුණියන්ගේ නව අදහස්වලට සවන් දෙමින් ඔවුන්ගේ දැක්ම රටේ දැක්ම සමග යාවත්කාලීන කිරීමට අවස්ථාව ලැබීම සම්බන්ධයෙන් තමා සතුටු වන බවද ඒ මහතා පවසනවා. දකුණු ආසියාවේ විශාලතම ස්වෙච්ඡා සංවිධානය ලෙස ශ්‍රී ලංකා යෞවන සමාජ සම්මේලනය හැදින්වෙනවා. ජාතික තරුණ සේවා සභාවේ ද මැදිහත් වීම යටතේ එම සම්මේලනය කොවිඩ් ආසාදිතයන් වෙනුවෙන් දින දහයක් තුළ ඇදන් දස දහසක් නිෂ්පාදනය කිරීමේ අභියෝගය ද සාර්ථක ලෙස ජය ගත්තා. රටේ පවතින ලේ හිගයට පිළියමක් ලෙස ලේ පරිත්‍යාග කිරීමට මෙරට තරුණ තරුණියන් සිදු කරන කැපවීම ද අමාත්‍යවරයාගේ ඇගයීමට ලක්වුණා.     ", "URL": "https://www.itnnews.lk/2023/10/05/338711/", "Category": "දේශීය පුවත්", "Parent URL": null}