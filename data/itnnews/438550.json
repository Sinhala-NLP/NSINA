{"Source": "ITN news", "Timestamp": "ඔක්තෝබර් 3, 2022 13:30", "Headline": "මධ්‍යම කඳුකරයට තද වැසි – නාය යෑමෙන් කාන්තාවක් ජිවිතක්ෂයට", "News Content": "අධික වැසි හේතුවෙන් දිඹුලපතන,  මවුන්ට් වර්නන් තේ වතු යායේ පිහිටි නිවසකට පස් කන්දක් වැටීමෙන් නිවස තුළ සිටි කාන්තාවක මියගොස් තිබෙනවා. අද උදෑසන මෙම කාන්තාව සිය දියණිය සමග මුලුතැන්ගේ සිටින අවස්ථාවේ පස් කන්ද කඩාවැටී ඇති අතර දියණියට අනතුරක් සිදුව නැහැ. මෙම අනතුරෙන් මියගියේ 46 හැවිරිදි තුන්දරු මවක්. හැටන් ගාමිණී පුර ප්‍රදේශයේ නිවසක් මතට විශාල මාර ගසක් කඩා වැටීමෙන් එහි සිටි අඹුසැමි යුවලක් තුවාල ලැබුවා. නිවසට ද දැඩි අලාභ හානි සිදුව ඇති බවයි පොලීසිය ප්‍රකාශ කළේ. මේ අතර මධ්‍යම කදුකරයට ඇදහැලෙන අධික වර්ෂාවත් සමග ජලාශ කිහිපයක වාන් දොරටු විවෘත කර තිබෙනවා. ලක්ෂපාන ජලාශයේ වාන් දොරටු තුනක් සහ ඉහළ කොත්මලේ ජලාශයේ වාන් දොරටු දෙකක් විවෘත කර තිබෙනවා. කාසල්රී සහ මාවුස්සාකැලේ ජලාශවල ජල මට්ටම පිටාර මට්ටමට ආසන්න වෙමින් පවතිනවා. කැනියොන්,  ලක්ෂපාන,  නව ලක්ෂපාන,  පොල්පිටිය සහ විමලසුරේන්ද්‍ර ජලාශවල ජල ම්ටටම ශීඝ්‍ර යෙන් ඉහළ යාමත් සමග විදුලි උත්පාදනය උපරිම ධාරිතාවෙන් සිදුකරන බව බලාගාර ඉංජිනේරුවරුන් පවසනවා. ", "URL": "https://www.itnnews.lk/2023/10/05/438550/", "Category": "දේශීය පුවත්", "Parent URL": null}