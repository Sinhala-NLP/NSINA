{"Source": "ITN news", "Timestamp": "ඔක්තෝබර් 20, 2021 12:15", "Headline": "කුෂිනගර් ජාත්‍යන්තර ගුවන්තොටුපොළ විවෘත කෙරේ – පළමු ගුවන්යානය ශ්‍රී ලංකාවෙන්", "News Content": "ඉන්දියාවේ කුෂිනගර් ගුවන්තොටුපොළ ජාත්‍යන්තර ගුවන්තොටුපොළක් බවට පත් කිරීම සංකේතවත් කරමින් ශ්‍රී ලංකාවේ සිට පියාසර කරන ශ්‍රී ලංකන් ගුවන් යානය කටුනායක ගුවන්තොටුපලෙන් අද අලුයම පිටත්ව ගියා. මෙම උත්සවයට මෙරටින් වැඩම කරන මහා සංඝරත්නය සහ අමාත්‍ය නාමල් රාජපක්ෂ මහතා ඇතුළු පිරිසක් ඊට එක්ව සිටියා. කුෂි නගර් ජාත්‍යන්තර ගුවන්තොටුපොල ඉන්දීය අග්‍රාමාත්‍ය නරේන්ද්‍ර මෝදි මහතා අතින් විවෘත කෙරුණා. මෙම ඓතිහාසික අවස්ථාවට පළමු ගුවන් යානය ශ්‍රී ලංකාවෙන් පැමිණෙන්නේ නම් තමන් සතුටුවන බව ඉන්දීය අග්‍රාමාත්‍යවරයා අග්‍රාමාත්‍ය මහින්ද රාජපක්ෂ මහතාට දැනුම් දී තිබුණා. ඒ අනුවයි ශ්‍රී ලංකන් ගුවන් යානයක් පළමුව එහි ගොඩබැස්සවීමට තීරණය කෙරුණේ. මහා සංඝයාවහන්සේ 95 නමක සහ අමාත්‍ය නාමල් රාජපක්ෂ , රාජ්‍ය අමාත්‍යවරුන් වන ඩී.වී චානක , සිසිර ජයකොඩි , ශ්‍රී ලංකන් ගුවන් සේවයේ සභාපති අශෝක පතිරගේ යන මහත්වරුන් ඇතුළු පිරිසක් මෙම යානයෙන් පිටත්ව ගියා. ඔවුන්ට සුබපැතීම සඳහා අමාත්‍ය ප්‍රසන්න රණතුංග , ශ්‍රී ලංකාවේ ඉන්දීය මහකොමසාරිස් ගෝපාල් භග්ලේ යන මහත්වරුන් ගුවන්තොටුපොළට පැමිණ සිටියා. ශ්‍රී ලාංකික වන්දනාකරුවන්ගේ දඹදිව චාරිකා තවදුරටත් පහසුකරවීම පිණිසයි කුෂි නගර් ජාත්‍යන්තර ගුවන්තොටුපල විවෘත කෙරෙන්නේ. සංචාරක කර්මාන්තය යථාතත්ත්වයට පත් කර ගැනීමට අවශ්‍ය ක්‍රියාමාර්ග ගෙන ඇති බව අමාත්‍ය ප්‍රසන්න රණතුංග මහතා ප්‍රකාශ  කළා. ", "URL": "https://www.itnnews.lk/2023/10/05/370512/", "Category": "Breaking News,දේශීය පුවත්", "Parent URL": null}