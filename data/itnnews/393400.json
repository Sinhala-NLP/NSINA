{"Source": "ITN news", "Timestamp": "பிப்ரவரி 5, 2022 14:51", "Headline": "ரஷ்ய மற்றும் சீன ஜனாதிபதிகளுக்கிடையில் சந்திப்பு", "News Content": "ரஷ்ய மற்றும் சீன ஜனாதிபதிகள் நேரில் சந்தித்து பேச்சுவார்த்தை நடத்தியுள்ளனர். யுக்ரேன் பதற்றத்திற்கு மத்தியில் குறித்த சந்திப்பு சர்வதேச களத்தில் பேசுபொருளாக மாறியுள்ளது. ரஷ்ய ஜனாதிபதி விளாடிமிர் புடின் சீனாவுக்கு விஜயம் செய்துள்ளார். அவர் சீன ஜனாதிபதி சி ஜிங் பிங்குடன் முக்கிய விடயங்கள் தொடர்பில் பேச்சுவார்த்தை நடத்தியுள்ளார். யுக்ரேன் பிரச்சினை, கொவிட் பரவலை கட்டுப்படுத்தல் மற்றும் இருநாட்டு உறவுகளை பலப்படுத்தல் குறித்து ஜனாதிபதிகள் இருவரும் கவனம் செலுத்தியுள்ளனர். இதேவேளை ரஷ்யாவும், சீனாவும் கண்ணியமான உறவுக்கு எடுத்துக்காட்டென ஜனாதிபதி விளாடிமிர் புடின் தெரிவித்துள்ளார். சீனாவும் ரஷ்யாவும் நட்பு மற்றும் மூலோபாய கூட்டாண்மையின் பாதையில் படிப்படியாக வளர்ந்து வருகின்றன. அவை முன்னோடியில்லாத இயல்புடையவை என ரஷ்ய ஜனாதிபதி புடின் குறிப்பிட்டுள்ளார். தானும் சீன ஜனாதிபதியும் உலக பிரச்சினைகளை தீர்ப்பதில் பொதுவான கருத்துக்களை பகிர்ந்துக்கொள்ளும் நண்பர்கள் நாம் எப்போதும் நெருக்கமான தொடர்பை பேணுகின்றோமெனவும் ரஷ்ய ஜனாதிபதி விளாடிமிர் புடின் ஊடகங்களுக்கு கருத்து தெரிவித்த போது குறிப்பிட்டுள்ளார். ", "URL": "https://www.itnnews.lk/2023/10/05/393400/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}