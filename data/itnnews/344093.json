{"Source": "ITN news", "Timestamp": "ජූනි 21, 2021 16:04", "Headline": "ඔලිම්පික් උළෙල ආරම්භ කිරීමට ටෝකියෝ අග නුවර සියලු කටයුතු සූදානම්", "News Content": "ටෝකියෝ ඔලිම්පික් උළෙල ආරම්භ කිරීමට ජපානයේ ටෝකියෝ අග නුවර සියලු කටයුතු සූදානම් බව විදෙස් මාධ්‍ය සඳහන් කරනවා. ක්‍රීඩක ක්‍රීඩිකාවන් සඳහා නිර්මාණය කෙරුණු  ඔලිම්පික් ගම්මානය නිරීක්ෂණයට මාධ්‍යයට අද අවසර ලැබුණා. ක්‍රීඩක ක්‍රීඩිකාවන් එකොලොස් දහසක් තරග පැවැත්වෙන කාල සීමාව තුළදී මෙම ගම්මානයේ ලැගුම් ගැනීමට නියමිතයි. ඔවුන්ට අවශ්‍ය සියලු පහසුකම් වලින් සමන්විතව මෙම ගම්මානය නිර්මාණය කර ඇති ආකාරය මාධ්‍ය වාර්තා කර සිටියා. ලබන මස 23 වන දින ඔලිම්පික් උළෙල ආරම්භ කිරීමට නියමිතයි.  කොරෝනා වයිරස ව්‍යාප්තිය හේතුවෙන් පසුගිය වසරේදි පැවැත්වීමට තිබූ ඔලිම්පික් උළෙලයි මෙම වසර දක්වා කල් තබනු ලැබුවේ. මේ වන විටත් රටවල් කිහිපයකින් තරගාවලියට සහභාගි වන කණ්ඩායම් ජපානයේ ටෝකියෝ අගනුවරට පැමිණ සිටිනවා. නිවාස 12000 කින් යුතු ගොඩනැගිලි 23 ක් , භාණ්ඩ හුවමාරු මධ්‍යස්ථාන , බැංකු කටයුතු , තැපැල් කාර්යාල, වෙළෙඳ මධ්‍යස්ථාන ඇතුලු ක්‍රීඩකයින්ට අවශ්‍ය සියලුම පහසුකම්වලින් මෙම ගම්මානය සමන්විතයි.     ", "URL": "https://www.itnnews.lk/2023/10/05/344093/", "Category": "ජාත්‍යන්තර පුවත්", "Parent URL": null}