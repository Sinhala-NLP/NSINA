{"Source": "ITN news", "Timestamp": "පෙබරවාරි 27, 2023 18:14", "Headline": "අත්‍යවශ්‍ය ආනයන සදහා ලෝක බැංකුවෙන් ඩොලර් මිලියන 400ක්", "News Content": "ලෝක බැංකුවේ ජාත්‍යන්තර මූල්‍ය සංස්ථාව ශ්‍රී ලංකාවට ඇමෙරිකා ඩොලර් මිලියන 400ක් ලබාදීමට එකඟතාව පළකර තිබෙනවා. අත්‍යවශ්‍ය ආනයන සිදුකිරීම සදහා හුවමාරු පහසුකමක් ලෙසයි මෙම ඩොලර් මිලියන 400ක මුදල ලබාදෙන්නේ. ශ්‍රී ලංකාවේ විදෙස් ප්‍රේෂණ හා අපනයන සිදුකිරීම සදහා සියයට 30ක දායකත්වයක් ලබාදෙන පෞද්ගලික බැංකු තුනකට ඖෂධ,  ආහාර හා පොහොර ඇතුළු අත්‍යවශ්‍ය ආනයන සදහා මෙම අරමුදල් පහසුකම සැපයෙන බව ජාත්‍යන්තර මූල්‍ය සංස්ථාව නිවේදනය කළා. වසර 70ක් තුළ දරුණුතම ආර්ථික අර්බුදයකට මුහුණදී සිටින ශ්‍රී ලංකාවට මෙම අරමුදල් බෙහෙවින් වැදගත් වනු ඇති බවයි ඔවුන් පෙන්වා දෙන්නේ. පසුගිය වසරේ දී ශ්‍රී ලංකාවේ ආර්ථිකය සියයට 9.2කින් හැකිලී ගිය අතර මෙම වසරේ දී එය සියයට 4.2 කින් හැකිලී යනු ඇති බව ලෝක බැංකු දත්ත වාර්තා පෙන්වා දෙනවා. ජාත්‍යන්තර මූල්‍ය සංස්ථාවේ කළමනාකාර ජූන් යන්ග් පාර්ක් පෙන්වා දෙන්නේ ලබාදෙන අරමුදල් තුළින් ශ්‍රී ලංකාවේ ආයෝජක ප්‍රජාව තුළ විශ්වාසය ඉහළ නැංවීමත් ආර්ථිකයට සහාය වීමත් අරමුණ වී ඇති බවයි.             ", "URL": "https://www.itnnews.lk/2023/10/05/463805/", "Category": "Breaking News,දේශීය පුවත්", "Parent URL": null}