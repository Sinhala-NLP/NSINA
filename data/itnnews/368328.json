{"Source": "ITN news", "Timestamp": "ඔක්තෝබර් 10, 2021 16:29", "Headline": "“නිදහසට කරුණු කියන්නේ නැහැ. එක නීතියක්, එක රටක් යටතේ දූෂණයෙන් තොරව, නිවැරදිව ඉදිරියට යාමට සහාය දෙන්න”", "News Content": "ජනතාවට පොරොන්දු වූ ආකාරයට නව ව්‍යවස්ථාවක් හා නව ඡන්ද ක්‍රමයක් ඇති කිරීමට කටයුතු කරන බව ජනාධිපති ගෝඨාභය රාජපක්ෂ මැතිතුමා පවසනවා. අදට යෙදී ඇති ශ්‍රී ලංකා යුද හමුදාවේ 72 වන සංවත්සරය වෙනුවෙන් පැවති උත්සවයේ දීයි ජනාධිපතිතුමා මේ බව සදහන් කළේ. අනුරාධපුර සාලියපුර ගජබා රෙජිමේන්තු මූලස්ථානයේ දී යුද හමුදා 72 වන සංවත්සරය පැවැත්වුණා. ශ්‍රී ලංකා යුද හමුදාව 1949 වසරේ අංක 17 දරණ යුද හමුදා පනතට අනුව ස්ථාපනය කෙරුණා. රටේ ආරක්ෂාව උදෙසා විශාල කාර්ය භාර්යයක් ඉටු කළ ශ්‍රී ලංකා යුද හමුදාව පාබල ආධාරක සහ සේවා රෙජිමේන්තු 25 කින් සමන්විතයි. සෞඛ්‍ය මාර්ගෝපදේශවලට යටත්ව සංවිධාන කෙරුණු යුද හමුදා සැමරුම් උළෙලට පැමිණි ජනාධිපතිතුමා සාලියපුර ගජබා රෙජිමේන්තු කදවුරේ අභිනවයෙන් ඉදි කෙරුණු සරඹ භූමිය විවෘත කර රණවිරු අයිතියට පත් කළා. අනතුරුව ජනාධිපතිතුමා උත්තමාචාර පෙළ පාලියද නිරීක්ෂණය කළා. ජනාධිපතිතුමා මේජර් ජනරාල් විජේ විමලරත්න මහතාගේ පිළිරුවට ද පුෂ්පෝඋපහාර දැක්වුවා. පසුව රෙජිමේන්තු මූලස්ථානයේ නිරීක්ෂණ චාරිකාවකට ද එතුමා එක් වුණා. ගජබා රෙජිමේන්තු මූලස්ථානයේ නව පරිපාලන ගොඩනැගිල්ල හා ක්‍රීඩාංනගය විවෘත කිරීම මෙන්ම ක්‍රීඩාගාරය සදහා මුල්ගල තැබීම ද ජනාධිපතිතුමා අතින් සිදුවුණා. ජනාධිපතිතුමාගේ සංචාරය සනිටුහන් කරමින් යුද හමුදාපති ජනරාල් ශවේන්ද්‍ර සිල්වා මහතා ජනාධිපතිතුමා වෙත සමරු තිළිණයක් පිරි නැමුවා. ආරාධිතයන් සදහා වූ සමරු සටහන් පොතෙහි අත්සන් තැබූ ජනාධිපතිතුමා සංචාරය සනිටුහන් කරමින් පැළයක් රෝපණය කිරීමට ද කටයුතු කළා. මෙම අවස්ථාවට ආරක්ෂක ලේකම් විශ්‍රාමික ජනරාල් කමල් ගුණරත්න මහතා ඇතුළු යුද හමුදා ප්‍රධානින් රැසක් එක්ව සිටියා. සැමරුම් උත්සවය අමතමින් ජනාධිපතිතුමා සමස්ත රට වැසියන්ගෙන් ඉල්ලා සිටියේ එක නීතියක් එක රටක් යටතේ දූෂණයෙන් තොරව නිවැරදිව ඉදිරියට යාම සදහා සහය දෙන ලෙසයි.       ", "URL": "https://www.itnnews.lk/2023/10/05/368328/", "Category": "දේශීය පුවත්", "Parent URL": null}