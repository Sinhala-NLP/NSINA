{"Source": "ITN news", "Timestamp": "மார்ச் 3, 2022 12:08", "Headline": "எரிபொருள் மற்றும் மின்சார நெருக்கடிக்கு நாளை மறுதினம் தீர்வு என்கின்றார் அமைச்சர் காமினி லொக்குகே..", "News Content": "எரிபொருள் மற்றும் மின்சார நெருக்கடிக்கான தீர்வு நாளை மறுதினம் அளவில் பெற்றுக்கொடுக்கப்படுமென மின்சக்தி அமைச்சர் காமினி லொக்குகே தெரிவித்துள்ளார். நாளையதினம் முதல் மின்வெட்டை அமுல்ப்படுத்தாமல் இருப்பதற்கு நடவடிக்கைகள் எடுக்கப்பட்டு வருவதாக அமைச்சர் சுட்டிக்காட்டியுள்ளார். எரிபொருள் மற்றும் மின்சார நெருக்கடி தொடர்பில் ஜனாதிபதி மற்றும் பிரதமர் ஆகியோர் கூடுதல் கவனம் செலுத்தியுள்ள நிலையில், இரு தலைவர்கள் தலைமையிலும் பேச்சுவார்த்தைகள் முன்னெடுக்கப்பட்டுள்ளதாக அமைச்சர் காமினி லொக்குகே தெரிவித்தார். துறைசார் அமைச்சர்கள் உரிய கூட்டுத்தாபனங்களின் தலைவர்கள் ஆகியோரை இணைத்து பேச்சுவார்த்தைகள் முன்னெடுக்கப்பட்டுள்ளன. அதன்போது எதிர்வரும் 5ம் திகதி பிரச்சினைக்கான தீர்வு பெற்றுக்கொடுக்கப்படுமென ஜனாதிபதி தெரிவித்தததாக அமைச்சர் காமினி லொக்குகே தெரிவித்துள்ளார். இதேவேளை நேற்றையதினம் அமுல்ப்படுத்தப்பட்ட விதத்திலேயே இன்றையதினமும் ஏழரை மணித்தியால மின்வெட்டு அமுல்ப்படுத்தப்படுமென பொதுப்பயன்பாட்டு ஆணைக்குழு தெரிவித்துள்ளது. கடந்த டிசம்பர் மாதம் 3ம் திகதி நாடளாவிய ரீதியில் ஏற்பட்ட மின்துண்டிப்பு தொடர்பிலும் பொதுப்பயன்பாட்டு ஆணைக்குழு விசாரணைகளை முன்னெடுத்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/399195/", "Category": "Breaking News,தேசிய செய்திகள்", "Parent URL": null}