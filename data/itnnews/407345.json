{"Source": "ITN news", "Timestamp": "අප්‍රේල් 19, 2022 09:53", "Headline": "මුදල් ඇමති ඇතුළු ශ්‍රී ලංකා නියෝජිත කණ්ඩායම IMF සමඟ සාකච්ඡා අරඹයි", "News Content": "මුදල් අමාත්‍ය අලි සබ්රි මහතා ඇතුළු ශ්‍රී ලංකා නියෝජිත කණ්ඩායම ජාත්‍යන්තර මූල්‍ය අරමුදල සමග සාකච්ඡා ආරම්භ කළා. අද ආරම්භ වූ සාකච්ඡා ලබන 24 වනදා දක්වා ඇමෙරිකාවේ වොෂින්ටන් හිදී පැවැත්වීමට නියමිතයි. මුදල් අමාත්‍ය අලි සබ්රි මහතා සහ ජාත්‍යන්තර මූල්‍ය අරමුදලේ කළමනාකාර අධ්‍යක්ෂ ක්‍රිස්ටලීනා ජෝර්ජිවා මහත්මිය අතර හමුව මුල්‍ය අරමුදලේ ප්‍රධාන මූලස්ථානයේදී පැවැත්වුණා. ශ්‍රී ලංකාවට ණය සහනයක් ලබා ගැනීම සම්බන්ධයෙන් මෙහිදී දීර්ඝ ලෙස සාකච්ඡා වී තිබෙනවා. මහබැංකු අධිපති ආචාර්ය නන්දලාල් වීරසිංහ, මුදල් අමාත්‍යාංශ ලේකම් මහින්ද සිරිවර්ධන මහතා ඇතුළු කන්ඩායමක් එම සාකච්ඡා සදහා සහභාගී වනවා. ශ්‍රී ලංකාව තුළ පවතින ආර්ථික අර්බුදය සමනය කිරීම සදහා දැනටමත් ගෙන ඇති පියවර ජාත්‍යන්තර මුල්‍ය අරමුදලේ ඇගයීමට ලක්ව තිබෙනවා. ශ්‍රී ලංකා ආර්ථිකය නගා සිටුවීමට අඛන්ඩව සහාය දෙන බවයි ජාත්‍යන්තර මූල්‍ය අරමුදලේ කලමනාකාර අධ්‍යක්ෂවරිය ප්‍රකාශ කර තිබෙන්නේ.අයිඑම්එෆ් වෙතින් කඩිනම් මූල්‍ය සහායක් සදහා මුදල් අමාත්‍යවරයා ඉල්ලීමක් කර ඇති අතර ඒ සදහා ඇප පාර්ශ්වයක් ලෙස ශ්‍රි ලංකාව වෙනුවෙන් ඉන්දීය රජය පෙනී සිටින බවටද අලි සබ්රි මහතා ප්‍රකාශ කර තිබෙනවා.     ", "URL": "https://www.itnnews.lk/2023/10/05/407345/", "Category": "Breaking News,දේශීය පුවත්", "Parent URL": null}