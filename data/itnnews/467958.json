{"Source": "ITN news", "Timestamp": "මාර්තු 14, 2023 13:29", "Headline": "වෛද්‍ය වර්ජනයෙන් රෝගීන්ට දැඩි පිඩා", "News Content": "රජයේ බදු ප්‍රතිපත්තියට එරෙහිව වෛද්‍යවරුන් ඇතුළු ක්ෂේත්‍ර රැසක් මේ වන විට වෘත්තීය ක්‍රියාමාර්ගවලට එළඹ සිටිනවා. ඒ සම්බන්ධයෙන් විශේෂ සාකච්ඡාවක් ජනාධිපති ලේකම් කාර්යාලයේ දී ඊයේ රාත්‍රි යේ පැවත්වුණා. මුදල් අමාත්‍යාංශයේ ලේකම්,  ජනාධිපති වෘත්තීය සමිති උපදේශක ඇතුළු පිරිසක් ඊට එක්ව සිටි අතර එම සාකච්ඡා යම් ප්‍රගතියක් පවතින බවයි වෘත්තීය සමිති නියෝජිතයන් පවසන්නේ. අදාළ සාකච්ඡාව පිළිබද තොරතුරු ජනාධිපතිවරයා වෙත දැන්වීමෙන් අනතුරුව ජනාධිපතිවරයා විසින් අද දිනයේ දී සාධනීය පිළිතුරක් ලබා දෙනු ඇතැයි යන්න ඔවුන්ගේ විශ්වාසයයි. කෙසේ වෙතත් වෘත්තිය ක්‍රියාමාර්ගය අත්හිටුවීමට තරම් යහපත් ප්‍රතිචාරයක් නොලැබුණු බැවින් ඊයේ දිනයේ වෘත්තිය ක්‍රියාමාර්ගය සිදු කෙ‌රුණු පළාත් හැර සෙසු  පළාත්වල අද දිනයේදී වැඩ වර්ජනය ක්‍රියාත්මක කරන බවයි රජයේ වෛද්‍ය නිලධාරීන්ගේ සංගමය පවසන්නේ. විශ්වවිද්‍යාල, බැංකු වරාය ඇතුළු අනෙකුත් ක්ෂේත්‍රවලත් තවදුරටත් වෘත්තීය ක්‍රියාමර්ගය ක්‍රියාත්මකයි. වරාය වෘත්තීය සමිති අද දෙවන දිනටත් අකුරට වැඩ කිරිමේ ක්‍රියාමාර්ගයක නිරතව සිටිනවා. මධ්‍යම තැපැල් හුවමාරුව ද අද පස්වරු 4සිට වර්ජනයට එක්වන බව එහි වෘත්තීය සමිති පවසනවා. අද මධ්‍යම රාත්‍රීයේ සිට සියලුම තැපැල් සේවාවන් වර්ජනයට එක්වන බවයි ඔවුන් පවසන්නේ. විදුලි බල ඉංජිනේරුවරුන් අද සිට සතියක් අකුරට වැඩ කිරිමේ වෘත්තීය ක්‍රියාමාර්ගයක නිරතව සිටිනවා. විදුලිය බිද වැටීමක් සිදු නොවන නමුත් බිද වැටීම් යතා තත්ත්වයට පත් කිරීමට වෙනදාට වඩා වැඩි වේලාවක් ගතවනු ඇති බවයි ඔවුන් පවසන්නේ. මේ අතර තමන් වර්ජනයට එරෙහි බව වෘත්තීය සංගම් රැසක් පවසනවා. රාජ්‍ය, අර්ධ රාජ්‍ය, පෞද්ගලික වෘත්තීය සමිති එකමුතුව, ජාතික බැංකු සේවක  සංගමය, වරාය ජාතික සේවක සංගමය,  ජාතික අධ්‍යාපන සේවක සංගමය,  රාජ්‍ය සේවා ජාතික සෞඛ්‍ය සේවක සංගමය,  වෘත්තීය දේශක සංගමය සහ රජයේ කර්මාන්ත ශාලාවේ සේවක සංගමය ඒ අතර වනවා.  ඔවුන් පවසන්නේ දේශපාලන අවශ්‍යතා මත සිදු කෙරෙන වැඩ වර්ජනය අසාධාරණ බවයි. හෙට දිනයේදී තම සේවාවන් නිසි පරිදී පවත්වාගෙන යන බව සමස්ත ලංකා අන්තර් පළාත් පොදු පාසල් ළමුන් ප්‍රවාහන සංගමය පවසනවා.   ", "URL": "https://www.itnnews.lk/2023/10/05/467958/", "Category": "Breaking News,නවතම පුවත්", "Parent URL": null}