{"Source": "ITN news", "Timestamp": "செப்டம்பர் 28, 2022 13:25", "Headline": "நுரைச்சோலை செயலிழப்பை அடுத்து தனியார் துறையினரிடமிருந்து மின்கொள்வனவு..", "News Content": "நுரைச்சோலை அனல்மின் நிலையத்தின் மூன்றாம் தொகுதி செயலிழந்துள்ள நிலையில், தனியார் மின் உற்பத்தி நிலையங்களிலிருந்து மின்சாரத்தை கொள்வனவு செய்வதற்கு பொது பயன்பாட்டு ஆணைக்குழு, இலங்கை மின்சார சபைக்கு அனுமதி வழங்கியுள்ளது. நுரைச்சோலை அனல்மின் நிலையத்தில் பாதிப்பு ஏற்பட்டுள்ள நிலையில் மின் துண்டிப்பை அதிகரிக்காமல், தொடர்ச்சியாக மின் விநியோகத்தை வழங்க நடவடிக்கை எடுக்கப்படுமென அமைச்சர் கஞ்சன விஜேசேகர நேற்றைய தினம் குறிப்பிட்டிருந்தார். நுரைச்சோலை அனல்மின் நிலையத்தின் மூன்றாம் தொகுதி செயலிழந்ததையடுத்து 270 மெகாவொட் மின்சாரம் தேசிய மின் கட்டமைப்புக்கு கிடைக்கப்பெறுவதில் பிரச்சினை எழுந்துள்ளது. எனினும் குறித்த மின் கொள்ளளவை களனிதிஸ்ஸ, எம்பிலிப்பிட்டிய எஸ் மின் உற்பத்தி நிலையங்களிலிருந்து பெற்றுக்கொள்ள எதிர்ப்பார்ப்பதாக இலங்கை மின்சார சபையின் பேச்சாளரொருவர் தெரிவித்துள்ளார். களனிதிஸ்ஸ மின் உற்பத்தி நிலையத்திலிருந்து 170 மெகாவொட் மின்சாரத்தையும், எம்பிலிப்பிட்டிய எஸ் மின் உற்பத்தி நிலையத்திலிருந்து 100 மெகாவொட் மின்சாரத்தையும் பெற்றுக்கொள்ள எதிர்ப்பார்க்கப்பட்டுள்ளது. அத்தோடு நிலக்கரி மின் உற்பத்தியினூடாக 15.8 வீத மின்சாரமும், நீர்மின் உற்பத்தியினூடாக 52.01 சதவீத மின்சாரமும், அனல்மின் நிலையத்தினூடாக 11.03 சதவீத மின்சாரமும், காற்றாலை மின் உற்பத்தி நிலையத்தினூடாக 1.35 சதவீத மின்சாரமும் தேசிய மின் கட்டமைப்புக்கு இணைக்கப்படுவதாக அமைச்சர் கஞ்சன விஜேசேகர தனது டுவிட்டர் பக்கத்தில் குறிப்பிட்டுள்ளார். அத்தோடு தனியார் துறையின் அனல்மின் நிலையங்களிலிருந்து 17.72 சதவீத மின்சாரமும், தனியார் காற்றாலை மின் உற்பத்தி நிலையங்களிலிருந்து 1.39 சதவீத மின்சாரமும், சூரியசக்தியூடாக 0.42 சதவீத மின்சாரமும் தேசிய மின் கட்டமைப்புக்கு பெற்றுக்கொடுக்கப்படுகிறது. இதேவேளை விகாரைகளுக்கான மின் பட்டியல் தொடர்பில் காணப்படும் பிரச்சினை குறித்து இன்றைய தினம் அமைச்சர் கஞ்சன விஜேசேகரவுடன் பேச்சுவார்த்தைகளை முன்னெடுக்கவுள்ளதாக, இராஜாங்க அமைச்சர் விதுர விக்ரமநாயக்க தெரிவித்துள்ளார். ", "URL": "https://www.itnnews.lk/2023/10/05/437652/", "Category": "Breaking News,தேசிய செய்திகள்", "Parent URL": null}