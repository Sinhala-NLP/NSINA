{"Source": "ITN news", "Timestamp": "අගෝස්තු 21, 2023 16:12", "Headline": "කංචන විජේසේකර , විදුලිබල මණ්ඩලයේ අධ්‍යක්ෂ මණ්ඩල කැඳවයි", "News Content": "විදුලිබල හා බලශක්ති අමත්‍ය කංචන විජේසේකර , විදුලිබල මණ්ඩලයේ අධ්‍යක්ෂ මණ්ඩලය කැඳවා කරුණු කීපයක් පිළිබඳව ඔවුන් දැනුවත් කර තිබෙනවා. මෑතකදී උස්සස්වීම් ලබා දීමේදී එක් වැඩ කරන දිනයක් පමණක් තිබියදී නිළධාරිනියකට උසස්වීම් ලබා දීම සම්බන්දයෙන් වාර්තාවක් ලබා දෙන ලෙසයි ඇත්තේ. ඉදිරි සියලු උස්සස්වීම් සිදු කිරීමේදී 2025 වසරේ සිට නියෝජ්‍ය සාමාන්‍යධිකාරිවරයකුට වසර තුනක් සහ අතිරේක සාමාන්‍යධිකාරිවරයකු වසර දෙකක් විශ්‍රාම යාමට පෙර තිබිය යුතු යැයි වශයෙන් මෙයට පෙර අධ්‍යක්ෂ මණ්ඩලය විසින් ගෙන තිබු තීරණය මේ මොහොතේ සිට ක්‍රියාත්මක කරන ලෙස දන්වා තිබෙනවා. එමෙන්ම වර්තමාන සාමාන්‍යධිකාරිවරයා එළෙඹෙන මස විශ්‍රාම යාමට නියමිත බැවින් නව සාමාන්‍යධිකාරිවරයකු පත් කිරීමට පෙර අමාත්‍යංශයේ අනුමැතිය ලබා ගන්නා ලෙස සහ යෝජනා කරන නම් වසර 3ක් වත් සේවා කාලයක් ඉදිරියට කල හැකි පුද්ගලයන් විය යුතු බව දන්වා ඇති බවද සඳහන්. විදුලිබල මණ්ඩලයේ ප්‍රතිව්‍යුහගත කිරීමේ කටයුතු වල වත්මන් ප්‍රගතිය සම්බන්ධයෙන් ඔවුන් දැනුවත් කරන ලද අතර නීතිපතිවරයාගේ අනුමැතිය ලද සැණින් ප්‍රතිව්‍යුහගත කිරීමේ කෙටුම්පතට අවශ්‍ය කැබිනට් අනුමැතිය ලබාගන්නා බවද දන්වාසිටි අතර, ප්‍රතිව්‍යුහගත කිරීමේ කටයුතු සිදුවන මේ සමය තුල එම කටයුතුවලට බාධාවන හෝ එම කටයුතු අභියෝගයට ලක්කරන තීරණ ක්‍රියාත්මක නොකිරීමේ වැදගත්කම සිහිපත් කර තිබෙනවා. ප්‍රතිව්‍යුහගත කිරීමේ වැඩසටහනට සමගාමීව මානව සම්පත් විගණනයක් ක්‍රියාත්මක හෙයින්, නව බදවාගැනීම් සහ ස්ථිර කිරීම සිදු නොකළ යුතු බවට සහ එක් එක් සිද්ධියට අදාලව අමාත්‍යාංශයේ අවසරයක් ලබාගතයුතු බවට මීට පෙර දන්වා ඇති ආකාරයට ක්‍රියාත්මක කල යුතු බවද පෙන්වා දුන් බව සඳහන් පුහුණු විදේශ සංචාර වෙනුවෙන් නිළධාරීන් නම් කිරිම්දී වසර 3ක් හෝ තව දුරටත් සේවය කල හැකි නිළධාරීන් නම් කරන ලෙස සහ සංචාරවලින් තොරව එම කටයුතු කිරීමට මාර්ගගත ක්‍රමයන් යොදා ගන්නා ලෙසද දන්වා තිබෙනවා. භෞතික සම්පත් විගණනයක් ක්‍රියාත්මක හෙයින් නව ගොඩනැගිලි සහ කාර්යාල මිලදී ගැනීම හෝ කුලියට ගැනීමද නවතා දමන ලෙස දන්වා සිටි අතර රථවාහන කුලියට ගැනීම් නතරකිරීම සම්බන්ධයෙන් ද ඔවුන්ගේ අවධානය යොමු කෙරුණා. ව්ශ්‍රාම වැටුප් අරමුදල වෙනුවෙන් විදුලිබල මණ්ඩලයේ 8% ක දායකත්වය ප්‍රමාණවත් නොවන හෙයින් එය ඉහල නැංවීමට කටයුතු කලයුතු බව දන්වා සිටි අතර හදිසි විදුලි මිලදීගැනීම් නතර කර අඛණ්ඩව විදුලිබලය ලබාදීම සදහා වන දිගු කාලීන විදුලිබල සැලසුම ක්‍රියාත්මක කිරීම වෙනුවෙන්, විදුලිය මිලදී ගැනීමට අවශ්‍ය ප්‍රසම්පාදන කටයුතු සදහා අවශ්‍ය කටයුතු සම්පාදනයටද උපදෙස් ලබා දී තිබෙනවා.   ", "URL": "https://www.itnnews.lk/2023/10/05/509898/", "Category": "දේශීය පුවත්", "Parent URL": null}