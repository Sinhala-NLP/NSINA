{"Source": "ITN news", "Timestamp": "මාර්තු 6, 2023 16:06", "Headline": "නායයාම් නිරීක්ෂණයට විශේෂ කණ්ඩායමක් 18 වංගුවට", "News Content": "මහියංගනය මහනුවර 18 වංගුව ප්‍රධාන මාර්ගයේ සිදු වු නායයාම පිළිබද ජාතික ගොඩනැගිලි පර්යේෂණ සංවිධානයේ කණ්ඩායමක් අද පරීක්ෂණ සිදුකළා. ඒ ඉදිරියේ දී ගත යුතු ක්‍රියාමාර්ග පිළිබද තීරණය කිරීම සදහායි. 18 වංගුව මාර්ගයේ 14 වංගුව ප්‍රදේශයේ ඊයේ සිදු වු නායයාමක් හේතුවෙන් මාර්ගය තාවකාලිකව වසා දැමුණා. ඊයේ පස්වරුව වන විට එක් මංතීරුවක් රථ වාහන ධාවනයට විවෘත කෙරුණු අතර තවදුරටත් මාර්ගය භාවිතයේ දී විමසිලිමත් වන ලෙසයි දැනුවත් කෙරුණේ. ජාතික ගොඩනැගිලි පර්යේෂණ සංවිධානයේ නායයාම් අධ්‍යයන හා අවධානම් කළමනාකරණ අංශයේ අධ්‍යක්ෂ ගාමිණි ජයතිස්ස මහතා ඇතුළු නිලධාරීන් කණ්ඩායමක් එම ස්ථානයට පැමිණ පරීක්ෂණ සිදුකළා. මෙම නායයම් තත්ත්වය පිළිබද සොයා බලා මාර්ග සංවර්ධන අධිකාරිය සමග ඉදිරියේ දී කළ යුතු කටයුතු පිළිබද තීරණය කිරීමට නියමිතයි.       ", "URL": "https://www.itnnews.lk/2023/10/05/465718/", "Category": "Breaking News,දේශීය පුවත්", "Parent URL": null}