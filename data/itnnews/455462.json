{"Source": "ITN news", "Timestamp": "ජනවාරි 13, 2023 15:38", "Headline": "කොළඹ ආනන්ද විද්‍යාලයේ ප්‍රවෘත්ති විකාශන ඒකක නව කාර්යාලය විවෘත කෙරේ", "News Content": "කොළඹ ආනන්ද විද්‍යාලයේ ප්‍රවෘත්ති විකාශන ඒකක නව කාර්යාලයක් විවෘත කෙරුණා. ඒ ආරක්ෂක ලේකම් විශ්‍රාමික ජෙනරාල් කමල් ගුණරත්න මහතාගේ ප්‍රධානත්වයෙන්. ආනන්ද විද්‍යාලයේ කුලරත්න ශාලාවේ උඩුමහලේ මෙම ප්‍රවෘත්ති විකාශන ඒකක නව කාර්යාලය විවෘත කෙරුණා. ආදි ආනන්දීය වෘත්තිකයන්ගේ සංසදයත්, ආදි ආනන්දීය ප්‍රවෘත්ති විකාශන ඒකකයත් එක්ව රුපියල් මිලියන පහකට අධික මුදලක් යොදවා නවීන පහසුකම් සහිතවයි මෙම කාර්යාලය නිමවා ඇත්තේ. පහසුකම් සහිත රැස්වීම් පරිශ්‍රයක්, ආදර්ශ වේදිකාවක්, හඩ කැවීම් මැදිරියක්, ප්‍රවෘත්ති සංස්කරණ කටයුතු සදහා පරිගණක සහ අන්තර්ජාල පහසුකම්, වීඩියෝ කැමරා, බහුමාධ්‍ය ප්‍රක්ෂේපණ ආදී පහසුකම්වලින් නව කාර්යාලය සමන්විත වනවා. නව කාර්යාලය සිසු අයිතියට පත් කරමින් අදහස් දැක්වූ ආරක්ෂක ලේකම්වරයා කියා සිටියේ ජාතික වගකීම් ඉටු කිරීමේදී ආනන්ද විද්‍යාලයෙන් ලැබුණු පන්නරය ඉමහත් බවයි. ආනන්ද විද්‍යාලයේ විදුහල්පති ඩී එම් එල් පී දිසානායක මහතාගේ මූලිකත්වයෙන් සංවිධාන කර තිබූ මෙම අවස්ථාවට ප්‍රධාන දේශකයා ලෙස සහභාගී වූයේ විදේශ කටයුතු අමාත්‍යාංශයේ හිටපු ලේකම් රවිනාත් ආරියසිංහ මහතායි.       ", "URL": "https://www.itnnews.lk/2023/10/05/455462/", "Category": "දේශීය පුවත්", "Parent URL": null}