{"Source": "ITN news", "Timestamp": "අප්‍රේල් 23, 2022 11:57", "Headline": "චමින්ද ලක්ෂාන් අද අවසන් ගමන් යයි – ත්‍රිවිධ හමුදාවෙන් විශේෂ ආරක්ෂාව", "News Content": "රඹුක්කන ප්‍රදේශයේ පසුගියදා ඇතිවූ ප්‍රචණ්ඩකාරී තත්ත්වය හමුවේ පොලිසිය සිදුකළ වෙඩි තැබීමෙන් මිය ගිය චමින්ද ලක්ෂාන්ගේ දේහය පිළිබද අවසන් කටයුතු අද සිදු කෙරෙනවා. රඹුක්කන ප්‍රදේශයේ මේ වන විට ආරක්ෂාව තර කර ඇති බවයි අප වාර්තාකරු පවසන්නේ. පසුගිය 19 වනදා රඹුක්ක පැවති විරෝධතාව ප්‍රචණ්ඩකාරී ලෙස උත්සන්න වීමත් සමග ගැටුම්කාරී තත්ත්වයක් මතුවුණා. සිද්ධියෙන් පොලිස් නිලධාරීන් 15 දෙනෙකු සහ සිවිල් වැසියන් 14 දෙනෙකු තුවාල ලැබුවා.  පොලිස් වෙඩි පහරින් මිය ගිය  චමින්ද ලක්ෂාන්ගේ දේහය පිළිබද අවසන් කටයුතු අද දිනයේ සිදුකිරීමටයි සැලසුම්කර ඇත්තේ. එහිදී යම් කලහකාරී සිදුවීමක් ඇතිවීම වැළැක්වීම සදහා ප්‍රදේශයේ ආරක්ෂාව තර කර තිබෙනවා. දේහය පිළිබද පශ්චාත් මරණ පරික්ෂණ සිදු කිරීමෙන් අනතුරුව දේහය ඥාතීන්වෙත පෙරේදා පස්වරුවේ භාරදුන්නා. දේහය නිවසේ තැන්පත් කිරීමෙන් පසු දේශපාලනඥයන් ඇතුළු විවිධ පිරිස් එයට අවසන් ගෞරව දැක්වුවා. එක්සත් ජාතික පක්ෂ නායක රනිල් වික්‍රමසිංහ  මහතා ද අද පෙරවරුවේ චමින්ද ලක්ෂාන්ගේ දේහයට අවසන් ගෞරව දැක්වීමට ක්‍රියා කළා. මේ අතර නොසන්සුන්තාව පාලනය කිරිම සඳහා සත්භාවය අරමුණු කර ගනිමින්  විරෝධතාකරුවන්ට දණහිසෙන් පහළට වෙඩි තැබිමට තමන් නියෝග කළ බව ඒ වන විට කෑගල්ල කොට්ඨාශය බාර ජ්‍යෙෂ්ඨ පොලිස් අධිකාරීවරයාව සිටි කේ. බි කීර්තිරත්න මහතා  අධිකරණය  හමුවේ ඊයේ පිළිගත්තා. ඔහු අධිකරණය හමුවේ වැඩිදුරටත් ප්‍රකාශ කළේ දිගින් දිගටම ප්‍රචන්ඩකාරීව හැසිරුණු පිරිස පාලනයට ජනතාවගේ සහ පොදු දේපළ ආරක්ෂාව වෙනුවෙන් තමන් මෙම තීරණය ගත් බවයි. මෙවන් පසුබිමක මානව හිමිකම් කොමිෂන් සභාව හමුවේ පෙනී සිටි  පොලිස්පති සි.ඩි වික්‍රමරත්න මහතා කියා සිටියේ මහජන උද්ඝෝශණ වලට වෙඩි තැබිමට තමන් කිසිවිටෙකත්  උපදෙස් ලබා නොදුන් බවයි. කෙසේ වෙතත්  පොලිසිපතිවරයා ඇතුළු තවත් උසස් නිලධාරීන් කිහිපදෙනෙකුම මානව හිමිකම් කොමිසන් සභාව ඉදිරියේ අනිද්දා දිනයේ තවදුරටත් ප්‍රකාශ ලබා දිමට නියමිතව තිබෙනවා .       ", "URL": "https://www.itnnews.lk/2023/10/05/407965/", "Category": "Breaking News,දේශීය පුවත්", "Parent URL": null}