{"Source": "ITN news", "Timestamp": "நவம்பர் 3, 2021 12:25", "Headline": "மத்திய வங்கி ஆளுநருக்கு எதிரான மனு நிராகரிப்பு..", "News Content": "மத்திய வங்கியின் ஆளுநர் அஜித் நிவாட் கப்ராலின் நியமனத்திற்கு எதிரான மனு மேன்முறையீட்டு நீதிமன்றில் நிராகரிக்கப்பட்டுள்ளது. முன்னாள் அமைச்சர் அஜித் நிவாட் கப்ரால் மத்திய வங்கியின் ஆளுநராக நியமிக்கப்பட்ட தீர்மானத்தை வலுவிலக்கச் செய்து, அவர் தொடர்பான விசாரணைகளை மேற்கொள்ள பொலிஸ் மா அதிபருக்கு உத்தரவொன்றை வெளியிடுமாறு கோரி தாக்கல் செய்யப்பட்ட ரீட் மனுவே இவ்வாறு விசாரணைக்கு எடுத்துக் கொள்ளாமல் நிராகரிக்கப்பட்டுள்ளது. சோஹித ராஜகருணா மற்றும் தம்மிக கனேபொல ஆகிய மேன்முறையீட்டு நீதியரசர்கள் குழாம் உத்தரவை பிறப்பித்துள்ளது. குறித்த மனுவை பரிசீலித்த போது அதற்கு முதற்கட்ட எதிர்ப்பை தெரிவித்த சட்டமா அதிபர், அஜித் நிவாட் கப்ரால் மத்திய வங்கியின் ஆளுநராக நியமிக்கப்பட்டமை ஜனாதிபதியினால் மேற்கொள்ளப்பட்டதாகவும், அரசியலமைப்பின் 35 ஆவது சரத்தின் அடிப்படையில் குறித்த நியமனத்தை சவாலுக்கு உட்படுத்தி ரீட் கட்டளையொன்றை பிறப்பிக்க முடியாதெனவும் தெரிவித்திருந்தார். சட்டமா அதிபரினால் முன்வைக்கப்பட்ட முதற்கட்ட எதிர்ப்பை நீதிமன்றம் ஏற்றுக் கொள்வதாக தெரிவித்த நீதியரசர்கள் குழாம் குறித்த மனுவை நிராகரித்து உத்தரவிட்டது. ", "URL": "https://www.itnnews.lk/2023/10/05/373576/", "Category": "Breaking News,தேசிய செய்திகள்", "Parent URL": null}