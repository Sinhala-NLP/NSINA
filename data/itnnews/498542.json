{"Source": "ITN news", "Timestamp": "ජූලි 9, 2023 17:33", "Headline": "පොලිස්පති සී.ඩී. වික්‍රමරත්නට තවත් මාස 3ක සේවා දිගුවක්", "News Content": "සී ඩී වික්‍රමරත්න මහතාට පොලිස්පති ධුරය සඳහා අද සිට යළි මාස තුනක සේවා දිගුවක් ලබාදී තිබෙනවා. ජනාධිපති රනිල් වික්‍රමසිංහ මහතා සහ මහජන ආරක්ෂක අමාත්‍ය ටිරාන් අලස් මහතා අතර පැවති සාකච්ඡාවේ දී මෙම තීරණය ගෙන තිබෙන්නේ. පොලිස්පතිවරයා ලෙස කටයුතු කළ සී ඩී වික්‍රමරත්න මහතාගේ සේවා කාලය පසුගිය මාර්තු මස 25වනදායින් අවසන් වු අතර ජනාධිපතිවරයා විසින් ඒ මහතා වෙත මාස 3ක සේවා දිගුවක් ලබාදුන්නා. එම සේවා කාලය ද පසුගිය ජුනි 25 වනදායින් අවසන් වුණා. පොලිස්පති ධුරය පුරප්පාඩු වී සති දෙකකට ආසන්න කාලයක් ගතවුවද තවමත් පොලිස්පතිවරයෙකු පත්කර නැති පසුබිමක මේ සම්බන්ධයෙන් බොහෝ පාර්ශවයන්ගේ විවේචන ද එල්ල වුණා. පොලිස්පතිවරයා සම්බන්ධයෙන් නිර්දේශ ඉදිරිපත් කරන ලෙස මහජන ආරක්ෂක අමාත්‍යවරයාට ලබාදී තිබු උපදෙස් මත එම නිර්දේශ අද ජනා‍ධිපතිවරයා වෙත ඉදිරිපත් කර තිබෙනවා. එම අවස්ථාවේ ජනාධිපතිවරයා සහ මහජන ආරක්ෂක අමාත්‍යවරයා අතර මේ සම්බන්ධයෙන් සාකච්ඡාවක් ද පැවති අතර අනතුරුව තීරණය කර තිබෙන්නේ සී ඩී වික්‍රමරත්න මහතාට අද සිට ක්‍රියාත්මක වන පරිදි මාස 3ක සේවා දිගුවක් ලබාදීමටයි.   ", "URL": "https://www.itnnews.lk/2023/10/05/498542/", "Category": "දේශීය පුවත්", "Parent URL": null}