{"Source": "ITN news", "Timestamp": "ඔක්තෝබර් 5, 2023 11:10", "Headline": "අනුරාධපුර ගබඩාවක දිරාපත් වෙමින් තිබෙන බඩඉරිඟු වියළන යන්ත්‍ර දෙක වහාම සවිකරන්න – කෘෂි ඇමති SAPP ව්‍යාපෘතියට නියෝග කරයි", "News Content": "කෘෂිකර්ම අමාත්‍යාංශය යටතේ ක්‍රියාත්මක වන කුඩා පරිමාණ කෘෂිව්‍යවසායකත්ව වැඩ සටහන ( SAPP- Small Scale Agricultural Participation Project )  විසින් 2019 දී මිල දී ගෙන මෙතෙක් නිසි ප්‍රයෝජනයක් ගෙන නැති බඩඉරිඟු වියළන යන්ත්‍ර දෙකක් අනුරාධපුර උපුල්දෙනියේ ගබඩාවක දිරාපත් වෙමින් තිබීම සම්බන්ධයෙන් කෘෂිකර්ම අමාත්‍ය මහින්ද අමරවීර මහතා ඊයේ (04) අදාල ව්‍යාපෘතිය නිලධාරින්ගෙන්  ප්‍රශ්න කළා. 2019 දී රුපියල් කෝටියකට අධික මුදලක් වැය කර මිල දී ගන්නා ලද මෙම බඩඉරිඟු වියලන යන්ත්‍ර දෙක අනූරාධපුර දිස්ත්‍රික්කයේ බඩඉරිඟු වගා කරන ගොවීන්ගේ බඩඉරිඟු අස්වැන්න වියලා ගැනීම සඳහා මිල දී ගෙන තිබුනත් මෙතෙක් ඒවා සවි කිරීමට පියවර නොගත් බව  කුඩා පරිමාණ කෘෂි ව්‍යවසායකත්ව වැඩ සටහනේ නිලධාරින් පිළිගත්තා. ඔවුන් නිදහසට විවිධ කරුණු  ඉදිරිපත් කළද 2019 සිට මේ දක්වා මෙම යන්ත්‍ර දෙක නිසි ප්‍රයෝජනයක් නොගෙන අත්හැර දමා තිබීම සම්බන්ධව අමාත්‍ය මහින්ද අමරවීර මහතා අදාල නිලධාරින්ට චෝදනා කළා. කෙසේ වුවද මෙම බඩඉරිඟු වියළන යන්ත්‍ර දෙක අනුරාධපුර දිස්ත්‍රික්කයේ ස්ථාන දෙකක වහාම ස්ථාපිත කිරීමට ඊයේ තීරණය කරනු ලැබුවා. ඒ අනුව මහඉළුප්පල්ලම කෘෂිකාර්මික ගොවිපොළේ හා උපුල්දෙනිය ප්‍රදේශයේ මෙම යන්ත්‍ර දෙක සවි කිරීමට නියමිතයි. දිනකට බඩඉරිඟු මෙට්‍රික් ‌ටොන් 3000ක් එක් යන්ත්‍රයකින් වියළීමට හැකියාව ඇති අතර බඩඉරිඟු පමණක් නොව වී සහ අනෙකුත් කවර බෝගයක් වුවද වියලීමට හැකිවීම මෙම යන්ත්‍රවල සුවිශේෂත්වයයි. රුපියල් කෝටියකට වැඩි මුදලක් වැය කර මිල දී ගන්නා ලද මෙම වියළන යන්ත්‍ර දෙක මෙතෙක් කිසිදු ප්‍රයෝජනයක් ගෙන නොමැතිව උපුල්දෙනියේ ගබඩාවක අත්හැර දමා ඇති බවට අනුරාධපුර දිස්ත්‍රික්කයේ බඩඉරිඟු වගා කරන ගොවීන් පිරිසක් කෘෂිකර්ම අමාත්‍යවරයාට පැමිණිළි කර තිබුණා. ඒ අනුව ක්‍රියාත්මක වූ අමාත්‍යවරයා ඊයේ (04) එම ව්‍යාපෘතියේ නිලධාරින් කැදවා මේ සම්බන්ධව කරුණු විමසීමක් සිදු කර අදාල පියවර ගත්තා.               ", "URL": "https://www.itnnews.lk/2023/10/05/520742/", "Category": "Breaking News,දේශීය පුවත්", "Parent URL": null}