{"Source": "ITN news", "Timestamp": "අගෝස්තු 2, 2022 12:51", "Headline": "ලොරියක් තුළ තිබී ඩීසල් ලීටර් 2,740 ක් සොයා ගැනේ", "News Content": "ඉන්ධන තොග සගවා තබන පුද්ගලයින් අත්අඩංගුවට ගැනීමේ මෙහෙයුම් අඛණ්ඩව ක්‍රියාත්මක කෙරෙනවා. කන්තලේ ප්‍රදේශයේ දී කළ මෙහෙයුමකදී අධි ශීතකරණය සහිත ලොරියක් තුළ තිබී ඩීසල් ලීටර් 2,740 ක් සොයා ගැණුනා. සැකකරුවෙකු ද අත්අඩංගුවට ගැණුන අතර ඩීසල් ප්‍රවාහනය සදහා යොදාගත් ලොරි රථය ද පොලිස් භාරයට ගැණුනා. මඩකලපුව කාත්තන්කුඩි ආර්යන්පති සෙල්වාන්ගකර් ප්‍රදේශයේ සගවා තිබූ ඩීසල් ලීටර් 135 ක් සමග සැකකරුවෙකු කාත්තන්කුඩි පොලීසිය මගින් අත්අඩංගුවට ගත්තා. බැරල් 6 ක මෙම ඉන්ධන සගවා තිබූ බවයි පොලීසිය ප්‍රකාශ කළේ. කිව් ආර් ක්‍රමවේදයට අනුව වෙනත් ඉන්ධන හලකින් අදාළ ඉන්ධන තොගය ලබාගත් යතුරුපැදි 50 ක් සහ ත්‍රි රෝද රථ 25 ක් මනංපිටිය ඉන්ධන පිරවුම්හලෙන් ද ඉන්ධන ලබා ගැනීමට උත්සාහ දැරීමේ දී ඔවුන්ට අවවාද කර හරවා යැවීමට පොලීසිය කටයුතු කළා. මෙම කණ්ඩායම සෙවනපිටිය වැලිකන්ද අරලගන්විල ආදී ප්‍රදේශවලට බෙදී ගොස් ඔවුන් ඉන්ධන ලබාගෙන ඇති බවටයි හෙළිවී තිබෙන්නේ. මහනුවර අලවතුගොඩ ඉන්ධන පිරවුම්හලේ හිමිකරු තම මෝටර් රථයෙන් පෙට්‍රල් ලීටර් 125 ක් ප්‍රවාහනය කරමින් සිටියදී අත්අඩංගුවට ගැණුනා. වැඩි මිලට අලෙවි කිරීම සදහා ඉන්ධන රැගෙන ගොස් ඇති බවටයි හෙලිවුණේ. වැඩි මිලට පෙට්‍රල් අලෙවි කළ පුද්ගලයින් දෙදෙනෙකු කළුතර උතුර පොලීසිය මගින් අත්අඩංගුවට ගත්තා. පෙට්‍රල් සමග ටර්පන් ටයින් මිශ්‍රකර ජාවාරම සිදුකර ඇති අතර පෙට්‍රල් ලීටරයක් රුපියල් තුන්දහස් පන්සියයකට ආසන්න මුදලකට අලෙවිකර ඇති බව සදහන්. මීරිගම ඉන්ධන පිරවුම් හල්වල ඉන්ධන පෝලිමේ තිබෙන යතුරුපැදිවලින් ඉන්ධන සොරාගන්නා පුද්ගලයෙකු අල්ලා ගස්බැද පොලීසියට භාරදීමට ප්‍රදේශවාසීන් කටයුතු කළා. සැකකරු අධිකරණයට ඉදිරිපත් කිරීමට නියමිත බවයි පොලීසිය ප්‍රකාශ කළේ.   ", "URL": "https://www.itnnews.lk/2023/10/05/426431/", "Category": "දේශීය පුවත්", "Parent URL": null}