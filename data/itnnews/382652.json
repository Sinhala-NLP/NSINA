{"Source": "ITN news", "Timestamp": "டிசம்பர் 14, 2021 12:47", "Headline": "உர நெருக்கடிக்கு தீர்வு காண இலங்கை மற்றும் சீனாவுக்கிடையில் இணக்கப்பாடு..", "News Content": "அரசாங்கம் பதிவு செய்த உரத்தை உரிய தரத்தில் மீள் உற்பத்தி செய்து வழங்குமாறு, தரமற்ற உரத்தை நாட்டுக்கு எடுத்துவந்த சீன நிறுவனத்திற்கு அறிவித்துள்ளதாக அமைச்சர் மஹிந்தானந்த அளுத்கமகே தெரிவித்துள்ளார். குறித்த சீன உர நிறுவனத்திற்கு 6.7 மில்லியன் அமெரிக்க டொலரை செலுத்தவும் அரசாங்கம் தீர்மானித்துள்ளதாக அமைச்சர் குறிப்பிட்டார். எவ்வாறெனினும் குறித்த உரத்தை உரிய முறையில் மீள உற்பத்தி செய்து நாட்டுக்கு வழங்க நடவடிக்கை எடுக்குமாறு குறித்த நிறுவனத்திற்கு அறிவிக்கப்பட்டுள்ளது. இந்நிலையில் இரசாயன உரத்தை இறக்குமதி செய்வதற்கு தனியார் பிரிவினருக்கு அனுமதி வழங்கப்பட்டாலும், குறித்த உரத்தின் விலை அதிகரித்துள்ளமையினால் அவற்றை விற்பனை செய்ய முடியாத நிலை ஏற்படுமென்ற அச்சம் குறித்த நிறுவனங்களுக்கு காணப்படுகின்றது. இதன் காரணமாக உரத்தை இறக்குமதி செய்ய தயங்குவதாக இராஜாங்க அமைச்சர் துமிந்த திசாநாயக்க தெரிவித்துள்ளார். அனுராதபுர பிரதேசத்திலுள்ள விவசாய அமைப்பு பிரதிநிதிகளுடன் இடம்பெற்ற கலந்துரையாடலின்போது அவர் இதனை குறிப்பிட்டார். அனுராதபுரம், திரப்பனை, உலன்குளம் விவசாய அமைப்பின் பிரதிநிதிகளுடனேயே கலந்துரையாடல் இடம்பெற்றது. திரப்பனை பிரதேச செயலக பிரிவிற்குட்பட்ட பகுதியில் சோளப்பயிர்ச்செய்கைக்கென இராஜாங்க அமைச்சரின் தலையீட்டில் யூரியா உரம் வழங்குவதற்கு நடவடிக்கை எடுக்கப்பட்டபோதும், பணம் செலுத்திய சில விவசாயிகளுக்கு இதுவரை உரம் கிடைக்கவில்லையென விவசாய அமைப்பின் பிரதிநிதிகள் தெரிவித்துள்ளனர். அதுதொடர்பில் இராஜாங்க அமைச்சர் துமிந்த திசாநாயக்க கவனம் செலுத்தவேண்டுமென அவர்கள் கோரிக்கை விடுத்தனர். இதுதொடர்பில் கண்டறிந்து தேவையான நடவடிக்கை எடுக்கப்படுமென இராஜாங்க அமைச்சர் இதன்போது குறிப்பிட்டார். உரம் உரிய காலத்தில் கிடைக்காவிடில் விவசாயிகள் முகங்கொடுக்க நேரிடும் பிரச்சினைகள் தொடர்பில் அமைச்சர் கவனம் செலுத்தினார். தனியார் பிரிவினருக்கு இராசயன உர இறக்குமதிக்கான அனுமதியை வழங்கினால் குறித்த உரத்தின் விலை 5 மடங்காக அதிகரிக்கும். இதனால் விற்பனை செய்து கொள்வதில் சிக்கல் நிலை தோன்றலாமென்ற அச்சத்தில் உர நிறுவனங்கள் உர இறக்குமதியை மேற்கொள்ள தயக்கம் காட்டுவதாக இராஜாங்க அமைச்சர் துமிந்த திசாநாயக்க அதன்போது குறிப்பிட்டார். ", "URL": "https://www.itnnews.lk/2023/10/05/382652/", "Category": "Breaking News,தேசிய செய்திகள்,முதன்மை செய்தி", "Parent URL": null}