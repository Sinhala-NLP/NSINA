{"Source": "ITN news", "Timestamp": "මාර්තු 14, 2023 16:04", "Headline": "එක්තැන් වූ අම්මා වෙනුවෙන් දිවියම කැපකරන මේ තරුණයාට ඔබේ උපකාරය අවැසි මොහොතයි මේ – VIDEO", "News Content": "සෙනෙහසට නිර්වචන රාශියක්ම සමාජයේ දකින්න පුළුවන්. මේ අතුරින් දෙමාපියන් සහ දරුවන් අතර පවතින සෙනෙහස තිබෙන්නේ ඉහළම තැනකයි. ඒ සෙනෙහසේ උත්තරීතර බව ලොවටම පෙන්වමින් ගිලන් වූ තම මෑණියන්ව රැකබලා ගැනීමට තමන්ගේ තරුණ ජීවිතයෙන් වැඩි කොටසක් කැප කරන පුතෙක් ගැන අපට වාර්ත වුණා. ඒ කන්තලේ වාන්ඇළ ප්‍රදේශයෙන්. එච් එම් මහේෂ් මධුෂංකගේ වයස අවුරුදු 25ක්. ඔහුගේ අම්මා බී එම් ප්‍රේමාවති. අවුරුදු 52ක් වන මේ අම්මා මේ වන විට එක්තැන්වෙලයි ඉන්නේ. මධුෂංකට මාස හයේ දී පමණ තමයි ඔහුගේ තාත්තා මේ ලෝකෙන් සමු ගත්තා. එතැන් පටන් දරුවන් හදාවඩා ගන්න ආදරණීය අම්මා පුදුමාකාර වෙහෙසක් ගත්තා. කොහොම වුනත් එක්තරා අවස්ථාවක බිම ඇද වැටීමෙන් ඇයගේ උකුල්ඇටයට හානි සිදුවුණා. ඉන් පසු ඇයට සැත්කමක් කෙරුණත් එය ද ආසාර්ථක වුණා. දෛවය මොනතරම් බාධක අරගෙන ආවත් ඒවාට මුහුණ දෙන මහේෂ් මධුෂංක අම්මාගේ සියලු කටයුතු තමන්ගේ අත්දෙකෙන්ම ඉටු කරනවා. ඒ විතරක් නෙවෙයි ගෙදර කෑම ටික උයන්නෙත් ඔහුයි. ප්‍රේමාවති මහත්මියගේ රෝගී තත්ත්වය නැති කර ගන්න උකුල්ඇටයක් බද්ද කළ යුතු බවට වෛද්‍යවරුන් නිර්දේශ කර තිබෙනවා. ඒ වෙනුවෙන් පුංචි ගාණක් නෙවෙයි රුපියල් ලක්ෂ 5ක මුදලක් වැය වනවා. දවසේ මීළග වේල පිරිමහ ගන්නේ කොහොමද කියලා දසඅතේ කල්පනා කරන මේ තරුණයාට රුපියල් ලක්ෂ 5ක් කියන්නේ හිතා ගන්න බැරි මුදලක්. ඒ වුනත් ස්වාධීන රූපවාහිනි ප්‍රවෘත්ති නරඹන අපේ ආදරණීය ප්‍රේක්ෂකයන් අතර සංවේදී හිත් තියන මේ වෙනුවෙන් යමක් තමන්ට හැකි ප්‍රමාණයෙන් කරන්න පුළුවන් මිනිස්සු ඉන්නවා කියලා අපි දන්නවා. එක අපිට විශ්වාසයි. මේ කතාවත් අපි ඔබ හමුවේ තබනවා. ඒ කතාවට සුන්දර අවසානයක් ඔබ ලියා තබාවි කියලා අපි විශ්වාස කරනවා.  ", "URL": "https://www.itnnews.lk/2023/10/05/468022/", "Category": "Breaking News,දේශීය පුවත්", "Parent URL": null}