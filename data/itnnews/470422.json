{"Source": "ITN news", "Timestamp": "මාර්තු 23, 2023 11:17", "Headline": "ඩිජිටල් ආර්ථිකයක් ගොඩනැගීමට සියලු මෙහෙයුම් ආරම්භ කෙරේ", "News Content": "2030 වනවිට නවීන තාක්ෂණය පදනම් කරගත් ඩිජිටල් ආර්ථිකයක් ගොඩනැගීම සදහා සියලු මෙහෙයුම් ආරම්භ කර ඇති බව රාජ්‍ය අමාත්‍ය කනක හේරත් මහතා පවසනවා. එහි මුල් පියවරක් ලෙස ලබන ඔක්තෝබර් මාසයේ සිට නොවැම්බර් මාසය දක්වා ශ්‍රී ලංකාවේදී ජාත්‍යන්තර ප්‍රදර්ශනයක් සහ සම්මන්ත්‍රණයක් පැවැත්වෙන බවයි ඒ මහතා පවසන්නේ. කනක හේරත් මහතා මේ බව සදහන් කළේ නවදිල්ලි නුවර ස්ථාපනය කෙරුණු ජාත්‍යන්තර විදුලි සංදේශ සංගමයේ කලාපීය කාර්යාලය සහ නවෝත්පාදන මධ්‍යස්ථානය විවෘත කිරීමේ අවස්ථාවට එක්වෙමිනුයි. ඉන්දීය අග්‍රාමාත්‍යවරයාගේ ආරාධනයකට අනුව ශ්‍රී ලංකාව වෙනුවෙන් රාජ්‍ය අමාත්‍ය කනක හේරත් මහතා සහභාගි වුණා. ශ්‍රී ලංකාව වෙනුවෙන් අදහස් දැක්වීමට ද මෙහිදී කාලය වෙන්කර තිබුණා. දකුණු ආසියා රටවල විදුලි සංදේශ හා තොරතුරු තාක්ෂණ අමාත්‍යවරුන් සහ ආයතන ප්‍රධානීන් ඊට එක්ව සිටියා. ලෝක බැංකුවේ සහාය ඇතිව ඔක්තෝබරයේ දී ශ්‍රී ලංකාවේ පැවැත්වෙන සම්මන්ත්‍රණයට සහභාගි වන ලෙස කනක හේරත් මහතා ඔවුන්ට ආරාධනයක් ද සිදුකළා.           ", "URL": "https://www.itnnews.lk/2023/10/05/470422/", "Category": "දේශීය පුවත්", "Parent URL": null}