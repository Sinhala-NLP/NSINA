{"Source": "ITN news", "Timestamp": "මැයි 22, 2023 13:17", "Headline": "මැයි 9 සිද්ධීන් ගැන විමර්ශනයක් ඉල්ලා ගොණුකළ පෙත්සමක් ඉල්ලා අස්කර ගැනේ", "News Content": "දේශපාලකයින්ගේ නිවාස ගිනි තැබිමේ සිද්ධීන් ගැන විමර්ෂනයක් ඉල්ලා ගොනුකළ පෙත්සම අද ඉල්ලා අස්කර ගැනුනා. ඒ විමර්ෂනයක් සිදු කරන බවට මහජන ආරක්ෂක ඇමතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල්වරිය දැනුම් දීමත් සමගයි. පසුගිය වසරේ මැයි මස 09 වන දා දිවයින පුරා මැති ඇමැතිවරුන් ඇතුළු දේශපාලකයින්ගේ නිවාස හා දේපල රැසක් ගිනිතබා විනාශ කෙරුණා. එම සිද්ධීන් වලින් පීඩාවට  පත් අමාත්‍ය ආචාර්ය බන්දුල ගුණවර්ධන,  අමාත්‍ය ප්‍රසන්න රණතුංග,  රාජ්‍ය අමාත්‍ය ශෙහාන් සේමසිංහ, රාජ්‍ය අමාත්‍ය ප්‍රසන්න රණවීර යන මහත්වරුන් ඇතුළු දේශපාලනඥයින් 39 දෙනෙකුයි මෙම පෙත්සම ගොනුකර තිබුණේ. එම පෙත්සම අභියාචනාධිකරණය හමුවේ අද කැදවූවා. එහිදි මහජන ආරක්ෂක අමාත්‍යවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල්වරිය ඉකුත් වසරේ මැයි මස නව වනදා ඇති වූ සිද්ධීන් සම්බන්ධයෙන් විධිමත් විමර්ශනයක් සිදුකිරීමට පියවර ගන්නා බවට සිය සේවාදායකයා දැනුම් දී ඇතැයි දන්වා සිටියා. එම කරුණ සම්බන්ධයෙන් සෑහීමකට පත්වන බව සඳහන් කළ පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සංජිව ජයවර්ධන මහතා අදාළ පෙත්සම ඉල්ලා අස්කර ගැනීම සඳහා අවසර දෙන ලෙස ඉල්ලීමක් කලා. එම ඉල්ලීමට අදාළ පෙත්සමේ වගඋත්තරකරු වශයෙන් නම් කර සිටි යුද හමුදා මාණ්ඩලික ප්‍රධානී ශවීන්ද්‍ර සිල්වා මහතා වෙනුවෙන් පෙනී සිටි ජනාධිපති නීතිඥ ෆයිස් මුස්තාපා මහතා විරුද්ධ වුණා. කෙසේ වෙතත් ඉදිරිපත් වූ කරුණු සලකා බැලූ අභියාචනාධිකරණ විනිසුරු මණ්ඩලය පෙත්සම ඉල්ලා අස්කර ගැනීමට අවසරය ලබා දුන්නා.     ", "URL": "https://www.itnnews.lk/2023/10/05/485194/", "Category": "දේශීය පුවත්", "Parent URL": null}