{"Source": "ITN news", "Timestamp": "ඔක්තෝබර් 27, 2022 20:12", "Headline": "2023 අයවැය නොවැම්බර් 14 වනදා පාර්ලිමේන්තුවට", "News Content": "2023 අයවැය නොවැම්බර් 14 වනදා පාර්ලිමේන්තුවට ඉදිරිපත් කිරීමට පාර්ලිමේන්තු කටයුතු පිලිබද කාරක සභාව තීරණය කලා. අය වැය තුන්වන වර කියවීම සදහා වන චන්ද විමසීම පැවැත්වෙන්නේ දෙසැම්බර් 8 වනදායි. 2023 වසර සඳහා වු විසර්ජන පනත් කෙටුම්පත දෙවන වර කියැවීම සඳහා නොවැම්බර් 14වන දා පාර්ලිමේන්තුවට ඉදිරිපත් කිරීමට කතානායක මහින්ද යාපා අබේවර්ධන මහතාගේ ප්‍රධානත්වයෙන් රැස්වු පාර්ලිමේන්තු කටයුතු පිළිබඳ කාරක සභාව තීරණය කළා. ඒ අනුව 14වනදා පස්වරු 1.30ට ජනාධිපති හා මුදල් ආර්ථික ස්ථායිකරණ හා ජාතික ප්‍රතිපත්ති අමාත්‍ය රනිල් වික්‍රමසිංහ මහතා විසර්ජන පනත් කෙටුම්පත දෙවනි වර කියැවිමේ සමාරම්භක කතාව පාර්ලිමේන්තුවට ඉදිරිපත් කරනු ඇති. දෙවන වර කියැවිමේ විවාදය නොවැම්බර් 15වන දා ආරම්භ වන අතර එහි ඡන්ද විමසීම නොවැම්බර් 22වන දා පස්වරු 5ට සිදු කිරීමට නියමිතයි. විසර්ජන පනත් කෙටුම්පතේ කාරක සභා අවස්ථාවේ විවාදය ආරම්භ වන්නේ නොවැම්බර් 23වන දායි. එහි ඡන්ද විමසීම දෙසැම්බර් 08වන දා පස්වරු 5ට පැවැත්වීමට කාරක සභාව එකඟතාව පළ කලා. අයවැය විවාදය පැවැත්වෙන දිනවල දී වාචික පිළිතුරු අපේක්ෂා කරන ප්‍රශ්න ඇසීම සිද්ධ නොකිරිමට ද කාරක සභාවේ දී තීරණය වුණා.   ", "URL": "https://www.itnnews.lk/2023/10/05/442793/", "Category": "දේශීය පුවත්", "Parent URL": null}