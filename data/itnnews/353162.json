{"Source": "ITN news", "Timestamp": "ஜூலை 31, 2021 12:34", "Headline": "அரச சேவைக்கு மீளவும் புத்துயிர் அளிக்கும் சுற்றுநிருபம் வெளியீடு..", "News Content": "சுகாதார வழிமுறைகளுக்கு அமைய நாளை மறுதினம் முதல் அனைத்து அரச ஊழியர்களும் வழமைபோன்று கடமைகளில் ஈடுபடுவதற்கான சுற்றுநிருபம் வெளியிடப்பட்டுள்ளது. கொவிட் 19 வைரஸ் பரவலைக்கட்டுப்படுத்துவதற்கென மட்டுப்படுத்தப்பட்ட அலுவலகக் குழுவினரை வேலைக்கு அழைத்தல் மற்றும் வீடுகளிலிருந்த வண்ணம் கடமைகளை முன்னெடுத்தல் போன்றவற்றிக்கென வெளியிடப்பட்டிருந்த சுற்றுநிரூபம் ரத்துசெய்யப்பட்டுள்ளது. அனைத்து மாவட்டங்களையும் உள்ளடக்கும் வகையில் தடுப்பூசி வழங்கும் வேலைத்திட்டம் நிறைவு கட்டத்தை அடைந்துள்ளது. இதனால் அரச சேவையை தடையின்றி வழமைபோன்று முன்னெடுத்து செல்வதற்கான சந்தர்ப்பம் உருவாகியுள்ளது. சுகாதார அமைச்சு வெளியிட்டுள்ள சுகாதார வழிமுறைகளுக்கு அமைய நாளை மறுதினம் முதல் அனைத்து அரச ஊழியர்களும் வழமைபோன்று கடமைக்கு சமூகமளிக்க வேண்டுமென அறிவிக்கப்பட்டுள்ளது. அரச சேவையை வழமைபோன்று முன்னெடுக்கும் சந்த்ர்ப்பத்தில் சமூக இடைவெளியைப் பேணுதல், முகக் கவசத்தை உரிய முறையில் அணிதல், கைகளை கழுவுதல் போன்ற நடவடிக்கைகள் கட்டாயப்படுத்தப்பட்டுள்ளன. எதிர்வரும் 2 ம் திகதியிலிருந்து அரச ஊழியர்களின் விடுமுறை தொடர்பிலும் வழமைபோன்று காணப்படும் செயன்முறைகள் பின்பற்றப்பட வேண்டுமென அரச சேவைகள் மாகாண மற்றும் உள்ளுராட்சி அமைச்சு தெரிவித்துள்ளது. இந்நிலையில் அரச ஊழியர் ஒருவர் தனிமைப்படுத்தலுக்கு உட்பட்டிருப்பாராயின் குறித்த காலப்பகுதிக்கென அவருக்கு முழுமையான ஊதியம் வழங்கப்படவேண்டும். தனிமைப்படுத்தல் சட்டங்களை மீறிய குற்றச்சாட்டிற்காக தனிமைப்படுத்தலுக்கு உள்ளாக்கப்பட்டிருப்பாராயின் குறித்த ஊதிய சலுகை வழங்கப்படமாட்டாது. தடையின்றி சேவைக்கு சமூகமளிக்கும் வகையில் பொது போக்குவரத்து சேவைகளும் வழமைக்கு திரும்பவுள்ளமை குறிப்பிடத்தக்கது. ", "URL": "https://www.itnnews.lk/2023/10/05/353162/", "Category": "Breaking News,தேசிய செய்திகள்,முதன்மை செய்தி", "Parent URL": null}