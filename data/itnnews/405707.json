{"Source": "ITN news", "Timestamp": "අප්‍රේල් 5, 2022 19:09", "Headline": "මිරිහාන සිද්ධියට අදාළව හඳුනා ගැනීමේ පෙරෙට්ටුවකට ඉදිරිපත් කෙරුණු 31 දෙනාට ඇප", "News Content": "ජනාධිපති ගෝඨාභය රාජපක්ෂ මැතිතුමාගේ මිරිහාන නිවස අසළ මාර්ගයේ පසුගියදා කලහකාරී ආකාරයෙන් පිරිසක් හැසිරීමට අදාළව හඳුනා ගැනීමේ පෙරෙට්ටුවකට ඉදිරිපත් කෙරුණු 31 දෙනා පෞද්ගලික ඇප මත මුදා හැරුණා. ජනාධිපතිවරයාගේ මිරිහාන නිවස අසළ කලහකාරී ලෙස හැසිරෙමින් රුපියල් මිලියන 39 ක වටිනාකමකින් යුත් පොදු දේපලවලට හානි කිරීම සම්බන්ධයෙන් එම ස්ථානයේදීම   පුද්ගලයන් 53 දෙනෙකු  අත්අඩංගුවට ගැනුණා. ඉන් 05 දෙනෙකු තවදුරටත් රක්ෂිත බන්ධනාගාර ගත කෙරුණු අතර අනෙක් පිරිස ඇප මත මුදා හැරුණා. මේ අතර තවත් 26 දෙනෙකු අත්අඩංගුවට ගැනීමට කටයුතු කෙරුණා.  ඔවුන්ද ඇතුළුව 31 දෙනෙකු අද  ගංගොඩවිල මහේස්ත්‍රාත් අධිකරණයේදී හදුනාගැනීමේ පෙරට්ටුවකට ඉදිරිපත් කෙරුණා. ඔවුන්ව හදුනාගැනීමට ප්‍රමාණවත් තරම් සාක්ෂි නොමැතිවීම හේතුවෙන් අදාළ පිරිස පෞද්ගලික ඇප මත මුදා හැරීමටයි  මහේස්ත්‍රාත් අධිකරණය නියම කළේ.     ", "URL": "https://www.itnnews.lk/2023/10/05/405707/", "Category": "දේශීය පුවත්", "Parent URL": null}