{"Source": "ITN news", "Timestamp": "நவம்பர் 15, 2021 19:44", "Headline": "சப்புகஸ்கந்த எண்ணெய் சுத்திகரிப்பு நிலையம் 50 நாட்கள் மூடப்பட்டாலும் எரிபொருள் விநியோகத்திற்கு பிரச்சினை இல்லை..", "News Content": "இன்று முதல் 50 நாட்களுக்கு சப்புகஸ்கந்த எரிபொருள் சுத்திகரிப்பு நிலையத்தை மூடுவதற்கு தீர்மானிக்கப்பட்டுள்ளது. நாட்டில் தற்போது காணப்படுகின்ற குறைந்தளவான அந்நிய செலாவணியை அத்தியாவசிய பொருட்கள் இறக்குமதிக்காக மாத்திரம் பயன்படுத்தி அவற்றை சரியாக முகாமைத்துவம் செய்யவேண்டியுள்ளதாக அமைச்சர் உதய கம்மன்பில இன்று இடம்பெற்ற ஊடக சந்திப்பில் தெரிவித்தார். சப்புகஸ்கந்த எரிபொருள் சுத்திகரிப்பு நிலையம் நாட்டிற்கு தேவையான மொத்த பெற்றோல் தேவையும் நூற்றுக்கு 14 வீதத்தையே விநியோகிக்கிறது. அதேபோல் மொத்த டீசல் தேவையில் 29 வீதத்தையே இந்நிலையம் விநியோகிக்கிறது. கச்சா எண்ணெய்யை இறக்குமதி செய்வதை விட அந்தளவுக்கு பெற்றோல் மற்றும் டீசலை இறக்குமதி செய்வதன் ஊடாக அந்நிய செலாவணியை முகாமைத்துவம் செய்து கொள்ளமுடியும். மாத மொன்றுக்கு எரிபொருள் இறக்குமதி செய்வதற்கு எமக்கு 350 மில்லியன் டொலர்கள் தேவைப்படுகின்றன. அந்நிய செலாவணிப் பிரச்சினைக்கு தீர்வு கிடைத்தவுடன் கச்சா எண்ணெய் இறக்குமதியை மீள ஆரம்பிப்போம். அதுவரை மண்ணெய் விநியோகத்தை மீனவர்கள் மற்றும் விவசாயிகள் இருக்கும் பகுதிகளில் தட்டுப்பாடின்றி விநியோகிக்கவும் ஏனைய பகுதிகளுக்கு கட்டுப்பாடுடன் விநியோகிக்கவும் நடவடிக்கை எடுக்கப்பட்டுள்ளது. ஊடகத்திற்கு முன்பாக வந்து ஓய்வுபெற்ற ஊழியர் ஒருவர் எரிபொருள் சுத்திகரிப்பு நிலையம் மூடப்படுவதனால் நாட்டில் எரிபொருள் தட்டுப்பாடு ஏற்படுமென பொய்யுரைத்தார். 12 மணித்தியாலம் மின் விநியோகத்தடை ஏற்படலாமென கூறினார். இவை முற்றிலும் உண்மைக்கு புறம்பானவை. சப்புகஸ்கந்த எரிபொருள் சுத்திகரிப்பு நிலையமானது திருத்தப்பணிகளுக்காக 2 அல்லது 3 வருடங்களுக்கு ஒருமுறை ஒரு மாத காலத்திற்கு கட்டாயமாக மூடப்படும். எவராவது எரிபொருள் தட்டுப்பாடு ஏற்படுமென்று தெரிவித்தால். நாட்டு மக்கள் வரிசையாக நின்று வாகனத்தின் எரிபொருள் தாங்கியை நிரப்பிக் கொள்வார்கள். அப்போது அந்த எரிபொருள் நிலையத்திலுள்ள எரிபொருள் முடிந்துவிடும். அடுத்தநாள் கொள்கலனில் எரிபொருள் கொண்டுவந்து அங்கு நிரப்பும் போது எரிபொருள் தட்டுப்பாடு இல்லாது போகும். ", "URL": "https://www.itnnews.lk/2023/10/05/376255/", "Category": "Breaking News,அண்மைய செய்திகள்,தேசிய செய்திகள்", "Parent URL": null}