{"Source": "ITN news", "Timestamp": "டிசம்பர் 2, 2022 11:25", "Headline": "போதைப்பொருள் வர்த்தகத்தில் ஈடுபட்ட சந்தேக நபர்கள் பல பகுதிகளில் கைது", "News Content": "போதைப்பொருள் வர்த்தகத்தில் ஈடுபட்ட சந்தேக நபர்கள் பல பகுதிகளில் கைது செய்யப்பட்டுள்ளனர். கொச்சிக்கடை பொலிஸ் தலைமையக அதிகாரிகளுக்கு கிடைத்த தகவலுக்கு அமைய இரண்டு சுற்றிவளைப்புகளில் 10 கிராம் 300 மில்லிகிராம் ஹெரோயினுடன் சந்தேகநபர்கள் இருவர் கைது செய்யப்பட்டுள்ளனர். அவர்கள் நீர்கொழும்பு நீதவான் நீதிமன்றில் ஆஜர்படுத்தப்படவுள்ளனர். பேலியகொட, வனசல பிரதேசத்தில் மேற்கொள்ளப்பட்ட மற்றுமொரு சுற்றிவளைப்பில், 5 கிராம் 780 மில்லிகிராம் ஹெரோயினுடன் சந்தேகநபர் ஒருவரை பொலிஸார் கைது செய்துள்ளனர். 21 வயதான சந்தேக நபர் களனியை வசிப்பிடமாகக் கொண்டவர். 5 கிராம் 500 மில்லிகிராம் ஐஸ் போதைப்பொருளை வைத்திருந்த மற்றுமொரு சந்தேகநபர் பன்னிப்பிட்டிய கலல்கொட பிரதேசத்தில் வைத்து கைது செய்யப்பட்டுள்ளார். தலங்கம பொலிஸார் மேற்கொண்ட சுற்றிவளைப்பின் போதே அவர் கைது செய்யப்பட்டுள்ளார். ", "URL": "https://www.itnnews.lk/2023/10/05/448538/", "Category": "Breaking News,தேசிய செய்திகள்", "Parent URL": null}