{"Source": "ITN news", "Timestamp": "ජනවාරි 11, 2022 15:33", "Headline": "මඩකලපුව ගුවන්තොටුපොල නැගෙනහිර පළාතේ අංගසම්පූර්ණ ගුවන්තොටුපොලක් ලෙස සංවර්ධනය කිරීමට පියවර", "News Content": "මඩකලපුව ගුවන්තොටුපොල නැගෙනහිර පළාතේ අංගසම්පූර්ණ දේශීය ගුවන්තොටුපොලක් ලෙස සංවර්ධනය කිරීමට තීරණය කර තිබෙනවා. දෙස් විදෙස් සංචාරකයන්ට සේවා සැපයීම එහි අරමුණ බවයි අමාත්‍ය ප්‍රසන්න රණතුංග මහතා පවසන්නේ. මඩකලපුව අංගසම්පූර්ණ දේශීය ගුවන්තොටුපොලක් ලෙස සංවර්ධනය කිරීම සදහා ත්‍රෛයිපාර්ශ්වික ගිවිසුමකට අත්සන් තැබීමට නියමිතයි. ගුවන්තොටුපොල හා ගුවන්සේවා සමාගම,  සිවිල් ගුවන්සේවා අධිකාරිය සහ ගුවන් හමුදාව අතරයි එම ගිවිසුමට අත්සන් තැබෙන්නේ. අදාළ ගිවිසුම මේ වනවිට සකස් කෙරෙමින් පවතිනවා. ගුවන් ධාවන පථයේ උතුරු ප්‍රදේශය ආශ්‍රිතව ගුවන් ගමන් පාලන කුළුණු,  ගිනි හා මුදා ගැනීමේ පහසුකම්වලට අදාළ ඉදිකිරීම් සිදු කිරීමට නියමිතයි. ගුවන්තොටුපොල පරිශ්‍රය තුළ වාණිජ ආයෝජන අවස්ථා හදුනාගැනීම සදහා ද විශේෂ වැඩපිළිවෙලක් ක්‍රියාත්මක කෙරෙන බව අමාත්‍යවරයා පවසනවා. මේ අතර කොවිඩ් හේතුවෙන් නතර වූ යාපනය කොළඹ ගුවන් ගමන් ද කඩිනමින් යළි ආරම්භ කිරීමට කටයුතු යොදා ඇති බවයි අමාත්‍ය ප්‍රසන්න රණතුංග මහතා තවදුරටත් පවසන්නේ.       ", "URL": "https://www.itnnews.lk/2023/10/05/388120/", "Category": "Uncategorized @si", "Parent URL": null}