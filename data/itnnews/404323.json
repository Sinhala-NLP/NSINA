{"Source": "ITN news", "Timestamp": "මාර්තු 28, 2022 13:20", "Headline": "2021 රාජ්‍ය නාට්‍ය උළෙල අගමැති ප්‍රධානත්වයෙන් ", "News Content": "2021 රාජ්‍ය නාට්‍ය උළෙල අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්  නෙළුම්පොකුණ රගහලේ දී පැවැත්වුණා. රාජ්‍ය අමාත්‍ය විදුර වික්‍රමනායක මහතාද රාජ්‍ය නාට්‍ය උළෙලට එක්ව සිටියා. රාජ්‍ය නාට්‍ය තරගාවලියේ අවසන් වටය සදහා සුදුසුකම් ලැබු නාට්‍ය පසුගිය පෙබරවාරි 17 වනදා සිට මාර්තු 6 වනදා දක්වා මරදාන එල්ෆින්ස්ටන් රගහලේ දී වේදිකාගත කෙරුණා. රාජ්‍ය නාට්‍ය උපදේශක සභාව, ශ්‍රී ලංකා කලා මණ්ඩලය, සංස්කෘතික කටයුතු දෙපාර්තමේන්තුව සහ බුද්ධශාසන ආගමික සහ සංස්කෘතික කටයුතු අමාත්‍යංශය එක්වයි මෙය සංවිධාන කරන්නේ. රාජ්‍ය නාට්‍ය උළෙලේ දී කෙටි නාට්‍ය සහ දිගු නාට්‍ය යන අංශ දෙක යටතේ සම්මාන පිරිනැමුණා. වසරේ හොදම කෙටි නාට්‍ය අධ්‍යක්ෂණයට හිමි සම්මානය රත්මල් යහනක සැතපී නාට්‍ය අධ්‍යක්ෂණය වෙනුවෙන් සචිත්‍ර රාහුබද්ධට හිමිවුණා. වසරේ හොදම කෙටි නාට්‍ය නළුවා පළමු ස්ථානය දිනාගත්තේ පරණ පෙම්වතා නාට්‍යයේ සැමියාගේ චරිතය නිරූපණය කළ අසේල චතුරංගයි. හොදම කෙටි නාට්‍ය නිළිය පළමු ස්ථානය ෆ්ලේවර්ස් නාට්‍යයේ කැලුම්ගේ චරිතය නිරූපණය කළ තෙරුණි ආශංසා පීරිස් හිමිකර ගත්තා. වසරේ හොදම දිගු නාට්‍ය අධ්‍යක්ෂණයට හිමි සම්මානය ඇන්ටික් කඩයක මරණයක් නාට්‍ය අධ්‍යක්ෂණය කළ අශෝක හඳගම දිනාගත්තා. වසරේ හොදම දිගු නාට්‍ය නිෂ්පාදනය සදහා අසංක ගුරුසිංහ සහ ගයාන් රන්ධීර ප්‍රනාන්දු සම්මාන හිමිකර ගත්තේ ප්‍රේමයේ නගරය නාට්‍ය නිෂ්පාදනය සදහායි. වසරේ හොදම දිගු නාට්‍ය නළුවා ලෙස සම්මාන හිමිකර ගත්තේ ඌරෝ අතර පෝක් නාට්‍යයේ මිනිසාගේ චරිතය නිරූපණය කළ සමිත සුධීෂ්වරයි. වසරේ හොදම දිගු නාට්‍ය නිළිය සම්මානය ඇන්ටික් කඩයක මරණයක් නාට්‍යයේ සරලාගේ චරිතය නිරූපණය කළ නිපුණි ශාරදා පතිරගේ හිමිකර ගත්තා.   ", "URL": "https://www.itnnews.lk/2023/10/05/404323/", "Category": "දේශීය පුවත්", "Parent URL": null}