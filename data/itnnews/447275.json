{"Source": "ITN news", "Timestamp": "நவம்பர் 23, 2022 15:04", "Headline": "விளக்கமறியலில் வைக்கப்பட்டிருந்த கல்வெவ சிறிதம்ம தேரருக்கு நிபந்தனைகளுடன் கூடிய பிணை.", "News Content": "பயங்கரவாத தடைச்சட்டத்தின் கீழ் கைதுசெய்யப்பட்டு விளக்கமறியலில் வைக்கப்பட்டிருந்த கல்வெவ சிறிதம்ம தேரர் பிணையில் விடுதலை செய்யப்பட்டுள்ளார். இன்றைய தினம் கொழும்பு மேலதிக நீதவான் என்.எல்.மஹவத்த முன்னிலையில் ஆஜர்ப்படுத்தப்பட்ட நிலையில், அவரை பிணையில் விடுவிக்குமாறு நீதவான் உத்தரவிட்டுள்ளார். பயங்கரவாத ஒழிப்பு பிரிபு சார்பில் சிரேஷ்ட அரச சட்டத்தரணி ஷவீந்த்ர விக்ரம மற்றும் பிரதி சொலிசிட்டர் ஜெனரல் திலீப பீரிஸ் ஆகியோர் நீதிமன்றத்தில் அறிக்கை சமர்ப்பித்தனர். பயங்கரவாத தடைச்சட்டத்தின் 7ம் இலக்க இரண்டாம் பிரிவின் கீழ் உரிய சந்தேக நபரை நிபந்தனைகளுடன் பிணையில் விடுதலை செய்வதற்கு சட்டமா அதிபர் இணக்கம் தெரிவித்ததாக அவர்கள் குறிப்பிட்டனர். அதனடிப்படையில் சிறிதம்ம தேரர் 5 இலட்சம் ரூபா பெறுமதியான இரு சரீர பிணைகளில் விடுதலை செய்யப்பட்டுள்ளதோடு, அவரது வெளிநாட்டு பயணத்திற்கு தடை விதிக்கப்பட்டுள்ளது. அத்தோடு ஒவ்வொரு மாதமும் இறுதி ஞாயிற்றுக்கிழமைகளில் பயங்கரவாத ஒழிப்பு பணியகத்திற்கு நேரில் ஆஜராகவேண்டுமெனவும் நிபந்தனை விதிக்கப்பட்டுள்ளது. வழக்கு தொடர்பாக கருத்து தெரிவிப்பதை தவிர்க்குமாறும் சிறிதம்ம தேரரின் பிணை நிபந்தனைகளில் சுட்டிக்காட்டப்பட்டுள்ளது. வழக்கு இடம்பெறும் காலப்பகுதியில் பிரச்சினையை ஏற்படுத்தும் விடயங்களில் ஈடுபடுவதை தவிர்த்துக்கொள்ளுமாறும், முறைப்பாடுகள் பதிவுசெய்யப்பட்டால், பிணை நிராகரிக்கப்படுமெனவும் நீதவான் சுட்டிக்காட்டினார். ", "URL": "https://www.itnnews.lk/2023/10/05/447275/", "Category": "Breaking News,தேசிய செய்திகள்", "Parent URL": null}