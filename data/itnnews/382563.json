{"Source": "ITN news", "Timestamp": "දෙසැම්බර් 14, 2021 09:37", "Headline": "දඹුල්ල ආර්ථික මධ්‍යස්ථානය අසළ ගබඩාවකින් පරිභෝජනයට නුසුදුසු සීනි කිලෝ 10000 කට වැඩි තොගයක් හමු වෙයි", "News Content": "දඹුල්ල ආර්ථික මධ්‍යස්ථානය අසළ පෞද්ගලික ගබඩාවක තිබූ පරිභෝජනයට නුසුදුසු සීනි කිලෝ දස දහසකට වැඩි තොගයක් දඹුල්ල පොලිසිය සොයා ගත්තා. මෙම සීනි තොගය ගෙන්වා තිබූනේ  ඉන්දියාවෙන්. ඩුබායි රාජ්‍යයෙන් ගෙන්වූ බවට ඇසුරුම් වෙනස් කර යළි අලෙවි කිරීමට කටුයුතු කරමින් සිටියදීයි පොලිසිය සීනි තොග අත්අඩංගුවට ගෙන තිබෙන්නේ. දඹුල්ල ආර්ථික මධ්‍යස්ථානය අසළ පෞද්ගලික ගබඩාවක මෙම ජාවාරම සිදුවන බවට දඹුල්ල නගර සභාවට පැමිණිල්ලක් ලැබී තිබුණා. ඒ අනුව එම ස්ථානයට ගිය නගරාධිපති ජාලිය ඕපාත මහතා මේ සම්බන්ධයෙන් පොලිසියට පැමිණිලි කළා. ඒ අනුවයි ගබඩාව පරික්ෂා කිරීමට පොලිසිය කටයුතු කළේ. උත්සව සමයේ සීනි තොග රටපුරා බෙදා හැරීමට කූඨ වෙළෙදුන් ක්‍රියා කර තිබුණා. ගබඩාවේ තිබූ සීනි තොග මීයන් මෙන්ම වෙනත් කෘමි සතුන් විනාශ කර ඇති ආකාරය ද දැකගත හැකිවුණා. ගබඩාව තවදුරටත් පරික්ෂා කිරීමේදී හෙළිවී තිබෙන්නේ තවත් ආහාර ද්‍රව්‍ය රැසක් කිසිදු සෞඛ්‍යාරක්ෂිත ක්‍රමවේද අනුගමනය නොකරමින් ගබඩා කර ඇති බවයි. රෙදි සෝදන සබන් සමග සහල්,කොත්තමල්ලි ආදී ආහාර ද්‍රව්‍යයද මෙහි ගබඩා කර තිබුණා. අදාළ ගබඩාව මුද්‍රා තැබීමට පොලිසිය කටයුතු කළ අතර ගබඩා හිමිකරුට එරෙහිව අධිකරණ ක්‍රියාමාර්ග ගැනීමට නියමිතයි.       ", "URL": "https://www.itnnews.lk/2023/10/05/382563/", "Category": "දේශීය පුවත්", "Parent URL": null}