{"Source": "ITN news", "Timestamp": "ජූනි 2, 2023 12:31", "Headline": "ශ්‍රී ලංකාව කඩිනමින් සංවර්ධන මාවතට ප්‍රවිශ්ඨ වනු ඇතැයි චීන උප විදේශ ඇමති කියයි", "News Content": "පවතින ආර්ථික අර්බුදයෙන් මිදී ශ්‍රී ලංකාව කඩිනමින්ම සංවර්ධන මාවතට ප්‍රවිශ්ඨ වනු ඇතැයි චීන උප විදේශ අමාත්‍යවරයා ප්‍රකාශ කරනවා. මෙරට සංචාරයක නිරත චීන විදේශ කටයුතු උප අමාත්‍ය සුන් වෙයිඩොන්ග් මහතා මල්වතු පාර්ශ්වයේ මහනායක තිබ්බටුවාවේ සුමංගල ස්වාමීන් වහන්සේ බැහැදුටු අවස්ථාවේදී මේ බව ප්‍රකාශ කළේ. එක් මාවතක් , එක් තීරයක් යන සංකල්පය යටතේ ගොඩනැගෙන සේද මාවතේ ශ්‍රී ලංකාව අයත්ව තිබෙන ගොඩබිම් තීරය ඉතා වැදගත් බවයි උප අමාත්‍යවරයා ප්‍රකාශ කළේ. චීනයේ විහාරස්ථාන 7ක් මූලික වී මෙරට භික්ෂූන්වහන්සේ විසිදහසකට සහ ආර්ථික දුෂ්කරතා ඇති පවුල් පනස් දහසකට වියළි ආහාර ද්‍රව්‍ය ලබාදුන් වැඩසටහන වැනි ව්‍යාපෘති ඉදිරියේදී ක්‍රියාත්මක කරන බව ද ඒ මහතා පැවසුවා. මෙහිදී අදහස් දැක්වූ මහනායක ස්වාමීන් වහන්සේ ප්‍රකාශ කළේ පාහියන් භික්ෂුවගේ වැඩමවීමත් සමඟ ශ්‍රී ලංකාව හා චීනය අතර සබදතා වඩාත් ශක්තිමත් වූ බවයි. ඉදිරියේදීත් චීනයේ සහාය අපේක්ෂා කරන බව උන්වහන්සේ වැඩිදුරටත් කියා සිටියා.       ", "URL": "https://www.itnnews.lk/2023/10/05/488512/", "Category": "දේශීය පුවත්", "Parent URL": null}