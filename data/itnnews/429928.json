{"Source": "ITN news", "Timestamp": "අගෝස්තු 19, 2022 16:15", "Headline": "ජැක්සන් ඇන්තනී මහතාගේ සුවදුක් විමසීමට ජනපති ජාතික රෝහලට යයි", "News Content": "හදිසි අනතුරකට ලක්ව ප්‍රතිකාර ලබන ප්‍රවීන කලාකරු ජැක්සන් ඇන්තනීගේ සුවදුක් විමසීමට ජනාධිපති රනිල් වික්‍රමසිංහ මහතා ජාතික රෝහලවෙත අද පැමිණියා. රෝගීන්ට අවශ්‍ය හිග ඖෂධ කඩිනමින් ලබා දෙන බව රෝහල් අධ්‍යක්ෂවරයා හමුවේ ජනාධිපතිතුමා මෙහිදී ප්‍රකාශ කළා. ජාතික රෝහල වෙත පැමිණි ජනාධිපති රනිල් වික්‍රමසිංහ මහතා ජැක්සන් ඇන්තනී මහතාට ඉක්මන් සුවය ප්‍රාර්ථනා කළා.  ජැක්සන් ඇන්තනී මහතාගේ බිරිද සමග සුහද කතාබහක නිරත වූ ජනාධිපතිතුමා ඉදිරි ප්‍රතිකාර කටයුතු සදහා යම් උපකාරයක් අවශ්‍යනම් වහාම තමා දැනුවත් කරන ලෙස ඉල්ලා සිටියා.  ජැක්සන් ඇන්තනී මහතාට සෙත් පතා ආගමික ආශිර්වාද වැඩසටහනක් ක්‍රියාත්මක කරන ලෙසත්/ ඊට උපරිම සහාය ලබා දෙන බවත් ඇන්තනී පවුලේ සාමාජිකයන් වෙත ජනාධිපතිතුමා ප්‍රකාශ කළා. අනතුරුව ජාතික රෝහලේ අධ්‍යක්ෂවරයා හමුවූ ජනාධිපතිවරයා රෝහලේ සෙසු රෝගීන්ට  අවශ්‍ය එහෙත් දැනට හිග ඖෂධ කඩිනමින් සපයන බවට පොරොන්දු වුණා. දිවයිනපුරා රෝහල්වල ඖෂධ හිගයෙන් පීඩාවට පත්ව සිටින රෝගීන්ගේ ජීවිත සම්බන්ධයෙන් තමාට විශාල වගකීමක් ඇති බවයි ජනාධිපතිවරයා පැවසුවේ. ප්‍රතිකාර ලබා ගැනීම සදහා ජාතික රෝහලට පැමිණ සිටි රෝගීන්ගෙන් ද ජනාධිපතිතුමා සුවදුක් විමසා සිටියා.         ", "URL": "https://www.itnnews.lk/2023/10/05/429928/", "Category": "දේශීය පුවත්", "Parent URL": null}