{"Source": "ITN news", "Timestamp": "ජනවාරි 30, 2023 13:33", "Headline": "ශ්‍රී ලංකාවේ විශාලතම කාබනික කැට පොහොර නිශ්පාදන කර්මාන්තශාලාව විවෘත කෙරේ", "News Content": "මෙතෙක් ශ්‍රී ලංකාවේ කාබනික කැට පොහොර නිෂ්පාදනය කෙරෙන විශාලතම කර්මාන්තශාලාව අද (30) දින පන්නල, එලිබ්ච්චිය ප්‍රදේශයේ දී විවෘත කෙරිණි. කොරියානු ජනරජයට අයත් කැට පොහොර නිෂ්පාදන සමාගමක් වන Hyosong OnB සමාගම විසින් 100% පරිසර හිතකාමී කාබනික කැට පොහොර නිෂ්පාදනය කිරීම මෙම කර්මාන්තශාලාව මඟින් සිදු කරයි. අද (30) දින පෙරවරුවේ Hysong OnB කැට පොහොර ස‍මාගමේ නව කර්මාන්තශාලාව කෘෂිකර්ම අමාත්‍ය මහින්ද අමරවීර මහතා, ශ්‍රී ලංකාවේ දකුණු කොරියානු තානාපති වූන්ජින් ජියෝන්ග් මහතා, කෘෂිකර්ම රාජ්‍ය අමාත්‍ය මොහාන් ද සිල්වා මහතා සහ අමාත්‍යාංශයේ ලේකම් ගුණදාස සමරසිංහ මහතා ඇතුළු පිරිසකගේ ප්‍රධානත්වයෙන් විවෘත කරනු ලැබීය. මෙම කර්මාන්තශාලාව මුළුමනින්ම අධිතාක්ෂනික උපකරණවලින් සමන්විත වන අතර, කාබනික කැට පොහොර නිෂ්පාදනය සඳහා රොබෝ තාක්ෂණය පවා යොදාගෙන තිබේ. ශ්‍රී ලංකාවේ වැවිලි කර්මාන්තයට අවශ්‍ය ගුණාත්මකභාවයෙන් ඉහළ කාබනික කැට පොහොර වාර්ෂිකව මෙට්‍රික් ටොන් 1800ක් මෙම කර්මාන්තශාලාව මඟින් නිෂ්පාදන කිරීමට නියමිතය. මෙම අවස්ථාවට සහභාගී වූ කෘෂිකර්ම අමාත්‍ය මහින්ද අමරවීර මහතා අදහස් දක්වමින් ශ්‍රී ලංකාවේ කෘෂිකර්මාන්තයේ දී කාබනික පොහොර යොදා ගැනීම යහපත් හැරවුම් ලක්ෂ්‍යයක් වුවත්, පසුගිය කාලයේ එකවර මෙම කාබනික පොහොර ප්‍රතිපත්තිය ක්‍රියාත්මක කිරීමට යාම නිසා ඒ පිළිබඳ ගොවීන්ගේ විශ්වාසය බිඳවැටුණු බවත් සඳහන් කළේය. නමුත් ඉහළ ප්‍රමිතියෙන් යුතු කාබනික පොහොර තවමත් අපේ රටේ බොහෝ ගොවීන් භාවිතා කිරීමට කැමැත්තක් දක්වන නිසා මෙම නිෂ්පාදන කර්මාන්තශාලාව ශ්‍රී ලංකාවේ කෘෂිකර්මාන්තය‍ට අතිශයින් වැදගත් වන බවත් සඳහන් කළේය. එමෙන් ම ඩොලර් මිලියන 05ක් වැනි මුදලක් ආයෝජනය කරමින් මෙම කර්මාන්තශාලාව පිහිටුවීමට කටයුතු කිරීම සම්බන්ධයෙන් Hysong OnB සමාගමට සහ කොරියානු ජනරජයට තම කෘතඥතාවය පළ කරන බව ද සඳහන් කළේය. මෙහිදී අදහස් පළ කළ ශ්‍රී ලංකාවේ දකුණු කොරියානු තානාපති වූන්ජින් ජියෝන්ග් මහතා, මෙම ව්‍යාපෘතිය ශ්‍රී ලංකා – කොරියානු මිත්‍රත්ව සබඳතා තවදුරටත් වර්ධනය කර ගැනීම සඳහා උචිත ව්‍යාපෘතියක් බව අවධාරණය කළේය. ශ්‍රී ලංකාව සහ කොරියානු ජනරජය අතර දීර්ඝ කාලයක් තිස්සේ පවතින මිතුරු සබඳතාවය නව තාක්ෂණයෙන් යුත් මෙම පොහොර කර්මාන්තශාලාව මඟින් තවදුරටත් ශක්තිමත් වනු ඇති බවත්, එම මිතුරු සබඳතා අඛණ්ඩවම පවත්වාගෙන යාම‍ට කොරියානු රජය කටයුතු කරන බවත් ඒ මහතා ප්‍රකාශ කළේය. ", "URL": "https://www.itnnews.lk/2023/10/05/458342/", "Category": "දේශීය පුවත්", "Parent URL": null}