{"Source": "ITN news", "Timestamp": "ජනවාරි 25, 2023 15:01", "Headline": "පූජිත්ට එරෙහි නඩුවක් මාර්තු 22වනදා යළි කැඳවීමට නියෝග", "News Content": "හිටපු පොලිස්පති පූජිත් ජයසුන්දර මහතාට එරෙහි නඩුවක් මාර්තු 22වනදා යළි කැඳවීමට කොටුව මහේස්ත්‍රාත් අධිකරණය අද නියම කළා. පූජිත් ජයසුන්දර මහතා පොලිස් මූලස්ථානයේ විදුලි සෝපාන ක්‍රියාකරුවෙකුට සාපරාධී බලහත්කාරකම් හා බියගැන්වීම් සිදුකර බවට චෝදනා කරමිනුයි මෙම නඩුව පවරා ඇත්තේ. නඩුවේ සාක්ෂිකරුවෙකු පැමිණිල්ල ඉදිරිපත් කරමින් ලබා දුන් ප්‍රකාශයට පටහැනිව සාක්ෂි ලබාදීම හේතුවෙන් ඔහුගෙන් නැවත වරක් හරස් ප්‍රශ්න ඇසීම සඳහායි නඩුව කල් තැබුණේ. සාක්ෂිකරු පැමිණිල්ලට අගතිදායක සාක්ෂිකරුවෙකු ලෙස නම් කරමින් මහේස්ත්‍රාත්වරයා මෙම නියෝගය සිදු කළා. මෙම සිද්ධියට අදාළව තුන්වන සාක්ෂිකරු සාක්ෂි ලබා දුන්නා. පැමිණිල්ල මෙහෙය වූ අපරාධ පරීක්ෂණ දෙපාර්තමේන්තු නිලධාරියා පැවසුවේ මෙම සාක්ෂිකරු විමර්ශනයේ ප්‍රකාශයට පටහැනිව සාක්ෂි ලබාදෙන බැවින් ප්‍රශ්නය පිළිතුර ලෙස සාක්ෂි කැඳවීම සඳහා දිනයක් ලබාදෙන ලෙසයි. එහිදී මහේස්ත්‍රාත්වරයා කියා සිටියේ සාක්ෂිකරු යම්දෙයක් සඟවමින් තැති ගැනීමේ ස්වභාවයකින් සාක්ෂි දෙන බව තමන්ද නිරීක්ෂණය කළ බවයි. සාක්ෂි විමසීම සිදුකරන අවස්ථාවේ හිටපු පොලිස්පති පූජිත් ජයසුන්දර මහතාද විත්තිකූඩුවේ සිටියා. ", "URL": "https://www.itnnews.lk/2023/10/05/457582/", "Category": "Breaking News,දේශීය පුවත්", "Parent URL": null}