{"Source": "ITN news", "Timestamp": "අප්‍රේල් 3, 2022 09:21", "Headline": "ඇඳිරිනීතිය කඩ කරන පිරිස් අත්අඩංගුවට ගැනීමේ මෙහෙයුම් රට පුරා", "News Content": "ඇඳිරිනීතිය කඩ කරන පිරිස් අත්අඩංගුවට ගැනීමේ විශේෂ මෙහෙයුම් රට පුරා ක්‍රියාත්මක කර තිබෙනවා. බස්නාහිර පළාතේ ඇඳිරිනීතිය කඩ කළ 664 දෙනෙකු මේ වනවිටත් අත්අඩංගුවට ගත් බවයි පොලීසිය පවසන්නේ.සමස්ත දිවයිනටම බලපැවැත්වෙන පරිදි ඊයේ පස්වරු 6 ට පැනවූ ඇඳිරි නීතිය හෙට පෙරවරු 6 දක්වා ක්‍රියාත්මක වනවා. මහජන ආරක්ෂක ආඥා පනතේ විධිවිධාන යටතේ ජනාධිපතිතුමාට පැවරී ඇති බලතල වලට අනුව ඇඳිරිනීතිය පනවනු ලැබුවේ. ඇඳිරිනීතිය කඩකරන පිරිස් අත්අඩංගුවට ගැනීම සඳහා මෙහෙයුම් ක්‍රියාත්මකයි. බස්නාහිර පළාත තුළ එම මෙහෙයුම් දැඩි ලෙස ක්‍රියාත්මක බවයි පොලීසිය අවධාරණය කරන්නේ. මාර්ග බොහොමයක මාර්ග බාධක යොදා පරීක්ෂා කිරීම් සිදුකෙරෙනවා. අත්‍යවශ්‍ය රාජකාරි සඳහා සිය හැදුනුම්පත අවසර පත්‍රයක් ලෙස භාවිත කළ හැකි බව ජ්‍යෙෂ්ඨ නියෝජ්‍ය පොලිස්පති ජ්‍යෙෂ්ඨ මාධ්‍ය ප්‍රකාශක අජිත් රෝහණ මහතා ප්‍රකාශ කළා.     ", "URL": "https://www.itnnews.lk/2023/10/05/405251/", "Category": "Breaking News,දේශීය පුවත්", "Parent URL": null}