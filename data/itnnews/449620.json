{"Source": "ITN news", "Timestamp": "දෙසැම්බර් 10, 2022 17:25", "Headline": "මෙරට වායු දූෂණ මට්ටම ඊයේ දිනයට සාපේක්ෂව අද ඉහළ යයි", "News Content": "ගොඩනැගිලි පර්යේෂණ ආයතනය අද උදෑසන නිකුත් කළ නිවේදනයට අනුව මෙරට වායු දූෂණ මට්ටම ඊයේ දිනයට සාපේක්ෂව අද දිනයේ ඉහළ ගොස් තිබෙනවා. එම දත්තවලට අනුව වැඩිම වායු දූෂණ අගයක් සටහන් වන්නේ කොළඹ නගරයේ. එම වායු දූෂණ අගය 191ක් ලෙසයි දැක්වුණේ. ඊයේ දිනයේදී එම අගය සටහන් වූයේ 117ක් ලෙසයි. ඇමෙරිකානු තානාපති කාර්යාලය මගින් පවත්වාගෙන යනු ලබන වායු ගුණ තත්ත්ව දර්ශකයට අනුව අද වායු දූෂණ මට්ටම152 ආසන්න අගයක පැවතුනා. මෙය අහිතකර මට්ටමක් ලෙසයි අදාළ වෙබ් අඩවි දෙකෙහිම සටහන් වන්නේ. 151ත් 200ත් අතර එම අගයන් නිරූපණය වීමෙන් දැක්වෙන්නේ බොහෝ දෙනාගේ සෞඛ්‍යයට මෙය අහිතකර බවත් ස්වසන රෝග උත්සන්න වීමට ඇති හැකියාවත් ඉහළ මට්ටමක පවතින බවත්ය. ගොඩනැගිලි පර්යේෂණ සංවිධානයේ නිල වෙබ් අඩවියට අනුව ඊයේ දිනයේදී වායු දූෂණ තත්ත්වය ඉහළම අගයක් වාර්තා කළේ කෑගල්ල දිස්ත්‍රික්කයෙන්. එහි වායු දූෂණ අගය 146ක් ලෙස සටහන්වූ අතර අද දිනයේදී එය දැක්වෙන්නේ 155ක් ලෙසයි. කුරුණෑගල දිස්ත්‍රික්කයේ වායු දූෂණ අගය 131ක් ලෙස ඊයේ දිනයේදී දැකගත හැකිවුණු අතර අද එය 106ක අගයක් දක්වා අඩුවි තිබෙනවා. මහනුවර දිස්ත්‍රික්කයේ ඊයේ සහ අද එම අගය 126ක් ලෙස නොවෙනස්ව පැවතියා. කළුතර දිස්ත්‍රික්කයේ එම අගය ඊයේ 111ක්. අද එම දිස්ත්‍රික්කයේ වායු දූෂණ අගය 146ක් දක්වා ඉහළ අගයක් ගෙන තිබෙනවා. කෙසේ වෙතත් මේ වන විට පවතින්නේ සාමාන්‍ය වායු දූෂණ තත්ත්වයක් බවත් එයද තවත් දින දෙකක කාලය තුල  පහව යනු ඇති බවට ගොඩනැගිලි පර්යේෂණ සංවිධානය නිවේදනය කරනවා.     *****2.50 ", "URL": "https://www.itnnews.lk/2023/10/05/449620/", "Category": "දේශීය පුවත්", "Parent URL": null}