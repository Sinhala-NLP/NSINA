{"Source": "ITN news", "Timestamp": "අගෝස්තු 9, 2021 18:01", "Headline": "අගමැති පදවිප්‍රාප්තියට වසරක් පිරීම නිමිත්තෙන් සූම් තාක්ෂණය ඔස්සේ ආශිර්වාද පූජාවක්", "News Content": "අග්‍රාමාත්‍ය මහින්ද රාජපක්ෂ මහතාගේ පදවිප්‍රාප්තියට වසරක් පිරීම නිමිත්තෙන් සහ කෝවිඩ් වසංගතය හමුවේ පීඩාවට පත් ජනතාවට ආශිර්වාද පතා ඉන්දියාවේ සාරානාත් මූලගන්ධිකුටි විහාරස්ථානයේදී ආශිර්වාද පූජාවක් පැවැත්වුණා. ශ්‍රී ලංකා ඉන්දියා ආශිර්වාද පූජා වැඩසටහනට අග්‍රාමාත්‍ය මහින්ද රාජපක්ෂ මහතා අරලියගහමන්දිරයේ සිට සූම් තාක්ෂණය ඔස්සේ අද සම්බන්ධ වුණා. ඉන්දියාවේ මහාබෝධි සංගමයේ ප්‍රධානත්වයෙන් ඉන්දු ශ්‍රී ලංකා මිත්‍රත්වය සහ ශ්‍රී ලංකාවේ ඉන්දීය මහකොමසාරිස් කාර්යාලය එක්වයි මෙම වැඩසටහන සංවිධාන කර තිබුණේ. ඉන්දියාවේ මහාබෝධි සංගමයේ මහ ලේකම් පූජ්‍ය පැලවත්තේ සීවලී ස්වාමීන් වහන්සේගේ අනුශාසනා පරිදි පැවති එම වැඩසටහනට ඉන්දීය මහාබෝධි සංගමයේ සියලු විහාරස්ථාන සම්බන්ධ කෙරුණා. ඒ අනුව සාරානාත් ලුම්බිනි කල්කටා ලක්නව් සහ බුද්ධගයා විහාරස්ථානවල මහා සංඝරත්නය මෙම ආශිර්වාද පූජාවට එක්වුණා. මෙම අවස්ථාවට ශ්‍රී ලංකාවේ ඉන්දීය මහකොමසාරිස් ගෝපාල් බාග්ලේ මහතා ඇතුළු පිරිසක් එක්ව සිටියා.   ", "URL": "https://www.itnnews.lk/2023/10/05/355614/", "Category": "දේශීය පුවත්", "Parent URL": null}