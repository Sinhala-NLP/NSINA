{"Source": "ITN news", "Timestamp": "නොවැම්බර් 14, 2021 12:32", "Headline": "ප්‍රවීණ ගායන ශිල්පී ලක්ෂ්මන් විජේසේකරයන්ගේ දේහය පිළිබඳ අවසන් කටයුතු අද", "News Content": "අභාවප්‍රාප්ත ප්‍රවීණ ගායන ශිල්පී ලක්ෂ්මන් විජේසේකරයන්ගේ දේහය පිළිබඳ අවසන් කටයුතු ගල්කිස්ස පොදු සුසාන භූමියේදී අද පස්වරුවේ සිදුකිරීමට නියමිතයි. කලක් රෝගාතුරව සිටි ලක්ෂ්මන් විජේසේකර මහතා මියයනවිට 73 හැවිරිදි වියේ පසුවුණා. 1970 දශකයේ දී සංගීත ක්ෂේත්‍රයට පිවිසි ඔහු මෙරට රසික හදවත් දිනාගත් ගීත රැසක් ගායනා කර තිබෙනවා. 1980 දශකයේ මුල් භාගයේ විකාශය වූ රේඛා ටෙලි නාට්‍යයට රංගනයෙන් දායක වෙමින් රසික හදවත් තුළ නොමැකෙන සටහනක් තැබුවා. එම ටෙලිනාට්‍ය යේ ගායනා කළ දැල් වූ පහන් ගීතය අදටත් අතිශය ජනප්‍රිය ගීතයක්. ගංගා සහ නිෂ්ෂංක ටෙලිනාට්‍ය යේ රංගනයේ යෙදෙමින් ගායනා කළ සිනා පිපෙනා මේ වසන්තේ ගීතය ද අතිශයින් ජනප්‍රියත්වයට පත්වුණා. රූපවාහිනී ගායනා වැඩසටහන් ඉදිරිපත් කරමින් ළමා පරපුර තුළ සංගීතය පිළිබඳ උනන්දුවක් ඇති කිරීමට ලක්ෂ්මන් විජේසේකරයන් ඉටුකළේ යුගකාරක මෙහෙයක්. ඔහු ගායනා කළ සඳ කිනිති නැවී , ඔබමට තරුවකි , ඇති දේ ඇති සැටියෙන් ආදී ගීත අතිශයින් ජනප්‍රිය වූ අතර පාසල් කීපයක මෙන්ම කලා භූමි සෞන්දර්ය ආයතනයේ ද ආචාර්යවරයෙකු ලෙස සංගීත දැනුම අනාගත පරපුරට ලබාදීමට කටයුතු කළා. ලක්ෂ්මන් විජේසේකර සංගීතවේදියා ITN මාධ්‍ය ජාලයේ වැඩසටහන් රැසකට පසුගිය දශක කිහිපය තුළදී දායකත්වය දක්වා ඇති අතර ITN  ඔස්සේ ප්‍රචාරය වූ සියපත් පොකුර වැඩසටහනට ද පසුගියදා එක් වුණා.   ", "URL": "https://www.itnnews.lk/2023/10/05/375926/", "Category": "දේශීය පුවත්", "Parent URL": null}