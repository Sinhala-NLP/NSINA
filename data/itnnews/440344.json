{"Source": "ITN news", "Timestamp": "ඔක්තෝබර් 13, 2022 17:27", "Headline": "බඩඉරිඟු බීජ ගොවීන්ට නිදහස් කිරීම ප්‍රමාදවීමේ ගැටලුව විසඳීමට මැදිහත් වන්න – අගමැති", "News Content": "ආනයනික බඩඉරිගු බීජ ගොවීන්ට නිදහස් කිරීම ප්‍රමාදවීමේ ගැටලුව විසදීමට වහාම මැදිහත් වන ලෙස අග්‍රාමාත්‍ය දිනේෂ් ගුණවර්ධන මහතා නිලධාරීන්ට උපදෙස් ලබා දුන්නා. ඒ අරලියගහ මන්දිරයේ පැවති ජාතික මෙහෙයුම් කමිටු රැස්වීමේදියි. එක්සත් ජාතීන්ගේ තිරසර සංවර්ධන ඉලක්ක සපුරා ගැනීමේ ජාතික මෙහෙයුම් කමිටු රැස්වීම අරලියගහ මන්දිරයේදී පැවැත්වුණා. ඒ අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන්. තිරසර සංවර්ධන ඉලක්ක 17 ක් සපුරා ගැනීමේ අභියෝගාත්මක අවස්ථාවන් සම්බන්ධයෙන් මෙහිදී අවධානය යොමු වුණා. පවතින ආර්ථික අර්බුදය හමුවේ සෞඛ්‍ය හා කෘෂිකර්ම ක්ෂේත්‍රවල උද්ගතව ඇති ගැටලුවලට අමතරව දරිද්‍රතා ගැටලුව සමාලෝචනය කිරීමද මෙහිදී සිදු වුණා. දරුවන්ට එරෙහි කෘෘරත්වය සම්බන්ධයෙන් දැඩි අවධානයක් යොමු කිරීම, ආහාර සුරක්ෂිතතා වැඩසටහන යටතේ ආහාර නිෂ්පාදනය වැඩි කිරීම, කාලගුණ විපර්යාස අභියෝග ජය ගැනීම මෙන්ම ජල කළමනාකරණය ආදී ක්ෂේත්‍ර රැසක් සම්බන්ධයෙන් කමිටුව අවධානය යොමු කළා. ආර්ථික ගැටලු මත උද්ගත වෙමින් පවතින මන්දපෝෂණය පිළිබදවද අග්‍රාමාත්‍යවරයා අවධානය යොමු කළා. ත්‍රිපෝෂ නිෂ්පාදනය අඩාල වීමට හේතුවක් වී ඇති බඩඉරිගු නිෂ්පාදන මන්දගාමී වී ඇත්තේ වරාය ශාක නිරෝධායන ඒකකය මගින් ඉන්දියාවෙන් ගෙන්වන ලද බීජ නිදහස් කිරීමේ ප්‍රමාදය බව අමාත්‍ය මහින්ද අමරවීර මහතා මෙහිදී පෙන්වා දුන්නා. කමිටු රැස්වීමේදී අදහස් දැක්වූ අමාත්‍ය කෙහෙළිය රඹුක්වැල්ල මහතා පෙන්වා දුන්නේ බඩඉරිගු බීජවල ඇෆ්ලටොක්සීන් පවතින බවට පැතිර ගිය කටකතා හේතුවෙන් නිලධාරින් ආරක්ෂා සහගත වැඩපිළිවෙළක් ක්‍රියාත්මක කරන බැවින් බීජ නිකුත් කිරීම ප්‍රමාද වී ඇති බවයි. මේ සම්බන්ධයෙන් වහාම සොයා බලා මැදිහත්වීම් සිදු කරන්නැයි අග්‍රාමාත්‍ය දිනේෂ් ගුණවර්ධන මහතා අදාළ නිලධාරින්ට උපදෙස් ලබා දුන්නා. තිරසර සංවර්ධන ඉලක්ක සපුරා ගැනීම සම්බන්ධයෙන් ශ්‍රී ලංකාව මෙතෙක් ලබා ඇති ප්‍රගතිය එක්සත් ජාතීන්ගේ සංවිධානයේ ප්‍රසාදයට ලක් වුණා. 2023 වසරේ සිට 2027 වසර දක්වා මෙරට තිරසර සංවර්ධන ඉලක්ක සපුරා ගැනීම වෙනුවෙන් ඩොලර් මිලියන 385 ක මුදලක් වැය කිරීමට අපේක්ෂා කරන බව එක්සත් ජාතීන්ගේ නේවාසික සම්බන්ධීකාරක සරත් ඩෑෂ් මහතා මෙහිදී සදහන් කළා.     ", "URL": "https://www.itnnews.lk/2023/10/05/440344/", "Category": "දේශීය පුවත්", "Parent URL": null}