{"Source": "ITN news", "Timestamp": "දෙසැම්බර් 7, 2021 11:55", "Headline": "ප්‍රියන්ත කුමාර මහතාගේ දේහය පිළිබඳ අවසන් කටයුතු හෙට", "News Content": "පාකිස්ථානයේ දී අමානුෂික ලෙස ඝාතනයට ලක් කෙරුණු ප්‍රියන්ත කුමාර මහතාගේ දේහය දිවයිනට රැගෙන ඒමෙන් පසු ඒ මහතාගේ නිවසේ තැන්පත් කෙරුණා. දේහය පිළිබද අවසන් කටයුතු හෙට සිදු කිරීමට නියමිතයි. ප්‍රියන්ත කුමාර මහතාගේ දේහය ඊයේ පස්වරුවේ කටුනායක ගුවන් තොටුපොළ වෙත රැගෙන එනු ලැබුවා. පශ්චාත් මරණ පරීක්ෂණය සදහා දේහය මීගමුව මහ රෝහල වෙත රැගෙන යනු ලැබුවේ ඉන් අනතුරුවයි. පශ්චාත් මරණ පරීක්ෂණය සිදු කිරීමෙන් පසු ප්‍රියන්ත කුමාර මහතාගේ දේහය අද (07) අළුයම දෙකට පමණ ඒ මහතාගේ ගනේමුල්ල කැන්දලියද්ද පාලුව ප්‍රදේශයේ පිහිටි නිවස වෙත රැගෙන එනු ලැබුවා. දේහය පිළිබද අවසන් කටයුතු ගනේමුල්ල වැලිපිල්ලෑව සුසාන භූමියේ දී හෙට සිදු කිරීමට නියමිතයි. මේ අතර සිද්ධිය සම්බන්ධයෙන් සැකකරුවන් 132 නෙකු මේ වනවිට අත්අඩංගුවට ගෙන තිබෙනවා. සිද්ධිය සම්බන්ධයෙන් මාධ්‍ය හමුවක් පැවැත්වූ තරුණයින් දෙදෙනෙකු,  සෙල්ෆි ඡායාරූපයක් ගත් පුද්ගලයා ඇතුලු සැකකරුවන් 26 දෙනෙකු ඊයේ අධිකරණයට ඉදිරිපත් කිරීමෙන් පසු රදවාගෙන ප්‍රශ්න කිරීමට අධිකරණය පොලිසියට අවසර දුන්නා. පන්ජාබ් පොලිස් මාධ්‍ය ප්‍රකාශකවරයා සදහන් කළේ  සිද්ධියේ ප්‍රධාන සැකකරුවෙකු ඇතුලු තවත් 07 දෙනෙකු ද ගෙවුණු පැය 12 තුළ අත්අඩංගුවට ගත් බවයි. අත්අඩංගුවට ගත් ප්‍රධාන සැකකරු ඉම්තියාස් අලියාස් බිල්ලි  බවට ද හදුනාගෙන තිබෙනවා. ප්‍රියන්ත කුමාර මහතාට දරුණු ලෙස වද හිංසා කිරීමට මෙන්ම කර්මාන්තශාලාවේ පිරිස පෙළඹවීමට මෙම පුද්ගලයා මූලික වූ බවයි වාර්තා වන්නේ. මෙම පුද්ගලයා බස් රථයකින් රාවල්පින්ඩි බලා ගමන් කරමින් සිටියදි අත්අඩංගුවට ‍ගෙන ඇත්තේ. පන්ජාබ් ප්‍රධාන අමාත්‍ය උස්මාන් මුස්තාර්ගේ උපදෙස් මත මෙම සියලු පරීක්ෂණ සිදු කෙරෙනවා. නවීන තාක්ෂණය ද ඒ සදහා යොදා ගෙන ඇති බවයි පන්ජාබ් පොලිස්පති රාවෝ සර්දාර් අලි කාන් ප්‍රකාශ කළේ. මේ අතර ශ්‍රී ලංකාවේ පැවැත්වෙන ලංකා ප්‍රිමියර් ලිග් තරගාවලියට සහභාගි වීම සදහා මෙරටට පැමිණ සිටින පාකිස්ථාන ක්‍රීඩකයින්ට දැඩි ආරක්ෂාවක් ලබා දී ඇතැයි ශ්‍රී ලංකා ක්‍රිකට් ආයතනය පවසනවා.   ", "URL": "https://www.itnnews.lk/2023/10/05/381281/", "Category": "Breaking News,දේශීය පුවත්", "Parent URL": null}