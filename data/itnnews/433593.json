{"Source": "ITN news", "Timestamp": "සැප්තැම්බර් 7, 2022 19:08", "Headline": "රටේ ධනය අපතේ නොයවා ආර්ථිකය ශක්තිමත් කිරීමට ජාතික වැඩපිළිවෙලක්", "News Content": "ග්‍රාම නිලධාරී වසම් ග්‍රාමීය ආර්ථික පුනර්ජීවන කේන්ද්‍ර වශයෙන් සවිබල ගැන්වීමේ  ජාතික වැඩසටහනක් ක්‍රියාත්මක කෙරෙනවා. මේ සම්බන්ධයෙන් දිසා ලේකම්වරුන් ඇතුළු රාජ්‍ය නිලධාරීන් දැනුවත් කිරීම අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් සිදු කෙරුණා. ග්‍රාමීය ආර්ථික ක්‍රියාවලිය යළි ශක්තිමත් කිරීම සහ ජාතික ආහාර සුරක්ෂිතතාව සහතික කිරීමේ අරමුණින් මෙම ජාතික වැඩසටහන ක්‍රියාත්මක කෙරෙනවා. 14,022 ක් වන දිවයිනේ සියලු ග්‍රාමනිලධාරී වසම් ආවරණය වන පරිදි නව වැඩපිළිවෙල ක්‍රියාත්මක කිරීම අරමුණයි. ග්‍රාමීය ආර්ථිකය ශක්තිමත් කිරීම තුළින් සියලු නිෂ්පාදන ඉහළ ඵලදායිතාවකට ගෙන ඒම අරමුණ වී තිබෙනවා. නව රැකියා උත්පාදනය හා අපනයනය දෙගුණ කිරීම ද මෙමගින් අපේක්ෂිතයි. රටේ ධනය අපතේ නොයවා ආර්ථිකය ශක්තිමත් කිරීමට අවශ්‍ය ජාතික වැඩපිළිවෙල මෙලෙස ආරම්භ කෙරෙන බවයි අග්‍රාමාත්‍ය දිනේෂ් ගුණවර්ධන මහතා ප්‍රකාශ කළේ. ", "URL": "https://www.itnnews.lk/2023/10/05/433593/", "Category": "Breaking News,දේශීය පුවත්", "Parent URL": null}