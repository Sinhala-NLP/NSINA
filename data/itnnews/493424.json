{"Source": "ITN news", "Timestamp": "ජූනි 20, 2023 14:39", "Headline": "කෘෂි ඇමති වහාම ඉල්ලූ නිර්දේශ", "News Content": "මෙවර යල කන්නයේ හා මීළඟ මහ කන්නයේ වී වගාව සඳහා රසායනික හා කාබනික පොහොර යෙදීම සම්බන්ධව කෘෂිකර්ම දෙපාර්තමේන්තුවේ ප්‍රතිපත්තිය හා නිර්දේශ වහාම ඉදිරිපත් කරන ලෙස කෘෂිකර්ම අමාත්‍ය මහින්ද අමරවීර මහතා කෘෂිකර්ම දෙපාර්තමේන්තුවට උපදෙස් දී තිබෙනවා. අද දින (20) කෘෂිකර්ම අමාත්‍යාංශයේ උපදේශක කාරක සභාව පාර්ලිමේන්තු පරිශ්‍රයේ දී පැවැති අතර ඊට සහභාගි වෙමින් අමාත්‍යවරයා මේ බව ප්‍රකාශ කලා පසුගිය මහ කන්නයේ දී සියයට 70ක් රසායනික පොහොර හා සියයට 30ක් කාබනික පොහොර වශයෙන් වී වගාවට පොහොර යෙදීම සම්බන්ධව නිර්දේශ ලබා දුන්න ද මෙම යල කන්නයේ දී එවැනි නිර්දේශයක් ලබා නොදීම නිසා ගොවීන් අසීරුතාවයට පත්ව තිබෙනවා. එමනිසා ඒ සම්බන්ධව පැහැදිළි කිරීමක් අවශ්‍ය බවයි අමාත්‍යවරයා සඳහන් කළේ. මෙවර යල කන්නයේ දී ගොවීන් රසායනික පොහොර පමණක් යෙදීම සඳහා යොමු වී ඇති අතර කාබනික ද්‍රව්‍ය පසට එකතු කිරීම සඳහා කෘෂිකර්ම අමාත්‍යාංශය ගෙන යන වැඩ පිළිවෙලින් ඔවුන් දුරස් ව සිටින බව පෙනී ගොස් ඇතැයි අමාත්‍යවරයා ප්‍රකාශ කළා නමුත් කාබනික ගොවිතැනෙන් සියයට සියයක්ම ඉවත් විය නොහැකි බව පෙන්වා දුන් අමාත්‍යවරයා එසේ කාබනික ගොවිතැනින් ඉවත්වන්නේ නම් ඊට විද්‍යානුකූල පැහැදිළි කිරීමක් කෘෂිකර්ම දෙපාර්තමේන්තුව විසින් ගොවි ජනතාවට ලබා දිය යුතුයැයි ද අවධාරණය කරනවා මෙහිදී අදහස් පළ කළ කෘෂිකර්ම දෙපාර්තමේන්තුවේ අධ්‍යක්ෂ ජනරාල් පී. මාලතී මහත්මිය රසායනික පොහොර යෙදීම හා පසුගිය මහ කන්නයේ අනුගමනය කළ සියයට 70ක් රසායනික පොහොර හා සියයට 30ක් කාබනික පොහොර යෙදීමේ ප්‍රතිපත්තිය යන දෙකම මෙවර යල කන්නය සඳහා නිර්දේශ කර ඇති බව සඳහන් කළා. එමෙන්ම ඉදිරි මහ කන්නය සඳහා පොහොර ප්‍රතිපත්තිය කඩිනමින් කෘෂිකර්ම අමාත්‍යාංශයට ඉදිරිපත් කරන බව ද අධ්‍යක්ෂ ජනරාල්වරිය ප්‍රකාශ කළා. ", "URL": "https://www.itnnews.lk/2023/10/05/493424/", "Category": "දේශීය පුවත්,ව්‍යාපාරික පුවත්", "Parent URL": null}