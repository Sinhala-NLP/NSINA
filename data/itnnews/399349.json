{"Source": "ITN news", "Timestamp": "මාර්තු 3, 2022 18:43", "Headline": "සෞඛ්‍ය වර්ජනය හෙට උදේ අත්හරී", "News Content": "සෞඛ්‍ය ක්ෂේත්‍රයේ වෘත්තිය සමිති 17 ක් එක්ව ආරම්භ කළ වැඩවර්ජනය අද දිනයේත් පැවැත්වුණා. සෞඛ්‍ය ලේකම් සමග පැවැති සාකච්ඡාවකින් අනතුරුව හෙට දිනයේ උදෑසන වැඩවර්ජනය අතහරින බවයි පරිපූරක වෛද්‍ය වෘත්තියවේදීන්ගේ ඒකාබද්ධ මණ්ඩලය පවසන්නේ. වැටුප් විෂමතා ඉවත් කිරීම ඇතුලු ඉල්ලීම් කඩිනමින් ඉටු කරන ලෙසයි වර්ජනයේ නිරත වෘත්තිය සමිති නියෝජිතයින් ප්‍රකාශ කරන්නේ. වර්ජනය අද ක්‍රියාත්මක වූයේ දෙවන දිනයටයි. මේ හේතුවෙන් නේවාසික රෝගීන් මෙන්ම ප්‍රතිකාර ලබාගැනීම සදහා රෝහල්වලට පැමිණි රෝගීන් ද දැඩි දුෂ්කරතාවට ලක්වුණා. නිදහස් සෞඛ්‍ය සේවාව වඩාත් ඵලදායි සේවාවක් බවට පත්කර ගැනීමට නම් සෞඛ්‍ය සේවකයින් වෘත්තිය සමිතිවලින් නිදහස් විය යුතු බවයි රජයේ වෛද්‍ය නිලධාරීන්ගේ සංසදය පවසන්නේ. සෞඛ්‍ය ආමාත්‍යාංශයේ ලේකම් සමග ඊයේ පැවති සාකච්ඡාව සාර්ථක වූ බවයි පරිපූරක වෛද්‍ය වෘත්තියවේදීන්ගේ ඒකාබද්ධ මණ්ඩලය පවසන්නේ.     ", "URL": "https://www.itnnews.lk/2023/10/05/399349/", "Category": "දේශීය පුවත්", "Parent URL": null}