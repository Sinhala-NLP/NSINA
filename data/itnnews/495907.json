{"Source": "ITN news", "Timestamp": "ජූනි 29, 2023 13:01", "Headline": "දේශීය ණය ප්‍රතිව්‍යුහගතකරණයෙන් ETF පොලියට ,බැංකු තැන්පතුවලට , විශ්‍රාම වැටුපට  කිසිදු බලපෑමක් නෑ", "News Content": "දේශීය ණය ප්‍රතිව්‍යූහගත කිරීමේ ක්‍රියාවලිය හේතුවෙන් සේවක අර්ථසාධක අරමුදලේ තැන්පතු සඳහා ගෙවනු ලබන 9% පොළියට කිසිදු බලපෑමක් සිදු නොවන බව මහ බැංකු අධිපති ආචාර්ය නන්දලාල් වීරසිංහ මහතා අවධාරණය කරනවා. මාධ්‍ය ආයතන ප්‍රධානීන් සමඟ පැවති සාකච්ඡාවකදි මහ බැංකු අධිපතිවරයා තවදුරටත් අවධාරණය කළේ ණය ප්‍රතිව්‍යූහගතකරණය තුළින් දේශීය බැංකු පද්ධතියට හෝ මහජන මුදල්වලට හෝ බැංකු තැන්පතුවලට හෝ කිසිදු බලපෑමක් සිදු නොවන බවයි. දේශීය ණය ප්‍රතිව්‍යූහගත නොකළහොත් විදේශිය ණය නොලැබී යා හැකි බව මහ බැංකු අධිපතිවරයා මෙහිදී සදහන් කළා. විශ්‍රාම වැටුපට කිසිදු බලපෑමක් සිදු නොවන බව කී මහ බැංකු අධිපතිවරයා විදේශ ණය 4% මට්ටමට ගෙන ඒමට සැලසුම් කරන බව ද පැවසුවා. ඒ මහතා මෙසේද සඳහන් කළා. “ද්විපාර්ශ්වීය ණය පිළිබඳ සාකච්ඡා කරනවා. දේශීය ණය පිළිබඳ විධිමත් සැලසුම් සකස් කරනවා. භාන්ඩාගාර බිල්පත් බැදුම්කරවලට මාරු කිරීම,  බැංකු පද්ධතිය රැක ගැනීම සහ මහජන මුදල් රැක ගැනීම අරමුණයි. බැංකු තැන්පත් මිලියන පනස් හතක මුදල් සුරක්ෂිතයි. බැංකුවලට කිසිදු බලපෑමක් නෑ. සේවක අර්ථසාධක අරමුදල සුරක්ෂිතයි. කිසිදු අඩුවක් වෙන්නේ නෑ. වයස 55 සපිරුනු සියලු දෙනාටම කිසිදු ගැටලුවක් නොමැතිව එය ලැබෙන බවද මහ බැංකු අධිපතිවරයා කියා සිටියා. නව බැදුම්කර හදුන්වා දෙනවා. විපක්ෂයට යෝජනාවලිය ඉදිරිපත් කළා. ඔවුන්ගේ මතයත් ඉදිරිපත් කරාවි. බැංකු නිවාඩුව තුළින් බැංකු පද්ධතියට හෝ තැන්පතු මුදල්වලට කිසිම බලපෑමක් සිදු වන්නේ නැහැ. සති අන්තයේදී ණය ප්‍රතිව්‍යූහගත පනත පාර්ලිමේන්තුවේ සම්මතවීමෙන් පසු රාජකාරි අරඹන පළමු දිනයේම සියලු බැංකු සාමාන්‍ය පරිදි වැඩ පටන් ගන්නවා. අමාරුකම් තිබුණත් බැදුම්කර සදහා මුදල් ගෙවීම්, ණය ගෙවීම් රජය සැලසුම් සහගතව සිදු කරනවා. නියමිත ලෙසම බදු මුදල් ලැබෙනවා නම් ගැටලු ගොඩක් අඩු වෙයි. විශ්‍රාම වැටුපට බලපෑමක්  වෙන්න කිසිම ඉඩක් තියෙන්නේ නැහැ.”   ", "URL": "https://www.itnnews.lk/2023/10/05/495907/", "Category": "Breaking News,දේශීය පුවත්", "Parent URL": null}