{"Source": "ITN news", "Timestamp": "ජූලි 15, 2021 12:36", "Headline": "ඉන්දියාවේ ආසාදිතයන් සංඛ්‍යාව යළිත් ඉහළට", "News Content": "ඉන්දියාවේ කොරෝනා ආසාදිතයන්ගේ සංඛ්‍යාව යළිත් ඉහළ යමින් පවතින බව වාර්තා වනවා. ගතවූ පැය 24 තුළ එරටින් කොරෝනා ආසාදිතයන් 41,806 දෙනෙක් හදුනාගෙන තිබෙනවා. ඒ අනුව ඉන්දියාවෙන් වාර්තා වන සමස්ත කොරෝනා ආසාදිතයන්ගේ සංඛ්‍යාව තුන්කෝටි නව ලක්ෂ අසූ හත්දහස් අටසිය අසූවක් දක්වා ඉහළ ගිය බවයි පැවසෙන්නේ. ඊයේ දිනයේදී එරටින්  වාර්තා වූ කොරෝනා මරණ 581 ත් සමගින් ඉන්දියාවේ සමස්ත කොරෝනා මරණ සංඛ්‍යාව හාරලක්ෂ දොළොස්දහස ඉක්මවා ගියා. අද දිනයේදී ඉන්දියාවෙන් වාර්තා වූ කොරෝනා ආසාදිත සංඛ්‍යාව පෙර දිනට වඩා සියයට 7.7 ක වැඩිවීමක් පෙන්නුම් කරන බවයි ඉන්දීය සෞඛ්‍ය අංශ පවසන්නේ.     ", "URL": "https://www.itnnews.lk/2023/10/05/349354/", "Category": "ජාත්‍යන්තර පුවත්", "Parent URL": null}