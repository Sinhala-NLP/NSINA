{"Source": "ITN news", "Timestamp": "දෙසැම්බර් 26, 2022 09:25", "Headline": "සුනාමි ව්‍යවසනය සිදුවී අදට වසර 18 යි", "News Content": "අපේ රටේ තිස්නවදහසකට අධික පිරිසකට ජීවිත අහිමි කළ සුනාමි ව්‍යසනය සිදුවී අදට වසර 18 ක් සපිරෙනවා. එදාමෙදා තුර අපේ රටට සිදුවූ විශාලතම ස්වභාවික ආපදාව ලෙසයි සුනාමිය සැලකෙන්නේ. සුනාමියෙන් මෙන්ම විවිධ ආපදාවන්ගෙන් ජීවිතක්ෂයට පත්වූවන් සිහි කිරීම වෙනුවෙන් අද රට පුරා විනාඩි දෙකක නිහැඩියාවක් පැවැතුනා. 2004 වසරේ දෙසැම්බර් 26 වනදා පෙරවරුව වනවිට රට පුරාම ජනතාව එල්ටීටීඊ බලපෑම මදකට අමතක කර දමා නත්තල සැමරීමටත් උදාවන අලුත් අවුරුද්ද පිළිගැනීමටත් සූදානමින් සිටියා. ඉන්දුනීසියාවේ සුමාත්‍රා දූපත් ආශ්‍රිතව රිච්ටර් පරිමාණ 9.3 ක ප්‍රබලත්වයෙන් යුත් භූකම්පනයක් හටගැනීමත් සමග පෙරවරු 9.30 ට පමණ වියරු වූ උදම් රළ වෙරළ ප්‍රදේශ රැසකට කඩාවැදුනා. සුනාමිය කියන වචනය පවා අසා නොසිටි අපේ රටේ මිනිසුන් විශාල පිරිසක් උදම් රළට ගොදුරු වෙද්දී බොහෝ දෙනෙකුට මේ සිදුවන්නේ කුමක් දැයි පවා සිතාගැනීමට අපහසු වී තිබුණා. පැය කීපයක් තුළ සිදුවූ මෙම ව්‍යසනයෙන් අහිංසක ජීවිත 39,000 ක් පමණ අකාලයේ විනාශ වී ගියේ රටම ශෝකයේ ගිල්වමින්. අතුරුදන්වූ තවත් සැලකිය යුතු පිරිසක් පිළිබද තොරතුරු වාර්තා නොවූ අතර 516,150 දෙනෙකුට මේ ව්‍යසනය හේතුවෙන් උන්හිටිතැන් අහිමිවුණා. දරුවන්ට දෙමව්පියන්,  දෙමව්පියන්ට දරුවන්,  බිරින්දෑවරුන්ට ස්වාමිපුරුෂයින් මෙන්ම  සුවාමිපුරුෂයින්ට බිරින්දෑවරුන් අහිමි කළ මෙම ව්‍යසනයෙන් රටේ ආර්ථිකයට ද එල්ලවූයේ මරු පහරක්. අපේ රටේ වෙරළ ප්‍රදේශවලින් සියයට 75කට පමණ සුනාමියෙන් හානි සිදුව තිබුණා. රට පුරා ජනතාව එක පොකුරක් ලෙසින් නැගී සිටිමින් මේ මහා ව්‍යසනයෙන් පීඩාවට පත්වූ ජනතාවට සහන සැලසීමට එක්වෙද්දී ජාත්‍යන්තර ප්‍රජාව ද තමන්ගේ උපරිම දායකත්වය ශ්‍රී ලංකාවට ලබාදීමට කටයුතු කළා. සුනාමියේ අදුරු මතකය කෙමෙන් කෙමෙන් මකා දමමින් ජනතාව යළි නැගී සිටියේ ඕනෑම ව්‍යසනයකදී ඊට මුහුණ දෙමින් නැගී සිටින්නට ශ්‍රී ලාංකිකයින් තුළ ඇති හැකියාව ලොවටම පිළිබිඹු කරමින්. මේ මහා ව්‍යසනය සිදුවී අදට 18 වසරක් සම්පූර්ණ වෙනවා. සුනාමියෙන් වගේම විවිධ ස්වභාවික විපත්වලින් මියගිය හා පීඩාවට පත් ජනතාව සිහිපත් කරමින් රට පුරා අද පෙරවරු 9.25 සිට 9.27 දක්වා විනාඩි දෙකක නිහඩතාවක් පැවතුනා. තම කටයුතු මදකට අත්හිටවූ රට පුරා ජනතාව මෙම සිහි කිරීමට එක්ව සිටියේ යළි මෙවන් විපතක් රට තුළ සිදු නොවේවා යන ප්‍රාර්ථනය ද පෙරදැරි කර ගනිමින්. පැරෑලිය දුම්රිය ස්ථානයේදී  සුනාමි ව්‍යසනයෙන් විපතට පත් ජනතාව සිහිපත් කරමින් කොළඹ කොටුවෙන් අදත් පෙරවරු 8යි05 ට විශේෂ දුම්රිය ගමන් ආරම්භ කළා.  ඒ මීට වසර 18කට පෙර පැරෑලියේදී සුනාමි ව්‍යසනයට මුහුණ දුන් දුම්රිය එන්ජිම සහිත දුම්රියයි. රළ පහරට හසුවී මිය ගිය අයගේ සමීපතමයන් ඇතුළු  පිරිසක් එම දුම්රියේ ගමන් කළා. දුම්රිය පැරෑලියට ළගා වීමෙන් අනතුරුව මිය ගිය අය සිහිකිරීමේ සැමරුම් වැඩසටහන පැවැත්වුණා. මේ අතර අද පෙරවරු 9.35 සිට විනාඩි දෙකක නිෂ්ශබ්දතාවක් පවත්වන ලෙසට ආපදා කළමනාකරණ මධ්‍යස්ථානය කළ දැනුම් දීමට අනුව වසර 18කට පෙර රළ පහරට හසුවූ සියලු දෙනා සිහිපත් කරමින් නිහැඩියාවක් පැවතුනා.   ", "URL": "https://www.itnnews.lk/2023/10/05/452118/", "Category": "දේශීය පුවත්", "Parent URL": null}