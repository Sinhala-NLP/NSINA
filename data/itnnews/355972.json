{"Source": "ITN news", "Timestamp": "අගෝස්තු 12, 2021 16:02", "Headline": "ගිනියම් වූ සිසිලිය", "News Content": "කොරෝනාවෙන් බැට කන යුරෝපයෙන් වාර්තා වන උෂ්ණත්වය දිනෙන් දින ඉහළ යමින් පවතිනවා. තත්ත්වය මෙසේ තිබියදී ඉතාලියේ සිසිලි දූපත් ආශ්‍රිත ප්‍රදේශයෙන් ඉහළම උෂ්ණත්වය අද වාර්තා වුණා. ඒ ආශ්‍රිත ප්‍රදේශයේ උෂ්ණත්වය සෙල්සියස් අංශක 48.8 ක් ලෙස වාර්තා වෙද්දි ග්‍රීසියේ ලැව් ගිනි තත්ත්වය මෙතෙක් පාලනය කරගැනීමට හැකියාව ලැබී නොමැති බවයි විදෙස් මාධ්‍ය වාර්තා කරන්නේ. මීට පෙර යුරෝපයෙන් වාර්තා වූ වැඩිම උෂ්ණත්වය ග්‍රීසියේ ඇතැන්ස් නුවරින් වාර්තා වුණා. එම උෂ්ණත්වය සෙල්සියස් අංශක 48 ක්. එම අගය වාර්තා වූයේ 1977 වසරේදීයි. දේශගුණික විපර්යාස හා උෂ්ණත්වය ඉහළ යාම යුරෝපය ප්‍රමුඛ ලොව රටවල් රැසක් මේ වන විට මුහුණ පා ඇති බරපතල අර්බුදයක් වී තිබෙනවා. මේ හේතුවෙන් ග්‍රීසියේ හටගත් ලැව් ගිනි මෙතෙක් පාලනයකින් තොරව ව්‍යාප්ත වෙමින් පවතින බවයි විදෙස් මාධ්‍ය වාර්තා කරන්නේ. විදෙස් රටවල සහාය ලැබුණද ලැව් ගිනි තත්ත්වය පාලනය කිරීමට ග්‍රීසිය මෙතෙක් සමත් වී නැහැ. අධික උණුසුම් කාලගුණික තත්ත්වය හේතුවෙන් ඉතාලියේ අනෙකුත් ප්‍රදේශවල උෂ්ණත්වය ඉදිරි දිනවලදී ඉහළ යා හැකි බවයි බලධාරීන් අනතුරු හගවා තිබෙන්නේ.     ", "URL": "https://www.itnnews.lk/2023/10/05/355972/", "Category": "Breaking News,ජාත්‍යන්තර පුවත්", "Parent URL": null}