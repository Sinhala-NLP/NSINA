{"Source": "ITN news", "Timestamp": "ජූලි 22, 2021 17:20", "Headline": "බදියුදීන්ගේ නිවසේ මෙහෙකාර දැරිය මියයාම ගැන පුළුල් විමර්ශන", "News Content": "රිෂාඩ් බදියුදීන් පාර්ලිමේන්තු මන්ත්‍රීවරයාගේ නිවසේ මෙහෙකාර සේවයේ යොදවා සිටියදී බාල වයස්කාර දැරියක් පිළිස්සී මරණයට පත්වීමේ සිද්ධියේ පරීක්ෂණවලට උපදෙස් දෙන්න නීතිපතිවරයා නිලධාරීන් කණ්ඩායමක් පත් කළා. රිෂාඩ් බදියුදීන් මහතාගේ නිවසේ මෙහෙකාර සේවයේ නිරතව සිටියදී දැරියක මියයාම සම්බන්ධයෙන් මේ වන විට පුළුල් විමර්ශන ක්‍රියාත්මක වනවා. ඒ සම්බන්ධයෙන් පොලිස් කණ්ඩායම් කිහිපයක් යොදවා තිබෙනවා. බදියුදීන් මහතාගේ නිවසේ සිටි පුද්ගලයන්ගෙන් මෙන්ම දැරියගේ දෙමව්පියන්, පාසල් විදුහල්පතිවරයා ඇතුළු පිරිසකගෙන් ප්‍රකාශ ලබාගෙන තිබෙනවා. මීට පෙර ඒ මහතාගේ නිවසේ සේවය කළ මෙහෙකාරියන් දෙදෙනෙකුගෙන්ද ප්‍රකාශ ලබා ගත්තා. මෙම පරීක්ෂණවලට අවශ්‍ය උපදෙස් ලබාදීම සදහායි නීතිපතිවරයා නිලධාරීන් කණ්ඩායමක් පත් කර ඇත්තේ. නීතිපති සංජය රාජරත්නම් මහතා, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා ඇතුළු නිලධාරීන් කණ්ඩායමක් නීතිපති දෙපාර්තමේන්තුව වෙත කැදවා සාකච්ඡා පැවැත්වීමෙන් අනතුරුව මෙම පියවර ගත්තා. දැනට සිදුකර ඇති පරීක්ෂණවල ප්‍රගතිය පිළිබද මෙහිදී නිතිපතිවරයා දැනුවත් කළ බවයි වාර්තා වන්නේ. ඒ අනුව සිද්ධිය සම්බන්ධයෙන් නෛතික කටයුතු සහ අවශ්‍ය උපදෙස් ලබාදීමට නියෝජ්‍ය සොලිසිටර් ජෙනරාල් දිලීප පීරිස් මහතාගේ ප්‍රධානත්වයෙන් යුත් නීතිඥ මණ්ඩලයක් පත් කර තිබෙන බවද වාර්තා වනවා. කෙසේ වුවද මෙම පරීක්ෂණ සදහා විවිධ මැදිහත්වීම් සිදුවන බවට ජාතික පුනරුද ව්‍යාපාරයේ ජාතික සංවිධායක නිමල් ප්‍රේමවංශ මහතා මාධ්‍ය හමුවක් පවත්වමින් ප්‍රකාශ කළා. පහතරට වතු කම්කරුවන්ගේ සංගමයද මාධ්‍ය හමුවක් පවත්වමින් මේ සම්බන්ධයෙන් අදහස් පළ කළා. දැරිය මියයාමේ සිද්ධියට විරෝධය දක්වමින් මන්නාරම ප්‍රදේශයේදී විරෝධතාවක් පැවැත්වුණා. සිද්ධිය සම්බන්ධයෙන් පුළුල් විමර්ශනයක් සිදු කරන ලෙසයි උද්ඝෝෂකයන් ඉල්ලා සිටියේ. රිෂාඩ් බදුර්දීන් මහතාගේ නිවසේදී දැරියක මෙසේ අවාසනාවන්ත ලෙස මිය යාමේ සිද්ධිය සම්බන්ධයෙන් පුළුල් විමර්ශනයක් සිදු කරන ලෙසට සිහල රාවය උද්ඝෝෂණයක නිරත වුණා. පිට කෝට්ටේ පිහිටි ළමා හා කාන්තා කාර්යාංශය ඉදිරිපිටදීයි මෙම උද්ඝෝෂණය  පැවැත්වුණේ. මියගිය දැරියගේ දෙමව්පියන් එක්ව ඇය විවිධ කටයුතු සදහා අලෙවි කර ඇති බවට සමාජ මාධ්‍ය මගින් ගෙන යන ප්‍රචාර මුළුමනින්ම අසත්‍ය බව සිවිල් සංවිධාන පෙන්වා දෙනවා.   ", "URL": "https://www.itnnews.lk/2023/10/05/351168/", "Category": "දේශීය පුවත්", "Parent URL": null}