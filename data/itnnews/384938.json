{"Source": "ITN news", "Timestamp": "දෙසැම්බර් 26, 2021 09:02", "Headline": "සුනාමි ව්‍යසනය සිදුවී අදට වසර 17 යි", "News Content": "ශ්‍රී ලාංකේය ඉතිහාසයේ අමිහිරිම සිදුවීමක් වාර්තා වී අදට වසර 17 ක් සම්පූර්ණ වනවා. ජීවිත දහස් ගණනක් දිය රකුසාට බිලිවූ සුනාමි ව්‍යසනය 2004 වසරේ දෙසැම්බර් 26 වනදා සිදුවූයේ ලෝකවාසීන්ම දැඩි කම්පනයකට ලක්කරමින්. අද උදෑසන 9.25 සිට මිනිත්තු දෙකක කාලයක් නිශ්ශබ්දතාවක් ආරක්ෂා කරමින් සුනාමියෙන් මියගිය පිරිස් සිහිපත් කිරීමට සියලු ජනතාව එක් වුණා. ඉන්දීය සාගරයේ සුමාත්‍රා දූපත ආශ්‍රිතව රිච්ටර් පරිමාණ නවයයි දශම තුනක භූ කම්පනයක් සිදුවීමත් සමග උදම් රළ දිවයිනට ඇතුළුවුණා. එදාමෙදා තුර එවැනි අත්දැකීමක් ලබානොතිබූ ශ්‍රී ලාංකික ජනතාව එම බිහිසුනු ඛේදවාචකයට මුහුණ දුන්නේ සමස්ත රටක් ලෙසම අසරණ තත්ත්වයකට පත්කරමින්. එම ව්‍යසනයෙන්  අපේ රටේ අහිමි වූ ජීවිත සංඛ්‍යාව හතලිස් දහස ඉක්මවනවා. ඔවුන් සිහිකරමින් ප්‍රධාන සැමරුම් උත්සවය පැරෑලිය සුනාමි ස්මාරකය අභියසදී අද පැවැත්වෙනවා. මේ අතර අද දිනයේත් කොළඹ කොටුව දුම්රිය ස්ථානයෙන් උදෑසන 6.50 ට විශේෂ දුම්රිය පැරෑලිය දුම්රිය ස්ථානය දක්වා ගමන් ආරම්භ කළේ සුනාමි ව්‍යසනයෙන් දිවි අහිමිවූවන් සිහිපත් කරමින්.         ", "URL": "https://www.itnnews.lk/2023/10/05/384938/", "Category": "Breaking News,දේශීය පුවත්", "Parent URL": null}