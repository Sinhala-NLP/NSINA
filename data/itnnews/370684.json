{"Source": "ITN news", "Timestamp": "ඔක්තෝබර් 21, 2021 10:20", "Headline": "වයස 18 -19 සිසුන්ට ෆයිසර් එන්නත් ලබාදීම අද සිට දිවයින පුරා", "News Content": "වයස අවුරුදු 18 – 19 කාණ්ඩයේ පාසල් සිසුන්ට ෆයිසර් එන්නත් ලබාදීම දිවයින පුරා ආරම්භ වුණා. මෙහි නියමු ව්‍යාපෘතිය පසුගියදා ක්‍රියාවට නැංවුණේ කොළඹ දිස්ත්‍රික්කය කේන්ද්‍රකර ගනිමින්. වයස අවුරුදු 18 – 19 අතර වයස් කාණ්ඩයේ දරුවන්ට ෆයිසර් එන්නත ලබාදීම දිවයිනේ සියලු දිස්ත්‍රික්ක ආවරණය වන පරිදි අද ආරම්භ වුණා. කොළඹ දිස්ත්‍රික්කයේ පාසල් දරුවන්ට කොවිඩ් එන්නත ලබාදීමේ කටයුතු සාර්ථකව ක්‍රියාත්මක වූ අතර එහිදී දරුවන් විශාල පිරිසකට එන්නත් ලබාදීම සෞඛ්‍ය විශේෂඥයින්ගේ අධීක්ෂණය යටතේ සිදුවුණා. ඉන් අනතුරුවයි අද දිනයේ සිට දිවයින පුරා එම එන්නත්කරණ වැඩසටහන ක්‍රියාවට නැංවුණේ. මේ අනුව ලබන සෙනසුරාදා සිට සෑම සෙනසුරාදා දිනකම පාසල් සිසුන් එන්නත්කරණ වැඩපිළිවෙළ දිවයිනේ සෑම සෞඛ්‍ය වෛද්‍ය නිලධාරී කාර්යාලයකදීම සිදුකිරීමට අවශ්‍ය විධිවිධාන යොදා ඇති බව වසංගත රෝග විද්‍යා ඒකකය සදහන් කළා. මේ අතර ඊයේ දිනය වනවිට කොවිෂීල්ඩ්,  සයිනොෆාම්,  ස්පුට්නික් වී,  ෆයිසර් සහ මොඩර්නා යන එන්නත්වලින් කුමන හෝ එන්නතක පළමු මාත්‍රාව ලබාගත් මෙරට පුද්ගලයින් සංඛ්‍යාව එක්කෝටි හතලිස් හත් ලක්ෂ අසූනව දහස් හැට අටක්. එමෙන්ම දෙවන මාත්‍රාව එක්කෝටි විසිඅට ලක්ෂ පනස්දහස් තුන්සිය විසිනව දෙනෙකු ලබාගෙන ඇති බව සෞඛ්‍ය අංශ සදහන් කළා. කෙසේ වුවද ඊයේ දිනයේ මෙරටින් නව කොරෝනා ආසාදිතයින් 539 දෙනෙකු වාර්තා වී තිබෙනවා. ඒ අනුව මේ දක්වා මෙරටින් හදුනාගෙන ඇති කොරෝනා ආසාදිතයින් සංඛ්‍යාව 533,305 ක්. ඒ අතරින් 26,088 දෙනෙකු රෝහල්ගතව ප්‍රතිකාර ලබනවා. මෙරට සුවය ලබාඇති කොරෝනා ආසාදිතයින් සංඛ්‍යාව 493,674 ක්. සෞඛ්‍ය අධ්‍යක්ෂ ජනරාල්වරයා ඊයේ වාර්තා කළ කොරෝනා මරණ 18 ද සමගින් මෙරට සිදුව ඇති කොරෝනා මරණ සංඛ්‍යාව 13,543 ක් වනවා. ඊයේ දිනයේ දී පීසීආර් පරීක්ෂණ 6,518 ක් හා රැපිඩ් අන්ටිජන් පරීක්ෂණ 3,635 ක් සිදුකර ඇති බවයි සෞඛ්‍ය අමාත්‍යාංශය සදහන් කළේ.       ", "URL": "https://www.itnnews.lk/2023/10/05/370684/", "Category": "දේශීය පුවත්", "Parent URL": null}