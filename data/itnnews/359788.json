{"Source": "ITN news", "Timestamp": "සැප්තැම්බර් 2, 2021 11:43", "Headline": "නිදහස් පක්ෂයේ 70 වෙනි සංවත්සරය අද", "News Content": "ශ්‍රී ලංකා නිදහස් පක්ෂයේ අභිමානවත් 70 වන සංවත්සරය අදට යෙදිලා  තියෙනවා. පවතින වාතාවරණය සැළකිල්ලට අරගෙන සංවත්සරය සූම් තාක්ෂණය ඔස්සේ පවත්වන්නයි කටයුතු යොදලා තියෙන්නේ. එස් ඩබ්ලිව් ආර් ඩී බණ්ඩාරනායක මහතා එක්සත් ජාතික පක්‍ෂ ආණ්ඩුවේ පළාත් පාලන හා සෞඛ්‍ය අමාත්‍ය ධුරයෙන් ඉවත් වෙමින් එක්දහස් නවසිය පනස් එකේ සැප්තැම්බර් දෙවනදා ශ්‍රී ලංකා නිදහස් පක්‍ෂය බිහි කළා. සඟ,  වෙද,  ගුරු,  ගොවි,  කම්කරු  යන පංච මහා බලවේගය සමග එස්.ඩබ්ලිව්.ආර්.ඩී බණ්ඩාරනායක මහතා 1956 දි ශ්‍රී ලංකා නිදහස් පක්ෂය ප්‍රමුඛ මහජන එක්සත් පෙරමුණ සමග පුළුල් සන්ධානයක් ගොඩනැගුවා. 1956 වසරේ පැවති  මහ මැතිවරණයේදී විශිෂ්ඨ ජයක් ලබමින් බණ්ඩාරනායක මහතා අග්‍රාමාත්‍ය ධූරයට  පත්වුණා. රටට ඉමහත් සේවයක් ඉටු කළ බණ්ඩාරනායක මහතා එක්දහස්නවසිය පනස් නවයේ දී සාහසිකයෙකුගේ වෙඩි පහරින් ඝාතනයට ලක් වීමෙන් පසු පක්ෂ නායකත්වයේ බර කරට ගත් සිරිමාවෝ බණ්ඩාරනායක මැතිනිය දිගු ගමනකට මුල පිරුවා. මැතිනියගේ පාලන කාලය තුළ ලංකා ගමනාගමන මණ්ඩලය ඇති කිරීම,  මහජන බැංකුව,  ලංකා බැංකුව ආරම්භ කිරීම සේම රක්‍ෂණ සංස්ථාව ජනසතු කිරීම වැනි ජනතා සේවාවන් රැසක් සිදුවුණා. එසේම ජනරජ ව්‍යවස්ථාව මගින් ශ්‍රී ලංකාව ස්වෛරී රාජ්‍යයක් බවට පත් කිරීමේ  ගෞරවය ද ශ්‍රී ලංකා නිදහස් පක්‍ෂයට හිමිවුණා. චන්ද්‍රිකා බණ්ඩාරනායක කුමාරණතුංග මහත්මිය  පක්‍ෂයේ නායකත්වය භාර ගැනීමෙන් පසු කුඩා පක්‍ෂ ගණනාවක් එකතු කර ගනිමින් පොදුජන එක්සත් පෙරමුණ බිහි කළා. අනතුරුව පක්‍ෂයේ සභාපතිත්වය හිමිවුණේ මහින්ද රාජපක්‍ෂ මහතාටයි. ඉන් අනතුරුව ශ්‍රී ලංකා නිදහස් පක්ෂයේ නායකත්වය හිමි වූයේ හිටපු ජනාධිපති මෛත්‍රීපාල සිරිසේන මහතාටයි. එවැනි දිගු ගමණක් පැමිණි ශ්‍රී ලංකා නිදහස් පක්ෂයේ 70 වන සංවත්සරය අද සමරනු ලබන්නේ සඟ, වෙද, ගුරු, ගොවි, කම්කරු අපේ හිතට දැනෙන තැන  ශ්‍රී ලංකා නිදහස් පක්‍ෂ යන තේමාවෙනුයි. පස්වරු 5ට  සූම් තාක්ෂණය ඔස්සේ මෙම සංවත්සර උත්සවය ආරම්භ වීමට නියමිතයි. ", "URL": "https://www.itnnews.lk/2023/10/05/359788/", "Category": "දේශීය පුවත්", "Parent URL": null}