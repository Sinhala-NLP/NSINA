{"Source": "ITN news", "Timestamp": "ජූලි 6, 2022 09:20", "Headline": "වැල්ලවායේ ඉන්ධන හලකට පහරදුන් 13 දෙනෙකු අත්අඩංගුවට", "News Content": "කලහාකාරි ලෙස හැසිරෙමින් වැල්ලවාය නගරයේ පිහිටි ඉන්ධනහලකට පහරදීමක් සම්බන්ධව සැකකරුවන්  13 දෙනෙකු අත්අඩංගුවට ගෙන තිබෙනවා‍. ඊයේ රාත්‍රී කාලයේ දී වැල්ලවාය නගරයේ පිහිටි ඉන්ධනහලක ඉන්ධන බෙදා හරිමින් සිටින අවස්ථාවේ දී එහි ඉන්ධන අවසන් වීමෙන් පසුව ඒ බව ඉන්ධන ලබා ගැනීමට පැමිණ සිටි පිරිසට දැනුම්දීමෙන් අනතුරුව ඊට විරෝධතාවය ප්‍රකාශ කරමින් ඔවුන් කලහකාරී ලෙස හැසිරෙමින් ඉන්ධනහලට ගල් වලින් සහ බෝතල් වලින් පහර දී තිබෙනවා. එහි සිටි පොලිස් නිලධාරියෙකුද තුවාල ලබා ඇති බවයි පොලිසිය සඳහන් කරන්නේ. ඉන්ධන හලේ නාම පුවරු වලට ද හානි සිදුව තිබෙනවා. සිද්ධිය සම්බන්ධයෙන් සැකකරුවන් 13දෙනෙකු හා යතුරු පැදි 20ක් අත්අඩංගුවට ගත් බව පොලිසිය පවසනවා. සැකකරුවන් වයස අවුරුදු 18 ත් 45 ක් අතර වන අතර පස්සර, ඇතිලිවැව, වැල්ලවාය යන ප්‍රදේශවල පදිංචිකරුවන් වනවා. සැකකරුවන් අද දින වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත බවයි වැල්ලවාය පොලිසිය සඳහන් කළේ. ", "URL": "https://www.itnnews.lk/2023/10/05/421518/", "Category": "Breaking News,දේශීය පුවත්", "Parent URL": null}