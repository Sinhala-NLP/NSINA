{"Source": "ITN news", "Timestamp": "අප්‍රේල් 25, 2021 11:59", "Headline": "කොරෝනාවට එකම විසදුම එන්නතයි; රජය ඊට සූදානම් – ජනතා වගකීම උපදෙස් පිළිපැදීමයි", "News Content": "කෝවිඩ් නයින්ටීන් උවදුරට අවසන් විසදුම වන එන්නත්කරණය සදහා විධිමත් වැඩපිළිවෙළක් රජය සතු බව ජනාධිපති ගෝඨාභය රාජපක්‍ෂ මැතිතුමා නිවේදනයක් නිකුත් කරමින් අවධාරණය කරනවා. ජනතා වගකීම වන්නේ සෞඛ්‍ය උපදෙස් පිළිපැදීම බවයි ජනාධිපතිතුමා පෙන්වා දෙන්නේ. කොරෝනා අභියෝගය සාර්ථකව ජය ගැනීමට පළමු වටයේදී මෙන් සෞඛ්‍ය උපදෙස් ඒ ආකාරයෙන්ම පිළිපැදීමට ජනතාව ක්‍රියා කළ යුතු බවයි ජනාධිපතිතුමා කියාසිටින්නේ. ලෝක සෞඛ්‍ය සංවිධානය දැනට අනුමත කර ඇති හා ඉදිරියේදී අනුමත කිරීමට නියමිත එන්නත් අතරින් 4 ක්ම ගෙන්වා ගැනීමට රජය අවශ්‍ය පියවර සකස් කර තිබෙනවා. ප්‍රථමයෙන්ම ගෙන් වූ ඇස්ට්‍රා සෙනෙකා එන්නත පුද්ගලයන් නවලක්‍ෂ විසිපන්දහස් දෙසීය හතළිස් දෙදෙනෙකුට මේ වන විට ලබා දී තිබෙනවා. එම එන්නතේ දෙවන මාත්‍රාව ලබා දීම මැයි මස මුලදී ආරම්භ කිරීමට නියමිතයි. රුසියාවේ නිෂ්පාදිත ස්පුට්නික් එන්නතේ මාත්‍රා ලක්‍ෂ 2 ක් අප්‍රේල් මස අවසානයේදී මාත්‍රා ලක්‍ෂ 4 ක් මැයි මාසයේදීත්,  මාත්‍රා ලක්‍ෂ 8 ක් ජුනි මාසයේදීත්,  මාත්‍රා ලක්‍ෂ 12 ක් ජූලි මාසයේදීත් ගෙන්වා ගැනීමට නියමිතයි. ස්පුට්නික් එන්නත් මාත්‍රා මිලියන 13 ක් ගෙන්වීමට අමාත්‍ය මණ්ඩලය අනුමැතිය ලබා දී තිබෙනවා. පරිත්‍යාගයක් ලෙස චීනයෙන් ලැබී ඇති සයිනොෆාර්ම් එන්නත් මාත්‍රා ලක්‍ෂ 6 ක් ඉදිරි සති කිහිපය තුළ ලෝක සෞඛ්‍ය සංවිධානයේ අනුමැතිය ලැබීමත් සමග මෙරට ජනතාවට ලබා දීමට සැලසුම් කර තිබෙනවා. මීට අමතරව රාජ්‍ය ඖෂධ සංස්ථාව,  ෆයිසර් එන්නත ගෙන්වීම සදහා අවශ්‍ය මූලික ගිවිසුම් අත්සන් කොට ඇති අතර එන්නත හැකි ඉක්මණින් ගෙන්වා ගැනීමට රජය ක්‍රියා කරමින් සිටිනවා. කෝවිඩ් නයින්ටීන් උවදුරට විසදුමක් ලෙස රට වසා දැමිය යුතු බවට ඇතැමුන් ප්‍රකාශ කළ ද ආරම්භක අවස්ථාවේදී එවැනි ක්‍රියාමාර්ගයකින් සතුටුදායක ප්‍රතිඵල අත්වුව ද දිර්ඝකාලීනව එය ජන ජීවිතයට හා ආර්ථිකයට අතිශය හානිකර බලපෑම් එල්ල කරනවා. අප රටේ ආදායම් උපයන්නන්ගෙන් බහුතරය අවිධිමත් ජීවනෝපාය මාර්ග මත යැපෙන්නන්. ඒ හේතුවෙන් ආර්ථික ක්‍රියාකාරිත්වය මුළුමණින්ම අඩපණ කරන අගුල් දැමීම් හෝ ඇදිරිනීතිය පැනවීම් ශ්‍රී ලංකාව වැනි සංවර්ධනය වෙමින් පවතින රටවලට කළ නොහැකි වනවා. එබැවින් ජනතාව ස්වකීය වගකීම හා යුතුකම ඉටු කළ යුතු බවයි ජනාධිපතිතුමා අවධාරණය කරන්නේ.   ", "URL": "https://www.itnnews.lk/2023/10/05/333572/", "Category": "Breaking News,ප්‍රධාන පුවත", "Parent URL": null}