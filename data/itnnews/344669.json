{"Source": "ITN news", "Timestamp": "ஜூன் 23, 2021 12:39", "Headline": "சுகாதார வழிமுறைகளை மீறி பயணிகளை ஏற்றிச்செல்லும் பஸ்கள் பொலிஸாரால் சுற்றிவளைப்பு..", "News Content": "சுகாதார வழிமுறைகளை மீறி பயணிகளை ஏற்றிச்செல்லும் பஸ்களை அடையாளம் காண்பதற்கான சுற்றிவளைப்புக்கள் ஆரம்பிக்கப்பட்டுள்ளன. பயணிகளை ஏற்றிச்செல்லும் பஸ்களில் சிவில் உடையணிந்த பொலிஸார் பொதுமக்கள் போன்று பயணிக்கவுள்ளதாக பொலிஸ் ஊடக பேச்சாளர் பதில் சிரேஷ்ட பிரதி பொலிஸ் மா அதிபர் அஜித் ரோஹண குறிப்பிட்டார். இதனிடையே கடந்த இரண்டு தினங்களுக்குள் தனிமைப்படுத்தல் சட்டத்தை மீறி செயற்பட்ட 15 பஸ்களுக்கு எதிராக சட்ட நடவடிக்கை எடுக்கப்படுமென போக்குவரத்து இராஜாங்க அமைச்சர் திலும் அமுனுகம குறிப்பிட்டுள்ளார். இதேவேளை தனிமைப்படுத்தல் சட்டத்தை மீறி செயற்பட்ட குற்றச்சாட்டில் நேற்றைய தினம் 396 பேர் கைதுசெய்யப்பட்டனர். கடந்த வருடம் ஒக்டோபர் மாதத்திலிருந்து இதுவரை 41 ஆயிரத்துக்கும் அதிகமானோர் கைதாகியுள்ளனர். தனிப்படுத்தல் சட்டவிதிகளை மீறி செயற்பட்டமை தொடர்பிலான குற்றம் உறுதிசெய்யப்படும் நபர்களுக்கு 10 ஆயிரம் ரூபா அபராதம் அல்லது 6 மாத சிறைதண்டனை அல்லது குறித்த இரு தண்டனைகளும் வழங்கப்படுமென பொலிஸ் ஊடக பேச்சாளர் பதில் சிரேஷ்ட பிரதி பொலிஸ் மா அதிபர் அஜித் ரோஹண தெரிவித்தார். ", "URL": "https://www.itnnews.lk/2023/10/05/344669/", "Category": "Breaking News,தேசிய செய்திகள்", "Parent URL": null}