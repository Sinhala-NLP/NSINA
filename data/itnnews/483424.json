{"Source": "ITN news", "Timestamp": "මැයි 15, 2023 13:04", "Headline": "විමල්ට එරෙහි අල්ලස් නඩුව කැඳවීමට දින දෙයි", "News Content": "පාර්ලිමේන්තු මන්ත්‍රී විමල් වීරවංශ මහතාට එරෙහිව අල්ලස් කොමිසම ගොනුකර ඇති නඩුව පවත්වාගෙන යාමට නොහැකි බවට ඉදිරිපත් කර ඇති මූලික විරෝධතාවලට අදාළ වාචික දේශන ජුනි 16 වනදා ඉදිරිපත් කරන ලෙස කොළඹ මහාධිකරණය නියම කළා. රුපියල් මිලියන 75කට අධික වත්කම් හා දේපළ අයථා ලෙස උපයා ගත් බවට චෝදනා කරමිනුයි මෙම නඩුව ගොනු කර තිබෙන්නේ. මෙම නඩුව කොළඹ මහාධිකරණ විනිසුරු නවරත්න මාරසිංහ මහතා ඉදිරියේ අද (15) කැඳවනු ලැබුවා. විමල් වීරවංශ මහතා ද අද අධිකරණයේ පෙනී සිටියා. අල්ලස් කොමිසම වෙනුවෙන් පෙනී සිටි අතිරේක සොලිසිටර් ජනරාල් අයේෂා ජිනසේන මහත්මිය කියා සිටියේ විත්තිකරුට අදාළ අධි චෝදනා පත්‍රය 2017 වසරේ දී ගොනුකළ ද අදාළ නඩු විභාගය මේ දක්වා ආරම්භ කිරීමට නොහැකි වී ඇති බවයි. මෙම නඩුව පවත්වාගෙන යාමට නොහැකි බවට විත්තිය විසින් මූලික විරෝධතාවලට අදාළ ලිඛිත දේශන ද ඉදිරිපත් කර ඇති බව සදහන් කළ සොලිසිටර් ජනරාල්වරිය කාල ප්‍රමාදය සැලකිල්ලට ගෙන තීන්දුව කඩිනමින් ලබාදෙන ලෙස ඉල්ලා සිටියා. විත්තිය වෙනුවෙන් පෙනී සිටි ජනාධිපති නීතඥ ජයන්ත වීරසිංහ මහතා කියා සිටියේ විත්තිකරුගෙන් දේශපාලන වශයෙන් පළි ගැනීම සදහා මෙම නඩුව ගොනු කර ඇති බවයි. නඩුවේ සාක්ෂි විභාගය ආරම්භ කළ යුතු බවට අධිකරණය විශ්වාස කරන්නේ නම් නඩු විභාගය සදහා දින නියම කරන ලෙසයි ඔහු ඉල්ලා සිටියේ.       ", "URL": "https://www.itnnews.lk/2023/10/05/483424/", "Category": "දේශීය පුවත්", "Parent URL": null}