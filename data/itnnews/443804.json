{"Source": "ITN news", "Timestamp": "நவம்பர் 2, 2022 14:42", "Headline": "வட மாகாணத்தில் ஆயிரம் ஏக்கரில் சபாரி சரணாலயங்களை அமைக்க அரசாங்கம் திட்டம்..", "News Content": "வட மாகாணத்தில் ஆயிரம் ஏக்கரில் சபாரி சரணாலயங்களை அமைக்க அரசாங்கம் திட்டமிட்டுள்ளது. அதற்கு பொருத்தமான காணிகளை அடையாளப்படுத்துமாறு ஜனாதிபதி ரணில் விக்ரமசிங்க விவசாய, வனஜீவராசிகள் மற்றும் வனவள அமைச்சர் மஹிந்த அமரவீரவுக்கு ஆலோசனை வழங்கியுள்ளார். வட மாகாணத்தில் பாடசாலை மாணவர்களுக்கும், ஏனையோருக்கும் விலங்குகள் தொடர்பான அவதானத்தை பெற்றுக்கொள்வதற்கும், அவர்களின் உளரீதியான மகிழ்ச்சிக்காகவும், தனியான சரணாலயங்கள் ஆரம்பிக்கப்படவில்லை. குறிப்பாக தென் பகுதியிலேயே பெரும்பாலான சரணாலயங்கள், உயிரியல் பூங்கா என்பன அமைந்துள்ளதாகவும், வட மாகாணத்தின் 5 மாவட்டங்களிலுள்ள மக்கள் மிருக காட்சிசாலைகளை பார்வையிடுவதற்கு தென் மாகாணத்திற்கே வருகைத்தருகின்றனர். அதனை கருத்திற்கொண்டு வட மாகாணத்தில் சபாரி சரணாலயமொன்றை ஆரம்பிப்பது தொடர்பில் அரசாங்கம் கவனம் செலுத்தியுள்ளது. அது குறித்து அமைச்சர் மஹிந்த அமரவீரவுக்கு ஜனாதிபதி ஆலோசனை வழங்கிய நிலையில், அமைச்சர் வனஜீவராசிகள் மற்றும் வனவள அமைச்சின் செயலாளர் ச்சந்திரா ஹேரத், வனஜீவராசிகள் திணைக்கள பணிப்பாளர் ஆகியோருக்கு அறிவுறுத்தியுள்ளார். அடையாளப்படுத்தப்படும் காணிகளில் முதற்கட்டமாக காடுகள் வளர்க்கப்படுமெனவும், பின்னர் அங்கு விலங்குகளை கொண்டுசென்ற வளர்ப்பதற்கு நடவடிக்கை எடுக்கப்படுமென அதிகாரிகள் குறிப்பிட்டுள்ளனர். தற்போது தேசிய மிருககாட்சிசாலைகளிலுள்ள விலங்குகளையும், ஏனைய உயிரினங்களையும் குறித்த சபாரி சரணாலயத்திற்கு அனுப்புவதற்கான சாத்தியக்கூறுகள் குறித்தும் ஆராயப்படுகிறது. ", "URL": "https://www.itnnews.lk/2023/10/05/443804/", "Category": "Breaking News,தேசிய செய்திகள்", "Parent URL": null}