{"Source": "ITN news", "Timestamp": "දෙසැම්බර් 10, 2022 19:03", "Headline": "මානව හිමිකම් දිනය අදයි", "News Content": "මානව හිමිකම් දිනය අදයි. මෙවර මානව හිමිකම් දිනයේ තේමාව වන්නේ අභිමානය, නිදහස සහ සැමට යුක්තිය යන්නයි. එක්සත් ජාතීන්ගේ මහා මණ්ඩලය විසින් 1948 වසරේදී මානව හිමිකම් දිනය නිල වශයෙන් පිළිගැනීම සිදු කළා. ඒ මානව හිමිකම් පිළිබද විශ්වීය ප්‍රඥප්තියත් සමගයි. මානව හිමිකම් පිළිබද විශ්වීය ප්‍රඥප්තිය මෙතෙක් මානව වර්ගයා නිර්මාණය කර ගත් විශිෂ්ඨතම ලේඛනයක් ලෙසයි සැළකෙන්නේ. සෑම මිනිසෙකුටම ජාති, ආගම්, භාෂා, දේශපාලනික ආදී කිසිදු වෙනසකින් තොරව සමව මානව හිමිකම් ආරක්ෂා කර දීම මානව හිමිකම් පිළිබද විශ්වීය ප්‍රඥප්තියෙන් සිදුවනවා. මෙම ප්‍රඥප්තිය පිළිගෙන වසර 74 ක් සම්පූර්ණ වන අවස්ථාවේදී අභිමානය නිදහස සහ සැමට යුක්තිය මැයෙනුයි මෙවර මානව හිමිකම් දිනය සමරනු ලබන්නේ. මානව හිමිකම් දිනය වෙනුවෙන් විශේෂ සැමරුම් වැඩසටහන් ගණනාවක් ලොව පුරා රටවල ක්‍රියාත්මක වුණා. ජාත්‍යන්තර ක්ෂමා ආයතනය රටවල් හා පාලන ප්‍රදේශ 200 ක් ආවරණය වන පරිදි මානව හිමිකම් සමරු වැඩසටහනක් සංවිධාන කර තිබූ බවයි විදෙස් මාධ්‍ය වාර්තා කළේ. මානව හිමිකම් වෙනුවෙන් පෙනී සිටි ක්‍රියාකාරීන් මර්දනය කිරීමට විරෝධය පෑම මෙන්ම ඔවුන් ඇගයීමද මෙහිදී සිදු වුණා. මානව හිමිකම් දිනය සමරමින් මෙරටතුලදී වැඩටසහන් කිහිපයක් සංවිධාන කර තිබුණා. මානව හිමිකම් දිනය නිමිත්තෙන් නුවරඑළිය ප්‍ර දේශයේ පැවති වැඩසටහනකදී ශ්‍රී ලංකා මානව හිමිකම් කොමිසන් සභාවේ කොමසාරිස් ආචාර්ය විජිත නානායක්කාර මහතා පැවසුවේ මානව හිමිකම් අර්ථවත් වීමට නම් ආර්ථික නිදහස අනිවාර්ය බවයි. ජාත්‍යන්තර මානව හිමිකම් දිනයට සමගාමී ලෙස වව්නියාවේදී විරෝධතා වැඩසටහනක් පැවැත්වුණා. යුද සමයේ අතුරුදන්වූ බව කියන පුද්ගලයන්ගේ සාමාජිකයිනුයි මෙම විරෝධතාවයේ නිරතවුණේ. ප්‍රදේශය නියෝජනය කරන පාර්ලිමේන්තු මන්ත්‍රිවරුන්ගේ ඡායාරූපවලට තක්කාලිවලින් පහරදීමට ද විරෝධතාකරුවන් කටයුතු කළා.   ", "URL": "https://www.itnnews.lk/2023/10/05/449626/", "Category": "දේශීය පුවත්", "Parent URL": null}