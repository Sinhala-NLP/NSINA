{"Source": "ITN news", "Timestamp": "ජූනි 18, 2023 11:19", "Headline": "ඩෙංගු මර්දනයට වැඩි අවධානයක් යොමු කරන්න – සෞඛ්‍ය අංශ", "News Content": "ඩෙංගු රෝගය තවදුරටත් හිස ඔසවමින් පවතින බැවින් ඩෙංගු මර්දනයට දැඩි අවධානයක් යොමුකළ යුතු බව සෞඛ්‍ය අංශ අවධාරණය කරනවා. අවධානම පැවතිය ද බොහෝ පිරිස් ඒ කෙරෙහි සැලකිල්ලක් නොදැක්වීම ඩෙංගු ව්‍යාප්තියට හේතු වී ඇති බවයි පැවසෙන්නේ. මේ දක්වා මෙරටින් හමු වී ඇති ඩෙංගු රෝගීන් සංඛ්‍යාව 45606ක් බවයි ඩෙංගු මර්දන ඒකකය පවසන්නේ. ඉන් වැඩිම පිරිස හමුවී ඇත්තේ බස්නාහිර පළාතෙන්. එම සංඛ්‍යාව 22800ක්. ගම්පහ දිස්ත්‍රික්කයෙන් ඩෙංගු රෝගීන් දහදහස් එකසිය එකොළහක් ,කොළඹ දිස්ත්‍රික්කයෙන් 9789ක් හා කළුතර දිස්ත්‍රික්කයෙන් ඩෙංගු රෝගීන් 2900ක් මෙසේ හමු වී තිබෙනවා. මීට අමතරව මහනුවර දිසත්‍රික්කයෙන් හමු වී ඇති ඩෙංගු රෝගීන් සංඛ්‍යාව 2670ක් වන අතර කුරුණෑගලින් ඩෙංගු රෝගීන් 1625 දෙනෙකු හඳුනාගෙන තිබෙනවා. පුත්තලම දිස්ත්‍රික්කයෙන් මෙතෙක් හමු වී ඇති ඩෙංගු රෝගීන් සංඛ්‍යාව 2670ක්. ඩෙංගු අවධානම සහිත සෞඛ්‍ය වෛද්‍ය නිලධාරී කොට්ඨාශ 67ක් හඳුනාගෙන ඇති අතර මෙම වර්ෂයේ මේ දක්වා ඩෙංගු මරණ 27ක් වාර්තා වී ඇති බව ද සෞඛ්‍ය අංශ පෙන්වා දෙනවා. ඩෙංගු  මදුරුවන් බෝ වන ස්ථාන විනාශ කිරීම මෙන්ම මදුරු මර්දන සඳහා දැඩි අවධානයක් යොමු කිරීම සෑම පුද්ගලයෙකුගේම යුතුකම බවයි සෞඛ්‍ය අංශ අවධාරණය කරන්නේ.           ", "URL": "https://www.itnnews.lk/2023/10/05/492778/", "Category": "Breaking News,දේශීය පුවත්", "Parent URL": null}