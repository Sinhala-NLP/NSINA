{"Source": "ITN news", "Timestamp": "ජූලි 18, 2022 18:28", "Headline": "වැඩබලන ජනපති රනිල්ගේ මන්ත්‍රී ධුරයට එරෙහි පෙත්සම විභාගය පිළිබඳ තීරණය හෙට", "News Content": "වැඩබලන ජනාධිපති රනිල් වික්‍රමසිංහ මහතාගේ පාර්ලිමේන්තු මන්ත්‍රි ධුරය බල රහිත කිරීමේ නියෝගයක් නිකුත් කරන ලෙස ඉල්ලා ගොනුකළ මූලික අයිතිවාසිකමි පෙත්සම විභාගයට ගන්නේ ද නැද්ද යන තීරණය හෙට ප්‍රකාශයට පත් කිරීමට නියමිතයි. මෙම පෙත්සම ශ්‍රේෂ්ඨාධිකරණය හමුවේ ගොනුකර ඇත්තේ නීතීඥ නාගානන්ද කොඩිතුවක්කු මහතායි. පෙත්සම අද කැඳවූ අවස්ථාවේ ඒ මහතා පැවසුවේ මැතිවරණයට තරග කර පරාජයට පත්වූ පුද්ගලයෙකු ජාතික ලැයිස්තු මන්ත්‍රිවරයෙකු ලෙස පත්කළ නොහැකි බවයි. ජාතික ලැයිස්තු මන්ත්‍රිවරුන්ගේ නම් මැතිවරණය අවසන්  වී සතියක් ඇතුළත මැතිවරණ කොමිසම වෙත ඉදිරිපත් කිරීම නීතිමය අවශ්‍යතාවයි. එහෙත්  රනිල් වික්‍රමසිංහ මහතාගේ නම එසේ යවා තිබුණේ මාස ගණනාවකට පසුව බව ඔහු කියා සිටියා. රනිල් වික්‍රමසිංහ මහතා‌ වෙනුවෙන් පෙනී සිටි ජනාධිපති නීතීඥ රොනල්ඩ් පෙරේරා මහතා කියා සිටියේ සත්‍යකරුණු වසන් කරමින් මෙම පෙත්සම ගොනුකර ඇති බවයි. රනිල් වික්‍රමසිංහ මහතාගේ මන්ත්‍රිධුරය අභියෝගයට ලක්කරමින් පෙත්සම්කරු මීට පෙරද ගොනුකළ පෙත්සමක් නිෂ්ප්‍රභ කෙරුණු බවද ඔහු පෙන්වා දුන්නා. නීතිපතිවරයා වෙනුවෙන් නියෝජ්‍ය සොලිසිටර් ජෙනරාල් කණිෂ්කා සිල්වා මහත්මිය ප්‍රකාශ කළේ මෙම පෙත්සම පවත්වාගෙන යාමට නීතිමය පදනමක් නොමැති බවයි.   ", "URL": "https://www.itnnews.lk/2023/10/05/423880/", "Category": "දේශීය පුවත්", "Parent URL": null}