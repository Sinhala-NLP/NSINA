{"Source": "ITN news", "Timestamp": "ජනවාරි 7, 2022 12:42", "Headline": "ලබන වසරේ සිට උසස් පෙළට කොරියානු භාෂාව", "News Content": "2023 වර්ෂය සදහා අධ්‍යයන පොදු සහතික පත්‍ර උසස් පෙළ විභාගයට කොරියානු භාෂාව විෂයක් ලෙස හැදෑරීමට අවස්ථාව උදාකරන බව විදේශ අමාත්‍ය මහාචාර්ය ජී එල් පීරිස් මහතා ප්‍රකාශ කළා. පාසල් අධ්‍යාපන පද්ධතිය තුළ වෘත්තීය සුදුසුකම් සදහා පාසල් දරුවා පාසල තුළදීම සූදානම් කරවීමට රජය ගත් සුවිශේෂී තීන්දුවක් ලෙස මෙය හැදින්විය හැකියි. දැනට ශ්‍රී ලාංකිකයින් බොහෝ පිරිසක් කොරියාවේ සේවයේ නිරත වෙමින් මෙරටට ගෙන එනු ලබන විදේශ විනිමය ඉතා ඉහළ අගයක් ගන්නවා. කොරියාවේ රැකියාවක් සදහා සුදුසුකම් ලැබීමට ප්‍රථමයෙන් විදේශ සේවා නියුක්ති කාර්යාංශයේ ලියාපදිංචිව කොරියානු භාෂා ප්‍රවීණතා විභාගය අනිවාර්යයෙන්ම සමත් වියයුතුයි. නමුත් රජය ගත් මෙම තීන්දුව හේතුවෙන් පාසලේදීම දරුවාට ඒ සදහා මූලික සුදුසුකම් සපුරා ගත හැකියි. එවිට කොරියානු රටේ රැකියාවක් සදහා මුදල් විශාල ප්‍රමාණයක් යොදවා විෂය වෙනම ඉගෙන ගෙන ප්‍රවීණතා විභාගයට පෙනීසිටීමට අවශ්‍ය වන්නේ නැහැ. එවිට කොරියානු භාෂා ප්‍රවීණතා විභාගය එම දරුවන්ට ඉතාම පහසු වනු ඇති. මෙරට තුළ කොරියානු භාෂාව මේ වනවිට ඉතාම ජනප්‍රිය බොහෝදෙනා ප්‍රිය කරන භාෂාවක් බවට පත්ව ඇත. විශාල ප්‍රේක්ෂක ආකර්ෂණයක් දිනාගත් චංගුමි, සුජාත දියණි, අභීත දියණිය හා සූරිය කුසුම යන කොරියානු ටෙලි කතාන්දර එයට මනාව සාක්ෂි දරයි. පාසල් කාලය තුළදීම කොරියානු භාෂාවෙන් සන්නද්ධ වන දරුවාට වෘත්තීය ක්ෂේත්‍රයෙන් අතහිත දීමට කොරියානු ජන රජය විශේෂ සැලකිල්ලක් දක්වන බවයි රජයෙන් ලැබෙන ආරංචි මාර්ග සදහන් කරන්නේ. ", "URL": "https://www.itnnews.lk/2023/10/05/387294/", "Category": "දේශීය පුවත්", "Parent URL": null}