{"Source": "ITN news", "Timestamp": "ஆகஸ்ட் 22, 2022 13:01", "Headline": "22வது அரசியல் அமைப்பு திருத்த வரைபுக்கு எதிரான மனு மீதான விசாரணை உச்ச நீதிமன்றத்தில் ஆரம்பம்..", "News Content": "அரசாங்கத்தினால் பாராளுமன்றத்திற்கு சமர்பிக்கப்பட்டுள்ள அரசியல் அமைப்பின் 22வது திருத்த சட்டமூலத்தின் வரைபை சவாலுக்கு உட்படுத்தி தாக்கல் செய்யப்பட்ட மனு மீதான விசாரணைகள் உச்ச நீதிமன்றத்தில் இடம்பெறுகின்றன. பிரதம நீதியரசர் ஜயந்த ஜயசூரிய உள்ளிட்ட நீதியரசர்களான புவனேக அலுவிகாரே, அர்ஜூன ஒபேசேகர ஆகிய மூவரடங்கிய நீதியரசர்கள் குழாம் முன்னிலையில் விசாரணைகள் இடம்பெறுகின்றன. சட்டத்தரணி நாகாந்த கொடித்துவக்கு, வைத்தியர் குணதாஸ அமரசேகர, சட்டத்தரணி நுவான் பெலன்துடாவ, திஸ்ஸ பண்டார ரத்நாயக்க, ர்.னு.து. குலதுங்க, P.டீ.தஹநாயக்க உள்ளிட்ட 9 பேரினால் குறித்த மனு தாக்கல் செய்யப்பட்டுள்ளது. மனுவின் பிரதிவாதியாக சட்டமா அதிபர் பெயரிடப்பட்டுள்ளார். கடந்த 10ம் திகதி அரசியலமைப்பின் 22வது திருத்தச்சட்ட வரைபு பாராளுமன்றத்தில் சமர்பிக்கப்பட்டதாகவும், அவற்றின் ஒரு சில பிரிவுகளில் அரசியலமைப்பில் காணப்படும் ஏற்பாடுகளுக்கு மேலாக ஒரு சில விடயங்கள் காணப்படுவதாக மனுதாரர்கள் குற்றச்சாட்டுக்களை முன்வைத்துள்ளனர். அதன் ஊடாக அடிப்படை உரிமை மீறல் இடம்பெறுவதாகவும் உரிய சட்ட வரைபில் உள்ளடக்கப்பட்டுள்ள பரிவுகளை நிறைவேற்றுவதற்கு பாராளுமன்றத்தில் மூன்றில் இரண்டு பெரும்பான்மை மற்றும் சர்வஜன வாக்கெடுப்பு தேவையென தீர்ப்பளிக்குமாறு மனுதாரர்கள் உச்சநீதிமன்றத்தில் கோரிக்கை விடுத்துள்ளனர். ", "URL": "https://www.itnnews.lk/2023/10/05/430441/", "Category": "Breaking News,தேசிய செய்திகள்", "Parent URL": null}