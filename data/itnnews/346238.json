{"Source": "ITN news", "Timestamp": "ජූනි 30, 2021 14:55", "Headline": "කිංග් ජොන් උන් එරට ඉහළ පෙළේ  නිලධාරීන් රැසකට බැනවදී", "News Content": "උතුරු කොරියා නායක කිංග් ජොන් උන් එරට ඉහළ පෙළේ  නිලධාරීන් රැසකට බැන වැදී ඇති බව විදෙස් මාධ්‍ය සඳහන් කරනවා. උතුරු කොරියාව තුළ උද්ගතව ඇති යම් අර්බුදකාරී තත්ත්වයක් මෙම බැනවැදීමට හේතුවී ඇති බවටයි සැක කෙරෙන්නේ. උතුරු කොරියාවෙන් කිසිඳු කොරෝනා ආසාදිතයෙකු හමු නොවූ බවට වාර්තා පළ වුවද එරට තුළ වයිරසය ව්‍යාප්ත වීම නිලධාරීන්ට බැන වැදීමට හේතුවී ඇති බවට විදෙස් මාධ්‍ය සැක පළ කරනවා. වයිරසය එර‌ට තුළට ඇතුල්වීම වලක්වාගැනීම සඳහා එරට දේශ සීමා සම්පූර්ණයෙන්ම වසා දැමීමටයි උතුරු කොරියා නායකයා පියවර ගත්තේ. කෙසේ වුවද එරටට පනවා ඇති ජාත්‍යන්තර සාම්බාධක හේතුවෙන් ආහාර හිඟයක් මෙන්ම ආර්ථිකයද මේ වනවිට කඩා වැටීමට ලක්ව තිබෙනවා. ආහාර අර්බුදයකට සූදානම් වන ලෙසද උතුරු කොරියා නායකයා එරට ජනතාවට දැනුම් දී ඇති බවටයි වාර්තා වන්නේ.     ", "URL": "https://www.itnnews.lk/2023/10/05/346238/", "Category": "ජාත්‍යන්තර පුවත්", "Parent URL": null}