{"Source": "ITN news", "Timestamp": "ஜனவரி 16, 2023 12:31", "Headline": "30 குறுந்தூர ரயில் சேவைகள் இன்று முதல் இரத்து..", "News Content": "30 குறுந்தூர ரயில் சேவைகள் இன்று முதல் இரத்து செய்யப்பட்டுள்ளதாக போக்குவரத்து அமைச்சர் கலாநிதி பந்துல குணவர்தன தெரிவித்தார். செலவுகளை குறைக்கும் வகையில் தீர்மானம் எட்டப்பட்டுள்ளது. பிரதான மார்க்கத்தில் 18 குறுந்தூர ரயில் சேவைகளும், களனி வெளி மார்க்கத்தில் இரண்டு சேவைகளும் கரையோர மார்க்கத்தில் 8 சேவைகளும், புத்தளம் மார்க்கத்தில் 2 குறுந்தூர ரயில் சேவைகளும் ரத்து செய்யப்பட்டுள்ளதாக அமைச்சர் பந்துல குணவர்தன தெரிவித்தார். அலுவலக ரயில் சேவை மற்றும் நெடுந்தூர ரயில் சேவையை விணைத்திறன் மிக்கதாக முன்னெடுக்க சில குறுந்தூர ரயில் சேவையை இரத்து செய்ய வேண்டிய நிலை காணப்படுகிறது. புகையிரத திணைக்களம் முன்னுரிமை வழங்க வேண்டிய 3 பிரிவுகளை அடையாளம் கண்டுள்ளது. அலுவலக ரயில் சேவை, நீண்டதூர ரயில் சேவை மற்றும் எரிபொருள் எடுத்துச்செல்லும் சரக்கு ரயில் சேவை போன்றவை முன்னுரிமை பிரிவுகளாக அடையாளப்படுத்தப்பட்டுள்ளன. தற்போது நாள் ஒன்றுக்கு 400க்கும் மேற்பட்ட ரயில் சேவைகள் நடத்தப்படுகின்றன. அதில் குறுந்தூர சேவையில் ஈடுபடும் 30 ரயில் சேவைகளே இரத்து செய்யப்பட்டுள்ளதாக அமைச்சர் பந்துல குணவர்தன தெரிவித்தார். ", "URL": "https://www.itnnews.lk/2023/10/05/455861/", "Category": "Breaking News,அண்மைய செய்திகள்,தேசிய செய்திகள்", "Parent URL": null}