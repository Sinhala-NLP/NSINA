{"Source": "ITN news", "Timestamp": "ඔක්තෝබර් 15, 2022 13:25", "Headline": "2022 සිල්වර් ස්ක්‍රීන් සම්මාන උළෙල උත්කර්ෂවත්ව", "News Content": "2022 සිල්වර් ස්ක්‍රීන් සම්මාන උළෙල බණ්ඩාරනායක ජාත්‍යන්තර සම්මන්ත්‍රණ ශාලාවේදී උත්කර්ෂවත් අයුරින් පැවැත්වුණා. සිල්වර් ස්ක්‍රීන් පදනමේ සභාපති සුනිල් ටී ප්‍රනාන්දු මහතාගේ මූලිකත්වයෙන් මෙය සංවිධාන කර තිබුණා. සම්මාන උළෙලට හිටපු ජනාධිපති මෛත්‍රිපාල සිරිසේන, අමාත්‍යවරුන් වන ආචාර්ය බන්දුල ගුණවර්ධන, විදුර වික්‍රමනායක යන මහත්වරුන් සහභාගී වුණා. එමෙන්ම චිත්‍රපට සංස්ථාවේ සභාපති දීපාල් චන්ද්‍රරත්න, ප්‍රවීණ කලාකරුවන් වන රවීන්ද්‍ර රන්දෙණිය, ජීවන් කුමාරතුංග  මෙන්ම චිත්‍රපට නිෂ්පාදකවරුන් වන ජයන්ත ධර්මදාස, සුනිල් ටී ප්‍රනාන්දු යන මහත්වරුන්ද මෙම අවස්ථාවට එක්ව සිටියා. 1960 හා 1970 යන දශකවල මෙරට සිනමා කර්මාන්තය  වෙනුවෙන් කළ සේවාව අගය කරමින් සුමිත්‍රා පීරිස්, විජේරත්න වරකාගොඩ, නීටා ප්‍රනාන්දු, සිරිල් වික්‍රමගේ , නීල් රූපසිංහ යන කලාකරුවන් ඇතුළු පිරිසක් මෙහිදී සම්මානයට පාතක්‍ර වුණා. මේ අතර ආචාර්ය උදන් ප්‍රනාන්දු නිර්මාණය කළ ඉවෝකිං වාර්තාමය චිත්‍රපටය තිරගත කිරීම කොළඹ ජාත්‍යන්තර අධ්‍යයනයන් පිලිබද බණ්ඩාරනායක මධ්‍යස්ථානයේදී පැවැත්වුණා. ඒ සම්බන්ධයෙන් විශේෂ සාකච්ඡාවක් ද විද්වත් මණ්ඩලයක සහභාගීත්වයෙන් සංවිධාන කර තිබුණා. මෙම අවස්ථාවට ප්‍රධාන ආරාධිතයා ලෙස සහභාගී වූයේ හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මියයි. මහාචාර්ය ජයදේව උයන්ගොඩ, මහාචාර්ය නිර්මාල් රංජිත් දේවසිරි, ආචාර්ය උදාන් ප්‍රනාන්දු හා ශාරන්‍යා සේකරම්, සාකච්ඡාවට එක්වුණා. ඉවෝකිං වාර්තා චිත්‍රපටය මගින් ශ්‍රීලංකාව සහ නෙදර්ලන්තය අතර ඇති ඓතිහාසික සබදතා පිළිබදව සාකච්ඡාවක් සිදු වනවා. ", "URL": "https://www.itnnews.lk/2023/10/05/440661/", "Category": "දේශීය පුවත්", "Parent URL": null}