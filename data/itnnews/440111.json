{"Source": "ITN news", "Timestamp": "ඔක්තෝබර් 12, 2022 12:07", "Headline": "09 හැවිරිදි දැරියට වද හිංසා කළ කුඩම්මා අත්අඩංගුවට", "News Content": "09 හැවිරිදි දැරියකට වද හිංසා කළ බව කියන කාන්තාවක අත්අඩංගුවට ගෙන තිබෙනවා. ඇය දැරියගේ කුඩම්මා බවයි කඩුවෙල පොලීසිය පවසන්නේ. කඩුවෙල ප්‍රදේශයේ විදුහලක 4 ශ්‍රේණියේ ඉගෙනුම ලබන මෙම දැරිය ඇයට සිදුවන වද හිංසා පිළිබඳව විදුහලේ ආහාර පිසින කාන්තාවට පවසා තිබෙනවා. එම කාන්තාව පන්තිභාර ගුරුතුමියට කළ දැනුම්දීමකට අනුව විදුහල්පතිවරිය මේ පිළිබඳ කඩුවෙල පොලීසියට පැමිණිලි කළා. එහිදී හෙළිවී ඇත්තේ දැරියගේ මව, ඇය සහ පියා හැරදමා ගොස් ඇති බවයි. මීට වසර දෙකකට පෙර පියා තවත් විවාහයක් කරගෙන තිබෙනවා. ඇයට ද පෙර විවාහයේ දරුවෙකු සිටිනවා. එම දරුවාගේ කටයුතු කිරීමට සිදුවී ඇත්තේ ද මෙම දැරියටයි. අලුයම 4 ට දැරිය ඇහැරවා ඇයලවා නිවසේ සියලු කටයුතු කරවා ගන්නා අතර අතපසු වුවහොත් දැඩිව පහරදී තිබෙනවා. එම කාන්තාව නව හැවිරිදි මෙම දැරියට මිරිස් සහ ගම්මිරිස් මිශ්‍ර වතුර පොවා පහරදී පුළුස්සා, ගෙල මිරිකා කෘෘර වද හිංසා පමුණුවා ඇති බවයි හෙළිවුණේ. දැරියගේ සිරුර පුරාම තුවාල කැළැල් ඇති බව පොලීසිය පවසනවා. 29 හැවිරිදි වියේ පසුවන සැකකාර කාන්තාව කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි. දැරිය මුල්ලේරියාව රෝහලේ අධිකරණ වෛද්‍යවරයා වෙත ඉදිරිපත් කිරීමට නියමිතව තිබෙනවා.   ", "URL": "https://www.itnnews.lk/2023/10/05/440111/", "Category": "Breaking News,දේශීය පුවත්", "Parent URL": null}