{"Source": "ITN news", "Timestamp": "පෙබරවාරි 19, 2023 11:40", "Headline": "මැකො ජනරාල්ගෙන් දිස්ත්‍රික් තේරීම් භාර නිලධාරීන්ට සහ නියෝජ්‍ය තේරීම්භාර නිලධාරීන්ට ලිපියක්", "News Content": "තැපැල් ඡන්ද  සලකුණු කිරීම දින නියමයකින් තොරව කල්දැමීමට මැතිවරණ කොමිසම තීරණය කළා. ඒ සමගින් පරිපාලනමය කාර්යයන් පිළිබඳ එම කොමිසමේ දැඩි අවධානය යොමුවුණා. ඒ අනුව ඉදිරි කටයුතු සිදුකරන ආකාරය සම්බන්ධයෙන් මැතිවරණ කොමසාරිස් ජනරාල්වරයා ලිපියක් මගින් දිස්ත්‍රික් තේරීම් භාර නිලධාරීවරුන් දැනුවත් කිරීමටයි  පියවර ගෙන ඇත්තේ. මැතිවරණ කොමසාරිස් ජනරාල් සමන් ශ්‍රී රත්නායක මහතා සියලුම දිස්ත්‍රික් තේරීම් භාර නිලධාරීවරුන්ට සහ නියෝජ්‍ය සහ සහකාර තේරීම්භාර නිලධාරීන් වෙත අදාළ ලිපිය යොමුකර තිබෙනවා. එහි සඳහන් වන්නේ  සියලු සේවකයින්ට හෙට දිනයේ සිට සාමාන්‍ය කාර්යාල වේලාව ප්‍රකාශයට පත්කර ඇති අතර මැතිවරණ රාජකාරි වෙනුවෙන් සිදුකළ අතිකාල රාජකාරි ද අත්හිටුවන බවයි.  සති අන්ත හා රජයේ නිවාඩු දිනවල ප්‍රධාන කාර්යාලය ඇතුළු සියලු දිස්ත්‍රික් මැතිවරණ කාර්යාල වසා දැමීමට කටයුතු කළ යුතු බවද අදාළ ලිපියේ දැක්වෙනවා. කිසියම් විශේෂ රාජකාරියක් සදහා සති අන්ත හෝ නිවාඩු දිනවල කාර්යාලය විවෘත කිරීමට අවශ්‍ය වන්නේ නම් ඒ සඳහා මැතිවරණ කොමසාරිස් ජනරාල්වරයාගේ පූර්ව අනුමැතිය ලබාගත යුතුයි. කෙසේ වුවත් කාර්යාල ආරක්ෂාව සඳහා යොදවා ඇති පොලිස් නිලධාරීන් සම්බන්ධයෙන් ඉදිරියේ දී උපදෙස් ලබාදීමට නියමිත අතර එතෙක් පොලිස් ආරක්ෂාව ලබාගැනීමට කටයුතු කරන ලෙසද අදාළ ලිපියෙන් වැඩිදුරටත් දැනුම් දී තිබෙනවා. මේ අතර මුදල් නොමැතිවීම හේතුවෙන් පළාත් පාලන ඡන්ද විමසීම නියමිත පරිදි පැවැත්වීමට නොහැකි තත්ත්වයක් මතුවී ඇති බවත් ඉදිරි දින දෙක තුළ මෝසමක් මගින් ශ්‍රේෂ්ඨාධිකරණයට දැනුම් දෙන බවත් මැතිවරණ කොමිෂන් සභාව ප්‍රකාශ කළා. පළාත් පාලන ආයතන ඡන්ද විමසීම නියමිත පරිදි පැවැත්වීමට පියවර ගන්නා බවට මැතිවරණ කොමිෂන් සභාව ශ්‍රේෂ්ඨාධිකරණයට පසුගියදා ප්‍රතිඥාවක් ලබාදුන්නා. කෙසේ වුවත් එම ප්‍රතිඥාව අනුව කටයුතු කිරීමට මේ වනවිට මුදල් ලැබී නොමැතිවීම හේතුවෙනුයි මෝසමක් මගින් ශ්‍රේෂ්ඨාධිකරණයට ඒ පිළිබඳව දැනුම්දීමටයි මැතිවරණ කොමිසම තීරණය කර ඇත්තේ. යම් ආකාරයකින් පළාත් පාලන ආයතන ඡන්ද විමසීම නියමිත දිනට පැවැත්වීමට නොහැකි වුවහොත් ලබාගත් නාමයෝජනා ඡන්ද විමසීම පැවැත්වෙන තෙක් වලංගු බවද මැතිවරණ කොමිෂන් සභාව පවසනවා. මේ අතර මැතිවරණය පැවැත්වීමට බලකරමින් විරෝධතාවක් හම්බන්තොට නගරයේ දී පැවැත්වුණා.       ", "URL": "https://www.itnnews.lk/2023/10/05/461636/", "Category": "Breaking News,දේශීය පුවත්", "Parent URL": null}