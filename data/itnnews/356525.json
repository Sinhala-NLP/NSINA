{"Source": "ITN news", "Timestamp": "අගෝස්තු 16, 2021 17:33", "Headline": "ජනමාධ්‍ය ඩලස්ට දී කෙහෙළියට සෞඛ්‍ය පවරා ඇමති 6කට මාරුවීම්", "News Content": "අමාත්‍යවරුන් හය දෙනෙකුගේ විෂයන් වෙනස් කරමින් ඒ වගේම එක් ඇමතිවරයෙකුට තවත් විෂයක් එකතු කරමින් අමාත්‍ය මණ්ඩල සංශෝදනයක් අද සිදු කෙරුණා. ජනාධිපති ගෝඨාභය රාජපක්ෂ මැතිතුමා අමාත්‍යංශ සදහා නව කැබිනට් අමාත්‍යවරුන් මෙසේ පත් කළා. මීට පෙර ජන මාධ්‍ය අමාත්‍යධූරය දැරූ කෙහෙලිය රඹුක්වැල්ල මහතා සෞඛ්‍ය අමාත්‍යවරයා වශයෙන් පත් කර තිබෙනවා. ඒ අනුව සෞඛ්‍ය අමාත්‍යධූරය දැරූ පවිත්‍රා වන්නිආරච්චි මහත්මිය ප්‍රවාහන අමාත්‍යවරිය ලෙසටයි පත් කර ඇත්තේ. ප්‍රවාහන අමාත්‍යධූරය දැරූ ගාමිනි ලොකුගේ මහතා විදුලි බල අමාත්‍යවරයා වශයෙන් දිවුරුම් දුන්නා. මෙතෙක් විදුලිබල අමාත්‍යවරයා ලෙස සිටි ඩලස් අලහප්පෙරුම මහතාට භාරදී ඇත්තේ ජන මාධ්‍ය අමාත්‍යධූරයයි. මහාචාර්ය ජී එල් පිරිස් මහතා විදේශ අමාත්‍යවරයා වශයෙන් පත්කර තිබෙනවා. මීට පෙර එම ධූරය දැරූ දිනේෂ් ගුණවර්ධන මහතා පත් කර ඇත්තේ අධ්‍යාපන අමාත්‍යවරයා ලෙසටයි. මේ අතර නාමල් රාජපක්ෂ මහතාට තරුණ කටයුතු හා ක්‍රීඩා අමාත්‍යධූරයට අමතරව සංවර්ධන සම්බන්ධීකරණ අධීක්ෂණ අමාත්‍යධූරයද අද පිරි නැමුණා.   ", "URL": "https://www.itnnews.lk/2023/10/05/356525/", "Category": "ප්‍රධාන පුවත", "Parent URL": null}