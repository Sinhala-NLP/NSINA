{"Source": "ITN news", "Timestamp": "ජූනි 15, 2022 15:00", "Headline": "සහරාන්ගේ බිරිඳ ඇතුළු 06 දෙනෙකු තවදුරටත් රක්ෂිත බන්ධනාගාර ගත කෙරේ", "News Content": "පාස්කු ප්‍රහාරය සිදු කරමින් මිය ගිය සහරාන් හෂීම් බෝම්බකරුගේ බිරිද ඇතුළු සැකකරුවන් 06 දෙනෙකු තවදුරටත් රක්ෂිත බන්ධනාගාර ගත කෙරුණා. සහරාන් හෂීම්ගේ බිරිද අබ්දුල් කාදර් ෆාතිමා හාදියා ඇතුළු සැකකරු 06 දෙනා තවදුරටත් රක්ෂිත බන්ධනාගාර ගත කෙරුණේ ලබන 29 වනදා දක්වායි. කොටුව මහේස්ත්‍රාත් තිළිණ ගමගේ මහතා මෙම නියෝගය නිකුත් කළේ ස්කයිප් තාක්ෂණය ඔස්සේ සැකකරුවන් නිරීක්ෂණය කිරීමෙන් අනතුරුවයි. සිද්ධිය සම්බන්ධ වැඩිදුර විමර්ශණ සිදු කර ඉදිරි දින අධිකරණයට වාර්තා කරන ලෙස අපරාධ පරික්ෂණ දෙපාර්තමේන්තුවට නියෝග කෙරුණා. මේ අතර විරෝධතාකරුවන් පිරිසකට විශ්වවිද්‍යාල ප්‍රතිපාදන කොමිෂන් සභාවට පිවිසෙන මාර්ග කිහිපයකට ඇතුළුවීම හා එම මාර්ගවල රාජකාරියේ නිරත පොලිස් නිලධාරීන්ගේ රාජකාරියට බාධා කිරීම වළක්වන නියෝගයක්  නිකුත් කරන ලෙස කොටුව පොලීසිය කළ ඉල්ලීම කොටුව මහේස්ත්‍රාත් තිළිණ ගමගේ මහතා අද ප්‍රතික්ෂේප කළා. සරසවි සිසු ක්‍රියාකාරිකයන් පිරිසකට එරෙහිවයි පොලීසිය මෙම ඉල්ලීම කර තිබුණේ. මෙම විරෝධතාකරුවන් අදාළ ප්‍රදේශවලට ඇතුළු වී කලහකාරී ලෙස හැසිරෙන බවට තොරතුරක් ලැබී ඇති හෙයින් එම ඉල්ලීම කරන බවයි පොලීසිය පැවසුවේ. එහිදී මහේස්ත්‍රාත්වරයා කියා සිටියේ විරෝධතාකරුවන් මහජන කැළඹීමක් ඇති වන අයුරින් කටයුතු කරන්නේ නම් පොලිස් ආඥා පනත යටතේ පොලීසියට ඇති නීතිමය බලතල අනුව කටයුතු කරන ලෙසයි. ", "URL": "https://www.itnnews.lk/2023/10/05/417109/", "Category": "දේශීය පුවත්", "Parent URL": null}