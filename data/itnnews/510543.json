{"Source": "ITN news", "Timestamp": "අගෝස්තු 24, 2023 11:46", "Headline": "නිත්‍ය පොලී අනුපාත ගැන මහ බැංකුවේ තීරණය", "News Content": "නිත්‍ය පොලී අනුපාත තවදුරටත් නොවෙනස්ව තැබීමට ශ්‍රී ලංකා මහ බැංකුවේ මුදල් මණ්ඩලය තීරණය කර තිබෙනවා. එමෙන්ම උකස් , බැංකු අයිරා හා ක්‍රෙඩිට් කාඩ් පොලී අනුපාත වෙනුවෙන් උපරිම සීමාවක් පැනවීමටයි පියවර ගෙන ඇත්තේ. ශ්‍රී ලංකා මහ බැංකුවේ නිත්‍ය තැන්පතු පහසුකම් අනුපාතිකය හෙවත් එස් ඩී එෆ් ආර් අගය 11% මට්ටමේත් නිත්‍ය ණය පහසුකම් අනුපාතිකය හෙවත් එස් එල් එෆ් ආර් අගය 12% මට්ටමේත් තවදුරටත් නොවෙනස්ව තබා ගැනීමට මුදල් මණ්ඩල අනුමැතිය හිමිව තිබෙනවා. පසුගිය මාසයේ කොළඹ පාරිභෝගික දර්ශකයට අනුව මෙරට උද්ධමනය 6.3%ක් වන අතර ජාතික පාරිභෝගික දර්ශකයට අනුව එම මාසයේ උද්ධමනය 4.6%ක්. එමෙන්ම මෙරට දළ නිල විදෙස් සංචිත ප්‍රමාණය ජූලි මාසය අවසන් වන විට චීන එක්සිම් බැංකුවේ හුවමාරු පහසුකම ද ඇතුලත්ව ඇමෙරිකා ඩොලර් බිලියන 3.8%ක්. මේ අතර උකස් පහසුකම් සදහා වාර්ෂිකව 18%ක උපරිම පොලී අනුපාත සීමාවක් පනවා තිබෙනවා. බැංකු අයිරා වෙනුවෙන් උපරිම පොලී සීමාව 23%ක්. එමෙන්ම ක්‍රෙඩිට් කාඩ් මත පොලිය සඳහා උපරිම සීමාව 28%ක් වනවා. සියලුම බලපත්‍ර ලාභී බැංකු වෙත මෙම උපරිම සීමා අදාළවනු ඇති. එමෙන්ම විශේෂ නිවේදනයක් නිකුත් කරමින් ශ්‍රී ලංකා මහ බැංකුව පෙන්වා දෙන්නේ පිරමීඩ මුදල් ගණුදෙනු සහිත යෝජනා ක්‍රම වලට සහභාගී වීම දඩුවම් ලැබිය හැකි වරදක් බවයි. මේ වන විට එවැනි යෝජනා ක්‍රම පවත්වාගෙන ගිය ආයතන 9ක් තහනම් කර තිබෙනවා.         ", "URL": "https://www.itnnews.lk/2023/10/05/510543/", "Category": "Breaking News,දේශීය පුවත්", "Parent URL": null}