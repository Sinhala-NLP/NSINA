{"Source": "ITN news", "Timestamp": "පෙබරවාරි 19, 2022 12:20", "Headline": "තංගල්ලේ කොස්තාපල් ඝාතනය කළ 4ක් අත්අඩංගුවට", "News Content": "තංගල්ල,  විතාරන්දෙණිය ප්‍රදේශයේ පොලිස් කොස්තාපල්වරයෙකු ඝාතනය කිරීමේ සිද්ධියට අදාළව සැකකරුවන් 4 දෙනෙකු අත්අඩංගුවට ගෙන තිබෙනවා. ඒ අතර කාන්තාවක ද සිටින බවයි පොලිසිය සදහන් කළේ. තංගල්ල පොලිස් වසමේ විතාරන්දෙණිය ප්‍රදේශයේදී පෞද්ගලික ආරවුලක් හේතුවෙන් මෙම ඝාතනය සිදුව තිබෙනවා. මියගොස් ඇත්තේ අධිවේගී මාර්ග සංචාරක කොට්ඨාසයට අනුයුක්තව කටයුතු කළ විදානගමගේ චතුරංග දිල්ශාන් නමැති 34 හැවිරිදි පොලිස් කොස්තාපල්වරයෙකුයි. එම නිලධාරියාගේ නිවස ආසන්නයේ තවත් ඉඩමක කිසියම් පුද්ගලයෙකු හෝටලයක් ඉදිකරමින් තිබුනා. අදාළ හෝටල් හිමිකරු නිතර විදේශගතවන පුද්ගලයෙකු වන අතර විදේශයක සිට පැමිණ හෝටලයේ ඉදිකිරීම් කටයුතු කරන සේවකයින් 15 දෙනෙකුට ආසන්න කණ්ඩායමක් සමග මත්පැන් සාදයක් පවත්වා තිබූ බවයි පොලිසිය පැවසුවේ. හෝටලයේ හිමිකරු පොලිස් නිළධාරියාගේ නිවස අසළ පදිංචි කාන්තාවක් සමගද කලක සිට හිතවත්කම් පවත්වාගෙන ගොස් තිබෙනවා. එම කාන්තාව ද හෝටල් පරිශ්‍රයේ පැවති සාදයට සහභාගී වී ඇති බවට තොරතුරු ලැබී ඇති අතර හෝටල් හිමිකරු සහ අදාළ කාන්තාව මියගිය පොලිස් නිලධාරියා හා ඔහුගේ සහෝදරයා සමග ආරවුලක් ඇති කර ගෙන තිබෙනවා. හෝටල් අයිතිකරු ඇතුළු සාදයේ සිටි පිරිස පොලිස් නිලධාරියාගේ නිවසට පැමිණ නිලධාරියාට,  බිරිදට හා ඔහුගේ සහෝදරයාට අමානුෂික පහරදීමක් සිදුකර තිබෙනවා. සැකකරුවන් ප්‍රදේශයෙන් පලාගොස් තිබූ අතර පොලිසිය සිදුකළ විමර්ශනවලදී 4 දෙනෙකු මේ වන විට අත්අඩංගුවට ගෙන තිබෙනවා. ප්‍රධාන සැකකරු තවමත් අත්අඩංගුවට ගෙන නැති බවයි වාර්තා වන්නේ. මේ අතර ඉදිකෙරෙමින් තිබූ හෝටලයට සහ සිද්ධියට අදාළ කාන්තාවගේ නිවසට ඊයේ රාත්‍රියේදී කිසියම් පිරිසක් ගිනි තබා තිබෙනවා.   ", "URL": "https://www.itnnews.lk/2023/10/05/396049/", "Category": "දේශීය පුවත්", "Parent URL": null}