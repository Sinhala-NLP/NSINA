{"Source": "ITN news", "Timestamp": "දෙසැම්බර් 4, 2021 13:15", "Headline": "සිරිසේන කුරේ මහතාගේ දේහය පිළිබද අවසන් කටයුතු හෙට", "News Content": "හිටපු අමාත්‍යවරයෙකු මෙන්ම ජ්‍යෙෂ්ඨ දේශපාලනඥයෙකු වූ සිරිසේන කුරේ මහතාගේ දේහය පිළිබද අවසන් කටයුතු හෙට (05) බොරැල්ල පොදු සුසාන භූමියේ දී සිදුකෙරෙනවා. ජනාධිපති රණසිංහ ප්‍රේමදාස යුගයේ ප්‍රබල දේශපාලන චරිතයක් වූ සිරිසේන කුරේ මහතා එම රජයේ නිවාස අමාත්‍යවරයා ලෙස ද කටයුතු කළා. එක්සත් ජාතික පක්ෂයේ හිටපු අමාත්‍යවරයෙකු වූ  සිරිසේන කුරේ මහතා කොළඹ පෞද්ගලික රෝහලක දී අභාවප්‍රාප්ත වන විට 90 වන වියෙහි පසුවුණා. 1979 සිට 1989 දක්වා කොළඹ නගරාධිපති ලෙස කටයුතු කළ සිරිසේන කුරේ මහතා ප්‍රධාන දේශපාලන ප්‍රවාහයට පිවිසෙන්නේ රණසිංහ ප්‍රේමදාස මහතාගේ ආරාධනයෙනුයි. ප්‍රේමදාස මහතා සමග සුචරිත ව්‍යාපාරයට එක්ව කටයුතු කළ සිරිසේන කුරේ මහතා 1989 වසරේ දී පාර්ලිමේන්තුවට පිවිස රණසිංහ ප්‍රේමදාස රජයේ නිවාස හා ඉදිකිරීම් අමාත්‍යවරයා ලෙස කටයුතු කළා. එම කාලයේ එක්සත් ජාතික පක්ෂයේ මහලේකම් ධුරය දැරුවේද සිරිසේන කුරේ මහතායි. ඒ මහතාගේ දේහය මහජන ගෞරවය සදහා කොළඹ මහ නගර සභා පරිශ්‍ර යේ අද මධ්‍යයන 12 දක්වා තැන්පත් කර තැබුණා. කොළඹ පෞද්ගලික මල් ශාලාවක සිට දේහය රථ පෙරහැරකින් කොළඹ මහ නගර සභා පරිශ්‍රය වෙත අද පෙරවරුවේ රැගෙන එනු ලැබුවා. මහ නගර සභාවේ උප නගරාධිපති සහ නාගරික මන්ත්‍රීවරුන් විසිනුයි දේහය භාරගනු ලැබුවේ. එහි ආරක්ෂක අංශ විශේෂ ගෞරවයක් ද දේහය වෙනුවෙන් පිරිනැමුවා. දේහයට අවසන් ගෞරව දැක්වීම සදහා නාගරික මන්ත්‍රීවරුන් ඇතුළු සේවකයින් විශාල පිරිසක් එක්ව සිටියා. අද පස්වරුවේ දේහය බොරැල්ල ජයරත්න මල් ශාලාවේ තැන්පත් කර තැබෙන අතර හෙට පස්වරුවේ දී බොරැල්ල පොදු සුසාන භූමියේදී අවසන් කටයුතු සිදුකෙරෙනවා.   ", "URL": "https://www.itnnews.lk/2023/10/05/380529/", "Category": "දේශීය පුවත්", "Parent URL": null}