{"Source": "ITN news", "Timestamp": "ජූලි 24, 2022 12:18", "Headline": "කෘමි උවදුරක් හේතුවෙන් පීඩාවට පත් සෝයා ගොවීන් (Video)", "News Content": "තලාව ප්‍රදේශය ආශ්‍රිත ගම්මාන රැසක සෝයා වගාකරන ගොවීන් දැඩි ගැටලුවකට මුහුණපා සිටිනවා. ඒ මේ වනවිට පැතිරෙමින් පවතින කෘමි උවදුරක් නිසයි. මේ ගැටලුවෙන් මිදී තම වගාවන් ආරක්ෂා කර ගැනීමට සහයෝගය ලබාදෙන ලෙසයි එම ගොවි ජනතාව බලධාරීන්ගෙන් ඉල්ලා සිටින්නේ. මෙවර යළ කන්නය වෙනුවෙන් තලාව මැහිඇල්ලව , කැලෑගම , මල්වානේගම , සෝලම , කෝංගොල්ලෑව ආදී ගම්මානවල ගොවි ජනතාව වැඩි වශයෙන් සෝයා වගාවට නැඹුරුවී ඇති ආකාරය දකින්නට පුළුවන්. අහස උසට බලාපොරොත්තු තබාගෙන තමන්ගේ කණකර පවා උකස් කර වගා කටයුතු ආරම්භ කළ මෙම ගොවි ජනතාවට නොසිතූ අකරතැබ්බයකටයි මුහුණදීමට සිදුවුණේ. සෝයා වගාවේ පැතිරයන කුරුමිණි විශේෂයක් වගාව විනාශ කරමින් තිබෙන ආකාරය දැකගත හැකියි. මෙයින් සෝයා වගාව ආරක්ෂාකර ගැනීමට කෘමිනාශක වර්ගයක් ඉසීමට සිදුවුවත් මේ වනවිට පවතින ඉන්ධන අර්බුදය හමුවේ ඊට අවශ්‍ය කරන ඉන්ධන සපයා ගැනීමට නොහැකිවීමෙන් එම ගොවි ජනතාව කබලෙන් ලිපට වැටී ඇති ආකාරයක් දකින්නට පුළුවන්. මේ නිසා යම් නිසි ක්‍රමවේදයක් ඔස්සේ මෙම ගොවි ජනතාවට ඉන්ධන සුලු ප්‍රමාණයක් හෝ ලබාදෙන ලෙසයි ඔවුන් බලධාරීන්ගෙන් ඉල්ලා සිටින්නේ.   ", "URL": "https://www.itnnews.lk/2023/10/05/424729/", "Category": "දේශීය පුවත්", "Parent URL": null}