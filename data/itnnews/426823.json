{"Source": "ITN news", "Timestamp": "ஆகஸ்ட் 4, 2022 12:25", "Headline": "ஸ்ரீ லங்கா சுதந்திர கட்சிக்கும், ஜனாதிபதிக்குமிடையில் இன்று சந்திப்பு", "News Content": "ஸ்ரீ லங்கா சுதந்திர கட்சிக்கும், ஜனாதிபதி ரணில் விக்ரமசிங்கவிற்குமிடையில் இன்று சந்திப்பு இடம்பெறவுள்ளது. மாலை 04.00 மணிக்கு ஜனாதிபதி செயலகத்தில் சந்திப்பு ஏற்பாடு செய்யப்பட்டுள்ளது. சர்வகட்சி அரசாங்கத்தில் இணைந்துகொள்ளுமாறு ஜனாதிபதி ரணில் விக்ரமசிங்க நேற்று பாராளுமன்றத்தில் ஆற்றிய அக்கிராசன உரையின்போது சகல கட்சிகளுக்கும் அழைப்பு விடுத்தார். இதற்கமையவே ஸ்ரீ லங்கா சுதந்திர கட்சி பாராளுமன்ற உறுப்பினர்கள் இன்று ஜனாதிபதியை சந்தித்து சர்வகட்சி அரசாங்கம் தொடர்பில் கலந்துரையாடவுள்ளனர். இதேவேளை தமிழ்த்தேசிய கூட்டமைப்பின் பாராளுமன்ற உறுப்பினர்கள் நேற்று ஜனாதிபதியை சந்தித்து கலந்துரையாடியிருந்தனர். ஜனாதிபதி தனது உரையில் குறிப்பிட்ட விடயங்கள் தொடர்பில் நீண்ட கலந்துரையாடல் இடம்பெற்றது. 22வது அரசியல் திருத்தம், இடைக்கால வரவு செலவு திட்டம் தொடர்பிலும் ஜனாதிபதி ரணில் விக்ரமசிங்க, தமிழ்த்தேசிய கூட்டமைப்பின் பாராளுமன்ற உறுப்பினர்களுக்கு விளக்கமளித்தார். இதேவேளை புதிய இலங்கை சுதந்திர கட்சியின் தலைவர், பாராளுமன்ற உறுப்பினர் குமார வெல்கம மற்றும் அபே ஜனபல கட்சியின் பாராளுமன்ற உறுப்பினர் அத்துரலிய ரத்தன தேரர் ஆகியோரும் நேற்று ஜனாதிபதி சந்தித்து கலந்துரையாடியிருந்தனர். ஜனாதிபதியின் கொள்கை பிரகடன உரை தொடர்பில் கலந்துரையாடப்பட்டது.\n இதேவேளை ஜனாதிபதி ரணில் விக்ரமசிங்க விடுத்த சர்வகட்சி அரசாங்கத்திற்கான அழைப்பை பிரதான எதிர்க்கட்சியான ஐக்கிய மக்கள் சக்தியும் ஏற்றுக்கொண்டுள்ளது. சர்வகட்சி அரசாங்கம் தொடர்பில் எதிர்க்கட்சி தலைவர் சஜித் பிரேமதாச தலைமையிலான குழுவினர் நாளைய தினம் ஜனாதிபதி ரணில் விக்ரமசிங்கவை சந்தித்து கலந்துரையாடவுள்ளனர். இதேவேளை சர்வகட்சி அரசாங்கத்திற்கு இலங்கை தொழிலாளர் காங்கிரஸ் நிபந்தனையற்ற ஆதரவு வழங்குமென கட்சியின் தலைவர் செந்தில் தொண்டமான் தெரிவித்தார். மக்களின் நலனை கருத்திற்கொண்டு இலங்கை தொழிலாளர் காங்கிரஸ் தீர்மானங்களை எடுக்குமெனவும் அவர் குறிப்பிட்டுள்ளார். ", "URL": "https://www.itnnews.lk/2023/10/05/426823/", "Category": "Breaking News,தேசிய செய்திகள்", "Parent URL": null}