{"Source": "ITN news", "Timestamp": "ඔක්තෝබර් 9, 2022 14:39", "Headline": "වසර 31 ක් සැගවුණු ඝාතනයේ තවත් දෙදෙනෙක් අත්අඩංගුවට", "News Content": "1991 වසරේ මහරගම නාවින්න ප්‍රදේශයේ පදිංචිව සිටි පියෙකු සහ පුතෙකු ඝාතනය කිරීමේ සිද්ධියේ තවත් සැකකරුවන් දෙදනෙකු අත්අඩංගුවට ගෙන තිබෙනවා. වසර 31 ට පසු මෙම සිද්ධියට අදාළ සැකකරුවෙකු පසුගිය  29 වන දා අත්අඩංගුවට ගැනුණා. අනතුරුව කෙරුණු පරීක්ෂණවල දී වාද්දුව සහ මොරටුව ප්‍රදේශවල දී තවත් සැකකරුවෙකු සහ සැකකාරියක අත්අඩංගුවට ගෙන තිබෙන්නේ. 1991 වසරේ මහරගම නාවින්න ජනප්‍රිය මාවත ප්‍රදේශයේ පදිංචිව සිටි පියෙකු සහ පුතෙකු ඝාතනය සිද්ධියක් සම්බන්ධයෙන් බස්නාහිර පළාත් දකුණ දිසා අපරාද කොට්ඨාශය දීර්ඝ විමර්ශනයක් සිදුකළා. ඒ අනුව අදාල සිද්ධිය සම්බන්ධයෙන් සැකකරුවෙකු පසුගිය සැප්තැම්බර් 29 වන දා අත්අඩංගුවට ගැනුණා. එම සැකකරු අධිකරණයට ඉදිරිපත් කිරිමෙන් පසු රක්ෂිත බන්ධනාගාර ගත කෙරුණා. එම ඝාතන සිද්ධිය ට අදාළ පරීක්ෂණ අඛණ්ඩව සිදු කෙරුණු අතර මොල්ලිගොඩ වාද්දුව ප්‍රදේශයේ පදිංචි සැකකරුවෙකු පසුගිය 07 වන දා බස්නාහිර පළාත් දකුණ දිසා අපරාධ කොට්ඨාශයේ නිලධාරීන් අත්අඩංගුවට ගන්නේ ඒ අනුවයි. වයස අවුරුදු 55ක් වන මෙම සැකකරු කැස්බෑව මහෙස්ත්‍රාත් අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කෙරුණා. මෙම සැකකරුවන් සමග එක්ව අපරාධය සැලසුම් කළ සැකකාරියක ද ඊයේ අත්අඩංගුවට ගෙන තිබෙනවා. ඇය අවුරුදු 64ක් වන පිලියන්දල ප්‍රදේශයෙ පදිංචිකාරියක්. එම සැකකාරිය අද මොරටුව මහෙස්ත්‍රාත් අධිකරණයට ඉදිරිපත් කිරීමට නියමිත අතර සෙසු සැකකරුවන් අත්අඩංගුවට ගැනීම සදහා පොලිසිය විමර්ශන සිදුකරනවා.       ", "URL": "https://www.itnnews.lk/2023/10/05/439632/", "Category": "දේශීය පුවත්", "Parent URL": null}