{"Source": "ITN news", "Timestamp": "මැයි 30, 2022 12:45", "Headline": "ලබන මාසයේ තෙල් ගන්න ඩොලර් මිලියන 554 ක් ඕනෑ", "News Content": "කොළඹ වරායට ළගාවී ඇති නෞකාවකින් බොරතෙල් ගොඩබාමින් ඇති අතර එමගින් දෛනිකව ඩීසල් මෙට්‍රික් ටොන් දහසක්, භූමිතෙල් සහ ගුවනා යානා ඉන්ධන මෙට්‍රික් ටොන් 600 ත් 800 ත් අතර ප්‍රමාණයක් නිෂ්පාදනය කිරීමට අපේක්ෂිතයි. මේ අතර බලශක්ති අමාත්‍ය කංචන විජේසේකර මහතා පවසන්නේ ඉදිරි සති දෙකක කාලයකට ප්‍රමාණවත් පෙට්‍රල් සහ ඩීසල් තොග දැනට රට තුළ පවතින බවයි. ලබන ජුනි පළමුවනදා 14 සහ 16 දිනවලදී ඩීසල් රැගත් නෞකා මෙරටට ළගාවීමට නියමිතයි. ලබන මාසය සදහා ඛනිජ තෙල් මිලදී ගැනීමට අවශ්‍ය ඩොලර් ලබාගැනීමට මහ බැංකු අධිපති ආචාර්ය නන්දලාල් වීරසිංහ මහතා සමග අද පෙරවරුවේ සාකච්ඡා පැවැත්වූ බව අමාත්‍ය කංචන විජේසේකර මහතා පවසනවා. ට්විටර් පණිවුඩයක් නිකුත් කරමින් අමාත්‍යවරයා මේ බව සදහන් කර තිබුණා. ලබන මාසය සදහා ඛනිජ තෙල් ආනයනය කිරීමට ඇමෙරිකා ඩොලර් මිලියන 554 ක මුදලක් ලංකා ඛනිජ තෙල් නීතිගත සංස්ථාවට අවශ්‍ය වන බවයි ගනන් බලා ඇත්තේ. එහිදී ඉන්දීය ණය ආධාර යටතේ ඇමෙරිකා ඩොලර් මිලියන 100 ක මුදලක් ආවරණය කර ගැනීමට නියමිතයි.     ", "URL": "https://www.itnnews.lk/2023/10/05/414073/", "Category": "දේශීය පුවත්", "Parent URL": null}