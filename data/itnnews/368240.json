{"Source": "ITN news", "Timestamp": "அக்டோபர் 10, 2021 13:16", "Headline": "ராகலை தீ விபத்து தொடர்பில் பல்வேறு கோணங்களில் பொலிஸ் விசாரணை..", "News Content": "ராகலை தீ விபத்தில் உயிரிழந்த ஒரே குடும்பத்தை சேர்ந்த ஐவரின் இறுதி கிரியைகள் நேற்றிரவு இரவு இடம்பெற்றன. சடலங்கள் தோட்ட மயானத்தில் நல்லடக்கம் செய்யப்பட்டன. நுவரெலியா, ராகலை பொலிஸ் பிரிவுக்குட்பட்ட ராகலை முதலாம் பிரிவு தோட்டத்தில் கடந்த 7ம் திகதி இரவு ஏற்பட்ட தீ விபத்தில் தாய், தந்தை மற்றும் மகள், மகளுடைய ஒரு வயது மற்றும் 12 வயது உடைய இரு ஆண் பிள்ளைகள் என ஐவர் பலியாகினர். சம்பவம் பல்வேறு தரப்பினரையும் அதிர்ச்சியில் ஆழ்த்தியுள்ளது. உயிரிழந்தவர்களின் சடலங்கள் மீதான பிரேத பரிசோதனைகள் நேற்று இடம்பெற்றன. நுவரெலியா நீதிமன்ற சட்ட வைத்திய அதிகார சீ.கே. ராஜகுருவினால் பிரேத பரிசோதனைகள் முன்னெடுக்கப்பட்டுள்ளன. பிரேத பரிசோதனைகளில் பகிரங்க அறிக்கையொன்றும் வழங்கப்பட்டுள்ளது. அதற்கமைய தேவைப்படின் மீண்டும் சடலங்களை தோண்டியெடுத்து பரிசோதனை நடத்த முடியும். சம்பவம் இடம்பெற்ற இடத்தில் தடயவியல் பரிசோதனைகளும் ஆரம்பிக்கப்பட்டுள்ளன. இதேவேளை தீச்சம்பவத்துக்கான காரணம் உறுதி செய்யப்படாத நிலையில், மரணங்கள் தொடர்பாக பல்வேறு சந்தேகங்கள் எழுந்துள்ளன. இம்மரணங்கள் திடீர் விபத்தால் வீட்டில் ஏற்பட்ட தீச் சம்பவத்தால் இடம்பெற்றனவா? அல்லது கொலையா? என்பது உள்ளிட்ட பல்வேறு கோணங்களில் பொலிசார் விசாரணைகளை ஆரம்பித்துள்ளனர். ", "URL": "https://www.itnnews.lk/2023/10/05/368240/", "Category": "Breaking News,தேசிய செய்திகள்", "Parent URL": null}