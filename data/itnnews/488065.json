{"Source": "ITN news", "Timestamp": "ජූනි 1, 2023 11:48", "Headline": "ක්ෂේත්‍ර කිහිපයක නිරත වන්නන්ට දේශීය ආදායම් දෙපාර්තමෙන්තුවේ ලියාපදිංචිවීම අනිවාර්ය කරමින් ගැසට් නිවේදනයක්", "News Content": "වෛද්‍ය , ඉංජිනේරු, නීතීඥ, ගණකාධිකාරී,බැංකු වාස්තු විද්‍යා යන ක්ෂේත්‍ර ගණනාවක නිරත වන්නන්ට දේශීය ආදායම් දෙපාර්තමෙන්තුවේ ලියාපදිංචි වීම අනිවාර්ය කරමින් ගැසට් නිවේදනයක් නිකුත් කර තිබෙනවා. මුදල් ආර්ථික ස්ථායිකරණ අමාත්‍යවරයා ලෙස ජනාධිපති රනිල් වික්‍රමසිංහ මහතායි මෙම ගැසට් නිවේදනය නිකුත් කර ඇත්තේ. ඒ අනුව අද සිට අදාළ ක්ෂේත්‍රවල නියැලෙන්නන් දේශීය ආදායම් දෙපාර්තමේන්තුවේ ලියාපදිංචි වීම අනිවාර්ව වනවා. ශ්‍රී ලංකා වෛද්‍ය සභාවේ ලියාපදිංචි වෛද්‍යවරුන් , ශ්‍රී ලංකා වරලත් ගණකාධිකාරී ආයතනයේ ලියාපදිංචි සාමාජිකයන් , ශ්‍රී ලංකා සහතිකලත් කළමනාකරණ ගණකාධිකාරී ආයතනයේ  සාමාජිකයන් , ශ්‍රී ලංකා ඉංජිනේරු ආයතනයේ සාමාජිකයන් , ශ්‍රී ලංකා බැංකුකරුවන්ගේ සංගමයේ සාමාජිකයන් , ශ්‍රී ලංකා වාස්තු විද්‍යාඥයන්ගේ සංගමයේ සාමාජිකයන්, ශ්‍රී ලංකා ප්‍රමාණ සමීක්ෂකයින්ගේ ආයතනයේ සාමාජිකයන්, ශ්‍රේෂ්ඨාධිකරණ නීතීඥවරුන්, ප්‍රාදේශීය ලේකම්වරයා යටතේ ව්‍යාපාර ලියාපදිංචිකර ඇති පුද්ගලයින්,ශ්‍රී ලංකාවේ නිශ්චල දේපලක් මිලදී ගෙන ඇති හෝ අත්පත් කරගෙන ඔප්පුවක් හුවමාරුකරගෙන ඇති පුද්ගලයින් , මාසිකව සේව්‍ය සේවක දෙපාර්ශ්වයම එක්ව රුපියල් 20,000ට වැඩි දායකත්ව මුදලක් ඕනෑම පාරිතෝෂිත අරමුදලකට හිමිකම් කියන සේවකයින්, දේශීය අධිකාරීන්ගෙන් ගොඩනැගිලි අනුමත සැලසුමක් ලැබූ ඕනෑම අයෙකු ශ්‍රී ලංකාව තුළ මාසිකව රුපියල් ලක්ෂයක් හෝ වාර්ෂිකව රුපියල් ලක්ෂ දොලහක් ගෙවීමක් ලබන වෙනත් ඕනෑම අයෙකු මෙන්ම මෝටර් රථ දෙපාර්තමේන්තුවේ වාහන ලියාපදිංචි කර ඇති පුද්ගලයින් මෙම දෙපාර්තමේන්තුවේ ලියාපදිංචි වීම අනිවාර්ය වනවා. ත්‍රී රෝද රථ , මෝටර් බයිසිකල් සහ අත්ටැක්ටර් ඇති පුද්ගලයින් මීට අදාළ නොවනු ඇත. මීට අමතරව 2023 දෙසැම්බර් 31 වන දිනට  වයස අවුරුදු 18 සම්පූර්ණ වී ඇති හෝ 2024 ජනවාරි 01 වන දින හෝ ඊට පසු වයස අවුරුදු  18ට එළඹෙන සියලු තැනැත්තන් ද මෙම නව විධිවිධානයට ඇතුළත් වනු ඇති.   ", "URL": "https://www.itnnews.lk/2023/10/05/488065/", "Category": "Breaking News,දේශීය පුවත්", "Parent URL": null}