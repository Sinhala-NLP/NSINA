{"Source": "ITN news", "Timestamp": "පෙබරවාරි 20, 2023 12:33", "Headline": "ඡන්දය කල්දමන්නැයි ගොනුකළ පෙත්සමට ශ්‍රේෂ්ඨාධිකරණය දුන් නියෝගය", "News Content": "පළාත් පාලන ඡන්ද විමසීම කල්දමන ලෙස ඉල්ලා විශ්‍රාමික යුද හමුදා කර්නල්වරයෙකු ගොනුකර ඇති රීට් පෙත්සම ශ්‍රේෂ්ඨාධිකරණය හමුවේ අද කැඳවීමට නියමිතව තිබුණා. එහෙත්  එය කලින් නියම කළ පරිදි  ලබන 23වනදා කැඳවීමට ශ්‍රේෂ්ඨාධිකරණය නියම කළා. රට තුළ ආර්ථික අර්බුදයක් මතුව ඇති හෙයින් පළාත් පාලන මැතිවරණය කල් දමන ලෙස නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණය හමුවේ මෙම රීට් පෙත්සම ගොනුකර ඇත්තේ විශ්‍රාමික යුද හමුදා කර්නල්වරයෙකු වන ඩබ්ලිව් එම් ආර් විජේසුන්දර මහතායි. එම පෙත්සම එස් තුරෙයි රාජා හා ශිරාන් ගුණරත්න යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ල හමුවේ අද කැදවීමටයි තීරණය කෙරුණේ. අදාළ පෙත්සම පසුගිය 10 වනදා සැලකා බැලීමට කැදවූ අවස්ථාවේ එය වැඩිදුර සලකා බැලීම සදහා ලබන 23 වනදා දක්වා කල් තැබීමට ශ්‍රේෂ්ඨාධිකරණය නියෝග කළා. අදාළ පෙත්සම ලබන 23 වනදාට පෙර කැදවන ලෙස ඉල්ලා පෙත්සම්කාර විශ්‍රාමික කර්නල්වරයාගේ නීතිඥවරුන් මෝසමක් ගොනුකරනු ලැබුවා. ඒ අනුවයි පෙත්සම අද  දිනයේ කැදවීමට ශ්‍රේෂ්ඨාධිකරණය තීරණය  කළේ. එහෙත් පෙත්සම්කාර පාර්ශ්වයේ නීතීඥවරුන් ශ්‍රේෂ්ඨාධිකරණයට අද දැනුම් දුන්නේ ලබන 23 වනදාට පෙර පෙත්සම සලකා බැලීම සඳහා කැඳවීම අනවශ්‍ය බවයි. ඒ අනුව පෙත්සම සලකා බැලීම කලින් නියම කළ පරිදී ලබන 23 වනදා සිදු කිරීමට ශ්‍රේෂ්ඨාධිකරණය නියම කළා. ", "URL": "https://www.itnnews.lk/2023/10/05/461875/", "Category": "දේශීය පුවත්", "Parent URL": null}