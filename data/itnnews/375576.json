{"Source": "ITN news", "Timestamp": "නොවැම්බර් 12, 2021 11:21", "Headline": "ඕස්ට්‍රේලියාව T20 අවසන් මහා තරගයට", "News Content": "විස්සයි විස්ස ලෝක කුසලාන ක්‍රිකට් තරගාවලියේ අවසන් මහා තරගයට සුදුසුකම් ලබා ගැනීමට ඕස්ට්‍රේලියා කණ්ඩායම සමත් වුණා. ඒ පාකිස්තානයට එරෙහිව පැවති අවසන් පූර්ව තරගය ජය ගනිමින්. ඩුබායි හි පැවති තරගයේ කාසියේ වාසිය දිනාගත් ඕස්ට්‍රේලියා නායක ඇරොන් ෆින්ච් ප්‍රථමයෙන් පන්දු යැවීමට තීරණය කළා. ඒ අනුව පිතිකරණය සදහා පිටියට පිවිසි පාකිස්තාන ආරම්භක පිතිකරු යුගලය පළමු කඩුල්ල වෙනුවෙන් පන්දුවාර 10ක් තුළ ලකුණු 71 ක් ලබාගැනීමට සමත්වුණා. නායක බාබර් අසාම් ලකුණු 39ක් ලබා සිටියදී දැවී ගියා. ඉන්පසු පිටියට එක්වූ ෆකර් සමාන් හා මොහොමඩ් රිස්වාන් දෙවන කඩුල්ල වෙනුවෙන් ලකුණු 72ක සබදතාවයක් ගොඩනැගීමට සමත්වුණා. මොහොමඩ් රිස්වාන් ලකුණු 67කට දැවී ගියා. ෆකර් සමාන් නොදැවී ලකුණු 55යි. ඒ අනුව පාකිස්තානය නියමිත පන්දුවාර 20 අවසානයේ කඩුළු 4ක් දැවී ලකුනු 176ක් ලබා ගැනීමට සමත්වුණා. පිළිතුරු ඉනිම ඇරඹු ඕස්ට්‍රේලියා පිලේ පළමු කඩුල්ල,  මුල් ලකුණු සංඛ්‍යාව 1ක්ව තිබියදී දැවී ගියද ඩේවිඩ් වෝනර් හා මිචෙල් මාෂ් දෙවන කඩුල්ල වෙනුවෙන් ලකුණු 51 ක සබදතාවක් ගොඩනැගුවා. ඩේවිඩ් වෝනර් ලකුණු 49ක් රැස් කළේ 6 පහර තුනක් සහ 4 පහර තුනක් සමගින්. කෙසේවුනත් ඕස්ට්‍රේලියාව මුල් ලකුණු  96ක්ව තිබියදී දැවී ගියා. කෙසේවුවද  ඉන්පසු පිටියට එක්වූ මාකස් ස්ටොයිනස් හා මැතිව් වේඩ් පාකිස්තාන පන්දු යවන්නන්ට අනුකම්පා විරහිත ප්‍රහාරයක් එල්ල කරමින් ජයග්‍රහණය කරා ගෙන ගියා. අවසන් පන්දු දෙකට ලකුණු 22 ක් ලබා ගැනීමට තිබුනද එය සහේන් අෆ්රිඩි යොමුකළ 19 වන පන්දුවාරයේදීම ලබා ගැනීමට මැතිව් වේඩ් සමත්වුණේ දැවැන්ත 6 පහර තුනක් එල්ල කරමින්. ඕස්ට්‍රේලියාව හා නවසිලන්තය අතර තරගාවලියේ අවසන් මහා තරගය අනිද්දා ඩුබායි හිදී පැවැත්වෙනවා.     ", "URL": "https://www.itnnews.lk/2023/10/05/375576/", "Category": "ක්‍රීඩා", "Parent URL": null}