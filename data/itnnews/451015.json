{"Source": "ITN news", "Timestamp": "දෙසැම්බර් 18, 2022 18:52", "Headline": "ගල්ගමුව ප්‍රදේශයේදි විභාග මධ්‍යස්ථානයකදි සිසු දරුවන්ට අසාධාරණයක්", "News Content": "පහ ශ්‍රේණියේ ශිෂ්‍යත්ව විභාගය දිවයිනේ මධ්‍යස්ථාන 2894දී පැවැත්වුණා. මේ අතර ගල්ගමුව ප්‍රදේශයේදි විභාග මධ්‍යස්ථානයකදි සිසු දරුවන්ට අසාධාරණයක් සිදු වු බවට දෙමාපියන්  චෝදනා එල්ල කළා. ගල්ගමුව සිද්ධිය සම්බන්ධයෙන් විදිමත් පරීක්ෂණයක් සිදු කරන බවත් සිසු දරුවන්ට අසාධාරණයක් සිදු වීමට ඉඩ නොතබන බවත් විභාග කොමසාරිස් ජනරාල් එල් එම් ඩි ධර්මසේන මහතා ස්වාධීන රූපවාහිනියට ප්‍රකාශ කළා. පහ ශ්‍රේණියේ ශිෂ්‍යත්ව විභාගය දිවයින පුරා පිහිටි මධ්‍යස්ථාන 2894දී අද පෙරවරු 9.30 සිට දහවල් 12.30 දක්වා පැවැත්වුණා. මෙවර විභාගයට පෙනී සිටිමට සුදුසුකම් ලබා සිටි සිසු සිසුවියන් සංඛ්‍යාව තුන්ලක්ෂ තිස්හතරදහස් හයසියඅනූඅටක්. උතුරු නැගෙනහිර ඇතුලු දිවයිනේ සියලු පළාත්වල බාධාවකින් තොරව පවත්වාගෙන යාමට කටයුතු කෙරුණු බව විභාග දෙපාර්තමේන්තුව සදහන් කළා. විභාග කටයුතු සම්බන්ධීකරණයට මධ්‍යස්ථාන 494ක් ක්‍රියාත්මක වු අතර ප්‍රාදේශිය එක්රැස් කිරිමේ මධ්‍යස්ථාන 39ක් ක්‍රියාත්මක වුණා. ගල්ගමුව ඇහැටුවැව බණ්ඩාරනායක ජාතික පාසලේ අංක 01 විභාග මධ්‍යස්ථානයේ දි විභාගයට පෙනී සිටි සිසු දරු දැරියන් කණ්ඩායමකට අසාධාරණයක් සිදු වු බවට දෙමාපියන් චෝදනා කරනවා. එක් ප්‍රශ්න පත්‍රයක කොටසක් නියමිත අංක මාරු කර දරුවන්ට බෙදා දි විනාඩි 30ක පමණ පසුව පිළිතුරු ලියු ප්‍රශ්න පත්‍ර අංක නිවැරදි කිරිම සදහා දරුවන් අතට මාරු කිරීමට කටයුතු කර ඇති බවයි දෙමාපියන් පවසන්නේ. ලියු පිළිතුරු මකා නැවත පිළිතුරු ලිවීමට සිසුන්ට උපදෙස් දි ඇති බවද දෙමාපියන් පවසනවා. මෙම සිද්ධියට අදාළව පරීක්ෂණයක් සිදු කිරීමට විශේෂ කණ්ඩායමක් ගල්ගමුව ප්‍රදේශයට හෙට පිටත් කර යවන බව විභාග කොමසාරිස් ජනරාල් එල් එම් ඩි ධර්මසේන මහතා ප්‍රකාශ කළා. ඒයම් ආකාරයක වැරැද්දක් නිලධාරීන් සිදු කළ ඇත්නම් නීතිමය පියවර ගැනීමට කටයුතු කරන බව ද ඒ මහතා වැඩිදුරටත් අවධාරණය කළා. මේ අතර හාලී ඇළ ප්‍රදේශයට විදුලි බලය විසන්ධි විමෙන් ශිෂ්‍යත්ව විභාගයට බලපෑම් එල්ල වුණා. දෙවන ප්‍රශ්න පත්‍රය ලබා දිමෙන් අනතුරුව මෙම තත්ත්වය ඇති වු අතර විදුබල මණ්ඩලය දැනුවත්වීමෙන් පසු විදුලිබලය යළි ලබා දීමටයි කටයුතු කෙරුණේ. මේ අතර අධ්‍යයන පොදු සහතික පත්‍ර උසස් පෙළ විභාගය ජනවාරි 23වනදා ආරම්භ කිරීමට අවශ්‍ය සියලු කටයුතු සුදානම් කර ඇති බවද විභාග කොමසාරිස් ජනරාල්වරයා පවසනවා.     ", "URL": "https://www.itnnews.lk/2023/10/05/451015/", "Category": "Breaking News,දේශීය පුවත්", "Parent URL": null}