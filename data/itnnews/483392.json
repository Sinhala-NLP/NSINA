{"Source": "ITN news", "Timestamp": "මැයි 15, 2023 13:02", "Headline": "ගංගා පිටාර මට්ටමේ – සහන සැලසීමත් අඛණ්ඩවම", "News Content": "ගංගා කිහිපයක් පිටාර ගලා ඇති අතර තවත් කිහිපයක් පිටාර මට්ටමේ පවතින බැවින් ඉදිරි පැය 24 අවදානම් බවත්,  ඒ පිළිබද දැඩි අවධානය යොමු කරන ලෙසත් ජනතාවට අවධාරණය කරනවා. මේ අතර අයහපත් කාලගුණයෙන් එක් අයෙකු අතුරුදන්ව, හත් දෙනෙකුට තුවාල සිදුවී, 2000කට ආසන්න පිරිසකට බලපෑම් එල්ල වී තිබෙනවා. ත්‍රිවිධ හමුදාවේ ද සහායෙන් සහන කටයුතු අඛණ්වම ක්‍රියාත්මක බවයි ආපදා කළමනාකරණ මධ්‍යස්ථානය පවසන්නේ. අයහපත් කාලගුණය හේතුවෙන් දිස්ත්‍රික්ක 7ක ප්‍රාදේශිය ලේකම් කොට්ඨාශ 19ක පුද්ගලයින් එක්දහස් අටසිය හැත්තෑදෙදෙනෙකුට බලපෑම් එල්ල වී තිබෙනවා. ඔවුන්ට සහන සැලසීම සදහා ගෙන ඇති පියවර සම්බන්ධයෙන් අදහස් දක්වන ආපදා කළමනාකරණ මධ්‍යස්ථානයේ අධ්‍යක්ෂ ජනරාල් මේජර් ජෙනරාල් සුදන්ත රණසිංහ මහතා. මෝඛා සුළි කුණාටුවේ බලපෑම හේතුවෙන් තවදුරටත් දිවයිනේ ප්‍රදේශ රැසකට මිලිමීටර් 50 ඉක්මවූ වැසි ඇද වැටෙමින් පවතිනවා. ඒ හේතුවෙන් නිල්වලා ගග හා ගිංගග මේ වන විට පිටාර ගලා ඇති අතර ඒ ආශ්‍රිත පහත් බිම් රැසක් ජලයෙන් යටවී තිබෙනවා. මාර්ග ද ජලයෙන් යටවීම හේතුවෙන් ජන ජීවිතයට බාධා එල්ලවී තිබෙනවා. විපතට පත් ජනතාව බේරා ගැනීම සහ ගංවතුරට කොටුවී ඇති පිරිස් වෙත සහන සැලසීම සදහා නාවික හමුදාව යොමුකර සිටිනවා. දිස්ත්‍රික් ලේකම් කාර්යාල හරහා සහන සැලසීමේ වැඩපිලිවෙල ක්‍රියාත්මකයි. ගාල්ල, ඇල්පිටිය,  නෙළුව, මාතර, අකුරැස්ස, මුලටියන, සාමාන්‍ය අවදානම් ප්‍රදේශ ලෙස හදුනාගෙන ඇති අතර පිටබැද්දර අවදානම් කළාපයක් ලෙස නම් කර තිබෙනවා. නිවාසවලට සිදුවූ හානි ගණනය කර වන්දි ලබා දීමට අවශ්‍ය පියවර ගනිමින් සිටින බවයි අදාළ නිලධාරීන් සදහන් කරන්නේ. ගස් කඩා වැටීම් නිසා විදුලි රැහැන් ඇද වැටී ඇත්නම් එම අනතුරු අවම කර ගැනීමට ප්‍රවේසම් සහගතව කටයුතු කරන ලෙස ජනතාවගෙන් ඉල්ලා සිටිනවා. ඒ සම්බන්ධයෙන් 114 ක්ෂණික අංකය ඇමතිය හැකියි. ගාල්ල නෙළුව, ගම්පහ දොම්පේ, හිනිදුම, ඇල්පිටිය, මාතර,  දෙණියාය, අකුරැස්ස, කඹුරුපිටිය,  අතුරලිය, මාලිම්බඩ, දෙවිනුවර,  ආදී ප්‍රදේශ ජලයෙන් යටවී තිබෙනවා. කිරම ඔය පිටාර ගැලීමෙන් වලස්මුල්ල, බෙලිඅත්ත මාර්ගයේ  කහවත්ත ප්‍රදේශයෙන් යටවී ගමනාගමනයට බාධා එල්ලවී තිබෙනවා. බද්දේගම හා නාගොඩ අවදානම් ප්‍රදේශ ලෙසයි හදුනාගෙන ඇත්තේ. අධික වර්ෂාවත් සමග වළස්මුල්ල හග්ගිතකන්ද ප්‍ර දේශයේ නිවසකට අකුණක් වැදීමෙන් එම නිවසේ දේපළවලට දැඩි හානි සිදුව තිබෙනවා. දරුවන්ගේ පොත් පත්, නිවැසියන්ගේ රන්භාණ්ඩ ආදිය ද විනාශ වූ බවයි නිවැසියන් පවසන්නේ. කෙසේ වෙතත් නිවැසියන් නිවසේ නොමැති අවස්ථාවක මෙය සිදුවීම හේතුවෙන් ජීවිත හානි නොවූ බවයි කටුවන පොලිසිය පවසන්නේ. ගංගා නැරඹීමට හා ජලයේ ක්‍රීඩා කිරීමට යාමෙන් වළකින ලෙස ජනතාවට අවධාරණය කෙරෙනවා. පහළ ගංගාදාරවල ජනතාව දැඩි අවධානයෙන් පසුවන ලෙස වාරිමාර්ග දෙපාර්තමේන්තුව දැනුම් දෙනවා. මඩකලපුව කාත්තන්කුඩි ප්‍රදේශයේ රදවා තිබූ බෝට්ටු රැසකට  දැඩි මුහුදු රළ හේතුවෙන් හානි සිදුවී තිබෙනවා. දැවැන්ත රළ පහරින් බෝට්ටු කැඩී බිදී යාම හේතුවෙන් තමන්ට දැඩි පාඩුවක් සිදුව ඇති බවයි ධීවරයින් පවසන්නේ. මෝඛා සුළි කුණාටුවේ  බලපෑම හේතුවෙන් අද දිනයේදී තවදුරටත් අධික වැසි ඇතිවන බවයි කාලගුණ අංශ සදහන් කරන්නේ. කෙසේ වෙතත් සුළි කුණාටුව බැහැරව යාමත් සමග අධික වැසි තත්ත්වය හෙට සිට අඩුවනු ඇති බව කාලගුණ අංශ සදහන් කරනවා.       ", "URL": "https://www.itnnews.lk/2023/10/05/483392/", "Category": "දේශීය පුවත්", "Parent URL": null}