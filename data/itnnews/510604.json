{"Source": "ITN news", "Timestamp": "අගෝස්තු 24, 2023 13:40", "Headline": "48 වන පාසල් පිහිනුම් හා කිමිදුම් තරගාවලිය ඇරඹෙයි", "News Content": "ශ්‍රී ලංකා පාසල් ජල ක්‍රීඩා සංගමය සංවිධාන කරන 48 වන පාසල් පිහිනුම් හා කිමිදුම් තරගාවලිය ඊයේ ආරම්භ වුණා. කොළඹ සුගතදාස පිහිනුම් තටාකයේ දී ආරම්භ වූ මෙම තරගාවලිය ලබන 27 වනදා දක්වා පැවැත්වෙනවා. තරගාවලියේ සමාරම්භක උත්සවය ලංකා පාසල් ජල ක්‍රීඩා සංගමයේ සභාපති චාන්දනී උඩුකුඹුර, උපදේශක දකුණු පළාත් පාසල් ක්‍රීඩා අධ්‍යක්ෂ ක්‍රිෂාන් දුමින්ද, සංගමයේ ලේකම් කේ ජනකලාල් යන මහත්ම මහත්මීන්ගේ මූලිකත්වයෙනුයි පැවැත්වුණේ. තරගාවලිය සදහා නෙස්ලේ ලංකා සමාගම අනුග්‍රහය දක්වනවා. නෙස්ලේ ලංකා සමාගමේ සභාපති බන්දුල එගොඩගේ මහතා ඇතුළු පිරිසක් ද මෙම අවස්ථාවට එක්ව සිටියා. වයස් කාණ්ඩ හයක් නියෝජනය කරමින් ක්‍රීඩක ක්‍රීඩිකාවන් පන්දහසකට අධික සංඛ්‍යාවක් මීට තරග වැදිමට නියමිතයි. පාසල් 250 ක් මෙවර තරගාවලිය නියෝජනය කරන බවයි සංවිධායකයින් පවසන්නේ. සමාරම්භක දිනයේ දී නව තරග වාර්තා දෙකක් බිහි කිරීමටද ක්‍රීඩක ක්‍රීඩිකාවන් සමත් වුණා. ", "URL": "https://www.itnnews.lk/2023/10/05/510604/", "Category": "Breaking News,ක්‍රීඩා", "Parent URL": null}