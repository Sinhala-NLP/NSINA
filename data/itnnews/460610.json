{"Source": "ITN news", "Timestamp": "පෙබරවාරි 13, 2023 11:36", "Headline": "බංග්ලාදේශයට එරෙහි තරගයෙන් ශ්‍රී ලංකා ක්‍රීඩිකාවන්ට විශිෂ්ට ජයක්", "News Content": "පන්දුවාර විස්සයි විස්ස කාන්තා ලෝක කුසලාන ක්‍රිකට් තරගාවලියේ බංගලාදේශය සමගින් ඊයේ පැවැත්වුණු තරගය කඩුලු 7කින් ජය ගැනීමට ශ්‍රී ලංකා ක්‍රීඩිකාවන් සමත්වුණා. කේප්ටවුන් හිදී මෙරට වේලාවෙන් ඊයේ රාත්‍රී 10.30ට තරගය ආරම්භ වුණා. කාසිය වාසිය දිනු බංගලාදේශ කාන්තා ක්‍රිකට් කණ්ඩායම පළමුවෙන් පන්දුවට පහරදීමට තීරණය කළා.  ඒ අනුව නියමිත පන්දුවාර විස්ස අවසානයේ ඔවුන් කඩුලු 8ක් දැවි ලකුණු 126ක් රැස්කළා. ශ්‍රී ලංකා කණ්ඩායමේ ඕෂධී රණසිංහ කඩුලු 3ක් දවා ගත්තා. ලකුණු 127ක ජයග්‍රාහි ඉලක්කයක් හඹා ගිය ශ්‍රී ලංකා ක්‍රීඩිකාවන් පන්දුවාර 18යි  පන්දු දෙකක් අවසානයේ කඩුලු 3ක් පමණක් දැවී ජයග්‍රාහි ඉලක්කය පසුකළා. ශ්‍රී ලංකා ඉණිම වෙනුවෙන් හර්ෂිතා සමරවික්‍රම නොදැවි අගනා ලකුණු 69ක් රැස්කළ අතර නිලක්ෂි ද සිල්වා නොදැවි ලකුණු 41ක් රැස්කළා.         ", "URL": "https://www.itnnews.lk/2023/10/05/460610/", "Category": "ක්‍රීඩා,දේශීය පුවත්", "Parent URL": null}