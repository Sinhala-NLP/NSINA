{"Source": "ITN news", "Timestamp": "ඔක්තෝබර් 26, 2021 15:20", "Headline": "යුගදනවි බලාගාර ගිවිසුම බලරහිත කරන්නැයි ඉල්ලා අභියාචනාධිකරණයට රිට් පෙත්සමක්", "News Content": "කෙරවලපිටිය යුගදනවි බලාගාර ගිවිසුම බලරහිත කිරීමේ රිට් ආඥාවක් නිකුත් කරන ලෙස ඉල්ලා අභියාචනාධිකරණයට රිට් පෙත්සමක් ඉදිරිපත් කෙරුණා. ඒ ජනතා විමුක්ති පෙරමුණ මගින්. යුගදනවි බලාගාරයේ රජය සතු කොටස්වලින් සියයට 40 ක් අමෙරිකා සමාගමකට පැවරීමට අදාළ ගිවිසුමක් රජය අත්සන් කර ඇති බව පවසන ජනතා විමුක්ති පෙරමුණ  එය බල රහිත කරන ලෙස සිය පෙත්සම මගින් ඉල්ලා සිටිනවා. එම පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හදුන්නෙත්ති සහ වසන්ත සමරසිංහ යන අයයි පෙත්සම ඉදිරිපත් කර ඇත්තේ. එහි වගඋත්තරකරුවන් ලෙස අගමැතිතුමා හා අමාත්‍ය මණ්ඩලය ඇතුලු 43 දෙනෙකු නම් කර තිබෙනවා. පෙත්සම්කරුවන් පවසන්නේ, අදාළ බලාගාරයේ කොටස් අමෙරිකා සමාගම වෙත පැවරීමේදී රජය අමාත්‍ය මණ්ඩල සාමාජිකයන්ට පවා නිසි කරුණු පැහැදිලි කිරීමක් සිදු කර නොමැති බවයි. එබැවින් අදාළ ගිවිසුම බල රහිත කිරීමේ රිට් ආඥාවක් නිකුත් කරන ලෙසයි ඔවුන් ඉල්ලා සිටින්නේ.     ", "URL": "https://www.itnnews.lk/2023/10/05/371901/", "Category": "දේශීය පුවත්", "Parent URL": null}