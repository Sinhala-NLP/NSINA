{"Source": "ITN news", "Timestamp": "ජූනි 3, 2023 08:11", "Headline": "නවතින්න තිස්ස ඇයි මේ.. නොදුවන් මුවාගෙ පස්සේ", "News Content": "අන්ධකාරයේ ගිලී සිටි ලක්වාසී ජනතාව බුදුන් වහන්සේ අනුදැන වදාළ ධර්ම මාර්ගයට යොමුකළ උතුම් පොසොන් පුන් පොහෝ දිනය අදයි. මිහින්තලා උදාගිරෙන් ලක්දිවට පෑයූ පොසොන් සඳ අපේ ජන ජීවිතය, සමාජය හා සංස්කෘතිය නව වෙනසකට ලක්කළා. අනුබුදු මිහිඳු මහරහතන් වහන්සේ ප්‍රමුඛ ඉත්ථිය, උත්ථිය, සම්භල, භද්දසාල යන ස්වාමීන්වහන්සේ ද සුමන සාමණේරයන් වහන්සේ සහ භණ්ඩුක උපාසක  යන ධර්ම දූත පිරිස සදහම් පණිවුඩය රැගෙන අද වැනි දිනෙක ලක්දිවට පැමිණියා. මිහිඳු මහරහතන් වහන්සේට දේවානම්පියතිස්ස රජතුමා හමුවන විට රජු ඇතුළු පිරිස මුව දඩයමේ නිරත වූ බව ඉතිහාසයේ සදහන්. රජතුමාට චුල්ලහත්ථී පදෝපම සූත්‍රය දේශනා කරමින් ලක්දිව බුදු සසුන පිහිටුවීමේ ආරම්භය සටහන් වුයේ ද අද වැනි උතුම් දිනකයි. දඹදිව ධර්මාශෝක අධිරාජ්‍යයාගේ දායකත්වයෙන් පැවැත්වූ තුන්වන ධර්ම සංඝයානාවෙන් පසු රටවල් නවයකට ධර්ම දූත කණ්ඩායම් පිටත් කර හැරුණු බව ශාසන ඉතිහාසයේ සඳහන්. එම ධර්ම දූත ව්‍යාපාරය ශ්‍රී ලංකාව තුළ වඩාත් සාර්ථක වුණා. එවකට ලක්දිව පාලනය කළ දේවානම්පියතිස්ස රජතුමා ඇතුළු රට වැසියන් බුදු දහම වැළඳගත්තා. බුදු දහම ව්‍යාප්ත වීමත් සමඟ මෙරට ආගමික,සමාජීය, සංස්කෘතික හා ආර්ථික යන ක්‍ෂේත්‍රවල පුනර්ජීවය සිදුවුණා. මිහිඳු මහ රහතන් වහන්සේ ලක්දිවට වැඩම කිරීමෙන් පසු දින අනුරාධපුරයේ දී දේශනා කළ විමානවත්තු/ පේතවත්ථු හා සච්ච සංයුක්ත ධර්ම දේශනාව අසා අනුලා දේවිය ඇතුළු පන්සියයක් කාන්තාවන් සෝවාන් ඵලයට පත්වුණා. ලාංකික ජනතාව ලොව කිසිම සංස්කෘතියකට ගැති නොවී ස්වාධීන ලෙස නැගී සිටියේ අද වැනි පොසොන් පුර පසළොස්වක පොහෝ දිනයේ ලැබුණු බුදු දහමේ ආලෝකය ඔස්සේයි. මේ උතුම් පූජනීය දිනයේදී දිවයිනේ සෑම වෙහෙර විහාරස්ථානයකම ආගමික වැඩසටහන් පැවැත්වෙනවා. ස්වාධීන රූපවාහිනිය සෑම පුන් පොහෝ දිනකම ගෙන එන සවනක් රැස් වැඩසටහන අද පැවැත්වෙන්නේ පනාගොඩ යුද හමුදා ශ්‍රී මහා බෝධි රාජාරාම විහාරස්ථානයේ සිටයි. දාම්පේ ශ්‍රී සමන් පුෂ්පාරාම විහාරස්ථානයේ විහාරාධිපති පූජ්‍ය හොරවල ධම්මජෝති ස්වාමීන් වහන්සේ ආගමික වතාවත් සිදුකරනවා. ලක්හඩ ගුවන්විදුලිය සෑම පුන් පොහෝ දිනකම ක්‍රියාත්මක කරන ශාසනාලෝක වැඩසටහන ද මෙවරත් පැවැත්වෙනවා. ඒ පනාගොඩ ශ්‍රී මහා බෝධි රාජාරාම විහාරස්ථානයේ සිටයි. සාමනේර භික්ෂූන් වහන්සේ සදහා ධර්ම ග්‍රන්ථ පිරිනැමීම ඇතුළු පින්කම් රැසක් එහිදී පැවැත්වෙනවා. ශාසනාලෝක වැඩසටහන මෙවර පැවත්වෙන්නේ 126 වන වරටයි. පොසොන් පොහොය දිනය වෙනුවෙන් පණිවුඩයක් නිකුත් කරන අග්‍රාමාත්‍ය දිනේෂ් ගුණවර්ධන මහතා සදහන් කරන්නේ දුරදිග සිතා බලා ක්‍රියා කළ යුතුව ඇති මෙවන් වකවානුවක උතුම් ගුණධර්ම පෙරදැරි කරගත් සමාජයක් උදෙසා පෙළගැසිය යුතු බව ප්‍රකාශ කරනවා. සැබෑ සත්ධර්මය කෙසේවත් පිටු දැකිය නොහැකි බවයි අග්‍රාමාත්‍යවරයා කියා සිටින්නේ. විපක්ෂ නායක සජිත් ප්‍රේමදාස මහතා ද පොසොන් පොහොය වෙනුවෙන් පණිවුඩයක් නිකුත් කර තිබෙනවා. අභිමානවත් රටක් ලෙස අප ඉදිරියට පැමිණියේ මිහිදු හිමියන් දේශනාකළ ධර්මය හා අනුදැන වදාල ජීවන මග ඔස්සේ වන බවයි. පොසොන් උදාව සමරන සියලු ලක්වැසියන්ට පුණ්‍යවන්ත පොසොන් උළෙලක් වේවායි යනුවෙන් විපක්ෂ නායකවරයා සදහන් කරනවා.     ", "URL": "https://www.itnnews.lk/2023/10/05/488682/", "Category": "දේශීය පුවත්", "Parent URL": null}