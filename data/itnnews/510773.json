{"Source": "ITN news", "Timestamp": "අගෝස්තු 25, 2023 10:01", "Headline": "මම කිසිම වරදක් කළේ නැහැ – ඩොනල්ඩ් ට්‍රම්ප්", "News Content": "ජෝර්ජියා මැතිවරණ කඩාකප්පල් කිරිමේ චෝදනා එල්ල වී ඇති ඇමෙරිකා හිටපු ජනාධිපති ඩොනල්ඩ් ට්‍රම්ප් ඊයේ සවස ෆුල්ටන් ප්‍රාන්ත බන්ධනාගාරයට භාරවුණා. අනතුරුව ඔහුට ඇප නියම කෙරුණා. 2020 වසරේ දී ජෝජියාවේ මැතිවරණ ප්‍රතිඵල ආපසු හැරවීමට උත්සහ කළ බවට ඩොනල්ඩ් ට්‍රම්ප්ට චෝදනා 13ක් එල්ල වී තිබෙනවා. ඊට අදාළව ෆුල්ටන් ප්‍රාන්ත බන්ධනාගාරයට ඔහු භාරවුණා. ජාවාරම් , කුමන්ත්‍රණ ඇතුලු හිටපු ජනාධිපතිවරයාට අපරාධ චෝදනා එල්ල වු හතරවන අවස්ථාව මෙයයි. හිටපු ජනාධිපතිවරයාගේ ආධාරකරුවන් ඔහු පැමිණීමට පෙර සිරගෙදර වීදි පිවිසුම අසළට රැස්ව සිටියා. ඔහුට එරෙහි පිරිස් ද පුවරු රැගෙන සිටිනු දක්නට ලැබුණා. ඇතැමුන් සිරකරු ඇදුමෙන් හෝ ඇමෙරිකා ධජ වලින් සැරසි සිටින ආකාරයයි දක්නට ලැබුණේ. මේ වන විට ට්‍රම්ප් ඇතුලු විත්තිකරුවන් 12 දෙනෙකු භාර වී ඇති අතර දස දෙනෙකු ඇප මත මුදාහැර සිටිනවා. තද නිල් පැහැති ඇදුමකින් සහ රතු පාට ටයි පටියකින් සැරසුනු හිටපු ජනාධිපතිවරයා ෆුල්ටන් බන්ධනාගාරයට පැමිණියේ රාත්‍රී 7ට පමණයි. අඩි 6යි අගල් 3ක් උස සහ රාත්තල් 215ක් බර නිල් සහ දුඹුරු හෝ ස්ට්‍රෝබෙරි හිසකෙස් ඇති බවට ලැයිස්තු ගත කළ ඔහුගේ සිරකරු අංකය පී 01135809 ලෙස සටහන් කෙරුණා. කෙසේ වෙතත් ඔහුට අදාළ නීතිමය කටයුතු විනාඩි 20කට වඩා අඩු කාලයකින් අවසන් බවයි වාර්තා වුනේ. ඇමෙරිකා ඩොලර් ලක්ෂ දෙකක බැදුම්කරයකට සහ නඩුවේ සම විත්තිකරුවන් හා සාක්ෂිකරුවන්ට එරෙහිව සමාජ මාධ්‍ය භාවිත නොකිරීම ඇතුලු කොන්දේසිවලට යටත්ව ඔහු මුදා හැරුණා. නැවතත් නිව්ජර්සි වෙත යාමට සිය ගුවන් යානයට ගොඩවීමට පෙර මාධ්‍යවේදීන් ඇමතූ ඩොනල්ඩ් ට්‍රම්ප් කියා සිටියේ මම කිසිම වරදක් කළේ නැහැ යනුවෙනුයි.     ", "URL": "https://www.itnnews.lk/2023/10/05/510773/", "Category": "Breaking News,ජාත්‍යන්තර පුවත්", "Parent URL": null}