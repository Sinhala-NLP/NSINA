{"Source": "ITN news", "Timestamp": "අගෝස්තු 8, 2021 12:50", "Headline": "සඳහිරුසෑයේ චූඩා මාණික්‍යය හා කොත් වහන්සේ රැගත් පෙරහැර වීථි සංචාරය කිරීම අරඹයි", "News Content": "සදහිරු සෑයේ චූඩා මාණික්‍යය හා කොත් වහන්සේ රැගත් පෙරහැර දිවයින පුරා වීථි සංචාරය කිරීම අද ආරම්භ කළා. ඒ කොළඹ හුණුපිටිය ගංගාරාම විහාරස්ථානයෙන්. චූඩා මාණික්‍යය හා කොත් වහන්සේ රැගත් පෙරහර කොළඹ පිත්තල හන්දිය, හෝටර්න් පෙදෙස, බොරැල්ල, නාරාහේන්පිට හරහා කිරුළපන,හැව්ලොක් ටවුන්, ඩුබ්ලිකේෂන් පාර, ගල්කිස්ස, වැල්ලවත්ත හරහා දෙහිවල, මැලිබන් හන්දිය යන ප්‍රදේශවල සංචාරය කරමින් පළමුදින නැවතුම් ස්ථානය වන බෙල්ලන්විල රජමහා විහාරස්ථානයෙන් අවසන් වනවා. මහා සංඝරත්නයේ ප්‍රධානත්වයෙන් ආගමික ආශිර්වාද මධ්‍යයේ සෞඛ්‍ය මාර්ගෝපදේශයන්ට යටත්ව මෙම පෙරහැර ගමන් කරන බවයි ආරක්ෂක අමාත්‍යාංශය සදහන් කළේ. දින 43 ක් දිවයිනේ විවිධ ප්‍රදේශවල චූඩා මාණික්‍යය හා කොත් වහන්සේ රැගත් පෙරහර ගමන් කිරීමට සැලසුම් කර තිබෙනවා. මෙම අවස්ථාවට ත්‍රිවිධ හමුදාවේ උසස් නිලධාරීන් ඇතුළු පිරිසක් එක්ව සිටියා. 30 වසරක් පුරා සමස්ත සමාජයම භීතියට පත්කළ ත්‍රස්තවාදය පරාජය කිරීමේ මානූෂිය මෙහෙවරේදී දිවි කැපකළ මෙන්ම ආබාධ සහිත තත්ත්වයට පත්වූ රණවිරුවන්ට උපහාරයක් පිණිස හා රටේ සාමය ස්ථාපිත කිරීමේ සංකේතයක් ලෙස සදහිරු සෑයේ ඉදිකිරීම් කටයුතු ආරම්භ කෙරුණා. ඒ ජනාධිපති ගෝඨාභය රාජපක්ෂ මැතිතුමා ආරක්ෂක ලේකම් ධුරය හෙබවූ 2010 වසරේදීයි. මෙම දාගැබේ සම්පූර්ණ උස අඩි 282 ක් වන අතර එහි වට ප්‍රමාණය අඩි 101ක් පමණ වනවා.   ", "URL": "https://www.itnnews.lk/2023/10/05/355339/", "Category": "දේශීය පුවත්", "Parent URL": null}