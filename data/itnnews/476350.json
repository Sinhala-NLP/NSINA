{"Source": "ITN news", "Timestamp": "අප්‍රේල් 18, 2023 15:27", "Headline": "විශ්වවිද්‍යාල ආචාර්යවරුන්ගේ ඉහළ දැමූ දීමනා", "News Content": "උත්තර පත්‍ර පරීක්ෂා කිරීමේ කටයුතු සඳහා විශ්වවිද්‍යාල ආචාර්යවරුන්ද හැකි ඉක්මණින් අවතීර්ණ වනු ඇති බවට තමන් විශ්වාස කරන බව අධ්‍යාපන අමාත්‍ය ආචාර්ය සුසිල් ප්‍රේම්ජයන්ත් මහතා පවසනවා කොළඹ පැවති ප්‍රවෘත්ති සාකච්ඡාවකට එක්වෙමින් ඔහු වැඩිදුටත් පවසා සිටියේ, මේ වනවිට මහාචාර්යවරුන්ට උත්තරපත්‍ර පරීක්ෂාව සඳහා 90%කට වඩා වැඩි ප්‍රමාණයකින් දීමනා වැඩිකර ඇති බවයි . එමෙන්ම උසස් පෙළ උත්තර පත්‍ර පරීක්ෂාව පමා වීම නිසා අවුරුදු 18-20 වයස් සීමාවේ පසු වන තරුණයන් දැඩි අසහනයකට පත් වන බවත් එම තරුණ අසහනයෙන් අනිසි ප්‍රයෝජන ගනිමින් පටු දේශපාලන උවමනාවන් සපුරා ගැනීමට අන්තවාදී පටු දේශපාලනික කොටස් උත්සහ දරන බවත් පසුගිය සතියේ දී බුද්ධි අංශ වාර්තා මගින් හෙළි වූ බව අධ්‍යාපන අමාත්‍ය ආචාර්ය සුසිල් ප්‍රේමජයන්ත මහතා පවසනවා. ඒ සම්බන්ධයෙන් වැඩිදුරටත් අදහස් දක්වමින් අමාත්‍යවරයා සඳහන් කළේ, උත්තර පත්‍ර පරීක්ෂාව සඳහා ගුරුවරුන්ගේ එකඟතාව පළ වී ඇති අතර ප්‍රායෝගික පරීක්ෂණ කල් තියා ම පවත්වමින් සිදු විය හැකි ප්‍රමාදයන් හැකි තාක් වළක්වා ගැනීමට මේ වන විට ක්‍රියා කරමින් සිටින බවයි. එසේ ම තවදුරටත් වෘත්තීය ක්‍රියාමාර්ගවල නියැලී සිටින විශ්වවිද්‍යාල ආචාර්යවරුන්ගෙන් අමාත්‍යවරයා ඉල්ලා සිටින්නේ, මෙම විභාගයට විශ්වවිද්‍යාල ආචාර්යවරුන්ගේ දරුවන් ද පෙනී සිට ඇති බැවින් ඔවුන් ගැන මෙන්ම අනෙකුත් සියලු දරුවන් ගැන ද සිතා උත්තර පත්‍ර පරීක්ෂාවට එක් වන ලෙසයි. එමෙන් ම අතිශය රහස්‍යභාවයෙන් යුතු ව ඉතා වගවීමෙන් සිදු කළ යුතු උත්තර පත්‍ර පරීක්ෂාව, ක්ෂණික විකල්ප රහිත භාරදූර වගකීමක් බවත් පෞද්ගලික වාසි අවාසි නොතකා පොදු ජාතික අවශ්‍යතාවක් සේ සලකා විශ්වවිද්‍යාල ආචාර්යවරුන් එම සේවය සැලසීමට කඩිනමින් එක් වනු ඇතැයි පක්ෂ විපක්ෂ භේදයකින් තොර ව සමස්ත සමාජය ම අපේක්ෂා කරන බවත් අමාත්‍යාංශ මට්ටමින් ඊට හැකි සෑම සහායක් ම සලසන බවත් අමාත්‍යවරයා සඳහන් කළා. ", "URL": "https://www.itnnews.lk/2023/10/05/476350/", "Category": "දේශීය පුවත්", "Parent URL": null}