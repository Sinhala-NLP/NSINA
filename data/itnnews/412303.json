{"Source": "ITN news", "Timestamp": "මැයි 20, 2022 13:35", "Headline": "ඉන්ධන පිරවුම්හල් වෙත පෙට්‍රල් බෙදාහැරීම ඇරඹෙයි", "News Content": "අද අලුයම පිරවුම්හල් රැසක් පෙට්‍රල් නිකුත් කිරීම ආරම්භ කර තිබුණා. පෙට්‍රල් නෞකාවකින් ඉන්ධන ගොඩබෑම මේ වන විට ආරම්භ කර තිබෙනවා. මෙට්‍රික් ටොන් විසිඅට දහසක ඉන්ධන රැගත් නෞකාවෙන් ඊයේ රාත්‍රියේ පෙට්‍රල් ගොඩබෑම ආරම්භ කළ බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය මාධ්‍ය හමුවක් පවත්වමින් සදහන් කළා. ඊයේ රාත්‍රියේ සිටම බෙදාහැරීම ආරම්භ කළ අතර ටැංකි රථවලට ඉන්ධන ලබා ගැනීමේදී තමන්ටද පෝලිම්වල සිටීමට සිදුව ඇති බවයි ඔවුන් ප්‍රකාශ කළේ. වව්නියාවේ ඉන්ධන පිරවුම්හල්වලින් ඩීසල් නිකුත් කිරීම සාමාන්‍ය පරිදි සිදුවන බව අප වාර්තාකරුවන් පවසනවා. එහි කිසිදු තදබදයක් නොමැති බවයි ඔවුන් පවසන්නේ. කෙසේ වෙතත් එම පිරවුම්හල්වල පෙට්‍රල් නොමැති බවද ඔවුන් සදහන් කළා. කෙසේ වෙතත් ඉන්ධන ඉල්ලා ජනතා උද්ඝෝෂන කිහිපයක්ම මේ වන විටත් පැවැත්වෙන බව අප වාර්තාකරුවන් පවසනවා. ඊයේ රාත්‍රියේදී හොරණ පානදුර මාර්ගය වසා විරෝධතාවයේ යෙදී සිටි පිරිසක් ඉවත් කිරීමට ප්‍රදේශවාසීන් කටයුතු කළා. ඊයේ දහවල් සිට විරෝධතාවයේ නිරත වූ මෙම පිරිස ඉවත් කිරීමට පොලීසිය සහ හමුදාව කිහිප වරක්ම උත්සාහ කළත් එය අසාර්ථක වුණා. එහිදී උණුසුම් තත්ත්වයක්ද ඇති වුණා. කෙසේ වෙතත් ප්‍රධාන මාර්ගය වසා දැමීම නිසා දැඩි දුෂ්කරතාවට පත් වූ ප්‍රදේශවාසීන් විරෝධතාකරුවන් ඉවත් කර මාර්ගය විවෘත කිරීමට කටයුතු කළා. ඉන්ධන ඉල්ලා ජනතාව මග හරස් කරමින් සිදු කළ උද්ඝෝෂණයකින් පසු හිගුරක්ගොඩ සමූපකාර ඉන්ධන හලෙන් පැමිණ සිටි සෑම අයෙකුටම ඉතා සීමිත ප්‍රමාණයෙන් පෙට්‍රල් ලබා දීමට කටයුතු කළා. කෙසේ වෙතත් යතුරුපැදි සහ ත්‍රීරෝද රථ සදහා පමණයි මෙහිදී තෙල් ලබාදීම සිදු කෙරුණේ. ඉන්ධන හිගය එළවළු ප්‍රවාහනයටද බාධා එල්ල වී තිබෙනවා. මේ හේතුවෙන් මීගොඩ ආර්ථික මධ්‍යස්ථානයට ලැබී ඇති එළවළු ප්‍රමාණය ඉතා සීමිත බවයි අප වාර්තාකරුවන් පවසන්නේ. වෙනත් දිනවල එළවළු රැගත් ලොරි රථ හැත්තෑවක් පමණ පැමිණියද ඊයේ රාත්‍රියේ පැමිණ ඇත්තේ ලොරි රථ පහළොවක් පමණක් බව ආර්ථික සංගමයේ සුබසාධක සංගමය පවසනවා. මේ අතර ඉන්ධන සහ ගෑස් ලබා ගැනීම සදහා පාදුක්ක ප්‍රදේශයේද දිගු පෝලිම් දක්නට ලැබුණා. ඉන්ධන ඉල්ලා තලාව කැකිරාව ප්‍රධාන මාර්ගය අවහිර කරමින් විරෝධතාවක් පැවැත්වුණා. ප්‍රදේශයේ ගොවීන් පිරිසකුයි ඊට එක්ව සිටියේ. එප්පාවල පොලීසියේ මැදිහත්වීමෙන් ඔවුන්ට ඉන්ධන ලබා දීමට කටයුතු කිරීමත් සමග විරෝධතාව අවසන් කෙරුණා. මේ අතර ඉන්ධන ඇති පිරවුම්හල් සහ තොග ලැබෙන වේලාවන් පිළිබද ජනතාව දැනුවත් කිරීමේ වැඩපිළිවෙළක් සකස් කිරීම පිළිබද සාකච්ඡාවක් විදුලිබල හා බලශක්ති අමාත්‍යාංශයේදී පැවැත්වුණා. ඒ අමාත්‍ය කංචන විජේසේකර මහතාගේ ප්‍රධානත්වයෙන්. වැඩපිළිවෙළ සතියක් තුළ ක්‍රියාත්මක කිරීම අපේක්ෂාවයි.           ", "URL": "https://www.itnnews.lk/2023/10/05/412303/", "Category": "දේශීය පුවත්", "Parent URL": null}