{"Source": "ITN news", "Timestamp": "මැයි 16, 2022 13:23", "Headline": "ගාලු මුවදොර සිදු ප්‍රචණ්ඩ ක‍්‍රියා වලට සම්බන්ධ 159ක් අත්අඩංගුවට", "News Content": "පසුගිය 09 වනදා ගාලු මුවදොර සහ දිවයිනේ අනෙකුත් ප්‍රදේශවල සිදු  වූ ප්‍රචණ්ඩ ක්‍රියා පිළිබද නීතිපතිවරයාගේ සෘජු අධීක්ෂණය යටතේ රහස් පොලීසිය විමර්ශන සිදු කරනවා. මේ වන විට ඊට සම්බන්ධ පුද්ගලයින් 170 කගේ සාක්ෂි සටහන් කර ගෙන ඇති අතර 230 දෙනෙක් අත්අඩංගුවට ගෙන ඇති බවයි පොලීසිය පවසන්නේ. ඊයේ දිනයේදී පමණක් 159 දෙනෙකු අත්අඩංගුවට ගෙන තිබෙනවා.කෙසේ වෙතත් තවදුරටත් මේ පිලිබද තොරතුරු අවශ්‍ය බැවින් ඒවා ලබා දෙන ලෙස පොලීසිය ජනතාවගෙන් ඉල්ලා සිටිනවා. පසුගිය 09 වනදා ගාලුමුවදොර දී සහ අරලියගහ මන්දිරය අභියසදී මෙන්ම දිවයිනේ අනෙකුත් ප්‍රදේශවල පහරදීම්, දේපල ගිනිතැබීම්  සහ ඝාතන රැසක් සිදු වුණා. එම සිදුවම්වලට සම්බන්ධ පුද්ගලයින්ට එරෙහිව නීතිය ක්‍රියාත්මක නොවූ බව පසුගිය දින කිහිපයේදී චෝදනා එල්ල වූ අතර  පෙරේදා ජනාධිපතිතුමා සහ පොදුජන පෙරමුණේ මන්ත්‍රීවරුන් හමු වූ අවස්තාවේදී පොලිස්පතිතුමා සදහන් කළේ මීඨ සම්බන්ධ සියලු දෙනාට නීතිය ක්‍රියාත්මක කරන බවයි. ඉන් අනතුරුව නියෝජ්‍ය පොලිස්පතිවරුන් දෙදෙනෙක් යටතේ සිද්ධිය සම්බන්ධයෙන් පරික්ෂණ ආරම්භ කෙරුණු අතර අද වන විට සිද්ධිය සම්බන්ධයෙන් 170 දෙනෙකුගෙන් ප්‍රකාශ ලබා ගෙන තිබෙනවා. අපරාධ පරික්ෂණ දෙපාර්තමේන්තුව  යටතේ සිදු කෙරෙන මෙම පරික්ෂණ යටතේ  විවිධ මාධ්‍ය සහ සමාජ මාධ්‍යවල පල වූ වීඩියෝ ඡායාරූප මෙන්ම දුරකතන සාක්ෂි විශ්ලේෂණය කරමින් සැකකරුවන් අත්අඩංගුවට ගැනීම් සිදු කරන බවයි පොලීසිය පවසන්නේ. ගිනි තැබීම්, පහරදීම් ඇතුළු ප්‍රචණ්ඩ ක්‍රියා 707 ක් මේ වන විට වාර්තා වී ඇති බවද පොලීසිය පවසනවා. ඒ සම්බන්ධයෙන් දැනට අත්අඩංගුවට ගෙන ඇති 230 දෙනාගෙන් 71 දෙනෙකු බස්නාහිර පළාතෙනුයි, දකුණු පළාතෙන් සැකකරුවන් 43 දෙනෙකු හා මධ්‍යම පළාතෙන් සැකකරුවන් 17 දෙනෙකු අත්අඩංගුවට ගෙන තිබෙනවා. උතුරු මැද පළාතෙන් 47 දෙනෙකු, සබරගමුවෙන් 13 දෙනෙකු,  උතුරු පළාතෙන්  එක් අයෙකු හා ඌව පළාතෙන් දෙදෙනෙක් අත්අඩංගුවට ගෙන ඇති බව පොලීසිය පවසනවා. මෙලෙස අත්අඩංගුවට ගන්නා සැකකරුවන්  අධිකරණයට ඉදිරිපත් කෙරෙන අතර පිරිසක් මේ වන විටත් රක්ෂිත බන්ධනාගාර  ගත කර සිටිනවා. ප්‍රචණ්ඩ ක්‍රියාවන්ට සම්බන්ධ වූවන් පිළිබද ජනතාවට ඇති තොරතුරු 1997 / හා 118 යන ක්ෂණික දුරකතන අංඛවලට ලබාදිය හැකියි. ටෙල්අයිජීපී ඇට් පොලිස් ඩොට් ජීඕවී ඩොට් එල් කේ ඊමේ ලිපිනයට ද මේ පිළිබද ඡායාරූප ඇතුළු තොරතුරු ලබා දිය හැකි  බවයි පොලීසිය සදහන් කරන්නේ. මේ අතර අද විශේෂ මාධ්‍ය හමුවක් කැදවමින් පූජ්‍ය ආනන්ද සාගර ස්වාමීන්වහන්සේ සදහන් කරන්නේ ගාලු මුවදොර පිටියට එල්ල කළ ප්‍රහාරය සම්බන්ධයෙන් නීතිය ක්‍රියාත්මක වීම පිළිබද තවමත් ගැටලුවක් පවතින බවයි. මේ අතර ප්‍රචණ්ඩකාරීන් ගිනි තබා විනාශ කර තිබූ සිය නිවස දැක බලා ගැනීමට හිටපු රාජ්‍ය අමාත්‍ය සිරිපාල ගම්ලත් මහතා සහ ඒ මහත්මිය අද උදෑසන පැමිණ සිටියා. පක්ෂ පාඨ භේදයකින් තොරව පොළොන්නරුව ජනතාවට සේවය කල තමන්ට මෙවැනි විපතක් කිරීමට කිසිවෙටෙකත් කටයුතු කරනු ඇතැයි තමන් විශ්වාස නොකල බව ඒ මහතා ප්‍රකාශ කලා.     ", "URL": "https://www.itnnews.lk/2023/10/05/411627/", "Category": "දේශීය පුවත්", "Parent URL": null}