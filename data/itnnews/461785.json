{"Source": "ITN news", "Timestamp": "පෙබරවාරි 19, 2023 19:51", "Headline": "ඝාතනය කළ කුඩා පිරිමි ළමයින් දෙදෙනෙකුගේ සිරුර කුරුවිට වතුයායක තිබී හමුවෙයි", "News Content": "කුරුවිට ශාන්ත ජෝකිම් වතුයායේ තිබී ඝාතනය කළ කුඩා පිරිමි ළමයින් දෙදෙනෙකුගේ සිරුර හමුවී තිබෙනවා. මෙම දරුවන්ගේ මව පොලීසිය මගින් අත්අඩංගුවට ගෙන තිබෙනවා. කුරුවිට රත්නපුර ශාන්ත ජෝකිම් වතුයායේ පදිංචිව සිටි වයස අවුරුදු එකහමාරක සහ වයස අවුරුදු 7 ක පිරිමි දරුවන් දෙදෙනෙකුයි ඝාතනයට ලක්ව ඇත්තේ. මෙම දරුවන්ගේ මව වන 29 හැවිරිදි කාන්තාව අද අලුයම 3ට පමණ දරුවන් ද සමග නිවසින් පිටව ගොස් ඇති බව සදහන්. කෙසේ වෙතත් මව පොලීසිය හමුවේ පවසා ඇත්තේ අද අලුයම දරුවන් දෙදෙනා ළිදට වැටී සිටියදී ගොඩට ගෙන තේවත්තේ තැබූ බවයි. දරුවන් ඝාතනය කිරීමෙන් පසු මව ද වේදනානාශක පෙති විශාල සංඛ්‍යාවක් එකවර පානය කිරීම හේතුවෙන් වෛද්‍යවරයෙකු වෙත ඉදිරිපත් කිරීමට පොලීසිය පියවර ගෙන තිබෙනවා. මෙම ඝාතනය මව විසින් සිදුකරන්නට ඇති බවට සැකයක් පවතින බවයි දරුවන්ගේ සීයා සහ නැන්දනිය පවසන්නේ. දරුවන්ගේ පියා ඔවුන් සොයා දැරණියගල පිහිටි මිත්තනියගේ නිවසට ද ගොස් තිබෙනවා. දරුවන්ගේ සිරුරු තිබූ ස්ථානයට විශේෂ ආරක්ෂාවක් සළසා ඇති අතර පොලීසිය සිද්ධිය සම්බන්ධයෙන් පරීක්ෂණ ආරම්භ කර තිබෙනවා.         ", "URL": "https://www.itnnews.lk/2023/10/05/461785/", "Category": "දේශීය පුවත්", "Parent URL": null}