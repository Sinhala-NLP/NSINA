{"Source": "ITN news", "Timestamp": "ජූලි 5, 2022 16:56", "Headline": "පයින් ගැසූ ලුතිනන් කර්නල්වරයා සියලු රාජකාරිවලින් ඉවතට", "News Content": "යක්ගහපිටිය ඉන්ධන පිරවුම්හලකදී සිවිල් වැසියෙකුට පහරදීමේ සිද්ධියට සම්බන්ධ හමුදා නිලධාරියා වහාම ක්‍රියාත්මක වන පරිදි සියලු රාජකාරිවලින් ඉවත් කළ බව ශ්‍රී ලංකා යුද හමුදාව පවසනවා. නිවේදනයක් නිකුත් කරමින් යුද හමුදාව සඳහන් කළේ යුද හමුදාපති ලුතිනන් ජෙනරාල් විකුම් ලියනගේ මහතාගේ උපදෙස් මත සිද්ධිය සම්බන්ධයෙන් පරීක්ෂණ අවසන් වනතුරු ලුතිනන් කර්නල්වරයා සියලු රාජකාරිවලින් ඉවත් කර ඇති බවයි. 5 පුද්ගල විමර්ශන අධිකරණයේ නිර්දේශ ලැබෙන තුරු චූදිත හමුදා නිලධාරියා වහාම ක්‍රියාත්මක වන පරිදි සියලු රාජකාරිවලින් ඉවත් කර ඇති බව යුද හමුදාව නිවේදනය කළා. සිද්ධිය සම්බන්ධයෙන් ශ්‍රී ලංකා යුධ හමුදා පොලිසියේ (SLACMP) සමාන්තර හමුදා පරීක්ෂණයක් ද ප්‍රකාශ සටහන් කර ගනිමින් පවතී. මෙම ජ්‍යෙෂ්ඨ නිලධාරියාගේ හැසිරීම සම්බන්ධයෙන් විමර්ශනය කර එහි නිර්දේශ ඉදිරිපත් කිරීම සඳහා බලසේනාධිපතිවරයෙකුගේ ප්‍රධානත්වයෙන් යුත් පංච පුද්ගල විමර්ශන අධිකරණයක් බටහිර ආරක්ෂක සේනා මූලස්ථානය විසින් සඳුදා (4) පත් කෙරුණා. ඉන්ධන පිරවුම්හලක සිටියදී සිවිල් වැසියෙකුට පයින් පහර දෙන වීඩියෝ දර්ශන සමාජ මාධ්‍ය වේදිකාවල පැතිර යාමෙන් පසු නිලධාරියාට පහරදීම සම්බන්ධයෙන් චෝදනා එල්ල වී තිබුණා. ", "URL": "https://www.itnnews.lk/2023/10/05/421410/", "Category": "Breaking News,දේශීය පුවත්", "Parent URL": null}