{"Source": "ITN news", "Timestamp": "மே 16, 2022 14:05", "Headline": "காலிமுகத்திடல் வன்முறை சம்பவங்கள் தொடர்பில் இரகசிய பொலிஸார் விசாரணை..", "News Content": "காலி முகத்திடலில் இடம்பெற்ற வன்முறை சம்பவங்கள் தொடர்பில் சட்டமா அதிபரின் நேரடி கண்காணிப்பின் கீழ் இரகசிய பொலிஸார் விசாரணைகளை முன்னெடுத்துள்ளனர். இதுவரை 170 பேரிடம் சாட்சிகள் பதிவு செய்யப்பட்டுள்ளன. 230 பேர் கைதுசெய்யப்பட்டுள்ளதாக பொலிஸார் தெரிவித்துள்ளனர். எவ்வாறெனினும் குறித்த விடயம் தொடர்பில் மேலதிக தகவல்கள் அவசியமெனவும், தகவல் தெரிந்தால் பொலிஸாருக்கு அறிவிக்குமாறும் பொதுமக்களிடம் கோரிக்கை விடுக்கப்பட்டுள்ளது. கடந்த 9ம் திகதி காலி முகத்திடல் மற்றும் அலரி மாளிகை வளாகங்களில் இடம்பெற்ற தாக்குதல் சம்பவத்தையடுத்து நாட்டின் பல்வேறு இடங்களிலும் வன்முறைகள் இடம்பெற்றிருந்தன. குறித்த விடயம் தொடர்பில் குற்ற விசாரணை திணைக்களம் விசாரணைகளை முன்னெடுத்துள்ளது. பல்வேறு ஊடகங்கள் மற்றும் சமூக வலைத்தளங்களில் வெளியான வீடியோக்கள், புகைப்படங்கள் மற்றும் தொலைபேசி சாட்சிகளை ஆய்வு செய்து சந்தேக நபர்கள் கைதுசெய்யப்பட்டு வருவதாக பொலிஸார் தெரிவித்துள்ளனர். தீ மூட்டல், தாக்குதல் உள்ளிட்ட 707 வன்முறை செயற்பாடுகள் இதுவரை பதிவாகியுள்ளதாக பொலிஸார் குறிப்பிட்டுள்ளனர். குறித்த சம்பவங்கள் தொடர்பில் இதுவரை 230 பேர் கைதுசெய்யப்பட்டுள்ளனர். அவர்களில் 71 பேர் மேல் மாகாணத்திலும் 43 பேர் தென் மாகாணத்திலும் மத்திய மாகாணத்தில் 17 பேரும் கைதுசெய்யப்பட்டுள்ளனர். வட மத்திய மாகாணத்தில் 47 பேரும், சப்ரகமுவ மாகாணத்தில் 13 பேரும், வடக்கிலிருந்து ஒருவரும், ஊவா மாகாணத்திலிருந்து இருவரும் கைதுசெய்யப்பட்டுள்ளதாக பொலிஸார் தெரிவித்துள்ளனர். கைதாகும் சந்தேக நபர்கள் நீதிமன்றில் முன்னிலைப்படுத்தப்பட்டுவரும் நிலையில் அவர்களில் சிலர் தற்போது விளக்கமறியலில் வைக்கப்பட்டுள்ளனர். இதேவேளை வன்முறை சம்வங்களுடன் தொடர்புடையவர்கள் குறித்து மக்களுக்கு தகவல் தெரிந்தால் 1997 அல்லது 118 எனும் நேரடி தொலைபேசி இலக்கங்களுக்கு அறிவிக்க முடியும் ", "URL": "https://www.itnnews.lk/2023/10/05/411644/", "Category": "Breaking News,தேசிய செய்திகள்", "Parent URL": null}