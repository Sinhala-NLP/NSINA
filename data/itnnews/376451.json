{"Source": "ITN news", "Timestamp": "නොවැම්බර් 16, 2021 11:09", "Headline": "සජිත් පිළේ කොළඹ විරෝධයට උසාවි 7කින් වාරණ නියෝග", "News Content": "සමගි ජනබලවේගය මෙම උද්ඝෝෂණය සංවිධාන කරන්නේ මේ සාපය දැන් ඇති“ යන තේමාව යටතේයි . අද පැවැත්වීමට නියමිත උද්ඝෝෂණය සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කර තිබෙන සෞඛ්‍ය මාර්ගෝපදේශවලට අනුව පවත්වන ලෙස සමගි ජනබලවේගයට නියෝගයක් නිකුත් කරන්නයි ඉල්ලා පොලිසිය කළ ඉල්ලීම කොළඹ මහේස්ත්‍රාත් අධිකරණය ඊයේ  ප්‍රතික්ශේප කළා. කෙසේ වෙතත් බස්නාහිර පලාතේ අධිකරණ 7ක් මගින්  මෙම උද්ඝෝෂණය පැවැත්වීම වළක්වාලමින් නියෝග නිකුත් කළා. මෙවන් පසුබිමක් යටතේයි ගාලු පාර , හයිලෙවෙල් පාර, බත්තරමුල්ල සහ නුවර පාර ඔස්සේ උද්ඝෝෂකයින් කොලඹ විහාර මහා දේවි උද්‍යානය අසලට පැමිණීමට නියමිතව ඇත්තේ. අනුරාධපුර දිස්ත්‍රික් හිටපු පාර්ලිමේන්තු මන්ත්‍රීවරුන් වන චන්ද්‍රානි බණ්ඩාර, පී හැරිසන්, හිටපු පළාත් සභා මන්ත්‍රී අරුණ බුද්ධික ඇතුළු පිරිසක් පෞද්ගලික බස් රථ 5කින් කොළඹට පැමිනීමට උත්සාහ කිරීමේදී නොච්චියාගම කලාඹය මාර්ග බාධකයේදී පරීක්ෂාවට ලක් කර තිබෙනවා. එහිදී අදාළ පිරිස  සහ පොලීසිය අතර උණුසුම් තත්ත්වයක් හට ගැනුනා. පසුව සමගි ජනබලවේගයේ සාමාජිකයන් අනුරාධපුර පුත්තලම ප්‍රධාන මාර්ගය සම්පූර්ණයෙන්ම වසා දමමින් පොලිසියට බාධා කරමින් එම ස්ථානයේ උද්ඝෝෂණයේ නිරත වුණා. සමගි ජන බලවේගයේ උද්ඝෝෂණය වැළැක්වීම සඳහා පොලීසිය විසින් අවශ්‍ය ක්‍රියාමාර්ග ගැනීමට කටයුතු කර ඇති බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී නීතිඥ නිහාල් තල්දූව මහතා පවසනවා.         ", "URL": "https://www.itnnews.lk/2023/10/05/376451/", "Category": "දේශීය පුවත්", "Parent URL": null}