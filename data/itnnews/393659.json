{"Source": "ITN news", "Timestamp": "பிப்ரவரி 7, 2022 13:08", "Headline": "இன்று மின்வெட்டு அமுல்ப்படுத்தப்படமாட்டாதென இலங்கை மின்சாரசபை தெரிவிப்பு", "News Content": "இன்றையதினம் மின்வெட்டு அமுல்ப்படுத்தப்படமாட்டாதென இலங்கை மின்சார சபை தெரிவித்துள்ளது. எனினும் மின்பிறப்பாக்கி செயலிழக்கின்றமை போன்ற திடீர் நிலைமைகள் ஏற்பட்டால் மின்தடை ஏற்படலாமென மின்சார சபை குறிப்பிட்டுள்ளது. டீசல் நிறைவடைந்ததையடுத்து களனிதிஸ்ஸ மின்உற்பத்தி நிலையம் பெப்ரவரி மாதம் 2ம் திகதி முதல் முழுமையாக செயலிழந்தது. இதனால் 297 மெகா வோட் மின்சாரம் தேசிய மின்கட்டமைப்புக்கு இழக்க நேரிட்டது. எவ்வாறெனினும் இதுவரை நுரைச்சோலை அனல்மின் நிலையம் முழுமையான கொள்ளளவில் செயற்படுகின்றமையினால் குறிப்பிடத்தக்களவு மின்சாரம் இதனூடாக கிடைக்கப்பெறுகிறது. களனிதிஸ்ஸ மின்உற்பத்தி நிலையத்தின் 165 மெகா வோட் மின்சாரத்தை உற்பத்தி செய்யும் மின் உற்பத்தி நிலையத்திற்கு 2 ஆயிரத்து 500 மெற்றிக் தொன் நெப்தா எரிபொருளை வழங்க பெற்றோலிய கூட்டுத்தாபனம் நேற்று நடவடிக்கை எடுத்தது. பராமரிப்பு பணிகள் காரணமாக 160 மெகாவோட் மின்சாரம் இழக்கப்பட்ட களனிதிஸ்ஸ யோஜிஸ்ட் தனியார் மின்உற்பத்தி நிலையம் மீண்டும் செயற்படுத்தப்பட்டுள்ளது. கடந்த திங்கட்கிழமை 2 ஆயிரத்து 650 மெகாவோட் மின்சாரம் நாட்டின் தேசிய மின்தேவையாக காணப்பட்டது. அதற்கமைய கடந்த திங்கட்கிழமையுடன் ஒப்பிடுகையில் இன்றைய தினம் 2 ஆயிரத்து 650 முதல் 2 ஆயிரத்து 670 மெகாவோட் வரை மின்தேவை காணப்படுமென இலங்கை மின்சார சபை எதிர்பார்த்துள்ளது. எவ்வாறெனினும் நீர்மின் மற்றும் ஏனைய அனல்மின் நிலையங்களின் ஊடாக குறித்த தேவையை பூர்த்தி செய்வதற்கு மின்சார சபை திட்டமிட்டுள்ளது. அதற்கமைய இன்றையதினம் திடீர் செயலிழப்பு ஏற்படாவிட்டால் மின்துண்டிப்பை அமுல்ப்படுத்த வேண்டிய தேவை இல்லையென மின்சார சபை தெரிவித்துள்ளது. இதேவேளை மின்உற்பத்திக்கு எரிபொருளை வழங்குவது தொடர்பில் பெற்றோலிய கூட்டுத்தாபனத்தின் விசேட கலந்துரையாடலொன்று இடம்பெறுகின்றது. அதற்கமைய எதிர்வரும் வாரங்களுக்கு மின்உற்பத்தி நிலையங்களுக்கு எரிபொருளை வழங்குவது தொடர்பில் தீர்மானம் எடுக்கப்படும். ", "URL": "https://www.itnnews.lk/2023/10/05/393659/", "Category": "Breaking News,தேசிய செய்திகள்", "Parent URL": null}