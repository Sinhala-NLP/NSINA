{"Source": "ITN news", "Timestamp": "පෙබරවාරි 15, 2022 14:09", "Headline": "යුක්රේන රුසියා අර්බුදයට විසඳුමක් ලබාදීමට තවමත් ප්‍රමාද නැහැ – ඇමෙරිකා බ්‍රිතාන්‍ය රාජ්‍ය නායකයින්", "News Content": "යුක්රේන රුසියා අර්බුදයට රාජ්‍ය තාන්ත්‍රික විසදුමක් ලබාදීමට තවමත් ප්‍රමාද නොමැති බව ඇමෙරිකා බ්‍රිතාන්‍ය රාජ්‍ය නායකයින් පවසනවා. ඇමෙරිකා ජනාධිපති ජෝ බයිඩන් හා බ්‍රිතාන්‍ය අග්‍රාමාත්‍ය බොරිස් ජොන්සන් අතර පැවති දුරකතන සංවාදයක් අතරතුරදීයි මේ බව සදහන් කර ඇත්තේ. කෙසේ වුවද යුක්රේනයෙන් තම වැසියන්ට හැකි ඉක්මනින් ඉවත් වන ලෙස ලොව රටවල් රැසක් මේ වනවිටත් දැනුම්දී තිබෙනවා. නමුත් යුක්රේන ජනාධිපතිවරයා ඉල්ලා සිටින්නේ තම රටෙන් ඉවත් වූ රාජ්‍ය තාන්ත්‍රිකයින්ට හා ව්‍යාපාරිකයින්ට පැය 24 ක් ඇතුළත නැවත යුක්රේනයට පැමිණෙන ලෙසයි. රුසියාව සමග සහයෝගීතාව ගොඩනගා ගැනීමට එය අත්‍යවශ්‍ය බවද ඔහු පෙන්වා දෙනවා. මේ අතර යුක්රේන රුසියා යුද ගැටුමක් ඇති නොවන බවට ජගත් සංවිධානයේ මහ ලේකම් ඇන්තෝනියෝ ගුටරෙස් තම විශ්වාසය පළකරනවා. එබැවින් තම සංවිධානයට කිසිදු සේවකයෙක් යුක්රේනයෙන් ඉවත්කර ගැනීමට සූදානමක් නොමැති බවයි ඔහු පෙන්වා දෙන්නේ.         ", "URL": "https://www.itnnews.lk/2023/10/05/395251/", "Category": "ජාත්‍යන්තර පුවත්", "Parent URL": null}