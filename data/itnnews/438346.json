{"Source": "ITN news", "Timestamp": "ඔක්තෝබර් 2, 2022 18:14", "Headline": "සජිත් ඇමති කාලේ කරපු බිලියන ගණනක අවභාවිතාවක් එළියට", "News Content": "විපක්ෂ නායක සජිත් ප්‍රේමදාස මහතා  යහපාලන ආණ්ඩු සමයේ නිවාස හා සංස්කෘතික කටයුතු අමාත්‍යවරයා ලෙස ක්‍රියාකිරීමේ දී සිදුවූ රුපියල් බිලියන ගණනක අවභාවිතයක් පිළිබද විගණකාධිපති වාර්තා හෙළිකර තිබෙනවා. සංස්කෘතික අරමුදලේ ප්‍රමුඛතම අරමුණ වන පුරාවිද්‍යා කැනීම්වලට සහ සංරක්ෂණ කටයුතුවලට මුදල් වෙන්කර ඇත්තේ අවම ප්‍රතිශතයක් බවයි එම වාර්තාව පෙන්වා දෙන්නේ. 2015 / 2019 දක්වා කාලය තුළ සංස්කෘතික අරමුදලේ සමස්ත වියදමෙන් 38% ත් 58% අතර මුදලක් වැයකර ඇත්තේ සේවක නඩත්තුව සදහායි. අනුමත කාර්ය මණ්ඩලය ඉක්මවා බදවා ගැනීම් සිදුකර ඇති අතර සංයුතියේ නොමැති තනතුරු සදහා ද බදවා ගැනීම් සිදුකර ඇති බව විගණන වාර්තාව හෙළිකරනවා. 2017 වසරේ දී පුරාවිද්‍යා දෙපාර්තමේන්තුවේ අනුමත සේවක මණ්ඩලයට ඇතුළත් නොවූ මුරකරුවන් 2,271 ක් සහ කම්කරුවන් 1,130 ක් බදවාගැනීම් සදහා අනුමැතිය හිමිව තිබෙනවා. අදාළ වාර්තාවට අනුව අතිරික්ත සේවක සංඛ්‍යාව 1,596 ක්. 2018 වසරේ බදවාගත් සේවකයින් සදහා රුපියල් හතලිස් හත්කෝටියකට වැඩි මුදලක් සහ 2019 දී රුපියල් පනස් අටකෝටිය ඉක්මවූ මුදලක් වැටුප් වශයෙන් ලබාදී ඇති බව සදහන්. සංස්කෘතික අරමුදලේ මුදල් වැය කිරීම සදහා අග්‍රාමාත්‍යවරයා සභාපතිත්වය දරණ පාලක මණ්ඩලයක අනුමැතිය අවශ්‍යයි. කෙසේ වෙතත් 2019 වසරේ මාර්තු 15 වනදායින් පසු පාලක මණ්ඩලය රැස්වී නැති බවයි විගණන වාර්තාව හෙළිකරන්නේ. එමෙන්ම 2018 සහ 2019 වසරවලදී සංස්කෘතික අරමුදලේ මුදල් වලින් ආදාහන පූජෝත්සව,  පිංකම් සදහා පෙරහැර,  සාහිත්‍ය මංගල්‍යය ඇතුළු වැඩසටහන් රැසකට රුපියල් තුන්කෝටි විස්එක් ලක්ෂයකට වැඩි මුදලක් ලබාදී ඇති බවද අදාළ වාර්තාවේ සදහන්. මෙම කාලය තුළ ප්‍රමිතයෙන් තොරව සිදුකළ ඉදිකිරීම් සහ අවසන් නොකළ ව්‍යාපෘති පිළිබද ඡායාරූප ද විගණන වාර්තාවේ දක්වා තිබෙනවා. කෙසේ වෙතත් හිනිදුම සමගි ජන බලවේගයේ ආසන බල මණ්ඩල රැස්වීමට එක්වෙමින් සජිත් ප්‍රේමදාස මහතා සදහන් කළේ තමන්ට එල්ලවන මෙම චෝදනා අසත්‍ය බවයි. මේ අතර කොළඹ අද පැවති මාධ්‍ය හමුවකට එක්වූ ආපන ශාලා හිමියන්ගේ සංගමයේ සභාපති අසේල සම්පත් මහතා කියාසිටියේ සංස්කෘතික අරමුදලේ මුදල් අවභාවිතය සම්බන්ධයෙන් අල්ලස් හා දූෂණ කොමිෂන් සභාවට පැමිණිල්ලක් සිදුකරන බවයි.   ", "URL": "https://www.itnnews.lk/2023/10/05/438346/", "Category": "Breaking News,නවතම පුවත්", "Parent URL": null}