{"Source": "ITN news", "Timestamp": "ජූලි 13, 2022 19:52", "Headline": "ශ්‍රී ලංකා නීතිඥ සංගමයෙන් අරගලකරුවන්ට නිවේදනයක්", "News Content": "අත්පත් කරගෙන සිටින පරිශ්‍ර රජයේ බලධාරීන්ට පවරා දී රටේ නායකයින් පොරොන්දු වූ සාමකාමී බල සංක්‍රමණයකට ඉඩ ලබා දෙන ලෙස ශ්‍රී ලංකා නීතිඥ සංගමය විරෝධතාකරුවන්ගෙන් ඉල්ලා සිටිමින් නිවේදනයක් නිකුත් කර තිබෙනවා. විරෝධතාකරුවන් පිරිසක් විසින් මල් පාරේ පිහිටි අග්‍රාමාත්‍ය කාර්යාලය අල්ලා ගැනීම හේතුවෙන් තමන් දැඩි ලෙස කලබලයට පත් වූ බව පවසන ශ්‍රී ලංකා නීතීඥ සංගමය (BASL) විරෝධතාකරුවන්ගෙන් ඉල්ලා සිටියේ එම පරිශ්‍රය වහාම බලධාරීන් වෙත ලබා දෙන ලෙසයි. “ශ්‍රී ලංකා නීතීඥ සංගමය සාමකාමී විරෝධතාවල අයිතිවාසිකම් අඛණ්ඩව තහවුරු කරන අතරම, එය ව්‍යවස්ථා විරෝධී වන අවනීතිය හෝ අරාජික තත්ත්වයකට සහාය නොදක්වයි. රජයේ කාර්යාල අල්ලා ගැනීමට උත්සාහ කිරීම සහ දේපළ විනාශ කිරීම හෝ හානි කිරීම සාමකාමී විරෝධතාවක් නොවේ. කථානායකතුමා, අගමැතිතුමා ඇතුළු පාර්ලිමේන්තුවේ සියලුම දේශපාලන පක්ෂ නායකයින් සහ පුරවැසියන් ජාතියේ බිඳෙනසුලු තත්ත්වය අවබෝධ කරගෙන උපරිම වගකීමෙන් සහ කැපකිරීමේ හැඟීමෙන් කටයුතු කිරීම මේ මොහොතේ අවශ්‍ය බව ශ්‍රී ලංකා නීතීඥ සංගමය අවධාරණය කරයි. “සද්භාවයෙන් කටයුතු කිරීම සහ නීතියේ ආධිපත්‍යය බිඳවැටීමට තුඩු දිය හැකි තත්වයක් නිර්මාණය වීම වැලැක්වීම ද ඔවුන්ට පැවරී ඇත” යනුවෙන් එම ප්‍රකාශයේ වැඩිදුරටත් සඳහන් වේ. මේ රටේ දේශපාලන නායකයින් පොරොන්දු වී ඇති සාමකාමී බල සංක්‍රාන්තිය සඳහා සන්සුන්ව සිටින ලෙසත්, විශේෂයෙන්ම විරෝධතාවල යෙදී සිටින ශ්‍රී ලංකාවාසී ජනතාවගෙන් ශ්‍රී ලංකා නීතිඥ සංගමය (BASL) ඉල්ලා සිටියි. “ජනාධිපති ගෝඨාභය රාජපක්ෂ මහතා කථානායකවරයාට සහ අග්‍රාමාත්‍යවරයාට දන්වා ඇති පරිදි 13 වැනිදා (අද) ඔහුගේ ඉල්ලා අස්වීම පිළිබඳ නිවේදනයක් ශ්‍රී ලංකාවේ ජනතාව තුළ නීත්‍යානුකූල අපේක්ෂාවක් විය. ජනාධිපතිවරයා රටින් පිටව යන බවට වාර්තා පළවෙමින් තිබියදී ඉල්ලා අස්වීමේ ලිපිය හෝ එය අපේක්ෂා කළ හැකි නිශ්චිත වේලාව පවා ජනතාවට දැනුම් දුන්නේ නැත.    ", "URL": "https://www.itnnews.lk/2023/10/05/423049/", "Category": "Breaking News,දේශීය පුවත්", "Parent URL": null}