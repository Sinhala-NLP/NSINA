{"Source": "ITN news", "Timestamp": "මැයි 21, 2022 14:29", "Headline": "HND සිසුන් අද දින පැවැත්වීමට නියමිත විරෝධතා පා ගමනට අධිකරණ නියෝගයක්", "News Content": "අන්තර් උසස් ජාතික ඩිප්ලෝමා ශිෂ්‍ය බල මණ්ඩලය අද දින පැවැත්වීමට නියමිත විරෝධතා පා ගමනට පොලිසිය අධිකරණ නියෝගයක් ලබාගෙන තිබෙනවා. කොටුව මහෙස්ත්‍රාත් අධිකරණයෙන් ලබා ගත් මෙම නියෝගයට අනුව කොටුව පොලිස් වසමේ කිසිදු රාජ්‍ය ආයතනයකට, නිල නිවසකට ඇතුළු වීම මෙන්ම හානි කිරීම තහනම් වනවා. එමෙන්ම මෙම ප්‍රදේශයේ රාජකාරී කරන නිලධාරීන්ට බාධා කිරීම ප්‍රචණ්ඩකාරී සහ නීති විරෝධී ක්‍රියාකාරකම්වලින් බැහැර විය යුතු බව ද නියෝගයේ දැක්වෙනවා. ඒ අනුව  විරෝධතා පැවැත්වීම ප්‍රචණ්ඩකාරී සහ නීති විරෝධී ක්‍රියාකාරකම්වලින් තොරව සිදු කළ යුතුයි. විරෝධතාකරුවන්ට අද දිනයේ මාර්ග කිහිපයකට ඇතුළු වීම ද තහනම් කර තිබෙනවා. කොටුව පොලිස් වසමේ එන්. එස්. ඒ වටරවුමේ සිට චෛත්‍යපාර, එන්.එස්.ඒ වටරවුමේ සිට ජනාධිපති මාවත සෙරමික් හන්දියේ සිට යෝක් වීදිය මන්සංධිය දක්වා මෙන්ම බැංකු මාවත, පහලචැතම් වීදිය ආදී මාර්ගවලට ඇතුළු වීම තහනම්. ග්‍රෑන්ඩ් ඔරියන්ටල් හෝටලය අසල හන්දියේ සිට ප්‍රධාන මාවත හා ලේඩියන් බැස්ටියන් මාවත, බාරෝන් ජයතිලක මාවත, මුදලිගේ මාවත, රෝහල් වීදිය හා කැනල් පාර යන මාර්ගවලට ඇතුළු වීම මෙන්ම ඒවායෙහි ගමන් කිරීම ද පෙලපාලියේ ගමන් කරන පිරිසට තහනම් වනවා. ", "URL": "https://www.itnnews.lk/2023/10/05/412450/", "Category": "දේශීය පුවත්", "Parent URL": null}