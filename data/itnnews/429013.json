{"Source": "ITN news", "Timestamp": "අගෝස්තු 15, 2022 11:56", "Headline": "ඉන්ධන සංශෝධනය වෙයිද? තීරණය අද මධ්‍යම රාත්‍රියේ", "News Content": "ඉන්ධන මිල සූත්‍රයේ සිදු කරන ලද සංශෝධනවලට අනුව, ලෝක වෙළඳපොලේ මිල උච්චාවචනය අනුව ඉන්ධන මිල සංශෝධනය සෑම මසකම 01 සහ 15 යන දෙදින තුළ සිදු කිරීමට අපේක්ෂා කරන බව විදුලිබල හා බලශක්ති අමාත්‍යාංශය මීට පෙර නිවේදනය කර තිබුණා. ඒ අනුව මේ මස දෙවන කාර්තුව සඳහා අද මධ්‍යම රාත්‍රියේ සිට ඉන්ධන මිල සංශෝධනය කිරීමට නියමිතයි. පසුගිය අගෝස්තු 01 වැනිදා ඉන්ධන මිල සංශෝධනය කිරීමෙන් පසු ලංකා ඛණිජ තෙල් නීතිගත සංස්ථාව ලංකා ඔටෝ ඩීසල් ලීටරයක මිල රුපියල් 10කින් පමණක් අඩු කළා. නව සිල්ලර මිල රු. 430 ක් වනවා. පෙට්‍රල්, භූමිතෙල් සහ අනෙකුත් ඩීසල් වර්ගවල මිලෙහි කිසිදු වෙනසක් සිදු කර තිබුණේ නැහැ. ඒ අනුව ලංකා පෙට්‍රල් 92 ඔක්ටේන් ලීටරයක සිල්ලර මිල රුපියල් 450කටත්, ලංකා පෙට්‍රල් 95 ඔක්ටේන් යුරෝ 4 රුපියල් 540කටත්, ලංකා සුපර් ඩීසල් 4 ස්ටාර් යුරෝ 4 රුපියල් 510කටත් සහ ලංකා භූමිතෙල් රුපියල් 87කටත් ලෙස අලෙවි කෙරුණා. මෙම සතියට අදාල ඉන්ධන කෝටාව ඊයේ රාත්‍රියේ සිට යාවත්කාලීන කර ඇති බවයි බලශක්ති අමාත්‍යාංශය සදහන් කරන්නේ. පසුගිය සතියේ QR ක්‍රමවේදයට අනුව ඉන්ධන නිකුත් කිරීම පිළිබද දත්ත විශ්ලේෂණය පිළිබද පසුගිය දා සිදු කෙරුණා. ඒ අනුව දැනට නිකුත් කෙරෙන ඉන්ධන ප්‍රමාණයන් ඉහල නංවන ලෙස විවිධ පාර්ශ්ව කල ඉල්ලීම් පිළිබද බලශක්ති අමාත්‍යවරයා අවදානය යොමු කළා. QR ක්‍රමවේදයෙන් බැහැරව ඉන්ධන නිකුත් කරන පිරවුම්හල්වලට නීතිමය පියවර ගැනීටම ද බලශක්ති අමාත්‍යාංශය කටයුතු කර තිබෙනවා. මේ අතර එක් ව්‍යාපාර අංකයකින් රථ වාහන කිහිපයක් ලියාපදිංචි කල හැකි QR පහසුකම මේ වන විට සක්‍රීය කර තිබෙනවා. සුපර් ඩීසල් මෙට්‍රික් ටොන් 30,000 රැගත් නෞකාවක් අද දිනයේ දිවයිනට පැමිණීමට නියමිතයි. ඉන්ධන නිකුත් කිරීමේ දී ත්‍රීරෝද රථ හඳුනා ගැනීමේ පහසුව සඳහා තිඹිරිගස්යාය ප්‍රදේශයේ ත්‍රීරෝද රථ සඳහා විශේෂ ස්ටිකරයක් හඳුන්වා දීම අද සිදු කෙරුණා. ත්‍රිරෝද රථ 1200 කට පමණ ස්ටිකර් ලබා දීම මෙහි දී සිදු කෙරුණා. ", "URL": "https://www.itnnews.lk/2023/10/05/429013/", "Category": "Breaking News,දේශීය පුවත්", "Parent URL": null}