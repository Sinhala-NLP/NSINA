{"Source": "ITN news", "Timestamp": "දෙසැම්බර් 5, 2022 13:17", "Headline": "ශානි අබේසේකරගේ ආරක්ෂාව සම්බන්ධයෙන් නීතිපතිවරයාගෙන් අධිකරණයට දැනුම් දීමක්", "News Content": "අපරාධ පරික්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර මහතාගේ ආරක්ෂාවට අවශ්‍ය නිලධාරීන් යෙදවීමට පියවර ගන්නා බව නීතිපතිවරයා අභියාචනාධිකරණයට දැනුම් දුන්නා. සිය ආරක්ෂාව තහවුරු කිරිමට පියවර ගන්නා ලෙස නියෝගයක් නිකුත් කරන්නැයි ඉල්ලා ශානි අබේසේකර මහතා ගොනුකළ පෙත්සමක් කැවීම අද සිදුවුනා. එහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් රොහාන්ත අබේසූරිය මහතා මේ බව අධිකරණයට දැනුම් දුන්නා. පෙත්සම්කාර ශානි අබේසේකර මහතාගේ ආරක්ෂාව සදහා සන්නද්ධ පොලිස් නිළධාරීන් දෙදෙනෙකු ලබා දීමට කටයුතු කරන බවයි අතිරේක සොලිසිටර් ජෙනරාල්වරයා අධිකරණය හමුවේ සදහන් කළේ.  මීට අමතරව නිවසේ ආරක්ෂාවට එක් පොලිස් නිලධාරියෙකු ලබා දිමට කටයුතු කරන බවද අධිකරණය හමුවේ ප්‍රකාශ කෙරුණා. සිය පදිංචි ස්ථානය වෙනස් කිරීමට ශානි අබේසේකර මහතා කැමැත්ත දක්වන්නේ නම් ඒ සදහා වෙනත් ස්ථානයක් ලබාදීමට සූදානම් බවද අතිරේක සොලිසිටර් ජෙනරාල්වරයා අභියාචනාධිකරණය හමුවේ තවදුරටත් කියා සිටියා. අදාළ පෙත්සම ලබන 15 වනදා කැදවීමට අධිකරණය නියෝග කළා.     ", "URL": "https://www.itnnews.lk/2023/10/05/449119/", "Category": "දේශීය පුවත්", "Parent URL": null}