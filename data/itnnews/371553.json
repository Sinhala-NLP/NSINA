{"Source": "ITN news", "Timestamp": "அக்டோபர் 25, 2021 10:31", "Headline": "அனைத்து பாடசாலைகளின் ஆரம்பப் பிரிவுகளின் கல்வி நடவடிக்கைகள் இன்று ஆரம்பம்", "News Content": "நாடு முழுவதுமுள்ள அனைத்து ஆரம்ப பிரிவு பாடசாலைகளும் இன்று ஆரம்பிக்கப்பட்டன. தரம் ஒன்று முதல் ஐந்து வரையான மாணவர்கள் சுகாதார நடைமுறைகளைப் பின்பற்றி ஆர்வத்துடன் பாடசாலைகளுக்கு வருகை தந்தனர். ‘மகிழ்ச்சிமிக்க நாளையை கட்டியெழுப்புவதற்காக நாம் மீண்டும் பாடசாலை செல்வோம்’ எனும் தொனிப்பொருளில் பாடசாலை கல்வி நடவடிக்கைகள் ஆரம்பமாகின. உரிய சுகாதார வழிமுறைகளை பின்பற்றி மாணவர்கள் பாடசாலைக்கு வருகைத்தந்தனர். உரிய சுகாதார வழிமுறைகளை பின்பற்றி மாணவர்கள் பாடசாலைக்கு வருகைத்தந்தனர். மாணவர்களை பாடசாலைக்கு அனுப்புவதற்கு முன்னர் அவர்களுக்கான முகக்கவசம், கிருமித்தொற்று நீக்கி உள்ளிட்ட சுகாதார பாதுகாப்பு உபகரணங்களை வழங்க வேண்டுமென்பதை பெற்றோர் கவனத்திற்கொள்ள வேண்டும். இரண்டு அல்லது மூன்று வாரங்களுக்கு வீட்டில் சமைத்த உணவுகளை குழந்தைகளுக்கு வழங்கவேண்டியது கட்டாயமாகும். வர்த்தக நிலையங்களில் உணவுகளை கொள்வனவு செய்து குழந்தைகளுக்கு வழங்குவது பாதுகாப்பானதல்ல. பிள்ளைகள் பாடசாலைகளுக்கு செல்லும்போது முச்சக்கர வண்டி அல்லது பொது போக்குவரத்தை பயன்படுத்தினால் முடிந்தவரை சமூக இடைவெளியை பேண வேண்டியது கட்டாயமென்பதை அவர்களுக்கு அறிவுறுத்த வேண்டும். மாணவர்கள் பாடசாலைக்குள் உள்நுழையும்போது அவர்களின் உடல் வெப்பநிலை அளவிடுவதோடு, கைகளை சுத்தம் செய்வதற்கான வசதிகளை ஏற்படுத்தவேண்டியது அதிபர் உள்ளிட்ட பணிக்குழாமின் பொறுப்பாகும். பாடசாலைக்குள் மாணவர்கள் கட்டாயம் முகக்கவசம் அணிந்திருக்க வேண்டும். வகுப்பறையிலும் மாணவர்கள் ஒருவருக்கொருவர் இடைவெளியை பேணுவது தொடர்பில் ஆசிரியர்கள் கவனம் செலுத்த வேண்டும். ஒவ்வொரு மாணவரும் தமக்கான உபகரணங்களை தனியாக பயன்படுத்த வேண்டும். அவற்றை பகிர்ந்து கொள்ளவேண்டாமென மாணவர்களுக்கு ஆலோசனைகளை வழங்கவேண்டியது முக்கியமாகும். அத்துடன் மாணவர்களின் தனிப்பட்ட தேவைக்கென தண்ணீர் போத்தல்களையும் வீடுகளிலிருந்தே அனுப்ப வேண்டும். இதேவேளை மாணவர்கள் பாடசாலை நிறைவடைந்து வீடு திரும்பியதும் அவர்களை நீராட்டி சுத்தப்படுத்துவதும் முக்கியமாகும். இதேவேளை மாணவர்களுக்கு ஏதேனும் நோய் அறிகுறிகள் காணப்படுமாயின் அவர்களை பாடசாலைக்கு அனுப்ப வேண்டாமென சுகாதார அமைச்சு, பெற்றோர்களிடம் கோரிக்கை விடுத்துள்ளது. இதனிடையே நாடு முழுவதும் ஆரம்பபிரிவு பாடசாலை மாணவர்கள் மிகுந்த ஆர்வத்துடனும், மகிழ்ச்சியுடனும் பாடசாலைகளுக்கு சமூகமளித்ததாக எமது செய்தியாளர்கள் தெரிவித்தனர். வடக்கு, கிழக்கு , மலையகம் உட்பட நாட்டின் பல பகுதிகளிலும் பாடசாலைகளில் மாணவர்கள் மற்றும் ஆசிரியர்களின் வரவும் அதிகமட்டத்தில் காணப்பட்டதாக செய்தியாளர்கள் குறிப்பிட்டனர். வவுனியா மாவட்டத்திலும் சுகாதார நடைமுறைகளுடன் ஆரம்ப பிரிவு பாடசாலைகள் ஆரம்பிக்கப்பட்டன. பெரும்பாலான பாடசாலைகளில் அதிபர், ஆசிரியர்களின் வரவு அதிகரித்து காணப்பட்ட போதிலும், மாணவர்களின் வரவு சற்று குறைவடைந்த நிலையில் காணப்பட்டதாக எமது செய்தியாளர் தெரிவித்தார். மட்டக்களப்பு மாவட்டத்திலும் ஐந்தாம் ஆண்டு வரையான பாடசாலைகள் திறக்கப்பட்டன. மாணவர்கள் சுகாதார நடைமுறைகளைப் பேணி பாடசாலைகளுக்கு வருகை தந்தனர்.. மட்டக்களப்பு கல்வி வலயத்தில் 50 பாடசாலைகள் திறக்கப்பட்டதாக வலய கல்வி பணிப்பாளர் திருமதி சுஜாதா குலேந்திரன் தெரிவித்தார் 70 சதவீத்திற்கும் அதிகமான மாணவர்கள் சமுகம் தநதுள்ளதாக பாடசாலை அதிபர்கள் தெரிவித்தனர். மலையக பெருந்தோட்டப்பகுதிகளிலுள்ள பாடசாலைகள், கடந்த இரு நாட்களாக பெற்றோர் மற்றும் பழைய மாணவர்களால் சுத்தம் செய்யப்பட்டன. அதிபர், ஆசிரியர்களும் இன்று பாடசாலைகளுக்கு அதிகளவில் சமூகமளித்திருந்தனர். சில பாடசாலைகளில் ஆசிரியர் மற்றும் மாணவர்களின் வருகை குறைவாகவே காணப்பட்டதாக எமது செய்தியாளர் குறிப்பிட்டார். ", "URL": "https://www.itnnews.lk/2023/10/05/371553/", "Category": "Breaking News,தேசிய செய்திகள்,முதன்மை செய்தி", "Parent URL": null}