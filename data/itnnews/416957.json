{"Source": "ITN news", "Timestamp": "ජූනි 14, 2022 15:30", "Headline": "භික්ෂූන්වහන්සේලා වෙනුවෙන් සුවිශේෂී සේවාවක් සපයන ගිලන් භික්ෂු ආරාමය", "News Content": "අනුරාධපුර පහල ගිරිබාව ප්‍රදේශයේ පිහිටුවා ඇති ගිලන් භික්ෂු ආරාමය භික්ෂූන්වහන්සේලා වෙනුවෙන් සුවිශේෂී සේවාවක් සපයනවා. ශ්‍රී ලංකාවේ ප්‍රථමවරට දේශීය වෛද්‍ය ක්‍රමවේද අනුගමනය කරමින් භික්ෂූන්වහන්සේලා වෙනුවෙන් ඉදිකළ ගිලන් භික්ෂු ආරාමය පිහිටා ඇත්තේ වයඹ පළාතත් උතුරු මැද පළාතත් කේන්ද්‍ර කරගනිමින්. ගල්ගමුවත් තඹුත්තේගමුවත් අතර මහගල්කඩවල හන්දියෙන් ගිරිබාව මාර්ගයේ ගමන්ගන්නා විටයි මෙම ගිලන් භික්ෂු ආරාමය හමුවන්නේ. හස්ථිකුච්චි විහාරය ද පිහිටා ඇත්තේ මෙම මාර්ගයේයි. මිට මාස දෙකකට පෙරයි මෙය ඉදිකර ඇත්තේ. එක්වර භික්ෂූන්වහන්සේලා 15 දෙනෙකුට මෙහි ප්‍රතිකාර ලබාගත හැකි වනවා. රුපියල් කෝටි එක හමාරක වියදමින් මෙම සීලසුවහේරත් භික්ෂු ගිලන් අරණ  ඉදිකර තිබෙනවා. දිවයිනේ ඕනෑම ප්‍රදේශයක ගිලන්වන භික්ෂූන්වහන්සේට මෙහි  ප්‍රතිකාර සැළසෙන බවයි පූජ්‍ය සෝලේවැව චන්ද්‍රසිරි ස්වාමීන්වහන්සේ පවසන්නේ. උන්වහන්සේගේ සංකල්පයකට අනුව පූජ්‍ය පඩුවස් නුවර ධම්මරාම නායක ස්වාමීන්වහන්සේගේ අනුශාසකත්වයෙනුයි මෙම භික්ෂු ගිලන් අරණ ඉදිකර තිබුණේ. මෙහෙණින් වහන්සේලාට ද මෙහි නේවාසික ප්‍රතිකාර ලබාගැනීමට පහසුකම් පවතිනවා.   ", "URL": "https://www.itnnews.lk/2023/10/05/416957/", "Category": "දේශීය පුවත්", "Parent URL": null}