{"Source": "ITN news", "Timestamp": "මාර්තු 2, 2023 09:48", "Headline": "සර්වජන ඡන්ද බලය පිළිබඳව සභාව කල් තැබීමේ විවාදය ලබන 9 සහ 10", "News Content": "සර්වජන ඡන්ද බලය පිළිබඳව සභාව කල් තැබීමේ දෙදින විවාදය ලබන 9 සහ 10 දිනවලදී පැවැත්වෙනවා. ඒ විපක්ෂය ගෙන එන යෝජනාවකට අනුවයි. පාර්ලිමේන්තුව ලබන 7 වනදා සිට 10 වනදා දක්වා රැස්වීමට නියමිතයි. ඒ කතානායකවරයාගේ ප්‍රධානත්වයෙන් පැවති පාර්ලිමේන්තු කටයුතු පිළිබඳ කාරක සභාවේ තීරණයකට අනුවයි. මේ අනුව ලබන 7 වනදා පෙරවරු 9.30 සිට 10.30 දක්වා කාලය වාචික පිළිතුරු අපේක්ෂා කරන ප්‍රශ්න සඳහා වෙන්කර තිබෙනවා. 10.30 සිට පස්වරු 4 දක්වා මෝටර් වාහන පනත යටතේ වන නියෝග විවාදකර අනුමත කර ගැනීමට නියමිතයි. අනතුරුව පස්වරු 4 සිට 5.30 දක්වා ආණ්ඩුව විසින් ගෙන එනු ලබන කල් තබන අවස්ථාවේ යෝජනාවට අනුව විවාදය පැවැත්වෙනු ඇති. මාර්තු 8 වනදා ද පෙරවරු 9.30 සිට 10.30 දක්වා වෙන්කර ඇත්තේ පිළිතුරු අපේක්ෂා කරන ප්‍රශ්න සඳහායි. අත්‍යවශ්‍ය මහජන සේවා පනත යටතේ ජනාධිපතිවරයා විසින් පනවන ලද නියමයන් විවාද කිරීමකින් තොරව අනුමත කර ගැනීමට නියමිතයි. අනතුරුව පස්වරු 5 දක්වා කාලය වෙන්කර ඇත්තේ සුරාබදු ආඥා පනත , ආනයන හා ආපනයන පාලන පනත , කොළඹ වරාය නගර කොමිෂන් සභා පනත යන පනත් යටතේ ගැසට් පත්‍රයේ පළකළ නියෝග විවාද කිරීමෙන් අනතුරුව අනුමත කර ගැනීමටයි. රජයේ විවිධ ව්‍යවස්ථාපිත ආයතනවල වාර්ෂික වාර්තාවලට අදාළ යෝජනා 24 ක් අනුමැතිය සඳහා ඉදිරිපත් කිරීමට ද නියමිතව තිබෙනවා. පෞද්ගලික මන්ත්‍රී කෙටුම්පතක් වන ඉන්දිරා පිළිකා භාරය සංස්ථාගත කිරීමේ පනත් කෙටුම්පත දෙවනවර කියවීමට ද කාරක සභාවේ එකගතාව පළව තිබෙනවා. ඉන්පසුව පස්වසරු 5 සිට 5.30 දක්වා සභාව කල්තබන අවස්ථාවේ ප්‍රශ්න සඳහා කාලය වෙන්කෙරෙනු ඇති. ලබන 9 සහ 10 දෙදින සර්ව ජන ඡන්ද බලය පිළිබද විපක්ෂය ගෙන එන සභාව කල් තැබීමේ යෝජනාවට අනුව විවාදය පස්වරු 5.30 දක්වා පැවැත්වීමට නියමිතයි. එම දෙදින පෙරවරු 9.30 සිට පෙ.ව. 10.30 අතර කාලය වාචික පිළිතුරු අපේක්ෂා කරන ප්‍රශ්න සඳහා වෙන්කර තිබෙනවා.   ", "URL": "https://www.itnnews.lk/2023/10/05/464579/", "Category": "Breaking News,නවතම පුවත්", "Parent URL": null}