{"Source": "ITN news", "Timestamp": "ජූලි 6, 2022 10:24", "Headline": "දුම්රිය ගමන් වාර රැසක් අවලංගුයි", "News Content": "ඉන්ධන අර්බුදය හමුවේ සේවකයන්ට සේවයට වාර්තා කිරීමට නොහැකිවීම හේතුවෙන් අද දින ධාවනයට එක් කෙරුණේ කාර්යාල දුම්රිය 48 න් 25 ක් පමණක් බවයි දුම්රිය සේවය සදහන් කළේ. රාජකාරි සදහා වාර්තා කිරීමට ඉන්ධන නොමැති බව පවසා දුම්රිය ස්ථානාධිපතිවරුන් ආරම්භ කිරීමට නියමිතව තිබූ වෘත්තීය ක්‍රියාමාර්ගය කල් දැමීමට තීරණය කලා. ඒ දුම්රිය පාලනාධිකාරිය සමග කළ සාකච්ඡාවකින් අනතුරුවයි. එහෙත් දුම්රිය නියාමකයන් සහ රියදුරන් ආරම්භ කර ඇති වැඩ වර්ජනය තවදුරටත් ක්‍රියාත්මකයි. මේ හේතුවෙන් මෙන්ම දුම්රිය සේවකයන්ට සේවයට වාර්තා කිරීමට නොහැකිවීම හේතුවෙන් අද දිනයේ දුම්රිය ගමන් වාර රැසක් අවලංගු කෙරුණා. ඒ අනුව ගමන් වාර 48 න් 25 ක් පමණයි ක්‍රියාත්මක කිරීමට හැකිවූයේ. දුම්රිය ධාවනාගාර සේවකයන් ඉන්ධන ඉල්ලා සේවයෙන් ඉවත්වීමත් සමග දුම්රිය ධාවනයට ඊයේ පස්වරුවේද දැඩි බාධා එල්ල වුණා. මුහුදුබඩ මාර්ගයේ දුම්රිය ධාවනය සීමාසහිතවීම හේතුවෙන් මගීන් විශාල පිරිසක් අද උදෑසන දැඩි අපහසුතාවට පත්ව සිටින ආකාරය දැකගත හැකි වුණා. එම මාර්ගයේ දුම්රිය වාර පහක් පමණක් ධාවනය වීම නිසා මගීන් විශාල පිරිසකට සිය ගමනාන්ත කරා යාමට හැකියාවක් ලැබුණේ නැහැ. වාද්දුව දුම්රිය ස්ථානයේ මගීන් විශාල පිරිසක් රැදී සිටි අතර පානදුර දුම්රිය ස්ථානයද මගීන්ගෙන් පිරී පැවතුනා. පානදුර දුම්රිය ස්ථානයේ ප්‍රවේශ පත්‍ර පවා නිකුත් කෙරුණේ නැහැ. දුම්රිය ස්ථානයේ ආරක්ෂාවට පොලිස් කණ්ඩායම්ද යොදවා තිබුණා. සීමිතව පැවති දුම්රියෙහි එන්ජිම සහ පාපුරුවේ පවා මගීන් අනාරක්ෂිත ලෙස ගමන් කරන ආකාරය දක්නට ලැබුණා. ගාල්ල දුම්රිය ස්ථානයෙන්ද ධාවනයට ලක් කර තිබුණේ දුම්රිය කිහිපයක් පමණයි. එහෙත් බෙලිඅත්ත දුම්රිය ස්ථානයේ සිට මරදාන බලා ධාවනය වූ සමුද්‍රදේවි, රුහුණුකුමාරි සහ ගාලුකුමාරි දුම්රියන් නියමිත වේලාවට ගාල්ල දුම්රිය ස්ථානයෙන් පිටත් වීමට හැකි වූ බවයි අප වාර්තාකරුවන් පැවසුවේ.   ", "URL": "https://www.itnnews.lk/2023/10/05/421551/", "Category": "Breaking News,දේශීය පුවත්", "Parent URL": null}