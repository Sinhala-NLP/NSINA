{"Source": "ITN news", "Timestamp": "ජූනි 14, 2022 15:20", "Headline": "යුද්ධය තිබුණත් තෙලෙනුයි ගෑස්වලිනුයි පාඩුවක් නැති රුසියාව", "News Content": "රුසියාව යුක්‍රේනයේ යුද මෙහෙයුම් ආරම්භ කර පළමු දින 100 තුලදී පමණක් ඛණිජ තෙල් හා ගෑස් අපනයනය ඇමෙරිකා ඩොලර් බිලියන 100කට ආසන්න සංඛ්‍යාවක් උපයා තිබෙනවා. ඇමෙරිකාව, බ්‍රිතාන්‍ය, කැනඩාව හා යුරෝපා රටවල් රැසක් රුසියාවෙන් ඛණිජ තෙල් හා ගෑස් ආනයනය තහනම් කර ඇති පසුබිමකයි රුසියාව මෙම ආදායම උපයා ඇත්තේ. පසුගිය පෙබරවාරි 24 වනදා රුසියාව යුක්‍රේනයේ යුද මෙහෙයුම් ආරම්භ කිරීමෙන් පසුව රටවල් රැසක් රුසියාවෙන් ඛණිජ තෙල් හා ගෑස් ආනයනය අත්හිට වූවද, වට්ටම් සහිතව වෙනත් රටවලට ඛණිජ තෙල් හා ගෑස් අලෙවි කිරීමට පියවර ගත්තා. ඒ හේතුවෙනුයි රුසියාව දින 100ක් වැනි කෙටි කාලයක් තුළ මෙවැනි විශාල ආදායමක් උපයා ඇත්තේ. පසුගිය මාර්තු මාසයේ සිට රුසියාවේ අපනයන ආදායම් අවම වුවද මේ වන විට තත්ත්වය පාලනය කිරීමට ඔවුන් සමත්ව සිටිනවා. කෙසේ වුවද යුරෝපයට රුසියාවෙන් සිදු කෙරෙන ආනයන අත්හිටුවීම හේතුවෙන් එරටට අහිමිවී ඇති ආදායම ඇමෙරිකා ඩොලර් බිලියන 59 ක්. එමෙන්ම බලශක්ති අලෙවිය කඩා වැටීමෙන් රුසියාවට මාර්තු මාසයේ දිනකට අහිමිවී ඇති මුදල ඩොලර් බිලියනයක් බවයි ගණන් බලා ඇත්තේ. කෙසේ වුවද යුද මෙහෙයුම් සදහා රුසියාවට දිනකට ඇමෙරිකා ඩොලර් මිලියන 876ක් පමණ වැය වන අතර ඔවුන් උපයන ආදායම එය ආවරණය කිරීමට සමත් නොවන බවයි විශ්ලේෂකයන් පෙන්වා දෙන්නේ.       ", "URL": "https://www.itnnews.lk/2023/10/05/416894/", "Category": "ජාත්‍යන්තර පුවත්", "Parent URL": null}