{"Source": "ITN news", "Timestamp": "ජූනි 8, 2022 17:46", "Headline": "නීති විරෝධීව රටින් පලා යාමට උත්සාහ කළ 91 දෙනෙකු නාවික හමුදා භාරයට", "News Content": "නීති විරෝධී ලෙස මුහුදු මාර්ග ඔස්සේ විදෙස් රටකට සංක්‍රමණය වීමට උත්සාහ කළ බවට සැක කෙරෙන පුද්ගලයින් 91 දෙනෙකු මාරවිල හා හලාවත මුහුදු ප්‍රදේශවල සිදු කළ විශේෂ මෙහෙයුම්වලදී නාවික හමුදා භාරයට ගෙන තිබෙනවා. සංවිධානාත්මක පිරිසක් මෙම ජාවාරම් මෙහෙයවා ඇති බවයි මේ දක්වා සිදු කළ විමර්ශනවලදී තහවුරු වී ඇත්තේ. මුහුදු මාර්ග ඔස්සේ විදෙස් රටකට පලායාම සදහා මාරවිල දෙමටපිටිය ප්‍රදේශයේ රැදී සිටියදී පුද්ගලයින් 15 දෙනෙකු ඊයේ අත්අඩංගුවට ගැනුනා. ඉන් පසුව සිදුකළ විමර්ශනවලදී හෙළි වූ කරුණු මත මාරවිල හා හලාවත මුහුදු ප්‍රදේශවල විශේෂ මෙහෙයුමක් ක්‍රියාවට නැංවීමටයි නාවික හමුදාව කටයුතු කළේ. එහිදී සැකකටයුතු බහුදින යාත්‍රාවක් පරීක්ෂා කළ නාවික හමුදාව එහි සිටි පිරිමි පුද්ගලයින් පනස් අට දෙනෙකු, කාන්තාවන් පස්දෙනෙකු හා ළමයින් හත්දෙනෙකු සමග ජාවාරමට සම්බන්ධ පුද්ගලයින් හය දෙනෙකු තම භාරයට ගනු ලැබුවා. මොවුන් යාපනය, ත්‍රිකුණාමලය, මුලතිව්, මාරවිල, මීගමුව, පුත්තලම, හලාවත, කල්පිටිය සහ කිලිනොච්චිය ප්‍රදේශවල පදිංචිකරුවන්. ඔවුන් මාරවිල සහ කොළඹ වරාය පොලිස්ථාන වෙත භාරදීමට නාවික හමුදාව කටයුතු කළා. සැකකරුවන් හා ජාවාරම සම්බන්ධයෙන් අංශ කිහිපයක් ඔස්සේ පුළුල් පරික්ෂණ ක්‍රියාත්මකයි.     ", "URL": "https://www.itnnews.lk/2023/10/05/415904/", "Category": "දේශීය පුවත්", "Parent URL": null}