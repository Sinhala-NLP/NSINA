{"Source": "ITN news", "Timestamp": "ஜூன் 21, 2021 12:08", "Headline": "போலி கடன் அட்டைகளினால் ONLINE மூலம் மோசடி செய்த நால்வர் கைது..", "News Content": "மோசடியாக கடனட்டைகள் ஊடாக ஒன்லைன் முறையில் பொருட்களை பெற்றுக்கொண்ட சீன நாட்டவர் ஒருவர் உள்ளிட்ட நான்கு பேர் கைதுசெய்யப்பட்டனர். இவர்களிடமிருந்து பெரும் எண்ணிக்கையிலான போலி கடன் அட்டைகளும் மீட்கப்பட்டன. கல்கிஸ்ஸ பகுதியில் குறித்த நான்கு சந்தேக நபர்களும் இப்பகுதியில் ஒன்லைன் முறையில் கொடுக்கல் வாங்கல்களை மேற்கொள்ளும் நிறுவனமொன்று விடுத்த முறைப்பாட்டுக்கு அமையவே கைதுசெய்யப்பட்டனர். இவர்கள் ஒன்லைன் முறை மூலம் பொருட்களை பெற்றுக்கொள்ளும் போது தமது கடன் அட்டைகளின் தகவல்களை வழங்கியுள்ளனர். இச்சந்தர்ப்பத்தில் பணம் இருப்பதாகவே காட்டப்படுகிறது. எனினும் சிறு நேரத்திற்கு பின்னர் புள்ளி விபரத்தொகுதிகளில் குறித்த கடன் அட்டைகளில் எவ்வித பணமும் இல்லையென காண்பிக்கப்படுகிறது. இம்மோசடி நடவடிக்கைகளுக்கென சந்தேக நபர்கள் போலி கடன் அட்டைகளை தயாரித்து அவற்றின் மூலம் இம்மோசடியில் ஈடுபட்டுள்ளதாக பொலிசார் தெரிவிக்கின்றனர். இவ்வாறு போலியாக தயாரிக்கப்பட்ட சுமார் 30 கடன் அட்டைகளும் இவர்களிடமிருந்து மீட்கப்பட்டன. ", "URL": "https://www.itnnews.lk/2023/10/05/344084/", "Category": "Breaking News,அண்மைய செய்திகள்,தேசிய செய்திகள்", "Parent URL": null}