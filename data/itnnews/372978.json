{"Source": "ITN news", "Timestamp": "ඔක්තෝබර් 31, 2021 11:49", "Headline": "ජනපති සහභාගි වන එක්සත් ජාතීන්ගේ දේශගුණ විපර්යාස සමුළුව අද ඇරඹේ", "News Content": "එක්සත් රාජධානියේ ග්ලාස්ගෝව් නුවරදී පැවැත්වෙන එක්සත් ජාතීන්ගේ දේශගුණ විපර්යාස පිළිබඳ සමුළුව අද ආරම්භ වනවා. රටවල් 197ක් නියෝජනය කරමින් පැවැත්වෙන මෙම සමුළුවට සහභාගි වන  ජනාධිපති ගෝඨාභය රාජපක්ෂ මැතිතුමා ප්‍රමුඛ ශ්‍රී ලංකා දූත පිරිස ඊයේ ග්ලාස්ගෝව් නුවරට සම්ප්‍රාප්ත වුණා. එරට වේලාවෙන් ඊයේ පස්වරු 12.40 ට පමණ ජනාධිපතිතුමා ඇතුළු දූත පිරිස ග්ලාස්ගෝව්හි අනත්ර්ජාතික ගුවන් තොටුපොළ  වෙත පැමිණියා. මහා බ්‍රිතාන්‍යයේ ශ්‍රී ලංකා මහ කොමසාරිස් සරෝජා සිරිසේන මහත්මියයි දූත පිරිස පිළිගත්තේ. දේශගුණ විපර්යාස හා ඊට මුහුණ දෙමින් කටයුතු කිරීමට රටවල් සැළසුම් කරන ආකාරය පිළිබදව මෙම සමුළුවේදී සාකච්ඡා කෙරෙනවා. එය අද සිට නොවැම්බර් මස 12 වනදා තෙක් ග්ලාස්ගෝව් නගරයේ දී පැවැත්වීමට නියමිතයි. නොවැම්බර් 1 සහ 2 යන දිනයන් ලෝක නායකයින්ගේ සමුළුව සදහා වෙන්කර තිබෙනවා. දේශගුණ විපර්යාසයන්ට එරෙහි සටනේ තීරණාත්මක අවස්ථාව මැයෙන් පැවැත්වෙන මෙම සමුළුවට ලොවපුරා රටවල් 197 ක රාජ්‍ය නියෝජිතයින් ,විද්වතුන් , ව්‍යාපාරිකයින් ඇතුළු ක්ෂේත්‍ර රැසක් නියෝජනය කරන විසිපන්දහසකට ආසන්න පිරිසක් එක්වනවා. එක්සත් රාජධානියේ මෙතෙක් පැවති විශාලතම සමුළුව වන්නේ මෙයයි. විදේශ අමාත්‍ය ජී එල් පීරිස් , පරිසර අමාත්‍ය මහින්ද අමරවීර ,රාජ්‍ය අමාත්‍ය දුමින්ද දිසානායක , ජනාධිපති ප්‍රධාන උපදේශක ලලිත් වීරතුංග , විදේශ ලේකම් අද්මිරාල් මහාචාර්ය ජයනාත් කොළඹගේ යන මහත්වරුන් ද සංචාරයට එක්ව සිටිනවා.   ", "URL": "https://www.itnnews.lk/2023/10/05/372978/", "Category": "Breaking News,දේශීය පුවත්", "Parent URL": null}