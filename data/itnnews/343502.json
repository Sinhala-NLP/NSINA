{"Source": "ITN news", "Timestamp": "ජූනි 18, 2021 12:46", "Headline": "එන්නත්කරණ වැඩසටහන අද දිනයේත් සාර්ථකව", "News Content": "කොරෝනාව පාලනය කිරීමට ක්‍රියාත්මක කර තිබෙන එන්නත්කරණ වැඩපිළිවෙළ දිවයිනේ සැම ප්‍රදේශයක්ම ආවරණය වන පරිදි සංවිධානාත්මක ආකාරයෙන් ක්‍රියාත්මකයි. එන්නත්කරණ වැඩපිළිවෙළ වඩාත් කාර්යක්ෂමව හා විදිමත්ව සිදුකිරීමටයි රජය පියවර ගෙන තිබෙන්නේ. ඒ යටතේ ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව පුද්ගලයින් නව ලක්ෂ විසිපන්දහස් දෙසිය හතලිස් දෙනෙකුට ලබාදී ඇති අතර එහි දෙවන මාත්‍රාව ලබාදී ඇති සංඛ්‍යාව තුන්ලක්ෂ පනස් හය දහස් හයසිය දහයක්. සයිනොෆාම් එන්නතේ පළමු මාත්‍රාව දාහතර ලක්ෂ එක්දහස් හාරසිය පනස් පස් දෙනෙකුට ලබාදී තිබෙනවා. එහි දෙවන මාත්‍රාවද තුන්ලක්ෂ අසූදෙදහස් නවසිය හැත්තැ දෙදෙනෙකුට ලබාදී ඇති බවයි වසංගත රෝග විද්‍යා අංශය සදහන් කළේ. ස්පුට්නික් එන්නතේ පළමු මාත්‍රාව පුද්ගලයින් 64,986 දෙනෙකුට හා එහි දෙවන මාත්‍රාව පුද්ගලයින් 8,991 දෙනෙකුට ලබාදීමටයි පියවර ගෙන තිබෙන්නේ. බොරලැස්ගමුව සෞඛ්‍ය වෛද්‍ය නිලධාරී කාර්යාලය මගින් සයිනොෆාම් එන්නතේ දෙවන මාත්‍රාව ලබාදීම එම සෞඛ්‍ය වෛද්‍ය නිලධාරී කාර්යාලයේ දී ආරම්භ කෙරුණා. බොරලැස්ගමුව දකුණ ග්‍රාම නිලධාරී වසමේ හා බොරලැස්ගමුව නගරයේ 750 දෙනෙකුට එන්නත ලබාදීමට කටයුතු යොදා ඇති බවයි සෞඛ්‍ය වෛද්‍ය නිලධාරිනී ඉනෝකා ලියනගේ මහත්මිය සදහන් කළේ.  මේ අතර කොට්ටාව ලියනගොඩ ග්‍රාම නිලධාරී වසමේ 1,400 දෙනෙකුට සයිනොෆාම් එන්නතේ දෙවන මාත්‍රාව ලබාදීම ධර්මරාජ විහාරස්ථානයේ දී ආරම්භ වුණා. කොළඹ මහ නගර සභාවේ ජන සෞඛ්‍ය දෙපාර්තමේන්තුවේ වසංගත විද්‍යා අංශය හා යුද හමුදා සේවා වනිතා ඒකකයේ මෙහෙයවීමෙන් සයිනොෆාම් එන්නතේ දෙවන මාත්‍රාව ලබාදීම කිරුළපන සිතුමිණ ශාලාවේ දී ආරම්භ වුණා. කෙටි පණිවුඩ මගින් ජනතාවට නියමිත වේලාවක් ලබාදී එන්නත් ලබාදීමටයි කටයුතු කෙරුණේ. ආයෝජන කලාපවල සේවක සේවිකාවන්ට කොරෝනා මර්දන එන්නත් ලබාදීම මේ වනවිට සිදුවනවා. එම යාන්ත්‍රණය කඩිනම් කිරීම සදහා එන්නත් එක්ලක්ෂ තිස්දහසක් ආයෝජන කලාපය සදහා ලබාගැනීමට ජනාධිපතිතුමන් සමග සාකච්ඡාකර ඇති බවයි අමාත්‍ය නාමල් රාජපක්ෂ මහතා මේ සම්බන්ධයෙන් පැවති සාකච්ඡාවකදී සදහන් කළේ. මහනුවර දිස්ත්‍රික්කයේ ජ්‍යෙෂ්ඨ පුරවැසියන්ට කොරෝනා එන්නත් ලබාදීම ආරම්භ වුණා. උසස් බාලිකා,  මහානාම හා ඩී එස් සේනානායක යන විද්‍යාලවලදී සිදුකෙරෙන එම කටයුතු මහනුවර දිස්ත්‍රික් ලේකම් චන්දන තෙන්නකෝන් මහතාගේ නිරීක්ෂණයට ලක්වුණා. ", "URL": "https://www.itnnews.lk/2023/10/05/343502/", "Category": "දේශීය පුවත්", "Parent URL": null}