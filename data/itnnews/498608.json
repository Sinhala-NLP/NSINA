{"Source": "ITN news", "Timestamp": "ජූලි 10, 2023 08:36", "Headline": "අස්වැසුම සම්බන්ධයෙන් අභියාචනා සහ විරෝධතා ගොනු කරන්න දුන් කාලය අදින් අවසන්", "News Content": "අස්වැසුම සමාජ සුබසාධන ප්‍රතිලාභ වැඩසටහන සම්බන්ධයෙන් අභියාචනා සහ විරෝධතා ඉදිරිපත්කිරීම අදින් අවසන් වනවා. අද දිනය තුළ ද එම විරෝධතා ඉදිරිපත් කිරීමේ හැකියාව පවතිනවා. අඩු ආදායම් ලාභී ජනතාවට සහන සැලසීම වෙනුවෙන් රජය අස්වැසුම සුබසාධන ප්‍රතිලාභ වැඩසටහන ආරම්භ කළා. සිදුකළ සමීක්ෂණයකින් අනතුරුව කාණ්ඩ 4ක් යටතේ තෝරාගනු ලැබූ පිරිසගේ නාමලේඛන ඉදිරිපත් කෙරුණු අතර ඒ සදහා ජනතාවගෙන් විරෝධයක් එල්ලවුණා. ඒ අනුව වැඩසටහනට අදාළව අභියාචනා සහ විරෝධතා ඉදිරිපත් කිරීමට අවස්ථාවක් ලබාදුන්නා. ඒ අනුව මේ වනවිට ලක්ෂ 9කට ආසන්න අභියාචනා සහ 12,000කට වැඩි විරෝධතා සංඛ්‍යාවක් ලැබී තිබෙනවා. අද දිනය තුළද අභියාචනා සහ විරෝධතා ඉදිරිපත් කිරීමට හැකියාව පවතින අතර මේවා සලකා බැලීමෙන් පසු සුබසාධන ප්‍රතිලාභ හිමිවන අවසන් ලේඛනය ප්‍රකාශයට පත් කිරීමට නියමිතයි. ", "URL": "https://www.itnnews.lk/2023/10/05/498608/", "Category": "දේශීය පුවත්", "Parent URL": null}