{"Source": "ITN news", "Timestamp": "පෙබරවාරි 1, 2022 16:41", "Headline": "එක්ස්ප්‍රස් පර්ල් නෞකාවේ අපද්‍රව්‍ය ඉවත් කිරීමේ කටයුතු දින 120 කින් අවසන්", "News Content": "එක්ස්ප්‍රස් පර්ල් නෞකා අනතුර සමග ඇති වූ සමුද්‍රීය අපද්‍රව්‍ය ඉවත් කිරීමේ කටයුතු දින 120 කින් අවසන් කිරීමට නියමිතයි. එම කටයුතු අවසන් වූ වහාම කොළඹ සහ  ගම්පහ දිස්ත්‍රික් දෙකෙහි ධීවරයන්ට ද ධීවර කටයුතු සදහා අවස්ථාව හිමිවනු ඇති. එක්ස්ප්‍රස් පර්ල් නෞකා අනතුරෙන් පසු ඇති ව තිබෙන තත්ත්වය පිළිබද අධිකරණ අමාත්‍යවරයා කැබිනට් මණ්ඩලයට කරුණු ඉදිරිපත් කළා. ඒ අනුව අගතියට පත් සියලු ධීවරයන්ට මුදල් වාරිකය ගෙවා ඇති බව මෙහිදී ප්‍රකාශ කෙරුණා. කළුතර දිස්ත්‍රික්කයේ ධීවරයින් සදහා වන තහනම දැනටමත් ඉවත් කර අවසන්. කොළඹ සහ ගම්පහ දිස්ත්‍රික් ධීවරයින් සදහා වන තහනම ඉවත් කෙරෙන්නේ සුන් බුන් ඉවත් කිරීමෙන් පසුවයි. ධීවර හා සමුද්‍ර පරිසර ආරක්ෂණ අධිකාරියේ හිමිකම්වල කොටසක් වශයෙන් ඇමෙරිකා ඩොලර් මිලියන 3.7 ක්  ශ්‍රී ලංකා රජයට බැර කර තිබෙනවා. ඉතිරි හිමිකම් ලබාගැනීම සදහා අදාළ සමාගම සමග සාකච්ඡා පවත්වන බවයි අමාත්‍යවරයා ප්‍රකාශ කළේ. සමුද්‍ර ජීවීන්ගේ ජීව සාම්පල ආදිය විශ්ලේෂණය සදහා විදේශ පර්යේෂණාගාර වෙත යොමු කර තිබෙනවා. පරිසර හානි හිමිකම් ලබාගැනීම සදහා ඕස්ට්‍රේලියා සමාගමක් නීති උපදෙස් සපයන බවයි අධිකරණ  අමාත්‍යවරයා කැබිනට් මණ්ඩලය හමුවේ තවදුරටත් සදහන් කළේ.     ", "URL": "https://www.itnnews.lk/2023/10/05/392655/", "Category": "දේශීය පුවත්", "Parent URL": null}