{"Source": "ITN news", "Timestamp": "අප්‍රේල් 2, 2023 15:33", "Headline": "ඇමති ජීවන් තොණ්ඩමන් අලුතින් දේව ප්‍රතිමා රැගෙන වඩුන්නාගල පුරාවිද්‍යා භූමිය බලන්න යයි", "News Content": "වව්නියාව නෙදුන්කේනි ප්‍රදේශයේ පිහිටි වෙඩුක්කුනාරි නොහොත් වඩුන්නාගල පුරාවිද්‍යා භූමියේ තිබූ දේව ප්‍රතිමා කිහිපයක් කිසියම් පිරිසක් විසින් කඩා ඉවත් කිරීම පිළිබඳව සොයා බැලීමට අමාත්‍ය ජීවන් තොණ්ඩමන් මහතා ඇතුලු පිරිසක් එම ප්‍රදේශයේ නිරීක්සණයක නිරත විය. අමාත්‍ය ජීවන් තොණ්ඩමන් මහතා සමග අමාත්‍ය ඩග්ලස් දේවානන්ද මහතාද එක්ව තිබූ අතර එම පිරිස් විසින් වඩුන්නාගල පුරාවිද්‍යා භූමියේ තාවකාලිකව ඉදිකොට තිබූ හින්දු කෝවිල් පූජකයින් හමුවී සාකච්ඡාවක නිරත විය. එමෙන්ම අමාත්‍යවරයා විසින් වඩුන්නාගල් පුරාවිද්‍යා භූමියේ ඉදිකොට ඉවත්කරන ලද දේව ප්‍රතිමා වෙනුවට අලුතින් ප්‍රතිමා කිහිපයක් රැගෙනවිත් තිබුනද එම ප්‍රතිමා තැන්පත් කිරීමට නොහැකි බවට නෙදුන්කේනි පොලීසිය විසින් දැනුම් දී තිබුණි. ඊට හේතුව වී ඇත්තේ අදාල පුරාවිද්‍යා භූමිය සම්බන්ධයෙන් මේ වන විට වව්නියාව අධිකරණයේදී පුරාවිද්‍යා දෙපාර්තමේන්තු නිලධාරීන් විසින් නඩු ගොනුකොට ඇති බැවින් අදාල නඩු අවසන් වන තුරු කිසිදු ඉදිකිරීමක් කළ නොහැකි බවට අධිකරණය මගින් නියෝග කිරීම හේතුවෙනි. පසුව ජීවන් තොණ්ඩමන් මහතා ඇතුලු පිරිස කොවිල් පූජකවරුන්ගෙන් අදාල ස්ථානය පිළිබඳව ලිපි ලේකන ලබාදෙන ලෙසටත් තමන් අධිකරණ නියෝගයන්ට එරෙහි නොවන බවටත් දැනුම් දී අදාල ගැටලුව සමබන්ධයෙන් ජනාධිපතිවරයා සමග සාකච්ඡා කොට කඩිනම් විසඳුමක් ලබාදෙන බවටද පවසන ලදි.     ", "URL": "https://www.itnnews.lk/2023/10/05/472618/", "Category": "දේශීය පුවත්", "Parent URL": null}