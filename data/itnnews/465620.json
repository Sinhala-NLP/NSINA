{"Source": "ITN news", "Timestamp": "මාර්තු 6, 2023 10:26", "Headline": "ගෙමිදුලෙන් අත්බෝම්බ, ගිනි අවියක් සහ පතුරොම් මතුවෙයි", "News Content": "කිලිනොච්චිය පලෙයි පොලස් වසමට අයත් ඉත්තෑවිල් ප්‍රදේශයේ පිහිටි ඉඩමක ගෙමිදුලක වලදමා තිබූ අත්බෝම්බ දෙකක් ඇතුළු ගිනි අවියක් සහ පතුරොම් සොයාගත් බවට පොලීසිය පවසනවා. ඊයේ (05) සවස නිවසේ හිමිකරු විසින් ගෙමිදුලේ වලක් හාරන විට බෑගයක් මතුවී ඇති අතර එහි කිසියම් ආයුධ කිහිපයක් දැක ඒ පිළිබඳව පලෙයි පොලීසියට දැනුම් දී තිබෙනවා. අනතුරුව පලෙයි පොලීසීය සහ පොලිස් විශේෂ කාර්ය බලකාය අදාල ස්ථානයට පැමිණ සිදුකරන ලද පරීක්ෂණවලදී වලදමා තිබූ ආයුධ කිහිපයක් ගොඩට ගනු ලැබුවා. එහිදී වලදමා තිබූ අත්බෝම්බ 02 ක් , ටී 56 පතුරොම් 175 ක් සහ මැගසින් එකක් සොයාගත් අතර යුද සමයේදී කොටි ත්‍රස්ත සංවිධානය විසින් මෙලෙස වලදමන්නට ඇතැයි පොලීසිය සැක පළ කර සිටියි. සොයාගත් ආයුධ කිලිනොච්චිය අධිකරණ නියෝගයකට අනුව නිශක්‍රීය කිරීම සඳහා පොලිස් විශේෂ කාර්ය බලකායේ සහාය ලබාගැනීමට නියමිත බව පරීක්ෂණ සිදුකරන පලෙයි පොලීසිය වැඩිදුරටත් පැවසුවා.   ", "URL": "https://www.itnnews.lk/2023/10/05/465620/", "Category": "දේශීය පුවත්", "Parent URL": null}