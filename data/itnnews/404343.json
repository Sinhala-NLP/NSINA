{"Source": "ITN news", "Timestamp": "මාර්තු 28, 2022 14:53", "Headline": "චීනයෙන් යළිත් ඇෆ්ගනිස්ථානයට මානුෂීය සැපයුම්", "News Content": "එක්සත් ජාතීන්ගේ සරණාගතයන් පිළිබඳ මහකොමසාරිස් කාර්යාලය සමග එක්ව චීනය ඇෆ්ගනිස්ථානයට මානුෂීය සැපයුම් ලබාදෙයි.එම මානුෂීය සහනාධාර බාරදීමේ උත්සවය ඇෆ්ගනිස්ථානයේ කාබුල් අගනුවරදී ඊයේ (27) පැවැත්විණ. චීනයේ දකුණු – දකුණු සහ‍යෝගිතා සහනාධාර අරමුදල සහ එක්සත් ජාතීන්ගේ සරණාගතයන් පිළිබඳ මහකොමසාරිස් කාර්යාලය මගින් එම මානුෂීය සැපයුම සිදුකෙරේ. ඇෆ්ගනිස්ථානයේ පවතින මානුෂීය අර්බුදය හා ආර්ථික දුෂ්කරතා තුරන් කිරීමේදී, ඉහළ කාර්යභාරයක් ඉටුකිරීම සඳහා එක්සත් ජාතීන්ගේ සංවිධානයට චීනය ලබාදෙන සහය, උත්සවයට එක් වූ ඇෆ්ගනිස්ථානයේ චීන තානාපති වං යු මහතාගේ පැසසුමට ලක්විය. චීනය එක්සත් ජාතීන්ගේ\nසරණාගතයන් පිළිබඳ මහකොමසාරිස් කාර්යාලයට හා ලෝක ආහාර අරමුදලට පරිත්‍යාග ලබා දී තිබේ. මීට අමතරව චීනය ඇෆ්ගනිස්ථානයට ආහාර හා ඖෂධ ඇතුළු ද්‍රව්‍ය ද සපයා දී ඇත. එක්සත් ජාතීන්ගේ සරණාගතයන් පිළිබඳ මහකොමසාරිස් කාර්යාලයේ සහය ඇතිව එම ද්‍රව්‍ය දැනට කාබුල් අගනුවර සහ එරට ප්‍රාන්ත රැසක බෙදාහැරෙයි. ඇෆ්ගනිස්ථානයේ එක්සත් ජාතීන්ගේ සරණාගතයන් පිළිබඳ මහකොමසාරිස් කාර්යාලයේ වැඩ බලන නියෝජිත යුමිකෝ ටකාෂිමා මහත්මිය එම උත්සවයට එක්වෙමින්, චීනය ඇෆ්ගනිස්ථානයට ලබා දුන් සහනාධාර සහ චීනයේ දකුණු – දකුණු සහ‍යෝගිතා සහනාධාර අරමුදල අගය කළාය. චීනය ලබා දුන් මෙවර සහනාධාර ඇෆ්ගනිස්ථානයේ අවතැන් ව සිටින සරණාගතයන් හා පාසැල් ළමුන් 90 දහසක් සඳහා කාලෝචිත සහනයක් සලසනු ඇතැයි ද ඇය එහිදී සඳහන් කළා ය. ", "URL": "https://www.itnnews.lk/2023/10/05/404343/", "Category": "ජාත්‍යන්තර පුවත්", "Parent URL": null}