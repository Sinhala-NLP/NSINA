{"Source": "ITN news", "Timestamp": "සැප්තැම්බර් 19, 2021 11:58", "Headline": "තිස්සමහාරාම රිය අනතුරකින් දෙදෙනෙකු මරුට – පොලීසියට ජනතාවගෙන් චෝදනා", "News Content": "තිස්සමහාරාම සදුන්ගම මුතියම්මාගම ප්‍රදේශයේදී සිදුවූ රිය අනතුරකින් පුද්ගලයින් දෙදෙනෙකු මියගොස් තිබෙනවා. මෙම සිද්ධිය සම්බන්ධයෙන් කරුණු වසන් කිරීමට පොලීසිය උත්සාහ දරණ බවට චෝදනා කරමින් ප්‍රදේශවාසීන් පොලීසිය ඉදිරිපිට කලහකාරී ලෙස හැසිරුණා. ත්‍රි රෝද රථයක් සහ ට්‍රක් රථයක් එකිනෙක ගැටීමෙනුයි අනතුර සිදුව තිබෙන්නේ. ට්‍රක් රථයේ ගමන් ගත් පුද්ගලයා බීමතින් සිටි බවට ප්‍ර දේශවාසීන් චෝදනා කළා. කෙසේ වෙතත් දෙබරවැව රෝහලේදී කළ මූලික පරීක්ෂණයේ දී තහවුරු වී තිබෙන්නේ ඔහු බීමත්ව සිට නැති බවයි. ත්‍රි රෝද රථය පැදවූ විසිදෙහැවිරිදි තරුණයාට රියදුරු බලපත්‍රයක් නොතිබූ බවට ද හෙළිවී තිබෙනවා. ට්‍රක් රථයේ රියදුරු තිස්සමහාරාම පොලීසිය මගින් අත්අඩංගුවට ගෙන තිබෙනවා. ඔහු බීමතින් සිටියේදැයි පරීක්ෂා කිරීමට ලේ සාම්පල හම්බන්තොට රෝහලට ද රැගෙන ගොස් ඇති බවටද සඳහන්. කෙසේ වෙතත් මෙම පුද්ගලයා සහ පොලිස් නිලධාරියෙකු අතර ඇති ඥාති සම්බන්ධයක් මත පොලීසිය කරුණු වසන් කිරීමට උත්සාහ දරණ බව පවසමින් ප්‍රදේශවාසීන් පොලීසිය සහ රෝහල ඉදිරිපිට කලහකාරී ලෙස හැසිරුණා. පොලීසිය ඉදිරිපිට ඇතිවූ උණුසුම්කාරී තත්ත්වය හේතුවෙන් පොලිසියේ ගේට්ටු ඉබි යතුරු දමා වසා තැබීමට ද කටයුතු කෙරුණා. තත්ත්වය පාලනය කිරීමට පොලිස් විශේෂ කාර්ය බලකාය ද කැදවා තිබුණා. ", "URL": "https://www.itnnews.lk/2023/10/05/363575/", "Category": "Breaking News,දේශීය පුවත්", "Parent URL": null}