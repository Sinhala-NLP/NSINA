{"Source": "ITN news", "Timestamp": "මැයි 11, 2022 18:25", "Headline": "අශිෂ්ට ප්‍රහාරයට හේතුව ආණ්ඩුවේම ඇතැමුන්ගේ මදාවිවාදයයි", "News Content": "ප්‍රකෝපකාරී, හිංසාකාරී හැසිරීම් වලට ඉක්මන් නොවී සංසුන් සාමකාමී සහ අවිහිසාවාදීව කටයුතු කිරීමට සියල්ලන්ම පොදු එකඟතාවකට පැමිණිය යුතු බව පාර්ලිමේන්තු මන්ත්‍රී ඩලස් අලහප්පෙරුම මහතා පවසනවා. අද අපගේ චර්යාව ඉතිහාසයේ ලියැවෙන්නේ කලුපාටින් ද සුදුපාටින්ද යන්නෙහි තීරකයා වන්නේ අපම බවයි මන්ත්‍රීවරයා පෙන්වා දෙන්නේ. සාමකාමී ප්‍රජාතන්ත්‍රවාදී උද්ඝෝෂණයට එරෙහිව ආණ්ඩුවේම ඇතැමුන් මදාවිවාදය අදේශ කරන්නට යාමේ ප්‍රතිඵලයක් ලෙස නීතිය රහිත රටක් බවට අප මව්බිම වේගයෙන් පත්වෙමින් තිබෙන බව ඩලස් අලහප්පෙරුම මහතා පවසනවා. එම අශිෂ්ට ප්‍රහාරය ශ්‍රී ලාංකේය ඉතිහාසයේ දැනටමත් කළු අකුරින් මුද්‍රණය වී අවසන්. ඊට ප්‍රතිචාර දක්වන මුවාවෙන් නිවාස ගිනිබත් කරමින් පැතිරයන සාහසිකත්වයෙන් පෙන්නුම් කරන්නේ රටේ දේශපාලනය ගමන් කරමින් තිබෙන භයානක දිශාවේ තත්ත්වයයි. මෙම සිදුවීම්දාමයට මැදිව ඝාතනය වූ නිර්ව්‍යාජ ගැමියෙකු වූ අමරකීර්ති අතුකෝරල මන්ත්‍රීවරයාගේ ජීවිතය මෙම ඛේදජනක ක්‍රියාවන් අතර බියකරුම සිහිවටනයයි. සිදුවූ සිද්ධිදාමයන් පිළිබදව සියලුම සාධාරණීකරණයන් අභිබවා මනුෂ්‍යත්වය ප්‍රමුඛ කර ගනිමින් පෙළගැසෙන්නට අවැසිම මොහොත මේ වනවිට එළැඹී තිබෙනවා. ශිෂ්ට සම්පන්න ජාතියක් මේ පින්බිම මත නොනැසී ජීවත්වන බව ලෝකයාට පෙන්වන්නට සියලුදෙනාම මෙය අවස්ථාවක් කරගත යුතු බවයි ඩලස් අලහප්පෙරුම මහතා සිය නිවේදනය මගින් තවදුරටත් අවධාරණය කරන්නේ.     ", "URL": "https://www.itnnews.lk/2023/10/05/410822/", "Category": "Breaking News,දේශීය පුවත්", "Parent URL": null}