{"Source": "ITN news", "Timestamp": "ඔක්තෝබර් 11, 2021 17:47", "Headline": "ලෝකයේ බොහෝ රටවල පෙට්‍රල් හිඟයක්", "News Content": "වසර විස්සක් තුළ ලෝක තෙල් මිලෙහි වැඩිවීම 200% ක් බව විදෙස් මාධ්‍ය වාර්තා කරනවා. ඕස්ට්‍රේලියාව, බ්‍රසීලය, චීනය, ඉන්දියාව හා මැලේසියාව ඇතුළු රටවල් රැසක දත්ත අනුවයි මේ බව තහවුරු වන්නේ. දැනට ලෝකයේ දෛනික තෙල් නිෂ්පාදනයෙන් සියයට පනහක් සිදු කරන්නේ වෙනිසියුලාව, සෞදි අරාබිය හා ඉරානය එක්වයි. කොරෝනා වසංගතය හේතුවෙන් දිනකට නිෂ්පාදනය වන තෙල් බැරල් මිලියන 99.7 ප්‍රමාණය අඩු කිරීම තෙල් මිල වැඩිවීම කෙරෙහි බලපා තිබෙනවා. එසේ වුවද මේ වසර තුළ ඇමරිකාවේ හා යුරෝපා කලාපයේ තෙල් මිලෙහි වැඩිවීම 400%ක් බව විශ්ලේෂකයින් පෙන්වා දෙනවා. කෙසේ වෙතත් දැනට තෙල් මිලෙහි වැඩිම අගය වාර්තා වන්නේ හොංකොං රාජ්‍ය යෙන්. එරට පෙට්‍රල් ලීටරයක මිල ඩොලර් 2.56 ක්. එනම් රුපියල් 512 ක තරම් අගයක්. තෙල් බහුල වෙනිසියුලාවේ එය ඩොලර් 0.02 ක තරම් අගයක්. එනම් රුපියල් 4 ක අගයක්. තෙල් සංචිත බහුල ඇමරිකාවේ පෙට්‍රල් ලීටරයක මිල ඩොලර්  0.93ක්. එනම් රුපියල් 186 ක්. අපේ රටේ දැනට පවතින පෙට්‍රල් මිලට වඩා හොංකොං,  නෝර්වේ, ඊශ්‍රායලය, ඩෙන්මාර්කය,  ග්‍රීසිය, පින්ලන්තය,   ඇමරිකාව, බ්‍රසීලය, ජපානය, චීනය, නවසීලන්තය ඇතුලු රටවල පෙට්‍රල් මිල ඉතා ඉහළ අගයක් ගන්නවා. කෙසේ වෙතත් මෙරට තුළ අඛණ්ඩව පෙට්‍රල් සැපයුම සිදු වුවද ලෝකයේ බොහෝ රටවල පෙට්‍රල් හිඟයක් ඇතිව තිබෙන බවයි වාර්තා වන්නේ. බ්‍රිතාන්‍ය වෙළෙඳපොළේ ගෑස් තොග මිල ද ශීඝ්‍ර යෙන් ඉහළ යමින් පවතිනවා. ගෑස් තොග මිල ඉහළ යාම හේතුවෙන් එරට කුඩා බලශක්ති සමාගම් එළඹෙන ශීත ඍතුව වනවිට දැඩි අර්බුදයකට මුහුණ දෙනු ඇති බවට අනාවැකි පළ වනවා.  බ්‍රිතාන්‍ය තෙල් මිල ඉහළ යාමත් සමඟම එරට ආහාර හා භාණ්ඩ මිල ද ශීඝ්‍ර යෙන් ඉහළ ගොස් තිබෙනවා. සංචිත අවම වීම හා ආසියා කලාපයේ ගෑස් සඳහා වන වැඩි ඉල්ලුම හේතුවෙන් මිල ඉහළ ගොස් ඇති බවයි විශ්ලේෂකයින් සඳහන් කරන්නේ. මේ අතර ගල් අගුරු මිල ඉහළ යාම හේතුවෙන් ඉන්දීය බලශක්ති ක්ෂේත්‍රයට ද දැඩි බලපෑම් එල්ල වී තිබෙනවා. ඉදිරි මාස කිහිපය තුළ බලශක්ති ඉල්ලුම සපයා ගැනීම දැඩි ගැටළුවක් බවයි වාර්තා වන්නේ. මේ අතර තුර්කිය අත්‍යවශ්‍ය ආහාර හා භාණ්ඩ මිල ඉහළ දැමීම හේතුවෙන් ජීවන වියදම ශීඝ්‍ර යෙන් ඉහළ ගොස් ඇති බව වාර්තා වනවා. පසුගිය වසර දෙක හමාරක කාලය තුළදී ජීවන වියදම ඉහළ ගිය වැඩිම අගය මෙයයි. එමෙන්ම එරට ආහාර මිල පසුගිය වසරට සාපේක්ෂව 30%කින් ඉහළ ගොස් තිබෙනවා. ආනයන මත පදනම් වී ඇති තුර්කි  ආර්ථිකය කොරෝනා වසංගතය හමුවේ දැඩි අර්බුදයකකට ලක්ව ඇති බව වාර්තා වනවා. සමස්ත ලෝක ආර්ථිකයම දැඩි පසුබෑමකට ලක්ව ඇති  මේ මොහොතේ මිල ඉහළ දැමීම් සිදු කිරීමට සිදුවන බවයි තුර්කි රජය සඳහන් කරන්නේ.       ", "URL": "https://www.itnnews.lk/2023/10/05/368559/", "Category": "දේශීය පුවත්", "Parent URL": null}