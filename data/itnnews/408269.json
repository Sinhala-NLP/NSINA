{"Source": "ITN news", "Timestamp": "අප්‍රේල් 25, 2022 15:31", "Headline": "ඛනිජ සම්පත් පිළිබඳ ජාතික ප්‍රතිපත්තියක් සකස් කිරීම ප්‍රමාදවීම සම්බන්ධයෙන් කෝප් කමිටුවේ අවධානය", "News Content": "ඛනිජ සම්පත් පිළිබද ජාතික ප්‍රතිපත්තියක් සකස් කිරීම ප්‍රමාදවීම සම්බන්ධයෙන් කෝප් කමිටුවේ අවධානය යොමුවුණා. පොදු ව්‍යාපාර පිළිබද කාරක සභාව හෙවත් කෝප් කමිටුව පාර්ලිමේන්තුවේදී රැස්වුණේ එහි සභාපති පාර්ලිමේන්තු මන්ත්‍රී මහාචාර්ය චරිත හේරත් මහතාගේ ප්‍රධානත්වයෙන්. භූවිද්‍යා සමීක්ෂණ හා පතල් කාර්යාංශයේ නිලධාරීන් කෝප් කමිටුව හමුවට කැදවා තිබුණා. ඛනිජ සම්පත් පිළිබද ජාතික ප්‍රතිපත්තියක් සකස් කිර ඒ සදහා අනුමැතිය ලබාගන්නා ලෙස කැබිනට් මණ්ඩලය පෙන්වා දී තිබුණේ 2017 වසරේදීයි. එහෙත් එය මෙතෙක් සකස් කර නොතිබීම කණගාටුවට කරුණක් බව කෝප් කමිටු සභාපතිවරයා ප්‍රකාශ කළා. මාස 6 ක් තුළ එය සකස්කළ හැකි බව නිලධාරීන් පැවසුවා. අදාළ ජාතික ප්‍රතිපත්තිය සකස් කර තිබුණේ නම් එය විදේශ විනිමය උපයා ගැනීමට හොද අවස්ථාවක් විය හැකිව තිබූ බව ද කෝප් කමිටු සභාපතිවරයා පෙන්වා දුන්නා. වන සංරක්ෂණ දෙපාර්තමේන්තුවට අයත් භූමියකින් සහ ඊට යාබද පෞද්ගලික ඉඩමකින් කැනීම් කර ලබාගත් තිරුවාණා කියුබ් 22,094 ක් වෙනුවෙන් රාජ්‍ය භාග මුදල බලපත්‍ර ලාභීන්ගෙන් අයකර නොගැනීම පිළිබදව ද මෙහිදී සාකච්ඡා වුණා. ඒ පිළිබද වාර්තාවක් ලබාදෙන ලෙස නිර්දේශ කෙරුණා. යාන්ඔය ජලාශ ව්‍යාපෘතියේ දී භාවිත කළ පස් සහ වැලි කියුබ් සදහා අයවිය යුතු දෙකෝටි හැත්තෑහතර ලක්ෂ දහනව දහස් හයසිය අනූවක් වූ රාජ්‍ය භාගද අදාළ කොන්ත්‍රාත් සමාගමෙන් අයකර නොතිබූ බව මෙහිදී හෙළිවුණා. ඒ පිළිබදව ද වාර්තාවක් ලබාදෙන ලෙසයි කෝප් කමිටු සභාපතිවරයා අවධාරණය කළේ.   ", "URL": "https://www.itnnews.lk/2023/10/05/408269/", "Category": "දේශීය පුවත්", "Parent URL": null}