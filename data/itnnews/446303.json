{"Source": "ITN news", "Timestamp": "නොවැම්බර් 17, 2022 21:20", "Headline": "පොළී අනුපාත හේතුවෙන් පීඩාවට පත්වූවන්ට සහන දෙන්න – මහ බැංකු අධිපතිගෙන් බැංකුවලට උපදෙස්", "News Content": "ලබා ගත් ණය සදහා බැංකු පොළී අනුපාත ඉහළ දැමීම හේතුවෙන් පීඩාවට පත්වූවන්ට සහන සැලසීමට කටයුතු කරන ලෙස බැංකුවලට උපදෙස් ලබා දුන් බව මහ බැංකු අධිපතිවරයා පවසනවා. පසුගිය කාලය තුළ විචල්‍ය පොළී අනුපාත යටතේ ලබා ගත් ණය සදහා අය කරන පොළී අනුපාත ඉහළ දැමීමෙන් අපහසුතාවට පත් වූ ගණුදෙනුකරුවන්ට බැංකුව සමග සාකච්ඡා කර සහනයක් ලබා ගත හැකි බව මහ බැංකු අධිපති ආචාර්ය නන්දලාල් වීරසිංහ මහතා පාර්ලිමේන්තුවේදී ප්‍රකාශ කළා. මුදල් රාජ්‍ය අමාත්‍යවරුන් වන රංජිත් සියඹලාපිටිය හා ෂෙහාන් සේමසිංහ යන මහත්වරුන්ගේ ප්‍රධානත්වයෙන් පාර්ලිමේන්තුවේදී පැවති මුදල් ආර්ථික ස්ථායීකරණ සහ ජාතික ප්‍රතිපත්ති කටයුතු පිළිබද අමාත්‍යාංශයීය උපදේශක කාරක සභාවේදී මහ බැංකු අධිපතිවරයා මේ බව සදහන් කළා. පොළී අනුපාත වැඩිවීමෙන් ඇතැම් ණය හිමියන්ගේ මුළු වැටුපම වාරික සදහා ගෙවීමට සිදුව ඇති බව මන්ත්‍රීවරුන් මෙහිදී පෙන්වා දුන්නා. එහිදී මහ බැංකු අධිපතිවරයා පැවසුවේ ගණුදෙනුකරුවන්ට බැංකුව සමග සාකච්ඡා කර යම් සහන කාලයක් සදහා අදාළ පොළිය පමණක් ගෙවීමට හැකි බවයි. බැංකු මගින් ඩොලර් රුපියල්වලට මාරු කිරීමේදී සිදුවන අපහසුතා පිළිබදවද කාරක සභාවේ අවධානය යොමු වුණා. මෙහිදී රාජ්‍ය අමාත්‍ය රංජිත් සියඹලාපිටිය මහතා මහ බැංකු අධිපතිවරයාගෙන් කරුණු විමසා සිටියා. එසේ ප්‍රමාදයක් වීමට හේතු වන කිසිදු උපදෙසක් මහ බැංකුව ලබා දී නොමැති බව මහ බැංකු අධිපතිවරයා ඊට පිළිතුරු දෙමින් ප්‍රකාශ කළා. ඒ අනුව ඒ සම්බන්ධයෙන් සොයා බලා බැංකුවලට අවශ්‍ය උපදෙස් ලබා දෙන ලෙසයි රාජ්‍ය අමාත්‍යවරයා නිලධාරීන්ට උපදෙස් ලබා දුන්නේ. විපක්ෂ නායක සජිත් ප්‍රේමදාස මහතා මෙන්ම කාරක සභා සාමාජික මන්ත්‍රීරුන් ඇතුළු පිරිසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/446303/", "Category": "දේශීය පුවත්", "Parent URL": null}