{"Source": "ITN news", "Timestamp": "දෙසැම්බර් 30, 2022 15:14", "Headline": "ආශුගෙන් හිරුණිකාටත්, ආදර්ශාටත් එන්තර වාසියක්", "News Content": "සුනඛයෙකු අපයෝජනයට ලක්කළ බවට මාධ්‍ය හමුවක් පවත්වමින් තමන්ට අපහාස කිරීම සම්බන්ධයෙන් රුපියල් බිලියන එකයි දශම පහක වන්දියක් ගෙවන ලෙස ඉල්ලා ආශු මාරසිංහ මහතා හිරුණිකා ප්‍රේමචන්ද්‍ර හා ආදර්ශා කරඳනට එන්තර වාසි යොමු කළා. ආශු මාරසිංහ මහතා කාන්තා හා සත්ව හිංසනය සිදුකළ බවට චෝදනා කරමින් ඔහුට එරෙහිව ආදර්ශා කරඳන මානව හිමිකම් කොමිසමට පැමිණිල්ලක් ඉදිරිපත් කළා. පසුගිය 23 වනදා හිරුණිකා ප්‍රේමචන්ද්‍ර මහත්මිය හා ආශු මාරසිංහ මහතා සමග වයිවාහක ජීවිතයක් ගතකළ බව පැවසූ ආදර්ශා කරඳන මාධ්‍ය හමුවක් පවත්වමින් මාරසිංහ මහතා සුනඛයෙකු අපයෝජනයට ලක්කළ බවට චෝදනා කළා. සංස්කරණය කළ වීඩියෝවක් පළකිරීම හා එම වීඩියෝව පිළිබද වැරදි අර්ථ නිරූපණයක් සිදුකිරීමෙන් තමාට අපහාසයක් සිදුව ඇතැයි මහාචර්ය ආශු මාරසිංහ මහතා එන්තරවාසියෙන් පෙන්වා දෙනවා. ඒ අනුව හිරුණිකා ප්‍රේමචන්ද්‍ර මහත්මියට රුපියල් මිලියන 500 ක් හා ආදර්ශා කරඳන මහත්මියට රුපියල් බිලියනයක මුදලක් වන්දි වශයෙන් ගෙවන ලෙසටයි ආශු මාරසිංහ මහතා දැනුම් දී ඇත්තේ. එමෙන්ම එන්තරවාසිය මගින් පෙන්වා දී ඇත්තේ අදාළ මාධ්‍ය හමුවේ දී හෙලිකළ සියලු තොරතුරු අසත්‍ය බවයි. මේ අතර ආදර්ශා කරඳන මහත්මිය ආශු මාරසිංහ මහතාට එරෙහිව පැමිණිල්ලක් මානව හිමිකම් කොමිසමට ඉදිරිපත් කළා. ", "URL": "https://www.itnnews.lk/2023/10/05/452872/", "Category": "දේශීය පුවත්", "Parent URL": null}