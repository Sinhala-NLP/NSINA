{"Source": "ITN news", "Timestamp": "දෙසැම්බර් 17, 2022 13:02", "Headline": "නිශාන්ත උළුගේතැන්න මහතා අද්මිරාල් නිලයට උසස් කෙරේ", "News Content": "නාවික හමුදාපති වයිස් අද්මිරාල් නිශාන්ත උළුගේතැන්න මහතා හෙට දිනයේ විශ්‍රාම යාමට නියමිතයි. ඒ මහතා අද දිනයේ සිට අද්මිරාල් නිලයට උසස් කර තිබෙනවා. නව නිලයට පත්වූ ඒ මහතා පිළිගැනීම සදහා භට සම්මාන ආචාරමුරයක් නාවික හමුදා මූලස්ථානයේදී පැවැත්වුණා. 2020 ජූලි මස 15 වනදා වයිස් අද්මිරාල් නිලයට උසස් කරමින් ශ්‍රී ලංකා නාවික හමුදාවේ විසිහතර වන නාවික හමුදාපතිවරයා ලෙසයි නිශාන්ත උළුගේතැන්න මහතා සිය රාජකාරී ආරම්භ කළේ. ඒ අනුව අද සිට ක්‍රියාත්මක වන පරිදී ගරු ජනාධිපතිතුමා විසින් නිශාන්ත උළුගේතැන්න මහතා වෙත අද්මිරාල් නිලය ලබාදී තිබෙනවා. 1985 වර්ෂයේ ශිෂ්‍යභට නිලධාරියෙකු ලෙස නාවික හමුදාවට එක්වූ නිශාන්ත උළුගේතැන්න මහතා වසර 37ක සේවය නිමකොට හෙට දිනයේ විශ්‍රාම යාමට නියමිතයි. මේ අතර ශ්‍රී ලංකා ගුවන් හමුදාව ගිනි නිවීම් හා මුදා ගැනීම් අභ්‍යාසයක් සිදුකරනු ලැබුවා. ඒ ගුවන් හමුදා මූලස්ථානයේදීයි. එම මූලස්ථානය තුළ ඇතිවිය හැකි හදිසි අනතුරකදී ඊට ප්‍රතිචාර දැක්වීමේ පෙරහුරුවක් ලෙසයි මෙය පැවැතුණේ. මහල් 12කින් සමන්විත මූලස්ථාන ගොඩනැගිල්ලේ සිටි විපතට පත්වූවන් මුදාගැනීමේ මෙහෙයුම්ද  මෙහිදි සිදු කෙරුණා. පෙරහුරුව නිරීක්ෂණය ගුවන් හමුදාපති එයාර් මාර්ෂල් සුදර්ශන පතිරණ මහතා ඇතුළු පිරිසක් එක්ව සිටියා. හදිසි අවස්ථාවකදී ප්‍රතිචාර දැක්වීම් සදහා පුහුණුව ලැබූ  නවීන තාක්ෂණික උපකරණවලින් සන්විත භට කණ්ඩායමක් මේ වන විට ගුවන් හමුදාව සතුව සිටිනවා.   ", "URL": "https://www.itnnews.lk/2023/10/05/450790/", "Category": "දේශීය පුවත්", "Parent URL": null}