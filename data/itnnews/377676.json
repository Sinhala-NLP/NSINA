{"Source": "ITN news", "Timestamp": "නොවැම්බර් 21, 2021 19:03", "Headline": "අග්‍රාමාත්‍යතුමාගේ ජන්ම දිනය වෙනුවෙන් සර්ව රාත්‍රික පරිත්‍රාන ධර්ම දේශනාවක්", "News Content": "රට පරසතුරු ආක්‍රමණවලින් මුදා ගැනීම සහ සම්බුද්ධ ශාසනය සුරක්ෂිත කිරීම යන කාර්යයන් දෙකම ඉටුකළ ජන නායකයෙකු ලෙස අග්‍රාමාත්‍ය මහින්ද රාජපක්ෂ මහතා හැඳින්විය හැකි බව ගංගාරාම විහාරාධිකාරී ආචාර්ය පූජ්‍ය කිරින්දේ අස්සජී ස්වාමීන් වහන්සේ  පවසනවා. අග්‍රාමාත්‍ය මහින්ද රාජපක්ෂ මහතාගේ ජන්ම දිනය වෙනුවෙන් පැවති සර්ව රාත්‍රික පරිත්‍රාන ධර්ම දේශනාවේ දී විශේෂ අනුශාසනාවක් කරමිනුයි උන්වහන්සේ මේ බව කියාසිටියේ. අගමැතිතුමාගේ ඡන්ම දිනය නිමිත්තෙන් සර්ව රාත්‍රික පරිත්‍රාන ධර්ම දේශනය කොළඹ 7 අර්නස්ට් ද සිල්වා මාවතේ අංක 58 ස්ථානයේ පිහිටි ප්‍රතිසංස්කරණය අවසන් කළ අග්‍රාමාත්‍ය කාර්යාල ගොඩනැගිල්ලේ දී ඊයේ පැවැත්වුණා. අග්‍රාමාත්‍යතුමා ,අග්‍රාමාත්‍ය බිරිඳ ශිරන්ති රාජපක්ෂ මහත්මිය ඇතුළු සම්භාවනීය අමුත්තන් පිරිසක් පිරිත් දේශනාව ශ්‍රවණය කිරීමට එක්ව සිටියා. ගංගාරාම විහාරාධිකාරී ආචාර්ය පූජ්‍ය කිරින්දේ අස්සජී ස්වාමීන් වහන්සේ පිරිත් සජ්ඣායනාවට පෙර කෙටි අනුශාසනාවක් ද කළා. රජකාලයෙන් පසු ඉදිකළ සුවිශාලතම චෛත්‍ය වන සදහිරු සෑය මහජනතාවට විවෘත කිරීම නිසා අගමැතිතුමාගේ මෙම ඡන්ම දිනය සුවිශේෂ ඡන්ම දිනයක් බවට පත්වන බවයි උන්වහන්සේ කියාසිටියේ. අරලියගහ මන්දිරයේ දී අද පැවති සංඝගත දක්ෂිණාවට ජනාධිපති ගෝඨාභය රාජපක්ෂ මැතිතුමා ද එක්වුණා. මල්වතු මහාවිහාර පාර්ශ්වයේ අනුනායක දිඹුල්කුඹුරේ ශ්‍රී විමලධම්ම ස්වාමීන් වහන්සේ මෙහිදී කෙටි අනුශාසනාවක් සිදුකළා. මෙම අවස්ථාවට අමාත්‍ය ජොන්ස්ටන් ප්‍රනාන්දු , රාජ්‍ය අමාත්‍ය සුසිල් ප්‍රේම්ජයන්ත , පාර්ලිමේන්තු මන්ත්‍රී ගෙවිදු කුමාරතුංග යන මහත්වරුන් ඇතුළු දේශපාලන නියෝජිතයින් සහ රාජ්‍ය නිලධාරීන් රැසක් එක්ව සිටියා.   ", "URL": "https://www.itnnews.lk/2023/10/05/377676/", "Category": "දේශීය පුවත්", "Parent URL": null}