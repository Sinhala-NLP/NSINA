{"Source": "ITN news", "Timestamp": "ජූනි 1, 2022 19:18", "Headline": "මාස් කන්නයට යූරියා පොහොර දෙන්න ලෝක බැංකුව මැදිහත් වෙයි", "News Content": "ඉදිරි මාස් කන්නයට යූරියා පොහොර ලබාගැනීමට අවශ්‍ය මූල්‍ය ප්‍රතිපාදන ලබාදීමට ලෝක බැංකුව එකගතාව පළකර තිබෙනවා. කෘෂිකර්ම අමාත්‍යවරයා හා ලෝක බැංකු නියෝජිතයින් අතර පැවති සාකච්ඡාවකදීයි මෙම එකගතාව පළකළේ. අමාත්‍ය මහින්ද අමරවීර මහතා හා ලෝක බැංකුවේ ශ්‍රී ලංකා කාර්යාල නියෝජිතයින් අතර සාකච්ඡාවක් කෘෂිකර්ම අමාත්‍යාංශයේ දී පැවැත්වුණා. අමාත්‍යාංශ ලේකම් එම් බී ආර් පුෂ්පකුමාර මහතා ඇතුළු පිරිසක් ද ඊට එක්ව සිටියා. මෙම වසරේ මහ කන්නයේ වී වගාවට අවශ්‍ය රසායනික පොහොර ලබා ගැනීම සම්බන්ධයෙන් කළ සාකච්ඡාවේදීයි ඊට අදාළ මූල්‍ය ප්‍රතිපාදන ලබාදීමට ලෝක බැංකු නියෝජිතයින් එකගතාව පළකළ බවයි අමාත්‍ය මහින්ද අමරවීර මහතා පවසන්නේ. ඉදිරි කාලය තුළ රටේ ජනතාවට හිගයකින් තොරව සහල් ලබාදීමට ගන්නා ලද වැඩපිළිවෙළට ලෝක බැංකුව ලබාදෙන සහාය අගය කරන බවයි අමාත්‍යවරයා මෙහිදී සදහන් කළේ. වී වගාවට මෙන්ම සෙසු වගාවන් සදහා ද අවශ්‍ය පොහොර සහ කෘෂිරසායන ලබාදීම සදහා ලෝක බැංකුව වැනි තවත් ආයතන සමග සාකච්ඡා කිරීමට අපේක්ෂ කරන බවද අමාත්‍ය මහින්ද අමරවීර මහතා වැඩිදුරටත් පවසනවා.     ", "URL": "https://www.itnnews.lk/2023/10/05/414695/", "Category": "දේශීය පුවත්", "Parent URL": null}