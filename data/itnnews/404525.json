{"Source": "ITN news", "Timestamp": "මාර්තු 29, 2022 19:03", "Headline": "ජල විදුලිය නිපදවීමේ හැකියාව අවම මට්ටමට", "News Content": "ජලාශවල ජලය සිදීයාම හේතුවෙන් ජල විදුලිය නිපදවීමේ හැකියාව අවම මට්ටමට පැමිණ ඇති බවයි විදුලිබල මණ්ඩලය සදහන් කරන්නේ. සමස්ථ විදුලි නිෂ්පාදනයෙන් 20%ක් ජල විදුලිය ආශ්‍රිතව නිෂ්පාදනය කෙරෙනවා. එහෙත් ජල විදුලි බලාගාර ආශ්‍රිත ප්‍රදේශවලට  වර්ෂාව නොලැබීමෙන් මේ වනවිට එම ධාරිතාව ලබා ගැනීම දුෂ්කර වී ඇති බවයි ලංකා විදුලිබල මණ්ඩලය පවසන්නේ. එම ප්‍රදේශවලට දීර්ඝ කාලයක් තිස්සේ වැසි නොලැබීම නිසා ජලාශවල මට්ටම ශීඝ්‍රයෙන් පහත බැස තිබෙන්නේ මේ ආකාරයෙන්. කාසල්රි ජලාශයේ ඉතිරිව ඇති ජල ධාරිතාවෙන් ජනනය කළහැකි විදුලි ඒකක ප්‍රමාණය ගිගා වොට් පැය 07.3ක් වන අතර එය කාසල්රි ජලාශයේ සමස්ත ධාරිතාවයෙන් 07.7% ක්. මාඋස්සාකැලේ ජලාශයේ ජල ධාරිතාවෙන් මේ වනවිට විදුලිය ජනනය කළ හැක්කේ ඒකක ගිගාවොට් පැය 77.7 වන අතර එය සමස්ත ධාරිතාවයෙන් 27.4%ක්. කොත්මලේ ජලාශයේ ජල ධාරිතාවෙන් විදුලිය ජනනය කළ හැක්කේ විදුලි ඒකක ගිගාවොට් පැය 29.0 වන අතර එය සමස්ත ධාරිතාවයෙන් 20.3%ක්. වික්ටෝරියා ජලාශයේ ජල ධාරිතාවෙන් විදුලිය ජනනය කළහැක්කේ විදුලි ඒකක ගිගාවොට් පැය 133.3 වන අතර  එය සමස්ත ධාරිතාවයෙන් 30.1ක්. ඊයේ සමස්ථ විදුලි උත්පාදනය ගිගාවොට් පැය 45.42ක්. පුනර්ජනනීය බලශක්තියෙන් ගිගාවොට් පැය 7.11ක් සහ පොසිල ඉන්ධනවලින් ගිගාවොට් 38.31 ලෙසයි එම ධාරිතාව සපුරාගෙන තිබෙන්නේ. මේ අතර දිවයිනේ පවතින වියළි කාලගුණය හේතුවෙන් ජල මූලාශ්‍රවල ජල මට්ටම පහළ බැස ඇති අතර ජනතාවගේ ජල පරිභොජනයද ඉහළ ගොස් තිබෙනවා. පානිය ජල සැපයුම සීමා සහිත බැවින් දෛනික අවශ්‍යතාවලදී ජලය අරපිරිමැස්මෙන් භාවිත කරන ලෙස ජාතික ජල සම්පාදන හා ජලාපවාහන මණ්ඩලය ඉල්ලා සිටිනවා.එමෙන්ම එළැඹෙන උත්සව සමයේදී පාරිභෝගිකයන්ගේ ජල පරිභොජනය ඉහළ යාම හා වරින් වර ඇති වන විදුලි විසන්ධිවීම්ද විධිමත් හා අඛණ්ඩ ජල සැපයීම සදහා බාධාවක් වනු ඇති බවද එම මණ්ඩලය පවසනවා.   ", "URL": "https://www.itnnews.lk/2023/10/05/404525/", "Category": "දේශීය පුවත්", "Parent URL": null}