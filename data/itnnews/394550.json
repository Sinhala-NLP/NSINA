{"Source": "ITN news", "Timestamp": "පෙබරවාරි 11, 2022 18:00", "Headline": "උත්සව සමයේදී හිගයකින් තොරව ජනතාවට අත්‍යාවශ්‍ය භාණ්ඩ දෙන්න ඇමති බැසිල් සූදානම්", "News Content": "එළඹෙන උත්සව සමයේදී ජනතාවට හිගයකින් තොරව  අත්‍යවශ්‍ය භාණ්ඩ ලබා දීමට රජය සූදානම් බව අත්‍යවශ්‍ය ද්‍රව්‍ය හිගයකින් තොරව පාරිභෝගිකයන් වෙත ලබා දීම සදහා පත්කළ කමිටුවේ සභාපති අමාත්‍ය බැසිල් රාජපක්ෂ මහතා පවසනවා. ජනාධිපතිතුමා පත්කළ අත්‍යවාශ්‍ය ද්‍රව්‍ය හිගයකින් තොරව පාරිභෝගිකයන් වෙත ලබා දීමේ කමිටුවේ පළමු රැස්වීම මුදල් අමාත්‍යාංශයේ දී පැවැත්වුණා. ඒ කමිටුවේ සභාපති අමාත්‍ය බැසිල් රාජපක්ෂ මහතාගේ ප්‍රධාධනත්වයෙන්. අත්‍යවශ්‍ය ආහාර ද්‍රව්‍ය සදහා රජය කුමන ආකාරයේ බදු සහන ලබා දුන්නද එම සහන පාරිභෝගික ජනතාවට නොලැබීමේ තත්ත්වය පිළිබද මෙහිදී දීර්ඝ වශයෙන් කරුණු සාකච්ඡාවට ගැනුණා. ඇතැම් කූඨ වෙළෙදුන් රජයේ සහන යටතේ ලබා ගන්නා භාණ්ඩ අධික මිල ගණන් යටතේ අලෙවි කරන බවයි මෙහිදී අනාවරණය  වුණේ. ආනයනයන කරනු ලබන අත්‍යවශ්‍ය භාණ්ඩ නිසි පරිදී පාරිභෝගික ජනතාව වෙත ලබා දීමේ යාන්ත්‍රණය තවදුරටත් විනිවිද භාවයට පත්කිරීම පිළිබදව ද කමිටුව අවධානය යොමු කළා. කිරිපිටි ගෑස්,  තිරිගු පිටි හා  සිමෙන්තිවල යම් හිගයක් පැවතියද සෙසු සියලු අත්‍යවශ්‍ය ද්‍රව්‍යවල ප්‍රමාණවත් තොග පවතින බවයි මෙහිදී සදහන් කෙරුණේ. එකම භාණ්ඩය දිස්ත්‍රික්කයෙන් දිස්ත්‍රික්කයට මිල ගණන්වල විශාල වෙනස්කම් සහිතව අලෙවි කිරීම පිළිබදව මෙහිදී රාජ්‍ය අමාත්‍ය දයාසිරි ජයසේකර මහතා මුදල් අමාත්‍යවරයාගේ අවධානයට ලක්කලා. රාජ්‍ය අමාත්‍ය ලසන්ත අලගියවන්න මහතා මෙහිදී සදහන් කළේ මිල දර්ශනය ප්‍රදර්ශනය කිරීමේ අනිවාර්ය නීතිය මේ වන විට ක්‍රියාත්මක නොවන බවයි. මෙහිදී අමාත්‍ය බැසිල් රාජපක්ෂ මහතා ප්‍රකාශ කළේ සම්පූර්ණ මිල දර්ශනය භාෂා තුනෙන්ම ප්‍රදර්ශනය කිරීම වෙනුවට අත්‍යවශ්‍ය මිල ගණන් පමණක් හෝ ප්‍රදර්ශනය කිරීමේ ක්‍රමවේදයක් සකස් කළ යුතු බවයි.       ", "URL": "https://www.itnnews.lk/2023/10/05/394550/", "Category": "Breaking News,දේශීය පුවත්", "Parent URL": null}