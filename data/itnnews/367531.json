{"Source": "ITN news", "Timestamp": "ඔක්තෝබර් 7, 2021 12:42", "Headline": "ආහාර සහ ජලය නොමැතිව ඇෆ්ගනිස්ථාන දරුවන් මිය යයි", "News Content": "පවතින අර්බුදකාරී වාතාවරණය හමුවේ නිසි ආහාර සහ පානීය ජලය නොමැතිව ඇෆ්ගනිස්ථානයේ දරුවන් කුසගින්නේ මිය යන බව අන්තර්ජාතික සහන කණ්ඩායම් උපුටා දක්වමින් විදෙස් මාධ්‍ය වාර්තා කරනවා. එරට ගෝර් පළාතේ පමණක් මන්ද පෝෂණය හේතුවෙන් ළමුන් 300 ක් පමණ රෝහල්ගත කර තිබෙනවා. ඉන් 17 දෙනෙකු මිය ගිය බවයි එරට පළාත් සෞඛ්‍ය සේවා අංශ දැනුම් දෙන්නේ. රෝහල්ගත නොකළ මන්දපෝෂණය වැළදුනු ළමුන් සහ ඉන් මිය ගිය ළමුන් සංඛ්‍යාව ඉතාමත් ඉහළ අගයක් ගන්නා බව ද ඔවුන් පෙන්වා දෙනවා. පසුගිය කාලය පුරා පැවති ගැටුම් සහ ඉන් අනතුරුව එරට පාලනය තලෙයිබාන් සංවිධානය යටතට පත්වීමත් සමග ඇෆ්ගනිස්ථානයේ අස්ථාවරභාවය හේතුවෙන් මේ වන විට දැවැන්ත මානුෂිය අර්බුදයක් නිර්මාණය වී තිබෙනවා. ආහාර, පානීය ජලය වැනි මූලික අවශ්‍යතා සපුරා ගැනීමට පවා එරට සාමාන්‍ය වැසියන් හට දුෂ්කර තත්ත්වයක් උදාවී ඇති බවයි පැවසෙන්නේ.     ", "URL": "https://www.itnnews.lk/2023/10/05/367531/", "Category": "ජාත්‍යන්තර පුවත්", "Parent URL": null}