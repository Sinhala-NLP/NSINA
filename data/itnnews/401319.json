{"Source": "ITN news", "Timestamp": "මාර්තු 15, 2022 12:09", "Headline": "යුක්රේන රුසියා සාකච්ඡා අදත්", "News Content": "රුසියා යුක්රේන නියෝජිතයින් අතර 4 වන වටයේ සාම සාකච්ඡා ඊයේ පැවැත්වුණා. එහිදී දෙපාර්ශ්වයම යම් එකඟතාවකට පැමිණ ඇති අතර අද දිනයේ ද සාකච්ඡා පැවැත්වෙන බවයි යුක්රේන ජනාධිපතිවරයා සඳහන් කරන්නේ. මේ අතර අර්බුදය සම්බන්ධයෙන් චීනයේ ඉහළ පෙළේ රාජ්‍ය තාන්ත්‍රිකයෙක් හා ඇමෙරිකාවේ ජාතික ආරක්ෂක උපදේශකවරයා අතර විශේෂ හමුවක් ඉතාලියේ දී ඊයේ පැවැත්වුණා.චීන කොමියුනිස්ට් පක්ෂයේ ඉහළ පෙළේ නිලධාරියෙකු වන යැං ජිචී හා ඇමෙරිකාවේ ජාතික ආරක්ෂාව පිළිබඳ උපදේශක ජේක් සලවන් අතර විශේෂ සාකච්ඡාවක් ඉතාලියේ රෝමයේ දී පැවැත්වුණා. රුසියාවේ යුක්රේන ආක්‍රමණය සම්බන්ධයෙන් චීනයේ ස්ථාවරය ඇමෙරිකාවට පැහැදිලි කිරීම මෙහිදී සිදුව තිබෙනවා. යුද ගැටුමකින් තොරව සාකච්ඡා මාර්ගයෙන් මෙම අර්බුදය විසඳා ගැනීමේ අවශ්‍යතාව පෙන්වා දුන් බවයි චීන දේශපාලන ආරංචි මාර්ග සඳහන් කරන්නේ. යුක්රේන හමුදා ඩොනෙට්ස්ක් ප්‍රදේශයට එල්ල කළ මිසයිල ප්‍රහාරයකින් කුඩා දරුවෙකු ඇතුළු සාමාන්‍ය වැසියන් 20 දෙනෙකු ජීවිතක්ෂයට පත්වූ බව රුසියා ආරක්ෂක අමාත්‍යාංශය නිවේදනය කරනවා. එම ප්‍රදේශයේ බලය රුසියාවට සහාය දක්වන කැරලිකරුවන් සතුව පවතින අතර යුක්රේනයෙන් පලා ආ සාමාන්‍ය වැසියන් දහස් ගණනක් ද එහි රැඳී සිටිනවා.උතුරුදිග යුක්රේනයේ රූපවාහිනී සම්ප්‍රේෂණ කුළුනක් ඉලක්ක කර ගනිමින් එල්ල වූ ප්‍රහාරයකින් 9 දෙනෙකු ජීවිතක්ෂයට පත්ව තවත්  පුද්ගලයින් 9 දෙනෙකු තුවාල ලබා ඇති බව වාර්තා වනවා. රූපවාහිනී සම්ප්‍රේෂණ කුළුණ හා අසල පිහිටි පරිපාලන ගොඩනැගිල්ලට මිසයිල ප්‍රහාර දෙකක් එල්ල වී ඇති බව ද සඳහන්. දකුණුදිග යුක්රේනයේ සෆොසීසියා න්‍යෂ්ටික බලාගාරය ඉදිරිපිට රුසියා හමුදාව පුපුරවාහැරීම් කීපයක් සිදුකර ඇති බව යුක්රේනය සඳහන් කරනවා. පිපිරීම් වලින් අනතුරුව න්‍යෂ්ටික බලාගාරයේ විකිරණ මට්ටම ඉහළයාම සිදුව ඇතිද යන්න මේ වන තෙක් අනාවරණය වී නැහැ. එමෙන්ම යුරෝපයේ විශාලතම න්‍යෂ්ටික බලාගාරය ලෙස සැලකෙන චර්නොබොයි න්‍යෂ්ටික බලාගාරයේ  පාලන බලය අත්පත්කර ගැනීමට රුසියා හමුදාව ට පසුගිය 4 වනදා හැකියාව ලැබුණා. සාමසාකච්ඡා සදහා එක්වන ලෙස යුක්රේනයෙන් රුසියා ජනාධිපති ව්ලැඩිමීර් පුටින්ට මේ වනතෙක් ඉල්ලීමක් සිදුකර නොමැති බව රුසියා ජනාධිපති මන්දිර මාධ්‍ය ප්‍රකාශක දිමිත්‍රි පෙස්කොෆ් සඳහන් කරනවා. අර්බුදය සම්බන්ධයෙන් දෙරටේ නායකයින් අතර සාකච්ඡාවක් පැවැත්වීම අත්‍යවශ්‍යම කාරණයක් නම් ඊට රුසියාවේ කිසිදු විරුද්ධත්වයක් නොමැති බවයි ඔහු පවසන්නේ. දෙරටේ නායකයින් අතර සාකච්ඡාවක් පැවැත්වීම මගින් මෙම ගැටලුව විසදාගත හැකි බවයි විශ්ලේෂකයින් පෙන්වා දෙන්නේ.     ", "URL": "https://www.itnnews.lk/2023/10/05/401319/", "Category": "Breaking News,ජාත්‍යන්තර පුවත්", "Parent URL": null}