{"Source": "ITN news", "Timestamp": "අප්‍රේල් 3, 2023 11:48", "Headline": "බදුල්ල පාසල් ක්‍රිකට් පෙළපාලි අනතුර ගැන විමර්ශනයට කමිටුවක්", "News Content": "බදුල්ලේ පාසල් ක්‍රිකට් තරගයක් අතරතුර පැවති රථ පෙළපාලියකදී කැබ් රථයක් පෙරලී සිසුන් දෙදෙනෙකු මිය යාමේ සිද්ධියට අදාළ විමර්ශනයක් සිදු කිරීම සදහා කමිටුවක් පත් කර තිබෙනවා. බදුල්ල ඌව මහාවිද්‍යාලය සහ ධර්ම දූත විද්‍යාලය අතර පැවැත්වූ වාර්ෂික ක්‍රිකට් තරගයට සමගාමීව රථ පෙලපාලියක්  සංවිධාන කර තිබුණා. එම රථ පෙළපාලියේ ගමන් කළ කැබ් රථයක් බදුල්ල නගර සභාවට අයත් හිස් ඉඩමක අනාරක්ෂිතව ධාවනය කරමින් සිටියදී පෙරළීයාම හේතුවෙන් සිසුන් 8 දෙනෙකු බරපතල තුවාල ලැබුවා. ඔවුන් බදුල්ල මහ රෝහලට ඇතුළත් කිරීමෙන් පසු සිසුන් දෙදෙනෙකු ජීවිතක්ෂයට පත් වුණා. මෙලෙස ජිවිතක්ෂයට පත්වුණේ බදුල්ල ධර්ම දූත විද්‍යාලයේ 13වන ශ්‍රේණියේ ඉගෙනුම ලබන සිසුන් දෙදෙනෙක්. බදුල්ල ධර්මදූත විද්‍යාලයේ විදුහල්පති එච් එම් සෙනරත් බණ්ඩාර මහතා සදහන් කරන්නේ අදාළ රථ පෙළපාලිය පාසල සංවිධානය කළ රථ පෙළපාලියක් නොවන බවයි. එම රථ පෙළපාලිය පිළිබද තමා දැනගත් වහාම එය විසුරුවා හැරීම සදහා බදුල්ල රථවාහන ස්ථානාධිපතිවරයා දැනුවත් කළ බවද ඒ මහතා සදහන් කරනවා. මෙම සිද්ධිය සම්බන්ධව විමර්ශනයක් සිදු කිරීම සදහා ඌව පළාත් අධ්‍යාපන ලේකම්වරයාගේ උපදෙස් මත කමිටුවක් පත්කීරිමට ද කටයුතු කර තිබෙනවා. මේ අතර සිද්ධියෙන් මිය ගිය බදුල්ල ධර්මදූත විද්‍යාලයේ ඉගෙනුම ලැබූ සිසුන් දෙදෙනාගේ අවසන් කටයුතු අද සිදුකිරීමට නියමිතයි. ", "URL": "https://www.itnnews.lk/2023/10/05/472824/", "Category": "දේශීය පුවත්", "Parent URL": null}