{"Source": "ITN news", "Timestamp": "දෙසැම්බර් 24, 2021 12:54", "Headline": "ටිකට් නැතුව දුවන කෝච්චි", "News Content": "දුම්රිය වෘත්තීය සමිති කීපයක් ආරම්භ කළ වැඩ වර්ජනය නිසා මගී ජනතාව අදත් දැඩි අපහසුතාවකට ලක්වුණා. දුම්රිය ප්‍රවේශ පත්‍ර නිකුත් කිරීමට සහ බඩු භාණ්ඩ භාර නොගැනීමට ඇතැම් වෘත්තීය සමිති කටයුතු කිරීමත් සමග දුම්රිය මගීන් නොමිලේ ගමන් කරන ආකාරය දැකගැනීමට ලැබුණා. ප්‍රවේශ පත්‍ර නිකුත් නොකෙරුණ ද දුම්රිය ගමන්වාරවල වෙනසක් සිදු නොවීම නිසා මගී ජනතාව මෙලෙස නොමිලේ ගමන් කිරීමට කටයුතු කළා. මෙය රජයට විශාල පාඩුවක් බවයි ඇතැම් මගීන් සදහන් කළේ. උසස්වීම්,  දුම්රිය සංඛ්‍යාව වැඩි කිරීම,  මගී පහසුකම් ඉහළ නැංවීම ඇතුළු ඉල්ලීම් 20 ක් මුල්කර ගනිමින් දුම්රිය සේවකයින් වැඩ වර්ජනයක නිරතවී සිටිනවා. කෙසේ වෙතත් දුම්රිය ස්ථාන කීපයක පමණක් ප්‍රවේශ පත්‍ර නිකුත්කර ඇති බවයි අප වාර්තාකරුවන් සදහන් කළේ. මඩකලපුව ප්‍රධාන දුම්රිය ස්ථානයේ ද ටිකට් නිකුත් කිරීමේ අංශය වසා දමා තිබුණා. එහෙත් මාර්ගගත ක්‍රමය ඔස්සේ ප්‍රවේශපත්‍ර ලබාදුන් බවයි දුම්රිය ස්ථානාධිපතිවරයා සදහන් කළේ. වෘත්තීය සමිති ක්‍රියාමාර්ගය පැවතිය ද උඩරට දුම්රිය මාර්ගයේ ද දුම්රිය ධාවන කටයුතු සාමාන්‍ය පරිදි සිදුවුණා. අසාධාරණ ඉල්ලීම් පාදක කර ගනිමින් මෙම වෘත්තීය සමිති ක්‍රියාමාර්ගය ගෙන ඇති බවයි දුම්රිය සාමාන්‍යාධිකාරී ධම්මික ජයසුන්දර මහතා මාධ්‍ය හමුවක් කැදවමින් සදහන් කළේ. උත්සව සමය තුළදී මගීන් අපහසුතාවට ලක්කිරීම අනුමත කළ නොහැකි බවද ඒ මහතා කියාසිටියා. පාර්සල් භාර ගැනීමෙන් ඉවත්වීමේ වෘත්තීය ක්‍රියාමාර්ගය ද තවදුරටත් ක්‍රියාත්මක වෙමින් තිබෙනවා. මේ අතර දුම්රිය සාමාන්‍ය ප්‍රවේශ පත්‍ර නිකුත් කිරීමේ රාජකාරිවලින් ඉවත් වූ දුම්රිය ස්ථානාධිපතිවරුන්ගේ සංගමය ප්‍රවාහන අමාත්‍යාංශයේ ලේකම්වරයා සමග ප්‍රවාහන අමාත්‍යාංශයේ දී  විශේෂ සාකච්ඡාවක් මේ වනවිට පැවැත්වෙනවා.     ", "URL": "https://www.itnnews.lk/2023/10/05/384726/", "Category": "දේශීය පුවත්", "Parent URL": null}