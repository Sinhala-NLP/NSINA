{"Source": "ITN news", "Timestamp": "செப்டம்பர் 30, 2022 12:33", "Headline": "மனித உரிமை பேரவையின் தீர்மானத்திற்கு எதிராக வாக்கெடுப்பு கோரப்படுமென வெளிவிவகார அமைச்சர் தெரிவிப்பு..", "News Content": "மனித உரிமை பேரவையின் தீர்மானம் நியாயமற்றதென வெளிவிவகார அமைச்சர் அலி சப்ரி தெரிவித்துள்ளார். தீர்மானம் தொடர்பில் இலங்கை வாக்கெடுப்பை கோருமெனவும் அவர் குறிப்பிட்டுள்ளார். பொருளாதார நெருக்கடியின் போது நாட்டின் கௌரவத்திற்கு அபகீர்த்தி ஏற்படுத்தும் வகையில் ஐக்கிய நாடுகள் மனித உரிமை பேரவையின் தீர்மானம் அமைந்துள்ளது. இதனால் இலங்கை தனது நட்பு நாடுகளுடன் இணைந்து தீர்மானம் தொடர்பான வாக்கெடுப்பை கோருமென அமைச்சர் அலி சப்ரி குறிப்பிட்டுள்ளார். இணையத்தளமொன்றுக்கு வழங்கிய செவ்வியின்போதே அமைச்சர் அலி சப்ரி இவ்வாறு குறிப்பிட்டுள்ளார். மனித உரிமை பேரவையின் தீர்மானம் இலங்கை அரசியலமைப்புக்கு எதிரானது. இதனால் தீர்மானத்தை ஏற்றுக்கொள்ள முடியாது. தீர்மானத்திற்கு உரிய பதில் வழங்கப்படும். வாக்கெடுப்பில் வெற்றிபெறுகின்றோமா அல்லது தோல்வியடைகின்றோமா என்பது முக்கியமல்ல. சில விடயங்களை விட்டுக்கொடுக்க முடியாதென வெளிவிவகார அமைச்சர் அலி சப்ரி குறிப்பிட்டுள்ளார்; . தீர்மானத்திற்கு எதிராக வாக்களிக்குமாறு நட்டு நாடுகளுக்கு கோரிக்கை விடுப்போம். மனித உரிமை பேரவையின் தீர்மானத்தில் பொருளாதார குற்றங்கள் என சில விடயங்கள் குறிப்பிடப்பட்டுள்ளன. பல நாடுகள் பொருளாதார நெருக்கடிகளை எதிர்கொண்டுள்ளன. இவ்வாறான சூழலில் ஐக்கிய நாடுகள் மனித உரிமைகள் பேரவை, பொருளாதார நெருக்கடி குறித்து என்ன செய்கிறதென வெளிவிவகார அமைச்சர் அலி சப்ரி கேள்வியெழுப்பியுள்ளார். ", "URL": "https://www.itnnews.lk/2023/10/05/438015/", "Category": "Breaking News,தேசிய செய்திகள்", "Parent URL": null}