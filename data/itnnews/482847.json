{"Source": "ITN news", "Timestamp": "මැයි 13, 2023 13:45", "Headline": "හමුදාමය සහයෝගීතාව වැඩිදියුණු කිරීමට ඊජිප්තු තානාපතිගේ අවධානය", "News Content": "ඊජිප්තුවේ තානාපති මජෙඩ් මුස්ලෙහ් මහතා ඊයේ කෝට්ටේ ශ්‍රී ජයවර්ධනපුර ආරක්‍ෂක අමාත්‍යාංශයේ දී ආරක්‍ෂක ලේකම් ජෙනරල් කමල් ගුණරත්න මහතා හමුවුණා. ආරක්‍ෂක ලේකම් ජෙනරල් ගුණරත්න මහතා ඊජිප්තු තානාපතිවරයා වෙත උණුසුම් පිළිගැනීමක් පිරිනැමූ අතර ද්විපාර්ශ්වික වැදගත් සහ අන්‍යෝන්‍ය වශයෙන් අදාළ කරුණු පිළිබඳව සුහද සාකච්ඡාවක නිරත වුණා. ආර්ථිකය ස්ථාවර කිරීම සඳහා ශ්‍රී ලංකා රජය ගෙන ඇති ක්‍රියාමාර්ග පිළිබඳව අදහස් දැක්වූ ඊජිප්තු තානාපතිවරයා දෙරට අතර හමුදා සහයෝගීතාව වැඩිදියුණු කිරීමේ මාර්ග පිළිබඳව වැඩිදුරටත් සාකච්ඡා කළා. අනතුරුව මෙම අවස්ථාව සනිටුහන් කරමින් සමරු තිළිණ හුවමාරුවක් ද සිදු වුණා. ආරක්‍ෂක අමාත්‍යාංශයේ හමුදා සම්බන්ධතා නිලධාරි බ්‍රිගේඩියර් ධම්මික වෙලගෙදර ද මෙම අවස්ථාවට සහභාගි වුණා.     ", "URL": "https://www.itnnews.lk/2023/10/05/482847/", "Category": "දේශීය පුවත්", "Parent URL": null}