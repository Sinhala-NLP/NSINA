{"Source": "ITN news", "Timestamp": "ජනවාරි 1, 2022 12:35", "Headline": "නව සෞඛ්‍ය මාර්ගෝපදේශ නිකුත් කෙරෙයි", "News Content": "ජනවාරි මාසය සදහා බලපැවැත්වෙන පරිදි නව සෞඛ්‍ය මාර්ගෝපදේශ මාලාවක් නිකුත් කිරීමට සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා කටයුතු කළා. සෞඛ්‍ය අමාත්‍යාංශය නිකුත්කර ඇති නව මාර්ගෝපදේශවලට අනුව විවාහ මංගල උත්සව සදහා උත්සව ශාලාවේ ආසන ධාරිතාවෙන් සියයට පනහකට අවසර හිමිවී ඇති අතර එළිමහන් ස්ථාන විවාහ මංගල උත්සව සදහා යොදා ගැනීමට කටයුතු කරන්නේ නම් වඩාත් උචිත බවට නිර්දේශකර තිබෙනවා. ආපන ශාලා,  ඖෂධ සැල්,  සුපිරි වෙළෙදසැල් සදහා වරකට ඇතුළත් කරගත හැකි පුද්ගලයින් සංඛ්‍යාව ද එහි ධාරිතාවෙන් සියයට පනහකට සීමා කළ යුතු වනවා. සතිපොල,  විවෘත වෙළෙදසැල් සහ ජංගම අලෙවි කිරීම් ආදිය ද සෞඛ්‍ය බලධාරීන්ගේ අධීක්ෂණයට යටත්ව සිදුකළ යුතු වනවා. සිනමා සහ නාට්‍ය ශාලාවල ධාරිතාවෙන් සියයට 75 ක් නොයික්මවන ආකාරයට පුද්ගලයින් කැදවීමට නව මාර්ගෝපදේශ අනුව ඉඩ සැළසෙනවා. රූපලාවන්‍යාගාර,  කොණ්ඩ කපන ස්ථාන ආදිය පවත්වාගෙන යාමට හැකි වන්නේ ගණුදෙනුකරුවන් කලින් වෙන්කරන ලද වේලාවල්වලට අනුවයි. පොදු ප්‍රවාහන සේවා භාවිත කිරීමේදී ආසන සංඛ්‍යාව අනුව මගීන් රැගෙන යා යුතු වනවා. වායුසමීකරණය කරන ලද වාහන වල මගී ප්‍රවාහනය සිදුකිරීමේ දී වා කවුළු විවර කිරීමට පියවර ගත යුතුයි. අනවශ්‍ය ගමන් බිමන් යාමෙන් සහ නිවසින් බැහැරට යාමෙන් හැකිතාක් වළකින ලෙස ද සෞඛ්‍ය අංශ ජනතාවගෙන් ඉල්ලා සිටිනවා.             ", "URL": "https://www.itnnews.lk/2023/10/05/386104/", "Category": "දේශීය පුවත්", "Parent URL": null}