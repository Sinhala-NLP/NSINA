{"Source": "ITN news", "Timestamp": "මැයි 11, 2023 11:41", "Headline": "කළුතර සිසුවියන් 16 දෙනෙකුට ලිංගික අතවර කළ ගුරුවරයා අත්අඩංගුවට", "News Content": "කළුතර ප්‍රදේශයේ පාසල් සිසුවියන් 16 දෙනෙකුට ලිංගික අතවර සිදුකළ බව කියන උපකාරක පන්ති ගුරුවරයා අත්අඩංගුවට ගෙන තිබෙනවා. සැකකරුගෙන් අපයෝජනයට ලක් වූ තවත් දැරියන් සිටී නම් ඒ පිළිබද පැමිණිලි කරන ලෙස කළුතර ළමා හා කාන්තා අපයෝජන නිවාරණ කාර්යාංශය ඉල්ලා සිටිනවා. උපකාරක පන්ති ගුරුවරයා දැරියන්ට ලිංගික අතවර කරන අතරතුර සිදුකළ වීඩියෝ පටිගත කිරීම් 16ක් සම්බන්ධයෙන් තොරතුරු හෙළිව ඇති බව කළුතර ළමා හා කාන්තා අපයෝජන නිවාරණ කාර්යාංශය පවසනවා. ඒවා නිරීක්ෂණය කරමින් අගතියට පත් දැරියන් සොයා විමර්ශන සිදුකරන බව කළුතර කොට්ඨාස ළමා හා කාන්තා අපයෝජන නිවාරණ කාර්යාංශය පවසනවා. කළුතර උතුර ගාලුපාරේ පෞද්ගලික පන්ති පවත්වන මෙම සැකකාර ගුරුවරයා කුඩා කණ්ඩායම් වශයෙන් වෙනත් ස්ථානවල පන්ති පවත්වා එහි දැරියන් ද අපයෝජනයට ලක්කර ඇත්ද යන්න පිළිබදව ද පරීක්ෂණ කණ්ඩායම්වල අවධානය යොමුව තිබෙනවා. නිවෙස්වලට යාමට ප්‍රවාහන පහසුකම් නොමැති අවස්ථාවලදී ඔවුන් නිවෙස්වලට ඇරලවන මුවාවෙන් සිය මෝටර් රථයේ නංවාගෙන පාළු පෙදෙස්වලදී මෝටර් රථය තුළම අතවර කර ඇති බව හෙළිව තිබෙනවා. එසේම නිවෙස්වල කිසිවෙකුත් නොමැති අවස්ථාවලදී සූම් තාක්ෂණය ඔස්සේ ලිංගික අවයව පෙන්වමින් දරුවන් වරදට පොළඹවා ගැනීමට උත්සාහ කර ඇති බවද පොලිසිය පවසනවා. සැකකාර ගුරුවරයා අනියම් සබඳතා පවත්වන බවට ඔහුගේ නීත්‍යානුකූල බිරිඳ කළුතර උතුර පොලීසියට පැමිණිල්ලක් ද ඉදිරිපත් කර ඇති අතර ඇය සැකකරුගේ ලැප්ටොප් පරිගණකය පරීක්ෂා කිරීමේ දී දැරියන් අපයෝජනයට ලක්කරන දර්ශන ගබඩා කර ඇති බව නිරීක්ෂණය වී තිබෙනවා. ඒ සම්බන්ධයෙන් දෙමව්පියන් දැනුවත් කර ඇති බවද පොලීසිය සඳහන් කළා. අගතියට පත් දැරියන් මෙන්ම දෙම්ව්පියන් ද ඉදිරිපත්වීමේ මැලිකමක් දක්වන බවත් එසේ අගතියට පත් දැරියන් සිටීනම් කළුතර පොලීසිය අසල පිහිටි ළමා හා කාන්තා අපයෝජන නිවාරණ කාර්යාංශය වෙත පැමිණිලි කරන ලෙසයි පොලීසිය වැඩිදුරටත් ඉල්ලා සිටින්නේ. සැකකරු මේ වන විට කළුතර දකුණ පොලිසියට භාර දී ඇති අතර ඔහු අද දිනයේදී කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.     ", "URL": "https://www.itnnews.lk/2023/10/05/482245/", "Category": "Breaking News,දේශීය පුවත්", "Parent URL": null}