{"Source": "ITN news", "Timestamp": "මාර්තු 8, 2023 11:47", "Headline": "මහින්දගේ විදෙස් ගමන් තහනම තාවකාලිකව ඉවත් කෙරේ", "News Content": "හිටපු ජනාධිපති මහින්ද රාජපක්ෂ මහතාගේ විදෙස් ගමන් තහනම තාවකාලිකව ඉවත් කර තිබෙනවා. එම තහනම අප්‍රේල් 20 වනදා සිට 31 වනදා දක්වා ඉවත් කරන ලෙසයි කොටුව මහේස්ත්‍රාත්වරයා නියෝග කළේ. අරගලකරුවන්ට පහර දුන් බව කියන සිද්ධිය සම්බන්ධයෙනුයි මහින්ද රාජපක්ෂ මහතාට විදෙස් ගමන් තහනමක් පනවා තිබුණේ. දකුණු කොරියාවේ පැවැත්වෙන සමුළුවක් සඳහා සහභාගී වීමට අවසර දෙන ලෙස ඒ මහතා අධිකරණයෙන් ඉල්ලීමක් කර තිබෙනවා. ඒ අනුවයි ඔහුගේ තාවකාලික විදෙස් ගමන් තහනම් ඉවත් කිරීමට අධිකරණය අවසර ලබා දුන්නේ. මේ අතර මෙම නඩුවට අදාළව විදෙස් ගමන් තහනම් කර ඇති පාර්ලිමේන්තු මන්ත්‍රී මිලාන් ජයතිලක මහතාටද මාර්තු 10 වනදා සිට සති දෙකක කාලයක් විදේශගතවීමට අධිකරණය අවසර ලබා දුන්නා. ඒ ජාත්‍යන්තර සමුළුවක් සඳහා සහභාගී වීමට විදෙස්ගතවීම පිණිස කළ ඉල්ලිමකට අනුවයි. මෙම නඩුවේ සෙසු සැකකරුවන් වන සනත් නිශාන්ත, ජොන්ස්ටන් ප්‍රනාන්දු යන මන්ත්‍රීවරුන් ඇතුළු 36 දෙනෙකු අධිකරණය හමුවේ අද පෙනී සිටියා. ", "URL": "https://www.itnnews.lk/2023/10/05/466293/", "Category": "Breaking News,දේශීය පුවත්", "Parent URL": null}