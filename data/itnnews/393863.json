{"Source": "ITN news", "Timestamp": "පෙබරවාරි 8, 2022 11:52", "Headline": "අධිවේගී මාර්ගවල සිදුවන රිය අනතුරු වලක්වා ගැනීමට අවශ්‍ය පියවර ගන්නැයි පොලීසියට උපදෙස්", "News Content": "මාස 6 ක් ඇතුලත අධිවේගී මාර්ගවල සිදුවන රිය අනතුරු වලක්වා ගැනීමට අවශ්‍ය පියවර ගන්නා ලෙසට ජ්‍යෙෂ්ඨ පොලිස් අධිකාරී චින්තක ගුණරත්න මහතාට මහාමාර්ග අමාත්‍ය ජොන්ස්ටන් ප්‍රනාන්දු මහතා උපදෙස් ලබා දුන්නේය. අමාත්‍යවරයා මේ බව පවසා සිටියේ අධිවේගී මාර්ග මෙහෙයුම් නඩත්තු සහ කළමනාකරණ අංශයේ සහ අධිවේගී මාර්ගවල ස්ථාපිත කර ඇති පොලිස් ඒකකවල නිලධාරින් සමඟ අමාත්‍යාංශයේ පැවති සාකච්ඡාවකදීය. ශ්‍රී ලංකාවේ අධිවේගී මාර්ග පද්ධතිය තුළ මේ වන විට බහුල වශයෙන් රිය අනතුරු සිදු වන අතර 2020 වර්ෂයට සාපේක්ෂව 2021 වර්ෂය තුළ සිදු වූ රිය අනතුරු සංඛ්‍යාවේ සීඝ්‍ර වර්ධනයක් පෙන්නුම් කරන බව මහාමාර්ග අමාත්‍ය ජොන්ස්ටන් ප්‍රනාන්දු මහතා ප්‍රකාශ කරයි. 2021 වසර තුළදී ශ්‍රී ලංකාවේ අධිවේගී මාර්ගයන්වල පින්නදූව , අපරැක්ක , කුරුඳුගහහැතැක්ම, අගුණකොලපැලැස්ස ,අතුරුගිරිය සහ ගැලනිගම යන ස්ථානයන් හිදී මාරක රිය අනතුරු 07 සිදු වී ඇත. එයින් 09 දෙනෙක් ජීවිතක්ෂයට පත් වී ඇත. 2021 වර්ෂයේ දී අධිවේගී මාර්ග වල සිදු වූ සමස්ථ රිය අනතුරු සංඛ්‍යාව 461 වේ. 2020 වර්ෂය තුළ අධිවේගී මාර්ග වල මාරක රිය අනතුරු ද සහිතව සිදු වූ සමස්ත රිය අනතුරු සංඛ්‍යාව 308 කි. 2020 වර්ෂය තුළ මාරක රිය අනතුරු 05 ක් ගැලනිගම සහ කුරුඳුගහහැතැක්මේදී සිදු වූ අතර එයින් 05 දෙනෙකු ජීවිතක්ෂට පත් ඇත. අධිවේගී මාර්ගවල සිදු වූ රිය අනතුරුවලින් බහුතරයක් සිදු වී ඇත්තේ රියදුරුට නින්ද යාම නිසා බැවින් රියදුරන්ට අධිවේගී මාර්ග වල ගිමන් හැරීම සඳහා ගිමන් හරින ස්ථාන ඉදිකිරීම කෙරෙහි අමාත්‍ය ජොන්ස්ටන් ප්‍රනාන්දු මහතාගේ අවධානය යොමු විය. බීමත්ව රිය පැදවීම , අපරික්ෂාකාරී සහ අන්තරාදායක ලෙස රිය පැද වීම , වේග සීමා උල්ලංඝණය කිරීම , ආසන පටි නොපැලඳ ධාවන කිරීම , ජංගම දුරකථනයෙන් කථා කරමින් රිය ධාවන කිරීම , ආදායම් බලපත්‍ර නොමැතිව ධාවන කිරීම වැනි ක්‍රියා සිදු කළ රියදුරන් අධිවේගී මාර්ගවල පිටවීමේ දොරටු අසල අත්අඩංගුවට ගෙන ඔවුන්ට විරුද්ධව 2021 වර්ෂයේ දී නඩු 79,904 ක් නඩු පවරා ඇත. 2020 වර්ෂයේ නඩු 66,252 ක් පවරා තිබීම යනාදී කරුණු පිළිබඳව ද මෙහිදී අධිවේගී මාර්ගයේ ස්ථාපිත පොලිස් ඒකකවල නිලධාරීන් විසින් අමාත්‍යවරයා දැනුවත් කරන ලදහ. ", "URL": "https://www.itnnews.lk/2023/10/05/393863/", "Category": "දේශීය පුවත්", "Parent URL": null}