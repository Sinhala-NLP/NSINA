{"Source": "ITN news", "Timestamp": "පෙබරවාරි 28, 2023 14:13", "Headline": "කෝටි 23ක කොකේන් මෙරටට ගෙනැවිත් තිබූ අමුතුම විදිහ", "News Content": "රුපියල් කෝටි විසි තුනක් පමණ වටිනා කොකේන් මත්ද්‍රව්‍ය තොගයක් රැගත් විදේශීය තරුණියක් අද (28) උදෑසන කටුනායක ගුවන් තොටුපළ පැමිණීමේ පර්යන්තයේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක , නියෝජ්‍ය රේගු අධ්‍යක්ෂ ( නීති කටයුතු ) සුදත්ත සිල්වා මහතා පවසනවා. ඇය 26 හැවිරිදි බොලීවියානු ජාතික තරුණියක් ඇය අද (28) උදෑසන 08.30 ට ඩුබායි සිට එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණා. ඇය විසින් එක් ගමන් මල්ලක් පමණක් රැගෙන විත් තිබූ අතර , ඒ තුළ ඇඳුම් , රෙදිපිළි සහ බෑගයේ ඇතුළත වූ රෙදි වලින් නිම කර ඇති සාක්කු ඇතුළු කොටස් කොකේන් දියරයකින් පොගවා මෙම මත්ද්‍රව්‍ය තොගය ද්‍රාවණයක් සේ සකස් කර ගෙනැවිත් තිබෙනවා. මෙසේ රැගෙන විත් ඇති කොකේන් ද්‍රාවණය තුළ කොකේන් මත්ද්‍රව්‍ය සාන්ද්‍රනය ඉහළ මට්ටමක පවතින බව රේගු මත්ද්‍රව්‍ය පාලන අංශයේ නිලධාරීවරයෙකු ප්‍රකාශ කළේ. මෙසේ කොකේන් මත්ද්‍රව්‍ය ද්‍රාවණය තුළ පොඟවා ඇති රෙදිපිළි වලින් මෙම කොකේන් මත්ද්‍රව්‍ය ඉවත් කර ගැනීම සඳහා තවත් වෙනත් රසායනික ද්‍රව්‍යයක් යෙදී මෙන් පසුව මෙම ජාවාරම්කරුවන් , කොකේන් මත්ද්‍රව්‍ය ප්‍රමාණය ඉතා සූක්ෂම ආකාරයට ඉවත් කර ගැනීමේ තාක්ෂණික ක්‍රමයක් භාවිතා කරන බව රේගු මත්ද්‍රව්‍ය පාලන අංශයේ නිලධාරීන් අනාවරණය කර ගෙන තිබෙනවා. මෙසේ අත් අඩංගුවට ගෙන ඇති කොකේන් මත්ද්‍රව්‍ය තොගය කිලෝ ග්‍රෑම් 04 යි ග්‍රෑම් 600 ක් බර වන අතර ඒවායේ වටිනාකම රුපියල් මිලියන 230 ක් හෙවත් රුපියල් කෝටි විසි තුනක්.. ඇයගේ පළමු විදේශ සංචාරය මෙය වන අතර , මෙම මාසයේ බොලීවියානු රජය විසින් නිකුත් කර ඇති ඇයගේ පළමු ගුවන් ගමන් බලපත්‍රය ද මෙය බව රේගු නිලධාරීන් සිදු කළ මූලික විමර්ශන වලදී අනාවරණය වී තිබෙනවා. ඇය මෙම මත්ද්‍රව්‍ය තොගය රැගෙන බ්‍රසීලයෙන් ගමන් ආරම්භ කර ඩුබායි වෙත පැමිණ ඇති බවද සඳහන්. එතැන් සිට ඇය මෙම එමිරේට්ස් ගුවන් සේවයේ ගුවන් යානයෙන් කටුනායක ගුවන් තොටුපළ වෙත පැමිණ තිබුණා. ඇයට මෙම මත්ද්‍රව්‍ය තොගය ශ්‍රී ලංකාවට ප්‍රවාහනය කර දීම සදහා ඇමෙරිකානු ඩොලර් 500 ක මුදලක් හිමි වීමට නියමිතව තිබූ අතර , ඇය මෙම මත්ද්‍රව්‍ය තොගය සහිත ගමන් මල්ල කටුනායක ගුවන් තොටුපළ පර්යන්ත ගොඩනැගිල්ලෙන් පිටතට පැමිණ ලබා දෙන දුරකථන ඇමතුමකට් අනුව කිසියම් පුද්ගලයෙකු පැමිණ භාර ගැනීමට නියමිතව තිබූ බව ඇය රේගු නිලධාරීන් හමුවේ වැඩිදුරටත් ප්‍රකාශ කර තිබෙනවා.   ", "URL": "https://www.itnnews.lk/2023/10/05/464010/", "Category": "දේශීය පුවත්", "Parent URL": null}