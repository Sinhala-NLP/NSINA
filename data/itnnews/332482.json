{"Source": "ITN news", "Timestamp": "අප්‍රේල් 20, 2021 10:10", "Headline": "දුර්ලභ ගණයේ අම්බර් කිලෝග්‍රෑම් දෙක හමාරක් අත්අඩංගුවට", "News Content": "විශේෂ කාර්ය බලකාය ඊයේ දිනයේ දී වැටලීම් කීපයක්ම සිදුකර තිබෙනවා. දුර්ලභ ගණයේ අම්බර් කිලෝග්‍රෑම් දෙක හමාරක් අත්අඩංගුවට ගැනීමද ඒ අතර වනවා. තල්මසුන්ගෙන් ලබාගන්නා අම්බර් නැමති දෙය ඉහළ වටිනාකමක් ඇති ද්‍රව්‍යක් බවයි පැවසෙන්නේ. රුපියල් කෝටි දෙකකට‌ ආසන්න වටිනාකමකින් යුත් මෙම අම්බර් තොගය අත්අඩංගුවට ගැණුනේ ඊයේ පස්වරුවේයි. විශේෂ කාර්ය බලකායේ මුලතිව් කදවුරේ නිලධාරීන්ට මුලතිව් ගුවන් හමුදා බුද්ධි අංශය ලබාදුන් තොරතුරකට අනුවයි වැටලීම සිදු කෙරුණේ. බලපත්‍ර නොමැතිව මෝටර් රථයකින් අම්බර් ප්‍රවාහනය කළ පුද්ගලයින් තුන් දෙනෙකු සමග කාන්තාවක මෙහිදී අත්අඩංගුවට ගෙන තිබෙනවා. ඔවුන් වැඩිදුර විමර්ශන සදහා ඔඩ්ඩුසුඩාන් වනජීවි කාර්යාලය වෙත භාරදීමටයි කටයුතු කර ඇත්තේ. මේ අතර විශේෂ කාර්ය බලකාය හම්බෙගමුව ප්‍රදේශයේ දී ගංජා හේන් දෙකක් වටලා තිබෙනවා. අදාළ ගංජා හේන් දෙක පිළිබද වැඩිදුර විමර්ශන කටයුතු සදහා හම්බෙගමුව පොලිසියට භාරදුන් බවයි විශේෂ කාර්ය බලකාය සදහන් කරන්නේ. මෙම හේන් දෙකෙහි ගංජා පැල 5000 ක් පමණ තිබූ බවද පොලිසිය සදහන් කරනවා.   ", "URL": "https://www.itnnews.lk/2023/10/05/332482/", "Category": "දේශීය පුවත්", "Parent URL": null}