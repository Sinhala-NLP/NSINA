{"Source": "ITN news", "Timestamp": "අප්‍රේල් 12, 2023 18:11", "Headline": "ශ්‍රී ලංකාව හා ඕමානය අතර තුන්වන වටයේ දේශපාලන උපදේශන සාකච්ඡා", "News Content": "ශ්‍රී ලංකාව හා ඕමානය අතර තුන්වන වටයේ දේශපාලන උපදේශන ඊයේ පැවැත්වුණා. ශ්‍රී ලංකාව හා ඕමානය අතර ද්වීපාර්ශ්වික සබදතා තවදුරටත් ශක්තිමත් කර ගැනීම සහ අන්‍යෝන්‍ය වශයෙන් වැදගත් කරුණු පිළිබද අදහස් හුවමාරුකර ගැනීම සදහායි මෙම දේශපාලන උපදේශන පැවැත්වුණේ. දෙරට අතර සමීප හා මිත්‍රශීලී සබදතා තවදුරටත් තහවුරු කරමින් අන්‍යෝන්‍ය ප්‍රතිලාභ සදහා පවත්නා සබදතා තවදුරටත් වැඩිදියුණු කිරීම හා පුළුල් කිරීම පිළිබදව මෙහිදී සාකච්ඡා කෙරුණා. කෘෂිකර්මය, සංචාරක, අධ්‍යාපන, උසස් අධ්‍යාපන, ධීවර, වෙළද, ආයෝජන, රැකියා ප්‍රවර්ධන ඇතුළු ක්ෂේත්‍ර ගණනාවක නව අවස්ථා පිළිබදව ද මෙහිදී අවධානය යොමු කෙරුණා. එමෙන්ම නව ද්වීපාර්ශ්වික ගිවිසුම් හා අවබෝධතා ගිවිසුම්වලට එළඹීමටත් හදුනාගත් ක්ෂේත්‍රවල සහයෝගීතාව තහවුරු කිරීම සදහා පවත්නා ගිවිසුම් නැවත සලකා බැලීමටත් මෙහිදී යෝජනා කෙරුණා. විදේශ කටයුතු අමාත්‍යංශයේ කන්සියුලර්, මැදපෙරදිග සහ අප්‍රිකා කලාපයේ සබදතා පිළිබද අතිරේක ලේකම් යූ එල් එම් ජවුහාර් මහතා ශ්‍රී ලංකා දූත පිරිසේ ප්‍රධානත්වය හෙබවූවා. ඕමාන දූතපිරිසේ ප්‍රධානත්වය හෙබවූයේ එරට විදේශ කටයුතු අමාත්‍යංශයේ ජාත්‍යන්තර සහයෝගීතා දෙපාර්තමේන්තුවේ ප්‍රධානී ශෙයික් හමාඩ් බින් සයිෆ් අල් රවාහියි. ඕමානයේ ශ්‍රී ලංකා තානාපති සබරුල්ලහ් කාන්,දෙරටේ විදේශ අමාත්‍යංශයන්හි ජ්‍යෙෂ්ඨ නිලධාරීන් ඇතුලු පිරිසක් මෙම සාකච්ඡාවට සහභාගි වුණා. දෙරට අතර දේශපාලන උපදේශන   4වන වටය ලබන වසරේ ශ්‍රී ලංකාවේදී පැවැත්වීමට නියමිතයි.     ", "URL": "https://www.itnnews.lk/2023/10/05/475225/", "Category": "දේශීය පුවත්", "Parent URL": null}