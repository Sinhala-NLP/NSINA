{"Source": "ITN news", "Timestamp": "ජූලි 23, 2022 13:07", "Headline": "QR අත්හදා බැලීම අද රටපුරාම ඇරඹෙයි", "News Content": "කිව් ආර් කේත ක්‍රමයට අනුව ඉන්ධන ලබාදීමේ ක්‍රමවේදය අද දිනයේ තෝරා ගත් ඉන්ධන පිරවුම්හල් කිහිපයක දිවයින පුරා ක්‍රියාත්මක කරනවා. ඉන්ධන බෙදා හැරීම විධිමත් කිරීම හා සීමා කිරීම අරමුණු කරගනිමින් කිව් ආර් කේත ක්‍රමය ආරම්භ කෙරුණා. ඒ අනුව ලක්ෂ 30 කට අධික වාහන සංඛ්‍යාවක් කිව් ආර් කේත ලබා ගැනීමට ලියාපදිංචි වී තිබෙනවා. මෙම ක්‍රමය යටතේ ඉන්ධන ලබාදීම පිළිබද පෙරහුරු වැඩසටහන් කොළඹ දිස්ත්‍රික්කයේ තෝරා ගත් ඉන්ධන පිරවුම්හල්වල ක්‍රියාත්මක කෙරුණා. එය තවදුරටත් ව්‍යාප්ත කරමින් අද දිනයේ දිවයිනේ දිස්ත්‍රික් 25 කම කිව් ආර් කේත ක්‍රමය යටතේ තෝරා ගත් ඉන්ධන පිරවුම්හල් 25 ක් හරහා නිකුත් කිරීම සිදු වනවා. වාහනවල අංක තහඩුවේ ඇති අවසන් ඉලක්කමට අනුව ඉන්ධන නිකුත් කිරීම අද දිනයේද සිදුවුණා. ඒ අනුව 0, 1 සහ 2 යන අවසන් අංකවලට ඉන්ධන ලබාදීමයි අද දිනයේ සිදු කෙරෙන්නේ. කෙසේ වුවද බොහෝ ඉන්ධන පිරවුම්හල් අසල මෙම අංකය සහිත වාහන ඊයේ දිනයේ සිටම පෝලිම්වල නවතා ඇති ආකාරය දක්නට ලැබෙනවා. එමෙන්ම අදාළ ඉලක්කමට අනුව ඉන්ධන ලබා ගැනීමට පිරවුම්හල වෙත ගිය ඇතැම් අයට එම පිරවුම්හලට ඉන්ධන නොලැබීම හේතුවෙන් අදාළ දිනයේදී ඉන්ධන ලබා ගැනීමට නොහැකිවීමේ සිදුවීම් රැසක්ද වාර්තා වනවා. මේ අනුව ඉන්ධන බවුසරය නොපැමිණීම හේතුවෙන් අදාළ දිනයේ ඉන්ධන ලබා ගැනීමට පැමිණි අයගේ පෝලිම මෙන්ම ඊට පසු දින අදාළ අංකය සහිත අයද තවත් පෝලිමක රැදී සිටින තත්ත්වයකුයි පවතින්නේ. මේ පිළිබදවද අදාළ අංශ දැනුවත් වී ගැටලු අවම කිරිමට කඩිනම් පියවර ගත යුතු බවයි ඉන්ධන පාරිභෝගිකයන් ඉල්ලා සිටින්නේ. ඇතැමුන් වාහන අංක වෙනස් කරමින් ඉන්ධන ලබා ගැනීමට පැමිණීමේ සිදුවීම් රැසක්ද වාර්තා වනවා. එවැනි වාහන හදුනා ගැනීම සදහා පස්සර පොලිසිය පියවර ගෙන තිබෙනවා. මෘදුකාංගයක් ආධාරයෙන් මෙසේ අංක වෙනස් කළ වාහන හදුනා ගැනිමටයි පොලිසිය ක්‍රියා කර ඇත්තේ. ව්‍යාජ ලෙස වාහන අංක සකස් කර ඉන්ධන ලබා ගැනීමට තවදුරටත් පැමිණියහොත් ඔවුන්ට එරෙහිව නීතිමය ක්‍රියාමාර්ග ගන්නා බව පස්සර පොලිසිය සදහන් කරනවා.     ", "URL": "https://www.itnnews.lk/2023/10/05/424546/", "Category": "දේශීය පුවත්", "Parent URL": null}