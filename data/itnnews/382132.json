{"Source": "ITN news", "Timestamp": "දෙසැම්බර් 11, 2021 10:10", "Headline": "මත්ද්‍රව්‍ය කිලෝග්‍රෑම් 250ක් සමඟ විදේශිකයින් 06 දෙනෙකු නාවික හමුදා භාරයට", "News Content": "ජාත්‍යන්තර මුහුදේ සිදුකළ මෙහෙයුමක දී මත්ද්‍රව්‍ය කිලෝග්‍රෑම් 250 කට ආසන්න ප්‍රමාණයක් ප්‍රවාහනය කරමින් තිබූ විදේශීය ධීවර යාත්‍රාවක් සමඟ විදෙස් සැකකරුවන් 6 දෙනෙකු  අත්අඩංගුවට ගැනීමට නාවික හමුදාව සමත්වුණා. නාවික හමුදාවට ලද බුද්ධි තොරතුරක් මත පොලිස් මත්ද්‍රව්‍ය නාශක කාර්යාංශය හා නාවික හමුදාව එක්ව සිදුකළ මෙහෙයුමකදී නාවික සැතපුම් 900 ක් දුරින් වූ ජාත්‍යන්තර මුහුදේ දීයි මෙම මත්ද්‍රව්‍ය තොගය සහ සැකකරුවන් අත්අඩංගුවට ගෙන තිබෙන්නේ. මත්ද්‍රව්‍ය තොගය සහ සැකකරුවන් හයදෙනා නාවික හමුදා නෞකාවකින්  ගොඩබිමට රැගෙන එමින් පවතිනවා. මෙහිදී අත්අඩංගුවට ගන්නා ලද මත්ද්‍රව්‍ය තොගයට අමතරව වසරේ ගෙවීගිය කාලය තුළදී පමණක් රුපියල් බිලියන 13 දශම එකයි හයකට අධික වටිනාකමින් යුත් මත්ද්‍රව්‍ය අත්අඩංගුවට ගැනීමට නාවික හමුදාව සමත්වී තිබෙනවා. මෙම මත්ද්‍රව්‍ය තොගය හා සැකකරුවන් ඉදිරි විමර්ශන හා නීතිමය කටයුතු සදහා පොලිස් මත්ද්‍රව්‍ය නාශක කාර්යාංශය වෙත භාරදීමට නියමිතයි.           ", "URL": "https://www.itnnews.lk/2023/10/05/382132/", "Category": "Breaking News,දේශීය පුවත්", "Parent URL": null}