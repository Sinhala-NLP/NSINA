{"Source": "ITN news", "Timestamp": "ඔක්තෝබර් 31, 2022 11:52", "Headline": "ද.කොරියාවේදී මියගිය ශ්‍රී ලාංකිකයාගේ දේහය ගෙන්වා ගැනීමට දෙමව්පියන් ගත් උත්සාහය", "News Content": "දකුණු කොරියාවේ ඇතිවූ තෙරපීමෙන් මියගිය මුනව්වර් මුහම්මද් ජිනාත්ගේ දේහය මෙරටට ගෙන්වා ගැනීම සම්බන්ධයෙන් වන ලිපියක් විදේශ අමාත්‍යංශයේ මහනුවර පිහිටි ප්‍රාදේශීය කවුන්සිලයට ලබාදීමට ඔහුගේ දෙමව්පියන් අද කටයුතු කළා. දකුණු කොරියාවේ සෝල් අගනුවර හැලොවීන් සැමරුම අතරතුර ඇතිවූ තෙරපීමකින් මියගිය පුද්ගලයින් අතර ශ්‍රී ලාංකිකයෙකු ද සිටින බවට ඊයේ තහවුරු කෙරුණා. මෙම සිද්ධියෙන් මියගියේ මහනුවර පාතදුම්බර උඩතලවින්න ප්‍රදේශයේ පදිංචිකරුවෙකු වූ මුනච්වර් මුහම්මද් ජිනාත් නැමැති 27 හැවිදිරි තරුණයෙක්. ඔහු වසර දෙකක කාලයක් කොරියාවේ රැකියාවක නිරත ව සිට මීට වසර දෙකකට පෙර මෙරටට පැමිණ විවාහ වී යළි කොරියාව බලා පිටත්ව ගිය බවයි පවුලේ ඥාතීන් පවසන්නේ. ඔහුගේ දේහය මෙරටට රැගෙන ඒම සම්බන්ධයෙන් වන ඉදිරි කටයුතු සඳහා පවුලේ ඥාතීන් විදේශ අමාත්‍යංශයේ මහනුවර ප්‍රාදේශීය කොන්සියුලක් කාර්යාලයට අද ලිපියක් භාරදුන්නා. දකුණු කොරියාවේ තෙරපීමෙන් මියගොස් ඇති සංඛ්‍යාව මේ වනවිට 154 ක් දක්වා ඉහළ ගොස් තිබෙනවා. තුවාල ලැබූවන්ගේ සංඛ්‍යාව ද 133 දක්වා ඉහළ ගොස් ඇති අතර 37 කගේ ගතත්ත්වය බරපතල බවයි එරට වාර්තා සඳහන් කරන්නේ. තුවාල ලැබූවන් අතර ශ්‍රී ලාංකිකයින් සිටීද යන්න සොයා බැලීමට විදේශ කටයුතු අමාත්‍යංශය එරට තානාපති කාර්යාල නිලධාරීන් සමග නිරන්තරයෙන් සබදතා පවත්වන බවයි අමාත්‍යංශය සඳහන් කළේ. සිද්ධියෙන් මියගිය පුද්ලයින් අතර විදෙස් රටවලින් පැමිණි 26 දෙදෙනකු ද වනවා. දකුණු කොරියාවේ සෝල් නුවරදී සැම සෙනසුරාදා දිනයකදී මෙවැනි රාත්‍රී සාද පැවැත්වෙන අතර මෙම හැලොවින් උත්සවයේ දී සිදුවූ සිද්ධිය සම්බන්ධයෙන් පරීක්ෂන ආරම්භ කර ඇති බවයි එරට බලධාරීන් පවසන්නේ.     ", "URL": "https://www.itnnews.lk/2023/10/05/443371/", "Category": "Breaking News,නවතම පුවත්", "Parent URL": null}