{"Source": "ITN news", "Timestamp": "අප්‍රේල් 2, 2023 08:44", "Headline": "ගොවීන්ට රුපියල් මිලියන 657ක වන්දි මුදල් ලබා දීලා", "News Content": "2021 මහ කන්නයේ සේනා දළඹු හානිය හා වී වගා හානි සිදු වූ ගොවීන්ට රුපියල් මිලියන 657ක් වගා හානි වන්දි වශයෙන් ලබා දී අවසන් කර ඇතැයි කෘෂිකාර්මික හා ගොවිජන රක්ෂණ මණ්ඩලය පවසනවා මීට අමතරව 2021 යල කන්නයේ ගොවීන් පිරිසකට ද සිදු වූ වගා හානි සඳහා වන්දි ලබා දීම අරඹා ඇති අතර එම කටයුතු පසුගිය සෙනසුරාදා ත්‍රිකුණාමලයෙන් ආරම්භ වූ බවයි කෘෂි ක්‍රම අමාත්යංශය සඳහන් කළේ. එහි දී ගොවීන් 13 දෙනෙකුට රුපියල් 80,000 බැගින් වන්දි මුදල් ප්‍රදානය කිරීම කෘෂිකර්ම අමාත්‍ය මහින්ද අමරවීර මහතා අතින් ත්‍රිකුණාමලය දිස්ත්‍රික් ලේකම් කාර්යාලයේ දී සිදු වුණා. 2021 මහ කන්නයේ දී දිස්ත්‍රික්ක 25 තුළ ගොවීන් 31,613කට වගා හානි සිදු වී තිබු අතර වගා කරන ලද ඉඩම් අක්කර 42,934ක් වගා හානි සිදු වූ බව තහවුරු වී තිබෙනවා. එම වගා හානි සඳහා අනුමත කරන ලද මුදල රුපියල් මිලියන 657ක්. එම සම්පූර්ණ මුදලම මේ වනවිට ගොවි ජනතාවට ගෙවා අවසන් කරන ලද බව කෘෂිකාර්මික හා ගොවිජන රක්ෂණ මණ්ඩලයේ සභාපති ඩබ්. එම්. එම්. බී . වීරසේකර මහතා සඳහන් කළා මේ සම්බන්ධව අදහස් පළ කළ අමාත්‍ය මහින්ද අමරවීර මහතා 2021 සිදු වූ වගා හානි රසායනික පොහොර භාවිතය තහනම් කිරීම හා සමග බැඳී තිබුනත් මේ වනවිට රට තුළ ආර්ථික අර්බුදයක් පැවතිය ද වත්මන් ජනාධිපතිතුමන් යටතේ මහා භාණ්ඩාගාරය විසින් ගොවිජන වගා හානි වන්දි සඳහා අවශ්‍ය මුදල් කිසිදු පැකිළිමකින් තොරව ලබා දුන් බව ද කියා සිටියා එමෙන්ම පසුගිය මහ කන්නයේ දී ගොවි ජනතාවගේ අස්වනු අවමවීමක් සිදු වී ඇත්නම් ඒ සම්බන්ධයෙන් ද අදාල ගොවි ජනතාවට වන්දි මුදලක් ලබා දීම කෙරෙහි අවධානය යොමු කරන බවත් අමාත්‍යවරයා ප්‍රකාශ කල බව සඳහන්. ", "URL": "https://www.itnnews.lk/2023/10/05/472435/", "Category": "දේශීය පුවත්", "Parent URL": null}