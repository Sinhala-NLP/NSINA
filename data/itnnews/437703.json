{"Source": "ITN news", "Timestamp": "සැප්තැම්බර් 28, 2022 19:54", "Headline": "ව්‍යවසායකයින්ට ණය ගෙවීමට උපරිම සහන ලබා දෙන්න – රාජ්‍ය බැංකු වෙත ඉල්ලීමක්", "News Content": "වත්මන් ආර්ථික අර්බුද හමුවේ ව්‍යවසායකයින්ට ණය ගෙවීමට උපරිම සහන ලබා දෙන්නැයි රාජ්‍ය අමාත්‍ය රංජිත් සියඹලාපිටිය මහතා රාජ්‍ය බැංකු ප්‍රධානීන්ගෙන් ඉල්ලීමක් කර තිබෙනවා. මුදල් අමාත්‍යාංශ පරිශ්‍රයේදී රාජ්‍ය බැංකු ප්‍රධානීන් සමඟ පැවති සාකච්ඡාවකදී රාජ්‍ය අමාත්‍යවරයා මෙම ඉල්ලීම කර ඇත්තේ. මෙම සාකච්ඡාවේදී රාජ්‍ය අමාත්‍ය රංජිත් සියඹලිපිටිය මහතා රාජ්‍ය බැංකු ප්‍රධානීන්ට දැනුම් දුන්නේ බැංකුවල මූල්‍ය තත්ත්වය ආරක්ෂා කරගනිමින් සහන ලබා දෙන ලෙසයි. බැංකු පොලී අනුපාත ඉහළ දමා ඇති තත්ත්වයක් තුළ ඇතැම් ව්‍යවසායකයින් පීඩාවට පත්ව ඇති බවද රාජ්‍ය අමාත්‍යවරයා මෙහිදී පෙන්වා දුන්නා. බැංකු පද්ධතිය ආරක්ෂා කර ගැනීම මෙන්ම ව්‍යවසායකයින් ආරක්ෂා කර ගැනීමේ වැදගත්කමයි මෙහිදී සියඹලාපිටිය මහතා පැහැදිලි කර ඇත්තේ. ශ්‍රී ලංකා මහබැංකුව ලබාදී ඇති මාර්ගෝපදේශ අනුව අදාළ ණය සහන ලබාදීමට ඇති හැකියාව සොයා බලන ලෙසත් ඊට අවශ්‍ය ක්‍රියමාර්ග පිළිබද අමාත්‍යාංශ දැනුවත් කරන ලෙසත් සියඹලාපිටිය මහතා බැංකු ප්‍රධානීන්ගෙන් ඉල්ලීමක් කළා.   ", "URL": "https://www.itnnews.lk/2023/10/05/437703/", "Category": "Breaking News,දේශීය පුවත්", "Parent URL": null}