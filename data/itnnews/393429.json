{"Source": "ITN news", "Timestamp": "පෙබරවාරි 5, 2022 19:14", "Headline": "සිමෙන්ති සහ ටයිල් රජය මගින් ආනයනය කර, පහසු මිලට ලබාදීමට පියවර", "News Content": "ටයිල් සහ සිමෙන්ති ආනයනය සදහා ගොඩනැගිලි ද්‍රව්‍ය සංස්ථාවට අවශ්‍ය උපදෙස් ජනාධිපති ගෝඨාභය රාජපක්ෂ මැතිතුමා ලබාදී ඇති බව රාජ්‍ය අමාත්‍ය ඉන්දික අනුරුද්ධ මහතා පවසනවා. සිමෙන්ති මිල ඉහළ යාමත් ටයිල් වර්ග වෙළෙදපොළේ හිගවීමත් හේතුවෙන් මහජනතාව දැඩි අපහසුතාවකට ලක්ව සිටිනවා. ඊට පිළියමක් ලෙසයි රජය මෙම පියවර ගෙන තිබෙන්නේ. කොරෝනා වසංගත තත්ත්වයත් සමග ඇතිවූ ආර්ථික ගැටලු හේතුවෙන් විදේශ විනිමය ආරක්ෂා කර ගැනීමේ පියවරක් ලෙස ඖෂධ හා ඉන්ධන හැර අනෙක් සියලුම ආනයන සීමා කිරීමට රජය 2020 වසරේදී තීරණය කළා. මේ අතර දේශීය නිෂ්පාදකයින් නගා සිටුවීම මෙන්ම ආනයන සීමා කිරිමේ අවශ්‍යතාව මත ටයිල් හා සෙරමික් නිෂ්පාදන ආනයන තහනම් කෙරුණේ පසුගිය වසරේ අප්‍රේල් මාසයේදීයි. එමෙන්ම ටයිල් හිගයට පිළියමක් ලෙස පහසු මිලට ආනයනික ටයිල් බෙදා හැරීම ගොඩනැගිලි ද්‍රව්‍ය සංස්ථාව හරහා සිදු කිරීමටත් ඉදිරි සති දෙක අතර ආනයනික සිමෙන්ති එම සංස්ථාව හරහා ලබා ගත හැකි බවත් රාජ්‍ය අමාත්‍ය ඉන්දික අනුරුද්ධ මහතා අප කළ විමසීමකදී ප්‍රකාශ කළා.     ", "URL": "https://www.itnnews.lk/2023/10/05/393429/", "Category": "දේශීය පුවත්", "Parent URL": null}