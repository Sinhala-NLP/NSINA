{"Source": "ITN news", "Timestamp": "ජූනි 9, 2023 10:18", "Headline": "1985න් පසු වනජීවී හා වන සංරක්ෂණ දෙපාර්තමේන්තුව අත්පත් කරගත් ඉඩම් ප්‍රදේශවාසීන්ට", "News Content": "වනජීවී හා වන සංරක්ෂණ දෙපාර්තමේන්තුව 1985 න් පසු අත්පත් කර ගත් සියලු ඉඩම් ප්‍රදේශවාසීන්ට ලබා දීමට තීරණය කර තිබෙනවා. ඩග්ලස් දේවානන්ද සහ පවිත්‍රා වන්නිආරච්චි යන අමාත්‍යවරුන්ගේ ප්‍රධානත්වයෙන් පැවති සාකච්ඡාවකදීයි මෙම තීරණය ගෙන තිබෙන්නේ. කිලිනොච්චිය අතිරේක දිසා ලේකම්, ධීවර අමාත්‍යාංශයේ නිලධාරීන්, උතුරු පළාතේ ප්‍රාදේශීය ලේකම්වරුන් සහ වනජීවී හා වන සංරක්ෂණ දෙපාර්තමේන්තුවේ නිලධාරීන්ද ඊට එක්ව සිටියා. 1985 ට පෙර ජනතාව පදිංචිව සිටි හා ඔවුන් වගා කළ ප්‍රදේශවලින් යුද්ධය හේතුවෙන් ඉවත්වීම නිසා වන ගහණය හා වනජීවීන් වැඩිවීමෙන් ඒවා වනජීවී කලාප ලෙස වෙන් කර තිබෙනවා. මේ අනුව එම ඉඩම් වන සංරක්ෂණ දෙපාර්තමේන්තුවට අයත් ඉඩම් ලෙස වෙන් කර ඇති බවයි හඳුනා ගැනුණේ. එහෙත් දැන් එම ඉඩම් යළි එම ජනතාවටම ලබාදීමේ අවශ්‍යතාව මෙම සාකච්ඡාවේදී හදුනා ගැනුණා. ඒ අනුව ඉතා ඉක්මණින් මෙම ඉඩම් පිළිබඳව ජාතික කමිටුවට යොමු කර යලි පැවරීමටයි තීරණය කෙරුණේ. නන්දිකඩාල් හා නයාරු ඇතුළු කළපු හා වැව් ප්‍රතිසංස්කරණයටද පියවර ගත යුතු බවයි මෙහිදී සාකච්ඡා වුණේ.     ", "URL": "https://www.itnnews.lk/2023/10/05/490526/", "Category": "දේශීය පුවත්", "Parent URL": null}