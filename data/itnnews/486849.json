{"Source": "ITN news", "Timestamp": "මැයි 28, 2023 11:03", "Headline": "ඩෙංගු සොයා නිවාස ඇතුළු සියලු පරිශ්‍ර පරීක්ෂා කිරීම් අඛණ්ඩව", "News Content": "ඩෙංගු අධි අවදානම් තත්ත්වයව තවදුරටත් පවතින බව වෛද්‍යවරුන් මෙන්ම සෞඛ්‍ය අංශ පවසනවා. ඒ හේතුවෙන් දිවයින පුරා නිවාස ඇතුළු සියලු පරිශ්‍ර පරීක්ෂා කිරීම අඛණ්ඩව සිදුකෙරෙනවා. පසුගිය දිනවල පැවති වැසි සහිත අයහපත් කාලගුණයත් සමඟ ඩෙංගු මදුරුවන් ව්‍යාප්තිය ශීඝ්‍ර යෙන් ඉහළ ගොස් තිබෙනවා. නගර ආශ්‍රිත ප්‍රදේශවල එම තත්ත්වය වැඩි වශයෙන් වාර්තා වූ අතර දෛනිකව හදුනා ගන්නා ඩෙංගු රෝගීන්ගේ සංඛ්‍යාව ද ඉහළ ගිය බවටයි වෛද්‍යවරුන් පෙන්වා දුන්නේ. මේ වනවිට වැඩිම රෝගීන් සංඛ්‍යාවක් ගම්පහ දිස්ත්‍රික්කයෙන් වාර්තා වී ඇති බවයි සෞඛ්‍ය අංශ සඳහන් කරන්නේ. මේ දක්වා ගම්පහ දිස්ත්‍රික්කයෙන් 8,498 දෙනෙකු හඳුනාගෙන ඇති අතර එය 22%ක ප්‍රතිශතයක්. එමෙන්ම කොළම දිස්ත්‍රික්කයෙන් 8,001දෙනෙකු සහ කළුතර දිස්ත්‍රික්කයෙන් 2,345 දෙනෙකු වාර්තා වී තිබෙනවා. පුත්තලම දිස්ත්‍රික්කයෙන් 2,536 දෙනෙකු මඩකලපුව දිස්ත්‍රික්කයෙන් 1,590 දෙනෙකු සහ ත්‍රිකුණාමලයෙන් 1,524 දෙනෙකු වාර්තා වී ඇති බව ඩෙංගු මර්දන ඒකකය සඳහන් කරනවා. එමෙන්ම අධි අවදානම් සහිත සෞඛ්‍ය වෛද්‍ය නිලධාරී බල ප්‍රදේශ 61ක් හඳුනාගෙන තිබෙනවා. මෙම සියලු දත්ත අනුව ඩෙංගු අවදානම් තත්ත්වය තවදුරටත් ඉහළ ගොස් ඇති අතර දිවයින පුරා පාසල් , රාජ්‍ය ආයතන පෞද්ගලික ආයතන ඇතුළු සියලු පරිශ්‍ර පිරිසිදු කිරීමේ කටයුතු මේ වනවිට සිදුකෙරෙනවා. මහජන සෞඛ්‍ය පරීක්ෂකවරුන්ගේ මැදිහත්වීමෙන් පරීක්ෂා කිරීම් සිදුකෙරෙන අතර බොහෝ පිරිසකට දඩ නියමකිරීමට මෙන්ම අවවාද කිරීමට ද කටයුතු කර තිබෙනවා.   ", "URL": "https://www.itnnews.lk/2023/10/05/486849/", "Category": "Breaking News,දේශීය පුවත්", "Parent URL": null}