{"Source": "ITN news", "Timestamp": "මැයි 16, 2022 14:11", "Headline": "නව අගමැති කමිටු 4 ක් පත් කළේ කිසිවෙකුට අභියෝගය කිරීමට නොවෙයි", "News Content": "රනිල් වික්‍රමසිංහ මහතා අග්‍රාමාත්‍ය ධුරයට පත්වීමත් සමග කමිටු 4 ක් පත් කළේ සමස්ත ජනතාවගේ සුබසිද්ධිය උදෙසා මිස කිසිවෙකුට හෝ අභියෝගයක් කිරීමට නොවන බවට එක්සත් ජාතික පක්ෂය නිවේදනයක් නිකුත් කරමින් සදහන් කරනවා. මෙම කමිටු සම්බන්ධයෙන් සමාජ මාධ්‍යයේ පළවන ප්‍රචාර අසත්‍ය සහ පදනම් විරහිත බවයි එම නිවේදනයේ අවධාරණය කර තිබෙන්නේ. එක්සත් ජාතික පක්ෂ නායක රනිල් වික්‍රමසිංහ මහතා අග්‍රාමාත්‍ය ධුරයේ වගකීම භාරගත්තේ මෙරට සමස්ත ජනතාව අතිමහත් වූ අර්බුදයකට මුහුණ දී සිටින වටපිටාවක් තුළයි. එමෙන්ම එම වගකීම ඒ මහතා විසින් භාරගත්තේ අභියෝගය පිළිබද මනා අවබෝධයක් සහිතව බවයි එක්සත් ජාතික පක්ෂය එම නිවේදනයෙන් පෙන්වා දෙන්නේ. අග්‍රාමාත්‍යවරයා අත්‍යවශ්‍ය ආහාර, ඖෂධ අවශ්‍යතාව,පොහොර මෙන්ම ඛණිජ තෙල් සම්බන්ධයෙන් කමිටු 4 ක් පත්කළ අතර එය කිසිවෙකුත් අපහසුතාවට පත් කිරීම සදහා කළ වැඩපිළිවෙළක් නොවන බවටයි නිවේදනයේ සදහන් වන්නේ. හදිසියේ ගතයුතු ක්‍රියාමාර්ග තවදුරටත් කඩිනම් කිරීමේ අපේක්ෂාවෙන් කමිටු පත්කෙරුණා. ඒ වෙනුවෙන් රජයේ කිසිදු මුදලක් හෝ වැයකර නොමැති බවත් රජයේ මුදල් ලබාගෙන නොමැති බවත් එම නිවේදනයේ අවධාරණය කර තිබෙනවා.   ", "URL": "https://www.itnnews.lk/2023/10/05/411646/", "Category": "දේශීය පුවත්", "Parent URL": null}