{"Source": "ITN news", "Timestamp": "ஜனவரி 22, 2022 10:17", "Headline": "பிற்போடப்பட்ட ஐந்தாம் தர புலமைப்பரிசில் பரீட்சை இன்று நடைபெறுகிறது.", "News Content": "கொவிட் வைரஸ் பரவல் காரணமாக பிற்போடப்பட்ட ஐந்தாம் தர புலமைப்பரிசில் பரீட்சை தற்போது நடைபெறுகிறது. இம்முறை 3 லட்சத்து 40 ஆயிரத்திற்கும் அதிகமான மாணவர்கள் பரீட்சைக்கு தோற்றியுள்ளனர். சிங்கள மொழி மூலம் 2 லட்சத்து 55 ஆயிரத்து 62 பேரும், தமிழ் மொழி மூலம் 85 ஆயிரத்து 440 பேரும் பரீட்சைக்கு தொற்றியுள்ளதாக கல்வியமைச்சு அறிவித்துள்ளது. 2 ஆயிரத்து 943 மத்திய நிலையங்கள் மற்றும் 496 இணைப்பு நிலையங்களில் பரீட்சை நடத்தப்படுகிறது. கொவிட் தொற்றினால் பாதிக்கப்பட்டுள்ள பரீட்சார்த்திகளுக்காக 108 பரீட்சை மத்திய நிலையங்கள் அமைக்கப்பட்டுள்ளன. தனிமைப்படுத்தப்பட்டுள்ள மற்றும் கொவிட் நோய்க்கான அறிகுறிகளை கொண்ட பரீட்சார்த்திகள் விசேட அறைகளில் பரீட்சைக்கு தோற்ற சந்தர்ப்பம் வழங்கப்பட்டது. இன்று காலை 9.30 மணிக்கு ஆரம்பமான பரீட்சையின் முதலாவது வினாப்பத்திரம் 10.30 மணி வரை நடத்தப்பட்டது. இரண்டாவது வினாப்பத்திரம் 11 மணிக்கு ஆரம்பமானது. 12.15 மணி வரை பரீட்சை நடைபெறும். ", "URL": "https://www.itnnews.lk/2023/10/05/390566/", "Category": "Breaking News,தேசிய செய்திகள்", "Parent URL": null}