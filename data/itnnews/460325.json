{"Source": "ITN news", "Timestamp": "පෙබරවාරි 11, 2023 16:30", "Headline": "සිරියාවේ භූමි කම්පාවත් මෙරට භූ කම්පාවත් අතර කිසිදු සම්බන්ධයක් නැහැ", "News Content": "භූ විද්‍යා සමීක්ෂණ සහ පතල් කාර්යාංශය නියෝජනය කරමින් විද්‍යාඥයින් 3න් දෙනෙකුගෙන් යුත් කණ්ඩායමක් බුත්තල ප්‍රදේශයට අද පැමිණියා. ඒ ඊයේ සහ අද දිනවල දී සිදුවූ භූ චලන සම්බන්ධයෙන් විමර්ශන සිදු කිරීමටයි. වැල්ලවාය බුත්තල නගරය ආශ්‍රිතව අද අලුයම සුළු භූ චලනයක් සිදුවුණා. ජාතික ආපදාකළමනාකරණ මධ්‍යස්ථානය සදහන් කළේ රිච්ටර් ඒකක 2.3ක පමණ භූ චලනයක් වාර්තා වී ඇති බවයි. අද අලුයම තුනයි හතලිස්පහට පමණ භූ කම්පන සටහන් වූ බව එම මධ්‍යස්ථානය ප්‍රකාශ කළා. ඊයේ දිනයේද බුත්තල සහ වැල්ලවාය ආශ්‍රිත ප්‍ර දේශවල රිච්ටර් ඒකක  3.5 ක සහ තුනක ප්‍රබලත්වයෙන් යුතු භූ චලන දෙකක් සිදුවුණා. භූ විද්‍යා සමීක්ෂණ හා පතල් කාර්යාංශය සදහන් කරන්නේ මෙය බරපතල තත්ත්වයක් නොවන බැවින් අනිසි බියක් ඇතිකර ගත යුතු නැති බවයි. භූ විද්‍යා සමීක්ෂණ හා පතල් කාර්යාංශය නියෝජනය කරමින් නිල්මිණී තල්දෙන , එස් එච් වසන්ත සහ උත්පලා රත්නායක යන භූ විද්‍යාඥයින් කණ්ඩායම බුත්තල ප්‍ර දේශයට ගොස් තොරතුරු ලබා ගැනීම සිදුකළා. ප්‍ර දේශවාසීන් මුණ ගැසී අදහස් ලබා ගැනීමට ද ඔවුන් කටයුතු කළා. මේ අතර සිරියාවේ භූ කම්පාව හා මෙරට භූ චලයන් අතර කිසිදු සම්බන්ධයක් නොමැති බව පේරාදෙණිය විශ්වවිද්‍යාලයේ භූ විද්‍යා අධ්‍යයන අංශයේ ජ්‍යෙෂ්ඨ මහාචාර්ය අතුල සේනාරත්න මහතා පවසනවා. විශාල ප්‍රමාණයේ භූ කම්පනයන් ශ්‍රී ලංකාව තුළ ඇතිවීමේ ඉඩක් නොමැති බවයි මහාචාර්යවරයා පැවසුවේ. ", "URL": "https://www.itnnews.lk/2023/10/05/460325/", "Category": "Breaking News,දේශීය පුවත්", "Parent URL": null}