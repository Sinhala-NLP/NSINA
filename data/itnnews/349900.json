{"Source": "ITN news", "Timestamp": "ජූලි 17, 2021 13:59", "Headline": "ඔන්චිල්ලාවක එතී 09 හැවිරිදි දැරියක් මියයයි", "News Content": "ඌව-පරණගම, කහටතලාව ගම්මානයේ නිවසක් ඇතුලත කුඩා දරුවන් නැලවීම සදහා ගැට ගසා තිබු ඔන්චිල්ලාවක් පැදීමේදී එයට ගෙල සිරවිමෙන් නව හැවිරිදි දැරියක් මිය ගොස් තිබේ. මෙසේ මිය ගොස් ඇත්තේ යහලඅරාව දෙමළ විද්‍යාලයේ ඉගෙනුම ලබන දැරියක්. සිද්ධිය සිදුව ඇත්තේ ඊයේ පස්වරුවේදීයි. දැරියගේ මව සහ පියා කුලී වැඩ කරමින් දිවි ගෙවන අතර ඔවුන්ට කුඩා පිරිමි දරුවෙකුද සිටිනවා. මියගිය දැරිය සහ ඇගේ කුඩා සොහොයුරා නිවස තුල රඳවා දැරියගේ මව සහ පියා දෛනික වැඩ කටයුතු සදහා නිවසින් බැහැරට යාම සිදුකර ඇති අතර දෛනික වැඩ නිම කර දැරියගේ මව ඊයේ පස්වරුවේ 4 ට පමණ නිවසට පැමිණි අවස්තාවේදී ඔන්චිල්ලාවේ මෙම දැරිය එතී සිටිනු දැක තිබෙනවා. එම අවස්තාවේදීම දැරිය වැලිමඩ මූලික රෝහලට ගෙන ගොස් ඇතත් ඒ වන විටත් දැරිය මිය ගොස් සිටි බවයි වාර්තාවන්නේ. මූලික පොලිස් පරික්ෂණ වලදී දැරිය ඔන්චිල්ලාවේ ගෙල සිරවී මිය යන්නට ඇතැයි සැක කරන අතර සිද්ධිය පිළිබදව ඌව පරණගම පොලිසිය වැඩිදුර විමර්ශණ සිදු කරනවා. මේ වන විට දැරියගේ දේහය අධිකරණ වෛද්‍ය පරික්ෂණයක් සදහා බදුල්ල මහ රෝහල වෙත යවා තිබේ. ", "URL": "https://www.itnnews.lk/2023/10/05/349900/", "Category": "Breaking News,දේශීය පුවත්", "Parent URL": null}