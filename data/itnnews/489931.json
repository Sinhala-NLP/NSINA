{"Source": "ITN news", "Timestamp": "ජූනි 7, 2023 11:19", "Headline": "One Galle Face වෙළෙඳ සංකීර්ණයේ යකා නැටූ සුරාබදු නිලධාරීන්ට වැඩ වරදී (Video)", "News Content": "වන් ගෝල්ෆේස් හෝටලයේ ආපන ශාලාව තුළ ඇතිවූ ආරවුලකට සම්බන්ධ සුරාබදු දෙපාර්තමේන්තුවේ නිලධාරීන් සම්බන්ධයෙන් දැඩි විනය පියවර ගැනීමට සුරාබදු කොමසාරිස් ජනරාල්වරයා නිර්දේශ කර තිබෙනවා. සිද්ධිය සම්බන්ධයෙන් පොලිස් විමර්ශන ද ක්‍රියාත්මකයි. වන් ගෝල්ෆේස් හෝටලයේ 6 වන මහලේ පිහිටි පීසා ආපන ශාලාවකදී පෙරේදා රාත්‍රියේ මෙම ගැටුම ඇතිවී තිබුණා. සේවය අවසන් කර පිටව යාම සදහා සූදානම් වූ පීසා අවන්හලේ සේවකයෙකු තම හෙල්මටය මේසයක තබා තිබෙනවා. ඒ අතරතුර පැමිණෙන සුරාබදු නිලධාරීන් එම හෙල්මටය අතට ගෙන නැවත එම ස්ථානයේම තබායන අයුරු සීසීටීවී කැමරාවල සටහන්ව තිබුණා. එම අවස්ථාවේ ආපන ශාලාවේ කළමනාකාරවරයා හා ප්‍රධාන කෝකියා සහ සුරාබදු නිලධාරීන් අතර මහින්බස්වීමක් ඇතිවී තිබෙනවා. එම අවස්ථාවේ සුරාබදු නිලධාරීන් අවස්ථා කිහිපයක දී පීසා අවන්හලේ සේවකයින්ට පහරදීමට උත්සාහ දරණ අයුරු සීසීටීවී කැමරාවල සටහන්ව තිබුණා. පසුව පිටව ගිය සුරාබදු නිලධාරීන් 15දෙනෙකුගෙන් පමණ යුතු කණ්ඩායමක් මදවේලාවකින් ආපන ශාලාවට පැමිණ එහි කෝකියාට දරුණු ලෙස පහරදී තිබුණා. පහරකෑමෙන් තුවාල ලැබූ ප්‍රධාන කෝකියා කොළඹ ජාතික රෝහලට ඇතුළත් කර තිබෙනවා. සුරාබදු නිලධාරීන් දෙදෙනෙකු ද තුවාල ලබා ජාතික රෝහලේ ප්‍රතිකාර ලබනවා. පහරදීම සම්බන්ධයෙන් පොලීසිය විමර්ශන ක්‍රියාත්මක කර ඇති අතර සුරාබදු නිලධාරීන් එම අවස්ථාවේ බීමතින් සිට ඇති බවද පොලීසිය පවසනවා. මේ අතර සුරාබදු කොමසාරිස් ජනරාල්වරයා පවසන්නේ නිල ඇදුම් අදින නිලධාරීන් මෙවැනි සිද්ධියකට සම්බන්ධවීම පිළිබද සිය දෙපාර්තමේන්තුවේ කණගාටුවට පත්වන බවයි.  ", "URL": "https://www.itnnews.lk/2023/10/05/489931/", "Category": "දේශීය පුවත්", "Parent URL": null}