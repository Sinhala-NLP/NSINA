{"Source": "ITN news", "Timestamp": "அக்டோபர் 27, 2022 11:36", "Headline": "பாடசாலை மாணவர்களை இலக்குவைத்து மாவா போதைப்பொருள் விற்பனை", "News Content": "பாணந்துறை எலுவில சந்தி பகுதியில் உள்ள பழக்கடை ஒன்றில் மாவா போதைப்பொருளை பாடசாலை மாணவர்களுக்கு விற்பனை செய்த உரிமையாளர் ஒருவர் சுமார் ஒரு இலட்சம் ரூபா பெறுமதியான மாவா போதைப்பொருளுடன் கைது செய்யப்பட்டுள்ளதாக பாணந்துறை ஊழல் தடுப்பு பிரிவு தெரிவித்துள்ளது. சந்தேகநபரின் கடையில் மறைத்து வைக்கப்பட்டிருந்த சுமார் பத்து கிலோ மாவா போதைப்பொருளை பொலிஸார் கைப்பற்றியுள்ளனர். பாணந்துறையைச் சுற்றியுள்ள பாடசாலை மாணவர்கள், மேலதிக வகுப்புகளுக்குச் செல்லும் மாணவர்களில் சிலர் புகை இலைகள் கலந்த மாவா வகைக்கு அடிமையாகியுள்ளதுடன் சில மாணவர்கள் வகுப்பில் போதையில் நடந்து கொள்கின்றனர் என தெரிவிக்கப்படுகின்றது. கைது செய்யப்பட்ட சந்தேக நபர் நாற்பத்தெட்டு வயதுடையவர் எனவும் அவர் அதே பகுதியைச் சேர்ந்தவர் எனவும் தெரியவந்துள்ளது. சந்தேகநபரை பாணந்துறை நீதவான் நீதிமன்றில் ஆஜர்படுத்த பொலிஸார் நடவடிக்கை எடுத்துள்ளனர். ", "URL": "https://www.itnnews.lk/2023/10/05/442608/", "Category": "Breaking News,தேசிய செய்திகள்", "Parent URL": null}