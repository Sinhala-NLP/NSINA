{"Source": "ITN news", "Timestamp": "டிசம்பர் 30, 2021 12:56", "Headline": "நாட்டின் பல்வேறு பகுதிகளிலும் இடம்பெற்ற வாகன விபத்துக்களில் 8 பேர் பலி..", "News Content": "நாட்டின் பல்வேறு பகுதிகளிலும் இடம்பெற்ற வாகன விபத்துக்களில் 8 பேர் உயிரிழந்துள்ளதாக பொலிசார் தெரிவித்துள்ளனர். பாதெணிய அனுராதபுரம் வீதியின் கல்கமுவ, மகாகலகடவல பிரதேசத்தில் வேன் ஒன்றும் மோட்டார் சைக்கிளொன்றும் ஒன்றுடன் ஒன்று மோதி விபத்துக்குள்ளாகியுள்ளதோடு, மோட்டார் சைக்கிளில் பயணித்த இருவர் உயிரிழந்துள்ளனர். உயிரிழந்த இருவரும் 47 மற்றும் 50 வயதுடைய கல்கமுவ பிரதேசத்தைச் சேர்ந்தவர்கள் என அடையாளம் காணப்பட்டுள்ளனர். இந்நிலையில் பதவி சிறிபுர சிங்கபுர பிரதேசத்தில் பெண்ணொருவரினால் மற்றுமொரு பெண்ணுக்கு மோட்டார் சைக்கிளை செலுத்துவதற்கான பயிற்சி வழங்கப்படும் போது மோட்டார்சைக்கிள் விபத்துக்குள்ளாகியுள்ளது. அதன்போது பலத்த காயமடைந்த குறித்த இருவரும் புல்மூட்டை வைத்தியசாலையின் அனுமதிக்கப்பட்டதன் பின்னர் மோட்டார் சைக்கிளை செலுத்திய பெண் உயிரிழந்துள்ளார். மற்றுமொரு விபத்து மினுவாங்கொடை, துணகஹா வீதியில் இடம்பெற்றுள்ளது. பௌசர் ரக வாகனமொன்றும் மோட்டார் சைக்கிளொன்றும் ஒன்றுடன் ஒன்று மோதி விபத்துக்குள்ளான நிலையில் மோட்டார் சைக்கிளை செலுத்திய நபர் உயிரிழந்துள்ளார். அவிஸ்ஸாவளை இரத்தினபுரி வீதியில் மாதொல பிரதேசத்தில் மோட்டார் காரொன்றும் லொறியொன்றும் ஒன்றுடன் ஒன்று மோதி விபத்துக்குள்ளாகிய நிலையில், காரின் சாரதி உயிரிழந்துள்ளதாக பொலிசார் தெரிவித்துள்ளனர். இந்நிலையில் மோட்டார் சைக்கிளொன்று மோதி, பாதசாரியொருவர் உயிரிழந்த சம்பவர் செவனகல, ஹத்போருவ சூரியவௌ பிரதேசத்தில் பதிவாகியுள்ளது. புத்தளம் – கொழும்பு வீதியின் மாரவில சந்தியிலும் விபத்தொன்று பதிவாகியுள்ளது. வேன் ஒன்றும் மோட்டார் சைக்கிளொன்றும் மோதி விபத்துக்குள்ளான நிலையில் மோட்டார் சைக்கிளை செலுத்திய நபர் விபத்தில் பலியாகியுள்ளார். இதேவேளை மொரகஹாஹேன, ஹொரக்கெட்டிய பிரதேசத்தில் மோட்டார் சைக்கிளொன்று வீதியை விட்டு விலகி கொங்றீட் சுவரொன்றில் மோதி விபத்துக்குள்ளானதில் 40 வயதான மோட்டார் சைக்கிள் செலுத்துனர் உயிரிழந்துள்ளதாக பொலிசார் தெரிவித்துள்ளனர். ", "URL": "https://www.itnnews.lk/2023/10/05/385793/", "Category": "Breaking News,தேசிய செய்திகள்", "Parent URL": null}