{"Source": "ITN news", "Timestamp": "මැයි 21, 2023 11:49", "Headline": "අභිමානවත් රටක් ගොඩනැඟීමට සියලුදෙනා එක්ව කැපවිය යුතුයි – ජනපති", "News Content": "බංකොළොත් බවින් මිදුණු අභිමානවත් රටක් ගොඩනැඟීමට සියලුදෙනා එක්ව කැපවිය යුතු බව ජනාධිපති රනිල් වික්‍රමසිංහ මහතා අවධාරණය කරනවා ජනාධිපතිවරයා මේ බව සඳහන් කළේ කෑගල්ල අරණායක “අසුපිණි ඇල්ල ජල යෝජනා ක්‍රමය” ජනතා අයිතියට පත් කිරීමේ අවස්ථාවට ඊයේ (20) එක් වෙමින්. ඒ සම්බන්ධයෙන් ජනාධිපති මාධ්‍ය අංශය නිකුත් කළ නිවේදනය පහතින් … කෑගල්ල දිස්ත්‍රික්කයේ අරණායක, මාවනැල්ල සහ රඹුක්කන ප්‍රාදේශීය ලේකම් කොට්ඨාවලට අයත් ග්‍රාම නිලධාරි වසම් 135ක පැවති පානීය ජල ගැටලුවට විසඳුම් ලබා දෙමින් ශ්‍රී ලංකා රජයේ රුපියල් මිලියන 3,847ක මූල්‍ය ප්‍රතිපාදන සහ නෙදර්ලන්ත රජයේ රුපියල් මිලියන 18,650ක ණය ආධාර යටතේ මෙම ජල යෝජනා ක්‍රමය ක්‍රියාවට නැංවිණි. එහි ඉදිකිරීම් 2018 වසරේ ආරම්භ කෙරුණු අතර ජල සම්පාදන හා වතු යටිතල පහසුකම් සංවර්ධන අමාත්‍යාංශයේ මඟ පෙන්වීමෙන් ජාතික ජල සම්පාදන හා ජලාපවාහන මණ්ඩලයේ අධීක්ෂණය යටතේ එම කටයුතු සිදු කෙරිණි. දිනකට ඝන මීටර 21,000ක ධාරිතාවයකින් යුත් ජල පිරිපහදුවක්, සේවා ජලාශ 07ක්, කිලෝ මීටර් 37ක සම්ප්‍රේෂණ නළ පද්ධතියක් සහ කිලෝ මීටර් 120ක බෙදාහැරීමේ නළ පද්ධතියක් මේ යටතේ ඉදිකර තිබේ. මෙම ව්‍යාපෘතිය යටතේ පවුල් 52,300ක් ආවරණය වන පරිදි 169,000ක පමණ ජනතාවකට පිරිසිදු සහ සුරක්ෂිත පානීය නළ ජල පහසුකම හිමිවන අතර ඒ යටතේ නව ජල සබඳතා 25,200ක් ලබාදීම සහ පවතින ජල සබඳතා 27,100ක් වැඩිදියුණු කිරීමට ද නියමිතය. සමරු ඵලකය නිරාවරණය කර ජල යෝජනා ක්‍රමය ජනතා අයිතියට පත් කළ ජනාධිපතිවරයා ජල පද්ධතිය ද විවෘත කළේය. අනතුරුව ජල යෝජනා ක්‍රමය පරිශ්‍රයේ නිරීක්ෂණ චාරිකාවකට ද එක් විය. මෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා “2018 වර්ෂයේ දී අග්‍රාමාත්‍යවරයා ලෙස මෙම ජල යෝජනා ක්‍රමයට මුල්ගල තැබීමට පැමිණියා. අද මම ජනාධිපතිවරයා ලෙස එම ජල යෝජනා ක්‍රමය විවෘත කිරීමට පැමිණීමට ලැබීම මහත් භාග්‍යයක් කොට සලකනවා. එවකට මෙම ජල යෝජනා ක්‍රමය සඳහා මුල්ගල තැබීමට මා පැමිණියේ කබීර් හෂීම් මැතිතුමා කළ ඉල්ලීම මතයි. මෙම ව්‍යාපෘතිය අවසන් කිරීමට හැකිවීම සම්බන්ධයෙන් මම සතුටට පත්වෙනවා. කබීර් හෂීම් ඇමතිතුමා ගෙන ගිය වැඩපිළිවෙළ ඊළඟට පත්වූ ආණ්ඩුවද ඉදිරියට ගෙන ගොස් අද වන විට ජීවත් තොණ්ඩමන් ඇමතිතුමාගෙ ධුර කාලයේදී අවසන් කර තිබෙනවා. අද ආරම්භ කරන මෙම ජල යෝජනා ක්‍රමය මගින් ලක්ෂ දෙකක පමණ ජනතාවකගේ පානීය ජල අවශ්‍යතාවය සම්පූර්ණ වෙනවා. මෙම ජල යෝජනා ක්‍රමය වෙනුවෙන් දායක වූ සියලු සේවක මහත්ම මහත්මීන්ට මගේ ස්තුතිය පිරිනමනවා.\nපසුගිය කාල වකවානුවේ ශ්‍රී ලංකාව බංකොලොත් රටක් කියා ප්‍රකාශ කිරීමෙන් පසුව කිසිදු ආයෝජකයෙක් මෙරටට පැමිණියේ නැහැ. හිටපු ආයෝජකයන් රටින් ගියා. එවැනි පරිසරයක් තුළ විදේශ ආයෝජකයින් ලංකාව ට ආධාර උපකාර ලබාදීමට උනන්දු වෙන්නේ නැහැ.එවැනි තත්ත්වයක් තුළ මම රට භාර අරගෙන ජාත්‍යන්තර මූල්‍ය අරමුදල වෙත ගොස් රටේ ආර්ථිකය යම් ස්ථාවර තත්ත්වකට ගෙන ඒමට කටයුතු කර තිබෙනවා.\nමොකද සිංහල වුණත් දෙමළ වුණත් මිනිස්සු හිඟන්නෝ විදියට ජීවත් වෙන්න කැමැති නැහැ. ඔවුන් කැමැති නම්බුකාර ලෙස අභිමානයෙන් ජීවත් වීමටයි.\nජාත්‍යන්තර මූල්‍ය අරමුදල අපට අසීරු කොන්දේසි පනවා තිබුණා. නමුත් අපට වෙන විකල්ප තිබුණෙ නැහැ. මීට පෙර ද ජාත්‍යන්තර මූල්‍ය අරමුදල සමග සාකච්ඡා කිරීමේ දි මෙවැනිම කොන්දේසි ඉදිරිපත් කෙරුණා. එහිදී පසුගිය එක් ආණ්ඩුවක් ජාත්‍යන්තර මූල්‍ය අරමුදල සමග ගනුදෙණුවලින් ඉවත් වුණා. නමුත් අපි ජාත්‍යන්තර මූල්‍ය අරමුදල වෙත ගොස් එම වැඩපිළිවෙල නිසි කළමනාකරණයකින් යුතුව ඉදිරියට ගෙන යමින් සිටිනවා.\nඑළැඹෙන සැප්තැම්බර් මාසය වන විට අපේ රටේ ණය ප්‍රතිව්‍යුහගතකරණ වැඩපිළිවෙළ සාර්ථක කරගෙන ආර්ථිකය යම් ස්ථාවර මට්ටමකට ගෙන ඒමට හැකියාව තිබෙනවා. අපි ජාත්‍යන්තර මූල්‍ය අරමුදල සමග අතිකරගත් ගිවිසුම පාර්ලිමේන්තුවට ඉදිරිපත් කර සම්මත කරගෙන තිබෙනවා.\nඅද එක්සත් ජාතික පක්ෂයේ ආර්ථික ප්‍රතිපත්තියට පොදුජන පෙරමුණේ අයත් කැමත්ත පළ කර අවශ්‍ය සහාය ලබා දී තිබෙනවා. මේ රට වැටී ඇති ආර්ථික අර්බුදයෙන් ගොඩ ඒමට නම් එම සහයෝගය ඉතා වැදගත්. බංකොලොත් භාවයෙන් මිදී නම්බුකාර රටක් ගොඩ නැගීමට අපි සියලු දෙනාම එක්වී කැපවීමෙන් කටයුතු කළ යුතුයි.”   ජල සම්පාදන හා වතු යටිතල පහසුකම් සංවර්ධන අමාත්‍ය ජීවන් තොණ්ඩමන් මහතා මෙහි පැමිණි ඔබ සැමට වගේම නෙදර්ලන්ත රජයට සහ තුර්කි රජයටත් මගේ විශේෂ ස්තුතිය පිරිනමනවා. එමෙන්ම මෙම කාර්යයට දායක වූ ජලසම්පාදන මණ්ඩලයේ ඇතුළු සියලු කොන්ත්‍රාත්කරුවන්ට මෙහි රැඳී සිටිමින් මෙම ව්‍යාපෘතිය සාර්ථකව අවසන් කිරීමට කටයුතු කිරීම පිළිබඳව කෘතඥ විය යුතුයි.\nඑක්සත් ජාතීන්ගේ තිරසාර සංවර්ධන ඉලක්කයන්හි අංක 6 වන සැමට පිරිසිදු ජලය සහ සනීපාරක්ෂාව සැපයීම යන ඉලක්කය සපුරා ගැනීම සඳහා ජාතික ජලසම්පාදන හා ජලාපවහන මණ්ඩලයේ කැපවීම මම මෙහිදී නැවත අවධාරණය කිරීමට කැමැතියි. මෙම ව්‍යාපෘතිය ආරම්භ කිරීමට මූලිකව කටයුතු කළ කබීර් හෂීම් මන්ත්‍රීතුමා අද මෙම අවස්ථාවට සම්බන්ධවීම සතුටට කරුණක්. අද මේ සෑම ව්‍යාපෘතියක්ම සාර්ථක කර ගැනීමට අවශ්‍ය පරිසරය සකස් කර දුන්නේ ගරු ජනාධිපතිතුමා බව සිහිපත් කළයුතුයි. අද ජනාධිතිතුමා මේ රට බංකොළොත් බවින් නිදහස් කරගෙන තිබෙනවා. ඒ වගේම අතහැර දමා තිබූ ව්‍යාපෘති නැවත ආරම්භ කිරීමට හැකි මට්ටමකට අද රට පැමිණ තිබෙන්නේ එතුමා ගෙන යන නිවැරදි ආර්ථික වැඩපිළිවෙළ නිසා බව කිව යුතුයි. ජලසම්පාදන රාජ්‍ය අමාත්‍ය සනත් නිශාන්ත මහතා මෙම ජල යෝජනා ක්‍රමයට 2018 වර්ෂයේ දී අගමැතිවරයා ලෙස වත්මන් ජනාධිපතිතුමා මුල්ගල තැබුවා. එතුමා අද මෙම ජල යෝජනා ක්‍රමය විවෘත කිරීමට පැමිණීම පිළිබඳ අප සතුටු වෙනවා.\nකෑගල්ල දිස්ත්‍රික්කය ජලයෙන් ස්වංපෝෂිත වූවත් පානීය ජලය ලබා දී තිබෙන්නේ දිස්ත්‍රික්කයෙන් සියයට 45 කට පමණයි. නමුත් අද මෙම ජල ව්‍යාපෘතිය ජනතා අයිතියට පත් කිරීමත් සමඟ 60%ක පමණ ජනතාවගේ පානීය ජල අවශ්‍යතාව සම්පුර්ණ වන බව මම කියන්න කැමතියි.\nත්‍රිකුණාමලය දිස්ත්‍රික්කයේ පානීය ජල සැපයුම 70%ක් වැනි ඉහළ මට්ටමක තිබෙනවා. අම්පාරේත් එහෙමයි. අරගලකරුවන් රාජ්‍ය දේපළ කඩා බිඳ දැමීමට කටයුතු කළත් අරගල කළයුත්තේ මෙවැනි විශාල ව්‍යාපෘති ලබාගැනීමට බව මම විශ්වාස කරනවා.විදේශ කටයුතු රාජ්‍ය අමාත්‍ය තාරක බාලසූරිය මහතා මෙම ජල යෝජනා ක්‍රමය මගින් ජනතාව විශාල පිරිසකට සෙත සැලසෙනවා. පසුගිය ආණ්ඩුව ආරම්භ කළ මෙම ව්‍යාපෘතිය අපේ ආණ්ඩුව විසින් අඛණ්ඩව ඉදිරියට ගෙන ආවා. මෙවැනි වැදගත් ව්‍යාපෘති ඉදිරියට ගෙන එන විට විවිධ කුමන්ත්‍රණ සිදු කෙරෙනවා. පෙරේදා රාත්‍රියේ යම්කිසි පිරිසක් මේ යෝජනා ක්‍රමයට අදාළ බට තොගයක් ගිනි තබා තිබෙනවා . එහි වටිනාකම රුපියල් මිලියන 50කට වැඩි යි.\nරට අස්ථාවරව තිබෙන අවස්ථාවකදී ජනාධිපතිතුමා රට බාර අරගෙන නිවැරදි ආර්ථික ප්‍රතිපත්තියක් කරා රට යොමු කිරීමට කටයුතු කළා. ඔබතුමාගේ ආර්ථික ප්‍රතිසංස්කරණ වැඩපිළිවෙළ ඉතා වැදගත්. ඒ වගේම මම ජනාධිපතිතුමාට යෝජනා කරනවා දේශපාලන ප්‍රතිසංස්කරණ වැඩපිළිවෙළක් ද ඉතා අවශ්‍යයි කියා. ඔබතුමාගේ මෙම නව ආර්ථික සහ දේශපාලන වැඩපිළිවෙළ හරහා මේ රට නව පිම්මක් පනිනු ඇතැයි මම විශ්වාස කරනවා.   තාක්ෂණ හා පර්යේෂණ රාජ්‍ය අමාත්‍ය කනක හේරත් මහතා ජනාධිපතිතුමා ධුරයට පත්වීමෙන් පසුව කෑගල්ල දිස්ත්‍රික්කයට පැමිණි පළමු අවස්ථාව මෙයයි. ඒ මෙම දැවැන්ත ජල යෝජනා ක්‍රමය ජනසතු කිරීමටයි. මෙම දැවැන්ත ජල යෝජනා ක්‍රමය අපි විපක්ෂයේ සිටින කාලයේ ආරම්භ කළ එකක්. නමුත් එය අඛණ්ඩව ඉදිරියට ගෙන ගොස් අද එහි ප්‍රතිලාභ ජනතාවට ලබාදීමට අවස්ථාව ලැබී තිබෙනවා.\nකෑගල්ල දිස්ත්‍රික්කය තුළ සංචාරකයන්ගේ ආකර්ශනයට ලක්වන ස්ථාන කිහිපයක්ම තිබෙනවා. අලි අනාථාගාරය, සත්තු වත්ත, කිතුල්ගල රාෆ්ටින් ක්‍රීඩාව වැන දේ වලින් එම සංචාරක ආකර්ෂණය ප්‍රවර්ධනය කර ගැනීමට හැකියාව තිබෙනවා.\nජනාධිපතිතුමා නිරන්තරයෙන් කතා කරන හරිත ආර්ථිකය සහ ඩිජිටල් ආර්ථිකය සමඟ මේ රටේ ආර්ථිකය නව මානයකට ගෙන යාමට හැකියාව තිබෙන බව සිහිපත් කළ යුතුයි. ශ්‍රී ලංකාවේ නෙදර්ලන්ත තානාපතිනි බොනී හෝබැක් මහත්මිය මෙම ව්‍යාපෘතිය ක්‍රියාත්මක වූයේ ශ්‍රී ලාංකීය, නෙදර්ලන්ත හා තුර්කි සහයෝගිතාව අනුවයි. ජනතාව විශාල පිරිසකට අඛණ්ඩව පිරිසිදු පානීය ජල පහසුකම හිමිවන මෙම විස්මිත ව්‍යාපෘතිය ගොඩනැංවීමට ශ්‍රී ලාංකීය ඉංජිනේරුවන් සමත් වූයේ ඔවුන් සතු වු අගනා දැනුම හේතුවෙන් බව කිව යුතුයි. මෙය යුරෝ මිලියන 81 ක් වැය වූ ව්‍යාපෘතියක්. නමුත්, සැලසුම් කිරීම සහ එක්ව වැඩ කිරීමට පමණක් සීමා නොවී දැනුම බෙදාහදා ගැනීම සහ ජනතාවට විශාල ප්‍රතිලාභ ලබාදීමට මෙම ව්‍යාපෘතිය ඉවහල් වුණා. එම නිසා අද මෙම අවස්ථාවට සහභාගීවීමට ලැබීම පිළිබඳ මම ආඩම්බර වෙනවා.\nඒ වගේම නිර්මාණ යනු සමාන අවස්ථා සඳහා ප්‍රවේශ වීමට ඉඩ සලසා දීම බව මම සිතනවා. මේ වන විට ශ්‍රී ලංකාව තුළ නව ව්‍යාපාර සහ ආයෝජන සඳහා අවශ්‍ය පසුබිම හොදින් නිර්මාණය කිරීමට නව ප්‍රතිසංස්කරණ වැඩපිළිවෙළක් ඔස්සේ ජනාධිපතිවරයා කැපවී කටයුතු කරනවා.\nනෙදර්ලන්ත සමාගම් සහ නෙදර්ලන්ත ආයෝජකයන් ශ්‍රී ලංකාවට පැමිණ ශ්‍රී ලාංකීය සමාගම් සහ ශ්‍රී ලාංකික විශේෂඥයන් සමග එක්ව කටයුතු කරමින් දැනුම හුවමාරු කර ගැනීම පිළිබඳ මම ඉතා සතුටු වෙනවා. එමගින් ශ්‍රී ලාංකේය ජනතාවට ඉහළ ප්‍රතිලාභ සැළසෙන අතර ඒ තුළින් ඔවුන්ට වඩා සමෘද්ධිමත් අනාගතයක් නිර්මාණය වනු ඇතැයි මම බලාපොරොත්තු වෙනවා.\nරාජ්‍ය අමාත්‍ය රංජිත් සියඹලාපිටිය, පාර්ලිමේන්තු මන්ත්‍රීවරුන් වන කබීර් හෂීම්, රජීකා වික්‍රමසිංහ , සුජිත් සංජය පෙරේරා, උදයකාන්ත ගුණතිලක යන මහත්වරු ඇතුළු කෑගල්ල දිස්ත්‍රික්කයේ මහජන නියෝජිතයන් ද, ශ්‍රී ලංකාවේ තුර්කි තානාපතිනි ඩෙමෙට් සර්කෂුලි මහත්මිය ඇතුළු ආරාධිත පිරිසක් මෙම අවස්ථාවට එක්ව සිටියහ. ජනාධිපති මාධ්‍ය අංශය\n2023-05-21   ", "URL": "https://www.itnnews.lk/2023/10/05/484932/", "Category": "Breaking News,දේශීය පුවත්", "Parent URL": null}