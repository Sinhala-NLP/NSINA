{"Source": "ITN news", "Timestamp": "ජූනි 16, 2022 18:20", "Headline": "නිවසේ රැඳී සිට වගා කටයුතු කිරීමට රජයේ නිලධාරීන්ට අවස්ථාව", "News Content": "රජයේ නිලධාරීන්ට සිකුරාදා දිනයේ නිවසේ රැදී සිට කෘෂිකාර්මික හා වගා කටයුතුවල නිරත වීමට අවස්ථාව සළසා දී තිබෙනවා. ඊට අදාළ චක්‍ර ලේඛය ද රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශය මේ වන විට නිකුත් කර තිබෙනවා. රට තුළ පවතින ඉන්ධන ගැටලුව හේතුවෙන් ප්‍රවාහන ක්ෂේත්‍රයේ මතුව ඇති  දුෂ්කරතා ජනතාවට මෙන්ම රාජ්‍ය හා පෞද්ගලික අංශනිලධාරීන්ට ද බලපා තිබෙනවා. පොදු ප්‍රවාහන සේවා භාවිත කිරීම මෙන්ම පෞද්ගලික ප්‍රවාහන අවශ්‍යතා සපයා ගැනීමද දුෂ්කර වී ඇති බවයි තහවුරු වී ඇත්තේ. තවද රට තුළ ආහාර සුරක්ෂිතතාව සම්බන්ධයෙන් ද ගැටලු පැන නැගිය හැකි බවට කරුණු ඉදිරිපත්ව තිබෙනවා. මෙම තත්ත්වයන් සැළකිල්ලට ගෙන මාස තුනක කාලයක් සදහා සෑම සතියකම සිකුරාදා දිනයේ නිවසේ රැදී සිට තම ගෙවත්තේ ආහාර බෝග වගාකිරීමට රජයේ නිලධාරීන්ට අවස්ථාව ලබාදීමටයි රජය තීරණය කර ඇත්තේ. ඊට අදාළ චක්‍රලේඛය රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශ  ලේකම් එම්.එම්. පී.කේ මායාදුන්නේ මහතාගේ අත්සනින් යුතුව නිකුත් කර තිබෙනවා. සිකුරාදා දිනයේ රජයේ කාර්යාල විවෘත නොකිරීමට ද  පසුගිය  13 වනදා පැවති අමාත්‍ය මණ්ඩල රැස්වීමේදී තීරණය කෙරුණා. ජලය, විදුලිය, සෞඛ්‍ය, ආරක්ෂක සේවා, අධ්‍යාපන සේවා,  ප්‍රවාහන, වරාය හා ගුවන්තොටුපල ආදී අත්‍යවශ්‍ය සේවා සපයනු ලබන ආයතන සදහා මෙන්ම අමාත්‍යාංශ ලේකම්වරයකු සිකුරාදි දිනයේ විවෘතව තැබිය යුතු බවට තීරණය කරනු ලබන ආයතන මෙම චක්‍රලේඛ විධිවිධාන අදාළ කර නොගත යුතුයි. රාජ්‍ය පරිපාලන චක්‍රලේක 10, 2022 නිකුත් කිරීමට පෙර සිට සේවා මුරක්‍රමය යටතේ නිලධාරීන් සේවයේ යොදවනු ලැබූ රාජ්‍ය ආයතන සදහා ද මෙම චක්‍රලේඛ විධිවිධාන අදාළ වන්නේ නැහැ.නව චක්‍රලේඛය ලබන 24 වනදා සිට ක්‍රියාත්මක අතර රාජ්‍ය වියදම අවම කර ගැනීම සදහා රාජ්‍ය ආයතනවල කාර්ය මණ්ඩල කැදවීම  සීමා කිරීම මැයෙන් මැයි 25 වනදා නිකුත් කළ චක්‍රලේඛය ඒ අනුව වහාම ක්‍රියාත්මක වන පරිදි අවලංගු වනවා.   ", "URL": "https://www.itnnews.lk/2023/10/05/417354/", "Category": "දේශීය පුවත්", "Parent URL": null}