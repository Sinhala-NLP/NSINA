{"Source": "ITN news", "Timestamp": "පෙබරවාරි 23, 2023 13:22", "Headline": "විවිධ හේතු මුල් කර ගනිමින් දිවයිනේ ස්ථාන කිහිපයක විරෝධතා", "News Content": "විවිධ හේතු මුල් කර ගනිමින් දිවයිනේ ස්ථාන කිහිපයකදී විරෝධතා පැවැත්වුණා. විශේෂයෙන් රජයේ රෝහල් ආශ්‍රිතව මෙම විරෝධතා පැවැත්වුනේ කරුණු 8ක් මුල් කර ගනිමිනුයි. දිවයින පුරා රජයේ රෝහල් වල සංකේත වැඩවර්ජනයක් සහ විරෝධතා සංවිධාන කර තිබුණේ සෞඛ්‍ය සේවා වෘත්තීය සිමිති එකමුතුවේ මුලිකත්වයෙනුයි. ඖෂධ හා උපකරණ හිගය සහ ශල්‍ය කර්ම විධිමත් කිරීම, බැංකු පොලී අනුපාතය පහත දැමීම, ජාතික රෝහලේ නියෝජ්‍ය අධ්‍යක්ෂ රුක්ෂාන් බෙල්ලන එම තනතුරෙන් ඉවත් කිරීම අදාළ ඉල්ලීම් අතර වනවා. උද්ධමන හා ප්‍රවාහන දීමනාවක් ලබා ගැනීම, සේවක හිගය පිය වීම හා ස්ථාන මාරු විධිමත් කිරීම, අතිකාල සීමා කිරිමේ චක්‍රලේඛ ඉවත් කිරිම සහ දින පහේ වැඩ සතිය ලබා ගැනීම ද ඔවුන්ගේ අනෙකුත් ඉල්ලීම්. මේ අනුව දික්ඔය මුලික රෝහලේ කාර්ය මණ්ඩලය රෝහල් ඉදිරිපිට විරෝධතාවක නිරත වුණා. උදෑසන 7 සිට දහවල් 12 දක්වා ඔවුන් විරෝධතාවේ නිරත වුයේ වැඩවර්ජනයක් ද ක්‍රියාත්මක කරමින්. කෑගල්ල මහ රෝහල ඉදිරිපිට දී ද විරෝධතාවක් පැවැත්වුණා. ඔවුන් විරෝධතාවේ නිරත වුයේ ද අදාළ ඉල්ලීම් 8 මුල් කර ගනිමිනුයි. මේ අතර වැඩි වු විදුලි බිලට එරෙහිව පන්දම් දල්වා විරෝධතාවක් පානදුර එලුවිල මංසන්දියේ දී ඊයේ රාත්‍රීයේ දී පැවැත්වුණා. පෙරටුගාමි පක්ෂයයි එය සංවිධාන කර තිබුණේ. විදුලි බිල සංශෝධනය කරන ලෙසත් අධික බදු බර ඉවත් කරන ලෙසත් ඔවුන් ඉල්ලා සිටියා.   ", "URL": "https://www.itnnews.lk/2023/10/05/462739/", "Category": "දේශීය පුවත්", "Parent URL": null}