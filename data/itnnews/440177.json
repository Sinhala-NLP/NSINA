{"Source": "ITN news", "Timestamp": "ඔක්තෝබර් 12, 2022 15:55", "Headline": "2023 වසරේ දී ගෝලීය ආර්ථික අවපාතයක් – IMF අනතුරු අඟවයි", "News Content": "2023 වසරේ දී ගෝලීය ආර්ථික අවපාතයක් හටගන්නා බවට ජාත්‍යන්තර මූල්‍ය අරමුදල අනතුරු අඟවනවා. යුක්රේනයේ යුද ගැටුම් හා කොරෝනා වයිරස ව්‍යාප්තිය හේතුවෙන් ලොව පුරා ආහාර හා බලශක්ති මිල ඉහළ යාම ලෝක ආර්ථිකයට මරු පහරක් එල්ලකර තිබෙනවා. ඉහළ යන වියදම් සහ පොලී අනුපාත හේතුවෙන් සාමාන්‍ය ජන ජීවිතය ඉතාමත් අසීරු තත්ත්වයකට ඇදදමා ඇති බවයි ජාත්‍යන්තර මූල්‍ය අරමුදල පෙන්වා දෙන්නේ. ලබන වසරේ දී ගෝලීය වර්ධන වේගය තවදුරටත් මන්දගාමී වනු ඇති බවට එම අරමුදල පුරෝකතනය කරනවා. කොරෝනා වයිරස ව්‍යාප්තියත් සමග හානි වූ ලෝක ආර්ථිකය යුක්රේනයේ යුද ගැටුම් හේතුවෙන් තවදුරටත් කම්පනයට ලක්ව ඇති බවයි ජාත්‍යන්තර මූල්‍ය අරමුදල පවසන්නේ. ගෝලීය ආර්ථිකයෙන් තුනෙන් එකකට වඩා වැඩි ප්‍රමාණයක් මෙම වසරේදී හෝ ලබන වසර තුළදී හැකිලීමට ඉඩ ඇති බවයි එම අරමුදල පෙන්වා දෙන්නේ. එමෙන්ම ලොව විශාලතම ආර්ථිකයන් ලෙස සැලකෙන ඇමෙරිකා, යුරෝපා හා චීන ආර්ථිකයන් වර්ධනයවීම ඇණහිටිනු ඇති බව ද ජාත්‍යන්තර මූල්‍ය අරමුදල පෙන්වා දෙනවා.     ", "URL": "https://www.itnnews.lk/2023/10/05/440177/", "Category": "Breaking News,ජාත්‍යන්තර පුවත්", "Parent URL": null}