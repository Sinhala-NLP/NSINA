{"Source": "ITN news", "Timestamp": "මැයි 19, 2022 12:33", "Headline": "ගෝල්ෆේස් පහරදීම ගැන ආණ්ඩුවේ තවත් මන්ත්‍රීවරුන් 03 දෙනෙකුගෙන් CID ය ප්‍රශ්න කරයි", "News Content": "පසුගිය 09 වනදා ගාලු මුවදොර සහ කොල්ලුපිටිය යන ප්‍රදේශවල ඇති වූ සිද්ධීන් සම්බන්යෙන් තවත් පාර්ලිමේන්තු මන්ත්‍රීවරුන් 03 දෙනෙකුගෙන් අපරාධ  පරික්ෂණ දෙපාර්තමේන්තුව ප්‍රකාශ සටහන් කර ගෙන තිබෙනවා.  එදින ඇති වූ සිදුවීම්වලින් තුවාල ලැබූ තවත් අයෙකු ජීවිතක්ෂයට පත්වුණා. රෝහිත අබේගුණවර්ධන, සී.බී. රත්නායක හා සංජීව එදිරිමාන්න යන පාර්ලිමේන්තු මන්ත්‍රීවරුන්ගෙන් මෙසේ ප්‍රකාශ සටහන් කරගෙන  ඇති බවයි වාර්තා වන්නේ. ගාලුමුවදොර සහ කොල්ලුපිටියේ ඇති වූ සිද්ධීන් සම්බන්ධයෙන් අත්අඩංගුවට ගත් සෙසු සැකකරුවන් 08 දෙනා අද අධිකරණයට ඉදිරිපත් කෙරෙනවා. සිද්ධීන් සම්බන්ධයෙන් අත්අඩංගුවට ගත් සනත් නිශාන්ත හා මිලාන් ජයතිලක යන පාර්ලිමේන්තු මන්ත්‍රීවරුන් කොටුව මහේස්ත්‍රාත් අධිකරණය වෙත ඊයේ ඉදිරිපත් කෙරුණු අතර ඔවුන් ලබන 25 වනදා දක්වා රක්ෂිත බන්ධනාගාර ගත කෙරුණා. අදාළ සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති  දේශබන්දු තෙන්නකෝන් මහතාගෙන් ද අපරාධ පරික්ෂණ දෙපාර්තමේන්තුව ප්‍රකාශ සටහන් කරගත්තා. පාර්ලිමේන්තු මන්ත්‍රී අමරකීර්ති අතුකොර්ල මහතාගේ ඝාතනය සම්බන්ධයෙන් ද සැකකරුවන් තුන් දෙනෙකු පොලීසිය අත්අඩංගුවට ගත්තා. මන්ත්‍රීවරයාගේ ආරක්ෂක නිලධාරියා සතුව තිබූ පිස්තෝලය ද එක් සැකකරුවකු ලග තිබී සොයාගත් බවයි පොලීසි පවසන්නේ.   ", "URL": "https://www.itnnews.lk/2023/10/05/412155/", "Category": "දේශීය පුවත්", "Parent URL": null}