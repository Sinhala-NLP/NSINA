{"Source": "ITN news", "Timestamp": "ඔක්තෝබර් 10, 2021 18:07", "Headline": "ගුරු සංගම් සහ අගමැති අතර පැවැත්වීමට නියමිතව තිබූ සාකච්ඡාව කල් යයි", "News Content": "ගුරු විදුහල්පති වැටුප් විෂමතා ඇතුළු ගැටලු සම්බන්ධයෙන් හෙට දිනයේ දී අග්‍රාමාත්‍යවරයා සමග පැවැත්වීමට නියමිතව තිබූ සාකච්ඡාව නොපැවැත්වෙන බව ගුරු විදුහල්පති වෘත්තිය සමිති පවසනවා. පාසල් නැවත විවෘත කිරීමෙන් පසු අධ්‍යාපන කටයුතු නැවත ආරම්භ කරන ලෙස ගුරුවරුන් දැනුවත් කරන්නැයි ඉල්ලමින් දෙමව්පියන් පිරිසක් නාරාහේන්පිට අභයාරාමාධිපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ බැහැ දැක සංදේශයක් භාර දුන්නා. නගරයේ දරුවන්ට පහසුකම් ඇතත් ගම්බද පාසල්වල දරුවන්ට පහසුකම් ප්‍රමාණවත්ව නොමැති බැවින් පාසල් ආරම්භ කිරීමෙන් පසු ඉගෙනීම් කටයුතු සිදු කරගෙන යාමට අවශ්‍ය වැඩපිළිවෙළ සකස් කර දෙන ලෙසයි දෙමව්පියන් ගුරුවරුන්ගෙන් ඉල්ලා සිටින්නේ. පූජ්‍ය මුරුත්තෙට්ටුවේ ආනන්ද ස්වාමීන් වහන්සේ ප්‍රකාශ කර සිටියේ දෙමව්පියන්ගේ මෙම ඉල්ලීම ගුරු නියෝජිතයන් වෙත දැනුම් දීමට කටයුතු කරන බවයි. මේ සම්බන්ධයෙන් ජනාධිපතිතුමා අගමැතිතුමා ඇතුළු රජයේ පාර්ශව ද දැනුවත්කිරීමට කටයුතු කර ඇති බවද උන් වහන්සේ සදහන් කළා. මේ අතර ගුරු වර්ජනය නිසා දැඩි ලෙස අසරණව සිටින්නේ වරප්‍රසාද අහිමි අසරණ දෙමව්පියන්ගේ දරුවන් බව අපි හදමු දරුවන්ට හෙටක් සංවිධානය පවසනවා. බණ්ඩාරවෙලදී අද මාධ්‍ය හමුවක් කැදවමිනුයි එම සංවිධානයේ නියෝජිතයන් මෙ බව සදහන් කළේ. අග්‍රාමාත්‍ය මහින්ද රාජපක්ෂ මහතා සමග හෙට දිනයේ දී සාකච්ඡාවක් පැවැත්වෙන බව කලින් දැනුම් දී තිබුණද එම සාකච්ඡාව හෙට දිනයේ දී නොපැවැත්වෙන බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා පවසනවා.   ", "URL": "https://www.itnnews.lk/2023/10/05/368355/", "Category": "දේශීය පුවත්", "Parent URL": null}