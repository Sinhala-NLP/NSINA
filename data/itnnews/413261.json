{"Source": "ITN news", "Timestamp": "මැයි 26, 2022 18:25", "Headline": "පොලිස් ස්ථානාධිපතිට තර්ජනය කළ පොහොට්ටුවේ මන්ත්‍රීට වැඩ වරදී", "News Content": "අත්තනගල්ල පොලිස් ස්ථානය තුළදී කාන්තාවකට හා පොලිස් ස්ථානාධිපතිවරයාට තර්ජනය කළ ශ්‍රී ලංකා පොදුජන පෙරමුණේ ප්‍රාදේශීය සභා මන්ත්‍රීවරයකු රක්ෂිත බන්ධනාගාර ගත කෙරුණා. අත්තනගල්ල ඌරාපොල ප්‍රදේශයේ නිවසකට ඇතුළු වී එම නිවසේ කාන්තාවකට පහරදී බැන තර්ජනය කිරීම, දේපොලවලට හානි කිරීම සහ පොලිස් නිලධාරීන්ට පරුෂ වචනයෙන් බැන වැදී තර්ජනය කිරීම හේතුවෙන් අත්තනගල්ල ප්‍රාදේශීය සභාවේ පොදුජන පෙරමුණේ මන්ත්‍රී චමින්ද හෙට්ටිආරච්චි මෙසේ අත්අඩංගුවට ගැනුණා. ඔහු අත්තනගල්ල මහේස්ත්‍රාත් අධිකරණයට ඉදිරිපත් කිරීමේන් අනතුරුව ජුනි 07 දක්වා රක්ෂිත බන්ධනාගාර ගත කළා. ඔහු පොලිස් ස්ථානය තුළදී ද අදාළ කාන්තාවට හා පොලිස් නිලධාරීන්ට පරුෂ වචනයෙන් බැන වැදී තිබෙනවා. පසුගිය 09 වනදා ඇති වූ කලහකාරී සිදුවීම් අතරතුර පිරිසක් මෙම මන්ත්‍රීවරයාගේ නිවසට හානි කළ බවට ඔහුගේ මව පොලීසියට පැමිණි කළා. ඒ අනුව සැකකරුවන් 03 දෙනෙකු අත්අඩංගුවට ගෙන අත්තනගල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 2 බැගින් වූ ශරීර ඇප මත මුදා හැරීමටයි නියෝග කෙරුණේ. ඇප නියම වූ සැකකරුවකුට ඇපදීමට ඉදිරිපත් වූ අයෙකුගේ නිවසට ගොස් මෙම මන්ත්‍රීවරයා බැන වැදී තිබෙනවා. නිවසේ දේපලවලට ද හානි සිදු කළා. එම නිවසේ සිටි කාන්තාවක් මේ සම්බන්ධයෙන් පොලීසියට පැමිනිල්ලක් ඉදිරිපත් කළා. බීමත්ව සිටි සැකකාර මන්ත්‍රීවරයා පැමිණිලි කිරීමට පැමිණි කාන්තාවට පොලීසිය තුළදීම බැන වැදී තර්ජනය කර ඇති බවයි පොලීසිය පවසන්නේ. එහිදී පහරකෑමට ලක් වූ කාන්තාව වතුපිටිවල මූලික රෝහලට ඇතුළත් කෙරුණා.   ", "URL": "https://www.itnnews.lk/2023/10/05/413261/", "Category": "Breaking News,දේශීය පුවත්", "Parent URL": null}