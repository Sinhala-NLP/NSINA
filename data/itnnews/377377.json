{"Source": "ITN news", "Timestamp": "නොවැම්බර් 20, 2021 13:38", "Headline": "ජනපතිගේ නව දේශපාලන වැඩපිළිවෙළට ඉවසීමෙන් යුතුව සහාය දෙන්න – මහානාහිමිවරුන් ඉල්ලයි", "News Content": "සාම්ප්‍රදායික දේශපාලනයෙන් ඉවත්ව නව දේශපාලන සංස්කෘතියක් රටට හදුන්වා දුන් ජනාධිපති ගෝඨාභය රාජපක්ෂ මැතිතුමා දේශපාලනික වශයෙන් කිළිටි නොවූ නායකයෙකු බව අස්ගිරි පාර්ශ්වයේ අනුනායක පූජ්‍ය වේඩරුවේ උපාලි ස්වාමීන් වහන්සේ පවසනවා. ජනාධිපතිතුමාගේ නව දේශපාලන වැඩපිළිවෙළට රටට ආදරය කරන සියලු පුරවැසියන්ගේ සහාය හිමිවිය යුතු බවද අනුනායක ස්වාමීන් වහන්සේ ප්‍රකාශකර සිටියා. ඉවසීමෙන් යුතුව කටයුතු කොට රට පෙරට ගැනීමට ජනපතිට සියලුදෙනාගේ සහාය හිමිවිය යුතු බව ශ්‍රී ලංකා රාමඤ්ඤ මහා නිකායේ මහානායක අතිපූජ්‍ය මකුලෑවේ විමල නා හිමිපාණන් වහන්සේ පැවසූහ. වළගම්බා රජ සමයේ සිට නියං සාගතවලට රට මුහුණදී තිබේ. එම සාගතයන්ගෙන් රට බේරා ගැනීමට මහාසංඝරත්නය නිරන්තරයෙන් අවවාද, අනුශාසනා සිදු කළහ. එම ඉතිහාසය දන්නා වත්මන් ජනාධිපතිවරයා ද මෙම දුෂ්කර සමයේ මහා සංඝරත්නයේ අවවාද අනුශාසනා අපේක්ෂා කිරීම සතුටට කරුණක් බව උන්වහන්සේ සඳහන් කළහ. ජනාධිපති ගෝඨාභය රාජපක්ෂ මැතිතුමාගේ පදවි ප්‍රාප්තියේ දෙවර්ෂ පූර්ණය නිමිත්තෙන් ජනාධිපතිතුමාට,  අගමැතිතුමාට,  රටට සහ ජනතාවට සෙත් පතා අනුරාධපුර ඓතිහාසික රුවන්වැලි මහ සෑ රදුන් අභියස පැවති ආශිර්වාද පින්කමේදී විශේෂ අනුශාසනාවක් සිදුකරමිනුයි පූජ්‍ය වෙඩරුවේ උපාලි ස්වාමීන් වහන්සේ මේ බව සදහන් කළේ. රුවන්වැලි සෑ රදුන් වෙනුවෙන් ඖෂධ සහ චතුමදුර පූජාව සිදු කොට ආගමික වතාවත්වල නිරතවූ ජනාධිපතිතුමා සහ අගමැතිතුමා රුවන්වැලි මහ සෑරදුන් වෙනුවෙන් පැවති විශේෂ චීවර කප්රුක පූජාවට ද එක්වුණා. අනතුරුව මහා සංඝරත්න සෙත් පිරිත් සඡ්ඣායනා කර ජනාධිපතිතුමා, අගමැතිතුමා ප්‍රමුඛ රජයට සහ ජනතාවටත් ආශිර්වාද පළකලා. ත්‍රෛයිනිකායික මහානාහිමිවරුන් හා අනුනාහිමිවරුන්  ප්‍රධාන මහා සංඝරත්නය මෙන්ම ආණ්ඩුකාරවරුන් මැති ඇමතිවරුන් ත්‍රිවිධ හමුදාපතිවරුන්,  පොලිස්පතිවරයා,  ජනාධිපති ලේකම්වරයා ඇතුළු නිලධාරීන් රැසක් මෙම අවස්ථාවට එක්වුණා.   ", "URL": "https://www.itnnews.lk/2023/10/05/377377/", "Category": "Breaking News,දේශීය පුවත්", "Parent URL": null}