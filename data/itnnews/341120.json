{"Source": "ITN news", "Timestamp": "ජූනි 7, 2021 11:52", "Headline": "ප්‍රතිශක්තිකරණ වැඩසටහන යටතේ ලක්‍ෂ 19කට වැඩි පිරිසකට එන්නත් ලබා දී අවසන්", "News Content": "කොරෝනා ප්‍රතිශක්තිකරණ වැඩසටහන යටතේ ලක්‍ෂ 19 කට වැඩි පිරිසකට එන්නත් ලබා දී තිබෙනවා. ඉදිරි සතියේදීත් සයිනොෆාම් එන්නත් මාත්‍රා මිලියනයක් මෙරටට රැගෙන එන බව අමාත්‍ය පවිත්‍රා වන්නිආරච්චි මහත්මිය පවසනවා. එන්නත්කරණ වැඩසටහන යටතේ ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව 925242 කුට ලබා දී තිබෙනවා. එහි දෙවන මාත්‍රාව ලබා දී ඇති සංඛ්‍යාව 353302 ක්. සයිනොෆාම් එන්නතේ පළමු මාත්‍රාව 957959 දෙනෙකුට ලබා දී ඇති බවයි සෞඛ්‍ය අංශ සඳහන් කරන්නේ. ස්පුට්නික් එන්නතේ පළමු මාත්‍රාව ලබා දී ඇති සංඛ්‍යාව 64986 ක්. මේ අතර අද දිනයේත් දිවයින පුරා ස්ථාන රැසක එන්නත්කරණ වැඩසටහන සිදු කෙරෙනවා. අනුරාධපුර දිස්ත්‍රික්කයේ එන්නත්කරණ වැඩසටහන පිළිබද විශේෂ සාකච්ඡාවක් රාජ්‍ය අමාත්‍ය මහාචාර්ය චන්න ජයසුමන මහතාගේ ප්‍රධානත්වයෙන් උතුරු මැද පළාත් සභා ශ්‍රවණාගාරයේදී පැවැත්වුණා. පළාත් ආණ්ඩුකාර මහීපාල හේරත් මහතා ඇතුලු පිරිසක් මෙම අවස්ථාවට එක්ව සිටියා. අනුරාධපුර දිස්ත්‍රික්කයේ එන්නත්කරණ වැඩසටහන ලබන සිකුරාදා ආරම්භ කරන බවයි රාජ්‍ය අමාත්‍යවරයා ප්‍රකාශ කළේ. මහනුවර දිස්ත්‍රික්කයේ හැට දහසකට වැඩි පිරිසකට මේ වන විට එන්නත් ලබා දී තිබෙනවා. තවත් සයිනොෆාම් එන්නත් 50000ක ප්‍රමාණයක් මහනුවර දිස්ත්‍රික් ජනතාව වෙනුවෙන් ලබා දීමට නියමිත බවයි දිස්ත්‍රික් සම්බන්ධීකරණ කමිටු සම සභාපති වසන්ත යාපා බණ්ඩාර මහතා ප්‍රකාශ කළේ. මේ අතර බදුල්ල දිස්ත්‍රික් එන්නත්කරණ වැඩසටහන අනිද්දා ආරම්භ කරන බව දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී සුදර්ශන දෙණිපිටිය මහතා පවසනවා. ", "URL": "https://www.itnnews.lk/2023/10/05/341120/", "Category": "Breaking News,දේශීය පුවත්", "Parent URL": null}