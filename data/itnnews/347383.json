{"Source": "ITN news", "Timestamp": "ජූලි 6, 2021 18:13", "Headline": "15 හැවිරිදි දැරිය අපයෝජන සිද්ධියට හෘද රෝග විශේෂඥ වෛද්‍යවරයා රිමාන්ඩ්", "News Content": "15 හැවිරිදි දැරියක් අන්තර්ජාලය ඔස්සේ අලෙවි කර අපයෝජනය කළ සිද්ධියට අදාළව තවත් දෙදෙනෙක් අද අත්අඩංගුවට ගැනුණා. ඒ අතරින් එක් අයෙක් හෘද රෝග විශේෂඥ වෛද්‍යවරයෙකු බවයි පොලිසිය තහවුරු කළේ. ඔහු ලබන 9 වෙනිදා වෙනකල් රක්ෂිත බන්ධනාගාර ගතකිරීමට අධිකරණය නියෝග කළා. ඒ අනුව එම සිද්ධියට අදාළව මේ දක්වා අත්අඩංගුවට ගෙන ඇති සංඛ්‍යාව 34ක්. වෙබ් අඩවි 05ක් ඔස්සේ දැන්වීම් පළකරමින් එම දැරිය අලෙවි කර ඇති බවට පරික්ෂණවලදී අනාවරණ වී තිබෙනවා. මෙම සිද්ධිය සම්බන්ධයෙන් අද දිනයේදී තවත් සැකකරුවන් දෙදෙනෙකු අත්අඩංගුවට ගත් අතර හෘද රෝග විශේෂඥ වෛද්‍යවරයෙකු ද ඒ අතර වන බවයි පොලිස් මාධ්‍ය ප්‍රකාශකවරයා තහවුරු කළේ. අදාළ සැකකරුවන් දෙදෙනා අලුත්කඩේ මහේස්ත්‍රාත් අධිකරණය හමුවට ඉදිරිපත් කිරීමෙන් පසු වෛද්‍යවරයා ලබන 9 වනදා දක්වා රක්ෂිත බන්ධනාගාර ගත කරන ලෙස නියෝග කෙරුණා.  සැකකාර වෛද්‍යවරයා යළි දුටුවහොත් හදුනාගත හැකි බවට අතවරයට පත් දැරිය ප්‍රකාශයක් ලබාදී තිබීම හේතුවෙන් සැකකරු හදුනා ගැනීමේ පෙරෙට්ටුවකට යොමු කිරීමේ නියෝගයක් නිකුත් කරන ලෙස පොලිසිය අධිකරණයෙන් ඉල්ලීමක් කළා. කෙසේ වෙතත් සැකකරු වෙනුවෙන් පෙනී සිටි නීතිඥවරයා ප්‍රකාශ කළේ තම සේවාදායකයා දැරියගේ සේවය ලබා ගැනීමට අදාළ හෝටලය වෙත ගිය බව පිළිගන්නා නමුත් එහිදී ඇය බාල වයස්කාර දැරියක් බව වටහාගත් විගස එම ස්ථානයෙන් වහාම ඉවත් වූ බවයි. ඉදිරිපත් වූ කරුණු සලකා බැලූ අධිකරණය ලබන 9 වනදා ඔහුව අධිකරණය හමුවට ඉදිරිපත් කරන ලෙස නියම කළා. මේ අතර 15 හැවිරිදි දැරිය අපයෝජනය කිරීමේ සිද්ධිය සම්බන්ධයෙන් අත්අඩංගුවට ගෙන සිටින මිහින්තලේ ප්‍රා දේශීය සභාවේ උප සභාපතිවරයා සහ කෝටිපති මැණික් ව්‍යාපාරිකයෙකු ඇතුලු සැකකරුවන් තුන් දෙනෙකුට නියම කර ඇති හදුනා ගැනීමේ පෙරෙට්ටුව අවලංගු කරන ලෙස ඔවුන්ගේ නීතිඥවරුන් කළ ඉල්ලීමක් කොළඹ අතිරේක මහේස්ත්‍රාත්වරිය අද ප්‍රතික්ශේප කළා. එමෙන්ම රක්ෂිත බන්ධනාගාරගත කර සිටින සැකකරුවන් කිහිප දෙනෙකුගෙන් බන්ධනාගාරය තුළදී ප්‍රකාශ සටහන් කර ගැනීමට අපරාධ පරීක්ෂණ දෙපාර්තමේන්තුවට අවස්ථාව සලසා දෙන ලෙසද බන්ධනාගාර අධිකාරිවරයාට මෙහිදී නියෝග කෙරුණා. ", "URL": "https://www.itnnews.lk/2023/10/05/347383/", "Category": "දේශීය පුවත්", "Parent URL": null}