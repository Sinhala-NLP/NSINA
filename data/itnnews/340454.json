{"Source": "ITN news", "Timestamp": "ජූනි 3, 2021 11:27", "Headline": "එන්නත්කරණ වැඩසටහන අද දිනයේත් සාර්ථකව", "News Content": "එන්නත්කරණ වැඩසටහන අද දිනයේ ද ඉතා සාර්ථකව සිදු වනවා. ඇතැම් ප්‍ර දේශවලට වැසි සහිත කාලගුණ තත්ත්වයක් පැවතියද එන්නත්කරණ වැඩසටහන් ක්‍රියාත්මක කිරීමටයි සෞඛ්‍ය අංශ පියවර ගෙන ඇත්තේ. බේරුවල මාගල්කන්ද ප්‍රදේශයේ ජනතාවට එන්නත් ලබාදීම මාගල්කන්ද පරමචේතියාරාම විහාරස්ථානයේ දී සිදු කෙරුණා. නවසිය දෙනෙකුට පමණ මෙහිදී එන්නත් ලබාදුන්නා. මහර මැතිවරණ කොට්ඨාශයේ අප්පුගෙවත්ත ග්‍රාම සේවා කොට්ඨාශයේ හත්සිය දෙනෙක් සඳහා එන්නත්කිරීම සාර්ථකව සිදු වුණා. මෙම වැඩපිළිවෙළ සඳහා අවශ්‍යකරන දෑ පිළිබඳ සොයා බැලීමට මහර ප්‍රාදේශීය සභාවේ සභාපති සුධීමා චාන්දනී මහත්මිය පියවර ගත්තා. ගොතටුව විද්‍යාලයේ දී ද එන්නත්කරණ වැඩසටහනක් අද ක්‍රියාත්මක වනවා. ගොතටුව සෞඛ්‍ය වෛද්‍ය නිලධාරි කාර්යාලයේ මූලිකත්වයෙන් එන්නත් මාත්‍රා එක් දහස් පන්සියයක් පමණ ලබාදීම අපේක්ෂාවයි. ඊයේ රාත්‍රි 8.30 වනවිට කොවිෂීල්ඩ් එන්නතේ මාත්‍රා නව ලක්ෂ විසි පන්දහස් දෙසිය හතලිස් දෙකක් ලබාදී තිබෙනවා. එමෙන්ම එහි දෙවන  මාත්‍රාව තුන් ලක්ෂ පනස් දහස් එකසිය හැට තුනක් මේ වනවිට ලබාදී ඇති බවයි සෞඛ්‍ය අමාත්‍යංශය සඳහන් කරන්නේ. සයිනොෆාම් එන්නතේ පළමු මාත්‍රාව පුද්ගලයන් අට ලක්ෂ හතලිස් හය දහස් පන්සිය අසූ තුන් දෙනෙකුට ලබාදී තිබෙනවා. ස්පුට්නික් වී එන්නතේ පළමු මාත්‍රාව හැට දෙදහස් හත්සිය තුන් දෙනෙකුට ලබාදී ඇති බවයි සෞඛ්‍ය අමාත්‍යංශය වැඩිදුරටත් සඳහන් කරන්නේ. ", "URL": "https://www.itnnews.lk/2023/10/05/340454/", "Category": "Breaking News,නවතම පුවත්", "Parent URL": null}