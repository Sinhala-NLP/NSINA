{"Source": "ITN news", "Timestamp": "மார்ச் 17, 2022 13:03", "Headline": "எரிபொருள் மற்றும் எரிவாயு நெருக்கடி எதிர்வரும் ஒரு சில தினங்களில் தீர்வு.. எரிபொருள் கப்பல் நாட்டிற்கு வருகை", "News Content": "இன்றையதினம் முதல் எரிவாயு விநியோகம் வழமைக்கு கொண்டுவரப்படுமென ஜனாதிபதி ஊடகப்பிரிவு அறிவித்துள்ளது. எரிவாயு கப்பல்களுக்கான கடன் பிணை பத்திரங்கள் நேற்று மாலை செலுத்தப்பட்டுள்ளதாகவும், அதன் அடிப்படையில் கப்பலில் இருந்து எரிவாயு இறக்குமதி நடவடிக்கைகள் முன்னெடுக்கப்படவுள்ளதாகவும் ஜனாதிபதி ஊடகப்பிரிவு இதனை சுட்டிக்காட்டியுள்ளது. இன்றையதினம் முதல் எரிவாயு விநியோக நடவடிக்கைகள் வழமைக்கு திரும்புவதால் நாட்டில் காணப்படும் எரிவாயு தட்டுப்பாடு குறையுமெனவும், பொதுமக்கள் வீண் அச்சமடைய தேவையில்லை எனவும் சுட்டிக்காட்டப்பட்டுள்ளது. இதேவேளை 25 நாட்களுக்கு தேவையான எரிபொருள் எதிர்வரும் 10 நாட்களில் நாட்டுக்கு கிடைக்கப்பெறுமென பெற்றோலிய கூட்டுத்தாபனம் தெரிவித்துள்ளது. ஒரு இலட்சத்து 14 ஆயிரம் மெற்றிக் தொன் டீசல் மற்றும் 60 ஆயிரம் மெற்றிக் தொன் பெற்றோல் என்பன 2 வாரங்களில் நாட்டுக்கு கிடைக்கப்பெறவுள்ளதாக பெற்றோலிய கூட்டுத்தாபனத்தின் தலைவர் சுமித் விஜயசிங்க குறிப்பிட்டுள்ளார். இந்நிலையில் 40 ஆயிரம் மெற்றிக் தொன் டீசல் அடங்கிய கப்பலொன்று எதிர்வரும் திங்கள் அல்லது செவ்வாய் கிழமைகளில் நாட்டுக்கு வருகை தரவள்ளது. இந்நிலையில் மேலதிக டீசல் ஏப்ரல் மாதத்தின் முதல் வாரத்தில் கிடைக்கப்பெறுமெனவும் அதன் காரணமாக நாட்டில் எரிபொருளுக்கான தட்டுப்பாடு ஏற்படப்போவதில்லை என சுமித் விஜயசிங்க தெளிவுப்படுத்தியுள்ளார். குறிப்பாக எரிபொருள் நிரப்பு நிலையங்களில் கடந்தகாலங்களில் பெற்றுக்கொண்ட அளவை விட கூடுதலாக எரிபொருளை கொள்வனவு செய்வதற்கு முயற்சிகள் முன்னெடுக்கப்படுகின்றமையே பற்றாக்குறைக்கான காரணம் எனவும் பெற்றோலிய கூட்டுத்தாபனத்தின் தலைவர் மேலும் தெரிவித்துள்ளார். \n ", "URL": "https://www.itnnews.lk/2023/10/05/401777/", "Category": "Breaking News,தேசிய செய்திகள்", "Parent URL": null}