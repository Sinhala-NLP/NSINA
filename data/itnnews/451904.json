{"Source": "ITN news", "Timestamp": "දෙසැම්බර් 24, 2022 11:49", "Headline": "එළවළු මිල ශීඝ්‍රයෙන් පහළට", "News Content": "උඩරට එළවළු රට පුරා බෙදා හරින ප්‍රධානතම ආර්ථික මධ්‍යස්ථානය වන කැප්පෙටිපොළ ආර්ථික මධ්‍යස්ථානයේ එළවළු මිල ශීඝ්‍ර ලෙස පහත වැටී තිබුණා. පසුගිය දිනවලදී රුපියල් 200 ක් පමණ වූ ගෝවා කිලෝවක මිල රුපියල් 50 දක්වා අඩු වී තිබු බවයි අප වාර්තාකරුවන් සදහන් කලේ. ලීක්ස් කිලෝවක මිල රුපියල් 270 ක සිට රුපියල්180 දක්වාත්, බටු කිලෝග්‍රෑම් එකක මිල රුපියල් 200 සිට රුපියල් 140 දක්වාත් අඩු වී තිබෙනවා. අමු මිරිස් කිලෝග්‍රෑමයක මිල රුපියල් 220 ක සිට රුපියල්180 දක්වා පහත බැස ඇති අතර කැරට් කිලෝග්‍රෑම් එකක මිලද රුපියල් 220 ක සිට රුපියල් 150 දක්වාද අඩු වුනා. නෝකෝල් කිලෝග්‍රෑම් එකක මිලද රුපියල් 200 සිට රුපියල් 120 දක්වා අඩු වී තිබෙනවා. උඩරට එළවළු අතර ඉහළම මිලකට අලෙවි වී ඇත්තෝ බෝංචි වන අතර බෝංචි කිලෝග්‍රෑම් එකක් රුපියල් 500 ක් පමණ වූ බවයි අප වාර්තාකරුවන් පැවසුවේ. පැවති වැසි සහිත තත්ත්වය නිසා පිට පළාත්වලින් වෙළෙදුන් පැමිණීමේ අඩුවක් දැකගැනීමට ලැබුනු බවයි කැප්පෙටිපොළ විශේෂිත ආර්ථික මධ්‍යස්ථානයේ වෙළෙද සංගමයේ ලේකම් මහින්ද ඒකනායක මහතා සදහන් කළේ. ඇතැම් එළවළු වර්ග අලෙවි කර ගැනීමට නොහැකිව නරක් වී ඇති ආකාරයද දැකගැනීමට ලැබුණා.   ", "URL": "https://www.itnnews.lk/2023/10/05/451904/", "Category": "දේශීය පුවත්", "Parent URL": null}