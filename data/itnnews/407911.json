{"Source": "ITN news", "Timestamp": "අප්‍රේල් 22, 2022 19:25", "Headline": "ඩලස්ගෙන් ජනපතිට ලිපියක්", "News Content": "හිටපු අමාත්‍ය පාර්ලිමේන්තු මන්ත්‍රී ඩලස් අලහප්පෙරුම මහතා ජනාධිපති ගෝඨාභය රාජපක්ෂ මැතිතුමා වෙත ලිපියක් යොමුකර තිබෙනවා. වත්මන් දේශපාලන තත්වය ගැන විග්‍රහයක යෙදෙන අලහප්පෙරුම මන්ත්‍රීවරයා ගතයුතු යෝජනාවලියක් ද ලිපියෙන් ඉදිරිපත් කොට තිබෙනවා. ජනාධිපතිතුමා වෙත ලිපියක් මගින් සිය අදහස් දක්වමින් හිටපු අමාත්‍යවරයා මෙසේ සදහන් කර තිබෙනවා. ඉතිහාසයේ වැඩිම තරුණ නියෝජනයක් සහිත අභියෝගයන් ලුහුබැදිය හැකි කැබිනට් මණ්ඩලයක් පිහිටුවිම සදහා ඔබතුමා ගනු ලැබූ තීරණය පැසසිය යුතු නමුදු එය ද පමාවූ විසදුම් ගොන්නට එකතුවී හමාරයි. ඒ නිසා අප අප්‍රමාදව කළයුතු වන්නේ පාර්ලිමේන්තුව නියෝජනය කරනු ලබන සෑම පක්ෂයකම නියෝජනයකින් අවංක එකගතාවයක් සහිත සංඛ්‍යාත්මකව කුඩා කැබිනට් මණ්ඩලයක් උපරිම වශයෙන් වසරක කාලසීමාවක් සදහා පත්කර ගැනීමයි. ඒ අනුව ජනතා පරිමාධිපත්‍යයට ගරු කරමින් ජීවත්වීම සදහා අරගලයක යෙදීසිටින අහිංසක පුරවැසියන්ගේ අදෝනාවට සංවේදී වෙමින් වහා සිදුකළ යුත්තේ ගරු අග්‍රාමාත්‍යවරයා ප්‍රමුඛ කැබිනට් මණ්ඩලය ඉල්ලා අස්වී සර්ව පාක්ෂික නව ආණ්ඩුවක් ගොඩනගා මෙම අභියෝග එක්ව ජයගැනීම සදහා පාර්ලිමේන්තුවට අවස්ථාව සලසාදීමයි. ගරු ජනාධිපතිතුමනි, මෙවැනි අභියෝගාත්මක දේශපාලන තීන්දුවක් වෙත ප්‍රවේශවීමේදී ආණ්ඩු පක්ෂයේ මෙන්ම විපක්ෂයේ වගකීම් විරහිත හැසිරීම ද සමාජය තේරුම් ගෙන තිබෙනවා. එබැවින් මෙම අර්බුදජනක අවස්ථාවේදී මහජනතාවත් ප්‍රජාතන්ත්‍රවාදී රාජ්‍ය ආකෘතියත් රැකගනිමින් රටේ ආර්ථික සහ දේශපාලන පදනම යළි පිහිටුවීම සදහා ගතයුතු නිවැරදිම හා ධූරදර්ශීම තීරණ ගැනීමට අප පසුබට නොවිය යුතුය. ගරු ජනාධිපතිතුමනි, මෙම තීරණාත්මක මොහොතේදී අප අප්‍රමාදව කටයුතු කරනු ඇතැයි යන්න පොදු මහජනතාවගේ අභිලාශයයි.   ", "URL": "https://www.itnnews.lk/2023/10/05/407911/", "Category": "Breaking News,දේශීය පුවත්", "Parent URL": null}