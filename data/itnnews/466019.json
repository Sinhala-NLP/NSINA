{"Source": "ITN news", "Timestamp": "මාර්තු 7, 2023 15:30", "Headline": "ඉන්දු – ශ්‍රී ලංකා විදේශ අමාත්‍යවරු අතර සාකච්ඡා", "News Content": "මෙරට ණය ප්‍රතිව්‍යුහගත කිරීමේ වත්මන් ප්‍රගතිය පිළිබඳ විදේශ කටයුතු අමාත්‍ය අලි සබ්රි මහතා හා ඉන්දීය විදේශ අමාත්‍ය ආචාර්ය එස් ජයශංකර් මහතා අතර සාකච්ඡා පැවැත්වුණා. ඒ නවදිල්ලි නුවරදීයි. ඉන්දියාවේ පැවති රයිසිනා සංවාදයට සමගාමීවයි අලි සබ්රි මහතා ඉන්දීය විදේශ අමාත්‍යවරයා මුණගැසීමට කටයුතු කළේ. අමාත්‍යවරුන් දෙපළ නවදිල්ලියේ හයිද්‍රාබාද් මන්දිරයේ දී ද්වීපාර්ශ්වික සාකච්ඡා පැවැත්වූවා. ජාත්‍යන්තර මූල්‍ය අරමුදලේ වැඩසටහනට සමගාමීව දෙරට ගෙන ඇති ක්‍රියාමාර්ග පිළිබද එහිදී දීර්ඝ ලෙස සාකච්ඡා වුණා. එමෙන්ම ඉන්දීය අග්‍රාමාත්‍ය නරේන්ද්‍ර මෝදි මැතිතුමා ජනාධිපති රනිල් වික්‍රමසිංහ මහතා වෙත ඉන්දියාවේ සංචාරයක නිරත වන්නැයි කරන ලද ඇරයුම පිළිබදව ද සාකච්ඡා පැවැත්වුණා. මේ අතර අමාත්‍ය අලි සබ්රි මහතා තුර්කිය, දකුණු අප්‍රිකාව, බ්‍රසීලය යන රටවල විදේශ අමාත්‍යවරුන් හා ස්ලෝවේනියා නියෝජ්‍ය අග්‍රාමාත්‍යවරයා ද මුණගැසී සාකච්ඡා කළා.   ", "URL": "https://www.itnnews.lk/2023/10/05/466019/", "Category": "Breaking News,දේශීය පුවත්", "Parent URL": null}