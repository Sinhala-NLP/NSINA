{"Source": "ITN news", "Timestamp": "செப்டம்பர் 20, 2023 16:25", "Headline": "வட மாகாணத்தில் கையகப்படுத்தப்பட்டுள்ள காணிகள் இந்த ஆண்டு டிசம்பர் மாதத்துக்குள் மீள கையளிக்கப்படும்", "News Content": "வட மாகாணத்தில் கையகப்படுத்தப்பட்டுள்ள காணிகள் இந்த ஆண்டு டிசம்பர் மாதத்துக்குள் மீள கையளிக்கப்படும் என வனசீவராசிகள் மற்றும் வன வளங்கள் பாதுகாப்பு அமைச்சர் பவித்ரா வன்னியாராச்சி தெரிவித்துள்ளார். மாவட்ட அபிவிருத்திக் குழு கூட்டத்தில் மேற்கொள்ளப்படும் தீர்மானங்கள் உரிய முறையில் நிறைவேற்றப்படுவதில்லை என பாராளுமன்ற உறுப்பினர் செல்வம் அடைக்கலநாதன் இன்று பாராளுமன்றில் தெரிவித்தார். வட மாகாணத்தில் காணிகளை விடுவிப்பதற்கு இணக்கப்பாடு காணப்படுகின்ற போதிலும் அவ்வாறு இடம்பெறுவதில்லை எனவும் அவர் சுட்டிக்காட்டினார். இதற்கு பதிலளித்த வனசீவராசிகள் மற்றும் வன வளங்கள் பாதுகாப்பு அமைச்சர் பவித்ரா வன்னியாராச்சி, காணிகளை விடுவிக்கும் பணிகள் எதிர்வரும் டிசம்பர் மாதத்துக்குள் நிறைவு செய்யப்படும் என தெரிவித்துள்ளார். இந்த விடயத்தில் ஏதேனும் பிரச்சினைகள் காணப்படுமாயின் மாவட்ட அரசாங்க அதிபர்களுடன் கலந்துரையாடி தீர்த்துக் கொள்ள முடியும். குறித்த காணிகள் காணி மறுசீரமைப்பு ஆணைக்குழுவிடம் முழுமையாக கையளிக்கப்பட்டு, பின்னர் மாவட்ட அரசாங்க அதிபர்களின் ஊடாக மேலதிக பணிகள் முன்னெடுக்கப்படும் என அவர் மேலும் தெரிவித்தார். இதற்கு பதிலளித்த பாராளுமன்ற உறுப்பினர் செல்வம் அடைக்கலநாதன், குறித்த செயற்பாடு தங்களது மக்களுக்கு நன்மையளிக்கும் விடயமாக அமையும் என குறிப்பிட்டார். ", "URL": "https://www.itnnews.lk/2023/10/05/517228/", "Category": "Breaking News,அண்மைய செய்திகள்", "Parent URL": null}