{"Source": "ITN news", "Timestamp": "පෙබරවාරි 16, 2023 20:22", "Headline": "මැතිවරණ කොමිෂන් සභාවේ අද පැවති සාකච්ඡාව අසාර්ථකයි", "News Content": "පළාත් පාලන ඡන්ද විමසීම පැවැත්වීම සදහා මුදල් නිදහස් කරගැනීම සම්බන්ධයෙන් මැතිවරණ කොමිෂන් සභාවේ අද පැවති සාකච්ඡාව ද අසාර්ථක වු බවයි වාර්තා වන්නේ. මුදල් අමාත්‍යාංශයේ ලේකම්වරයාට මෙම සාකච්ඡාවට එක්වන ලෙසට කැදවීම් කර තිබුණ ද ඔහු ඊට එක්වුයේ නැහැ. අමාත්‍යාංශයේ නිලධාරීන් හා මැතිවරණ කොමිෂන් සභාවේ නිලධාරීන්ගේ සහභාගීත්වයෙනුයි සාකච්ඡාව පැවැත්වුණේ. පළාත් පාලන ආයතන ඡන්ද විමසීම පැවැත්වීම සදහා අවශ්‍ය කෙරෙන මුදල් නොලැබීම හේතුවෙන් මේ වන විට ඊට අදාළ කටයුතු සිදුකිරීම දුෂ්කර වී තිබෙනවා. ඡන්ද විමසීම සදහා අවශ්‍ය මුදල් ලබා දෙන ලෙස ඉල්ලා මැතිවරණ කොමිෂන් සභාව මහාභාණ්ඩාගාරය වෙත ඊයේ දිනයේදීත් දෙවන වරට ලිපියක් යොමුකළා. ඡන්ද විමසීමට අදාළ තැපැල් ඡන්ද පත්‍රිකා තැපෑලට භාරදීම ඊයේ සිදු කිරීමට නියමිතව තිබුණද ඒවා මුද්‍රණය සදහා අවශ්‍ය මුදල් නොලැබීම හේතුවෙන් එම කටයුතු සිදු කෙරුණේ නැහැ. රජයේ මුද්‍රණයාලාධිපතිනි ගංගානි ලියනගේ මහත්මිය සදහන් කළ පරිදි පළාත් පාලන ඡන්ද විමසීමට අවශ්‍ය ඡන්ද පත්‍රිකා මුද්‍රණය කිරීම ඇතුළු අවශ්‍ය කටයුතු කිරීම සදහා මේ වන විට මැතිවරණ කොමිෂමෙන් රුපියල් මිලියන 200ක අත්තිකාරම් මුදලක් ඉල්ලා තිබෙනවා. කෙසේ වෙතත් මැතිවරණ කොමිසමෙන් රුපියල් මිලියන  100ක ප්‍රතිපාදන ලබා දීමට කැමැත්ත පළ කළ ද එම මුදලින් රුපියල් මිලියන 40ක් පමණක් තම ආයතනයට මහාභාණ්ඩාගාරයෙන් ලබාදුන් බවයි ගංගානි ලියනගේ මහත්මිය ප්‍රකාශ කළේ. මේ වන විට මැතිවරණය වෙනුවෙන් තම ආයතනය රුපියල් මිලියන 200ක් පමණ වියදම් කර ඇති බවත් ඇය සදහන් කරනවා. මුදල් ලබා දීම හෝ ණය පදනම මත ඡන්ද පත්‍රිකා මුද්‍රණය කර මැතිවරණ කොමිෂන් සභාවට ලබා දීමට බාධාවක්ව ඇති චක්‍රලේකය ඉවත්කර දෙන ලෙස ද රජයේ මුද්‍රණාලාධිපතිවරිය ඉල්ලා සිටිනවා.       ", "URL": "https://www.itnnews.lk/2023/10/05/461173/", "Category": "දේශීය පුවත්", "Parent URL": null}