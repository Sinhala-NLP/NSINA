{"Source": "ITN news", "Timestamp": "අප්‍රේල් 28, 2021 18:37", "Headline": "වනාතවිල්ලුව පුපුරණ ද්‍රව්‍ය ගබඩා සිද්ධියට 08 දෙනෙකුට එරෙහිව අධි චෝදනා", "News Content": "2019 වසරේ ජනවාරි මාසයේදී වනාතවිල්ලුවේ පුපුරණ ද්‍රව්‍ය ගබඩාවක් පවත්වාගෙන යාමේ සිද්ධියට අදාලව නීතිපතිවරයා විසින් සැකකරුවන් 06 දෙනෙකුට සහ පාස්කු ප්‍රහාරයේදී මියගිය ත්‍රස්තවාදීන් දෙදෙනෙකුට එරෙහිව ත්‍රස්තවාදය වැළැක්වීමේ පනත සහ ත්‍රස්තවාදයට මූල්‍ය පහසුකම් සැපයීම වැළැක්වීමේ පණත යටතේ පුත්තලම මහාධිකරණය හමුවේ අධි චෝදනා ගොනු කර තිබෙනවා. මොහොමඩ් මුෆීස්, මොහොමඩ් හමාස්, ඊබ්‍රාහීම් මොහොමඩ් නවුෆර්, මොහොමඩ් සජිඩ්, ඊබ්‍රාහීම් සදීක් අබ්දුල්ලා සහ ගෆූර් මාමා යන සැකකරුවන් මෙහි විත්තිකරුවන් ලෙස නම් කර තිබෙනවා. ඊට අමතරව පාස්කු ප්‍රහාරයේදී මරාගෙන මැරෙන බෝම්බ ප්‍රහාරයක් එල්ල කල සහරාන් හෂීම් සහ මොහොමඩ් හස්තුන් යන ත්‍රස්තවාදීන් දෙදෙනාට එරෙහිවද මෙලෙස චෝදනා ගොනු කර ඇති බවයි නීතිපතිවරයාගේ සම්බන්ධීකරණ නිලධාරිනී රජයේ අධි නීතීඥ නිශාරා ජයරත්න මෙනෙවිය පවසන්නේ. මෙම පිරිසට එරෙහිව ත්‍රි පුද්ගල මහාධිකරණ විනිසුරු මඩුල්ලක් හමුවේ චෝදනා විභාගය සිදු කරන ලෙස නීතිපතිවරයා විසින් වැඩිදුරටත් ඉල්ලා සිටිනවා. ", "URL": "https://www.itnnews.lk/2023/10/05/334294/", "Category": "Breaking News,දේශීය පුවත්", "Parent URL": null}