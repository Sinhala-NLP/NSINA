{"Source": "ITN news", "Timestamp": "ජූනි 19, 2023 10:45", "Headline": "විමල් වීරවංශට වරෙන්තු", "News Content": "හිටපු අමාත්‍ය විමල් වීරවංශ මහතා අත්අඩංගුවට ගෙන අධිකරණයට ඉදිරිපත් කරන ලෙස දන්වා කොළඹ මහේස්ත්‍රාත් අධිකරණය වරෙන්තු නිකුත් කළා. ඒ ඔහුට එරෙහි නඩුවකට පෙනී නොසිටිම හේතුවෙනුයි. 2016 වසරේ දී කොළඹ එක්සත් ජාතීන්ගේ කාර්යාලය ඉදිරිපිට මාර්ගය අවහිර කරමින් උද්ඝෝෂණය කිරීම තුළින් මහජන පීඩාවක් සිදු කිරීම විමල් වීරවංශ මහතාට එරෙහි චෝදනාවයි. එවකට ජගත් මානව හිමිකම් කොමසාරිස් සෙයිද් අල් හුසෙන් කුමරු ශ්‍රී ලංකාවේ සංචාරය කළ අවස්ථාවේ ඊට විරෝධය පළ කරමින් විමල් වීරවංශ මහතා ඇතුළු පිරිසක් මෙම උද්ඝෝෂණය පැවැත්වුවා. මෙම නඩුව අද (19) කැඳවු අවස්ථාවේ එහි පළමු විත්තිකරු වන විමල් වීරවංශ මහතා අධිකරණය හමුවේ පෙනී සිටියේ නැහැ. තවත් විත්තිකරුවෙකු වන වීරකුමාර දිසානායක මහතා ද අධිකරණයේ පෙනී නොසිටිය ද ඔහුගේ නීතිඥවරයා වෛද්‍ය වාර්තාවක් අධිකරණයට ඉදිරිපත් කළා. සෙසු විත්තිකරුවන් ලෙස නම් කර සිටින මොහොමඩ් මුසම්මිල්,  ජයන්ත සමරවීර,  රොජර් සෙනෙවිරත්න,  පියසිරි විජේනායක යන අය අධිකරණය හමුවේ පෙනී සිටියා. මෙහිදි මහේස්ත්‍රාත්වරයා ප්‍රකාශ කලේ මෙම නඩුව කැඳවන සෑම දිනයකම එක් එක් විත්තිකරුවන් මාරුවෙන් මාරුවට අධිකරණය හමුවේ පෙනී නොසිටිම නිසා මෙම නඩුව කිසිමදාක විභාගයට ගැනීමට නොහැකි තත්ත්වයක් උද්ගත වී ඇති බවයි. විත්තිකරුවන් මෙලෙස කටයුතු කළ හොත් ඔවුන් සියලුදෙනා රක්ෂිත බන්ධනාගාර ගත කර නඩුව ඇසීමට සිදුවන බවට ද මහේස්ත්‍රාත්වරයා අනතුරු අගවා සිටියා. නඩුව සැප්තැම්බර් මස 11 වනදා කල්තැබුවා.     ", "URL": "https://www.itnnews.lk/2023/10/05/493018/", "Category": "Breaking News,ප්‍රධාන පුවත", "Parent URL": null}