{"Source": "ITN news", "Timestamp": "டிசம்பர் 22, 2021 13:27", "Headline": "கொவிட் தடுப்பூசியின் நான்காவது டோஸை வழங்கும் முதல் நாடாக மாறுகிறது இஸ்ரேல்..", "News Content": "மற்றுமொரு கொரோனா தடுப்பூசியின் அவசர பயன்பாட்டிற்கு உலக சுகாதார ஸ்தாபனம் அனுமதி வழங்கியுள்ளது. அமெரிக்க நிறுவனமான நோவாவெக்ஸ் நிறுவனத்தின் தடுப்பூசிக்கே அங்கீகாரம் வழங்கப்பட்டுள்ளதாகவும் 18 வயதிற்கும் மேற்பட்டோருக்கு அதனை பயன்படுத்த முடியுமெனவும் சுட்டிக்காட்டப்பட்டுள்ளது. இந்நிலையில் கொவிட் – 19 வைரஸிற்கு எதிரான 10 வகையான தடுப்பூசிகளின் பயன்பாட்டிற்கு உலக சுகாதார ஸ்தாபனம் இதுவரை அங்கீகாரம் வழங்கியுள்ளது. இதேவேளை ஒமிக்ரோன் வைரஸ் பரவல் காரணமாக இஸ்ரேல் கொவிட் தடுப்பூசியின் நான்காவது டோஸை செலுத்துவதற்கு திட்டமிட்டுள்ளது. அது குறித்த யோசனைகள் முன்வைக்கப்பட்டுள்ளதாக அந்நாட்டு தகவல்கள் தெரிவிக்கின்றன. சுகாதார பணியாளர்களுக்கும், 60 வயதுக்கு மேற்பட்ட பிரஜைகளுக்கும் நான்காவது டோஸ் செலுத்தப்படவுள்ளதாக சுட்டிக்காட்டப்பட்டுள்ளது. இஸ்ரேலின் சுகாதார அமைச்சின் நிபுணர்கள் குழுவினால் கொவிட் தடுப்பூசியின் நான்காவது டோஸூக்கான பரிந்துரை மேற்கொள்ளப்பட்டுள்ளது. ஒமிக்ரோன் பரவலை கட்டுப்படுத்துவதற்கு குறித்த பரிந்துரை சிறந்த தீர்வாக அமையுமென இஸ்ரேல் பிரதமர் நெப்டாலி பேனட் வரவேற்றுள்ளார். ", "URL": "https://www.itnnews.lk/2023/10/05/384322/", "Category": "Breaking News,சர்வதேச செய்திகள்", "Parent URL": null}