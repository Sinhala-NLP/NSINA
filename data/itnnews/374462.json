{"Source": "ITN news", "Timestamp": "නොවැම්බර් 7, 2021 12:49", "Headline": "දිවයින පුරා සංවර්ධනය කෙරුණු ග්‍රාමීය මාර්ග ජනතා අයිතියට", "News Content": "ග්‍රාමීය මාර්ග කිලෝමීටර් ලක්ෂයක් සංවර්ධනය කිරීමේ වැඩසටහන යටතේ වැඩ නිමකළ මාර්ග 1,500 ක් ජනතා අයිතියට පත්කෙරුණා. සෞභාග්‍යයේ දැක්ම ප්‍රතිපත්තිය අනුව ග්‍රාමීය ආර්ථිකයේ විප්ලවීය වෙනසකට මුලපුරමිනුයි මෙම දැවැන්ත ව්‍යාපෘතිය ක්‍රියාත්මක කෙරුණේ. ග්‍රාමීය මාර්ග 1,500 ක් කාපට් අතුරා සංවර්ධනය කිරීමේ වැඩසටහන යටතේ මහනුවර හාරිස්පත්තුව මාර්ග 7 ක් සංවර්ධනය කෙරුණේ ද මාර්ග කිලෝමීටර් ලක්ෂයක් සංවර්ධනය කිරීමේ ව්‍යාපෘතියට සමගාමීවයි. එලෙස සංවර්ධනය කළ පට්ටියාවත්ත , අස්වැද්දුම, අරඹේපොල මාර්ග ජනතා අයිතියටපත්කිරීම පාර්ලිමේන්තු මන්ත්‍රී ගුණතිලක රාජපක්ෂ මහතාගේ ප්‍රධානත්වයෙන් සිදුකෙරුණා. පිළියන්දල හොන්නන්තර සමිදු පටුමග කිලෝමීටර් 1.2 ක් රුපියල් මිලියන 20 ක් වැය කරමින් කාපට් අතුරා සංවර්ධනය කෙරුණා. අමාත්‍ය ගාමිණී ලොකුගේ මහතාගේ ප්‍රධානත්වයෙන් එය ජනතා අයිතියට පත්කෙරුණා. පාදුක්ක ජයන්ති මාවත ඇතුළු මාර්ග කීපයක් සංවර්ධනය කිරීම රුපියල් ලක්ෂ 40 ක් වැය කරමින් සිදුකෙරුණා. ග්‍රාමීය මාර්ග සංවර්ධනය කිරීමේ වැඩසටහන යටතේ සිදුකෙරුණු මෙම ව්‍යාපෘති ජනතා අයිතියට පත්කිරීම ශ්‍රී ලංකා පොදුජන පෙරමුණේ අවිස්සාවේල්ල සංවිධායක රවීන්ද්‍ර ජයසිංහ මහතාගේ ප්‍රධානත්වයෙන් සිදුකෙරුණා. රුපියල් ලක්ෂ 280 ක් වැය කරමින් සංවර්ධනය කළ මැල්සිරිපුර වැලිපත්තල මාර්ගය ජනතා අයිතියට පත්කිරීම හිරියාල ආසන සංවිධායක සුමිත් උඩුකුඹුර මහතාගේ ප්‍රධානත්වයෙන් සිදුකෙරුණා. මාර්ග සංවර්ධනය කිරීමේ ව්‍යාපෘතියට සමගාමීව හිරියාල ආසනයේ සංවර්ධනය කළ මාර්ග 6 ක් ජනතා අයිතියට පත්කෙරුණා. හිගුරක්ගොඩ මාර්ග කිලෝමීටර් 5 ක් කාපට් අතුරා සංවර්ධනය කෙරුණා. ඒ සදහා වැය කළ මුදල රුපියල් මිලියන 126 ක්. එම මාර්ග ජනතා අයිතියට පත් කිරීම රාජ්‍ය අමාත්‍ය සිරිපාල ගම්ලත් මහතාගේ ප්‍රධානත්වයෙන් සිදුකෙරුණා.   ", "URL": "https://www.itnnews.lk/2023/10/05/374462/", "Category": "දේශීය පුවත්", "Parent URL": null}