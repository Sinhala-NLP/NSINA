{"Source": "ITN news", "Timestamp": "ජූලි 19, 2023 16:34", "Headline": "එප්පාවල පොස්පේට් සමාගමේ පටලැවිල්ල", "News Content": "එප්පාවල පොස්පේට් සමාගමේ සේවකයෙකුගේ පහරකෑමට ලක් වූ එහි සැපයුම් නිලධාරියාගේ වැඩ තහනම් කර තිබෙනවා. පහර දුන් සේවකයාට කිසිදු විනය ක්‍රියාමාර්ගයක් ගෙන නැති බව පහර කෑමට ලක් වූ නිලධාරියා පවසනවා. රාජ්‍ය අමාත්‍ය චාමර සම්පත් දසනායක මහතා පසුගිය 17 වනදා එප්පාවල පොස්පේට් සමාගමේ නිරීක්ෂණ චාරිකාවක නිරත වුණා. එහිදී එම ආයතනයේ සේවකයෙකු සැපයුම් නිලධාරී එස්.ඒ අබේසිරි මහතාට චෝදනා කරමින් පහරදී තිබුණා. ඒ ඇඹරුම් යන්ත්‍රයක් සදහා අමතර කොටසක් ගෙන්වීමේ දී අදාළ නොවන වර්ගයේ කොටසක් ගෙන් වූ බවට චෝදනා කරමිනුයි. එය ගෙන්වා මාස කිහිපයක් ගතවී ඇතත් තවමත් මාරු කර අවශ්‍ය අමතර කොටස ගෙන්වා නැති බවට සැපයුම් නිලධාරියාට චෝදනා එල්ල කෙරුණ‌ . එම අවස්ථාවේයී අදාළ ගැටුම ඇති වූයේ. මෙහිදී සේවකයෙකුගේ පහරකෑමට ලක් වූ සැපයුම් නිලධාරියා ඒ සම්බන්ධයෙන් එප්පාවල පොලීසියට පැමිණිලි කර තිබුණා. එය අද දිනයේදී විභාගයට ගැනීමෙන් අනතුරුව පැමිණිල්ල සමත මණ්ඩලයට යොමු කිරීමට පොලීසිය කටයුතු කර ඇති බවයි සැපයුම් නිලධාරී එස්.ඒ අබේසිරි මහතා පවසන්නේ. ඊට තම විරෝධය පල කරන අතර අධිකරණමය ක්‍රියාමාර්ග ගන්නා බව ඔහු සඳහන් කළා. ", "URL": "https://www.itnnews.lk/2023/10/05/501013/", "Category": "දේශීය පුවත්", "Parent URL": null}