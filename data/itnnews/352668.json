{"Source": "ITN news", "Timestamp": "ஜூலை 29, 2021 13:27", "Headline": "ஹிஷாலினியின் உடலை தோண்டி எடுக்க நாளை நடவடிக்கை…", "News Content": "பாராளுமன்ற உறுப்பினர் றிஷாட் பதுர்தீனின் வீட்டில் வேலைக்கு அமர்த்தப்பட்ட நிலையில் உயிரிழந்த சிறுமி ஹிஷாலினியின் உடல் நாளை தோண்டி எடுக்கப்படவுள்ளது. இரண்டாவது பிரேத பரிசோதனைக்கென விசேட குழுவொன்றும் நியமிக்கப்பட்டுள்ளது. இந்நிலையில்  பாராளுமன்ற உறுப்பினர் றிஷாட் பதுர்தீனின் வீட்டில் வேலைக்கு அமர்த்தப்பட்ட நிலையில் உயிரிழந்த சிறுமி ஹிஷாலினி உயிரிழந்த சம்பவம் தொடர்பில் பல்வேறு பொலிஸ் குழுக்கள் விசாரணைகளை முன்னெடுத்து வருகின்றனர். இதேவேளை சிறுமியின் உடலை தோண்டி எடுத்து மீண்டும் பிரேத பரிசோதனை நடாத்துமாறு நீதிமன்றம் உத்தரவிட்டது. அதற்கமைய நாளையதினம் சிறுமியின் உடல் தோண்டி எடுக்கப்படவுள்ளது. இரண்டாவது முறையாக நடைபெறவுள்ள பிரேத பரிசோதனைக்கென விசேட நிபுணர்கள் அடங்கிய குழுவொன்று நியமிக்க்பபட்டுள்ளது. சிறுமியின் உடல் அடக்கம் செய்யப்பட்டுள்ள டயகம மேற்கு மூன்றாவது தோட்டப்பிரிவில் உள்ள பொதுமயானத்திற்கு பொலிஸ் பாதுகாப்பும் வழங்கப்பட்டுள்ளது. சிறுமியின் மரணம் தொடர்பில் மேலதிக விசாரணைகளை முன்னெடுப்பதற்கென டயகம பிரதேசத்திற்கு சென்றுள்ள பிரதான பொலிஸ் பரிசோதகர் வருணி போகவத்த பல்வேறு தரப்பினரிடம் வாக்குமூலங்களை பெற்றுள்ளார். றிஷாட் பதுர்தீனின் வீட்டில் வேலை செய்வதற்கென குறித்த தரகர் 11 சிறுமிகளை அழைத்து சென்றுள்ளார். அவர்கள் அடையாளம் காணப்பட்டுள்ளதுடன் குறித்த சிறுமிகளிடமும் வாக்குமூலங்கள் பெறப்பட்டுள்ளதாக பொலிஸார் தெரிவித்துள்ளனர். சம்பவம் தொடர்பில் இடம்பெறும் விசாரணைகளின் முன்னேற்றம் குறித்து நுவரெலியா நீதிமன்றத்திற்கு இன்றைய தினமும் அறிக்கையொன்றும் சமர்ப்பிக்கப்படவுள்ளது. இதேவேளை சிறுமியின் மரணத்திற்கு நீதிக்கோரி இன்றும் சில இடங்களில் ஆர்ப்பாட்டங்கள் இடம்பெற்றன. நாவலப்பிட்டிய கெட்டபுலாவ தோட்டத்தொழிலாளர்கள் எதிர்ப்பில் ஈடுபட்டனர். அத்துடன் ஹட்டன் நகரில் இடம்பெற்ற ஆர்ப்பாட்டம் ஒன்றிலும் பலர் கலந்துகொண்டனர். ", "URL": "https://www.itnnews.lk/2023/10/05/352668/", "Category": "Breaking News,தேசிய செய்திகள்", "Parent URL": null}