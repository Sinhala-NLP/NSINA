{"Source": "ITN news", "Timestamp": "නොවැම්බර් 18, 2022 18:59", "Headline": "අන්තරේ ස්ථාන කිහිපයක පැවැත්වූ විරෝධතාවලට පොලීසියෙන් ජල හා කඳුළු ගෑස් ප්‍රහාර", "News Content": "අන්තර් විශ්වවිද්‍යාල ශිෂ්‍ය බල මණ්ඩලය කොළඹ ස්ථාන කිහිපයක අද පැවැත්වු විරෝධතා නතර කිරීමට පොලිසිය ක්‍රියාකළා. ස්ථාන කිහිපයකදීම පොලිසිය ජල හා කදුළු ගෑස් ප්‍රහාර එල්ලකරමින් පිරිස විසිරුවා හැරීමටයි පියවර ගත්තේ.රක්ෂිත බන්ධනාගාර ගතකර සිටින වසන්ත මුදලිගේ සහ පූජ්‍ය ගල්වැව සිරිධම්ම ස්වාමීන් වහන්සේ නිදහස් කරන ලෙස ඉල්ලා මෙම විරෝධතා පැවැත්වුණා. සෞන්දර්ය විශ්වවිද්‍යාලය ආරම්භ කළ එක් විරෝධතා පාගමනක් කුරුදුවත්ත ප්‍රදේශයේදී විසිරුවා හැරීමට කටයුතු කළා. එම ප්‍රදේශයෙන් මාර්ග බාධක යොදා තිබීම හේතුවෙන් පිරිස මාර්ගයේ ගමන් කළ බස්රථවල නැගී තුම්මුල්ල ප්‍රදේශයේ පිහිටි එක්සත් ජාතීන්ගේ කාර්යාලය අසලට පැමිණියා. පසුව ඔවුන් එම ස්ථානයේදීද විරෝධතාවක නිරතවුණා. එමෙන්ම අග්‍රාමාත්‍ය කාර්යාලය අසලට පැමිණි විරෝධතාකරුවන් පිරිසක් විසිරුවා හැරීමට පොලිසිය ජල හා කදුළු ගෑස් ප්‍රහාර එල්ලකළා. පසුව මෙම පිරිසෙන් කොටසක් බොරැල්ල දෙසටත්, තවත් පිරිසක් පුරහල දෙසටත් ගමන්කළා. නෙළුම්පොකුණ ආසන්නයෙ විරෝධතාවයේ නිරත පිරිසට ජල හා කදුලු ගෑස් ප්‍රහාර එල්ලවීමත් සමග ඔවුන් විහාරමහා දේවී උද්‍යානය හරහා පුරහල දෙසට ගමන් කළා. විහාරමහා දේවී උද්‍යානයේදීද පිරිසට කදුලු ගෑස් ප්‍රහාර එල්ල කෙරුණා. වැලිකඩ බන්ධනාගාරය ඉදිරිපිට ද විරෝධතාවක් පැවැත්වුණා. එම පිරිස විසිරුවා හැරීමට ද පොලිසිය ක්‍රියා කළා. විරෝධතා හේතුවෙන් කොළඹ බෞද්ධාලෝක මාවත ද තාවකාලිකව වසා දැමීමට පොලිසිය ක්‍රියා කළා. මේ අතර පාර්ලිමේන්තු මන්ත්‍රි ෆීල්ඩ් මාර්ෂල් සරත් ෆොන්සේකා මහතා වැලිකඩ බන්ධනාගාරයට ගොස් වසන්ත මුදලිගේ හමුවී ඔහුගේ සුවදුක් විමසා බලා තිබෙනවා.   ", "URL": "https://www.itnnews.lk/2023/10/05/446450/", "Category": "Breaking News,දේශීය පුවත්", "Parent URL": null}