{"Source": "ITN news", "Timestamp": "ජූනි 29, 2022 21:14", "Headline": "සිරියා යුද්ධයෙන් සිවිල් වැසියන් ලක්ෂ 03කට වැඩි පිරිසක් ජීවිතක්ෂයට", "News Content": "සිරියා යුද ගැටුම් ආරම්භයේ සිට මේ දක්වා සාමාන්‍ය වැසියන් ලක්ෂ තුනකට අධික සංඛ්‍යාවක් ජීවිතක්ෂයට පත්ව ඇති බව ජගත් සංවිධානයේ නවතම වාර්තාවක දැක්වෙනවා. 2011 වසරේ මාර්තු පළවෙනිදා සිට 2001 වසරේ මාර්තු 31 වනදා දක්වා සිරියා යුද ගැටුම් හේතුවෙන් ජීවිතක්ෂයට පත් වු සාමාන්‍ය වැසියන් සංඛ්‍යාව තුන්ලක්ෂ හයදහස් අටසිය අසූ හතක් ලෙසයි එහි දැක්වෙන්නේ. මූලාශ්‍ර 8 ක් යොදා ගනිමින් එම වාර්තාව සකස් කළ බව ජගත් සංවිධානය පවසනවා. යුද ගැටුම් ආරම්භ වී පළමු වසර 10 තුළ මෙතරම් සංඛ්‍යාවක් මියගියේ නම් ඉදිරියේදී ඇතිවිය හැකි තත්ත්වය තවත් බරපතල විය හැකි බවට එම සංවිධානය අනතුරු අගවනවා. කෙසේ වුවද මෙම සංඛ්‍යාලේඛන අතරට ගැටුම් හේතුවෙන් මියගිය යුද සෙබලුන් හෝ කැරළිකාර පාර්ශ්වයන් ඇතුළත් කර නැහැ. සෙබලුන් හා කැරළිකරුවන් දහස් ගණනක්ද මිය යන්නට ඇති බවටයි අනුමාන කෙරෙන්නේ. එමෙන්ම බලධාරීන් දැනුවත් කිරීමකින් තොරව මිහිදන් කළ පුද්ගලයින් ගණනද අති විශාල විය හැකි බවට ජගත් සංවිධානය සැක පළ කරනවා. ", "URL": "https://www.itnnews.lk/2023/10/05/420130/", "Category": "Breaking News,ජාත්‍යන්තර පුවත්", "Parent URL": null}