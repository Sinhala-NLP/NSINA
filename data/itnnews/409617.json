{"Source": "ITN news", "Timestamp": "මැයි 4, 2022 11:13", "Headline": "මිලියන 123ක් වටිනා කේරළ ගංජා තොගයක් නාවික හමුදා භාරයට", "News Content": "ශ්‍රී ලංකා නාවික හමුදාව යාපනය, සවුක්කාඩු මුහුදු තීරයේ ඊයේ ( 03)  දින රාත්‍රීයේ සිදුකළ විශේෂ මෙහෙයුමකින් කේරළ ගංජා කිලෝ ග්‍රෑම් 492 ක පමණ ප්‍රමාණයක් සමඟ සැකකරුවකු සහ ඩිංගි යාත්‍රාවක් නාවික හමුදා භාරයට ගෙන තිබෙනවා. උතුරු නාවික විධානයට අයත් වෙරළ බඩ මුර යාත්‍රාවක් මඟින් යාපනය, සවුක්කාඩු මුහුදු තීරයේ සිදු කළ මෙම විශේෂ සෝදිසි මෙහෙයුමේදී සැකකටයුතු ඩිංගි යාත්‍රාවක් නිරීක්‍ෂණය කර පරික්‍ෂාවට ලක් කරන ලදී. එහිදී එම ඩිංගි යාත්‍රා‍ව තුළ උර 15ක් තුළ පාර්සල් 225ක් වශයෙන් අසුරා තිබූ කේරළ ගංජා කිලෝ 492ක පමණ තොගයක් සමඟ සැකකරුවකු සහ එම ඩිංගි යාත්‍රාව නාවික හමුදා භාරයට ගැනීමට කටයුතු කෙරිණි. නාවික හමුදා භාරයටගත් මෙම කේරළ ගංජා තොගයේ දළ වීථි වටිනාකම රුපියල් මිලියන 123 කට අධික වෙතැයි විශ්වාස කෙරේ. මෙලෙස නාවික හමුදා භාරයටගත් සැකකරු වයස අවුරුදු 20ක් වන යාපනය ප්‍රදේශයේ පදිංචිකරුවකු බවට හඳුනා ගන්නා ලද අතර, එම සැකකරු, කේරළ ගංජා තොගය සහ ඩිංගි යාත්‍රාව ඉදිරි විමර්ෂණ කටයුතු සඳහා වඩුක්කෝඩෙයි පොලීසිය වෙත භාරදීමට නියමිතව ඇත. ", "URL": "https://www.itnnews.lk/2023/10/05/409617/", "Category": "දේශීය පුවත්", "Parent URL": null}