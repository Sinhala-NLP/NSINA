{"Source": "ITN news", "Timestamp": "ජූලි 8, 2022 14:51", "Headline": "වෙඩි ප්‍රහාරයකට ලක් වූ ජපාන හිටපු අගමැති ජීවිතක්ෂයට", "News Content": "මැතිවරණ ප්‍රචාරණ වැඩසටහනක් අතරතුරදී එල්ලවූ වෙඩි ප්‍රහාරයකින් ජපානයේ අග්‍රාමාත්‍ය ෂින්සෝ අබේ මහතා අද ජීවිතක්ෂයට පත්වුණා. මිය යන විට ඒ මහතා 67 වන වියේ පසුවුණා. මැතිවරණ රැලිය අමතමින් සිටින අවස්ථාවේදී ඔහුට පිටුපසින් පැමිණි තුවක්කුකරු තැබූ වෙඩි පහරකින් ෂින්සෝ අබේ මහතාගේ බෙල්ලට සහ පපුවට දැඩි හානි සිදුවුණා. රෝහලට ඇතුළත් කරන අවස්ථාව වන විටත් ඔහු ජීවතුන් අතර සිටින බවට කිසිඳු ලක්ෂණයක් පෙන්නුම් කර නැහැ. රෝහලට ඇතුළත් කිරීමෙන් පසු හිටපු ජපන් අග්‍රාමාත්‍යවරයාගේ ජීවිතය බේරා ගැනීම සඳහා වෛද්‍යවරුන් පැය හතරහමාරකට ආසන්න කාලයක් ප්‍රතිකාර සිදුකළා. අභ්‍යන්තර රුධිර වහනය නිසා ඔහුගේ ජීවිතය බේරා ගැනීමට නොහැකි වූ බවයි වෛද්‍යවරුන් සඳහන් කළේ. වෙඩි ප්‍රහාරයෙන් ෂින්සෝ අබේ මහතාගේ හදවතට තුවාල සිදුවුණා. කෙසේ වෙතත් ඔහුගේ සිරුර අභ්‍යන්තරයේ තිබී කිසිඳු උණ්ඩයක් සොයා ගැනීමට වෛද්‍යවරුන්ට හැකිව තිබුණේ නැහැ. 41 හැවිරිදි පුද්ගලයෙකු ප්‍රහාරය එල්ල කළා. එම අවස්ථාවේදීම ප්‍රහාරකයා අත්අඩංගුවට ගැනීමට ෂිංෂෝ අබේගේ ආරක්ෂකයින්ට හැකි වුණා. ජපානයේ වැඩිම කාලයක් අග්‍රාමාත්‍ය ධුරය දැරූ පුද්ගලයා වන්නේ ෂින්සෝ අබේ මහතායි. 2006 වසර 2007 වසර වලදී කෙටි කාලයක් සඳහාත් 2012 – 2020 කාල වකවානුවලදීත් ඔහු ජපානය පාලනය කළා. ෂින්සෝ අබේ මහතා හදුන්වා දුන් විශේෂ ආර්ථික වැඩපිළිවෙල අබෙනොමික්ස් ලෙසින් ලොව පුරා අවධානයට යොමුවුණා. ව්‍යාපාර පවත්වාගෙන යාම සඳහා පහසුකම් සැලසීම මෙම ආර්ථික වැඩපිළිවෙලේ මූලික ලක්ෂණයයි. ජපානය දුෂ්කර අභියෝගයන් රැසකට මුහුණ දුන් අවස්ථාවලදී නායකත්වය ලබාදුන්නේ ෂින්සෝ අබේ මහතායි. 2011 වසරේදී ඇති වූ දැවැන්ත භූ කම්පනයෙන් පසු රට යථා තත්ත්වයට පත් කිරීමට ඔහුගේ නායකත්වයට හැකිවුණා. සෞඛ්‍ය හේතුවන් නිසා 2020 වසරේදී අග්‍රාමාත්‍ය ධුරයෙන් ඉල්ලා අස්වුවද ජපන් දේශපාලනය තුළ ඔහු වර්ථමානය වන විටත් ඉතා බලසම්පන්න පුද්ගලයෙකු ලෙස ක්‍රියාත්මක වුණා.   ", "URL": "https://www.itnnews.lk/2023/10/05/422005/", "Category": "Breaking News,ජාත්‍යන්තර පුවත්", "Parent URL": null}