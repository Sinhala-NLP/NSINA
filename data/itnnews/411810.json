{"Source": "ITN news", "Timestamp": "மே 17, 2022 15:21", "Headline": "அமெரிக்க படையினரை சோமாளியாவிற்கு அனுப்ப ஜோ பைடன் ஒப்புதல்..", "News Content": "அமெரிக்க படையினரை சோமாளியாவிற்கு அனுப்பும் நடவடிக்கைளுக்கு அமெரிக்க ஜனாதிபதி ஜோ பைடன் அனுமதியளித்துள்ளார். முன்னாள் ஜனாதிபதி டொனால்ட் ட்ரம்ப்; கடந்த ஆண்டு சோமாளியாவில் செயற்பட்டு வந்த அமெரிக்க படை நடவடிக்கைகளை முடிவுக்கு கொண்டுவருவது தொடர்பான தீர்மானத்தை மேற்கொண்டிருந்தார். இந்நிலையில் அமெரிக்க பாதுகாப்பு செயலாளர் லொயிட் ஒஸ்டின் முன்வைத்த கோரிக்கைக்கமைய வெள்ளை மாளிகை அதனை மீளாய்வு செய்து நூற்றுக்கணக்கான துருப்பினரை சோமாளியாவிற்கு அனுப்புவது என்ற தீர்மானத்தை மேற்கொண்டுள்ளதாக அமெரிக்க ஊடகங்கள் பிரதான செய்தியாக வெளியிட்டுள்ளன. சோமாளியாவில் அல் சபாப் தீவிரவாதிகளின் அச்சுறுத்தலை முடிவுக்கு கொண்டுவரும் வகையில் அமெரிக்கா படை நடவடிக்கையில் ஈடுப்படவுள்ளதாகவும் சுட்டிக்காட்டப்பட்டுள்ளது. சுமார் 700 அமெரிக்க துருப்பினர் சோமாளியாவில் நிலைக்கொண்டு அந்நாட்டு படையினருக்கு ஒத்துழைப்பு வழங்கும் நடவடிக்கைகளில் ஈடுப்பட்டிருந்தனர். இந்நிலையில் விரைவில்  450 படைவீரர்கள் சோமாளியாவிற்கு அனுப்பப்படவுள்ளதாக சர்வதேச ஊடகங்கள் செய்தி வெளியிட்டுள்ளன. எனினும் அமெரிக்க படையினர் சோமாளியாவில் யுத்த நடவடிக்கைகளில் ஈடுப்படமாட்டார்களென அமெரிக்க பாதுகாப்பு தலைமையகமான பென்டகனின் ஊடக செயலாளர் ஜோன் கிர்பே தெரிவித்துள்ளார். ", "URL": "https://www.itnnews.lk/2023/10/05/411810/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}