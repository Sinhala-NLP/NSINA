{"Source": "ITN news", "Timestamp": "අගෝස්තු 15, 2021 15:09", "Headline": "සිසුන් තිදෙනෙකු දියේ ගිලී ජීවිතක්ෂයට", "News Content": "බුත්තල, කටුගහගල්ගේ වැවේ දිය නෑමට ගිය සිසුන් තිදෙනෙකු දියේ ගිලී ජීවිතක්ෂයට පත්වී තිබෙනවා. ඊයේ (14) ඔවුන් දියේ ගිලී ඇති අතර සිරුරු සොයා ගෙන ඇත්තේ අද (15) පෙරවරුවේයි. මොනරාගල ප්‍රදේශයේ පදිංචි එම මිතුරන් තිදෙනා ඊයේ (14) දහවල් සිය නිවෙස්වලින් පිටවගොස් තිබුණේ එලෙස වැවේ දියනෑම සඳහාය. ඊයේ රාත්‍රිය වනතෙක් ඔවුන් නිවෙස් වෙත පැමිණ නොමැති අතර පසුව කළ සෝදිසියකදී වැව අසල තිබූ ඔවුන් ගමන් කළ අදාළ යතුරුපැදි සොයාගෙන තිබෙනවා. පසුව මේ සම්බන්ධයෙන් පොලීසියට දැනුම්දීමෙන් පසු ඔවුන් දියේ ගිලී ඇත්දැයි සොයාබැලීම සඳහා බුත්තල පොලීසිය විසින් වැවේ සෝදිසි මෙහෙයුමක් දියත් කළා. ඒ අනුව දියේ ගිලීමෙන් මියගිය සිසුන් තිදෙනාගේ සිරුරු වැව් පතුලේ තිබී සොයාගත් බවයි පොලීසිය සඳහන් කළේ.     ", "URL": "https://www.itnnews.lk/2023/10/05/356373/", "Category": "දේශීය පුවත්", "Parent URL": null}