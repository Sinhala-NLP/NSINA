{"Source": "ITN news", "Timestamp": "පෙබරවාරි 2, 2022 16:06", "Headline": "යාපනයේ ස්ථාන කිහිපයකින් පතොරොම් සහ බෝම්බ හමුවෙයි", "News Content": "එල්ටීටීඊ සමයේ සඟවා තිබූ බවට සැක පල කෙරෙන පතොර‌ොම් සහ බෝම්බ  කිහිපයක් යාපනයේ ස්ථාන කිහිපයකින් සොයා ගෙන තිබෙනවා. යාපනය චාවකච්චේරි,  පලාලි සහ අච්චුවේලි පොලිස් වසම් හි සාමාන්‍ය වැසියන්ට අයත් ඉඩම් කිහිපයකිනුයි මෙම අවි සොයා ගෙන තිබෙන්නේ. චාවකච්චේරි,  මට්ටුවිල් උතුරු ප්‍රදේශයේ වැසියෙකු සිය ගෙවත්ත එළි පෙහෙලි කරමින් සිටියදී අත්බෝම්බයක් දැක ඒ බව පොලීසියට දැනුම් දී තිබෙනවා. ඒ අනුව පොලීසිය අදාළ අත් බෝම්බය සිය භාරයට ගත්තා. පලාලි තයිසෙඩ්ඩි ප්‍රදේශයේ ළිදක් පිරිසිදු කරමින් සිටියදී පතොරම් තොගයක් මතුවී තිබෙනවා. පොලීසිය පැමිණ කළ පරීක්ෂාවේදී දැකගත හැකි වූයේ එහි දිරා ගිය ටී 56 පතොරොම් 100 ක් ඇති බවයි. අච්චුවේලි,  ජේ 284 ග්‍රාමයේ මාර්ගයක් අසල පොළොව යට තිබී මිලි මීටර් 80 වර්ගයේ මෝටාර් උණ්ඩයක් හමුවී තිබෙනවා. මෙම අවි අධිකරණ නියෝගයකට අනුව නිශ්ක්‍රීය කිරීමට නියමිතයි.           ", "URL": "https://www.itnnews.lk/2023/10/05/392829/", "Category": "දේශීය පුවත්", "Parent URL": null}