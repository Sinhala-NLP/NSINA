{"Source": "ITN news", "Timestamp": "ජූනි 25, 2023 19:01", "Headline": "සමාජ මාධ්‍යයේ ස්නයිෆර් කතාව ගැන පොලිස් ඇමති ටිරාන් තදින් සිටියි", "News Content": "විදෙස් සංචාරය අවසන් කර ජනාධිපතිවරයා මෙරටට පැමිණීමේ දී විශේෂ ආරක්ෂාවක් යෙදවීමට තීරණය කර ඇති බවට සමාජ මාධ්‍යයේ පළවන ප්‍රචාර සම්බන්ධයෙන් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව මහතා කරුණු පැහැදිලි කළා. මේ අතර මහජන ආරක්ෂක අමාත්‍යාංශය නිවේදනයක් නිකුත් කරමින් සදහන් කරන්නේ ජනාධිපතිවරයා හෝ අග්‍රාමාත්‍යවරයා විදෙස් සංචාරය අවසන් කර යළි දිවයිනට පැමිණිමේ දී ආරක්ෂාව ලබාදීම සම්බන්ධයෙන් විශේෂ විදිවිධාන ක්‍රියාත්මක බවයි. ජනාධිපතිවරයා හෝ අග්‍රාමාත්‍යවරයා විදෙස් සංචාරයකට පිටව යාම සහ නැවත දිවයිනට පැමිණෙන අවස්ථාවලදී ක්‍රියාත්මක විය යුතු නිශ්චිත ක්‍රියා පටිපාටියක් පවතින අතර මෙම අවස්ථාවේ ද එය අනුගමනය කර ඇති බව මහජන ආරක්ෂක අමාත්‍යාංශය සදහන් කරනවා. ජනාධිපතිවරයා හෝ අග්‍රාමාත්‍යවරයා යළි දිවයිනට පැමිණෙන අවස්ථාවේ අදාළ අංශවලට දැනුම් දෙන අතර මෙම අභ්‍යන්තර පොලිස් පණිවිඩය මාධ්‍ය වෙත අනවසරෙන් ලබා දුන් පිරිස් පිළිබඳ වහාම පරීක්ෂණයක් සිදු කරන්නැයි මහජන ආරක්ෂක අමාත්‍ය ටිරාන් අලස් මහතා දැනුම් දී තිබෙනවා. සාවද්‍ය තොරතුරු ප්‍රචාරය කළ පිරිස් පිළිබඳ පරීක්ෂණක් පවත්වා අත්අඩංගුවට ගන්නා ලෙස ද අමාත්‍යවරයා අපරාධ පරීක්ෂණ දෙපාර්තමේන්තුවට නියෝග කර තිබෙනවා. ජනාධිපතිවරයා ප්‍රංශය සහ එංගලන්ත නිළ සංචාර අවසන් කර දිවයිනට පැමිණිමේ දී ජානධිපතිවරයාට හිමි ආරක්ෂක වැඩපිළිවෙල සාමාන්‍ය පරිදි ක්‍රියාත්මක කිරීමට කටයුතු යොදා ඇති බවයි එම නිවේදනයේ වැඩිදුරටත් සදහන් වන්නේ.     ", "URL": "https://www.itnnews.lk/2023/10/05/494841/", "Category": "දේශීය පුවත්", "Parent URL": null}