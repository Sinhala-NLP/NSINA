{"Source": "ITN news", "Timestamp": "පෙබරවාරි 13, 2022 12:18", "Headline": "කෙරවලපිටිය බලාගාරයේ තාක්ෂණික දෝෂයක් – විදුලිය අරපිරිමැස්මෙන් භාවිත කරන්නැයි ඉල්ලීමක්", "News Content": "කෙරවලපිටිය වෙස්ට්කෝස්ට් බලාගාරයේ සහ කැළණි තිස්ස සෝජිට්ස් බලාගාරයේ ඇතිවූ තාක්ෂණික දෝෂ හේතුවෙන් ඊයේ දිනයේදී එම බලාගාර අක්‍රීය වුණා. කෙසේවෙතත් සෝජිට්ස් බලාගාරය මේ වනවිට යළි ජාතික පද්ධතියට එක්කර තිබෙනවා. තාක්ෂණික දෝෂ හේතුවෙන් බලාගාර අක්‍රීයවීමත් සමඟදිවයිනේ ඇතැම් ප්‍රදේශ වලට කෙටි කාලීනව විදුලිය බිඳවැටීමක් සිදුවිය හැකි බව මහජන උපයෝගීතා කොමිසම පවසනවා. මේ වනවිට මෙගාවොට් 130 ක ධාරිතාවකින් යුත් සොජිට්ස් බලාගාරය ජාතික පද්ධතියට යළි එක්කිරීමට හැකියාව ලැබී තිබෙනවා. මෙගාවොට් 270 ක ධාරිතාවකින් යුත් කෙරවලපිටිය වෙස්ට්කෝස්ට් බලාගාරය තවමත් අක්‍රීය තත්වයේ පවතින බවයි වාර්තා වන්නේ. මේ අතර දිවයිනේ ජලාශ රැසක ජල මට්ටම සීඝ්‍රයෙන් පහළ බැසීමත් සමඟ ජල විදුලි උත්පාදනය පිළිබඳ අර්බුදකාරී තත්වයක් මතුවෙමින් පවතිනවා. පවතින තත්වය හමුවේ විදුලිය අරපිරිමැස්මෙන් භාවිත කරන ලෙස විදුලි ඉංජිනේරු සංගමය ජනතාවගෙන් ඉල්ලා සිටිනවා. විශේෂයෙන්ම පෙරවරු 6.30 ත් රාත්‍රී 10.30 ත් අතර කාලය තුළ පවතින විදුලි අධිපරිභෝජනය අවම කරගැනීමට පියවර ගන්නා ලෙසයි එම සංගමය වැඩිදුරටත් ඉල්ලා සිටින්නේ. ", "URL": "https://www.itnnews.lk/2023/10/05/394779/", "Category": "Breaking News,දේශීය පුවත්", "Parent URL": null}