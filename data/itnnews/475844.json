{"Source": "ITN news", "Timestamp": "අප්‍රේල් 16, 2023 12:13", "Headline": "ශ්‍රී ලංකාවේ ණය ප්‍රතිව්‍යුහගත කිරීමේ ක්‍රියාවලියට ජපානයේ හා බ්‍රසීලයේ පූර්ණ සහාය", "News Content": "ශ්‍රී ලංකාවේ ණය ප්‍රතිව්‍යුහගත කිරීමේ ක්‍රියාවලියට ජපානය හා බ්‍රසීලය යළි පූර්ණ සහාය පල කළා. මේ අතර පැරිස් සමාජය ද ශ්‍රී ලංකාවේ ණය ප්‍රතිව්‍යුහගත කිරීමේ ප්‍රගතිය අගය කර තිබෙනවා. ජාත්‍යන්තර මූල්‍ය අරමුදලේ හා ලෝක බැංකුවේ රැස්වීම පැවැත්වෙන අතරතුර රාජ්‍ය අමාත්‍ය ෂෙහාන් සේමසිංහ මහතා ද්වීපාර්ශ්වික සාකච්ඡා කිහිපයකට එක් වුණා. ඒ අනුව පැරිස් සමාජ ලේකම් කාර්යාලයේ සම සභාපති රාජ්‍ය අමාත්‍ය විලියම් රූස් මහතා සමඟ පැවති සාකච්ඡාවේදී ණය ප්‍රතිව්‍යුහගත කිරීමේ ක්‍රියාවලියේදී ශ්‍රී ලංකාව මෙතෙක් ලබාගෙන ඇති ප්‍රගතිය සේමසිංහ මහතා පැහැදිලි කළා. එමෙන්ම ශ්‍රී ලංකාව ලැබූ මෙම ප්‍රගතිය සම්බන්ධයෙන් පැරිස් සමාජය අගය කළා. ෂෙහාන් සේමසිංහ මහතා ජයිකා ආයතනයේ  දකුණු ආසියාවේ ජ්‍යෙෂ්ඨ උප ප්‍රධානී ඉමොටෝ සචිකෝ මහත්මිය සමඟ ද සාකච්ඡා කළා. ජපන් ආධාර යටතේ ශ්‍රී ලංකාවේ සංවර්ධන ව්‍යාපෘති යළි ආරම්භ කිරීමට ජයිකා ආයතන ඉතා උනන්දුවෙන් පසුවන බව ඇය මෙහිදී ප්‍රකාශ කළා. රාජ්‍ය අමාත්‍ය ෂෙහාන් සේමසිංහ මහතා ජපානයේ ජාත්‍යන්තර කටයුතු පිළිබඳ උප අමාත්‍යවරයා සමගද සාකච්ඡා කළා. ණය ප්‍රතිව්‍යුහගත කිරීමේ ක්‍රියාවලියට ජපානය සහාය දක්වන බවද ඔහු යළි ප්‍රකාශ කළා. ආසියානු යටිතල පහසුකම් ආයෝජන බැංකුවේ සභාපති ජින් ලිකුන් හා ෂෙහාන් සේමසිංහ යන මහත්වරුන් අතර ද සාකච්ඡාවක් පැවැත්වුණා. තිරසර යටිතල පහසුකම් සංවර්ධනය සඳහා මූල්‍ය සම්පාදන කටයුතුවලදී සමීපව ක්‍රියාකළ හැකි ආකාරය පිළිබඳ මෙහිදී සාකච්ඡා කර තිබෙනවා. බ්‍රසීලයේ මුදල් නියෝජ්‍ය අමාත්‍යවරයා හා ෂෙහාන් සේමසිංහ මහතා අතර සාකච්ඡාවක් ද පැවැත්වුණා. ආර්ථික ප්‍රතිසංස්කරණ මෙන්ම ණය ප්‍රතිව්‍යුහගතකරණය පිළිබඳ මෙහිදී අවධානය යොමු වුණා. ඒ සඳහා ශ්‍රී ලංකාවට උපරිම සහාය ලබා දෙන බවයි බ්‍රසීල නියෝජ්‍ය මුදල් අමාත්‍යවරයා කියා සිටියේ. සාකච්ඡාවලින් අනතුරුව ෂෙහාන් සේමසිංහ මහතා ට්විටර් පණිවුඩයක් නිකුත් කරමින් සඳහන් කරන්නේ ශ්‍රී ලංකාවට බලාපොරොත්තු රැසක් ඇති කළ සතියක් සනිටුහන් කරමින් ජාත්‍යන්තර මූල්‍ය අරමුදලේ හා ලෝක බැංකුවේ වසර මැද ස්ප්‍රින්ග් මීටින්ග් 2023 හමුව අවසන් වූ බවයි. ශ්‍රී ලංකාවේ ණය ප්‍රතිව්‍යුහගත කිරීමේ වැඩසටහන ඇතුළු ජාත්‍යන්තර සහයෝගීතාව වර්ධනය කර ගැනීමට මෙහිදී කළ සාකච්ඡා මහත් පිටුවහලක් වනු ඇති බවයි එම ට්විටර් පණිවුඩයේ වැඩිදුරටත් දැක්වෙන්නේ.   ", "URL": "https://www.itnnews.lk/2023/10/05/475844/", "Category": "දේශීය පුවත්", "Parent URL": null}