{"Source": "ITN news", "Timestamp": "නොවැම්බර් 8, 2021 13:12", "Headline": "සඳහිරුසෑ චෛත්‍යට චූඩා මාණික්‍ය පළඳවයි", "News Content": "අනුරාධපුරයේ ඉදිකළ සදහිරුසෑ චෛත්‍යට චූඩා මාණික්‍ය පැළදවීම අද සිදු කෙරුණා. තිස් වසරක් පුරා මෙරට පැවති ත්‍රස්තවාදී යුද්ධය නිමා කිරීම සනිටුහන් කිරීමත් ඒ සදහා දායකත්වය දක්වමින් මියගිය විසිනව දහසකට අධික රණවිරුවන් සිහිපත් කිරීමත් ආබාධ සහිත තත්ත්වයට පත් වූ රණවිරුවන්ට සෙත් පැතීමත් අරමුණු කර ගනිමින් සදිහිරු සෑය ඉදි කෙරුණා. 2010 වර්ෂයේදී එවකට ජනාධිපති මහින්ද රාජපක්ෂ මහතාගේ මෙහෙයවීම යටතේ සදහිරුසෑයේඉදිකිරීම් ආරම්භ වුණා. වත්මන් ජනාධිපති ගෝඨාභය රාජපක්ෂ මැතිතුමාගේ නායකත්වය යටතේ එම ඉදිකිරීම් කටයුතු අද වන විට අවසන් කර තිබෙනවා. සදහිරු සෑය පොළොව මට්ටමේ සිට අඩි 283 ක් උසින් යුක්තයි. මෙය ඉදිකිරීම සදහා ත්‍රිවිධ හමුදාවේ සහ සිවිල් ආරක්ෂක දෙපාර්තමේන්තුවේ නිලධාරීන් ශ්‍රම දායකත්වය ලබා දුන්නා. කපිලවස්තු පුරයෙන් ලැබුණු ධාතූන් වහන්සේ සහ සර්වඥ ධාතූන් වහන්සේ සදහිරු සෑ චෛත්‍ය ගර්භයේ නිධන් කර තිබෙනවා. මෙම චෛත්‍යයේ කොත සහ චූඩා මාණික්‍යය දින 47 ක් පුරා දිවයිනේ විවිධ ප්‍රදේශවල ජනතාවට වන්දනාමාන කිරිමට අවස්ථාව සලසා දී තිබුණා. ඒ අනුව අද දිනයේදි සදහිරු සෑ චෛත්‍ය රාජයාණන් වහන්සේට චූඩා මාණික්‍ය පැළදවීම සිදු කෙරුණා. ලබන 18 වනදා සදහිරු සෑය වහන්සේ මහා සංඝරත්නයට පූජා කිරීම ජනාධිපතිතුමාගේ සහ අගමැතිතුමාගේ ප්‍රධානතව්යෙන් සිදු කිරීමට නියමිතයි. ", "URL": "https://www.itnnews.lk/2023/10/05/374697/", "Category": "දේශීය පුවත්", "Parent URL": null}