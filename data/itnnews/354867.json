{"Source": "ITN news", "Timestamp": "අගෝස්තු 6, 2021 11:51", "Headline": "ඩෙල්ටා ශීඝ්‍රයෙන් පැතිරෙයි – කොළඹ ආසාදිතයින්ගෙන් 75%කට ඩෙල්ටා", "News Content": "ඩෙල්ටා ප්‍රභේදය සීඝ්‍රයෙන් පැතිර යන බව හදුනාගෙන තිබෙනවා. කොළඹ නගර සීමාවේ වාර්තාවුණ ආසාදිතයින්ගෙන් සියයට 75කට ආසාදනය වී ඇත්තේ ඩෙල්ටා ප්‍රභේදය බව ආචාර්ය චන්දිම ජීවන්දර මහතා පෙන්වා දෙනවා. මෙරට සමාජය තුළ කොවිඩ් 19 ඩෙල්ටා ප්‍රභේදය කොතරම් දුරට සීඝ්‍ර ලෙස පැතිර යන්නේ දැයි ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිජීව විද්‍යා හා  සෛලජීව අනුක විද්‍යා අධ්‍යයන අංශයේ ආචාර්ය චන්දිම ජීවන්දර මහතා පෙන්වා දෙනවා. ට්විටර් පණිවිඩයක් නිකුත් කරමින් ඔහු පෙන්වා දී ඇත්තේ කොළඹ නගරය තුළ ඩෙල්ටා ප්‍රභේදය සිත සසල කරන මට්ටමක පවතින බවයි. ජුලි මාසයේ මුල් සතිය තුළ කොළඹ නගර ප්‍රදේශයේ හදුනාගත් ආසාදිතයින්ගෙන් සියයට 75කට වැඩි ප්‍රතිශතයක් ඇල්ෆා ප්‍රභේදය ගොදුරු වී සිටි අතර මේ වන විට එය සම්පූර්ණයෙන්ම වෙනස් වී සියයට අනූවකට වැඩි ප්‍රමාණයකට ඩෙල්ටා ප්‍රභේදය වැළදී ඇති බවයි. මෙම තත්ත්වය ඉතා සැලකිල්ලට ගත යුතු අතර එය බරපතල තත්ත්වයක් බවද චන්දිම ජීවන්දර මහතා තවදුරටත් පෙන්වා දෙනවා.    ", "URL": "https://www.itnnews.lk/2023/10/05/354867/", "Category": "දේශීය පුවත්", "Parent URL": null}