{"Source": "ITN news", "Timestamp": "අප්‍රේල් 19, 2021 17:31", "Headline": "කැරොලයින් ජූරි සහ චූලා ඇප මත මුදා හැරේ", "News Content": "පසුගියදා පැවති ශ්‍රී ලංකා විවාහක රූ රැජින තෝරා ගැනීමේ තරගයේ දී ලෝක විවාහක රූ රැජින කැරොලයින් ජූරිගේ හැසිරීම හේතුවෙන් කලහකාරී තත්ත්වයක් ඇති වුණා. ඊට අදාළ පැමිණිල්ල කොළඹ මහේස්ත්‍රාත් අධිකරණයේ දී විභාගයට ගත් අවස්ථාවේ කැරොලින් ජූරිට ඇප ලබාදෙන ලෙස මහේස්ත්‍රාත්වරයා නියම කළා. නෙළුම් පොකුණ රගහලේ පැවති ශ්‍රී ලංකා විවාහක රූ රැජින තේරීමේ තරගයේ දී ඇතිවූ කලහකාරී සිද්ධියේ සැකකාරියන් වන කැරොලයින් ජූරි සහ මෝස්තර නිරූපිකාවක වන චූලා පත්මේන්ද්‍ර යන අය රුපියල් ලක්ෂය බැගින් වූ ශරීර ඇප මත මුදා හැරුණා. කුරුදුවත්ත පොලිසිය අධිකරණයට වාර්තා කළේ මෙම ආරවුල හේතුවෙන් නෙළුම් පොකුණ රගහලට රුපියල් ලක්ෂ හතරක පමණ අලාභයක් සිදුව ඇති බවයි. එම හානිය සම්බන්ධයෙන් ගණනය කර වාර්තාවක් නීතිපතිවරයාට යොමු කරන ලෙස මහේස්ත්‍රාත්වරයා පොලිසියට දැනුම් දුන්නා.     ", "URL": "https://www.itnnews.lk/2023/10/05/332412/", "Category": "දේශීය පුවත්", "Parent URL": null}