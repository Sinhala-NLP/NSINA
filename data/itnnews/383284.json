{"Source": "ITN news", "Timestamp": "දෙසැම්බර් 17, 2021 12:15", "Headline": "ප්‍රමිතියට නැත්නම් ගෑස් බෙදන්න එපා – ගෑස් සමාගම් දෙකකට අධිකරණයෙන් නියෝග", "News Content": "ශ්‍රී ලංකා ප්‍රමිති කාර්යාංශයේ නිර්ණායකයන්ට අනුකූල ගෘහස්ත ගෑස් සිලින්ඩර පමණක් මින් ඉදිරියේදී වෙළෙඳපොළට මුදා හැරීමට පියවර ගන්නා ලෙසට අභියාචනාධිකරණය ගෑස් සමාගම් දෙකකට නියෝග කළා. ගෑස් ආශ්‍රිත ගිනිගැනීම් හා පිපිරීම් පිළිබඳ සොයා බැලීමට ජනාධිපතිතුමා පත්කළ කමිටුවේ සියලු වැඩ අවසන්කර තිබෙනවා. ඉදිරි සතිය තුළ කමිටු වාර්තාව ජනාධිපතිතුමා වෙත ලබාදීමට කටයුතු කරන බව කමිටු සභාපති මහාචාර්ය ශාන්ත වල්පොලගේ මහතා කියාසිටියා. ශ්‍රී ලංකා ප්‍රමිති කාර්යාංශයේ නිර්ණායකයන්ට අනුකූලව ගෘහස්ත ගෑස් සිලින්ඩර පමණක් මින් ඉදිරියේදී වෙළෙදපොළට මුදා හැරීමට පියවර ගන්නා ලෙස අභියාචනාධිකරණය ගෑස් සමාගම් දෙකකට නියෝග කළා. ගෑස් ආශ්‍රිත පිපිරීම් හා ගිනි ගැනීම් සම්බන්ධයෙන් ඉදිරිපත් කර ඇති නඩුව විභාගයට ගත් අවස්ථාවේදීයි මෙම නියෝගය සිදු කර තිබෙන්නේ. දැනට වෙළෙඳපොළට මුදා හැර ඇති භාවිත නොකළ ගෑස් සිලින්ඩර ආපසු කැදවීමට පියවර ගන්නා ලෙස ද අභියාචනාධිකරණය නියෝග කළා. එමෙන්ම පාරිභෝගිකයන් සතුව ඇති අඩක් භාවිත කළ ගෑස් සිලින්ඩර ආපසු කැඳවා ඒ සඳහා යම් මුදලක් ගෙවීමටත් අදාළ සමාගම් වෙත නියෝගයක් නිකුත් කරන ලෙසද මෙම පැමිණිල්ල ඉදිරිපත් කළ නාගානන්ද කොඩිතුවක්කු මහතා මීට පෙර අධිකරණයෙන් ඉල්ලා සිටියා. මේ සම්බන්ධයෙන් කරුණු සොයා බලා සුදුසු වැඩපිළිවෙලක් සකස් කරන ලෙසයි අධිකරණය පාරිභෝගික සේවා අධිකාරියට නියෝග කළේ. ගෘහස්ත ගෑස් සිලින්ඩරයක අන්තර්ගත සංයුතිය එහි ප්‍රදර්ශනය කරන ලෙසට ද අධිකරණය නියෝග කර තිබෙනවා. නඩු තින්දුව ප්‍රකාශයට පත් කිරීමෙන් පසු ශ්‍රී ලංකා ප්‍රමිති කාර්යාංශය වෙනුවෙන් පෙනී සිටි රජයේ නීතිඥ මනෝහර ජයසිංහ මහතා අධිකරණය හමුවේ කරුණු දැක්වුවා. එහිදි ප්‍රකාශ කෙරුණේ ගෘහස්ත ගෑස් සිලින්ඩරයක සංයුතිය තීරණය කිරීම සඳහා විශේෂ රැස්වීමක් ඊයේ දිනයේදී හදිසියේම පැවැත්වූ බවයි. ඒ අනුව ගෘහස්ත ගෑස් සිලින්ඩරයක අන්තර්ගත විය යුතු ප්‍රොපේන් සංයුතිය සියයට 30 ක් විය යුතු බවට තීන්දු කළ බවයි රජයේ නීතීඥවරයා දැනුම් දුන්නේ.  ප්‍රධාන ගෑස් සමාගම් දෙකෙහි ප්‍රධානීන්ට මානව හිමිකම් කොමිෂන් සභාවට පැමිණෙන ලෙස එම කොමිෂන් සභාව දන්වා තිබුණා. ඒ අනුව ලිට්‍රෝ හා ලාෆ්ස් සමාගම්වල නියෝජිතයන් මානව හිමිකම් කොමිෂන් සභාව වෙත පැමිණියා. මානව හිමිකම් කොමිෂන් සභාව වෙත ලැබී ඇති පැමිණිලි දෙකකට අනුව මෙම කැඳවවීම සිදුකර තිබෙනවා. ගෑස් ආශ්‍රිත පිපිරීම් පිළිබඳ සොයා බැලීම සඳහා ජනාධිපති ගෝඨාභය රාජපක්ෂ මැතිතුමා පත්කළ කමිටුවේ වාර්තාවේ වැඩ අවසන්කර තිබෙනවා. ඉදිරි සතිය තුළ කමිටු නිර්දේශ ජනාධිපතිතුමා වෙත භාරදීමට කටයුතු කරන බව කමිටු සභාපති මහාචාර්ය ශාන්ත වල්පොලගේ මහතා අප කළ විමසීමක දී කියාසිටියා. පසුගිය සෙනසුරාදා මෙරටට ළඟා වූ ගෑස් මෙට්‍රික් ටොන් 3700ක් රැගත් ලිට්‍රෝ සමාගමට අයත් එපික් බෝල්ටා නෞකාව දින 6 ක සිට උස්වැටකෙයියාව ආසන්න මුහුදුතීරයේ නැංගුරම්ලා තිබෙනවා. එහි “ප්‍රොපේන් සහ බියුටේන්” සංයුතිය ප්‍රමිතියෙන් යුක්ත බවට අනාවරණය වී ඇතත් ගෑස්වල ගඳ සුවඳ හඳුනාගැනීමට යොදන මර්කැප්ටන්  සංයුතිය අදාළ මට්ටමට නොපැවතීම හේතුවෙන් එම නෞකාවේ අඩංගු ගෑස් ගොඩබෑම පාරිභෝගික සේවා අධිකාරිය මගින් තාවකාලිකව අත්හිටුවා තිබෙනවා. කෙසේ වෙතත් පසුගිය අගහරුවාදා දින මෙරටට ළගා වූ ලිට්‍රෝ ගෑස් සමාගමේ දෙවන නෞකාවේ අඩංගු ගෑස් වල සාම්පල ලබාගැනීම පාරිභෝගික සේවා අධිකාරිය මගින් සිදුකළ ද වාර්තාව මෙතෙක් මාධ්‍යයට නිකුත්කර නැහැ. එම නෞකාවේ අඩංගු ගෑස්වල ද යම් ගැටලුකාරී තත්ත්වයක් පවතින බවයි වාර්තා වන්නේ. කෙසේ වෙතත් දින තුනක සිට එම නෞකාව ද උස්වැටකෙයියාවට ආසන්න මුහුදු තීරයේ නැංගුරම්ලා තිබෙනවා. මෙම ගෑස් නෞකා දෙක සම්බන්ධයෙන්ම ගන්නා ඉදිරි ක්‍රියාමාර්ග පිළිබඳ මේ වනවිට සාකච්ඡා කරමින් පවතින බව පාරිභෝගික සේවා අධිකාරියේ ඉහළ නිලධාරියෙකු සඳහන් කළා. මේ අතර ගෑස් ආශ්‍රිත පුපුරායාම් හා ගිනිගැනීම් සම්බන්ධයෙන් රජය නිසි ක්‍රියාමාර්ග නොගන්නා බවට විරෝධය පළකරමින් පාරිභෝගික සේවා අධිකාරිය ඉදිරිපිට අද විරෝධතාවක් සංවිධානකර තිබුණා. ජාතික ජන බලවේගයයි එම විරෝධතාව සංවිධානකර තිබුණේ. ගෙවුණු පැය කීපය තුළදීත් දිවයිනේ විවිධ ප්‍රදේශවලින් ගෑස් ආශ්‍රිත පිපිරීම් වාර්තා වුණා.   ", "URL": "https://www.itnnews.lk/2023/10/05/383284/", "Category": "Breaking News,නවතම පුවත්", "Parent URL": null}