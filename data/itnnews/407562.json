{"Source": "ITN news", "Timestamp": "අප්‍රේල් 20, 2022 15:30", "Headline": "රටට අවශ්‍ය තරම් ඉන්ධන තිබෙනවා – බෙදාහැරීමට බාධා කරන්න එපා", "News Content": "රටට අවශ්‍ය තරම් ඉන්ධන තොග දැන් ලැබී ඇති බැවින් ඉන්ධන බෙදාහැරීමට බාධානොකොට සහාය වන්නැයි බලශක්ති හා විදුලිබල අමාත්‍ය කංචන විජේසේකර මහතා ජනතාවගෙන් ඉල්ලා සිටිනවා. ඉන්ධන පිරවුම්හල් අසල පෝලිම් දක්නට ඇතත් ප්‍රමාණවත් තරම් ඉන්ධන තොග පවතින බව අමාත්‍යවරයා සදහන් කරනවා. දැනට ලැබී ඇති ඉන්ධන ප්‍රමාණයට අමතරව ගුවන් යානා ඉන්ධන හා ඩීසල් තොගයක් ගොඩබෑම ආරම්භ කර තිබෙනවා. යාත්‍රා දෙකක රැගෙන ආ ගල් අගුරු මෙට්‍රික් ටොන් 120,000 ක් ඩොලර් මිලියන 38 ක් ගෙවීමෙන් පසු ගොඩබෑම පටන්ගත්තා. මේ අනුව ගල් අගුරු බලාගාර මෙගාවොට් 810 ක උපරිම ධාරිතාවෙන් ක්‍රියාත්මක කිරීමට මෙම ගල් අගුරු ප්‍රමාණවත් බවද අමාත්‍යවරයා සදහන් කරනවා. තැනින් තැන සිදුකෙරෙන උද්ඝෝෂණ හා මාර්ග අවහිර කිරීම් රටපුරා නිසි පරිදි ඉන්ධන බෙදාහැරීමට බලවත් බාධාවක් බවද කංචන විජේසේකර මහතා පෙන්වා දෙනවා. ඉන්ධන බෙදාහැරීම අඩාල වූ විට රෝහල්වල විදුලි ජනන යන්ත්‍ර පවා ඇණහිටින බැවින් ජන ජීවිතයට අත්‍යවශ්‍ය ඉන්ධන බෙදාහැරීමට බාධා නොකොට ඊට සහාය වන්නැයි බලශක්ති අමාත්‍යවරයා ජනතාවට ආයාචනා කරනවා.       ", "URL": "https://www.itnnews.lk/2023/10/05/407562/", "Category": "Breaking News,දේශීය පුවත්", "Parent URL": null}