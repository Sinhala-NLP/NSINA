{"Source": "ITN news", "Timestamp": "පෙබරවාරි 1, 2023 14:54", "Headline": "වසන්ත මුදලිගේට එරෙහි තවත් නඩු 3කට ඇප", "News Content": "අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේට එරෙහිව පවරා ඇති වෙන වෙනම නඩු තුනකට කොටුව මහේස්ත්‍රාත් අධිකරණය විසින් ඇප ලබාදී තිබෙනවා. වසන්ත මුදලිගේට ඇප නියම කෙරුණේ ඇප කොන්දේසි මතයි. කොටුව පොලීසිය පවරා ඇති නඩුවකට අදාළව ඇප නියම කළ මහේස්ත්‍රාත්වරයා කියා සිටියේ ලබන 07 වනදා කොටුව පොලීසියේ අපරාධ අංශයේ පෙනී සිටි ප්‍රකාශයක් ලබා දෙන ලෙසයි. පසුගිය වසරේ ජුලි 09 වනදා තුවාල කරුවන් රැගෙන යාමට පැමිණි ගිලන්රථයකට බාධා කළ බවට පොලීසිය  අධිකරණයට දැනුම් දුන්නා. ඊට අදාළව ද ප්‍රකාශයක් ලබා දෙන ලෙස පොලීසිය කළ ඉල්ලීමට මහේස්ත්‍රාත්වරයා අවසර ලබා දුන්නා. අධිකරණ නියෝග භාර ගැනීම ප්‍රතික්ෂේප කිරීම හා උල්ලංඝණය කිරීම යන චෝදනා සම්බන්ධයෙන් මහේස්ත්‍රාත්වරයා කියාසිටියේ තවත් මෙවැනි වැරදි සිදු කළ හොත් ඇප අවලංගු කර රක්ෂිත බන්ධනාගාර ගත කරන බවයි. සැකකරු ස්කයිප් තාක්ෂණය ඔස්සේ නිරීක්ෂණය කරමිනුයි ඔහුට ඇප නියම කෙරුණේ. කොළඹ ප්‍රධාන මහේස්ත්‍රාත්වරයා ත්‍රස්තවාදය වැළැක්වීමේ පනත (PTA) යටතේ පවරා ඇති නඩුවෙන් වසන්ත මුදලිගේ ඊයේ නිදහස් කළා. තීන්දුව ප්‍රකාශයට පත් කරමින් කොළඹ ප්‍රධාන මහේස්ත්‍රාත්වරයා සඳහන් කළේ ත්‍රස්තවාදය වැළැක්වීමේ පනතේ සඳහන් කිසිදු වරදක් මුදලිගේ විසින් සිදුකර නොමැති බවයි. වසන්ත මුදලිගේ 2022 දී රාජ්‍ය විරෝධී උද්ඝෝෂණවලට සහභාගී වීම නිසා දින 140 කට වැඩි කාලයක් ත්‍රස්තවාදය වැළැක්වීමේ පනත යටතේ රඳවාගෙන සිටියා.       ", "URL": "https://www.itnnews.lk/2023/10/05/458704/", "Category": "Breaking News,දේශීය පුවත්", "Parent URL": null}