{"Source": "ITN news", "Timestamp": "අප්‍රේල් 11, 2023 13:47", "Headline": "පළාත් පාලන මැතිවරණය දෙවන වරටත් කල් යයි", "News Content": "අප්‍රේල් 25 වනදා පැවැත්වීමට නියමිතව තිබූ පළාත් පාලන ඡන්ද විමසීම දෙවන වතාවටද කල් දැමීමට සිදුවන බව මැතිවරණ කොමිසම පවසනවා. අවශ්‍ය මූල්‍ය ප්‍රතිපාදන නොලැබීම හා කොමිසන් සභාවේ පාලනයෙන් තොර වූ හේතු මත එම තීරණය ගැනීමට සිදුවන බවයි එම කොමිසම තවදුරටත් පවසන්නේ. පළාත් පාලන ඡන්ද විමසීම නියමිත පරිදි පැවැත්වීමට විවිධ අවහිරතා මධ්‍යයේ වුවද කටයුතු කරමින් සිටි බව මැතිවරණ කොමිසන් සභාව පවසනවා. එහෙත් ඊට අවශ්‍ය මුදල් ලබා ගැනීමේ නිශ්චිත දිනයක් තහවුරු වී නැහැ. එසේ තහවුරු වීමෙන් හෝ ශ්‍රේෂ්ඨාධිකරණය හමුවේ ඇති නඩුවල තීන්දු මත දිනයක් තීරණය කිරීමට සිදුවන්නේ නම් එම දිනයේදී හෝ නැතිනම් ලැබෙන පළමු අවස්ථාවේම ඡන්දය පැවැත්වීම මැතිවරණ කොමිසමේ අපේක්ෂාවයි. එම පළමු අවස්ථාවේම ඡන්ද  විමසීම පැවැත්වීම සදහා දිනය තීරණය කිරීම මැතිවරණ කොමිසන් සභාවේ උපදෙස් මත දිස්ත්‍රික් තේරීම්භාර නිලධාරින් විසින් සිදුකරනු ඇති බවද මැතිවරණ කොමසම සදහන් කරනවා. කෙසේ වෙතත් පළාත් පාලන ආයතන ඡන්ද විමසීම කඩිනමින් පැවැත්වීම සදහා මේ දක්වා ගත් ක්‍රියාමාර්ග අඛණ්ඩව ඉදිරියටත් ගන්නා බවයි මැතිවරණ කොමිසමේ නියමය පරිදි මැතිවරණ කොමසාරිස් ජෙනරාල්වරයා නිකුත් කළ නිවේදනයේ දැක්වෙන්නේ.    ", "URL": "https://www.itnnews.lk/2023/10/05/474899/", "Category": "Breaking News,ප්‍රධාන පුවත", "Parent URL": null}