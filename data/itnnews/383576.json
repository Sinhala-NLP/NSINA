{"Source": "ITN news", "Timestamp": "දෙසැම්බර් 19, 2021 12:28", "Headline": "නව ගෑස් තොග බෙදාහැරීම ඇරඹෙයි", "News Content": "දිවයිනම ආවරණය වන පරිදි නව ගෑස් තොග බෙදාහැරීම සාර්ථකව සිදු වන බව ලිට්රෝ සමාගම පවසනවා. ශ්‍රී ලංකා ප්‍රමිති කාර්යාංශයේ නිර්ණායකවලට අනුව ගෘහස්ථ ගෑස් සිලින්ඩර් පමණක් වෙළෙදපොළට මුදා හරින ලෙසයි අධිකරණය ගෑස් සමාගම් වෙත ඊයේ නියෝග කළේ. ගෑස් ආශ්‍රිත පිපිරීම් ඇතුලු ගැටලු කිහිපයක් පවතින පසුබිමක ගෑස් තොග රැගත් නෞකාවක් පසුගිය හය වනදා මෙරටට ලගා වුණා. එම ගෑස් තොග පිළිබද දීර්ඝ පරීක්ෂා කිරීම් සිදු කෙරුණු අතර එම තොග ප්‍රමිතියෙන් යුක්ත බවටයි හෙළි වුණේ. ඒ අනුව ඊයේ සිට ගෑස් තොග ගොඩබෑම් ආරම්භ කළ බව ලිට්රෝ සමාගම නිවේදනය කළා. එම තොග ලැබීමත් සමග ගෑස් සිලින්ඩර වෙළෙදපොළට නිකුත් කිරීමේ මෙහෙයුම් ආරම්භ කර තිබෙනවා. දිවයිනම ආවරණය වන පරිදි ගෑස් බෙදාහැරීම මේ වනවිට සිදු වන අතර සිලින්ඩරයෙහි සංයුතිය දැක්වෙන නව ස්ටිකරයක් ද ඇලවීම අනිවාර්ය වනවා. දැනට පාරිභෝගිකයන් සතුව ඇති අඩක් භාවිත කළ ගෑස් සිලින්ඩර ආපසු කැදවා ඒ සදහා මුදලක් ගෙවීම සම්බන්ධයෙන් සොයා බලා සුදුසු වැඩපිළිවෙළක් සකස් කරන ලෙස අධිකරණය පාරිභෝගික සේවා අධිකාරියට ඊයේ දැනුම් දුන්නා. මේ අතර ගෑස් ආශ්‍රිත පිපිරීම් සම්බන්ධයෙන් සොයා බැලීම සදහා ජනාධිපතිතුමා පත් කළ කමිටුවේ වාර්තාව හෙට භාර දීමට නියමිතයි.   ", "URL": "https://www.itnnews.lk/2023/10/05/383576/", "Category": "Breaking News,නවතම පුවත්", "Parent URL": null}