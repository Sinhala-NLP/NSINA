{"Source": "ITN news", "Timestamp": "ජූලි 17, 2021 15:33", "Headline": "ප්‍රවීණ ගීත රචක කැමිලස් පෙරේරා අභාවප්‍රාප්ත වෙයි", "News Content": "ප්‍රවීණ ගීත රචක කැමිලස් පෙරේරා මහතා අද(17) උදෑසන අභාවප්‍රාප්ත වී තිබෙනවා. මියයන විට 74 වියේ පසු වූ ඒ මහතා කෙටිකලක් රෝගාතුරව පසු විය. 1947 වසරේ අප්‍රේල් 4 වනදා වත්තල ප්‍රදේශයේ උපත ලැබූ කැමිලස් පෙරේරා  පාසල් අධ්‍යාපනයෙන් පසු මිතුරෙකු වූ කුලරත්න ආරියවංශ සමග එක්ව ගීත රචනයට එක්වනවා. හිමි නැති පෙමකට,  විකසිත වත කමලේ,  හදවිල ඔබ පිපුණා,  හදිස්සියේ හනි හනකට,  වාසනා වේවා,  මා තනිවෙලා ඇතුළු ජනප්‍රිය ගීත රැසක් කැමිලස් පෙරේරා නම් වූ මොහු අතින් රචනා කෙරුණා. මෙරට ගීත කලාවට අභිමානවත් සේවාවක් කළ මොහු දීර්ඝ කාලයක් රෝගාතුරව සිටියා. කැමිලස් පෙරේරා නම් ගේය පද රචකයා පසුගිය අප්‍රේල් දසවනදා අප ප්‍රවෘත්ති විකාශයේ අමතක නැති මතක විශේෂාංගයත් සමග එක්වුණා. ඒ ඔහු අවසන් වරට සහභාගි වූ රූපවාහිනී වැඩසටහන ලෙසින්. අභාවප්‍රාප්ත කැමිලස් පෙරේරා මහතාගේ දේහය පිළිබද අවසන් කටයුතු හෙට  සවස 3.30 වත්තල රෝමානු කතෝලික පොදු සුසාන භූමියේදී සිදු කිරීමට නියමිතයි.     ", "URL": "https://www.itnnews.lk/2023/10/05/349948/", "Category": "දේශීය පුවත්", "Parent URL": null}