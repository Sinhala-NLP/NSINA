{"Source": "ITN news", "Timestamp": "ஜூலை 31, 2021 11:41", "Headline": "உயிரிழந்த இஷாலினியின் இரண்டாவது பிரேத பரிசோதனை இன்று முன்னெடுப்பு", "News Content": "முன்னாள் அமைச்சர் ரிஷாட் பதியூதீனின் பொரல்லை இல்லத்தில் வேலைக்கு அமர்த்தப்பட்டிருந்த நிலையில் உயிரிழந்த இஷாலினி ஜுட்டின் இரண்டாவது பிரேத பரிசோதனை இன்று முன்னெடுக்கப்படவுள்ளது. பேராதனை போதனா வைத்தியசாலையில் இதற்கான ஏற்பாடுகள் மேற்கொள்ளப்பட்டுள்ளன. ஹட்டன் டயகம பொது மயானத்தில் அடக்கம் செய்யப்பட்டிருந்த சிறுமியின் உடல் நீதிமன்ற உத்தரவுக்கமைய நேற்றைய தினம் தோண்டியெடுக்கப்பட்டது. பொலிஸார் நீதிமன்றத்தில் முன்வைத்த கோரிக்கைக்கமைய இவ்வாறு சிறுமியின் உடல் மீண்டும் தோண்டியெடுக்கப்பட்டது. இரண்டாவது மரண பரிசோதனைகள் விசேட வைத்திய குழுவொன்றில் முன்னெடுக்கப்படவுள்ளன. கொழும்பு பல்கலைக்கழகத்தின் வைத்திய பீடத்தின் நீதிமன்ற வைத்திய விஞ்ஞானம் தொடர்பான பேராசிரியர் ஜீன் பெரேரா தலைமையில் பிரேத பரிசோதனை இடம்பெறவுள்ளது. குறித்த பீடத்தின் சிரேஷ்ட விரிவுரையாளர் சமீர குணவர்தன மற்றும் பேராதனை போதனா வைத்தியசாலையின் நீதிமன்ற வைத்திய விஞ்ஞானம் தொடர்பான விசேட நீதிமன்ற வைத்திய அதிகாரி பிரபாத் சேனசிங்க ஆகியோரும் குழுவில் அங்கம் வகிக்கின்றனர். இதேவேளை உயிரிழந்த சிறுமி இஷாலினியின் மரணத்திற்கு நீதி கோரி ஹட்டன் – டிக்கோயா தோட்ட தொழிலாளர்கள் ஆர்ப்பாட்டத்தில் ஈடுபட்டனர். ஹட்டன் டிக்கோயா தோட்டத்திலுள்ள தேயிலை தொழிற்சாலைக்கு முன்பாக எதிர்ப்பு நடவடிக்கை முன்னெடுக்கப்பட்டது. உயிரிழந்த சிறுமியை நினைவுகூறும் வகையில் மெழுகுவர்த்தி ஏற்றப்பட்ட போராட்டம் இடம்பெற்றது. ", "URL": "https://www.itnnews.lk/2023/10/05/353073/", "Category": "Breaking News,தேசிய செய்திகள்,முதன்மை செய்தி", "Parent URL": null}