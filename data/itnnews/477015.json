{"Source": "ITN news", "Timestamp": "අප්‍රේල් 21, 2023 12:11", "Headline": "ප්‍රතිව්‍යුහගත කිරීම යහපත් දිසාවකට සිදු කෙරෙනවා නම් අපි විරුද්ධ නෑ", "News Content": "ප්‍රතිව්‍යුහගත කිරීම යහපත් දිසාවකට සිදුවනවා නම් වෘත්තීය සමිති ලෙස ඊට සම්බන්ධ වී කටයුතු කිරීමට සුදානම් බව ලංකා විදුලි බල මණ්ඩල ඒකාබද්ධ වෘත්තීය සමිති සන්ධානය පවසනවා. අමාත්‍ය කංචන විජේසේකර මහතාගේ ප්‍රධානත්වයෙන් විදුලි බල අමාත්‍යාංශයේ පැවති විශේෂ සාකච්ඡාවක දී ලංකා විදුලි බල මණ්ඩල ඒකාබද්ධ වෘත්තීය සමිති සන්ධානයේ කැදවුම්කරු රංජන් ජයලාල් මහතා මේ බව කියා සිටියා. ලංකා විදුලි බල මණ්ඩලය ප්‍රතිව්‍යුහගත කිරීමේ වැඩපිළිවෙල සම්බන්ධයෙන් විදුලි වෘත්තීය සමිති නියෝජිතයන් දැනුවත් කිරීමේ විශේෂ සාකච්ඡාවක් අමාත්‍ය කංචන විජේසේකර මහතාගේ ප්‍රධානත්වයෙන් පැවැත්වුණා. ඒ සඳහා විදුලි බල ක්ෂේත්‍රයට සම්බන්ධ වෘත්තීය සමිති 31ක නියෝජිතයන් සහභාගී වී සිටියා. ප්‍රතිව්‍යුහගත කිරීමේ ක්‍රියාවලිය සදහා ඔවුන් ද මෙහිදී යෝජනා ඉදිරිපත් කළ බවයි විදුලි බල අමාත්‍යාංශය සඳහන් කලේ. යෝජිත ලංකා විදුලි බල මණ්ඩලය ප්‍රතිව්‍යුහගත කිරීමේ වැඩපිළිවෙල ක්‍රියාත්මක කිරීමේ ව්‍යුහය ප්‍රතිපත්ති සහ මාර්ග සිතියම සම්බන්ධයෙන් මෙහිදී දීර්ඝ වශයෙන් සාකච්ඡා වී තිබුණා.   ", "URL": "https://www.itnnews.lk/2023/10/05/477015/", "Category": "Breaking News,දේශීය පුවත්", "Parent URL": null}