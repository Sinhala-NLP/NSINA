{"Source": "ITN news", "Timestamp": "අගෝස්තු 24, 2022 17:22", "Headline": "ජනපතිගේ නිවසට ගිනිතැබීමේ සිද්ධියට රිමාන්ඩ් කළ 7දෙනාට ඇප නැහැ", "News Content": "ජනාධිපති රනිල් වික්‍රමසිංහ මහතාගේ පෞද්ගලික නිවසට ගිනිතැබීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටි සැකකරුවන් 07 දෙනාගේ ඇප ඉල්ලීම කොටුව මහේස්ත්‍රාත් අධිකරණය අද ප්‍රතික්ෂේප කළා. ඒ අනුව සැකකරුවන් තවදුරටත් ලබන 7 වනදා දක්වා රක්ෂිත බන්ධනාගාර ගත කිරීමට ද නියෝග කෙරුණා. රනිල් වික්‍රමසිංහ මහතාගේ පෞද්ගලික නිවසට ගිනි තැබීමේ සිද්ධියේ විමර්ශනවල ප්‍රගතිය අධිකරණයට වාර්තා කළ අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජනරාල් හරිප්‍රියා ජයසුන්දර මහත්මිය දැනට සිදුකර ඇති පරීක්ෂණවලට අනුව සැකකරුවන්ට එරෙහිව පොදු දේපල පනත සහ ලංකා දණ්ඩනීති සංග්‍රහය යටතේ වැරදි අනාවරණ වී ඇති බව සදහන් කළා. මෙම සිද්ධියේ සැකකරුවෙකු වන මධුශංක විජේසුන්දර නමැති සැකකරු සිද්ධිය වූ අවස්ථාවේ ගාල්ල ප්‍ර දේශයේ පිහිටි බැංකුවක තිබෙන සිය පෞද්ගලික ගිණුමකට මුදල් එවන ලෙස වට්ස්ඇප් මාර්ගයෙන් විවිධ පුද්ගලයින්ට පණිවුඩ යොමුකර තිබූ බවත් ඒ පිළිබද විමර්ශන සිදුකරන බවත් දන්වා සිටියා. ඒ අනුව අදාළ සැකකරුගේ ගිණුමට මුදල් ලැබී තිබේද ඒවා බැහැර කරගෙන තිබේද යන්න පිළිබද වාර්තාවක් ඉදිරිපත් කරන ලෙස පෞද්ගලික බැංකුවේ කළමනාකාරවරයාට නියෝගයක් නිකුත් කරන ලෙස අතිරේක සොලිසිටර් ජනරාල්වරිය ඉල්ලා සිටියා. එය පිළිගත් මහේස්ත්‍රාත්වරයා අදාළ නියෝගය නිකුත් කලා. සැකකරුවන් වෙනුවෙන් සිදුකළ ඇප ඉල්ලීම ප්‍රතික්ෂේප කළ මහේස්ත්‍රාත්වරයා සැකකරුවන් තවදුරටත් රක්ෂිත බන්ධනාගාර ගත කරන ලෙස නියෝග කළා. ", "URL": "https://www.itnnews.lk/2023/10/05/431009/", "Category": "Breaking News,දේශීය පුවත්", "Parent URL": null}