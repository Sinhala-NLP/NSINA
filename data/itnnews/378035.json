{"Source": "ITN news", "Timestamp": "நவம்பர் 23, 2021 12:20", "Headline": "படகு கவிழ்ந்ததில் 9 பேர் பலி.. காணாமல் போனோரை தேடும் பணிகள் தீவிரம்.. (VIDEO)", "News Content": "கிண்ணியாவில் படகு கவிழ்ந்து காணாமல் போனவர்களை தேடும் பணி தொடர்கிறது இந்த சம்பவத்தில் 9 பேர் பலியாகினர். இச்சம்பவத்தின் போது படகில் சுமார் 35 பேர் இருந்ததாக தெரிவிக்கப்படுகிறது. கிண்ணியா பகுதியில் படகு பாதையொன்று குடைசாய்ந்ததில் காணாமல் போனவர்களை தேடி மீட்பு பணிகள் தொடர்ந்தும் இடம்பெறுகின்றன. சம்பவத்தில் ஒன்பது பேர் பரிதாபகரமாக உயிரிழந்தனர். 11 பேர் இதுவரை மீட்கப்பட்டு வைத்தியசாலையில் அனுமதிக்கப்பட்டுள்ளனர். திருகோணமலை கிண்ணியா, குறிஞ்சாங்கேணி பகுதியில் சேவையில் ஈடுபடுத்தப்பட்டிருந்த படகு பாதை இன்று காலை 7.15 மணியளவில் விபத்துக்குள்ளாகியது. இதில் பாடசாலை மாணவர்கள், ஆசிரியர்கள், கடமைக்கு செல்பவர்கள் என பலரும் பயணித்துள்ளனர். குறிஞ்சாங்கேணி பாலம் புனரமைக்கப்படுவதனால் போக்குவரத்து நடவடிக்கைகளுக்கென இப்படகு பாதை சேவையில் ஈடுபடுத்தப்பட்டது. பல்வேறு எதிர்பார்ப்புக்களுடன் இன்றைய நாளை ஆரம்பிப்பதற்காக சென்றவர்கள் இவ்வாறு துரதிஷ்டவசமான சம்பவத்திற்கு முகம் கொடுத்தனர். சம்பவத்தில் காணாமல் போனோரை மீட்டெடுப்பதற்காக கடற்படையின் துரித செயல்பாட்டு வள்ளப்படையணி , மெரின் படையணி, விசேட வள்ளப்படையணி மற்றும் சுழியோடிகள் அடங்கிய 8 மீட்பு குழுக்கள் ஈடுபட்டுள்ளன. பொலிஸ் உயிர் காப்பு பிரிவின் சுழியோடிகளும் காணாமல் போனோரை தேடும் பணியில் ஈடுபட்டுள்ளனர். சம்பவத்தில் ஒரு சில பாடசாலை மாணவர்கள் அதிஷ்டவசமாக உயிர் தப்பினர். உயிரிழந்தவர்களில் 6 பேர் பாடசாலை மாணவர்களாகும். மற்றைய மூவரும் வயதுவந்தவர்கள் என செய்தியாளர்கள் தெரிவிக்கின்றனர். காயமடைந்தவர்களில் பத்து பேர் கிண்ணியா ஆதார வைத்தியசாலையில் அனுமதிக்கப்பட்டனர். ஒருவர் திருகோணமலை வைத்தியசாலைக்கு மாற்றப்பட்டுள்ளார். \n\n\n\n\n \n ", "URL": "https://www.itnnews.lk/2023/10/05/378035/", "Category": "Breaking News,முதன்மை செய்தி", "Parent URL": null}