{"Source": "ITN news", "Timestamp": "දෙසැම්බර් 6, 2022 10:55", "Headline": "දිවුලපැලැස්ස පුද්ගල ඝාතන සැකකරුවෙකු පොලිස් සුනඛයෙකුගේ සහයෙන් අත්අඩංගුවට", "News Content": "දිවුලපැලැස්ස ප්‍රදේශයේ පුද්ගලයෙකු ඝාතනය කිරීමේ සිද්ධියක් පොලිස් නිල සුනඛයෙකු ඔස්සේ හෙලිකර ගැනීමට පොලීසියට හැකිවී තිබෙනවා. අපරාධය සිදුකළ සැකකරු පොලීසිය විසින් අත්අඩංගුවට ගත් අතර ඔහු ඝාතනයට ලක්වූ පුද්ගලයාගේ සහෝදරයා බවයි පොලීසිය ප්‍රකාශ කළේ. දිවුලපැලැස්ස වැව්පිටිය ප්‍රදේශයේ පුද්ගලයෙකු ගවයන් රැගෙන ඒමට ගොස් යළි නිවසට නොපැමිණීම සම්බන්ධයෙන් බිරිද විසින් පොලීසියට පැමිණිලිකර තිබුණා. මෙම පුද්ගලයා අතුරුදන්වීම සම්බන්ධයෙන් කළ සොයා බැලීමේ දී ඔහුගේ සිරුර දික්පිටිය කැලෑ ප්‍රදේශයක තිබී හමුවී තිබුණා. මෙලෙස මියගිය පුද්ගලයා හෙබරව ප්‍රදේශයේ පදිංචි 44 හැවිරිදි පුද්ගලයෙක්. සිරුර සම්බන්ධයෙන් කළ පශ්චාත් මරණ පරීක්ෂණයේ දී තහවුරු වී තිබුණේ මෙය පහරදීමකින් සිදුවූ ඝාතනයක් බවයි. එම ස්ථානයේ තිබී අපරාධයට යොදාගත් බවට සැකකෙරෙන මුගුරක් සහ ගලක් ද සොයා ගැණුනා. මෙම සිද්ධිය සම්බන්ධයෙන් කළ විමර්ශනවලට අනුව හසලක පොලිස් නිල සුනඛ අංශයේ පොලිස් කොස්තාපල් සෙනෙවිරත්න නිලධාරියා විසින් හසුරුවන ෂැගී නිල සුනඛයා අපරාධය සිදුකළ පුද්ගලයාගේ නිවස වෙත ගොස් පසුව ළිද ළග තිබූ ඔහුගේ රෙදිවලට ඉව අල්ලා තිබෙනවා. ඒ අනුව මෙම අපරාධයට සම්බන්ධ වයස අවුරුදු 46 ක් වන සැකකරු පොලීසිය විසින් අත්අඩංගුවට ගැණුනා.       ", "URL": "https://www.itnnews.lk/2023/10/05/449272/", "Category": "දේශීය පුවත්", "Parent URL": null}