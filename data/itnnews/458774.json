{"Source": "ITN news", "Timestamp": "පෙබරවාරි 2, 2023 13:06", "Headline": "ආර්ථික යුද්ධය දරුණු වුණත් ජයගන්න පුළුවන් – ජනපති කියයි", "News Content": "යුද්ධයකදී නැතිවන ජීවිත නැවත ලබාදිය නොහැකි වුවත් ආර්ථික යුද්ධයකදී නැතිවන ආදායම යළි ලබාදිය හැකි බව ජනාධිපති රනිල් වික්‍රමසිංහ මහතා පවසනවා. ත්‍රිවිධ හමුදා ජ්‍යෙෂ්ඨ නිලධාරීන් සදහා විශිෂ්ට සේවා විභූෂණ සම්මාන ප්‍රදානය කිරීමේ උත්සවය අමතමිනුයි ජනාධිපතිවරයා මේ බව සදහන් කළේ. ත්‍රිවිධ හමුදා ජ්‍යෙෂ්ඨ නිලධාරීන් 77 දෙනෙකුට විශිෂ්ට සේවා විභූෂණ සම්මාන ප්‍රදානය කිරීමේ උත්සවය මහනුවර ජනාධිපති මන්දිරයේදී පැවැත්වුණා. 75 වන නිදහස් දින සැමරුමට සමගාමීවයි උත්සවය සංවිධාන කර තිබුණේ. යුද හමුදාවේ ලුතිනන් කර්නල් සහ ඊට ඉහළ නිලධාරීන්ට, නාවික හා ගුවන් හමුදාවල ඊට සමාන නිල දරණ අවම වශයෙන් වසර 25 ක අඛණ්ඩ සේවා කාලයක් හා යහපත් සේවා ඉතිහාසයක් හිමි නිලධාරීන් වෙත පමණක් මෙය ප්‍රදානය කිරීම විශේෂත්වයක්. 2019, 2020, 2021 යන වසර වලට අදාළව යුද හමුදා නිලධාරීන් 53 දෙනෙකු මෙහිදී සම්මාන ලැබුවා. නාවික හමුදා නිලධාරීන් 17 දෙනෙකුට සහ ගුවන් හමුදා නිලධාරින් 7 දෙනෙකුටද පදක්කම් පිරිනැමුනා. ත්‍රිවිධ හමුදා නිලධාරීන් 20 දෙනෙකුට 75 වන නිදහස් සංවත්සර අනුස්මරණ පදක්කම් පිළිගැන්වීම සිදු කෙරුණේද ජනාධිපතිවරයා අතින්. මෙහිදී තවදුරටත් අදහස් දැක්වූ ජනාධිපතිවරයා බොහෝ දෙනෙකු විදින දුෂ්කරතා පිළිබද තමන්ට අවබෝධයක් ඇති බව ප්‍රකාශ කළා. දේශපාලන කටයුතු පිළිබද ඇමෙරිකා උප රාජ්‍ය ලේකම්වරිය සමග පැවති සාකච්ඡා සම්බන්ධයෙන්ද ජනාධිපතිවරයා අදහස් පළ කළා. ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් ජාතික ආරක්ෂාව පිළිබද ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානී සාගල රත්නායක යන මහත්වරුන් සහ ත්‍රිවිධ හමුදාපතිවරුන් ඇතුළු පිරිසක් මෙම අවස්ථාවට සහභාගී වුණා.     ", "URL": "https://www.itnnews.lk/2023/10/05/458774/", "Category": "දේශීය පුවත්", "Parent URL": null}