{"Source": "ITN news", "Timestamp": "අප්‍රේල් 14, 2023 06:00", "Headline": "උදාවන සිංහල හින්දු අලුත් අවුරුද්ද පිළිගැනීමට රටම සූදානමින්", "News Content": "උදාවන සිංහල හින්දු අලුත් අවුරුද්ද පිළිගැනීමට රටම සුදානමින් සිටිනවා. අවුරුදු උදාව සිදුවන්නේ අද අපරභාග 2.59ටයි. අද පූර්ව භාග 8.35 සිට අපරභාග 9.23 දක්වා පූණ්‍ය කාලය යෙදී තිබෙනවා. එහෙයින් අද දිනයේ පූර්වභාග 8.35 පළමුව ආහාරපාන ගෙන සියලු වැඩ අත්හැර ආගමික වතාවත්වල යෙදීම සුදුසු බවයි ජොතිශ්‍යයේ දැක්වෙන්නේ. ආහාර පිසීමේ නැකත යෙදී ඇත්තේ අපරභාග 3.29ටයි. විචිත්‍ර වර්ණ වස්ත්‍රාභරණයෙන් සැරසී දකුණ දීශාව බලා ලිප් බැද ගිණිමොළවා දී කිරි මිශ්‍ර කිරිබතක් හා තල සහ විලඳ මිශ්‍ර කැවිලි වර්ගයක් ද පිළියෙළ කර ගැනීම යෝග්‍ය වනවා. වැඩ ඇල්ලීම ගණුදෙනු කිරීම හා ආහාර අනුභවය යෙදී ඇත්තේ හෙට අපරභාග 05.5ටයි. විචිත්‍ර වර්ණ වස්ත්‍රාභරණයෙන් සැරසී දකුණු දිශාව බලා සියලු වැඩ අල්ලා ගණුදෙනු කොට ආහාර අනුභව කිරීම යහපත් බවයි අලුත් අවුරුදු නැකත් සීට්ටුවේ දැක්වෙන්නේ. මෙවර අලුත් අවුරුද්දේ හිස තෙල් ගෑමේ නැකත යෙදී ඇත්තේ අප්‍රේල් 16වන ඉරිදා උදෑසන 9.41යි. රතු සහ කහ මිශ්‍ර වස්ත්‍රාභරණයෙන් සැරසී දකුණු දිශාව බලා හිසට ඉඹුල්පත් ද පයට නුග පත් ද තබා ඉඹුල්පත් යුෂ මිශ්‍ර නානු ද තෙල් ද ගා ස්නානය කිරීම යෝග්‍ය වනවා. මෙවර අලුත් අවුරුද්දේ රැකී රක්ෂා සඳහා පිටත්ව යාමේ නැකත අප්‍රේල් 17වන සඳුදා පූර්වභාග 6.28 යෙදී තිබෙනවා. ශ්වේත වර්ණ හෙවත් සුදු පැහැති වස්ත්‍රාභරණයෙන් සැරසී දී කිරි මිශ්‍ර කිරි බතක් හා කැවිලි වර්ගයක් අනුභව කර දකුණු දිශාව බලා රැකී රක්ෂා සඳහා පිටත්ව යාම යෝග්‍ය බවයි අලුත් අවුරුදු නැකත් සීට්ටුවේ දැක්වෙන්නේ. නැකතට පැළයක් සිටුවීම අප්‍රේල් 20 වනදා උදෑසන 6.38 ට යෙදෙන සුබ මොහොතින් සිදු කිරීමටයි කටයුතු සලසා ඇත්තේ.   ", "URL": "https://www.itnnews.lk/2023/10/05/475468/", "Category": "Breaking News,දේශීය පුවත්", "Parent URL": null}