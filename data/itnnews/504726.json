{"Source": "ITN news", "Timestamp": "අගෝස්තු 2, 2023 10:59", "Headline": "ලාල් සරත් කුමාර මහතාගේ දේහය පිළිබඳ අවසන් කටයුතු අනිද්දා පස්වරුවේ", "News Content": "ජ්‍යෙෂ්ඨ මාධ්‍යවේදී අභාවප්‍රාප්ත ලාල් සරත් කුමාර මහතාගේ දේහය පිළිබඳ අවසන් කටයුතු හැදල පොදු සුසාන භූමියේදී අනිද්දා පස්වරුවේ සිදු කිරීමට නියමිතයි. ලාල් සරත් කුමාර මහතා අභාවප්‍රාප්ත වන විට 69 වන වියේහි පසුවුණා. ශබ්ද පරිපාලනයෙකු ලෙස ශ්‍රී ලංකා ගුවන් විදුලි සංස්ථාවට සම්බන්ධ වී ඉන් අනතුරුව නිවේදකවරයෙකු ,රංගන ශිල්පියෙකු හා හඩකැවීම් ශිල්පියෙකු ලෙස තම දක්ෂතා මැනවින් විදහා දැක්වු ලාල් සරත් කුමාරයන් ගුවන් විදුලි නාට්‍ය කලාවට විශාල මෙහෙයක් ඉටුකළා. චරිත සියයකට අධික සංඛ්‍යාවක හඩකවා ඇති ඔහු අධිරජ ධර්මාශෝක මාලා නාටකයේ චානක්‍ය , සුජාත දියණිය නාට්‍යයේ හී ෂිං වෙදදුරු ආදී චරිත රැසක් ඔහුගේ හඩින් ඔපවත් වුණා. සිරස එෆ් එම් ගුවන් විදුලිය ආරම්භයේ දී ඊට එක්වු ලාල් සරත් කුමාර හඩකැවීම් ශිල්පියෙකු ලෙස ඉටුකළේ ඉමහත් කාර්යභාරයක්. පසුකාලීනව ඔහු හඩකැවීම් පුහුණුකරුවෙකු ලෙස කටයුතු කරමින් විශාල සිසුන් පිරිසකට මාධ්‍ය ක්ෂේත්‍රයේ ඉඩකඩ විවර කරදීමට සමත්වුණා. අභාවප්‍රාප්ත ලාල් සරත් කුමාර මහතාගේ දේහය කොස්වත්ත මහින්ද පනාගොඩ මල් ශාලාවේ තැන්පත් කර තිබෙනවා. දේහය හෙට දිනයේ වත්තල හැදල පිහිටි ඒ මහතාගේ නිවසට රැගෙන යාමෙන් අනතුරුව සිකුරාදා පස්වරුවේ හැදල පොදු සුසාන භූමියේදී අවසන් කටයුතු සිදු කිරීමට නියමිතයි.     ", "URL": "https://www.itnnews.lk/2023/10/05/504726/", "Category": "Breaking News,දේශීය පුවත්", "Parent URL": null}