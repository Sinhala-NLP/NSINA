{"Source": "ITN news", "Timestamp": "ஜனவரி 7, 2022 14:22", "Headline": "விவசாய நடவடிக்கைகளுக்கு காணிகளை பயன்படுத்துவதில் காணப்படுகின்ற தடைகள் விரைவில் நீக்கப்படும்..", "News Content": "விவசாய நடவடிக்கைகளுக்கு காணிகளை பயன்படுத்துவதில் காணப்படுகின்ற தடைகளை நீக்கி இலகுவாக தமது நடவடிக்கைகளை முன்னெடுத்துச் செல்வதற்கு தேவையான வழிவகைகள் வகுக்கப்படுமென அமைச்சர் டக்ளஸ் தேவானந்தா தெரிவித்துள்ளார். வனப்பாதுகாப்பு, வனஜீவராசிகள் ஆகியவற்றின் அமைச்சு அதிகாரிகளுடன் அமைச்சர் கலந்துரையாடிய போதே இதனை தெரிவித்தார். கிளிநொச்சி மாவட்டத்தில் வனப்பாதுகாப்பு மற்றும் வனஜீவராசிகள் திணைக்களத்தினால் கட்டுப்படுத்தப்பட்டுள்ள காணிகளில் பொது மக்களினால் விவசாய நடவடிக்கைகளுக்கு பயன்படுத்தப்பட்ட போதிலும் கடந்த காலங்களில் யுத்தம் காரணமாக இந்நடவடிக்கைகள் கைவிடப்பட்டன. இதனால் காடுகளாக மாறிய இக்காணிகள் கால்நடைகளுக்கான மேச்சல் தரை, அபிவிருத்தி பணிகளுக்காக கோரப்பட்டுள்ள காணிகள் மற்றும் இளைஞர் யுவதிகளுக்கான ஒரு இலட்சம் காணித் துண்டுகள் என்ற திட்டத்திற்காக காணிகள் போன்றவற்றை விடுவிப்பது தொடர்பாகவே இக் கலந்துரையாடல் இடம்பெற்றது. அமைச்சர் டக்ளஸ் தேவானந்தா தலைமையில் கிளிநொச்சி மாவட்ட செயலகத்தில் இக்கூட்டம் இடம்பெற்றது. ", "URL": "https://www.itnnews.lk/2023/10/05/387319/", "Category": "Breaking News,தேசிய செய்திகள்", "Parent URL": null}