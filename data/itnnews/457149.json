{"Source": "ITN news", "Timestamp": "ජනවාරි 23, 2023 12:39", "Headline": "කැළණිතිස්ස බලාගාරයේ විදුලි ජනන කටයුතු යළි ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය පැවැත්වෙන කාලසීමාවේ දී විදුලිය කප්පාදු නොකරන බවට මීට පෙර අදහස් පළවුවද තවදුරටත් පැය දෙකයි විනාඩි විස්සක විදුලි කප්පාදුව ක්‍රියාත්මක බව විදුලිබල මණ්ඩලය පවසනවා. මේ අතර කැළණිතිස්ස බලාගාරයේ විදුලි ජනන කටයුතු යළි ආරම්භ කිරීමට පියවර ගෙන තිබෙනවා. අමාත්‍ය කංචන විජේසේකර මහතා මාධ්‍ය වෙත අදහස් පළකරමින් කියාසිටියේ උසස්පෙළ කාලසීමාවේ දී විදුලිය කප්පාදු කිරීමක් සිදුනොකරන්නේ නම් අමතර රුපියල් බිලියන 05 ක ඉන්ධන ප්‍රමාණයක් අවශ්‍ය වන බවයි. කෙසේ වෙතත් විදුලි ගාස්තු සංශෝධනයට අවසර ලබාදෙන්නේ නම් විදුලිය කප්පාදු කිරීමකින් තොරව ලබාදීමේ ඉඩකඩක් පවතින බවද අමාත්‍යවරයා ප්‍රකාශ කරනවා. මේ අතර විදුලිබල මණ්ඩලය නිවේදනය කරන්නේ පැය දෙකයි විනාඩි 20ක විදුලි කප්පාදුව තවදුරටත් ක්‍රියාත්මක බවයි. කෙසේ වෙතත් උසස්පෙළ කාලසීමාව තුළදී විදුලි කප්පාදුවක් සිදුනොකිරීමට මහජන උපයෝගීතා කොමිසම සහ විදුලිබල මණ්ඩලය ඉල්ලීමක් කර තිබුණා. ලංකා ගුරු සංගමය ද ඉල්ලා සිටියේ විභාග කාලසීමාවේ දී විදුලිය කප්පාදුවකින් තොරව ලබාදෙන ලෙසයි.     ", "URL": "https://www.itnnews.lk/2023/10/05/457149/", "Category": "දේශීය පුවත්", "Parent URL": null}