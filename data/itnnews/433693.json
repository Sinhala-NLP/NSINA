{"Source": "ITN news", "Timestamp": "සැප්තැම්බර් 8, 2022 12:15", "Headline": "ශ්‍රී ලංකාව හා පාකිස්තානය අවසන් මහා තරඟයට සුදුසුකම් ලබයි", "News Content": "ආසියා කුසලාන විස්සයි විස්ස ක්‍රිකට් තරගාවලියේ අවසන් මහ තරගයට සුදුසුකම් ලබා ගැනීමට ශ්‍රී ලංකාව හා පාකිස්තානය සමත් වුණා. සුපිරි හතරදෙනාගේ වටයේ පාකිස්තානය හා ඇෆ්ගනිස්තානය අතර ඊයේ පැවති තරගයෙන් එක් කඩුල්ලක තියුණු ජයක් ලබා ගැනීමට පාකිස්තානය සමත්වීමත් සමග මෙසේ අවසන් මහා තරගය සදහා ශ්‍රී ලංකාව හා පාකිස්තානය සුදුසුකම් ලබා ගත්තා. ඒ අනුව සුපිරි හතරදෙනාගේ වටයේ තවත් තරග දෙකක් ඉතිරිව තිබියදී ඉන්දීය කණ්ඩායමට හා ඇෆ්ගනිස්ථාන කණ්ඩායමට ආසියා කුසලානයෙන් ඉවත්වීමට සිදු වුණා. ඊයේ පැවති තරගයේදී පළමුවෙන් පන්දුවට පහර දුන් ඇෆ්ගනිස්තාන කණ්ඩායම නියමිත පන්දුවාර විස්ස අවසානයේ කඩුලු 6 ක් දැවී ලකුණු 129 ක් ලබා ගත්තා. පිළිතුරු ඉනිම ක්‍රීඩා කිරීම සදහා පිටියට පිවිසි පාකිස්තාන කණ්ඩායම පන්දුවාර 19 යි පන්දු 2 කදී කඩුලු 9 ක් දැවී ජයග්‍රහණය වාර්තා කිරීමට සමත් වුණා. අවසන් පන්දු වාරයේදී එක් කඩුල්ලක් ඇතැතිව සිටි පාකිස්තානයට ලකුණු 11 ක් ලබාගත යුතුව පැවතියා. පාකිස්තානයේ නසීම් ෂා පළමු පන්දු දෙකේදීම හයේ පහර දෙකක් එල්ල කරමින් ජයග්‍රහණය වාර්තා කළා. සුපිරි හතර දෙනාගේ වටයේ තවත් තරගයක් ශ්‍රී ලංකාව හා පාකිස්තානය අතර අනිද්දා පැවැත්වෙනවා. අවසන් මහා තරගය මෙම දෙරට අතර පැවැත්වෙන්නේ ලබන ඉරිදායි. ඊයේ තරගය අවසන් භාගයේදී හා තරගය අවසන් වූ පසු දෙරටේ ප්‍රේක්ෂකයන් අතර ගුටිබැට හුවමාරුවක්ද සිදු වුණා.   ", "URL": "https://www.itnnews.lk/2023/10/05/433693/", "Category": "ක්‍රිකට්,ක්‍රීඩා", "Parent URL": null}