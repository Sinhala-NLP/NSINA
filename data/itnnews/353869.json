{"Source": "ITN news", "Timestamp": "අගෝස්තු 2, 2021 19:05", "Headline": "ඉෂාලිනිගේ මරණය ගැන නීතිඥ වන්නිනායකගේ තර්කයට නීතිඥ ප්‍රතිභාගෙන් පිළිතුරක්", "News Content": "හිටපු අමාත්‍ය රිෂාඩ් බදියුදීන් මහතාගේ නිවසේ මෙහෙකාර සේවයේ යෙදෙමින් සිටියදී මියගිය ඉෂාලිනි ජුඩ් දැරියගේ මරණය සම්බන්ධයෙන් නීතිඥ ගුණරත්න වන්නිනායක මහතා සිදු කළ ආන්දෝලනාත්මක තර්කය පිලිබද බොහෝ දෙනෙකුගේ අවධානය යොමු වුණා. මේ සම්බන්ධයෙන් පිළිතුරු සපයන ආචාර්ය නීතිඥ ප්‍රතිභාමහානාමහේවා මහතා පවසන්නේ ගුණරත්න වන්නිනායක මහතාගේ නීති තර්කය යුක්තිය පසිදලීමේදී දැරියගේ මරණය සම්බන්ධයෙන් විත්තිකරුවන් නිදහස් කිරීමට තරම් ප්‍රමාණවත් නොවන බවයි. 43 වන සේනාංකය නමැති දේශපාලන සංවිධානයේ නීතිඥවරුන් මාධ්‍ය හමුවක් කැදවමින් ඉෂාලිනී ජුඩ් දැරියගේ මරණය සම්බන්ධයෙන් අදහස් ප්‍රකාශ කර සිටියා. එහිදී නීතිඥ ගුණරත්න වන්නිනායක මහතා සදහන් කළේ ඇයගේ මරණය පිළිබද නැවත පරීක්ෂණ සිදු කිරීම සාධාරණ නොවන බවයි. ගුණරත්න වන්නිනායක මහතාගේ ප්‍රකාශය සම්බන්ධයෙන් අදහස් දැක් වූ ආචාර්ය නීතිඥ ප්‍රතිභා මහානාමහේවා මහතා පැවසුවේ කිසියම් වින්දිතයෙකු මරණාසන්න මොහොතේ සිදුකරන ප්‍රකාශ මතම පාදකව චූදිතයෙකු නිවැරදි කිරීමට නොහැකි බවයි. දැරියගේ මරණය සම්බන්ධයෙන් විද්‍යාත්මක තාක්ෂණික හා පර්යේෂණීය සාක්ෂි මගින් ඉස්මතු වූ කරුණු පැහැදිලි කර ගැනීම සදහා ඊයේ දිනයේදී ප්‍රකාශ දෙකක් සටහන් කරගෙන තිබෙනවා. විශේෂඥ අධිකරණ වෛද්‍ය මඩුල්ලක් විසින් මරණ පරීක්ෂණ සිදු කෙරෙමින් පවතින බවයි පොලීසිය පැවසුවේ. එම මඩුල්ලේ වාර්තාව ඉදිරියේදී ලබාදීමට නියමිතයි. මෙම දැරියට පෙර තවත් කාන්තාවන් දස දෙනෙකු පමණ 2009 වසරේ සිට රිෂාඩ් බදියුදීන් මහතාගේ නිවසේ සේවය කර තිබෙනවා. මෙම කාන්තාවන් ද රැගෙන විත් ඇත්තේ එකම තැරැව්කරු බවයි පරීක්ෂණවලදී අනාවරණය වුණේ. ඔවුන්ගෙන් දෙදෙනෙකු මේ වන විට මියගොස් ඇති බවද විමර්ශනවලදී හෙළි වුණා. ඒ අනුව ඉතිරි අට දෙනාගෙන් ප්‍රකාශ ලබා ගැනීමට පොලිසිය කටයුතු කළා. එම නිවසේ සේවය කළ විසිනව හැවිරිදි කාන්තාවක් කැලණිය ප්‍රදේශයේ රැකියාවක නිරතව සිටියදී සොයා ගැනීමෙන් පසු ඇයගෙන් කළ ප්‍රශ්න කිරීමකට අනුව හෙළි වූයේ රිෂාඩ් බදියුදීන් මහතාගේ මස්සිනා අතින් ඇයටද ලිංගික අතවරයක් සිදුව ඇති බවයි. විසිදෙහැවිරිදි කාන්තාවකටද අතවර කිරීමේ සිද්ධියක් සම්බන්ධයෙන් මෙම පුද්ගලයා අත්අඩංගුවට ගෙන රක්ෂිත බන්ධනාගාරගත කර තිබෙනවා. මේ අතර ඉෂාලිනී ජුඩ් දැරියට සාධාරණය ඉටු කරන ලෙස බලකරමින් බගවන්තලාව බොගවාන වතුයායේ කම්කරුවන් පිරිසක් අද දිනයේද උද්ඝෝෂණයක නිරත වුණා. සැකකරුවන්ට අධිකරණය හමුවේ උපරිම දඩුවම් ලබාදෙන ලෙසයි ඔවුන් ඉල්ලා සිටියේ. මියගිය දැරියට උපරිම සාධාරණය ඉටු කර දෙන ලෙස ඉල්ලා උද්ඝෝෂනයක් සහ පෙළපාලියක් පස්සර මඩොල්සිම නගරයේදී ද පැවැත්වුණා. වතු කොට්ඨාස පහක ජනතාව සහ ප්‍රාදේශීය දේශපාලනඥයන් එම උද්ඝෝෂණයට එක්ව සිටියා. මඩොල්සිම නගරය දක්වා පාගමනින් හා රථ පෙළපාලියකින් පැමිණ මඩොල්සිම නගරයේදී දැරියගේ ජායාරූපයක් ඉදිරිපිට ඉටිපහන් දල්වා දැරිය සිහි කිරීමට ඔවුන් කටයුතු කළා. ", "URL": "https://www.itnnews.lk/2023/10/05/353869/", "Category": "දේශීය පුවත්", "Parent URL": null}