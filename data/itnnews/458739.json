{"Source": "ITN news", "Timestamp": "පෙබරවාරි 1, 2023 16:54", "Headline": "වසන්ත මුදලිගේ මුදාහැරෙයි", "News Content": "අන්තර් විශ්වවිද්‍යාල ශිෂ්‍යබල මණ්ඩලයේ කැඳවුම්කරු වසන්ත මුදලිගේ ට ඇප හිමිවීම හේතුවෙන් මුදාහැර තිබෙනවා. අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු වසන්ත මුදලිගේට නඩු තුනකට ඇප නියම කෙරුණා. ඒ අධිකරණ නියෝග කඩ කිරීම සම්බන්ධයෙන් කොටුව මහේස්ත්‍රාත් අධිකරණයේ පැවති නඩු තුනකට අදාළවයි. කොටුව පොලිසිය සහ පොලිස් අපරාධ කොට්ඨාසය සිදු කරන විමර්ශනවලට අදාළව වසන්ත මුදලිගේ රක්ෂිත බන්ධනාගාරගත කර සිටියා. ඔහු වෙනුවෙන් නීතිඥ නුවන් බෝපගේ ඇතුළු නීතිඥ මඩුල්ල කළ ඉල්ලීම සළකා බැලූ මහේස්ත්‍රාත්වරයා ඔහු ඇප මත මුදා හැරීමට  නියෝග කළා. ඒ සැකකරු ස්කයිප් තාක්ෂණය ඔස්සේ නිරීක්ෂණය කිරීමෙන් අනතුරුවයි. එක් නඩුවක් සදහා රුපියල් ලක්ෂ පහක ශරීර ඇප දෙකක් මත නඩු තුනෙන්ම ඔහු ඇප මත මුදා හැරීමටයි මහේස්ත්‍රාත්වරයා නියෝග කළේ. ඇපකරුවන්ගේ පදිංචි සහතික ඉදිරිපත් කළ යුතු බවටද නියෝග කෙරුණා. කෙසේ වෙතතත් සැකකාර වසන්ත මුදලිගේට නඩු තුනට අදාළව ලබන 7 වනදා පෙරවරු දහයට කොටුව පොලිස් අපරාධ අංශයේ පෙනී සිට ප්‍රකාශ ලබාදෙන ලෙසටද නියෝග කෙරුණා. කොටුව දුම්රිය ස්ථානයේදී අධිකරණ නියෝග භාර දීමට යාමේදී ප්‍රතික්ෂේප කිරීම එක් චෝදනාවක්. පසුගිය ජුනි 9 වනදා පැවති උද්ඝෝෂණයකදී අධිකරණ නියෝග කඩ කිරීම තවත් චෝදනාවක්. පසුගිය ජුලි 9 වනදා තුවාලකරුවන් රැගෙන යාමට පැමිණි ගිලන් රථයකට බාධා කර හරවා යැවූ බවට සහ රාජකාරියට බාධා කළ බවට වන චෝදනා යටතේ වසන්ත මුදලිගේට එරෙහිව පොලිසිය අධිකරණයට කරුණු දැක්වූවා. ඒ අනුවයි ඔහුට ප්‍රකාශයක් ලබාදෙන ලෙස නියෝග කෙරුණේ. අදාළ චෝදනා සම්බන්ධයෙන් තවත් සැකකරුවන් අත්අඩංගුවට ගැනීමට ඇති බව පවසමින් පොලිසිය ඇපදීමට විරෝධය පළ කළා. එහිදී නීතිඥ නුවන් බෝපගේ කියා සිටියේ ත්‍රස්තවාදය වැළැක්වීමේ පනත යටතේ තම සේවාදායකයා රඳවා තබා ගැනීමට මෙම චෝදනා ගොනු කර ඇති බවයි. අධිකරණ නියෝග කඩ කළ නොහැකි බවත් එය වරදක් බවත් හිතාමතාම එවැනි වැරදි සිදු කරන්නේ නම් ඇප ලබාදිය නොහැකි බවත් මහේස්ත්‍රාත්වරයා අවධාරණය කළා. නැවත මෙවැනි වැරදි සිදුකළහොත් ඇප අවලංගු කර රක්ෂිත බන්ධනාගාරගත කරන බවද දන්වා සිටියා.   ", "URL": "https://www.itnnews.lk/2023/10/05/458739/", "Category": "Breaking News,දේශීය පුවත්", "Parent URL": null}