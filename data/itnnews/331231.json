{"Source": "ITN news", "Timestamp": "අප්‍රේල් 11, 2021 16:40", "Headline": "පිළිකා කාරක අඩංගු පොල්තෙල් ගැන සෙවීමට විශේෂ විමර්ශන කණ්ඩායමක්", "News Content": "ඇෆ්ලටොක්සින් ඉහළ ප්‍රතිශතයක් අඩංගු බවට තහවුරු වූ කටාන රිෆයිනරීස් සමාගම ගෙන්වූ පොල්තෙල් බහාලුම් ආපසු රැගෙන යාම සදහා අදාළ නෞකාව මේ වන විට දිවයිනට පැමිණෙමින් තිබෙන බව රේගු මාධ්‍ය ප්‍රකාශක සුදත්ත සිල්වා මහතා සඳහන් කළා. පිළිකා කාරක අඩංගු පොල්තෙල් සම්බන්ධයෙන් සොයා බැලීමට නීතිපතිවරයාගේ උපදෙස් පරිදි අපරාධ පරික්‍ෂණ දෙපාර්තමේන්තුව විශේෂ විමර්ශන කණ්ඩායමක් පසුගියදා පත්කරනු ලැබුවා.  වෙළෙදපොළේ පොල්තෙල් සාම්පල අහඹු ලෙස පරික්‍ෂා කිරීමේ කටයුතු ද මේ වන විට රට පුරා ක්‍රියාත්මකයි. වෙළෙදපොළෙන් ලබාගත් පොල්තෙල් සාම්පල 125 ක් පරික්‍ෂා කිරීමේදී ඉන් 109 ක ඇෆ්ලටොක්සින් පිළිකා කාරකය අඩංගු නොවන බවට හෙළි වුණා. මේ අතර අපරාධ පරීක්ෂණ දෙපාර්තමේන්තුවේ අධ්‍යක්ෂවරයා විසින් විශේෂ විමර්ශන කණ්ඩායමක් පත්කරනු ලැබුවේ මෙම පොල්තෙල් සම්බන්ධයෙන් පරීක්ෂණ පැවැත්වීමටයි. ඒ අනුව නීතිපතිවරයාගේ උපදෙස් පරිදි පත් කරනු ලැබූ එම කණ්ඩායම තවදුරටත් පොල්තෙල්වල විස රසායනික ද්‍රව්‍ය අන්තර්ගත වීම පිළිබද පරීක්ෂණ සිදු කරමින් පවතිනවා. මේ අතර ඇෆ්ලටොක්සීන් ඉහළ ප්‍රතිශතයක් අඩංගු බවට තහවුරු වූ කටාන රිෆයිනරීස් සමාගමට අයත් පොල්තෙල් බහාලුම් හයක් මෙරටින් රැගෙන යාම සදහා බාබරා නැමති නෞකාව එළඹෙන 13 වනදා කොළඹ වරායට සේන්දු වීමට නියමිත බව රේගු මාධ්‍ය ප්‍රකාශක  සුදත්ත සිල්වා මහතා අප කළ විමසීමකදී සදහන් කළා. එම බහාලුම්වලින් මෙට්ට්‍රික් ටොන් 105 ක තොගයක් ප්‍රති අපනයනය කිරීමට සැලසුම් කර ඇති බවයි මාධ්‍ය ප්‍රකාශකවරයා වැඩිදුරටත් සදහන් කළේ.       ", "URL": "https://www.itnnews.lk/2023/10/05/331231/", "Category": "දේශීය පුවත්", "Parent URL": null}