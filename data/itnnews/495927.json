{"Source": "ITN news", "Timestamp": "ජූනි 29, 2023 13:30", "Headline": "පොහොර වවුචර්පත් නිකුත් කරන්න දේශපාලකයෝ අවශ්‍ය නැහැ – ගොවිජන සංවර්ධන දෙපාර්තමේන්තුව", "News Content": "පොහොර මිල දී ගැනීම සඳහා රජය විසින් ‌ ගොවි ජනතාව වෙත ලබා දෙන වවුචර් පත් නිකුත් කිරීමට දේශපාලකයින් සහභාගි කර ගන්නා ලෙස කෘෂිකර්ම අමාත්‍යාංශය හෝ රජය විසින් කිසිදු උපදෙසක් නිලධාරින් වෙත ලබා දී නොමැති බව කෘෂිකර්ම අමාත්‍යාංශය පවසනවා. පොහොර වවුචර් නිකුත් කිරීමේ දී ඇතැම් ප්‍රදේශවල යම් ප්‍රමාදයක් සිදුව තිබෙන්නේ එක්තරා දේශපාලන පක්ෂයකට සම්බන්ධ නිලධාරින් පිරිසක් හිතාමතා ම වවුචර්පත් නිකුත් කිරීම ප්‍රමාද කර ඇති බැවින් බව සිදු කරන ලද විමර්ශණවල දී අනාවරණය වී ඇති බවයි අමාත්‍යාංශය සඳහන් කළේ. එම නිසා ගොවි ජන සේවා මධ්‍යස්ථාන මගින් නිකුත් කෙරෙන වවුචර්පත් නිකුත් කිරීමේ වගකීම ඇත්තේ ඊට සම්බන්ධ නිලධාරින්ටයි. ඒ හැර දේශපාලකයින් එම අවස්ථාවන්ට සහභාගි කර ගත යුතු බවට කිසිදු උපදෙසක් හෝ චක්‍රලේඛයක් කෘෂිකර්ම අමාත්‍යාංශය හෝ ගොවි ජන සංවර්ධන දෙපාර්තමේන්තුව නිකුත් කර නොමැති බව ගොවිජන සංවර්ධන දෙපාර්තමේන්තුව අවධාරණය කර සිටින්නේ. පොහොර වවුචර්පත් ගොවි ජනතාවට නිකුත් කිරීම හිතාමතාම ප්‍රමාද කළ නිලධාරින් පිරිසක් සම්බන්ධව මේ වනවිට විශේෂ විමර්ශණයක් සිදු කරමින් තිබෙනවා. මෙම නිලධාරින් සම්බන්ධව විමර්ශණ අවසන් වූ වහාම ඔවුන් සම්බන්ධව විනයානුකූලව පියවර ගැනීමට ගොවිජන කොමසාරිස්වරයාට උපදෙස් ලබා දී තිබෙනවා. කෙසේ වුවද වවුචර්පත් නිකුත් කිරීම සිදු කළ යුත්තේ නිලධාරින් විසිනි. ඒ සඳහා දේශපාලනඥයින්ගේ අවශ්‍යතාවයක් නැත. එමෙන්ම කවර පොහොර වර්ගයක් වුවද කලට වේලාවට නිකුත් කිරීමේ අවශ්‍යතාවය පවතී. එමනිසා පොහොර වවුචර්පත් ගොවීන් වෙත බෙදා දීම කළ යුතුයි. එමෙන්ම මේ වනවිට නිකුත් කර ඇති පොහොර වවුචර්පත්වල වළංගුකාලය මාස දෙකක් වුවද ඒ සඳහා පොහොර මිල දී ගැනීමට හැකි වලංගු කාලය මෙම වසරේ දෙසැම්බර් අවසන් වන තෙක් දීර්ඝ කිරීමට කෘෂිකර්ම අමාත්‍යාංශය විසින් පියවර ගෙන තිබෙනවා. ", "URL": "https://www.itnnews.lk/2023/10/05/495927/", "Category": "දේශීය පුවත්", "Parent URL": null}