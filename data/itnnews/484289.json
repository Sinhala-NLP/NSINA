{"Source": "ITN news", "Timestamp": "මැයි 18, 2023 11:13", "Headline": "කැනඩාව සහ ශ්‍රී ලංකාව අතර සහයෝගීතාව වැඩි කිරීමට පියවර", "News Content": "කැනේඩියානු මහ කොමසාරිස් එරික් වොල්ෂ් මහතා ඊයේ කොළඹ අරලියගහ මන්දිරයේදී අග්‍රාමාත්‍ය දිනේෂ් ගුණවර්ධන මහතා හමුවුණා. දෙරට අතර ද්විපාර්ශ්වික සබඳතා සහ සංවර්ධන සහයෝගීතාව පුළුල් කිරීමේ මාර්ග පිළිබඳව ඔවුන් සාකච්ඡා කළා. ශ්‍රී ලංකාවේ දක්ෂ කාර්මික ශිල්පීන් බිහිකිරීම සඳහා අම්පාර ප්‍රදේශයේ හාඩි උසස් තාක්ෂණ ආයතනය පිහිටුවීමට මෙන්ම මගී ප්‍රවාහන දුම්රිය සංවර්ධනය සඳහා කැනඩාව අතීතයේ සිටම ශ්‍රී ලංකාවට ලබාදුන් සහයෝගය වෙනුවෙන් අග්‍රාමාත්‍යවරයා සිය ස්තූතිය පළ කළා. හාඩි ආයතනය උපාධි පිරිනමන තාක්ෂණික විශ්ව විද්‍යාලයක් බවට උසස් කිරීමේ යෝජනාව සලකා බලන ලෙස ඔහු කැනේඩියානු රජයෙන් ඉල්ලා සිටියා. වත්මන් ආර්ථික අභියෝග ජයගැනීමට ගෙන ඇති පියවර සහ උතුරු නැගෙනහිර සුළු ජාතීන්ට අදාළ ගැටලු විසඳීමේ ප්‍රගතිය පිළිබඳව ඔහු මහ කොමසාරිස්වරයා දැනුවත් කළා. දැනට කැනඩාවේ වෙසෙන ශ්‍රී ලාංකිකයන් අතර සිටින ව්‍යාපාරිකයන් හට මෙරට ආයෝජන සිදු කිරීමේ අවස්ථාව ඇති බව අග්‍රාමාත්‍යවරයා පෙන්වා දුන්නා. ශ්‍රී ලංකාව මුහුණ දී ඇති පෙර නොවූ විරූ ආර්ථික අභියෝග ජයගෙන ආර්ථිකය යථා තත්ත්වයට පත්කිරීමේ ප්‍රගතිය පිළිබඳව වොල්ෂ් මහතා එම හමුවේ දී සිය සතුට පළ කළා. ශ්‍රී ලංකාවේ සංවර්ධන කටයුතු සඳහා උපරිම සහයෝගය ලබා දෙන බවට ඔහු සහතික වුණා. මෙම අවස්ථාවට අග්‍රාමාත්‍ය ලේකම් අනුර දිසානායක, රාජ්‍ය පරිපාලන අමාත්‍යාංශයේ ලේකම් රංජිත් අශෝක, කැනේඩියානු මහ කොමසාරිස් කාර්යාලයේ දේශපාලන නිලධාරිනී ඉන්දිරාණි ජයවර්ධන යන මහත්ම මහත්මීන් සහභාගි වුණා.     ", "URL": "https://www.itnnews.lk/2023/10/05/484289/", "Category": "Breaking News,දේශීය පුවත්", "Parent URL": null}