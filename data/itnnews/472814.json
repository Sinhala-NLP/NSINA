{"Source": "ITN news", "Timestamp": "අප්‍රේල් 3, 2023 12:45", "Headline": "සැකකරුවන් අත්අඩංගුවේදී මිය යාම වැළැක්වීමට පොලිසියෙන් මාර්ගෝපදේශ මාලාවක්", "News Content": "අත්අඩංගුවට ගත් සැකකරුවන් විමර්ශන සදහා රැගෙන යාමේ දී මරණයට පත් වීමේ සිද්ධීන් වැළැක්වීම සදහා ක්‍රියාත්මක කළ යුතු මාර්ගෝපදේශ මාලාවක් සකස් කර ශ්‍රේෂ්ඨාධිකරණයේ ගොනුකර තිබෙනවා. ඒ පොලිස් දෙපාර්තමේන්තුව මගිනුයි. අධිකරණ නියෝගයක්  ක්‍රියාත්මක කිරීම පැහැර හැරීම සම්බන්ධයෙන් කරුණු දැක්වීම සදහා පොලිස්පතිවරයා ශ්‍රේෂ්ඨාධිකරණයට පැමිණි අවස්ථාවේ ඔහු වෙනුවෙන් පෙනී සිටි අතිරේක සොලිසිටර් ජනරාල්වරයායි මේ බව සදහන් කලේ. 2008 වසරේ කොම්පඤ්ඤවීය පොලිස් අත්අඩංගුවේ සිටි මොහොමඩ් ඉර්ෆාන් නැමැති සැකකරුවෙකු විමර්ශන සදහා පිටතට රැගෙන ගිය අවස්ථාවේ පළා යාමට තැත් කිරීමේ දී පොලිස් වෙඩි පහරින් මිය ගොස් තිබුණා. ඊට එරෙහිව ඔහුගේ බිරිද ඉදිරිපත් කළ පෙත්සමක තීන්දුව ලබාදෙමින් ශ්‍රේෂ්ඨාධිකරණය නියෝග කලේ මෙවැනි සිදුවීම් ඉදිරියේ දී ඇති වීම වැළැක්වීම සදහා මාර්ගෝපදේශ මාලාවක් සකස් කරන ලෙසයි. එය පෙබරවාරි 24වනදා අධිකරණය හමුවේ ගොනු කරන ලෙස පොලිස්පතිවරයාට නියෝග කර තිබුණා. එහෙත් පෙත්සම පසුගිය දා කැදවු අවස්ථාවේ අදාළ මාර්ගෝපදේශ මාලාව අධිකරණයට ඉදිරිපත් කර තිබුනේ නැහැ. ඒ පිළිබද කරුණු දැක්වන ලෙස නිකුත් කර තිබු නොතිසියකට අනුවයි පොලිස්පතිවරයා ශ්‍රේෂ්ඨාධිකරණය හමුවේ අද පෙනී සිටියේ.         ", "URL": "https://www.itnnews.lk/2023/10/05/472814/", "Category": "දේශීය පුවත්", "Parent URL": null}