{"Source": "ITN news", "Timestamp": "මැයි 1, 2022 18:30", "Headline": "කම්කරු දිනය නිමිත්තෙන් ගාලුමුවදොර සැමරුම් උත්සවයක්", "News Content": "ගාලුමුවදොර විරෝධතාව අද 23 වන දිනටත් ක්‍රියාත්මක වෙද්දී කම්කරු දිනය නිමිත්තෙන් සැමරුම් උත්සවයක් ද එහි සංවිධානකර තිබුණා. මේ අතර අරලියගහ මන්දිරය ඉදිරිපිට සිටි විරෝධතාකරුවන් ඉවත් කිරීමට පොලීසිය කළ උත්සාහයේදී එහි ඇතිවූයේ උණුසුම් තත්ත්වයක්. අරලියගහ මන්දිරය ඉදිරිපිට රැදීසිටි පිරිස් පසුගිය දින පහ පුරා විරෝධතාවක් පැවැත්වුවා. ප්‍රධාන දොරටුව අභියස පැවැත්වූ විරෝධතාවලට එක්ව සිටි පිරිස් ඉවත් කිරීමට පොලීසිය අද අලුයම කටයුතු කළා. එහිදි ඇතිවූයේ උණුසුම් තත්වයක්. අට්ටාලය ඉවත් කිරීමෙන් පසු විරෝධතාකරුවන් ගාලුපාරේ බිම වාඩිවී විරෝධතාව සිදුකළා. පසුව ඔවුන් ගාලුමුවදොර සවිකර තිබු අට්ටාල දෙකක් ගෙනවිත් අරලියගහ මන්දිරය ඉදිරිපිට නැවත සවිකිරීමට අද පස්වරුවේ කටයුතු කළා. මේ අතර නිර්පාක්ෂික අරගලය ලෙසින් නම් කෙරුණු ගාලුමුවදොර විරෝධතාව 23 වන දිනටත් අද පැවැත්වෙනවා. අද දිනට යෙදී ඇති කම්කරු දිනය නිමිත්තෙන් මෙම ස්ථානයේදී ද සැමරුම් උත්සවයක් පැවැත්වුණා. ඉහළ යන ජීවන වියදමට විරෝධය පළකිරීමේ පෙළපාලියක් ඌවපරණගම ලූනු වත්ත නගරයේ දී පැවැත්වුණා. වතු ජනතාව මෙම විරෝධතාව සංවිධාන කර තිබුණා. මේ අතර පාර්ලිමේන්තු මන්ත්‍රී රංජිත් සියඹලාපිටිය මහතාගේ ප්‍රධානත්වයෙන් ශ්‍රී ලංකා නිදහස් පක්ෂ ආධාරකරුවන් අද දිනයේ නිහඩ සත්‍යග්‍රහහක නිරත වුණා. කොළඹ නුවර මාර්ගයේ ගලිගමුව මංසන්ධියෙන් එක් මංතීරුවක් යොදාගනිමින් සත්‍යග්‍රහය සිදු කළා. ජන දුක හදුනාගමු රට සන්සුන් කරවමු යන මැයෙන් පාගමනක් සහ අධිෂ්ඨාන පාරමී පූජාවක් කළුතර දිස්ත්‍රික් භික්ෂු එකමුතුව සංවිධාන කර තිබුණා. කළුතර නගරයේ සිට බෝධිය දක්වා පාගමනින් මහා සංඝරත්නය වැඩම කිරීමෙන් පසු කළුතර බෝධිය අසලදී අධිෂ්ඨාන පූජාව පැවැත්වුණා.   ", "URL": "https://www.itnnews.lk/2023/10/05/409253/", "Category": "දේශීය පුවත්", "Parent URL": null}