{"Source": "ITN news", "Timestamp": "සැප්තැම්බර් 25, 2022 18:26", "Headline": "චීන ශ්‍රී ලංකා නිදහස් වෙළෙඳ ගිවිසුම කඩිනම් කිරීමට තීරණය කෙරේ", "News Content": "චීන ශ්‍රී ලංකා නිදහස් වෙළෙඳ ගිවිසුම කඩිනම් කිරීමට තීරණය කර තිබෙනවා. විදේශ අමාත්‍ය අලි සබ්‍රි සහ චීන විදේශ අමාත්‍ය වැන්ග් යී යන මහත්වරුන් අතර පැවැති සාකච්ඡාවකින් අනතුරුවයි මෙම තීරණයට එළඹ තිබෙන්නේ. චීන අමාත්‍ය වැන්ග් යී මහතා ප්‍රකාශ කළේ චීනය හා ශ්‍රී ලංකාව අතර රාජ්‍ය තාන්ත්‍රික සබඳතා ආරම්භ කර වසර 65ක් සපිරෙන මේ අවස්ථාවේ අතීත ජයග්‍රහණ ඉදිරියටත් ගෙනයාමට අවස්ථාව ලැබෙන බවයි. චීනය ශ්‍රි ලංකාව සමඟ ඇති ශක්තිමත් මිත්‍රත්වය මෙන්ම සහයෝගීතාව පුළුල් කිරීමට කටයුතු කරන බවයි ඔහු වැඩිදුරටත් ප්‍රකාශ කළේ. වසර ගණනාවක් පුරා සිය ආර්ථික හා සමාජිය සංවර්ධනය සඳහා චීනය දැක්වූ සහයෝගීතාවය කිසිදා අමතක නොකරන බව අමාත්‍ය අලි සබ්රි මහතා මෙහිදී සදහන් කළා. මේ අතර ඊනියා චීන ණය උගුල පදනම් විරහිත කටකතාවක් බව පෙන්වා දුන් අමාත්‍යවරයා අවධාරණය කළේ චීනයේ සහයෝගය ඉදිරියට ද අපේක්ෂා කරන බවයි. දෙරටේ සාකච්ඡා වේගවත් කර චීන ශ්‍රී ලංකා නිදහස් වෙළෙඳ ගිවිසුම කඩිනමින් අවසන් කිරීමට ද මෙහිදී එකඟත්වය පළවුණා.       ", "URL": "https://www.itnnews.lk/2023/10/05/437082/", "Category": "Breaking News,දේශීය පුවත්", "Parent URL": null}