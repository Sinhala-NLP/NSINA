{"Source": "ITN news", "Timestamp": "අගෝස්තු 4, 2021 19:32", "Headline": "සෞඛ්‍ය නීති කඩකරමින් විරෝධයේ යෙදුණු ගුරු සංගමයේ 42 දෙනෙකු පොලිස් අත්අඩංගුවට", "News Content": "තමන්ගේ ගැටලුවලට විසදුම් ලබාදෙන්නැයි ඉල්ලමින් ගුරු විදුහල්පතිවරුන් පෙළපාලි හතරකින් ජනාධිපති ලේකම් කාර්යාලය ආසන්නයට පැමිණියා. එම විරෝධතාවලට එක්වූ බොහෝ පිරිසක් සෞඛ්‍ය රීති උල්ලඝණය කරමින් කටයුතු කරන ආකාරය දැකගන්න ලැබුණා. නීති කඩකළ 42 නෙක් පොලිස් අත්අඩංගුවට ගෙන තියෙනවා. වැටුප් විෂමතා ගැටළුව මුල්කර ගනිමින් ගුරු විදුහල්පතිවරුන් ඔන්ලයින් ඉගැනවීම් කටයුතුවලින් ඉවත්වී අදට දින 24ක් වනවා. අදාළ ගැටළුව සම්බන්ධයෙන් වර්ජනයේ නිරත ගුරු සංගම් සහ විෂයභාර අමාත්‍යවරයා සමඟ ඊයේද සාකච්ඡා පැවැත්වුණ අතර එම සාකච්ඡාද අවසන් වුණේ විසදුමකින් තොරවයි. කෙසේ වුවද රජය පසුගියදා ප්‍රකාශ කළේ මෙවර අය වැයෙන් ගුරු විදුහල්පති ගැටලුට විසදුම් ලබාදෙන බවයි. එහෙත් එවන් පසුබිමක් තුළ ගුරු සංගම් අද පෙරවරුවේ ප්‍රදේශ 4කින් රථ පෙළපාලියක් ආරම්භ කළේ තම ගැටළුවට විසඳුම් ලබා දෙන ලෙස ඉල්ලා සිටිමින්. මීගමුව මාර්ගයේ වැලිසර ප්‍රදේශයෙන් , නුවර මාර්ගයේ කඩවත අධිවේගි පිවිසුම අසලින් , හයිලෙවල් මාර්ගයේ කොට්ටාව ප්‍රදේශයෙන් , ගාලු පාරේ මොරටුව නගරයෙන් මෙම රථ පෙලපාලි ආරම්භ වුණා. මේ අතර අදාළ රථපෙළපාලි අත්හිටුවන ලෙස කඩවත පොලිසිය මහර මහේස්ත්‍රාත් අධිකරණයෙන් වාරණ නියෝගයක්ද ලබා ගෙන තිබුණා. මේ අතර මීගමුව මාර්ගයේ වැලිසර ප්‍රදේශයෙන් රථ පෙළපාලිය ආරම්භ වුණේ වැලිසර මහේස්ත්‍රාත් අධිකරණයෙන්ද වාරණ නියෝගයක් නිකුත් කර තිබූ පසුබිමකයි. ජනාධිපති ලේකම් කාර්යාලය දක්වා අදාළ රථපෙළපාලි පැමිණීමත් සමඟ එම ප්‍රදේශ ආශ්‍රිතව දැඩි රථ වාහන තදබදයක් පැවතියා. විරෝධතාකරුවන් ජනාධිපති ලේකම් කාර්යාලයට ඇතුළු වීමට උත්සාහ කළ අතර එම අවස්ථාවේදී ජනාධිපති කාර්යලයේ අතිරේක ලේකම් වර්නන් ප්‍රනාන්දු මහතා සහ ජනාධිපති මහජන සම්බන්ධතා නිලධාරී සුපුන් ජීවන්ත යන මහත්වරුන් විරෝධතාකරුවන් හමු වුණා. කෙසේ වෙතත් ජනාධිපති ලේකම් කාර්යල අසල විරෝධතාවට පැමිණි පිරිස් නිරෝධායන රීති කඩකරමින් මෙසේ හැසිරෙන අයුරු අප කැමරා කාචවල මෙසේ සටහන් වුණා. මේ ආකාරයට සෞඛ්‍ය නීති හා උපදෙස් කඩකරමින් කටයුතු කළ 42 නෙකු අත්අඩංගුවට ගත් බව පොලිසිය සදහන් කළා. ", "URL": "https://www.itnnews.lk/2023/10/05/354493/", "Category": "Breaking News,දේශීය පුවත්", "Parent URL": null}