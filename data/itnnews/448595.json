{"Source": "ITN news", "Timestamp": "டிசம்பர் 2, 2022 12:10", "Headline": "எதிர்கட்சி உறுப்பினர்களால் அதிகளவு இடையூறு ஏற்படுவதாக சபாநாயகர் எச்சரிக்கை", "News Content": "பாராளுமன்ற உறுப்பினர்களின் இடையூறு காரணமாகவே, பாராளுமன்றத்தின் பிரதான செயற்பாடுகளை ஆரம்பிப்பதில் தாமதம் ஏற்படுவதாக சபாநாயகர் மஹிந்த யாப்பா அபேவர்தன தெரிவித்தார். எதிர்கட்சியினரின் செயற்பாடு அதிக இடையூறை ஏற்படுத்துவதாக சபாநாயகர் இன்று பாராளுமன்றத்தில் குறிப்பிட்டார். சபை நடவடிக்கைகளின்போது சில உறுப்பினர்கள் மிகவும் மோசமான முறையில் நடந்துகொள்கின்றனர். அர்த்தமற்ற விடயங்களை கதைக்கின்றனர். இதனால் பாராளுமன்றத்தின் பெறுமதியான நேரம் வீணடிக்கப்படுகிறது. சிலர் பலாத்காரமாக கருத்து தெரிவிக்க முற்படுகின்றனர். இவ்வாறான செயற்பாடுகள் நிறுத்தப்பட வேண்டும். குறித்த செயற்பாடுகள் கவலைக்குரியவையென சபாநாயகர் தெரிவித்தார். இவ்வாறு செயற்படும் எதிர்கட்சி உறுப்பினர்களை கட்டுப்படுத்த வேண்டியது, எதிர்கட்சியின் பிரதம கொரடாவின் பொறுப்பு எனவும் சபாநாயகர் மஹிந்த யாப்பா அபேவர்தன சுட்டிக்காட்டினார். இதேவேளை வரவுசெலவு திட்டத்தின் குழுநிலை விவாதம், பாராளுமன்றத்தில் இடம்பெறுகிறது. சுற்றாடல், வனஜீவராசிகள் மற்றும் வனப்பாதுகாப்பு , சுற்றுலா மற்றும் காணி அமைச்சுக்கள் மீதான நிதியொதுக்கீடு தொடர்பில் இன்று பாராளுமன்றத்தில் விவாதம் இடம்பெறுகிறது. ", "URL": "https://www.itnnews.lk/2023/10/05/448595/", "Category": "Breaking News,முதன்மை செய்தி", "Parent URL": null}