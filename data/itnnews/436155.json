{"Source": "ITN news", "Timestamp": "සැප්තැම්බර් 20, 2022 16:06", "Headline": "ශ්‍රී ලංකාවට අඛණ්ඩව සහාය ලබාදෙන බව ඉන්දියාව කියයි", "News Content": "ශ්‍රී ලංකාව ආර්ථික අතින් ශක්තිමත් කිරීම සදහා හැකි සෑම අවස්ථාවකම අඛණ්ඩව සහාය වන බව ඉන්දියාව පවසනවා. ශ්‍රී ලංකාව සම්බන්ධයෙන් ඉන්දියාවේ ස්ථාවරය පැහැදිලි කරමින් ඉන්දීය මහ කොමසාරිස් ගෝපාල් බාග්ලේ මහතා මේ බව ප්‍රකාශ කර තිබෙනවා. ඉන්දියාවෙන් තවදුරටත් ශ්‍රී ලංකාවට මූල්‍යාධාර නොදෙන බවට ප්‍රචාරය වූ වාර්තාව සම්බන්ධයෙන් ප්‍රතිචාර දක්වමිනුයි ඉන්දීය මහ කොමසාරිස්වරයා මෙම ප්‍රකාශය සිදුකර ඇත්තේ. ශ්‍රී ලංකාවේ ආර්ථිකයේ වැදගත් අංශ සදහා අඛණ්ඩව උදව් කිරීමට ඉන්දියාව කටයුතු කරන බවත් විශේෂයෙන් දිගුකාලීන ආයෝජන දිරිමත් කරන බවත් බාග්ලේ මහතා සදහන් කර තිබෙනවා. ශ්‍රී ලංකාවේ ආර්ථික දුෂ්කරතා මගහරවා ගැනීම සදහා මේ වසරේ දී පමණක් මෙතෙක් ඩොලර් බිලියන 4 කට ආසන්න මුදලක් ඉන්දීය රජය මගින් ලබාදී තිබෙනවා. එමෙන්ම ශ්‍රී ලංකාවේ වර්තමාන ආර්ථික දුෂ්කරතා තුළ කඩිනමින් සහාය දෙන අනෙකුත් ද්වීපාර්ශ්වික සහ බහුපාර්ශ්වික හවුල්කරුවන්ට ද ශ්‍රී ලංකාවට සහයෝගය ලබාදෙන ලෙසට උපදෙස් දී තිබෙන බවයි ඉන්දීය මහ කොමසාරිස් කාර්යාලයේ ට්විටර් පණිවුඩයේ දැක්වෙන්නේ.           ", "URL": "https://www.itnnews.lk/2023/10/05/436155/", "Category": "Breaking News,දේශීය පුවත්", "Parent URL": null}