{"Source": "ITN news", "Timestamp": "ජූනි 27, 2021 18:17", "Headline": "කාබනික පොහොර භාවිත කිරීමට ගත් තීන්දුව වෙනස් කරන්නේ නැහැ – ජනපති", "News Content": "නිරෝගිමත් අනාගත පරපුරක් වෙනුවෙන් කාබනික පොහොර භාවිත කිරීමට ගත් පියවර ආපස්සට නොගන්නා බව ජනාධිපති ගෝඨාභය රාජපක්ෂ මැතිතුමා මහ නාහිමිවරුන් හමුවේ අවධාරණය කළා. මෙහිදී ජනාධිපතිතුමා ගෙනයන වැඩපිළිවෙළට අස්ගිරි පාර්ශ්වයේ මහ නායක ස්වාමීන් වහන්සේ ඇතුළු මහා සංඝරත්නය ප්‍රසාදය පළකළා.ජනාධිපති ගෝඨාභය රාජපක්ෂ මැතිතුමා අස්ගිරි පාර්ශ්වයේ මහ නායක අතිපූජ්‍ය වරකාගොඩ ශ්‍රී ඥානරතන ස්වාමීන් වහන්සේ ප්‍රමුඛ මහ සංඝරත්නය බැහැදුටුවා. නිරෝගිමත් අනාගත පරපුරක් වෙනුවෙන් රජය කාබනික පොහොර භාවිතය සඳහා පියවර ගත්තා. මෙම වැඩපිළිවෙළ ක්‍රියාවට නැංවීමේ දී ගොවීන් අපහසුතාවට පත්වීමට ඉඩ නොතබන බවයි ජනාධිපතිතුමා මහ නායක ස්වාමීන් වහන්සේ හමුවේ ප්‍රකාශ කළේ. රසායනික පොහොර ආනයනය සඳහා වාර්ෂිකව ඇමෙරිකා ඩොලර් මිලියන 400 කට අධික මුදලක් රජය වැය කරනවා. විදෙස් ආයතන වෙත ඇදීයන එම මුදල් රටේ ගොවි ජනතාවට ලබාදීමට කාබනික පොහොර භාවිතය තුළින් හැකිවන බවයි ජනාධිපතිතුමා මෙහිදී මහා සංඝරත්නයට පෙන්වා දුන්නේ. කොරෝනා වසංගතය මර්දනය සඳහා සාර්ථකව මුහුණදෙමින් රටේ උන්නතිය උදෙසා ජනාධිපතිතුමා ගෙනයන වැඩපිළිවෙළට අස්ගිරි පාර්ශ්වයේ මහා නායක අතිපූජ්‍ය වරකාගොඩ ශ්‍රී ඥානරතන ස්වාමීන් වහන්සේ ප්‍රසාදය පළකළා. මේ අතර අස්ගිරිය ගෙඩිගේ රජමහා විහාරය වෙත ගිය ජනාධිපතිතුමා අස්ගිරි පාර්ශ්වයේ අනුනායක පූජ්‍ය වෙඩරුවේ උපාලි ස්වාමීන් වහන්සේ බැහැදැක සුවදුක් විමසා සිටියා. උන්වහන්සේ ද ජනාධිපතිතුමා ගෙනයන වැඩපිළිවෙළ ඇගයීමට ලක්කළා. අස්ගිරි පාර්ශ්වයේ අනුනායක අතිපූජ්‍ය ආනමඩුවේ ධම්මදස්සී ස්වාමීන් වහන්සේ බැහැ දැකීමට ද ජනාධිපතිතුමා පියවර ගත්තා. එමෙන්ම අස්ගිරි විහාර පාර්ශ්වයේ ලේඛකාධිකාරී ආචාර්ය පූජ්‍ය මැදගම ධම්මානන්ද , නියෝජ්‍ය ලේඛකාධිකාරී පූජ්‍ය නාරම්පනාවේ ආනන්ද ස්වාමීන් වහන්සේ බැහැදැක ආශිර්වාද ලබා ගැනීමට ජනාධිපතිතුමා ක්‍රියා කළා. එමෙන්ම ගැටඹේ රාජෝපවනාරාමයට ගිය ජනාධිපතිතුමාට විහාරාධිපති පූජ්‍ය කැප්පෙටියාගොඩ සිරිවිමල ස්වාමීන් වහන්සේ ඇතුළු මහා සංඝරත්නය සෙත්පිරිත් සජ්ඣායනාකර ආශිර්වාද කළා.        ", "URL": "https://www.itnnews.lk/2023/10/05/345584/", "Category": "Breaking News,දේශීය පුවත්", "Parent URL": null}