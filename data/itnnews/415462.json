{"Source": "ITN news", "Timestamp": "ජූනි 6, 2022 19:27", "Headline": "ඕස්ට්‍රේලියා – ශ්‍රී ලංකා මැච්එක බලන්න වික්ක ටිකට්වල සම්පූර්ණ ආදායම රටේ ජන සෙතට", "News Content": "ශ්‍රී ලංකාව සහ ඕස්ට්‍රේලියාව අතර පැවැත්වෙන එක්දින සහ විස්සයි විස්ස ක්‍රිකට් තරගාවලියෙන් ඇමෙරිකා ඩොලර් මිලියන 2.5 ක අදායමක් හිමි වන බව අද අනාවරණය වුණා. එමෙන්ම මෙම තරගාවලියේ ප්‍රවේශපත්‍ර අලෙවියෙන් ලැබෙන සම්පූර්ණ ආදායම මෙරට ජනතාව වෙනුවෙන් පරිත්‍යාග කිරීමට ශ්‍රී ලංකා ක්‍රිකට් ආයතනය පියවර ගෙන තිබෙනවා. මේ අතර ශ්‍රී ලංකාවට එරෙහිව පළමු විස්සයි වස්ස තරග සඳහා ක්‍රීඩා කරන ඕස්ට්‍රේලියා සංචිතය අද නම් කෙරුණා. එම සංචිතයට ප්‍රභල වේගපන්දු යවන්නන් තිදෙනෙකු ඇතුළත්ව තිබීම විශේෂත්වයක්. දෙරට අතර තරග තුනකින් සමන්විත විස්සයි විස්ස තරගාවලියේ පළමු විස්සයි විස්ස තරගව කොළඹ ආර්. ප්‍රේමදාස ක්‍රිකට් ක්‍රීඩාංගනයේදී හෙට ආරම්භ වනවා. එහිදී ශ්‍රී ලංකා කණ්ඩායමේ නායකත්වය හිමිව ඇත්තේ දසුන් ශානකටයි. එමෙන්ම හෙට තරගයේදී ක්‍රීඩා කරන ඕස්ට්‍රේලියා සංචිතය ද නම් කිරීමට ඕස්ට්‍රේලියා ක්‍රිකට් ආයතනය අද පියවර ගත්තා. එහිදී ආරොන් ෆින්ච්ට ඕස්ට්‍රේලියා කණ්ඩායමේ නායකත්වය හිමිව ඇති අතර ඩේවිඩ් වෝනර්, මිචෙල් මාෂ්, ග්ලෙන් මැක්සවෙල්, ස්වීට් ස්මිත්  හා මැතිව් වේඩ්, යන පිතිකරුවන් ද සංචිතයට ඇතුළත්. කංණ්ඩායමේ ප්‍රධාන දග පන්දු යවන්නා ලෙස ඇස්ටන් අගාර් ක්‍රීඩා කරන අතර මිචෙල් ස්ටාක්, කේම් රිචඩ්සන් සහ ජෝෂ් කසල්වුඩ් ඕස්ට්‍රේලියාව නියෝජනය කරමින් වේගපන්දු යවන්නන් ලෙස ක්‍රීඩා කරනවා. මේ අතර තරගාවලිය පිලිබද දැනවුත් කිරීම සදහා අද ශ්‍රී ලංකා ක්‍රිකට් ආයතනයේ ප්‍රධානත්වයෙන් විශේෂ මාධ්‍ය හමුවක් පැවැත්වුණා. එම අවස්ථාවට ශ්‍රී ලංකා ටෙස්ට් ක්‍රිකට් නායක දිමුත් කරුණාරත්න,එක්දින හා විස්සයි විස්ස නායක දසුන් ශානක,ශ්‍රී ලංකා ක්‍රිකට් ප්‍රධාන විධායක නිලධාරී ඇෂ්ලි ද සිල්වා සහ ශ්‍රී ලංකා ක්‍රිකට් ලේකම් මොහාන් ද සිල්වා යන මහත්වරුන් එක්ව සිටියා. මෙම තරගාවලියේදී ඇමෙරිකා ඩොලර් මිලියන 2.5 ක ආදායමක් හිමි වන බව ශ්‍රී ලංකා ක්‍රිකට් ලේකම් මොහාන් ද සිල්වා මහතා අනාවරණය කළ අතර තරගාවලියේ ප්‍රවේශ පත්‍ර අලෙවියෙන් ලැබෙන සම්පූර්ණ ආදායම මෙරට පීඩාවට පත්ව සිටින ජනතාව වෙනුවෙන් යෙදවීමට ද  තීරණය කර තිබෙනවා.  ක්‍රීඩා අමාත්‍ය රොෂාන් රණසිංහ මහතා ශ්‍රී ලංකා ක්‍රිකට් ආයතනයෙන් කළ ඉල්ලීමකට ප්‍රතිචාර දක්වමිනුයි මෙම තීරණය ගෙන තිබෙන්නේ.       ", "URL": "https://www.itnnews.lk/2023/10/05/415462/", "Category": "ක්‍රිකට්,ක්‍රීඩා", "Parent URL": null}