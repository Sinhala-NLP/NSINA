{"Source": "ITN news", "Timestamp": "මැයි 31, 2022 14:56", "Headline": "රුවන්වැලි සෑ චෛත්‍යාරාමාධිකාරී හිමිගෙන් පොලිස්පතිට ලිපියක්", "News Content": "රුවන්වැලි මහා සෑ චෛත්‍ය රාජයානන්වහන්සේ මත පළදවන ලද කොත්වහන්සේ මූලික කරගනිමින් සමාජ මාධ්‍ය ජාලා සහ මුද්‍රිත මාධ්‍ය ඔස්සේ ප්‍රචාරය කෙරෙන සාවද්‍ය තොරතුරු  සම්බන්ධයෙන් රුවන්වැලි මහා සෑ චෛත්‍යාරාමාධිකාරී පූජ්‍ය පල්ලේගම හේමරතන ස්වාමීන්වහන්සේ පොලිස්පතිවරයා ලිපියක් මගින් දැනුවත් කර තිබෙනවා. මෙම මාධ්‍ය ප්‍රචාර මගින් මහජනතාවගේ මනස තුළ රාජ්‍ය විරෝධී අදහස් ඇති කරමින් මහාසංඝරත්නයට අපහාස වන ආකාරයේ තොරතුරු ඉදිරිපත් කිරීමක් සිදුව ඇති බවයි පූජ්‍ය පල්ලේගම හේමරත්න ස්වාමීන්වහන්සේ පෙන්වා දෙන්නේ. 2019 වසරේ නොවැම්බර් මස 25 වනදා රුවන්වැලි මහාසෑ රදුන්ට පළදවන ලද නව චූඩා මාණික්‍ය හා රන් පාදම බැතිමතුන් හට මනාව දර්ශනය වන ලෙස ප්‍රසිද්ධ ස්ථානවල ප්‍රදර්ශනය කිරීමෙන් අනතුරුව පැලදවීමේ කටයුත්ත සිදු කෙරුණා. ඒ විශ්වපාරමී නමැති පදනමෙයි අනුග්‍රහයෙනුයි. ඉන්දියාවේ බුද්ධගයා කළමණාකාර මණ්ඩලයේ සහ විදෙස් බැතිමතුන්ගේ ද නොමද පැසසුමට සහ ගෞරවාදරයට පාත්‍ර වූ ආයතනයක් ලෙසයි විශ්ව පාරමී පදනම මේ සදහා තෝරාගෙන තිබෙන්නේ. මෙම සිද්ධිය සම්බන්ධයෙන් අසත්‍ය ප්‍රචාර සිදු කරන පුද්ගලයන්ට එරෙහිව නිසි ආකාරව නීතිය ක්‍රියාත්මක විය යුතු බව ද පූජ්‍ය පල්ලේගම හේමරතන ස්වාමීන්වහන්සේ අවධාරණය කරනවා.     ", "URL": "https://www.itnnews.lk/2023/10/05/414359/", "Category": "දේශීය පුවත්", "Parent URL": null}