{"Source": "ITN news", "Timestamp": "අගෝස්තු 15, 2023 11:03", "Headline": "පෑලියගොඩ නගර සංවර්ධන සැලැස්ම පිළිබඳ විශේෂ සාකච්ඡාවක්", "News Content": "පෑලියගොඩ නගරයේ නිවාස ප්‍රශ්නයට හා ගංවතුර තර්ජනයට විසදුම් ලබාදෙමින් සංවර්ධන සැලැස්මක් ක්‍රියාත්මක කරන බව අමාත්‍ය ප්‍රසන්න රණතුංග මහතා පවසනවා. පෑලියගොඩ නගර සංවර්ධන සැලැස්ම බස්නාහිර සංවර්ධන සැලැස්මට ඇතුළත් කරමින් අදාළ සැලසුම් සකස් කරන ලෙස අමාත්‍ය ප්‍රසන්න රණතුංග මහතා නිලධාරීන්ට උපදෙස් ලබාදුන්නා. ඒ නිවාස සංවර්ධන අධිකාරියේ පැවති සාකච්ඡාවකදීයි. නගරයේ අධික ජන ගනත්වය හේතුවෙන් නිවාස හා සෞඛ්‍ය ආදී ගැටලු රැසක් පැනනැගී තිබෙනවා. පෑලියගොඩ නගරයේ පවතින නාගරික සංවර්ධන අධිකාරියට අයත් ඉඩම්වල මහල් නිවාස සංකීර්ණ ඉදිකිරීම පිළිබද කරුණු සොයාබලන ලෙස ද අමාත්‍යවරයා උපදෙස් දුන්නා. මැනිං වෙළදපොල ආශ්‍රිත අවන්හල් කිහිපයක් ඉදිකිරීම සදහා ඉඩම් දෙකක් හදුනාගෙන තිබෙනවා. ඒ සම්බන්ධ ඉදිරි ක්‍රියාමාර්ග ගන්නා ලෙසයි අමාත්‍යවරයා නිලධාරීන්ට දැනුම් දුන්නේ. මැනිං වෙළද සංකීර්ණය ආසන්නයේ අනවසර වෙළදසැල් සදහා සුදුසු ස්ථානයක් වෙන්කර දෙන ලෙස ද අමාත්‍යවරයා අවධාරණය කළා. කැලණිය පූජා භූමිය සංවර්ධනය සදහා ව්‍යාපෘති වාර්තාවක් කඩිනමින් සකස් කරන ලෙස ද ප්‍රසන්න රණතුංග මහතා නාගරික සංවර්ධන අධිකාරියට උපදෙස් ලබාදුන්නා. මෙහිදී විහාරාධිපති ස්වාමීන් වහන්සේගේ අවවාද අනුශාසනා ලබාගැනීම අනිවාර්ය බවද අවධාරණය කෙරුණා. සිසිර ජයකොඩි,  ප්‍රසන්න රණවීර යන රාජ්‍ය අමාත්‍යවරුන් ඇතුළු පිරිසක් මෙම සාකච්ඡාවට එක්ව සිටියා.   ", "URL": "https://www.itnnews.lk/2023/10/05/508346/", "Category": "දේශීය පුවත්", "Parent URL": null}