{"Source": "ITN news", "Timestamp": "අප්‍රේල් 2, 2021 11:47", "Headline": "මහ සිකුරාදා දිනය අදයි", "News Content": "ජේසුස් ක්‍රිස්තුස් වහන්සේ මිනිස් සංහතිය වෙනුවෙන් කුරුසය මතදී තමන්ගේ ජීවිතය පූජා කළ මහ සිකුරාදා දිනය අදට යෙදී තිබෙනවා. ජේසුස් ක්‍රිස්තුස් වහන්සේ කුරුසයේ ඇණගසා මරණයට පත් කරනු ලැබීමේ දුක්ඛප්‍රාප්තිය සිහි ගන්වමින් මහ සිකුරාදා දිනය සමරනු ලබන්නේ දේව පුත්‍රයානන් අනුස්මරණය කරමින්. ලොව පුරා කිතුනු බැතිමතුන් දේවස්ථානවලදී ආගමික වතාවත්වල යෙදෙමින් මහ සිකුරාදා දිනය සැමරීමට එක්ව සිටිනවා. කිතුනු ජන වන්දනා ලිතෙහි සුවිශේෂී දිනයක් ලෙස මහ සිකුරාදා දිනය හැඳින්වෙන අතර ජේසුස් ක්‍රිස්තුස් වහන්සේ මරණය පරදා උත්තානයවීම සිහිගන්වන පාස්කු ඉරිදාව ලබන 4 වනදාට යෙදී තිබෙනවා. මේ අතර මහ සිකුරාදා දිනය වෙනුවෙන් දිවයිනේ සෑම කිතුනු දේවස්ථානයකදීම ආගමික වතාවත් සංවිධානකර තිබෙනවා. මඩකලපුව නගරයේදී කුරුසය රැගත් පාද යාත්‍රාව ශාන්ත මරියා දේවස්ථානයෙන් ආරම්භවී වීථි සංචාරය කළා. වතුකරයේ ප්‍රධාන සැමරුම හැටන් ශ්‍රී කුරුස දේවස්ථානයේදී පැවැත්වුණේ එහි ප්‍රධාන පියතුමන් වන නිව්මන් පෙරේරා පියතුමන්ගේ ප්‍රධානත්වයෙන්. සෞඛ්‍ය උපදෙස් නිසි පරිදි පිළිපදිමින් එම කටයුතු සංවිධානකර තිබුණා.     ", "URL": "https://www.itnnews.lk/2023/10/05/329343/", "Category": "නවතම පුවත්", "Parent URL": null}