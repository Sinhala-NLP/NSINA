{"Source": "ITN news", "Timestamp": "දෙසැම්බර් 8, 2021 18:42", "Headline": "ආගමික අන්තවාදයට තිත තියන පණිවුඩය ඉතුරුකර ප්‍රියන්ත සදහටම සමුගනියි (Video)", "News Content": "පාකිස්ථානයේ දී ඝාතනයට ලක්වූ ප්‍රියන්ත කුමාර මහතා බොහෝ පිරිසකගේ සෝ සුසුම් මධ්‍යයේ අද සියලු දෙනාගෙන්ම සමුගෙන ගියා. ඒ අන්තවාදය සහමුලින්ම තුරන් කළ යුතු බවට මුළු ලෝකයටම නිහඩව කියා පාමින්. පාකිස්ථානයේ සියල්කෝට් හි කර්මාන්තශාලාවක සේවය කරමින් සිටි ප්‍රියන්ත කුමාර මහතා එරට ආගමික අන්තවාදීන් පිරිසක් වෙතින් ඝාතනයට ලක් වුණේ පසුගිය 3 වනදායි. ආයතනයේ ප්‍රදර්ශනය කර තිබූ ආගමික පෝස්ටරයක් ඉවත් කිරීම මෙම ඝාතනයට හේතුව බව පැවසුවද ඒ සම්බන්ධයෙන් ද පැහැදිලි හේතු දැක්වීමක් මෙතෙක් සිදුව නැහැ. ඔහුගේ දේහය දිවයිනට රැගෙන ආවේ පෙරේදා දිනයේදීයි. අදාළ පරීක්ෂණ වලින් අනතුරුව දේහය ගනේමුල්ල කැන්දලියද්දපාලුව ප්‍රදේශයේ පිහිටි ඒ මහතාගේ නිවසට ඊයේ රැගෙන එනු ලැබුවා. දෙදරු පියෙකු වූ ප්‍රියන්ත කුමාර මහතාගේ දේහයට අවසන් ගෞරව දැක්වීම සදහා විශාල පිරිසක් එක්ව සිටියා. අනතුරුව ගනේමුල්ල පොල්හේන සුසාන භූමියේදී අවසන් කටයුතු සිදුකෙරුණේ එම අවස්ථාවට එක් නොවූව ද මෙම ම්ලේච්ඡ ඝාතනය විවිධ මාධ්‍ය ඔස්සේ දැක සංවේදී වූ ලොවපුරා විශාල පිරිසකගේ නෙතට කදුලක් එක්කරමින්.     ", "URL": "https://www.itnnews.lk/2023/10/05/381633/", "Category": "දේශීය පුවත්", "Parent URL": null}