{"Source": "ITN news", "Timestamp": "ජූලි 14, 2021 09:30", "Headline": "දුම්රිය සහ බස් සේවා සීමිත සංඛ්‍යාවක් අද සිට පළාත් අතර ධාවනයේ", "News Content": "අද (14) සිට පළාත් අතර සීමිත දුම්රිය හා බස් රථ ප්‍රමාණයක් ධාවනය කිරීමට ප්‍රවාහන අංශ තීරණය කර තිබෙනවා. අත්‍යවශ්‍ය සේවා සදහා පැමිණෙන මගී ජනතාව වෙනුවෙන් පමණක් මෙම ප්‍රවාහන සේවා සැපයෙන බවයි රාජ්‍ය අමාත්‍ය දිලුම් අමුණුගම මහතා පවසන්නේ. පළාත් අතර දුම්රිය සේවාවන් අද දිනයේ ක්‍රියාත්මක වන ආකාරය සම්බන්ධව දුම්රිය දෙපාර්තමේන්තුවේ සාමාන්‍යාධිකාරි ධම්මික ජයසුන්දර මහතා අදහස් පල කළා. ඒ අනුව අද (14) සිට අත්‍යවශ්‍ය කාර්යාල සේවකයින් ප්‍රවාහනය සඳහා අතිරේක දුම්රිය ගමන් වාර 14 ක් ධාවනය කෙරෙන බවයි ඔහු සඳහන් කළේ. කොලඹ කොටුව දුම්රිය ස්ථානය සහ මහනුවර අතර දුම්රිය 4ක්ද කොටුව දුම්රිය ස්ථානය සහ රඹුක්කන , මහව, හලාවත යන දුම්රිය ස්ථාන අතර අද සිට දුම්රිය 2 බැගින්ද ධාවනයේ යොදවා තිබෙනවා. එසේම මරදාන සහ ගාල්ල අතර දුම්රිය 2ක්ද ධාවනයේ යොදාවා ඇති අතර මරදාන සහ බෙලිඅත්ත අතර එක් දුම්රියක් ධාවනය කෙරෙනවා. මාස දෙකකට ආසන්න කාලයක් ගමනාගමනය නවතා තිබූ සාගරිකා දුම්රිය අද බෙලිඅත්තේන් යළිත් ගමන් ආරම්භ කළා. අත්‍යාවශ්‍ය සේවා සදහා පලාත් අතර ගමන් කරන පිරිස් වෙනුවෙන් අන්තර් පලාත් දුර ගමන් සේවා සේවා බස් රථ 500ක් පමණ අද සිට ධාවනයේ යෙදවීමට ලංකා ගමනාගමන මණ්ඩලය ද පියවර ගෙන තිබෙනවා. එම මණ්ඩලය සදහන් කලේ කාර්යාල ආරම්භක හා අවසන් වේලාවන්හිදී පමණක් එම දුර ගමන් සේවා බස් රථ ධාවය කෙරෙන බවයි. මීට අමතරව පෞද්ගලික බස් රථවලින් කොළඹට පැමිණෙන මගීන් සදහා ඒ වෙනුවට හදුන්වා දුන් කොලඹ නගරයේ සුඛෝපභොගී බස් රථ සේවාවද අද සිට ක්‍රියාත්මකයි. ලංකා පෞද්ගලික බස් රථ හිමියන්ගේ සංගමය ද මගී ජනතාවගේ පහසුව වෙනුවෙන් අන්තර් පලාත් දුරගමන් සේවාවන් ආරම්භ කර තිබෙනවා. දක්ෂිණ අධිවේගි මාර්ගයේ මාතරින් ආරම්භ වන බස්රථ අද උදෑසන සිට සෞඛ්‍ය මාර්ගෝපදේශ අනුගමනය කරමින් ධාවනය කිරීම සිදුවුණා. පළාත් අතර දුරගමන් සේවා ආරම්භ කළද කොවිඩ් නයින්ටීන් වයිරස පැතිරීම වැලැක්වීමට හැකි වන පරිදි උපරිම සෞඛ්‍ය උපදෙස් පිළිපදිමින් ජනතාව කටයුතු කිරීම වැදගත් වන බවයි සෞඛ්‍ය අංශ පෙන්වා දෙන්නේ.         ", "URL": "https://www.itnnews.lk/2023/10/05/349035/", "Category": "දේශීය පුවත්", "Parent URL": null}