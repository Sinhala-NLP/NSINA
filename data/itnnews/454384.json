{"Source": "ITN news", "Timestamp": "ජනවාරි 8, 2023 11:38", "Headline": "මෙම වසරේ සිදුකෙරෙන දැවැන්තම සංවර්ධන ව්‍යාපෘතියේ වැඩ ඇරඹෙයි", "News Content": "මෙම වසරේ සිදුකෙරෙන දැවැන්තම සංවර්ධන ව්‍යාපෘතිය වන මහව සිට ඕමන්ත දක්වා දුම්රිය මාර්ගය පුළුල් කිරීමේ පළමු අදියර අද ආරම්භ වනවා. ඒ සදහා ඉන්දීය ණය ආධාර වැඩසටහන යටතේ ආයෝජනය කෙරෙන මුදල රුපියල් කෝටි 3,300 ක්. දුම්රිය මාර්ගයේ සංවර්ධන කටයුතු ආරම්භ කිරීමට පෙර අමාත්‍ය ආචාර්ය බන්දුල ගුණවර්ධන,  ඉන්දීය මහ කොමසාරිස් ගෝපාල් බග්ලේ යන මහත්වරුන් රුවන්වැලි සෑ චෛත්‍ය වැදපුදාගෙන ආශිර්වාද ලබාගත්තා. අනතුරුව අමාත්‍යවරයා රුවන්වැලි සෑ විහාරාධිකාරී පූජ්‍ය ඊතල වැටුණු වැවේ ඥානතිලක ස්වාමීන් වහන්සේ බැහැදැක ඉදිරි සංවර්ධන කටයුතු පිළිබද උන්වහන්සේ දැනුවත් කළා. මහව සිට ඕමන්ත දක්වා දුම්රිය මාර්ගයේ නවීකරණ කටයුතු ඉන්දීය ණය ආධාර වැඩසටහන යටතේ සිදුකෙරෙනවා. රුපියල් කෝටි 3,300 ක ආයෝජනයක් සහිතව සිදුකෙරෙන මෙම ව්‍යාපෘතිය මාස 5 ක කාලයක් තුළ අවසන් කිරීම සැළසුමයි. මෙම සංවර්ධන කටයුතුවලින් පසු පැයට කිලෝමීටර් 120 ක වේගයක් සහිත ආරක්ෂිත සුවපහසු ගමනාන්තයක් මගී ජනතාවට ලබාගැනීමේ පහසුකම් හිමිවනවා. ඒ අනුව උතුරු දුම්රිය මාර්ගයේ දුම්රිය ධාවනය අනුරාධපුරය දක්වා අද සිට සීමා කෙරෙනවා. කොළඹ කොටුව සිට කන්කසන්තුරේ දක්වා ධාවනය වන දුම්රිය අද සිට අනුරාධපුරය දක්වා පමණක් ධාවනය කෙරෙන බවයි දුම්රිය දෙපාර්තමේන්තුව පවසන්නේ. මගී ජනතාවට ගමන් පහසුව සළසා ගැනීම සදහා අනුරාධපුරයේ සිට ලංගම සහ පෞද්ගලික බස් රථ යෙදවීමේ වැඩපිළිවෙළක් ද ක්‍රියාත්මකයි.     ", "URL": "https://www.itnnews.lk/2023/10/05/454384/", "Category": "දේශීය පුවත්", "Parent URL": null}