{"Source": "ITN news", "Timestamp": "නොවැම්බර් 2, 2022 09:21", "Headline": "චාල්ස්ගේ ගෝලයෙකු හෙරොයින් සමඟ අත්අඩංගුවට", "News Content": "පානදුර චාල්ස් නමැති මත්ද්‍රව්‍ය ජාවාරම්කරුගේ ගෝලයෙකු හෙරොයින් සමඟ අත්අඩංගුවට ගැනීමට පොලිස් විශේෂ කාර්ය බලකාය සමත් වුණා. මත්ද්‍රව්‍ය සමඟ තවත් දෙදෙනෙකුද ස්ථාන දෙකකදී අත්අඩංගුවට ගත් බවයි විශේෂ කාර්ය බළකාය සදහන් කළේ. පොලිස් විශේෂ කාර්ය බළකායේ විශේෂ මෙහෙයුම් තුනෙහි නිලධාරීන් මොරොන්තුඩුව මහලන්ද ප්‍රදේශයේ වැටලීමක් සිදු කළා. එහිදී දැනට බන්ධනාගාරගතව සිටින කළුතර හා පානදුර මත්ද්‍රව්‍ය ජාවාරම මෙහෙය වූ පානදුර චාල්ස් නැමැත්තාගේ ගෝලයෙකු අත්අඩංගුවට ගැනුනා. ඔහු සන්තකයේ අයිස් මත්ද්‍රව්‍ය ග්‍රෑම් 40 ක් තිබූ බවයි වැටලීම සිදුකළ නිලධාරීන් සදහන් කළේ. මත්ද්‍රව්‍ය අලෙවියෙන් උපයා ගත් රුපියල් හත්දහසක මුදලක්ද සැකකරු සන්තකයේ තිබී සොයා ගත්තා. මේ අතර ගෝනහේන කදවුරේ නිලධාරීන්ට ලැබුණු තොරතුරකට අනුව හම්බෙගමුව බිංගල් මාවතේදී  ගංජා සමග සැකකරුවෙකුද අත්අඩංගුවට ගනු ලැබුවා. ඔහු වැඩිදුර විමර්ශන සදහා භාර කෙරුණේ හම්බේගමුව පොලිස් ස්ථානයටයි. එමෙන්ම හෙරොයින් ග්‍රෑම් සියයක් සන්තකයේ තබාගෙන සිටි තවත් පුද්ගලයෙකුද පොලිස් විශේෂ කාර්ය බළකාය කළ වැටලීමකදී අත්අඩංගුවට ගැනුණේ වේල්ලවිදිය ප්‍රදේශයේදීයි. ඔහු ත්‍රීරෝද රථයකින් ගමන් කරමින් සිටියදී මෙසේ පොලිස් අත්අඩංගුවට ගැනුණා. ", "URL": "https://www.itnnews.lk/2023/10/05/443707/", "Category": "Breaking News,දේශීය පුවත්", "Parent URL": null}