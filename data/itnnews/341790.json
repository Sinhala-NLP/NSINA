{"Source": "ITN news", "Timestamp": "ජූනි 10, 2021 12:08", "Headline": "සංචරණ සීමා තිබ්බත් බාධාවකින් තොරව විශ්‍රාමිකයින්ට වැටුප", "News Content": "විශ්‍රාම වැටුප් ලබාදීම අද ආරම්භ කෙරුණා. නිවෙස්වල සිටම විශ්‍රාම වැටුප් ලබාගන්නා ස්ථානය දක්වා සියලු දෙනාට ප්‍රවාහන පහසුකම් ලබාදීම ආරක්ෂක අංශ මැදිහත්වීමෙන් සිදුකෙරෙනවා. විශ්‍රාම වැටුප් ලබාදීම අද ආරම්භ වූ අතර එය හෙට දිනයේදීත් සිදුකිරීමට කටයුතු යොදා තිබෙනවා. සංචරණ සීමා ක්‍රියාත්මක වන බැවින් නිවෙස්වල සිටම විශ්‍රාම වැටුප් ලබාගන්නා ස්ථානය දක්වා ප්‍රවාහන පහසුකම් ලබාදීමට රජය ක්‍රියාකර තිබෙනවා. ආරක්ෂක අංශ මැදිහත්වීමෙන් ලංගම බස් යොදවමින් එම කටයුතු සිදුකෙරෙනවා.  විශ්‍රාම වැටුප් ලබාගැනීම සදහා සියලුම රාජ්‍ය සහ පෞද්ගලික බැංකු මෙන්ම තැපැල් කාර්යාල අද සට හෙට දිනයන්හිදී විවෘතව තැබෙනවා. අනිද්දා දිනයේ දී තැපැල් කාර්යාල පමණක් විවෘතකර තැබීමට නියමිතයි. විශ්‍රාමික හැදුනුම්පත හෝ විශ්‍රාම වැටුප් දෙපාර්තමේන්තුවෙන් එවා ඇති කෙටි පණිවුඩය අවසර පත්‍රයක් ලෙස භාවිත කළ හැකියි. මේ අතර විශ්‍රාම වැටුප් ලබාගැනීම සදහා ජ්‍යෙෂ්ඨ පුරවැසියන් බැංකු සහ තැපැල් කාර්යාල වෙත පැමිණ සිටි ආකාරය දැකගත හැකිවුණා. වව්නියාව ප්‍රදේශයේ විශ්‍රාම වැටුප් ලබාගන්නා පිරිස් යුද හමුදාවේ මැදිහත්වීමෙන් බැංකු වෙත ප්‍රවාහනය කිරීම සිදුකෙරුණා. අද සහ හෙට දිනයන්හිදී විශ්‍රාම වැටුප් ගෙවීම් සිදුකරන අතර තදබදයකින් තොරව එය ලබාගැනීම සදහා පහසුකම් සලසා තිබෙනවා. වාද්දුව සහ පානදුර ප්‍රදේශයේ විශ්‍රාම වැටුප් ලබාගැනීම සදහා තැපැල් කාර්යාලවල සහ බැංකුවල දිගු පෝලිම් පැවතියා. සංචරණ සීමාවන් පැවතියද නිසි ක්‍රමේවදයක් සකස් කරමින් එම කටයුතු සිදුකිරීම පිළිබද විශ්‍රාම වැටුප් හිමියන් රජයට ස්තූතිය පළකළා. පිළියන්දල තැපැල් කාර්යාලයේ ද විශ්‍රාම වැටුප් ලබාදීම සිදුකෙරුණු අතර බොහෝ දෙනෙකු එය ලබාගැනීමට අද උදෑසන කාලයේම පැමිණ සිටියා. මහනුවර දිස්ත්‍රික්කයේ ද විශ්‍රාම වැටුප් ලබාදීමේ කටයුතු සාර්ථකව සිදුකෙරෙනවා. කඩුවෙල, මාළඹේ සහ තලවතුගොඩ ඇතුලු කොළඹ දිස්ත්‍රික්කයේ විශ්‍රාම වැටුප්ලාභීන් බැංකු සහ තැපැල් කාර්යාල වෙත ප්‍රවාහනය සදහා ලංගම බස් රථ යොදවා තිබුණා. ආරක්ෂක අංශ මැදිහත් වීමෙන් එම කටයුතු සිදු කෙරුණු අතර කිසිදු අපහසුතාවයකින් තොරව විශ්‍රාම වැටුප් ලබා ගැනීමේ පහසුකම් සලසා තිබුණා.       ", "URL": "https://www.itnnews.lk/2023/10/05/341790/", "Category": "දේශීය පුවත්", "Parent URL": null}