{"Source": "ITN news", "Timestamp": "மார்ச் 10, 2023 12:32", "Headline": "மீண்டும் சீன அதிபராக ஜி ஜின்பிங்", "News Content": "சீன அதிபராக ஜி ஜின்பிங் தொடர்ந்து 3வது முறையாக  பதவியேற்றிருக்கிறார். கடந்த 2013ஆம் ஆண்டு மார்ச் மாதத்திலிருந்து சீன மக்கள் குடியரசின் தலைவராக தொடரும் ஜி ஜின்பிங் தற்போது தேர்ந்தெடுக்கப்பட்டதன் மூலம் மேலும் 5 ஆண்டுகளுக்கு பதவியில் நீடிப்பார். சீன கம்யூனிஸ்ட் கட்சியின் நிறுவுனரான மாவோவுக்கு பிறகு இரண்டு முறைக்கு மேல் ஒருவர் சீன அதிபராக தேர்வு செய்யப்படுவது இதுவே முதல் முறையாகும். இவர் தனது வாழ்நாள் முழுவதும் அந்நாட்டின் அதிபராக இருப்பதற்கு வாய்ப்புகள் அதிகம் என கூறப்படுகிறது. முன்னதாக கடந்த ஆண்டு அக்டோபரில் கூடிய சீன கம்யூனிஸ்ட் கட்சியின் மாநாட்டில் கட்சியின் பொதுச் செயலாளராக ஜி ஜின்பிங் தேர்வாகி இருந்தார். அத்துடன்  சீன பிரதமரான லி கெகியாங்கின் பதவிக்காலம் முடிவடைய உள்ளதை முன்னிட்டு, தேசிய மக்கள் காங்கிரசில் புதிய பிரதமர் தேர்வு செய்யப்பட உள்ளார். அதிபர் ஜி ஜின்பிங்கிற்கு மிகவும் நெருக்கமானவரான லி கியாங் அந்நாட்டின் பிரதமராக தேர்வு செய்யப்படுவார் என எதிர்பார்க்கப்படுகிறது. தேசிய மக்கள் காங்கிரசின் கூட்டம் வரும் 13ம் தேதி நிறைவடைய உள்ள நிலையில் அன்றைய தினம் புதிய பிரதமர் பத்திரிகையாளர்களை சந்திப்பார் என தெரிவிக்கப்பட்டுள்ளது. ", "URL": "https://www.itnnews.lk/2023/10/05/466922/", "Category": "Breaking News,சர்வதேச செய்திகள்", "Parent URL": null}