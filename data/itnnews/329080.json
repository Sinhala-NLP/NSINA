{"Source": "ITN news", "Timestamp": "අප්‍රේල් 1, 2021 12:23", "Headline": "අත්‍යවශ්‍ය භාණ්ඩ 12ක් අද සිට සහන මිළට", "News Content": "අත්‍යාවශ්‍ය භණ්ඩ වර්ග 12ක ඇතුළත් සහන මල්ල මිලදී ගැනීමේ අවස්ථාව අද (01) සිට ක්‍රියාත්මකයි. එමෙන්ම අද (01) සිටම සහන මිලට සහල් ලබා දීමටද කෘෂි කර්ම අමාත්‍යංශය තීරණය කර තිබෙනවා. එළඹෙන අලුත් අවුරුද්ද වෙනුවෙන් පාරිභොගික ජනතාවට සහන සැලීමේ අරමුණින් සතොස හරහා අත්‍යාවශ්‍ය භාණ්ඩ ඇතුළත් සහන මල්ලක් ලබා දීමට අමාත්‍ය බන්දුල ගුණවර්ධන මහතා පසුගියදා තීරණය කලා. ඒ අනුව අද සිට රු 1000කට අත්‍යාවශ්‍ය භාණ්ඩ වර්ග 12ක් ඇතුළත් සහන මල්ල මිලදී ගැනීමට පාරිභොගික ජනතාවට අවස්ථාව උදාවනවා. එම සහන මල්ලේ රතු කැකුළු,සුදු කැකුළු, නාඩු, සුදු සීනි , රතු පරිප්පු, ලුණු, හාල් මැස්සන් ඇතුළු අත්‍යාවශ්‍ය භාණ්ඩ වර්ග 12ක් ඇතුළත් වනවා. මෙහිදී රුපියල් 410ක අතිරේක වාසියක් පාරිභෝගිකයන්ට හිමිවනවා. දිවයිනේ විවිධ ප්‍රදේශවල ජනතාව අද උදෑසන සිට අදාළ සහනය ලබා ගැනීම සදහා සතොස වෙත පැමිණ සිටින ආකාරය  දැක ගත හැකියි. මේ අතර අද සිට සහන මිලට සහල් ලබා දීමට පියවර ගන්නා බව අමාත්‍ය මහින්දානන්ද අලුත්ගමගේ මහතා පවසනවා. ඒ අනුව නාඩු සහල් කිලෝග්‍රෑම් එකක් රුපියල් 97 කටත්, සුදු හා රතු කැකුලු සහල් කිලෝග්‍රෑම් එකක් රුපියල් 95 කටත් අලෙවි කෙරෙනවා. මෙම සහනයද අද සිට මාස 3ක් මෙරට පාරිභෝගිකයන්ට හිමි වනු ඇති.     ", "URL": "https://www.itnnews.lk/2023/10/05/329080/", "Category": "Breaking News,දේශීය පුවත්", "Parent URL": null}