{"Source": "ITN news", "Timestamp": "සැප්තැම්බර් 14, 2021 10:54", "Headline": "කාබනික පොහොර ව්‍යාපෘති රටපුරා සාර්ථකව ක්‍රියාත්මකයි", "News Content": "කාබනික පොහොර ව්‍යාපෘති රටපුරා සාර්ථක ලෙස ක්‍රියාත්මකව පවතිනවා. අනුරාධපුර සිවිල් ආරක්ෂක බලකා සාමාජිකයා නිෂ්පාදනය කළ ප්‍රථම කාබනික පොහොර තොගය සදහිරු සෑයේ උද්‍යාන අලංකරණය සදහා ප්‍රදානය කෙරුණා. සදහිරු සෑයේ උද්‍යාන අලංකරණය සදහා කාබනික පොහොර කිලෝග්‍රෑම් 3000 ක් ලබා දීමටයි සිවිල් ආරක්ෂක දෙපාර්තමේන්තුවේ අනුරාධපුර දිස්ත්‍රික් බලකාය කටයුතු කළේ. ඒ එම දෙපාර්තමේන්තු අධ්‍යක්ෂ ජනරාල් විශ්‍රාමික මේජර් ජෙනරාල් එන් ආර් ළමාහේවාගේ මහතා අතින්. දිවයින පුරා පිහිටි තම බලකා 23 මගින් කාබනික පොහොර ටොන් 2000 බැගින් නිෂ්පාදනය අරඹා ඇති බව අධ්‍යක්ෂ ජනරාල්වරයා මෙහිදී සදහන් කළා. ගාල්ල කරාපිටිය වකුගඩු ආරක්ෂක සංගමය කාබනික ගොවි පොළක් ආරම්භ කර තිබෙනවා. ඒ අමාත්‍ය වෛද්‍ය රමේෂ් පතිරණ මහතාගේ මැදිහත්වීමකට අනුවයි. ගාල්ල හෝලුවාගොඩ ප්‍ර දේශයේ පිහිටි මෙම ගොවි පොළෙන් ලැබෙන ආදායම වකුගඩු ආරක්ෂක සංගමය වෙත බැර කෙරෙනවා. මෙම ගොවිපොළේ සේවය කරන්නේද වකුගඩු ආබාධ නිසා පීඩාවිද සුවය ලැබූ අය වීම විශේෂත්වයක්. වස විස සහිත ආහාරවලින් තමන්ට සිදුවූ සෞඛ්‍ය ගැටලු අනාගත දරු පරපුරට ලබා නොදීම සදහා කාබනික වගාවන්ට යොමුවූ බවයි මෙම පිරිස් පැවසුවේ. සාර්ථක කාබනික දිලීර නාශක දියර පොහොර නිෂ්පාදනාගාරයක් බණ්ඩාරගම, කිනිගම ප්‍ර දේශයේ පිහිටුවා තිබෙනවා. එය පවත්වාගෙන යන ඩී එම් ජනක නිලාන්ප්‍රිය මහතා මෙහි කාබනික දිලීර නාශක ප්‍රදේශයේ ගොවීන් වෙත නොමිලේ ලබා දී සාර්ථක ප්‍රතිඵල අත්කරගෙන තිබෙනවා.   ජාතික පොහොර ලේකම් කාර්යාලයේ නිලධාරීන් ද මෙම නිෂ්පාදනය අනුමත කර තිබෙනවා. බෝග හා මල් වගාවේ විවිධ රෝග සදහා මෙය භාවිත කළ හැකි බවයි නිලාන්ප්‍රිය මහතා පවසන්නේ.   ", "URL": "https://www.itnnews.lk/2023/10/05/362443/", "Category": "දේශීය පුවත්", "Parent URL": null}