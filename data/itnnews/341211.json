{"Source": "ITN news", "Timestamp": "ජූනි 7, 2021 17:18", "Headline": "ගංවතුරින් විපතට පත් ජනතාවට වියළි ආහාර", "News Content": "අයහපත් කාලගුණයෙන් විපතට පත් ජනතාවට සහන සැලසීම සදහා රජය වැඩපිළිවෙළ රැසක් ක්‍රියාත්මක කරනවා. එම වැඩපිළිවෙළ සදහා ආරක්‍ෂක අංශ ද සහාය ලබා දෙමින් සිටිනවා. ජල ගැලීම්වලින් විපතට පත් ජනතාවට සහන සැලසීමට නාවික හමුදා සහන කණ්ඩායම් 32 ක් යොදවා සිටිනවා. කොළඹ, ගම්පහ, කලුතර, ගාල්ල හා රත්නපුර දිස්ත්‍රික් ආවරණය වන පරිදියි මෙම කණ්ඩායම් සිය මෙහෙයුම් සිදුකරන්නේ. ජාඇල චඩුගංඔයෙහි ඉවුර කැඩී යාමත් සමග ප්‍රදේශ කිහිපයක් අවදානමට ලක්ව තිබුණා. එම අවදානම වැළැක්වීම සදහා වැලි කොට්ට යොදා ඉවුර පිළිසකර කිරීමටයි නාවික හමුදාව ක්‍රියා කළේ. මේ අතර ගංවතුරෙන් විපතට පත් කලුතර මදුරාවල ප්‍රාදේශීය ලේකම් කොට්ඨාසයේ ජනතාවට වියළි ආහාර ලබා දීමට පියවර ගැනුණා. පවුල් 71 ක් වෙනුවෙන් අත්‍යවශ්‍ය ද්‍රව්‍ය බෙදා හැරුණේ මදුරාවල ප්‍රාදේශීය ලේකම් දිස්නා ජයසිංහ මහත්මියගේ අධීක්‍ෂණය යටතේයි. පාදුක්ක ප්‍රාදේශීය ලේකම් කාර්යාලයට අයත් ජනතාවට සහන සැලසීම සදහා සතොස මගින් භාණ්ඩ ලබාගත හැකි වව්චර් පතක් ලබා දී තිබෙනවා. විපතට පත් ජනතාව වෙතම ගොස් එම වව්චර් පත ලබා දීමට නිලධාරින් කටයුතු කළා.   ", "URL": "https://www.itnnews.lk/2023/10/05/341211/", "Category": "දේශීය පුවත්", "Parent URL": null}