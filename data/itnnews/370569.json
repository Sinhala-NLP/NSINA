{"Source": "ITN news", "Timestamp": "அக்டோபர் 20, 2021 18:11", "Headline": "இலங்கையில் கூடுதலான முதலீட்டு வாய்ப்புகளை உருவாக்குவதற்கு எதிர்பார்ப்பதாக வியட்நாம் தெரிவிப்பு", "News Content": "இலங்கையில் கூடுதலான முதலீட்டு வாய்ப்புகளை உருவாக்குவதற்கு எதிர்பார்ப்பதாக வியட்நாம் தெரிவித்துள்ளது. இலங்கைக்கான வியட்நாம் தூதுவர் பிரதமர் மஹிந்த ராஜபக்ஷவை சந்திந்தபோது தூதுவர் இதனை தெரிவித்துள்ளார். இலங்கைக்கான வியட்நாம் தூதுவர் ஹோ தீ தான் ட்ருக் பிரதமர் மஹிந்த ராஜபக்ஷவை அலரிமாளிகையில் சந்தித்தார். இரு நாடுகளுக்கும் இடையிலான உறவுகளை மேலும் வலுப்படுத்த வாய்ப்பிருப்பதாகவம் தூதுவர் அங்கு தெரிவித்தார். 2019 ம் ஆண்டில் மாத்திரம் இரு நாடுகளுக்கும் இடையே 300 மில்லியன் அமெரிக்க டொலர்களை தாண்டு வகையில் வர்த்தக நடவடிக்கைகள் இடம்பெற்றுள்ளதாகவும் அவர் தெரிவித்துள்ளார். இலங்கையுடன் பௌத்த உறவுகளை வளர்ப்பதற்கு தமது நாடு ஆர்வத்துடன் இருப்பதாகவும் திருமதி ட்ருக் தெரிவித்துள்ளார். இரு நாடுகளுக்கும் இடையிலான பௌத்த நிகழ்ச்சி பரிமாற்றங்கள் ஆரம்பிக்கப்பட்டுள்ளதாகவும் அங்கு தெரிவிக்கப்பட்டது,. புரதான பௌத்த பாராம்பரியங்களை அடிப்படையாக கொண்டு இரு நாட்டு மக்களுக்கும் முக்கியத்துவம் வாய்ந்த அன்னியொன்னிய உறவுகளை பலப்படுத்த முடியுமென பிரதமர் அங்கு சுட்டிக்காட்டினார். வியட்நாம், பௌத்த விகாரை ஒன்றை இலங்கையில் ஏற்படுத்துவதற்கும் இரு நாடுகளுக்கும் இடையிலான சமயத் தலைவர்கள் மற்றும் மாணவர்களின் கல்வி பரிமாற்ற திட்டங்கள் தொடர்பாகவும் கவனம் செலுத்தப்பட்டது. இரு நாடுகளின் பாராளுமன்ற உறவுகளை மேம்படுத்தும் வகையில் பாராளுமன்ற உறுப்பினர்களுக்கான கல்வி சுற்றுலா ஒன்றை ஏற்பாடு செய்வதற்கும் இரு நாடுகளுக்கும் இடையே தற்போது காணப்படும் ஒருங்கிணைப்பு திட்டங்களை தொடர்ந்து முன்னெடுத்துச் செல்வது குறித்தும் ஆராயப்பட்டது. ", "URL": "https://www.itnnews.lk/2023/10/05/370569/", "Category": "Breaking News,தேசிய செய்திகள்", "Parent URL": null}