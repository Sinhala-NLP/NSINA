{"Source": "ITN news", "Timestamp": "අගෝස්තු 10, 2021 15:36", "Headline": "කොරෝනාව අස්සේම මාරාන්තික මාබර්ග් ගිනියා රාජ්‍යයට රිංගයි", "News Content": "ඉබෝලා වයිරසයට සමාන මාබර්ග් නමැති වයිරසයක් බටහිර අප්‍රිකානු ගිනියා රාජ්‍යයෙන් වාර්තා වන බව ලෝක සෞඛ්‍ය සංවිධානය ප්‍රකාශ කළා. මාබර්ග් වයිරසය සතුන්ගෙන් මිනිසුන්ට බෝවන බවටයි හදුනාගෙන තිබෙන්නේ. මාබර්ග් වයිරස් රෝගයෙන් මරණයට පත්වීමේ ප්‍රතිශතය සියයට අසූඅටක් බව  විශේෂඥවරුන් පවසනවා. පසුගියදා රෝගීව සිට මියගිය ගිනියා ජාතිකයෙකුගෙන් ලබාගත්  සාම්පල් පරික්ෂාවකදී මෙම වයිරසය හදුනාගත් බව ලෝක සෞඛ්‍ය සංවිධානය සදහන් කළා. මෙම පුද්ගලයා බටහිර අප්‍රිකා කලාපයෙන් හමුවූ පළමු රෝගියා බවටයි වාර්තා වුණේ. මීට මාස දෙකකට පමණ පෙර ගිනියා රාජ්‍ය ඉබෝලා වයිරසයෙන් පීඩා වින්දා. එම වයිරසයෙන් ගිනියාව  නිදහස් වූ බවට ලෝක සෞඛ්‍ය සංවිධානය ප්‍රකාශයට පත්කළා. ඉන් මාස දෙකකට පසුවයි මාර්බග් වයිරසය හදුනා ගැනුණේ. අධික උණ,  හිසරදය සහ තෙහෙට්ටුව මෙම වයිරස් රෝගයේ ලක්ෂණ බවයි වෛද්‍යවරුන් සදහන් කරන්නේ. 1967 වසරේ සිට අවස්ථා 12කදී මාබර්ග් වයිරස් වයිරසය වසංගත තත්ත්වයක් දක්වා වර්ධනය වුණා. එය පළමුවෙන්ම ජර්මනියෙන් ආරම්භ වී ඇති බවයි ලෝක සෞඛ්‍ය සංවිධානය පෙන්වා දෙන්නේ. කෙසේ වෙතත් එහි පැතිරීම වැළැක්වීම සදහා කඩිනම් පියවර ගත යුතු බව ලෝක සෞඛ්‍ය සංවිධානයේ අප්‍රිකානු කලාපයේ අධ්‍යක්ෂකවරයා පෙන්වා දෙනවා.   ", "URL": "https://www.itnnews.lk/2023/10/05/355754/", "Category": "Breaking News,ජාත්‍යන්තර පුවත්", "Parent URL": null}