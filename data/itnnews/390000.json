{"Source": "ITN news", "Timestamp": "ජනවාරි 20, 2022 12:24", "Headline": "තෙල් බැංකු පර්යන්තයට තවත් තෙල් ටැංකියක් හා ගිනි ආරක්ෂණ පද්ධතියක්", "News Content": "නව ධාරිතාවෙන් යුත් තෙල් ටැංකියක් හා ගිනි ආරක්ෂණ පද්ධතියක් ඉදිකිරීමට ලැබිම මෙරට නාවික ක්ෂේත්‍රය ලැබූ විශිෂ්ට ජයග්‍රහණයක් බව අමාත්‍ය රෝහිත අබේගුණවර්ධන මහතා පවසනවා. කොළඹ තෙල් බැංකු පර්යන්තයේ ඉදිකළ නව ධාරිතාවෙන් යුත් තෙල් ටැංකිය හා ගිනි ආරක්ෂණ පද්ධතිය විවෘත කිරීමේ අවස්ථාවට එක්වෙමිනුයි අමාත්‍යවරයා මේ බව ප්‍රකාශ කළේ. කොළඹ තෙල් බැංකු පර්යන්තයේ තෙල් ගබඩා කිරීම සඳහා ඉඩකඩ අවම වීමේ ගැටලුවට විසඳුමක් ලෙසයි  මෙට්‍රික් ටොන් 3200ක නව ධාරිතාවෙන් යුත් තෙල් ටැංකියක් හා ගිනි ආරක්ෂණ පද්ධතියක ඉදිකිරීම් ආරම්භ කෙරුණේ.ඒ 2020 වසරේ දෙසැම්බර් මාසයේදීයි. වසරක් අතුළත මෙහි ඉදිකිරීම් අවසන් කිරීම විශේෂත්වයක්. මේ අතර ශ්‍රී ලංකා රේගුව බහාලුම් නිෂ්කාශන ක්‍රියාවලිය නවීන තාක්ෂණයෙන් යුක්තව කාර්යක්ෂමව සිදු කිරීමේ අරමුණින් ආරම්භ කළ නව බහාලුම් පද්ධතිය නිල වශයෙන් ශ්‍රී ලංකා රේගුව වෙත භාරදීම  සිදු කෙරුණා. මෙහි වටිනාකම ඇමෙරිකා ඩොලර් මිලියන 20ක්. වරාය තුළ ඉදිකර ඇති නව බහාලුම් පද්ධති ව්‍යාපෘති තුළින් නවීන තාක්ෂණය උපයෝගී කරගනිමින් සුපරීක්ෂණ පද්ධතියට වඩාත් පුළුල් සේවාවක් ලබා දෙනු ඇති. ශ්‍රී ලංකා රේගුව මගින් දෛනිකව ආනයන බහාලුම් 1100ක ප්‍රමාණයක් සහ අපනයන බහාලුම් 400 ක පමණ ප්‍රමාණයක් රේගු නිෂ්කාශන ක්‍රියාවලියට භාජනය කරයි.    ", "URL": "https://www.itnnews.lk/2023/10/05/390000/", "Category": "දේශීය පුවත්", "Parent URL": null}