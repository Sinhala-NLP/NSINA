{"Source": "ITN news", "Timestamp": "ජූනි 29, 2022 20:49", "Headline": "මීළග පෙට්‍රල් තොගය එන්නේ ලබන මස 22 වනදා – අග්‍රාමාත්‍ය උපදේශක", "News Content": "මීළග පෙට්‍රල් තොගය දිවයිනට පැමිණීමට නියමිතව ඇත්තේ ලබන මස 22 වනදා බව අග්‍රාමාත්‍ය උපදේශක සාගල රත්නායක මහතා පවසනවා. අග්‍රාමාත්‍ය රනිල් වික්‍රමසිංහ මහතා පුවත්පත් කතෘවරුන් සහ රූපවාහීනී හා ගුවන්විදුලි ප්‍රවෘත්ති අධ්‍යක්ෂවරුන් සමග පැවති සාකච්ඡාවේදී සාගල රත්නායක මහතා මේ බව ප්‍රකාශ කළා. අග්‍රාමාත්‍ය රනිල් වික්‍රමසිංහ මහතා පුවත්පත් කතෘවරුන් හා රූපවාහිනී හා ගුවන්විදුලි ප්‍රවෘත්ති අධ්‍යක්ෂවරුන් හමුවී අද පස්වරුවේ සාකච්ඡාවක් පැවැත්වුවා. ඉන්ධන අර්බුදය විසදීම සදහා ගෙන ඇති හදිසි ක්‍රියාමාර්ගය ඇතුළු රටේ වත්මන් ආර්ථික තත්ත්වය පිළිබද අග්‍රාමාත්‍යවරයා කරුණු පැහැදිලි කළා. ආර්ථික තත්ත්වය සහ ආර්ථිකය අවධානම් තත්ත්වයට පැමිණ ඇති ආකාරය පිළිබද අග්‍රාමාත්‍ය ජ්‍යෙෂ්ඨ ආර්ථික උපදේශක ආචාර්ය ආර්.එච්. සමරතුංග මහතා පැහැදිලි කළා. රටේ පවතින ඉන්ධන ගැටලුව පිළිබද අදහස් දැක්වූ අග්‍රාමාත්‍ය උපදේශක සාගල රත්නායක මහතා ප්‍රකාශ කළේ දිවයිනට ඉන්ධන තොගයක් පැමිණීමට නියමිතව ඇත්තේ ජූලි 22 වනදා බවයි. රජය ඉන්ධන නැව්ගත කිරීම් කල්තියා ලබා ගැනීමට ද උත්සාහ කරමින් සිටියද ඒවා තහවුරු කරන තුරු  තොරතුරු නිකුත් නොකරන බවයි ඒ මහතා පැහැදිලි කළේ.   ", "URL": "https://www.itnnews.lk/2023/10/05/420113/", "Category": "Breaking News,දේශීය පුවත්", "Parent URL": null}