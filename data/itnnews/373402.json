{"Source": "ITN news", "Timestamp": "நவம்பர் 2, 2021 12:35", "Headline": "ஹட்டனில் 6 கோடி ரூபா பணத்தை கொள்ளையிட்ட நபர் கைது..", "News Content": "ஹட்டன் நகரில் 6 கோடி ரூபா பணத்துடன் வேனை கடத்திய சாரதியொருவர் கைது செய்யப்பட்டுள்ளார். ஹட்டன் நகரிலுள்ள தனியார் வங்கியில் ஏ.டி.எம் இயந்திரத்தில் வைப்பிலிடுவதற்கென எடுத்துவரப்பட்ட பணமே கடத்தப்பட்டுள்ளது. குறித்த தனியார் நிறுவனத்தின் அதிகாரியொருவர் பாதுகாப்பு அதிகாரி மற்றும் சாரதி ஆகியோர் கண்டியிலிருந்த பணத்தை எடுத்து வந்துள்ளனர். குறித்த நிறுவன அதிகாரியும், பாதுகாப்பு அதிகாரியும் வாகனத்திலிருந்து இறங்கிய நிலையில் சாரதி வாகனத்தில் பணத்துடன் தப்பிச்சென்றுள்ளார். தலவாக்கலை லிந்துலை வழியாக அம்பேவல நோக்கி வேன் செல்வதை தொழினுட்ப உதவியுடன் கண்டறிந்த நிலையில், அது  பொலிஸார் மற்றும் விசேட அதிரடிப்படையினருக்கு அறிவிக்கப்பட்டது. இதனையடுத்து நுவரெலியா, பதுளை பிரதான வீதியின் கெப்பட்டிபொல, ரேந்தபொல பகுதியில் வைத்து விசேட அதிரடிப்படையினர் வேனை வழிமறுத்து சாரதியை கைது செய்துள்ளனர். அவர் பணத்துடன் ஹட்டன் பொலிஸ் நிலையத்தில் ஒப்படைக்கப்பட்டுள்ளதுடன், வேனையும் பொலிஸார் பொறுப்பேற்றுள்ளனர். சந்தேகநபர் இன்றைய தினம் ஹட்டன் நீதிமன்றில் ஆஜர்ப்படுத்தப்படவுள்ளதாக விசேட அதிரடிப்படையினர் தெரிவித்துள்ளனர். ", "URL": "https://www.itnnews.lk/2023/10/05/373402/", "Category": "Breaking News,தேசிய செய்திகள்", "Parent URL": null}