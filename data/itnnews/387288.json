{"Source": "ITN news", "Timestamp": "ජනවාරි 7, 2022 12:16", "Headline": "කොටදෙණියාවේ දරුවන් දවස් 43ක් හිටපු තැන", "News Content": "කොටදෙණියාවේ අතුරුදන්ව සිටි දරුවන් දෙදෙනා දින 43 ම සිට ඇත්තේ එම දරුවන් භාරදුන් කාන්තාවගේ නිවසේ බව පොලීසිය පවසනවා. අදාල කාන්තාව දරුවන් ආදරයෙන් රැකබලා ගත්ත ද ඒ බව පොලීසියට වසන් කිරීම වරදක් බවයි පොලිස් මාධ්‍ය ප්‍රකාශකවරයා සදහන් කළේ. වයස අවුරුදු 10 ක සහ 12 ක ඥාති සොහොයුරන් දෙදෙනෙකුවූ මෙම දරුවන් නිවාස වලින් අතුරුදන්ව ඇති බවට කොටදෙණියාව පොලිසියට පැමිණිල්ලක් ලැබුණේ පසුගිය 23 වනදායි. මේ පිළිබදව පරීක්ෂණ ආරම්භ කළ පොලිසිය අවස්ථා දෙකකදී අදාළ දරුවන්ගේ ඡායාරූප මාධ්‍ය වෙත නිකුත් කරමින් මෙම දරුවන් සොයා ගැනීමට ජනතා සහාය ඉල්ලා සිටියා. කෙසේ වෙතත් ඔවුන් පිළිබද නිශ්චිත තොරතුරක් දැනගැනීමට හැකියාවක් ලැබුණේ නැහැ. මේ අතරතුරයි ඊයේ උදෑසන කාන්තාවක් මීරිගම පොලිසියට පැමිණ මෙම දරුවන් භාරදී තිබුණේ. එහිදී දරුවන් පවසා තිබුණේ තමන් පාරේ සහ තැන් තැන්වල ඇවිදිමින් සිටි බවයි. එහෙත් ඔවුන්ගෙන් වැඩිදුර ප්‍රශ්න කිරීම් වලින් හෙළිව ඇත්තේ දින 43 ම ඔවුන් ගතකර ඇත්තේ අදාළ කාන්තාවගේ නිවසේ බවයි. මවගේ පහරදීම නිසා නිවාස වලින් පැනගිය බව ද මෙම දරුවන් දෙදෙනා පවසා තිබුණා. කෙසේවෙතත් දරුවන් පොලීසියට භාරදුන් කාන්තාවගෙන් සහ ඇයගේ සැමියාගෙන් තවදුරටත් ප්‍රශ්න කෙරෙන බවයි පොලීසිය පවසන්නේ.   ", "URL": "https://www.itnnews.lk/2023/10/05/387288/", "Category": "දේශීය පුවත්", "Parent URL": null}