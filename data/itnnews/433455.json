{"Source": "ITN news", "Timestamp": "සැප්තැම්බර් 6, 2022 21:39", "Headline": "රුසියාව යුරෝපයට ගෑස්  පෙන්නයි", "News Content": "තමන්ට පනවා ඇති සම්බාධක ඉවත් කරන තුරු යුරෝපයට ගෑස් සැපයීම සාමාන්‍ය පරිදි සිදුනොකරන බවට රුසියාව අනතුරු අඟවනවා. ගෑස් සැපයීම අත්හිටුවීමත් සමග ඇමෙරිකා ඩොලරයට සාපේක්ෂව වසර විස්සකට පසු යුරෝ මුදල් ඒකකයේ අඩුම වටිනාකම පසුගියදා වාර්තා වුණා. යුරෝපයට ගෑස් සැපයීම අත්හිටුවීමට මූලික හේතුව වූයේ බටහිර රටවලින් තමන්ට සම්බාධක පැනවීම බව රුසියාව නිවේදනය කරනවා. යුරෝපයට ගෑස් සැපයීම සිදුකරන නෝර්ඩ් ස්ට්‍රීම් නල මාර්ගයේ අලුත්වැඩියාවක් බව පවසමින් පසුගිය සතියේ දී ගෑස් සැපයීම අත්හිටුවීමට රුසියාව පියවර ගත්තා. ඇමෙරිකාව ප්‍රමුඛ යුරෝපා රටවල අත්තනෝමතික සම්බාධක හේතුවෙන් තමන්ට දැඩි තීරණයක් ගැනීමට සිදුවූ බවයි රුසියාව පෙන්වා දෙන්නේ. රුසියාවේ මෙම තීරණයත් සමග යුරෝපා රටවලට දැඩි බලශක්ති අර්බුදයකට මුහුණ දීමට සිදුව තිබෙනවා. මේ අතර යුරෝ මුදල් ඒකකයේ වටිනාකම ඇමෙරිකා ඩොලර් සත 99 ක් දක්වා පහළ බැස තිබෙනවා. යුරෝ මුදල් ඒකකයේ වටිනාකම ස්ථාවරව පවත්වා ගැනීම සදහා යුරෝපා මහ බැංකුවේ විශේෂ හමුවක් ද අනිද්දා පැවැත්වීමට නියමිතයි. ගෑස් සංචිත අවමවීම හේතුවෙන් ගෑස් මිල ඉහළ දැමීමට ද එම රටවලට සිදුව ඇති බව සදහන්. එළඹෙන ශීත සෘතුව තුළදී තත්ත්වය තවදුරටත් දරුණු අතට හැරීමට ඉඩ ඇති බවයි අනාවැකි පලවන්නේ.     ", "URL": "https://www.itnnews.lk/2023/10/05/433455/", "Category": "ජාත්‍යන්තර පුවත්", "Parent URL": null}