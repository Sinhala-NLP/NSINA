{"Source": "ITN news", "Timestamp": "අගෝස්තු 30, 2022 10:46", "Headline": "පාකිස්තානයට බලපෑ ගංවතුරෙන් සිදුව ඇති හානිය ඇ.ඩො. බිලියන 10කට අධිකයි", "News Content": "පසුගියදා පාකිස්තානයට බලපෑ ගංවතුරෙන් සිදුව ඇති හානිය ඇමෙරිකා ඩොලර් බිලියන 10කට අධික බව පාකිස්තාන රජය නිවේදනය කරනවා. ගංවතුර තත්ත්වය හේතුවෙන් පුද්ගලයින් 1,136 දෙනෙකු ජීවිතක්ෂයට පත්වූ අතර මිලියන 33කට අධික පිරිසක් ඉන් බලපෑමට ලක්ව සිටින බවද සදහන්. එය පාකිස්තානයේ සමස්ත ජනග්‍රහණයෙන්  15% ක් තරම් ඉහළ අගයක් ගෙන තිබෙනවා. දැඩි ආර්ථික අර්බුදයකට මුහුණ දී සිටින පාකිස්තානය එරට ජනතාව වෙනුවෙන් සහනාධාර ලබාදෙන ලෙස ඊයේ දිනයේ දී ජාත්‍යන්තර ප්‍රජාවගෙන් ඉල්ලා සිටියා. මහාමාර්ග,  පාලම්,  නිවාස,  වගා බිම් ඇතුළු අනෙකුත් යටිතල පහසුකම් සියල්ල ගංවතුර තත්ත්වය හේතුවෙන් විනාශ වී ඇති බවයි එරට ආපදා කළමනාකරණ මධ්‍යස්ථානය නිවේදනය කරන්නේ. සිදුව ඇති හානියේ වටිනාකම තවදුරටත් ඉහළ යා හැකි බවද එම මධ්‍යස්ථානය පෙන්වා දෙනවා. වගා බිම් විනාශ වීම හේතුවෙන් ඉදිරි කාලය තුළ දී ආහාර අර්බුදයකට ද මුහුණදීමට සිදුවනු ඇති බවටයි අනාවැකි පළවන්නේ.  මුහුණදී සිටින මූල්‍ය අර්බුදයෙන් ගොඩඒම සදහා ජාත්‍යන්තර මූල්‍ය අරමුදලෙන් ඇමෙරිකා ඩොලර් බිලියන 1.1 ක ණය සහනයක් ඊයේ දිනයේ දී ලැබී ඇති බවද වාර්තා වනවා.       ", "URL": "https://www.itnnews.lk/2023/10/05/431968/", "Category": "ජාත්‍යන්තර පුවත්", "Parent URL": null}