{"Source": "ITN news", "Timestamp": "අගෝස්තු 25, 2023 20:15", "Headline": "ජනපති ආරුගම්බේ සංචාරක කර්මාන්තයේ නිරත ව්‍යාපාරිකයන් හමු වෙයි", "News Content": "නැගෙනහිර පළාතේ සංචාරක කර්මාන්තය වසර 10 ක් තුළ අදියර දෙකක් යටතේ පූර්ණ සංවර්ධනයකට ලක් කරන බව ජනාධිපති රනිල් වික්‍රමසිංහ මහතා පවසනවා. ආරුගම්බේ ඉහළ ආදායමක් ඉපැයිය හැකි සංචාරක කලාපයක් ලෙස සංවර්ධනය කිරීමටද සැලසුම් කර ඇති බවයි ජනාධිපතිවරයා ප්‍රකාශ කරන්නේ. ආරුගම්බේ සංචාරක කර්මාන්තයේ නිරත ව්‍යාපාරිකයන් සමඟ පැවති හමුවකදීයි ජනාධිපතිවරයා මේ බව කියා සිටියේ. සංචාරක ක්ෂේත්‍රයේ මතුව ඇති ගැටලු පිළිබඳව සොයා බැලීමට මෙම සාකච්ඡාව කැඳවා තිබුණා. රාජ්‍ය නිලධාරීන් මෙන්ම සංචාරක කර්මාන්තයට අදාළ රැකියාවල නිරත පිරිස්ද මීට එක් වුණා. වසර 2035 වන විට ගෝලීය දළ දේශීය නිෂ්පාදිතයෙන් සියයට දහයක් හිමිවන්නේ සංචාරක ව්‍යාපාරය මගින් බව ජනාධිපතිවරයා මෙහිදී පෙන්වා දුන්නා. මේ අතර ජනාධිපති රනිල් වික්‍රමසිංහ මහතා ආරුගම්බේ හා පීනට් ෆාම් වෙරළ තීරයේ නිරීක්ෂණ චාරිකාවකටද එක් වුණා. එම සංචාරක ප්‍රදේශවල පවතින අඩුපාඩු පිළිබඳ ජනාධිපතිවරයා මෙහිදී සොයා බැලුවා. අනතුරුව පැවති සාකච්ඡාවේ දී සංචාරක ක්ෂේත්‍රයේ පවතින ගැටලු පිළිබඳ දීර්ඝ වශයෙන් විමසා සිටියා. මැති ඇමතිවරුන් ඇතුළු පිරිසක් මෙම අවස්ථාවට සහභාගී වුණා.     ", "URL": "https://www.itnnews.lk/2023/10/05/510923/", "Category": "දේශීය පුවත්", "Parent URL": null}