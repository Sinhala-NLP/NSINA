{"Source": "ITN news", "Timestamp": "අප්‍රේල් 30, 2023 18:16", "Headline": "ජනපති රනිල්ගේ ඉල්ලීමකට චාල්ස් රජු එකඟවෙයි – පොදුරද මඩුල රැස්වෙයි", "News Content": "පොදු රාජ්‍ය මණ්ඩලීය රාජ්‍ය නායකයන් සහ තුන් වන චාල්ස් රජු අතර විශේෂ සමුළුවක් පැවැත්වීමට නියමිතයි. ජනාධිපති රනිල් වික්‍රමසිංහ මහතා ඉදිරිපත් කළ යෝජනාවක් අනුව මෙම සමුළුව ලන්ඩනයේ දී පැවැත්වෙනවා. තුන් වන චාල්ස් රජු සහ පොදු රාජ්‍ය මණ්ඩලීය රාජ්‍ය නායකයන් අතර විශේෂ සමුළුවක් මැයි 5 වනදා සවස 2කට පොදු රාජ්‍ය මණ්ඩලීය ලේකම් කාර්යාලය පිහිටා ඇති ලන්ඩනයේ මාල්බරෝ හවුස්හි දී පැවැත්වීමට නියමිතයි. චාල්ස් රජුගේ රාජාභිෂේකයට පෙර දිනයේදීයි මෙම විශේෂ සමුළුව පැවැත්වෙන්නේ. මෙම සමුළුව පැවැත්වීම සම්බන්ධයෙන් පොදු රාජ්‍ය මණ්ඩලයේ මහලේකම් පැට්‍රිෂියා ස්කෝට්ලන්ඩ් මහත්මිය වෙත 75වන නිදහස් සැමරුම් උළලේ දී ජනාධිපති රනිල් වික්‍රමසිංහ මහතා වාචිකව සදහන් කිරීම සිදුකළා. ඒ අනුව වත්මන් පොදු රාජ්‍ය මණ්ඩලයේ සභාපති වන රුවන්ඩාවේ ජනාධිපති පොල් කාගාමේගේ එකගතාවය ඇතිව මෙම සමුළුව පැවැත්වීමට තීරණය කර තිබෙනවා. පොදු රාජ්‍ය මණ්ඩලයේ නව ප්‍රධානියා ලෙස චාල්ස් රජු සිහසුනට පත්වීමත් සමග වඩාත් ශක්තිමත් පොදු රාජ්‍ය මණ්ඩලයක් නිර්මාණය කිරීම අවස්ථාව උදා වු බවත් ඒ සදහා අනාගත දැක්ම පිළිබද ගැඹුරු අන්තර් ක්‍රියාකාරීත්වයක් ඇති කර ගැනීම කාලෝචිත බවත් ජනාධිපති රනිල් වික්‍රමසිංහ මහතා පසුගිය දා පැට්‍රිෂියා ස්කොට්ලන්ඩ් මහත්මිය වෙත ලිපියක් යවමින් සදහන් කර තිබුණා. පොදු රාජ්‍ය මණ්ඩලය ස්වාධීන රටවල් 56ක සාමාජිකත්වයකින් යුතු අතර මැයි 5වනදා පවත්වන සමුළුවේ දී පොදු රාජ්‍ය මණ්ඩල සංගමය එහි සාමාජිකයන් පිළිබදව සහ එහි අනාගත භූමිකාව සම්බන්ධයෙන් සාකච්ඡා කෙරෙනු ඇති. මේ අතර ජනාධිපති රනිල් වික්‍රමසිංහ මහතා මැයි 6වනදා පවත්වන තුන් වන චාල්ස් රජුගේ රාජාභිෂේකයට මෙන්ම පොදු රාජ්‍ය මණ්ඩලීය සමුළුවට ද සහභාගී වන බව ජනාධිපති කාර්යාලය සදහන් කළා.     ", "URL": "https://www.itnnews.lk/2023/10/05/479511/", "Category": "Breaking News,දේශීය පුවත්", "Parent URL": null}