{"Source": "ITN news", "Timestamp": "මාර්තු 29, 2022 09:39", "Headline": "රිදීගම සෆාරි සත්වෝද්‍යානය තුළ ඇතිවූ සිදුවීම සම්බන්ධයෙන් විමර්ශන", "News Content": "අම්බලන්තොට රිදියගම සෆාරි සත්වෝද්‍යානය තුළ ඇතිවූ සිදුවීම සම්බන්ධයෙන් විමර්ශන සිදුකර වැරදිකරුවන් සියලු දෙනාට එරෙහිව නීත්‍යානුකූල පියවර ගන්නා බව පොලීසිය අවධාරණය කරනවා. සත්වෝද්‍යාන අධ්‍යක්ෂ ජනරාල්වරිය රිදියගම සෆාරි උද්‍යානය වෙත පසුගියදා ගිය අවස්ථාවේ සේවයින් පිරිසක් සමග ආරවුලක් ඇතිවී තිබෙනවා. එහිදී උද්‍යානයේ පශු වෛද්‍යවරයාට එහි රියදුරන් දෙදෙනෙකු පහරදුන් බවට හා ඔවුන් දෙදෙනාට පශු වෛද්‍යවරයා පහරදුන් බවට අම්බලන්තොට පොලීසියට පැමිණිලිකර තිබුණා. පහරදුන් බව පවසමින් පශු වෛද්‍යවරයා මෙන්ම රියදුරෙකු ද රෝහල් ගතව ප්‍රතිකාර ලබා ගැනීමට ද කටයුතු කළා. පශු වෛද්‍යවරයාට පහරදුන් බව කියන රියදුරන් දෙදෙනා අත්ඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදාහැරුණා. කෙසේ වෙතත් මෙම පහරදීම සම්බන්ධයෙන් දෙපාර්ශ්වයම පැමිණිලි ඉදිරිපත් කර ඇති බැවින් තවදුරටත් විමර්ශන සිදුකර වැරදිකරුවන්ට දඩුවම් පමුණුවන බවයි පොලීසිය අවධාරණය කරන්නේ.         ", "URL": "https://www.itnnews.lk/2023/10/05/404391/", "Category": "දේශීය පුවත්", "Parent URL": null}