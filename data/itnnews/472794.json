{"Source": "ITN news", "Timestamp": "අප්‍රේල් 3, 2023 11:15", "Headline": "දෙසැම්බරයේදී රටේ උද්ධමන අනුපාතය තනි ඉලක්කමකට – මුදල් රාජ්‍ය ඇමති", "News Content": "දෙසැම්බර් මාසය වන විට රටේ උද්ධමන අනුපාතිකය පෙර පැවති මට්ටමට වඩා තනි ඉලක්කමකට ගෙන එන බව මුදල් රාජ්‍ය අමාත්‍ය රංජිත් සියඹලාපිටිය මහතා පවසයි. අවිස්සාවේල්ල, සිතවකපුර නගර ශාලාවේ පැවති උත්සවයකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව කියා සිටියා. මීට මාස කිහිපයකට පෙර John Hopkins විශ්වවිද්‍යාලය මගින් කරන ලද සමීක්ෂණයකට අනුව අපේ රට ඉහළ උද්ධමන අනුපාතයක් සහිත පස්වන රට ලෙස නම් කර තිබුණු බවත් එය බරපතළ තත්ත්වයක් බවත් අමාත්‍යවරයා වැඩිදුරටත් පැවසුවා. නමුත් එම විශ්වවිද්‍යාලය දින කිහිපයකට පෙර ශ්‍රී ලංකාව එම ලැයිස්තුවෙන් ඉවත් කර තිබෙන බවයි අමාත්‍යවරයා සඳහන් කළේ. අපේ රටේ 95%ක් වූ ආහාර උද්ධමනය මේ වන විට 60% දක්වා පහළ බැස ඇති බවත්, සාමාන්‍ය උද්ධමන අනුපාතය 70%ක්ව තිබියදී 50%ටත් වඩා අඩු මට්ටමකට පැමිණ ඇති බවත් ඔහු පැවසුවා. මෙම තොරතුරු සමඟ ශ්‍රී ලංකාව දුෂ්කරතා රැසකට මුහුණ දී ඉතා ඉක්මනින් යථා තත්ත්වයට පත්වන රටක් ලෙස හඳුනාගත හැකියි බවයි රාජ්‍ය අමාත්‍යවරයා කියා සිටින්නේ. ශ්‍රී ලංකා මහ බැංකුව (CBSL) ද රටේ ආර්ථිකය යථා තත්ත්වයට පත් කිරීමට ගෙන ඇති ක්‍රියාමාර්ග අගය කර ඇති අතර දෙසැම්බර් මාසය වන විට උද්ධමනය තනි ඉලක්කමකට පහත වැටෙනු ඇතැයි ප්‍රකාශ කර ඇතැයි අමාත්‍ය සියඹලාපිටිය මහතා පැවසුවා. ", "URL": "https://www.itnnews.lk/2023/10/05/472794/", "Category": "Breaking News,දේශීය පුවත්", "Parent URL": null}