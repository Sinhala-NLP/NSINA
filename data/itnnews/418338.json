{"Source": "ITN news", "Timestamp": "ஜூன் 21, 2022 13:08", "Headline": "ஐக்கிய மக்கள் சக்தி மற்றும் தேசிய மக்கள் சக்தி பாராளுமன்றத்தை புறக்கணிக்க தீர்மானம்..", "News Content": "ஐக்கிய மக்கள் சக்தி மற்றும் தேசிய மக்கள் சக்தி பாராளுமன்றத்தை ஒரு வார காலத்திற்கு புறக்கணிப்பதாக இன்று பராளுமன்றத்தில் தெரிவித்தனர். எரிபொருள் வரிசை, எரிவாயு வரிசை போன்ற நாட்டில் ஏற்பட்டுள்ள தற்போதைய நெருக்கடி நிலையையடுத்து அரசாங்கத்திற்கு எதிர்ப்பு தெரிவித்து பாராளுமன்றத்தை புறக்கணிப்பதாக குறித்த கட்சிகளின் தலைவர்கள் குறிப்பிட்டுள்ளனர். \nஇதனையடுத்து ஐக்கிய மக்கள் சக்தியின் பாராளுமன்ற உறுப்பினர்கள் பாராளுமன்றிலிருந்து வெளிநடப்பு செய்தனர். எதிர்க்கொண்டுள்ள நெருக்டிகளுக்கு பாராளுமன்ற அமர்வில் உரிய தீர்வு கிடைக்கப்பெறாமையினால் பாராளுமன்றத்தை புறக்கணிப்பதாக எதிர்க்கட்சி தலைவர் சஜித் பிரேமதாஸ தெரிவித்துள்ளார். அரசாங்கம் முன்வைக்கும் எந்தவொரு பிரேரணைக்கும் சாதகமான தீர்வு கிடைக்கவில்லை. மக்களின் துயரம் அரசாங்கத்திற்கு இன்னும் ஏன் புரியவில்லையென அவர் பாராளுமன்றத்தில் கேள்வி எழுப்பினார். பதவிக்காகவும், சலுகைகளுக்காகவும் சுயமரியாதையை அழிக்கவில்லை. துரோகம் செய்யவில்லை. விவசாயிகள் படும் துன்பம் ஏன் புரியவில்லையென கேள்வி எழுப்பினார். உரம் இன்மையால் பயிர்ச்செய்கையில் ஈடுபட முடியாதுள்ளது. மீனவர்களுக்கு மீன்பிடி தொழிலை மேற்கொள்ள முடியாதுள்ளது. பெரியவர்கள் சுகபோகங்களை அனுபவிக்கின்றார்கள் 22 மில்லியன் மக்கள் அநாதைகளாகியுள்ளனர். பாராளுமன்றில் கூடுவதனால் அந்த மக்களுக்கு என்ன நன்மை கிடைக்கப்போகிறது. தற்போது வாழ்க்கைச்செலவு அதிகரித்துள்ளது. இதையேன் அரசு உணரவில்லையென எதிர்க்கட்சி தலைவர் பாராளுமன்றில் கேள்வி எழுப்பினார். இதனால் இந்த வாரம் பாராளுமன்றத்தை புறக்கணிப்பதாக குறிப்பிட்டு ஐக்கிய மக்கள் சக்தியின் பாராளுமன்ற உறுப்பினர்கள் வெளிநடப்பு செய்தனர். ", "URL": "https://www.itnnews.lk/2023/10/05/418338/", "Category": "Breaking News,தேசிய செய்திகள்,முதன்மை செய்தி", "Parent URL": null}