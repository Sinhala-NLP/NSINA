{"Source": "ITN news", "Timestamp": "සැප්තැම්බර් 23, 2022 10:07", "Headline": "බදුගෙවීම සම්බන්ධයෙන් ජනතාව තුළ ඇති සැකසංකා හා දුර්මත ඉවත් කළ යුතුයි", "News Content": "බදුගෙවීම සම්බන්ධයෙන් ජනතාව තුළ ඇති සැකසංකා හා දුර්මත ඉවත් කළ යුතු බව මුදල් රාජ්‍ය අමාත්‍ය රංජිත් සියඹලාපිටිය මහතා පවසනවා. රාජ්‍ය අමාත්‍යවරයා මේ බව සදහන් කළේ දේශීය ආදායම් දෙපාර්තමේන්තුවේ ප්‍රධාන කාර්යාල පරිශ්‍රයේ නිරීක්ෂණ චාරිකාවකට එක්වෙමිනුයි. සියඹලාපිටිය මහතා එහිදී නිලධාරීන් සමග සාකච්ඡාවකට ද එක් වුණා. සේවක ගැටළු සම්බන්ධයෙන් වෘත්තීය සමිති මෙහිදී රාජ්‍ය අමාත්‍යවරයා වෙත කරුණු ඉදිරිපත් කළා. පසුගිය සමයෙහි රාජ්‍ය ආදායම කඩා වැටීමට හිටපු ජනාධිපති ලේකම්, මුදල් අමාත්‍යාංශ ලේකම්, කැබිනට් මණ්ඩලය සහ පාර්ලිමේන්තුව වගකිව යුතු බව ඔවුන් ප්‍රකාශ කළා. පසුගිය සමයේ තම දෙපාර්තමේන්තුවේ ගැටළු සාකච්ඡා කිරීමට අමාත්‍යාංශ ලේකම්වරයා සාකච්ඡාවක් හෝ ලබා නොදුන් බව වෘත්තීය සමිති නියෝජිතයන් පෙන්වා දුන්නා. මෙහිදී රාජ්‍ය අමාත්‍යවරයා ප්‍රකාශ කළේ දැනට තිබෙන තත්ත්වයෙන් රට ඔසවා තැබීම පහසු කාර්යක් නොවන බවයි. එහෙත් ඊට විසදුම් සෙවීම සියලු දෙනාගේ යුතුකම බව  ඒ මහතා පෙන්වා දුන්නා.   ", "URL": "https://www.itnnews.lk/2023/10/05/436635/", "Category": "දේශීය පුවත්", "Parent URL": null}