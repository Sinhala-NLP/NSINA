{"Source": "ITN news", "Timestamp": "ජනවාරි 2, 2022 11:53", "Headline": "සිතුල්පව්ව රාජමහා විහාරස්ථානයේ විශේෂ ආශිර්වාද පූජාව ජනපති සහභාගීත්වයෙන්", "News Content": "ඓතිහාසික සිතුල්පව්ව රජමහා විහාරස්ථානයේ ඊයේ පැවති විශේෂ ආශිර්වාද පූජාවට ජනාධිපති ගෝඨාභය රාජපක්ෂ මැතිතුමා ද එක්වුණා. සිතුල්පව්ව රජමහා විහාරස්ථානයට පැමිණි ජනාධිපතිතුමා ධාතු මන්දිරය වැද ආශිර්වාද ලබාගැනීමෙන් අනතුරුව විහාරාධිපති පූජ්‍ය මැටරඹ හේමරතන ස්වාමීන් වහන්සේ ඇතුළු මහා සංඝරත්නය බැහැදැක කෙටි පිළිසදරක නිරත වුණා. ඓතිහාසික සිතුල්පව්ව රජමහා විහාරස්ථානය පූජා භූමියක් බවට පැවරීමේ සන්නස් පත්‍රය බුද්ධ ශාසන අමාත්‍යාංශයේ ලේකම් මහාචාර්ය කපිල ගුණවර්ධන මහතා ප්‍රකාශයට පත්කිරීමෙන් පසු ජනාධිපතිතුමා පූජ්‍ය මැටරඹ හේමරතන ස්වාමීන් වහන්සේ වෙත එය පිළිගැන්වූවා. සිතුල්පව්ව රජමහා විහාරය අවට විහාරස්ථාන 4 ක් පූජා භූමි බවට පත්කළ බව දැනුම් දෙන නිදහස් දීමනා පත්‍රය ජනාධිපතිතුමා ඇතුළු මැති ඇමතිවරුන් එම විහාරස්ථානවල විහාරාධිපති ස්වාමීන් වහන්සේ වෙත පිළිගැන්වූවා. අනුශාසනාවක් කළ පූජ්‍ය මැටරඹ හේමරත්න ස්වාමීන් වහන්සේ පැවසුවේ සෞභාග්‍ය යේ දැක්ම වැඩසටහන නිවැරදි වැඩපිළිවෙලක් වන අතර එය සාර්ථක කර ගැනීමට හැකිවුවහොත් ඉදිරි පරපුරට ප්‍රතිඵල අත්විදීමට හැකි බවයි.  කුමන හොද දේ කළද ඊට අකුල් හෙලන විදේශ මුදල් මත යැපෙන පිරිසක් රට තුළ සිටින බවද උන්වහන්සේ පෙන්වා දුන්නා. වස විසෙන් තොර ආහාර වේලක් ලබාදී නිරෝගී පරපුරක් බිහිකිරීමට ජනාධිපතිතුමා ගෙන යන වැඩපිළිවෙලට ද ඔවුන් අකුල් හෙළන බවයි පූජ්‍ය මැටරඹ හේමරතන ස්වාමීන් වහන්සේ කියාසිටියේ. සිතුපව්ව රජමහා විහාරස්ථානයට පැමිණෙන මාර්ගයේ ඉදිකිරීමට යෝජිත වාහල්කඩ සඳහා මුල්ගල තැබීම චමල් රාජපක්ෂ සහ මහින්ද අමරවීර යන අමාත්‍යවරුන්ගේ ද රාජ්‍ය අමාත්‍ය ඩී වී චානක යන මහත්වරුන්ගේ ප්‍රධානත්වයෙන් සිදුකෙරුණා. ජනාධිපතිතුමා සහ අමාත්‍ය නාමල් රාජපක්ෂ මහතා ද එම අවස්ථාවට එක්ව සිටියා.  මැතිඇමතිවරුන් සහ රාජ්‍ය නිලධාරීන් මෙන්ම ආරක්ෂක අංශ ප්‍රධානීන්ද මෙම අවස්ථාවට එක්වුනෘ.   ", "URL": "https://www.itnnews.lk/2023/10/05/386226/", "Category": "Breaking News,දේශීය පුවත්", "Parent URL": null}