{"Source": "ITN news", "Timestamp": "පෙබරවාරි 4, 2023 12:22", "Headline": "75 වන ජාතික නිදහස් දිනය අභිමානවත්ව සැමරේ", "News Content": "නමෝ නමෝ මාතා සියවසට පියවරක් යන තේමාවෙන් මෙරට 75වන ජාතික නිදහස්දින සැමරුම අද පෙරවරුවේ ආරම්භ කෙරුණා. නිදහස් දින සැමරුම සිදු කෙරුණේ ජනාධිපති රනිල් වික්‍රමසිංහ මහතාගේ ප්‍රධානත්වයෙන්. 75 වන ජාතික නිදහස් දින සැමරුම් උත්සවය අද උදෑසන 7.30ට පමණ ගාලු මුවදොරදී ආරම්භ වුණා. ප්‍රථමයෙන් සිදුවූයේ ආරාධිත අමුත්තන්ගේ සම්ප්‍රාප්තියයි. ත්‍රිවිධ හමුදාපතිවරුන් , ආරක්ෂක ලේකම්වරයා හා අගවිනිසුරුවරයා උත්සවය සඳහා එක්වුණා. අග්‍රාමාත්‍ය දිනේෂ් ගුණවර්ධන මහතාගේ සම්ප්‍රාප්තිය සිදුවූයේ ඉන් අනතුරුවයි. ජනාධිපති රනිල් වික්‍රමසිංහ මහතා අශ්වාරෝහකයන් පෙරටු කොටගත් අලංකාර රථ පෙරහැරකින් නිදහස් උළෙලට එක්වුණා. නිදහස් දින උත්සවයේ කටයුතු ආරම්භ වූයේ ජය සක්හඩ මැද ජනාධිපතිවරයා ජාතික ධජය එසවීමත් සමඟයි. අනතුරුව පාසල් දරුවන් ජයමංගල ගාථා ගයමින් ආශිර්වාද පළකලා. ඉන් අනතුරුව රට වෙනුවෙන් දිවි පිදූ විරුවන් සිහි කිරීම  සඳහා විනාඩි දෙකක නිහැඩියාවක් ආරක්ෂා කළා. අභිමානවත් 75 වන නිදහස් උළෙල සදහා ආරාධිතයන් රැසක් එක්ව සිටි අතර පොදු රාජ්‍ය මණ්ඩලීය මහලේකම් පැට්‍රීෂියා ස්කොට්ලන්ඩ්  , ජපාන විදේශ රාජ්‍ය අමාත්‍ය ටාකි ෂුන්කේ යන මහත්ම මහත්මීන් මෙන්ම ඉන්දියාව,පාකිස්ථානය ,ඉතාලිය , නයිජීරියාව, බංග්ලාදේශය ඇතුලු රටවල් රැසක රාජ්‍ය තාන්ත්‍රිකයින් ඒ අතර වුණා. අනතුරුව ජනාධිපතිවරයා වෙත ජනාධිපති සම්මාන ආචාර වෙඩි මුර පැවැත්වුණා. ත්‍රිවිධ හමුදාව ,පොලිසිය ඇතුළු ආරක්ෂක අංශ සහභාගී වූ ආචාර පෙළපාලිය ගමන් ආරම්භ කළා. ඒ සඳහා ආරක්ෂක අංශ සාමාජිකයන් 6410 දෙනෙකු මෙන්ම සන්නද්ධ රථ රැසක් එක්කර තිබුණා. ත්‍රිවිධ හමුදා රථ පෙළපාලිය ආරම්භ කරමින් පෙරමුණේ ගමන් කළේ විශ්‍රාමික ත්‍රිවිධ හමුදා නිලධාරීන් හා යුද්ධයේදී ආබාධයට ලක්වු රණවිරුවනුයි. එමෙන්ම ත්‍රිවිධ හමුදාව දේශීයව නිෂ්පාදනය කළ සන්නද්ධ රථ මෙන්ම යුද උපකරණ ප්‍රදර්ශනයට එක්කර තිබීම විශේෂත්වයක්. ඉන් අනතුරුවයි නිදහස් දින සැමරුම වර්ණවත් කරමින් ගුවන් හමුදා සන්දර්ශනය පැවැත්වුණේ. ආචාර පෙළපාලිය හා සන්නද්ධ රථ පෙළපාලිය අවසානයේ පැවති සාම්ප්‍රදායික පැරෂුට් සන්දර්ශනය ගාලු මුවදොර අහස්කුසට අභිමානයක් එක්කළා.     ", "URL": "https://www.itnnews.lk/2023/10/05/459166/", "Category": "Breaking News,දේශීය පුවත්", "Parent URL": null}