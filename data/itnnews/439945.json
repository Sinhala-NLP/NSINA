{"Source": "ITN news", "Timestamp": "அக்டோபர் 11, 2022 11:16", "Headline": "முதல் 9 மாதங்களுக்குள் 700,000 கடவுச்சீட்டுக்கள் விநியோகம்..", "News Content": "இந்த வருடத்தின் முதல் ஒன்பது மாதங்களில், 7 இலட்சத்து 733 கடவுச்சீட்டுகளை வழங்கியுள்ளதாக குடிவரவு மற்றும் குடியகல்வு திணைக்களத்தின் பிரதி கட்டுப்பாட்டாளர் பியுமி பண்டார தெரிவித்துள்ளார். இந்த ஆண்டு ஜனவரி முதல் செப்டம்பர் வரையில்,ஆண்கள் 4 இலட்சத்து 9 ஆயிரத்து 919 பேரும், 2 இலட்சத்து 90 ஆயிரத்து 814 பெண்களும் கடவுச்சீட்டை பெற்றுள்ளனர். அதிகபட்சமாக ஆகஸ்ட் மாதத்தில் 1 இலட்சத்து 15 ஆயிரத்து 286 கடவுச்சீட்டுக்கள் வழங்கப்பட்டுள்ளன எனவும் பியுமி பண்டார குறிப்பிட்டுள்ளார். திணைக்களத்தின் புள்ளிவிபரங்களின்படி, 2021 ஆம் ஆண்டில் 3 இலட்சத்து 92 ஆயிரத்து 32 கடவுச்சீட்டுகள் வழங்கப்பட்டுள்ளன. இந்த ஆண்டில் கடவுச்சீட்டுக்கான விண்ணப்பதாரர்களின் எண்ணிக்கை கணிசமாக அதிகரித்துள்ளதாகவும் பிரதி கட்டுப்பாட்டாளர் தெரிவித்துள்ளார். இதற்கிடையில், இந்த ஆண்டு 2 இலட்சத்து 40 ஆயிரத்துக்கும் மேற்பட்டோர். வெளிநாடுகளில் தொழில் வாய்ப்புக்காக பதிவு செய்துள்ளனர். கடந்த 8 ஆம் திகதி சனிக்கிழமை 2 இலட்சத்து 41 ஆயிரத்து 34 பேர் வெளிநாட்டு வேலைவாய்ப்புக்காக பதிவு செய்துள்ளதாக தொழில் மற்றும் வெளிநாட்டு வேலைவாய்ப்பு அமைச்சர் மனுஷ நாணயக்கார தெரிவித்துள்ளார். மத்திய கிழக்கு நாடுகளுக்கு மேலதிகமாக ஜப்பான், தென் கொரியா மற்றும் மலேசியா போன்ற நாடுகளில் இலங்கையர்களுக்கு அதிக சம்பளத்துடன் கூடிய தொழில்வாய்ப்புக்களை வழங்குவதற்கு சர்வதேச ரீதியில் நடவடிக்கை எடுத்துவருவதாகவும் அமைச்சர் குறிப்பிட்டுள்ளார். உத்தியோகபூர்வ வழிகள் மூலம் இலங்கைக்கு அனுப்பப்பட்ட வெளிநாட்டு கையிருப்பில் கடந்த மாதம் அதிகரிப்பு ஏற்பட்டுள்ளதாகவும் அமைச்சர் கூறியுள்ளார். இலங்கை மத்திய வங்கி வெளியிட்டுள்ள தரவுகளின்படி, ஆகஸ்ட் மாதத்தில் 325 மில்லியன் அமெரிக்க டொலர்களாக இருந்த தொழிலாளர்களின் வரவு செப்டெம்பர் மாதத்தில் 359 மில்லியன் அமெரிக்க டொலர்களாக அதிகரித்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/439945/", "Category": "Breaking News,தேசிய செய்திகள்", "Parent URL": null}