{"Source": "ITN news", "Timestamp": "ජූනි 18, 2022 16:56", "Headline": "ජනතාව අනුරාධපුර තෙල් ගබඩාව වටලයි (VIDEO)", "News Content": "පිරවුම්හල්වලින් ඉන්ධන නිකුත් නොකර ඒවා සඟවා තබා ඇති බවට චෝදනා කරමින් ජනතාව අනුරාධපුර ඛණිජතෙල් නීතිගත සංස්ථා තොග ගබඩාව අද පෙරවරුවේ වැටලීමට ක්‍රියා කළා. අනුරාධපුර නගරයේ ඉන්ධන පිරවුම්හල්වලින් අඛණ්ඩව ඉන්ධන නිකුත් නොකර ඒවා සඟවා තබා ඇති බවටයි විරෝධතාකරුවන් චෝදනා කළේ. තමන් දින ගණනාවක් ඉන්ධන පිරවුම්හල්වල රැදී සිටියද හිස් අතින් යළි නිවෙස් බලා යාමට සිදුව තිබෙන බව ඔවුන් ප්‍රකාශ කරනවා. පොලිසිය හා ඛණිජතෙල් නීතිගත සංස්ථාවේ අනුරාධපුර දිස්ත්‍රික් නිලධාරීන්ගේ මැදිහත් වීමෙන් විරෝධතාකරුවන් යළි ඉන්ධන පිරවුම්හල් වෙත යොමු කිරීමට ක්‍රියා කෙරුණා. විරෝධතාකරුවන්ගේ ඉල්ලීම මත ඉන්ධන පිරවුම්හලේ බවුසර සහ භූගත ටැංකි පරික්ෂා කෙරුණා. එහිදී එක් භූගත ඉන්ධන ටැංකියක පෙට්‍රල් ලීටර් 600ක් පමණ පවතින බව තහවුරු කර ගැනුණා. අනතුරුව ඒවා වාහන වෙත නිකුත් කිරීමටයි පිරවුම්හලේ කළමනාකාරීත්වය පියවර ගත්තේ. පිරවුම්හලේ සේවකයන් කියා සිටියේ අනුරාධපුර සෞඛ්‍ය කාර්ය මණ්ඩලවල ප්‍රයෝජනය සදහා මෙම ඉන්ධන ප්‍රමාණය නිකුත් නොකර තබාගෙන සිටි බවයි.  ආරක්ෂාව වෙනුවෙන් පොලිසිය හා යුද හමුදාව යොදවා තිබුණා.     ", "URL": "https://www.itnnews.lk/2023/10/05/417707/", "Category": "දේශීය පුවත්", "Parent URL": null}