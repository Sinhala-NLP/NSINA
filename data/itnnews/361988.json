{"Source": "ITN news", "Timestamp": "සැප්තැම්බර් 12, 2021 18:19", "Headline": "ව්‍යාපාරිකයෙකුගේ ඝාතනය සම්බන්ධයෙන් ඔහුගේ පුත්‍රයා අත්අඩංගුවට", "News Content": "2017 වසරේ දී ඝාතනය කෙරුණු ෂබීර් අබ්බාස් ගුලන් හුසේන් නැමති ව්‍යාපාරිකයාගේ මරණය සම්බන්ධයෙන් සිදු කෙරුණු දීර්ඝ විමර්ශනයකින් පසු ඔහුගේ පුත්‍රයා අත්අඩංගුවට ගැනීමට අපරාධ පරීක්ෂණ දෙපාර්තමේන්තුව සමත් වුණා. 2017 වසරේ ජුනි මස නව වනදා ඇඩොන් එක්ස්පෝ පෞද්ගලික සමාගම ඇතුලු සමාගම් නවයක හිමිකරුවෙකු වන ෂබීර් අබ්බාස් ගුලන් හුසේන් නැමති අයගේ මරණය සැක සහිත බවට අපරාධ පරීක්ෂණ දෙපාර්තමේන්තුවට පැමිණිල්ලක් යොමු වුණා. කාර්යාලයේ දී මෙම ව්‍යාපාරිකයා මිය ගොස් තිබූ අතර පසුව සිදු කෙරුණු විමර්ශනවලදී අනාවරණය වූයේ ගෙල සිර කිරීමෙන් මෙම ඝාතනය සිදු කර ඇති බවයි. සිද්ධිය සම්බන්ධයෙන් සැකපිට වයස අවුරුදු 37 ක් වූ මරණකරුගේ බාල පුත්‍රයා අත්අඩංගුවට ගැනීමට අපරාධ පරීක්ෂණ දෙපාර්තමේන්තුව ඊයේ කටයුතු කළා. ස්වභාවික මරණයක් ලෙස හැගවෙන පරිදි සූක්ෂම ලෙස මෙම ඝාතනය සැලසුම් කර තිබුණා. සැකකරු අද දින කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් පසුව ලබන 17 වනදා තෙක් රක්ෂිත බන්ධනාගාරගත කෙරුණා.   ", "URL": "https://www.itnnews.lk/2023/10/05/361988/", "Category": "දේශීය පුවත්", "Parent URL": null}