{"Source": "ITN news", "Timestamp": "டிசம்பர் 15, 2022 12:40", "Headline": "நாட்டிலுள்ள மகளிர் பாடசாலைகளை இலக்கு வைத்து ஐஸ் போதைப்பொருள் வர்த்தகம்..", "News Content": "பாடசாலை மாணவர்கள் மத்தியில் ஐஸ் போதைப்பொருள் பாவனை அதிகரித்துள்ளமை கடந்த சில நாட்களாக பேசுபொருளாக மாறியுள்ளது. போதைப்பொருளின் பிரதான இலக்காக பாடசாலை மாணவர்களே குறிவைக்கப்பட்டுள்ளனர். இதனால் தமது பிள்ளைகளின் செயற்பாடுகள் தொடர்பில் பெற்றோர் மிகுந்த அவதானம் செலுத்த வேண்டுமென தேசிய அபாயகர ஒளடதங்கள் கட்டுப்பாட்டு சபை வலியுறுத்தியுள்ளது. பிள்ளைகளின் அன்றாட செயற்பாடுகள், அவர்களது பழக்க வழக்கங்கள் மற்றும் அவர்களிடம் ஏற்படும் திடீர் மாற்றங்கள் குறித்து பெற்றோர் விசேட கவனம் செலுத்த வேண்டுமென தேசிய அபாயகர ஒளடதங்கள் கட்டுப்பாட்டு சபையின் தலைவர் ஷாக்ய நாணயக்கார தெரிவித்துள்ளார். ஐஸ் போதைப்பொருள் பாவனையில் மாணவர்களை விட மாணவிகளே பிரதானமாக குறிவைக்கப்பட்டுள்ளனர். கொழும்பிலுள்ள இரண்டு பாடசாலைகளை சேர்ந்த 14 மற்றும் 16 வயது மாணவிகள் ஐஸ் போதை பாவனையினால் தங்களுக்குள் ஏற்பட்ட மாற்றங்களை அண்மையில் ஊடகங்களுக்கும் தெரிவித்திருந்தனர். ஐஸ் போதைப்பொருள் விற்பனையாளர்கள் நாட்டிலுள்ள மகளிர் பாடசாலைகளின் மாணவர்களை இலக்காக வைத்தே செயற்படுவதாகவும் தெரியவந்துள்ளது. அவர்கள் மறைமுக வலைப்பின்னலை அமைத்து போதைப்பொருளை விநியோகிக்கின்றனர். ஐஸ் போதைப்பொருளை பயன்படுத்துவன் மூலம் பசியின்மை மற்றும் தூக்கமின்மை போன்றவை ஏற்படும். தொடர்ந்தும் ஐஸ் போதைப்பொருளை பயன்படுத்தும்போது ஞாபக மறதி ஏற்படும். ஒரு விடயத்தில் கவனம் செலுத்த முடியாத நிலை உருவாகும். உடல் மெலிந்து சோர்வு தன்மை ஏற்படும். இவ்வாறான அறிகுறிகள் பிள்ளைகள் மத்தியில் காணப்பட்டால் பெற்றோர்கள் கவனம் செலுத்துமாறு தேசிய அபாயகர ஒளடதங்கள் கட்டுப்பாட்டு சபை வலியுறுத்தியுள்ளது. இதேவேளை மட்டக்களப்பிலுள்ள பாடசாலை மாணவர்களின் புத்தக பைகளை சோதனையிடும் நடவடிக்கை இன்று இடம்பெற்றது. பொலிஸார் மாணவர்களின் புத்தக பைகளை சோதனையிட்டுள்ளனர். ", "URL": "https://www.itnnews.lk/2023/10/05/450400/", "Category": "Breaking News,தேசிய செய்திகள்", "Parent URL": null}