{"Source": "ITN news", "Timestamp": "අගෝස්තු 27, 2022 11:50", "Headline": "අක්‍රීය වූ නොරොච්චෝලේ පළමු ජනන යන්ත්‍රය යළිත් ජාතික පද්ධතියට", "News Content": "හදිසියේ අක්‍රීය වු නොරොච්චෝලේ තාප විදුලි බලාගාරයේ පළමු ජනන යන්ත්‍රය යළි ජාතික පද්ධතිය හා එක් කළ බව ලංකා විදුලිබල මණ්ඩලය සඳහන් කරනවා. අක්‍රීය වු නොරොච්චෝලේ තාප විදුලි බලාගාරයේ පළමු ජනන යන්ත්‍රය යළි ක්‍රියාත්මක කිරීමත් සමඟ මෙගාවොට් 300ක විදුලි ධාරිතාවක් ඊයේ පස්වරුවේ සිට ජාතික පද්ධතියට එක්කළ බවයි විදුලිබල මණ්ඩලය සඳහන් කළේ. පළමු ජනන යන්ත්‍රය අක්‍රීය වීම සහ දෙවන ජනන යන්ත්‍රය අලුත්වැඩියා කිරීම හේතුවෙන් පසුගිය 15 වනදා සිට මේ දක්වා දිනකට පැය තුනක කාලයක් විදුලි කප්පාදුව සිදු කෙරුණා. ඒ අනුව අද සහ හෙට දිනයේදී පැය තුනක කාලයක් විදුලිය කප්පාදු කරන බව විදුලිබල මණ්ඩලය ඊයේ නිවේදනය කළේ. නොරොච්චෝලේ බලාගාරයට ගල් අඟුරු ලබා ගැනීමට පළකර තිබු ටෙන්ඩරය මගින් අවම ලංසු ඉදිරිපත් කළ සමාගමට එම කොන්ත්‍රාත්තුව ප්‍රධානය කළ බව අමාත්‍ය කංචන විජේසේකර මහතා ට්ව්ටර් සටහනක් තබමින් ප්‍රකාශ කරනවා. රජයේ ප්‍රසම්පාදන ක්‍රියාවලිය අනුව තාක්ෂණික සහ ප්‍රසම්පාදන ඇගයීම් කමිටුවල නිර්දේශ මත එය සිදු කළ බවයි අමාත්‍යවරයා ප්‍රකාශ කරන්නේ. මෙම ඇණවුම සඳහා මාස 06ක ණය සහන කාලයක් හිමිවන බවද එම ට්විටර් පණිවුඩයේ සඳහන්. මේ වන විට පිරවුම්හල් රැසක් ඉන්ධන නොමැතිව වසා දමා තිබෙනවා. දිවයින පුරා ඇති  ඉන්ධන පිරවුම් හල් 1150ක පමණ ප්‍රමාණයෙන් දිනපතා ‪200 – 300 ක් අතර ප්‍රමාණයක් ඉන්ධන නොමැති කමෙන් වස දමන බවයි ඉන්ධන පිරවුම්හල් හිමියන්ගේ සංගමය සඳහන් කළේ. මේ වන විට ඇතැමි පිරවුම්හල් අසල නැවතත් පෝලිම් ඇති වීමේ තත්ත්වයක් මේ වන විට දක්නට ලැබෙනවා. මේ අතර දීර්ඝ කාලයක් වසා දමා තිබූ සපුගස්කන්ද තෙල් පිරිපහදුවට බොරතෙල් ලැබීම හේතුවෙන් නැවත එහි නිෂ්පාදන කටයුතු ආරම්භ කර තිබෙනවා. පිරිපහදුව අඛණ්ඩව පවත්වා ගෙන යාමට කටයුතු කරන්නේ නම් ඉන්ධන හිඟයකින් තොරව රටට ලබා දිය හැකි බවයි එහි පොදු ජන ප්‍රගතිශීලී සේවක සංගමය සඳහන් කරන්නේ.     ", "URL": "https://www.itnnews.lk/2023/10/05/431431/", "Category": "Breaking News,දේශීය පුවත්", "Parent URL": null}