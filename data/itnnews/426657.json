{"Source": "ITN news", "Timestamp": "ஆகஸ்ட் 3, 2022 12:18", "Headline": "நாட்டை நெருக்கடி நிலையிலிருந்து மீட்பதற்கு சகலரும் ஒன்றிணையுமாறு ஜனாதிபதி அழைப்பு…", "News Content": "9வது பாராளுமன்றத்தின் மூன்றாவது அமர்வு இன்றைய தினம் ஜனாதிபதி ரணில் விக்ரமசிங்க தலைமையில் ஆரம்பமானது. இன்று காலை 10.30 மணிக்கு ஜனாதிபதி ரணில் விக்ரமசிங்கவின் சிம்மாசன உரை இடம்பெற்றது. பாராளுமன்ற அமர்வுகள் ஆரம்பிப்பதற்கு முன்னர் ஜனாதிபதியின் பாராளுமன்ற வருகை தொடர்பான எளிமையான நிகழ்வுகள் ஒழுங்குசெய்யப்பட்டிருந்தன. செலவுகளை மட்டுப்படுத்தி நிகழ்வுகளை முன்னெடுக்குமாறு ஜனாதிபதி ஆலோசனை வழங்கியிருந்த நிலையில், முப்படையினரின் மரியாதை அணிவகுப்பு இடம்பெற்றது. ஜனாதிபதி கொடி ஏற்றப்படாமல், தேசிய கொடி மாத்திரம் ஏற்றப்பட்டு, ஜனாதிபதி பாராளுமன்ற நுழைவாயிலை நெருங்கும்போது ஜயமங்கல கீதம் இசைக்கப்பட்டது. அதனைத்தொடர்ந்து 10.25 மணிக்கு பாராளுமன்ற கோர மணி ஒலிக்கப்பட்டு 10.30 மணியளவில் இலங்கை ஜனநாயக சோசலிச குடியரசின் 8வது நிறைவேற்று அதிகாரம் கொண்ட ஜனாதிபதி ரணில் விக்ரமசிங்க பாராளுமன்ற கர்ப்பப்பீடத்திற்கு படைக்கள சேவிதர் செங்கோலை ஏந்தி முன்செல்ல, அழைத்துவரப்பட்டார். அதனைத்தொடர்ந்து ஜனாதிபதி சிம்மாசனத்தில் அமர்ந்த நிலையில், அரசாங்கத்தின் கொள்கை பிரகடன உரையை நிகழ்த்தினார். கடந்த கால விடயங்களை மறந்து, சர்வகட்சி அரசாங்கத்துடன் இணையுமாறு ஜனாதிபதி சகல கட்சிகளுக்கும் அழைப்பு விடுத்தார். தேசிய பொருளாதார கொள்கை ஆரம்பிக்கப்படவுள்ளதாகவும், அதன்போது ஜனாதிபதி ரணில் விக்ரமசிங்க சுட்டிக்காட்டியுள்ளார். உலகில் எந்த நாடுகளும் இலங்கையுடன் எதிரி நாடுகள் அல்லவெனவும், நாட்டின் எதிர்காலத்தை சுபீட்சமாக மாற்றுவதற்கு தான் தயாராக உள்ளதாகவும், அதற்காக உலக நாடுகளுடன் இணைந்துசெயற்பட தயாராக உள்ளதாகவும் ஜனாதிபதி ரணில் விக்ரமசிங்க குறிப்பிட்டார். நாட்டின் கட்டமைப்பில் பாரிய மாற்றங்கள் தேவையென குறிப்பிட்டே போராட்டங்கள் முன்னெடுக்கப்பட்டதாகவும், ஆகவே அரசியல் ரீதியான மறுசீரமைப்புக்கள் தேவையெனவும் சுட்டிக்காட்டிய ஜனாதிபதி, நாட்டின் ஒருசில பகுதிகளில் இடம்பெற்ற ஆர்ப்பாட்டங்கள் பின்னர் காலி முகத்திடலை கேந்திரமாக கொண்டு இடம்பெற்றதாகவும் சுட்டிக்காட்டினார். அமைதிவழியாக போராடும் ஆர்ப்பாட்டக்காரர்களை பாதுகாப்பதற்கும், அவர்கள் தொடர்பான நலன்புரி நடவடிக்கைகளுக்காக விசேட பணியகமொன்றை ஸ்தாபிக்க நடவடிக்கை எடுக்கவுள்ளதாகவும் ஜனாதிபதி குறிப்பிட்டார். சட்டத்திற்கு புறம்பாக முன்னெடுக்கப்படும் செயற்பாடுள் தொடர்பில் சட்ட நடவடிக்கை எடுக்கப்படுமெனவும் ஜனாதிபதி குறிப்பிட்டார். நாட்டின் எதிர்கால திட்டங்கள், தான் ஜனாதிபதியாக பொறுப்பேற்றதன் பின்னணி, நாட்டில் ஏற்பட்டுள்ள நெருக்கடி நிலை உள்ளிட்ட பல்வேறு விடயங்களை ஜனாதிபதி அதன்போது தெளிவுப்படுத்தினார். யுக்ரேன் யுத்தம், கொவிட் நிலைமை உள்ளிட்ட காரணங்களினால் நாட்டின் பொருளாதாரம் பாதிக்கப்பட்டதாகவும் சுட்டிக்காட்டிய ஜனாதிபதி, இந்திய அரசாங்கம் இலங்கைக்கு வழங்கிய ஒத்துழைப்பு குறித்து நன்றி தெரிவித்தார். இலங்கை மக்கள் சார்பாக, இந்திய பிரதமர் நரேந்த்ர மோதி தலைமையிலான இந்திய அரசாங்கத்திற்கு விசேடமாக நன்றி தெரிவிப்பதாக ஜனாதிபதி ரணில் விக்ரமசிங்க குறிப்பிட்டார். நாட்டில் ஏற்பட்டிருந்த அரசியல் நெருக்கடியின்போது நாட்டின் நலன் கருதியும், மக்களின் நலன் கருதியும் தலைமைத்துவத்தை ஏற்றுக்கொண்டதாகவும், இருண்ட யுகம் தொடர்பில் விமர்சிப்பதை விட, தன்னால் முடிந்த ஒளியை ஏற்றுவதற்கு முன்வந்ததாக ஜனாதிபதி குறிப்பிட்டார். எதிர்காலத்திற்கு பொருத்தமான பொருளாதார முறைகளை திட்டமிடுவது குறித்தும் ஜனாதிபதி அரசாங்கத்தின் கொள்கை பிரகடன சிம்மாசன உரையின்போது தெரிவித்தார். சுற்றுலாத்துறையை மேம்படுத்துவதற்கான திட்டங்கள் வகுக்கப்படுமெனவும், அதற்கான ஏற்பாடுகள் முன்னெடுக்கப்பட்டுள்ளதாகவும், அரச காணிகளில் தங்கியுள்ளவர்களுக்கு காணி உரிமை வழங்கப்படுவதோடு, அரச தொடர்மாடி குடியிருப்புக்களில் தங்கியிருப்பவர்களுக்கு வீட்டு உறுதிப்பத்திரம் வழங்கப்படுமென ஜனாதிபதி குறிப்பிட்டார். மலையக மக்களின் பிரச்சினைளை தீர்ப்பதற்கான வேலைத்திட்டமொன்றை முன்னெடுக்கவுள்ளதாகவும், பொருளாதாரத்தை ஸ்திரப்படுத்தும் செயற்பாடுகளின்போது சமூகத்தில் வறுமைக்கோட்டின் கீழ் உள்ள குறைந்த வரப்பிரசாதங்களை பெறும் நபர்கள் தொடர்பில் கூடுதல் கவனம் செலுத்தப்படுமெனவும், நாட்டில் தொழில் முயற்சியாளர்களின் திறனை மேம்படுத்தி, அவர்களுக்கான வாய்ப்பு ஏற்படுத்திக்கொடுக்கப்படுமெனவும் ஜனாதிபதி ரணில் விக்ரமசிங்க தெரிவித்துள்ளார். ஜனாதிபதி ரணில் விக்ரமசிங்கவின் சிம்மாசன உரையை தொடர்ந்து பாராளுமன்றத்தை ஒத்திவைப்பது தொடர்பான யோசனையை சபை முதல்வர் சுசில் பிரேம ஜயந்த் முன்வைத்தார். அதனடிப்படையில் பாராளுமன்றம் எதிர்வரும் 9ம் திகதி பிற்பகல் 01.00 மணி வரை ஒத்திவைக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/426657/", "Category": "Breaking News,தேசிய செய்திகள்,முதன்மை செய்தி", "Parent URL": null}