{"Source": "ITN news", "Timestamp": "ජූලි 1, 2021 18:27", "Headline": "කාබනික පොහොර තීරණය ආපස්සට ගන්න එපා – ගොවීන්ගෙන් ජනපතිට ඉල්ලීමක්", "News Content": "ශ්‍රී ලංකා ජාතික ගොවි සංවිධාන බලමණ්ඩල දිස්ත්‍රික් ගොවි නියේජිත හමුව ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් ජනාධිපති කාර්යාලයේ දී පැවැත්වුණා. කාබනික පොහොර භාවිතයට යොමුවීමෙන් පසු රජය ක්‍රියාත්මක කිරීමට අපේක්ෂිත වැඩපිළිවෙළ ජනාධිපතිතුමා මෙහිදී පැහැදිලි කළා. මෙය හදිස්සියේ ගත් තීරණයක් නොවන අතර සෞභාග්‍යයේ දැක්ම ප්‍රතිපත්ති ප්‍රකාශයෙන් ලබාදුන් පොරොන්දුවක් බවයි ජනාධිපතිතුමා පෙන්වා දුන්නේ. සමස්ත ලෝකයේම නව ප්‍රවණතාවක් ලෙස ගැනෙන කාබනික පොහොර භාවිතය කෘෂි ආර්ථිකයේ නව මාවතකට ගෙනයාමක් බවයි ජනාධිපතිතුමා අවධාරණය කළේ. පසුගිය වසර 5 තුළ වගා කටයුතු අඩපණවී ඇති අතර වත්මන් ආණ්ඩුවේ ප්‍රතිපත්තිය වන්නේ කෘෂිකර්මාන්තය නගා සිටුවීමයි. වැඩපිළිවෙළ අඛණ්ඩව සහ සාර්ථකව ක්‍රියාත්මක කිරීමට වල්නාශක, කෘමිනාශක ඇතුළු කාබනික පොහොර අවශ්‍ය ප්‍රමාණය,රසායනික පොහොර ලබාදුන් ආකාරයට ගොවි ජනතාවට ලබාදෙන බව ජනාධිපතිතුමා ප්‍රකාශ කළා. පොහොර අවශ්‍යතාවෙ මෙරටදීම නිෂ්පාදනයට දේශීය ව්‍යවසායකයින්ට අවස්ථාව හිමිවනවා. ගොවීන්ට ද කාබනික පොහොර නිෂ්පාදනය කළ හැකි අතර ඒ සදහා වැයවන මුදල ලබාදීමට රජය සැළසුම්කර තිබෙනවා. පසුගිය ආණ්ඩුව සමයේ ඇණහිට තිබූ ගොවි රක්ෂණය අද සිට යළි ක්‍රියාත්මක කරමින් ගොවි රක්ෂණ සැළැස්ම ජනාධිපතිතුමා වෙත භාරදුන්නා. වැව් අමුණු / ඇළවේලි ප්‍රතිසංස්කරණය කිරීමේ ගිවිසුම්වලට එළඹීමේ දී ගොවි සංවිධානවලට ලක්ෂ 20 කට සීමාවී තිබූ කොන්ත්‍රාත් මුදල ලක්ෂ සියය දක්වා ඉහළ නැංවීමට ජනාධිපතිතුමාගේ අනුමැතිය හිමිවුණා.    ගොවි විශ්‍රාම වැටුප ඉහළ නැංවීමට රජයේ අවධානය යොමුව ඇති බවයි අමාත්‍ය මහින්දානන්ද අලුත්ගමගේ මහතා ප්‍රකාශ කළේ. ", "URL": "https://www.itnnews.lk/2023/10/05/346498/", "Category": "දේශීය පුවත්", "Parent URL": null}