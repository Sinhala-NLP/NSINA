{"Source": "ITN news", "Timestamp": "මැයි 24, 2023 10:36", "Headline": "මැණික් ගල් වීදුරු ගල් වුණ හැටි", "News Content": "මැණික් මිල දී ගන්නා මුවාවෙන් මහනුවර සහ කොළඹ මැණික් හා ස්වාර්ණාභරණ වෙළෙඳ සැල් තුනකට ගොස් රුපියල් ලක්ෂ 81 ක් වටිනා නිල් මැණික් තුනක් සොරාගත් පුද්ගලයින් දෙදෙනෙකු මහනුවර පොලීසියේ අපරාධ විමර්ශන අංශය මගින් මැණික් ගල් තුන ද සමඟ (22) පස්වරුවේ අත්අඩංගුවට ගෙන තිබෙනවා. සැකකරුවන් වෙළෙඳ සැල්වල විකිණීමට තිබූ නිල් මැණික්වල පෙනුමට සමාන ලෙස වීදුරු වලින් සකස් කළ ව්‍යාජ මැණික් ගල් තුනක් රැගෙන ගොස් ඉතා සූක්ෂම ලෙස ඒවා නියම මැණික් වලට මාරුකර තිබෙන බවයි පොලීස් පරීක්ෂණ මගින් අනාවරණය වුණේ. මහනුවර පේරාදෙණිය පාරේ පිහිටි මැණික් හා ස්වර්ණාභරණ වෙළෙඳසැලක හිමිකරු මැණික් මිලට ගැනීමට පැමිණි පුද්ගලයින් සම්බන්ධයෙන් මතුවූ සැකයක් මත විකිණීමට තිබූ නිල් මැණික් ගල් යළි පරීක්ෂා කිරීමේ දී එක් නිල් මැණිකක්\nමාරුකර තිබෙන බව දැන ඒ සම්බන්ධයෙන් මහනුවර පොලීසියට පැමිණිලි කර තිබෙනවා. අනෙක් වෙළෙඳ සැල් දෙකේ හිමිකරුවන් ගෙන්ද එවැනි සිද්ධියක් සම්බන්ධයෙන් පොලීසියට පැමිණිලි ලැබී තිබෙනවා. සැකකරුවන් අදාළ වෙළෙඳ සැල්වලට කතා කර මැණික් පිළිබඳ විස්තර විමසා ඔන්ලයින් මාර්ගයෙන් ඒවාහි ඡායාරූප ගෙන්වා ගෙන තිබෙනවා. එම ඡායාරූප උපයෝගි කරගෙන වීදුරු වලින් ව්‍යාජ මැණික් ගල් තුනක් සකස් කර තිබෙන සැකකරුවන් මැණික් මිලට ගන්නා මුවාවෙන් අදාළ වෙළෙඳ සැල් වලට ගොස් මැණක් ගල් පරීක්ෂා කරමින් සිටින අතරතුර ඒවා ව්‍යාජ ගල් වලට මාරුකර\nතිබෙන බව පොලිස් පරීක්ෂණ මගින් අනාවරණය වී තිබෙනවා. සැකකරුවන් පැමිණි වාහනය පිළිබඳව සී.සී.ටී.වී දර්ශන ඔස්සේ තොරතුරු අනාවරණය කරගත් පොලීසිය එහි රියදුරු ගෙන් ප්‍රශ්න කිරීමේ දී හෙළිව ඇත්තේ සැකකරුවන් කුලී පදනම මත එම වාහනය රැගෙන පැමිණ තිබෙන බවයි. රියදුරු ලබාදුන් තොරතුරු ඔස්සේ පරීක්ෂණ පැවැත්වූ පොලීසිය කොළඹ දී සැකකරුවන් අත්අඩංගුවට ගෙන තිබෙන අතර එම අවස්ථාවේ ඔවුන් සතුව තිබී එක් මැණික් ගලක් පොලීසිය සොයාගෙන තිබෙනවා. ", "URL": "https://www.itnnews.lk/2023/10/05/485766/", "Category": "දේශීය පුවත්", "Parent URL": null}