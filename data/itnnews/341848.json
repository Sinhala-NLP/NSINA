{"Source": "ITN news", "Timestamp": "ஜூன் 10, 2021 12:54", "Headline": "பொது சுகாதார பரிசோதகர் மீது தாக்குதல் நடத்திய நபரை கைதுசெய்ய விசாரணைகள் ஆரம்பம்", "News Content": "வவுனியா புனித சோலைப் பகுதியில் பொது சுகாதார பரிசோதகர் மீது தாக்குதல் நடத்திய நபரை கைதுசெய்வதற்கான விசாரணைகள் ஆரம்பிக்கப்பட்டுள்ளன. இதனிடையே பயணக்கட்டுப்பாட்டை மீறி செயற்பட்ட 1057 பேர் நேற்றைய தினத்தில் மாத்திரம் கைதுசெய்யப்பட்டுள்ளதாக பொலிசார் தெரிவித்துள்ளனர். வவுனியா புனித சோலைப் பிரதேசத்தில் முகக் கவசமின்றி மோட்டார் சைக்கிளில் பயணித்தவருக்கு பொது சுகாதார பரிசோதகர் ஒருவர் எச்சரிக்கை விடுத்த சந்தர்ப்பத்தில் தாக்குதல் இடம்பெற்றுள்ளது. சம்பவம் தொடர்பில் குறித்த பொது சுகாதார பரிசோதகர் வவுனியா பொலிசில் முறைப்பாடு செய்துள்ளார். இந்நிலையில் பயணக்கட்டுப்பாட்டை மீறும் வகையில் செயற்படுபவர்களை கைதுசெய்வதற்கான பணிகள் தொடர்ந்தும் முன்னெடுக்கப்பட்டுள்ளன. வாகனங்களில் பயணிப்பவர்கள் அனைவரும் பொலிசாரினால் சோதனைக்கு உட்படுத்தப்படுகின்றனர். மேல் மாகாணத்தை விட்டு வெளியேறும் 14 இடங்களில் விசேட சோதனை சாவடிகள் அமைக்கப்பட்டுள்ளதாக பொலிசார் தெரிவித்துள்ளனர். இதற்கமைய நேற்றைய தினம் தனிமைப்படுத்தல் சட்டத்தை மீறிய குற்றச்சாட்டில் 1057 பேர் கைதுசெய்யப்பட்டுள்ளனர். எதிர்வரும் வார இறுதியில் விசேட புலனாய்வு சோதனைகளும் நடைமுறைப்படுத்தப்படவுள்ளதாக பொலிசார் தெரிவிக்கின்றனர். ", "URL": "https://www.itnnews.lk/2023/10/05/341848/", "Category": "Breaking News,தேசிய செய்திகள்", "Parent URL": null}