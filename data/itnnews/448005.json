{"Source": "ITN news", "Timestamp": "නොවැම්බර් 28, 2022 16:33", "Headline": "ඩයනාගේ මන්ත්‍රී ධුරයට එරෙහි පෙත්සමක් විභාගයට නියෝග", "News Content": "ඩයනා ගමගේ රාජ්‍ය අමාත්‍යවරියගේ මන්ත්‍රී ධුරය අහෝසි කරන්නැයි ඉල්ලා ගොනුකළ පෙත්සමක් විභාගයට ගැනීමට අභියාචනාධිකරණය නියෝග කළා. ඩයනා ගමගේ මහත්මියගේ පාර්ලිමේන්තු මන්ත්‍රී ධුරය අහෝසි කිරීමේ රීට් ආඥාවක් නිකුත් කරන ලෙස ඉල්ලා සමාජ ක්‍රියාකාරිකයෙකු වන ඔෂල හේරත් යන අය මෙම පෙත්සම ගොනුකර තිබෙනවා. එය විභාගයට ගත් අවස්ථාවේ පෙත්සම්කරු වෙනුවෙන් පෙනී සිටි නීතීඥවරයා කියා සිටියේ ඩයනා ගමගේ මහත්මිය බ්‍රිතාන්‍ය පුරවැසියෙකු බවට පොලිස් විමර්ශනවලදී හෙළිවී ඇති බවයි. ආගමන විගමන පාලක ද ඊට අදාළ ප්‍රකාශයක් සිදුකර ඇති බවයි ඔහු පැවසුවේ. ඒ අනුව ඩයනා ගමගේ මහත්මිය ඇතුළු වග උත්තරකරුවන්ට දෙසැම්බර් 12 වනදා අධිකරණය හමුවේ කරුණු දක්වන ලෙස අභියාචනාධිකරණය නොතීසි නිකුත් කළා. ඇයගේ පුරවැසිභාවය සම්බන්ධ සියලු ලේඛන අධිකරණය ඉදිරිපත් කරන ලෙස ආගමන විගමන පාලකවරයාට ද නියෝග කෙරුණා. පෙත්සමේ වගඋත්තරකරුවෙකු ලෙස නම්කර සිටින සමගි ජනබලවේගයේ මහලේකම් පාර්ලිමේන්තු මන්ත්‍රි රංජිත් මද්දුම බණ්ඩාර මහතා වෙනුවෙන් පෙනී සිටි නීතීඥවරයා ද කියා සිටියේ  ඩයනා ගමගේ මහත්මිය බ්‍රිතාන්‍ය පුරවැසි භාවය හිමි අයෙකු බවට රහස් පොලිසිය ඉදිරිපත් කළ බී වාර්තාව මගින් කරුණු හෙළිවී ඇති බවයි. ", "URL": "https://www.itnnews.lk/2023/10/05/448005/", "Category": "දේශීය පුවත්", "Parent URL": null}