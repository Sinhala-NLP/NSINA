{"Source": "ITN news", "Timestamp": "මාර්තු 18, 2022 17:52", "Headline": "සමාජ මාධ්‍ය කැලඹු යතුරු පැදි සවාරියේ ඇත්ත නැත්ත එළියට (VIdeo)", "News Content": "මහජන විරෝධය හා කොන්දේසිවලට පටහැනිව ක්‍රියා කිරීම හේතුවෙන් අනුරාධපුරය දක්වා ගමන් කිරීමට නියමිතව තිබූ ආන්දෝලනාත්මක යතුරුපැදි සවාරිය නතර කළ බව පොලිසිය නිවේදනය කරනවා. මෙම යතුරුපැදි සවාරියට තමන් හෝ ක්‍රීඩා අමාත්‍යාංශයේ අනුග්‍රාහකත්වය ලබා දී නැති බව අමාත්‍ය නාමල් රාජපක්ෂ මහතා අවධාරණය කරනවා. ස්පින් රයිඩර් ක්ලබ් නමැති පෞද්ගලික යතුරුපැදි සමාජයක් සංවිධාන කළ මෙම යතුරුපැදි සවාරිය,  මීරිගම සිට කල්පිටිය දක්වාත් අනතුරුව අනුරාධපුරය දක්වාත් ගමන් කිරීමට පොලිසියෙන් අවසර ගෙන තිබෙනවා. කොන්දේසිවලට යටත්ව අදාළ රජයේ ගාස්තු අයකිරීමෙන් පසුව ඒ සදහා පොලිසිය අවසර ලබාදුන්නා.  පොලිස් යතුරුපැදි සහ නිලධාරීන් සදහා රජයට අයවිය යුතු ගාස්තු ද අයකරගෙන ඇති බවයි මාධ්‍ය කොට්ඨාසය සදහන් කරන්නේ. සමාජසේවා අරමුණු ඉටුකර ගැනීම සදහා යතුරුපැදි සවාරිය සංවිධාන කළ බවයි එහි සංවිධායකයන් කියා සිටින්නේ. කෙසේ වුවද ජනතා විරෝධය හා කොන්දේසි උල්ලංගනය කිරීම හේතුවෙන් කල්පිටියේ සිට අනුරාධපුරය දක්වා පැවැත්වීමට නියමිතව තිබූ යතුරු පැදි සවාරිය පොලිසිය නතර කළා. මේ අතර තම මුහුණු පොතේ සටහනක් තබමින්  අමාත්‍ය නාමල් රාජපක්ෂ මහතා සදහන් කරන්නේ මෙම යතුරුපැදි සවාරිය තමන් සංවිධාන කළ බවට කර ඇති චෝදනා ප්‍රතික්ෂේප කරන බවයි. ජනතාව නොමග යැවීම සදහා ඇතැමුන් මෙවැනි ක්‍රියාවල නිරතවන බවද නාමල් රාජපක්ෂ මහතා කියා සිටිනවා.         ", "URL": "https://www.itnnews.lk/2023/10/05/402017/", "Category": "Breaking News,දේශීය පුවත්", "Parent URL": null}