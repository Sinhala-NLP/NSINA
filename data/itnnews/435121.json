{"Source": "ITN news", "Timestamp": "செப்டம்பர் 15, 2022 13:25", "Headline": "ஜெனீவா அறிக்கைக்கு அனைவரும் எதிர்ப்பு தெரிவிக்க வேண்டுமென்கிறார் விமல்..", "News Content": "ஜெனீவா அறிக்கைக்கு ஆளும் கட்சி, எதிர்க்கட்சி உறுப்பினர்கள் அனைவரும் எதிர்ப்பு தெரிவிக்க வேண்டுமென உத்தரலங்கா சபை அறிவித்துள்ளது. இலங்கையின் உள்விவகாரங்களில் தலையிடுமாறு போராட்டக்காரர்கள் உள்ளிட்ட சில அரசியல் கட்சிகளும் மனித உரிமை பேரவையில் கோரிக்கை விடுத்துள்ளன. குறித்த செயல் தாய்நாட்டை காட்டிக்கொடுக்கும் செயலாகுமென உத்தரலங்கா சபையின் தலைவர், பாராளுமன்ற உறுப்பினர் விமல் வீரவங்ச தெரிவித்தார். ஜெனீவா மனித உரிமை பேரவையே தேசத்துரோகிகளின் பிரதான களமாகும். உலகில் மனித உரிமை நிலைநாட்டப்படும் இடமே அதுவென புத்தியில்லாத அரசியல்வாதிகள் எண்ணுகின்றனர். ஜெனீவா என்பது அமெரிக்காவின் கைப்பிள்ளையாகும். அமெரிக்காவின் கொள்கைக்கு எதிராக செயற்படும் நாடுகளை கட்டுப்படுத்தவே ஜெனீவா பேரவை உருவாக்கப்பட்டுள்ளது. இலங்கை பிரிவினைவாதத்தை தோற்கடித்ததன் காரணமாகவே எமது நாட்டுக்கு அழுத்தங்கள் பிரயோகிக்கப்படுவதாக பாராளுமன்ற உறுப்பினர் விமல் வீரவங்ச தெரிவித்தார். இதேவேளை பாராளுமன்ற உறுப்பினர் உதய கம்மன்பிலவும் கருத்து வெளியிட்டார். இது நாம் வருடாந்தம் பார்க்கும் விடயங்களாகும். இலங்கை பசி மற்றும் வறுமையால் பாதிக்கப்பட்டுள்ளது. எனினும் பசி மற்றும் வறுமையை பயன்படுத்தி எமது நாட்டை கூறுபோட இடமளிக்க முடியாதென பாராளுமன்ற உறுப்பினர் உதய கம்மன்பில தெரிவித்தார். ", "URL": "https://www.itnnews.lk/2023/10/05/435121/", "Category": "Breaking News,தேசிய செய்திகள்", "Parent URL": null}