{"Source": "ITN news", "Timestamp": "ඔක්තෝබර් 24, 2021 12:44", "Headline": "මිය ගිය සෑම රණවිරුවෙක් වෙනුවෙන්ම ගසක් රෝපණය කිරීමේ වැඩසටහනක්", "News Content": "දශක හතරකට ආසන්න කාලයක් ත්‍රස්තවාදයේ ගිනිදැල්වලට අහුවෙලා තිබුණ අපේ රට ඒ ශාපයෙන් මුදා ගන්න රණවිරුවන්ට හැකියාව ලැබුණා. මේ කටයුත්තේ දී ඇස්, ඉස්, මස්, ලේ දන්දුන්නා වගේම තමන්ගේ ජීවිත පරිත්‍යාග කරන්නත් අපේ රණවිරුවන් කටයුතු කළේ හැමදේටම වැඩිය මව්බිම උතුම් කියන පරමාර්ථය පෙරදැරි කරගෙනයි. මව්බිම වෙලාගෙන තිබූ කොටි ත්‍රස්තවාදය රටෙන් අතුගා දමන්න අපේ වීරෝදාර රණවිරුවන් කටයුතු කළේ, මේ රට සියලු ජාතීන්ගේ නිජභූමිය බව ලොවටම පෙන්වා දෙමින්. 2009 වසරේ මැයි 19 වනදා නන්දිකඩාල් කලපුවෙන් ත්‍රස්තවාදයේ අවසානය සනිටුහන් කළ අපේ රණවිරුවන් මව්බිමේ ඒකීයභාවය, භෞමික අඛණ්ඩතාවය මෙන්ම ස්වෛරීභාවය දිවි හිමියෙන් ආරක්ෂා කරන බව මනාව පිළිබිඹු කරමින්. අහිංසක ජනතාවගේ ජීවිත ආරක්ෂා කර දීමට ත්‍රස්තවාදය හමුවේ සටන් වැදුණ අපේ රණවිරුවන් විශාල පිරිසක් මව්බිම වෙනුවෙන් තම අවසන් සුසුම් පොද වාතලයට එක්කළේ රටේ සුවහසක් ජනතාවගේ සුබ සිද්ධිය ප්‍රාර්ථනා කරමින්. එසේ දිවි පිදූ විරෝධාර රණවිරුවන් සිහිපත් කරමින් හුස්ම දෙන තුරු ජාතික රුක් රෝපණ වැඩසටහනට සමගාමිව සෑම රණවිරුවෙක් සදහාම ගසක් යන තේමාවෙන් පුත්තලම කරුවලගස්වැව ඉපලෝගම රක්ෂිතයේ දී රුක් රෝපණ වැඩසටහනක් ආරම්භ වුණා. ඒ මිය ගිය රණවිරුවන්ගේ පවුල්වල සාමාජික සාමාජිකාවන්ගේ ද සහභාගීත්වය ඇතුවයි.   ", "URL": "https://www.itnnews.lk/2023/10/05/371400/", "Category": "දේශීය පුවත්", "Parent URL": null}