{"Source": "ITN news", "Timestamp": "මැයි 30, 2021 12:11", "Headline": "කොරෝනා එන්නත්කරණ වැඩසටහන තවදුරටත් සාර්ථකව ක‍්‍රියාත්මකයි", "News Content": "කොරෝනා එන්නත්කරණ වැඩසටහන තවදුරටත් සාර්ථකව සිදු වනවා. ඊයේ පස්වරු 08.30 වන විට කොවිශීල්ඩ් එන්නතේ පළමු මාත්‍රාව පුද්ගලයන් නව  ලක්ෂ විසිපන්දහස් දෙසිය හතලිස් දෙදෙනෙකුට ලබාදී තිබෙනවා. එමෙන්ම එහි දෙන මාත්‍රාව පුද්ගලයන් තුන් ලක්ෂ හතලිස් තුන් දහස් අටසිය පස් දෙනෙකුට ලබාදී ඇති බවයි සෞඛ්‍ය අමාත්‍යාංශය සදහන් කරන්නේ. එමෙන්ම සයිනොෆාම් එන්නත ද පුද්ගලයන් හය ලක්ෂ අක් දහස් පන්සිය අට දෙනෙකුට ලබාදී අවසන්. ස්පුට්නික් වී එන්නතේ  පළමු මාත්‍රාව ද මෙරට පුද්ගලයන් 14,984 දෙනෙකුට ලබාදී අවසන්. කුරුණෑගල දිස්ත්‍රික්කයේ හිරියාල, වාරියපොල, කටුපොත යන ප්‍රදේශවල ජනතාවට එන්නත් ලබාදීම අද දිනයේද සිදු කෙරෙනවා. එන්නත් ලබාගැනීම සදහා විශාල පිරිසක් පැමිණ ඇති බවයි අප වාර්තාකරු සදහන් කරන්නේ. ඇල්පිටිය ප්‍රාදේශීය ලේකම් කොට්ඨාසයේ ජනතාවට 4 වන දිනටත් එන්නත් ලබාදීම අද සිදු කෙරෙනවා. ඊයේ දිනයේදී ඇල්පිටිය නැගෙනහිර ග්‍රාමනිලධාරී වසමේ පදිංචි පුද්ගලයන් 1230 දෙනෙකුට එන්නත ලබා දුන්නා. බේරුවල සෞඛ්‍ය වෛද්‍ය නිලධාරී කොට්ඨාසයේ පාදුගොඩ, මුන්හේන, පින්හේන  යන ග්‍රාමසේවා වසම්වල ජනතාව සදහා එන්නත් ලබාදීම ඊයේ දිනය පුරා සිදු කෙරුණා. එන්නත ලබාගැනීම සදහා ජනතාව තුළ දැඩි උනන්දුවක් පවතිනවා. කඩුවෙල ප්‍රාදේශීය ලේකම් කාර්යාලයේ කාර්ය මණ්ඩලය සදහා  එන්නත්කරණය අද දිනයේ සිදු වනවා. ප්‍රාදේශීය ලේකම් කාර්යාලයට සම්බන්ධ ග්‍රාමනිලධාරීන් මෙන්ම සමෘද්ධි හා ආර්ථික සංවර්ධන නිලධාරීන් සදහා මෙසේ එන්නත් ලබාදීම සිදු වනවා. අක්මීමන බෝපෙ පෝද්දල ප්‍රාදේශීය  ලේකම් කොට්ඨාසයේ ග්‍රාමීය කොවිඩ් කමිටු සාමාජිකයන්ට ද එන්නත් ලබාදීම එම ප්‍රාදේශීය   ලේකම් කාර්යාලයේදී සිදු කෙරුණා.       ", "URL": "https://www.itnnews.lk/2023/10/05/339740/", "Category": "දේශීය පුවත්", "Parent URL": null}