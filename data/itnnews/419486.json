{"Source": "ITN news", "Timestamp": "ஜூன் 27, 2022 12:38", "Headline": "பஸ் கட்டண அதிகரிப்பு தொடர்பான இறுதி தீர்மானம் நாளை..", "News Content": "பஸ் கட்டண சீர்த்திருத்தம் தொடர்பில் நாளைய தினம் இறுதி தீர்மானம் பெறப்படவுள்ளது. எதிர்வரும் ஜூலை மாதம் முதலாம் திகதியிலிருந்து பஸ் கட்டணம் அதிகரிக்கப்படவேண்டுமென தனியார் பஸ் உரிமையாளர்கள் சங்கம் கோரிக்கை விடுத்துள்ளது. எரிபொருள் விலையேற்றம் மேற்கொள்ளப்பட்டுள்ள நிலையில், அதற்கு இணைவாக பஸ் கட்டண அதிகரிப்பு மேற்கொள்ளப்பட வேண்டுமெனவும், அது தொடர்பான பேச்சுவார்த்தை முன்னெடுக்கப்பட்டுள்ளதாகவும், தனியார் பஸ் உரிமையாளர்கள் சங்கத்தின் தலைவர் தெரிவித்துள்ளார். இந்நிலையில் போக்குவரத்து அமைச்சருடன் இடம்பெறும் பேச்சுவார்த்தையையடுத்து பஸ் கட்டண அதிகரிப்பு தொடர்பில் இறுதி தீர்மானம் பெறப்படுமென தேசிய போக்குவரத்து ஆணைக்குழுவின் பணிப்பாளர் நாயகம் பேராசிரியர் டிலான் மிரெண்டா தெரிவித்துள்ளார். நேற்றைய தினம் எரிபொருள் விலை அதிகரிக்கப்பட்டுள்ள நிலையில் அது தொடர்பில் தேசிய போக்குவரத்து ஆணைக்குழு கவனம் செலுத்தியுள்ளது. பஸ் கட்டண சீர்த்திருத்தம் தொடர்பிலான பரிந்துரைகளை போக்குவரத்து அமைச்சுக்கு கையளித்து அது தொடர்பான அனுமதியை பெற்றுக்கொண்டு ஜூலை மாதம் முதலாம் திகதியிலிருந்து நடைமுறைப்படுத்த எதிர்பார்ப்பதாக இலங்கை தேசிய போக்குவரத்து ஆணைக்குழுவின் பணிப்பாளர் நாயகம் பேராசிரியர் டிலான் மிரெண்டா தெரிவித்துள்ளார் ", "URL": "https://www.itnnews.lk/2023/10/05/419486/", "Category": "Breaking News,தேசிய செய்திகள்", "Parent URL": null}