{"Source": "ITN news", "Timestamp": "සැප්තැම්බර් 7, 2022 09:08", "Headline": "ඉන්දියාව කඩුලු 6 කින් පරාජය කරමින් ශ්‍රී ලංකාවට විශිෂ්ට ජයක්", "News Content": "ආසියානු කුසලාන විස්සයි විස්ස ක්‍රිකට් තරඟාවලියේ ප්‍රබල ඉන්දීය කණ්ඩායම කඩුලු 6 කින් පරාජය කිරීමට ශ්‍රී ලංකාව සමත් වුණා. ඩුබායි ජාත්‍යන්තර ක්‍රිකට් ක්‍රීඩාංගණයේ ඊයේ පැවති ශ්‍රී ලංකා ඉන්දීය විස්සයි විස්ස ක්‍රිකට් තරගයේදී කාසියේ වාසිය දිනා ගත් ශ්‍රී ලංකා නායක දසුන් ශානක පළමුව පන්දුවට පහරදිමට ඉන්දීය කණ්ඩායමට ආරාධනා කළා. ඉන්දීය පළමු කඩුලු දෙක ලකුණු 13 ක් තුළ දවා ගැනීමට ශ්‍රී ලංකා පන්දු යවන්නන් සමත් වුණා. ඉන් අනතුරුව නායක රෝහිත් ෂර්මා හා සූරියකුමාර් යාදෙව් ඉන්දීය ඉනිම ගොඩනගමින් තුන්වන කඩුල්ල සදහා ලකුණු 97 ක සබදතාවක් ගොඩනැගුවා. රෝහිත් ෂර්මා ලකුණු 72 කට දැවී ගිය අතර සූර්යකුමාර් යාදෙව් ලකුණු 34 කට දවා ගැනීමට දසුන් ශානක සමත් වුණා. නියමිත පන්දුවාර විස්ස තුළ ඉන්දිය කණ්ඩායම කඩුලු 8 ක් දැවී ලකුණු 173 ක් රැස් කළා. පන්දු යැවීමේදී දිල්ෂාන් මධුශංඛ ලකුණු 24 ට කඩුලු 3 ක් ද, දසුන් ශානක හා චාමික කරුණාරත්න කඩුලු 2 බැගින්ද බිද හෙළුවා. පිළිතුරු ඉනිම ඇරඹූ ශ්‍රී ලංකා ආරම්භක පිතිකරු යුගලය පළමු කඩුල්ල වෙනුවෙන් ලකුණු 97 ක ශක්තිමත් සබදතාවක් ගොඩ නැඟුවා. පැතුම් නිශ්ශංඛ ලකුණු 52 ක් හා කුසල් මෙන්ඩිස් ලකුණු 57 ක්  ලබා ගත් අතර ශ්‍රී ලංකා කණ්ඩායම පන්දුවාර 19 යි පන්දු පහකදී ජයග්‍රාහී ඉලක්කය පසුකළේ ආසියානු ක්‍රිකට් කිරුලේ වත්මන් ශූරයන් වූ ඉන්දීය කණ්ඩායම තරගාවලියේ පසුපසට ඇද දමමින්. නායක දසුන් ශානක නොදැවී ලකුණු 33 ක් හා බානුක රාජපක්ෂ නොදැවී ලකුණු 25 ක් රැස් කරමින් ශ්‍රී ලංකා ජයග්‍රහණය තහවුරු කළා.   ", "URL": "https://www.itnnews.lk/2023/10/05/433466/", "Category": "Breaking News,ක්‍රිකට්,ක්‍රීඩා", "Parent URL": null}