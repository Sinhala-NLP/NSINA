{"Source": "ITN news", "Timestamp": "ජූනි 6, 2023 11:24", "Headline": "ළමා අපචාර නඩු විභාග ප්‍රමාදය වැලැක්වීමට අවධානය", "News Content": "ළමා අපචාර සම්බන්ධයෙන් පවරන ලද නඩු විභාග කිරීමේ දී සිදුවන ප්‍රමාදය පිළිබඳව ළමුන්, කාන්තාවන් හා ස්ත්‍රී-පුරුෂ සමාජභාවය පිළිබඳ ආංශික අධීක්ෂණ කාරක සභාවේ අවධානය යොමු වී තිබෙනවා. එලෙස සිදුවන ප්‍රමාදය හේතුවෙන් වින්දිතයා හට සමාජීයව, මානසිකව හා කායිකව සිදුවන අගතිය පිළිබඳව මෙහිදී වැඩිදුරටත් සාකච්ඡා කෙරිණි. ඒ අනුව මෙම තත්ත්වය\nමග හරවා ගැනීමට ගත හැකි පියවර පිළිබඳව විමර්ශනය කළ යුතු බවට කමිටුව විසින් තීරණය කරන ලදී. ළමුන්, කාන්තාවන් හා ස්ත්‍රී-පුරුෂ සමාජභාවය පිළිබඳ ආංශික අධීක්ෂණ කාරක සභාව පාර්ලිමේන්තු මන්ත්‍රී නීතීඥ තලතා අතුකෝරල මහත්මියගේ සභාපතීත්වයෙන්\nපසුගියදා පාර්ලිමේන්තු පරිශ්‍රයේදී රැස්විය. තවද 2015 සිට 2020 දක්වා පැවැති කාන්තාවන් හා ස්ත්‍රී-පුරුෂ සමාජභාවය පිළිබඳ ආංශික අධීක්ෂණ කාරක සභාව විසින් විමර්ශනය කර ගනු ලැබූ තීරණ ඉදිරියට ගෙනයාමට කටයුතු කළ යුතු බවටද මෙහිදී යෝජනා විය. එහිදී සාකච්ඡා කර අවසාන ප්‍රතිඵලයක් කරා ලඟාවීමට නොහැකි වූ කරුණු සම්බන්ධයෙන් නැවත අවධානය යොමු කළ යුතු බවටද කාරක සභාව විසින් තීරණය කරණ ලදී. පාසල් අධ්‍යාපන විෂය නිර්දේශය සඳහා නීතිය විෂයයක් ලෙස ඇතුලත් කළ යුතු බව මෙම කාරක සභාව විසින් හඳුනා ගන්නා ලදී. ඒ අනුව එම කරුණ සම්බන්ධයෙන් අදාළ අධ්‍යාපනය පිළිබඳ ආංශික අධීක්ෂණ කාරක සභාවට යොමු කළ යුතු බවටද මෙහිදී යෝජනා විය. ", "URL": "https://www.itnnews.lk/2023/10/05/489599/", "Category": "දේශීය පුවත්", "Parent URL": null}