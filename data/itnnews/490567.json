{"Source": "ITN news", "Timestamp": "ජූනි 9, 2023 10:38", "Headline": "ශ්‍රී ලංකා – ඉන්දියා නාවික හා ගුවන් සේවා පුළුල් කිරීමට අවශ්‍ය තීරණ රැසක්", "News Content": "ශ්‍රී ලංකා ඉන්දියා නාවික හා ගුවන් සේවා පුළුල් කිරීමට අවශ්‍ය තීරණ රැසක් ගනු ලැබුවා. ඒ අමාත්‍ය නිමල් සිරිපාල ද සිල්වා මහතා සහ  ශ්‍රී ලංකාවේ ඉන්දීය මහ කොමසාරිස් ගෝපාල් බග්ලේ මහතා අතර අද පැවති සාකච්ඡාවකදීයි. නිමල් සිරිපාල ද සිල්වා මහතා සහ ගෝපාල් බග්ලේ මහතා අතර මෙම හමුව පැවැත්වුණේ වරාය නාවික හා ගුවන් සේවා අමාත්‍යාංශයේදීයි. මදුරාසිය හා පලාලි ගුවන්තොටුපොළ අතර ගුවන් සේවා ආරම්භ වීමත් සමඟ මේ වන විට ගමන් වාර සියයක් සම්පූර්ණ කර ඇති බවයි මහ ලේකම්වරයා පැවසුවේ. සංචාරකයන්ගෙන් විශාල ඉල්ලුමක් පවතින බැවින් මදුරාසියේ සිට පලාලි දක්වා පියාසර කරන ගුවන් යානා රත්මලාන ගුවන් තොටුපොළ දක්වා දීර්ඝ කිරිමට කටයුතු කරන ලෙස අමාත්‍යවරයා මහ කොමසාරිස්වරයාගෙන් ඉල්ලා සිටියා. පලාලි ගුවන්තොටුපොළේ ධාවන පථය දීර්ඝ කිරීම සඳහා ඉන්දීය රජයෙන් ඉල්ලා ඇති ණය සහනය ලබා දීමට කටයුතු කරමින් සිටින බවයි මහ කොමසාරිස්වරයා ප්‍රකාශ කළේ. දෙරට අතර මගී යාත්‍රා සේවාවන් ආරම්භ කිරීම පිළිබඳවද සාකච්ඡා කෙරුණා. ඉන්දියාවේ ඕනෑම වරායකින් ජාත්‍යන්තර ප්‍රමිතීන්ට අනුව පැමිණෙන මගී යාත්‍රා පිළිගැනීමට ශ්‍රී ලංකාව සූදානම් බව අමාත්‍ය නිමල් සිරිපාල ද සිල්වා මහතා මෙහිදී පැවසුවා. මගී යාත්‍රා සේවාව ආරම්භ කිරීමෙන් පසු ඉන්දීය දුම්රිය සේවය සමග ඒකාබද්ධ වී ශ්‍රී ලාංකීය වන්දනාකරුවන්ට බුද්ධගයාව ඇතුළු සිද්ධස්ථාන වන්දනා කිරීමට අවස්ථාව ලබා දිය හැකි බව අමාත්‍යවරයා පෙන්වා දුන්නා. ඊට ඉන්දීය රජයේ පූර්ණ සහාය ලබා දෙන ලෙසයි  අමාත්‍යවරයා ඉල්ලා සිටියේ.   ", "URL": "https://www.itnnews.lk/2023/10/05/490567/", "Category": "දේශීය පුවත්", "Parent URL": null}