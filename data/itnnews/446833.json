{"Source": "ITN news", "Timestamp": "නොවැම්බර් 21, 2022 12:06", "Headline": "ඉදිරියේදී එන වියළි කාලගුණයට මුහුණ දෙන්න මුහුදු ජල පවිත්‍ර කිරීමේ වැදගත්කම ජනපති පහදයි", "News Content": "ඉදිරියේදී එන වියළි කාලගුණයට මුහුණ දෙන්න මුහුදු ජල පවිත්‍ර කිරීමේ වැදගත්කම ජනාධිපති රනිල් වික්‍රමසිංහ මහතා පෙන්වා දුන්නා. මන්නාරම දිස්ත්‍රික්කයේ නිරීක්ෂණ චාරිකාවකට එක්වෙමින් ජනාධිපතිවරයා මේ සම්බන්ධයෙන් අවධානය යොමුකළා. මේ අතර පුනර්ජනනීය බලශක්තිය ඇතුළු ඒ ආශ්‍රිත ව්‍යාපෘති රැසක් පිළිබදව ද ජනාධිපතිවරයා සොයා බැලුවා. මන්නාරම සුළං බලාගාරයේ ඉදිකෙරෙන ප්‍රදේශය ද ජනාධිපතිවරයා නිරීක්ෂණය කළා. බලාගාරයේ ඉදිරි කටයුතු පිළිබද සොයා බැලූ ජනාධිපතිවරයා බලාගාර ප්‍රදේශයේ ජනතා ගැටලු සොයා බැලීමට ද කටයුතු කළා. අනතුරුව ජනාධිපති රනිල් වික්‍රමසිංහ මහතා ලංකා විදුලිබල මණ්ඩලය හා පුනර්ජනනීය බලශක්ති අධිකාරිය සමග ද සාකච්ඡාවක් පැවැත්වූවා. පුනර්ජනනීය බලශක්ති විභවවල වත්මන් ප්‍රගතියේ සහ ඉදිරි දස වසරක සැළසුම් පිළිබද මෙහිදී සාකච්ඡා කෙරුණා. පුනර්ජනනීය බලශක්ති ව්‍යාපෘති සහ හරිත හයිඩ්‍රිජන් ව්‍යාපෘති කෙරෙහි කඩිනමිනු යොමුවීමේ වැදගත්කම ද ජනාධිපතිවරයා අවධාරණය කළා. කොළම හම්බන්තොට සහ ත්‍රිකුණාමල වරායවල හරිත හයිඩ්‍රිජන් තාක්ෂණය බලගැන්වීම මෙන්ම ධීවර බෝට්ටු සදහා එම ක්‍රමවේදය හදුන්වාදීම තුළින් උතුරේ ආර්ථිකයේ වෙනසක් ඇතිකළ හැකි බවද ජනාධිපතිවරයා පෙන්වා දුන්නා. අනතුරුව ජනාධිපතිවරයා තලෙයි මන්නාරම ජැටිය නිරීක්ෂණයට එක්වූ අතර ජැටිය පිහිටුවීම සහ ඉදිරි භාවිතය පිළිබදව ද සොයා බැලුවා. ඒ සම්බන්ධයෙන් නාගරික සංවර්ධන අධිකාරිය,  වනජීවී දෙපාර්තමේන්තුව සහ මධ්‍යම පරිසර අධිකාරිය මෙන්ම නාවික හමුදා නිලධාරීන් සමග ද සාකච්ඡා කළා.   ", "URL": "https://www.itnnews.lk/2023/10/05/446833/", "Category": "දේශීය පුවත්", "Parent URL": null}