{"Source": "ITN news", "Timestamp": "நவம்பர் 25, 2022 12:06", "Headline": "உரத்துடன் உப்பு, மண் உள்ளிட்ட மேலும் சில பொருட்களை கலந்து மீள்விற்பனையில் ஈடுபட்ட அறுவர் கைது..", "News Content": "அரசாங்கத்தினால் வழங்கப்படும் உரத்துடன் உப்பு, மண் உள்ளிட்ட மேலும் சில பொருட்களை கலந்து மீள் விற்பனை செய்யும் வர்த்தகத்தில் ஈடுபட்ட ஆறு சந்தேக நபர்கள் கைதுசெய்யப்பட்டுள்ளனர். திருக்கோவில் முகாம் அதிகாரிகளுக்கு கிடைக்கப்பெற்ற தகவல்களுக்கமைய நிந்தவூர் பகுதியில் விசேட அதிரடிப்படையினரால் சுற்றிவளைப்பு மேற்கொள்ளப்பட்டது. அதன்போது தரமற்ற போலியான 38 ஆயிரத்து 650 கிலோ கிராம் உரம் கைப்பற்றப்பட்டது. அரசாங்கத்தினால் வழங்கப்படும் எம்.ஓ.பி எனும் உர வகையுடன் இவ்வாறு ஏனைய பொருட்கள் கலக்கப்பட்டு விற்பனைக்கு தயார் நிலையில் வைக்கப்பட்டிருந்தன. இந்நிலையில் சம்பவம் தொடர்பில் கைதுசெய்யப்பட்டுள்ள சந்தேக நபர்கள் மேலதிக விசாரணைகளுக்கென அம்பாறை மாவட்ட உரச்செயலக அதிகாரிகளிடம் ஒப்படைக்கப்பட்டுள்ளனர். ", "URL": "https://www.itnnews.lk/2023/10/05/447512/", "Category": "Breaking News,தேசிய செய்திகள்", "Parent URL": null}