{"Source": "ITN news", "Timestamp": "ජූනි 11, 2021 18:06", "Headline": "අවුරුදු තුනේ දරුවාට බියර් පෙවූ වැඩිහිටියාට ඇප", "News Content": "වයස අවුරුදු 03 යි මාස 09 ක් වන කුඩා දරුවෙකුට මත්පැන් පෙවූ පුද්ගලයෙකු පෑලියගොඩ පොලිසිය අත්අඩංගුවට ගෙන අධිකරණය හමුවට ඉදිරිපත් කර තිබෙනවා. සැකකරු රුපියල් ලක්ෂයක පෞද්ගලික ඇපයක් මත මුදා හරින ලෙසයි කොළඹ මහේස්ත්‍රාත් අධිකරණය නියෝග කළේ. මෙම සිද්ධිය පසුගිය දිනවලදී සමාජ මාධ්‍ය ඔස්සේ ප්‍රචාරය වීමත් සමග පොලිසිය විමර්ශන කටයුතු ආරම්භ කළා. දරුවාට මත්පැන් පොවා ඇත්තේ අසල්වැසි නිවසක පුද්ගලයෙකු බවයි මෙහිදී හෙළි වුණේ. සැකකරු වයස අවුරුදු 24 ක පමණ පුද්ගලයෙක්. දරුවාගේ පියා නොමැති අතර මව තේ කර්මාන්තශාලාවක සේවය කරන බව අප වාර්තාකරුවන් සදහන් කළා. දරුවා තම සීයා  සහ මිත්තණිය සමග සිටින අතරතුරදී මත්පැන් පෙවීමේ සිද්ධිය සිදුව ඇති බවයි පරීක්ෂණවලදී අනාවරණය වුණේ. දරුවා කොළඹ රිජ්වේ ආර්යා ළමා රෝහල වෙත ඉදිරිපත් කර වාර්තාවක් ලබා ගැනීමට පියවර ගෙන තිබෙනවා. එම වාර්තාව ලැබීමෙන් පසු දරුවා යම් අපයෝජනයකට ලක්ව තිබේද යන්න පිලිබද තොරතුරු හෙලිකර ගත හැකි බවයි පොලිසිය අධිකරණය හමුවේ අද සදහන් කළේ.     ", "URL": "https://www.itnnews.lk/2023/10/05/342176/", "Category": "දේශීය පුවත්", "Parent URL": null}