{"Source": "ITN news", "Timestamp": "අප්‍රේල් 15, 2023 18:35", "Headline": "ජාත්‍යන්තර පෞද්ගලික අංශයෙන් ණය ප්‍රතිව්‍යූහගත කරන පළමු යෝජනාව මෙරට බලධාරීන්ට", "News Content": "ශ්‍රී ලංකාවට ණය සහන ලබා දී ඇති පෞද්ගලික ණය හිමියන් විසින් ණය ප්‍රතිව්‍යූහගත කරන වැඩපිලිවෙල පිළිබඳ පළමු යෝජනාව මෙරට බලධාරීන් වෙත යොමුකර ඇති බවට වාර්තා වනවා. ඔවුන් සතු බැදුම්කරවල වටිනාකම ඩොලර් බිලියන 12ක් වන බවයි සඳහන් වන්නේ. ඇමෙරිකාවේ වොෂින්ටන් නුවර පැවැත්වෙන ස්ප්‍රින් සමුළුවට සමගාමීව ශ්‍රී ලංකාවේ ණය ප්‍රතිව්‍යූහගතකරණය සම්බන්ධයෙන් සිය සැලැස්ම ජපානය ප්‍රංශය සහ ඉන්දියාව ප්‍රකාශයට පත්කළා. ශ්‍රී ලංකාවට ණය ලබාදී ඇති පෞද්ගලික ණය හිමියන්ගේ කමිටුව මගින් ණය ප්‍රතිව්‍යූහගතකරණය පිළිබඳ පළවූ යෝජනාව මෙරට බලධාරීන්ට එවා ඇති බවට වාර්තා පළවනවා. මෙම යෝජනාව සම්බන්ධයෙන් තොරතුරු අනාවරණය වීමක් සිදුව නැති අතර ණය හිමියන් තිස් දෙනෙකුගෙන් යුත් කණ්ඩායමක් පමණක් මීට ඇතුළත්ව ඇති බවයි වාර්තා වන්නේ. ගෝලීය ආයෝජන සමාගම්වන අමුන්ඩි ඇසෙස්ට් මැනේජ්මන්ට්, බ්ලැක්රොක්, එච් බී කේ කැපිටල් මැනේජ්මන්ට් සහ ටී රෝව් ප්‍රයිස් ඇසෝටියේටස් ඊට ඇතුළත්ව ඇති බවට විදෙස් මාධ්‍ය වාර්තා කළා. ණය ප්‍රතිව්‍යූහගත කිරීම සම්බන්ධයෙන් සාකච්ඡා කිරීමට බැදුම්කර හිමියන් සහ රජයේ නිලධාරීන් වොෂින්ටන් නුවරදී හමුව ඇති අතර දෙපාර්ශ්වයේම නීති සහ මූල්‍ය උපදේශකයින් පැමිණ ඇති බවටත් වාර්තා පළවනවා. මේ අතර වොෂින්ටනයේ පැවැත්වෙන ජාත්‍යන්තර මූල්‍ය අරමුදලේ සහ ලෝක බැංකුවේ රැස්වීම් අතරතුර මුදල් රාජ්‍ය අමාත්‍ය ෂෙහාන් සේමසිංහ මහතා සහ ලෝක බැංකුවේ උප ප්‍රධානී මාටින් රේසර් මහතා අතර හමුවක් සිදුව තිබෙනවා. එහිදී අවදානමට ලක්වූ කණ්ඩායම් ආරක්ෂා කිරීම ඉලක්ක කර ගනිමින් සිදුකරනු ලබන ප්‍රතිසංස්කරණ ඇතුළු සියලු කරුණු සාර්ථක වීමටනම් පාරදෘශ්‍ය භාවයකින් යුතුව එය සිදුකළ යුතු බව මාර්ටින් රේසර් මහතා පවසා තිබෙනවා. ශ්‍රී ලංකාවේ ආර්ථික ප්‍රතිසංස්කරණ කටයුතුවලින් ලබා ඇති ප්‍රගතිය ද මෙහිදී ඇගයීමට ලක්කර තිබෙනවා. පුනර්ජනනීය බලශක්තිය සහ ඩිජිටල් ආර්ථිකය පිළිබඳ මෙන්ම අපනයනය මූලික කර ගත් කුඩා හා මධ්‍යපරිමාණ ව්‍යාපාර පිළිබඳවද සාකච්ඡා පවත්වා තිබෙනවා. ශ්‍රී ලංකාව යථා තත්ත්වයට පත් කිරීම සඳහා ලෝක බැංකුව අදහස් සහ මූල්‍ය සහාය ලබාදෙන බවටත් මාර්ටින් රේසර් මහතා ප්‍රකාශ කර තිබෙනවා. ශෙහාන් සේමසිංහ මහතා ජාත්‍යන්තර මූල්‍ය අරමුදලේ නියෝජ්‍ය අධ්‍යක්ෂ කෙනජි ඔකමුරා මහතා සමඟ ද සාකච්ඡා පවත්වා ඇති අතර ශ්‍රි ලංකා රජය විසින් ආර්ථික ප්‍රතිසංස්කරණ වෙනුවෙන් ක්‍රියාත්මක කර ඇති වැඩසටහන ඒ මහතා අගයා තිබෙනවා. ණය ප්‍රතිව්‍යූහගතකරණ වැඩපිළිවෙල නිසි පරිදී ක්‍රියාත්මක කිරීම හා ඉදිරියේදී සිදු කිරීමට නියමිත සමාලෝචන කටයුතු සම්බන්ධයෙන් දීර්ඝ වශයෙන් සාකච්ඡා කර තිබෙනවා. මීට අමතරව ඇමෙරිකානු රාජ්‍ය දෙපාර්තමේන්තුවේ සහකාර ලේකම් රමින් ටාලොයි මහතා සහ ඩොනල්ඩ් ලූ මහතා සමඟ ද සාකච්ඡා කිරීමට අමාත්‍යවරයා එක්වුණා. එහිදී දෙරට අතර සහයෝගීතාව සහ ඇමෙරිකාව විසින් අඛණ්ඩව ශ්‍රී ලංකාවේ ආර්ථික ස්ථාවරත්වය කෙරෙහි ලබාදෙන සහයෝගය තවදුරටත් ලබා දෙන බව සහකාර ලේකම්වරුන් විසින් නැවතත් තහවුරු කර තිබෙන බවයි අමාත්‍යවරයාගේ නිල ට්විටර් ගිණුමෙහි සටහනක් තබමින් ඒ මහතා කියා සිටින්නේ.     ", "URL": "https://www.itnnews.lk/2023/10/05/475771/", "Category": "Breaking News,දේශීය පුවත්", "Parent URL": null}