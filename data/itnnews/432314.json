{"Source": "ITN news", "Timestamp": "සැප්තැම්බර් 1, 2022 11:48", "Headline": "ජල ගාස්තු සංශෝධනය අද සිට ක්‍රියාත්මකයි", "News Content": "ජල ගාස්තු සංශෝධනය අද සිට ක්‍රියාත්මක බව ජාතික ජලසම්පාදන හා ජලාපවහන මණ්ඩලය පවසනවා. පාරිභෝගික කාණ්ඩ 12 ක් යටතේ සිදු කළ ජල ගාස්තු සංශෝධනයට අදාළ ගැසට් නිවේදනය පසුගිය අගෝස්තු 25 වනදා නිකුත් කළා. ඒ අමාත්‍ය කෙහෙලිය රඹුක්වැල්ල මහතා විසින්. ඒ අනුව ගෘහස්ථ ජල ගාස්තුව ඒකක බිංදුවත් 5 ත් අතර සීමාවේ රුපියල් 12ක් ව පැවති ඒකකයක පරිහරණ ගාස්තුව රුපියල් 20 දක්වා ඉහළ නැංවෙනවා. එමෙන්ම ඒකක බිංදුවත් 5 ත් අතර රුපියල් 50 ක්ව පැවති මාසික සේවා ගාස්තුව රුපියල් 300 ක් දක්වා ඉහළ නංවා ඇති බවයි මෙම ගැසට් නිවේදනයේ සදහන් වන්නේ. එමෙන්ම ඒකක 75 ට වැඩි ජල ගාස්තු ඒකකයක් මෙතෙක් රුපියල් 140 ක්ව පැවතියා. එහි පරිහරණ ගාස්තුව රුපියල් 238 ක් දක්වා ඉහළ නැංවෙනවා. එමෙන්ම මෙම කාණ්ඩය යටතේ රුපියල් 1600 ක්ව පැවති මාසික සේවා ගාස්තුව රුපියල් 3500 ක් දක්වා ඉහළ නැංවුනා. මීට අමතරව ඕනෑම කාණ්ඩයක මාසික ජල ගාස්තුවට පරිහරණ ගාස්තු සහ මාසික සේවා ගාස්තුවට අමතරව අනෙකුත් ගාස්තු සහ අදාළ බදු ඇතුළත් වන බව ගැසට් නිවේදනයේ දැක්වෙනවා.       ", "URL": "https://www.itnnews.lk/2023/10/05/432314/", "Category": "දේශීය පුවත්", "Parent URL": null}