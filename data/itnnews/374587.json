{"Source": "ITN news", "Timestamp": "නොවැම්බර් 7, 2021 19:26", "Headline": "මුරුංගස්යායේ ඥානිස්සර ස්වාමීන් වහන්සේගේ ශ්‍රී දේහයට ජනපතිගෙන් සහ අගමැතිගෙන් අවසන් ගෞරව", "News Content": "අපවත්වී වදාළ ප්‍රංශයේ ප්‍රධාන අධිකරණ සංඝනායක පැරිස් නුවර ජේතවන විහාරාධිපති ආචාර්ය පූජ්‍ය මුරුංගස්යායේ ඥානිස්සර ස්වාමීන් වහන්සේගේ ශ්‍රී දේහයට ජනාධිපති ගෝඨාභය රාජපක්ෂ මැතිතුමා සහ අග්‍රාමාත්‍ය මහින්ද රාජපක්ෂ මහතා අද අවසන් ගෞරව දැක්වුවා. අපවත්වී වදාළ ආචාර්ය පූජ්‍ය මුරුංගස්යායේ ඥානිස්සර ස්වාමීන් වහන්සේගේ දේහය තැන්පත් කර තිබූ වීරකැටිය පිටාරන්දෙණිය කුඩා බැදිගම ශ්‍රී සුදස්සනානන්ද විහාරස්තානය වෙත අද දහවල් පැමිණි ජනාධිපතිවරයා සහ අග්‍රාමාත්‍යවරයා සිය අවසන් ගෞරව පුද කළා. විහාරස්ථ සහ ශිෂ්‍ය භික්ෂූන් වහන්සේ දායක සභාව ඇතුලු ප්‍රෙද්ශවාසීන් වෙත ද සිය සාතිශය සංවේගය පළ කිරීමට ජනාධිපතිවරයා සහ අග්‍රාමාත්‍යවරයා කටයුතු කළා. මෙම අවස්ථාවට අමාත්‍ය එස් එම් චන්ද්‍ර සේන මහතා ද එක් වුණා. පූජ්‍ය මුරුංගස්වැවේ ඥානිස්සර ස්වාමීන් වහන්සේ මෙරට අධ්‍යාපන ක්ෂේත්‍රය නගා සිටුවීමට මෙන්ම යුරෝපයේ බුදු දහම ප්‍රචාරය කිරීමට සුවිශාල සේවාවක් ඉටු කර තිබෙනවා. 1968 වසරේ දී ශ්‍යාම රාජ ත්‍යාගය දිනාගත් පූජ්‍ය මුරුංගස්යායේ ඥානිස්සර ස්වාමීන් වහන්සේ පේරාදේණීය විශ්වවිද්‍යාලයෙන් සිය උසස් අධ්‍යාපනය ලබාගත්තා. දිවයිනේ විවිධ විශ්වවිද්‍යාලවල ආචාර්යවරයෙකු වශයෙන් ද කටයුතු කර තිබෙනවා. මෙරට වෛද්‍ය විද්‍යාල ශිෂ්‍යයින්ට ශිෂ්‍යත්ව ලබාදීම, දුගී ජනතාවට නිවාස ඉදිකර දීම, ඇස් කණ්ණාඩි ලබාදීම ආදී සමාජ සත්කාර රැසක් පූජ්‍ය මුරුංගස්යායේ ඥානිස්සර ස්වාමීන් වහන්සේ ඉටුකළා. අපවත් වනවිට උන්වහන්සේ 77 වන වියේ පසුවුණා. ශ්‍රී දේහය පිළිබද ආදාහන පූජෝත්සවය විතාරන්දෙනිය බැදිගම සුදස්සනානන්ද විහාරස්ථානයේ දී අද පස්වරුවේ සිදු කෙරුණා.     ", "URL": "https://www.itnnews.lk/2023/10/05/374587/", "Category": "දේශීය පුවත්", "Parent URL": null}