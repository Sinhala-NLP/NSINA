{"Source": "ITN news", "Timestamp": "மார்ச் 14, 2022 13:14", "Headline": "பெருந்தோட்ட துறையில் மாற்றத்தை ஏற்படுத்த மக்களின் ஒத்துழைப்பு அவசியம் என்கின்றார் இராஜாங்க அமைச்சர் ஜீவன்..", "News Content": "பெருந்தோட்ட துறையில் மாற்றங்களை ஏற்படுத்த மக்களின் ஒத்துழைப்பு அவசியமென இராஜாங்க அமைச்சர் ஜீவன் தொண்டமான் தெரிவித்தார். கொட்டகலை ஸ்ரீமுத்து விநாயகர் ஆலய கலாச்சார மண்டபத்தில் இடம்பெற்ற மகளிர் தின நிகழ்வில் கலந்துகொண்ட போதே அவர் இவ்வாறு தெரிவித்தார். நாட்டில் சகல துறைகளிலும் மாற்றங்கள் ஏற்படுத்தப்பட்டுள்ளன. இதில் பெருந்தோட்ட துறை 150 ஆண்டுகளுக்கும் மேலாக அவ்வாறே உள்ளது. மலையக பெருந்தோட்ட பகுதிகளில் உள்ள சுகாதார துறையை அரசாங்கம் பொறுப்பேற்றுள்ளது. இதற்கு இலங்கை தொழிலாளர் காங்கிரஸே காரணமாகும். 10 விடயங்களை செய்யும் போது, செய்யாத 11 விடயங்கள் பற்றியே அதிகளவில் பேசப்படுகிறது. இதற்காக நம்பிக்கையை இழந்து விட வேண்டாமென இராஜாங்க அமைச்சர் ஜீவன் தொண்டமான் தெரிவித்தார். இலங்கை தொழிலாளர் காங்கிரஸின் பயணம் மெதுவாக காணப்பட்ட போதும், நாம் முன்னோக்கி சென்று கொண்டிருக்கிறோம். காங்கிரஸ் மக்களுக்காவே செயற்படும் என இராஜாங்க அமைச்சர் ஜீவன் தொண்டமான் மேலும் தெரிவித்தார். ", "URL": "https://www.itnnews.lk/2023/10/05/401156/", "Category": "Breaking News,தேசிய செய்திகள்", "Parent URL": null}