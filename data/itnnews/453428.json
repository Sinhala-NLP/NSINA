{"Source": "ITN news", "Timestamp": "ජනවාරි 3, 2023 09:17", "Headline": "යාල ජාතික වනෝද්‍යානය ඉහළ ආදායමක් උපයයි", "News Content": "2022 වසරේ දෙසැම්බර් 23 සිට 2023 ජනවාරි මස 02 දක්වා කාලය තුළ යාල ජාතික වනෝද්‍යානය නැරඹීම සඳහා අතිවිශාල පිරිසක් පැමිණ ඇති බව වනජීවි දෙපාර්තමේන්තුව සඳහන් කරනවා. ඊයේ (02) පස්වරුවේ කෘෂිකර්ම, වනජීවි හා වන සම්පත් සංරක්ෂණ අමාත්‍ය මහින්ද අමරවීර මහතා හමු වූ වනජීවි දෙපාර්තමේන්තුවේ අධ්‍යක්ෂ ජනරාල් චන්දන සූරියබණ්ඩාර මහතා ඉහත සඳහන් කළ කාලය තුළ වනජීවි දෙපාර්තමේන්තුව විසින් විශාල ආදායමක් උපයා ඇතැයි ද සඳහන් කළේය. එම කාලය තුළ මෙතෙක් යාල වනෝද්‍යානය ලද ඉහළම ආදායම ඊයේ (02) වාර්තා වී තිබිණි. ඊයේ දිනය තුළ පමණක් ආදායම රු.11,264,179.10ක් වේ. 2022.12.23 වන දින රු.3,940,487ක් ද, 24 වන දින රු.4,136,654ක් ද, 25 වන දින රු.4,298,032ක් ද, 26 වන දින රු.5,011,064ක් ද, 27 වන දින රු.6,476,505ක් ද, 28 වන දින රු.8,190,277ක් ද, 29 වන දින රු.6,973,495ක් ද, 30 වන දින රු.8,056,954ක් ද, 31 වන දින රු.5,282,070ක් ද වශයෙන් උපයා ඇත. එමෙන්ම මෙම වසරේ ජනවාරි 01වන දින උපයා ඇති ආදායම රු.4,708,450ක් ද, ජනවාරි 02 වන දින රු.11,264,179.10ක් ද වශයෙන් මෙතෙක් ලද ඉහළම ආදායම යාල ජාතික වනෝද්‍යානයෙන් පමණක් උපයා තිබේ. විදේශීය සංචාරකයින් විශාල පිරිසක් මේ වන විට ශ්‍රී ලංකාවේ දකුණු පළාත තුළට පැමිණ ඇති බැවින් ඉන් බහුතරයක් දිනපතා යාල වනෝද්‍යානයේ සතුන් නැරඹීම සඳහා පැමිණෙන බව ද අධ්‍යක්ෂ ජනරාල්වරයා අමාත්‍යවරයාට දැනුම් දුන්නේය. රටට අවශ්‍ය ඩොලර් ඉපැයීමේ වැඩපිළිවෙලක් ජාතික වනෝද්‍යාන ආශ්‍රිතව ඉදිරි දෙසතිය තුළ ආරම්භ කිරීමට ඊයේ (02) පැවති සාකච්ඡාවේදී තීරණය විය.   ", "URL": "https://www.itnnews.lk/2023/10/05/453428/", "Category": "Breaking News,නවතම පුවත්", "Parent URL": null}