{"Source": "ITN news", "Timestamp": "ජූනි 24, 2022 11:56", "Headline": "රාජ්‍ය සේවකයින්ට පෞද්ගලික අංශයේ සේවය කිරීමට වැටුප් රහිත වසර 5ක නිවාඩු?", "News Content": "රාජ්‍ය සේවකයින්ට මෙරට පෞද්ගලික අංශයේ සේවය කිරීම සඳහා වැටුප් රහිත වසර 5ක නිවාඩු ලබා දීමේ ක්‍රමවේදයක් ඇතිකළ හැකිද  යන්න සොයා බැලීම සඳහා කමිටුවක් පත් කර තිබෙනවා. රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශයේ ලේකම් එම් එම් පී කේ මායාදුන්නේ මහතා කියා සිටින්නේ මෙම කමිටුවේ වාර්තාව සති දෙකක් ඇතුළත විෂය භාර අමාත්‍ය දිනේෂ් ගුණවර්ධන මහතාට භාර දීමට නියමිත බවයි. අනතුරුව ඒ සඳහා අමාත්‍ය මණ්ඩල අනුමැතිය ලබා ගැනීමට ද නියමිතයි. මෙම කමිටුවේ සභාපතිවරයා ලෙස කටයුතු කරන්නේ අධ්‍යාපන අමාත්‍යාංශයේ  ලේකම් එම් එන් රණසිංහ මහතායි. මේ අතර  සිකුරාදා දිනය රාජ්‍ය ආයතනවලට නිවාඩු දිනයක් ලෙස ප්‍රකාශයට පත්කර තිබියදී එක්දින සේවාව යටතේ හැදුනුම්පත් ලබා ගැනීමට විශාල පිරිසක් අද දිනයේ පුද්ගලයින් ලියාපදිංචි කිරීමේ දෙපාර්තමේන්තුව වෙත පැමිණ සිටියා. එසේ පැමිණි පිරිස් කියා සිටින්නේ තමන්ට අද දිනයේ පැමිණෙන ලෙසට වේලාවක් ද ලබා දී ඇති බවයි. කෙසේ වුවද  මේ හේතුවෙන් පුද්ගලයන් ලියාපදිංචි කිරීමේ දෙපාර්තමේන්තුව ඉදිරිපිට ඇතිවූයේ නොසන්සුන් තත්ත්වයක්. ", "URL": "https://www.itnnews.lk/2023/10/05/418878/", "Category": "Breaking News,දේශීය පුවත්", "Parent URL": null}