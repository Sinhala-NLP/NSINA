{"Source": "ITN news", "Timestamp": "දෙසැම්බර් 28, 2021 12:27", "Headline": "කුළුබඩු හා ඒ ආශ්‍රිත නිෂ්පාදන අලෙවි මණ්ඩලයේ මාදිවෙල ශාඛාව ජනපතිගේ නිරීක්ෂණයට", "News Content": "කුළුබඩු හා ඒ ආශ්‍රිත නිෂ්පාදන අලෙවි මණ්ඩලයේ මාදිවෙල ශාඛාව ජනාධිපති ගෝඨාභය රාජපක්ෂ මැතිතුමාගේ නිරීක්ෂණයට ලක් වුණා. ගම සමග පිළිසදර වැඩසටහන සදහා මී මුරේ ප්‍රදේශයට පැමිණි අවස්ථාවේ කළ ඉල්ලීමකට අනුව අලෙවි මණ්ඩලය යළි ක්‍රියාත්මක කරවීමට ජනාධිපතිතුමා පියවර ගත්තා. දුෂ්කර ප්‍රදේශවල ගොවීන්ගේ නිෂ්පාදන අලෙවිය හා ප්‍රවර්ධනයට විසදුමක් ලෙස පසුගිය අගෝස්තු මාසයේ දී කුළුබඩු අලෙවි මන්දිරය ස්ථාපිත කෙරුණා. 1972 වසරේ ස්ථාපිත කළ මෙම ආයතනය ජනාධිපතිතුමාගේ අවධානයට ලක් වන තෙක් පැවතියේ ලේඛනයකට පමණක් සීමා වූ නිද්‍රාශීලි ආයතනයක් ලෙසයි. ගොවියාට උපරිම මිලක් පාරිභෝගිකයාට සහනයක් මෙන්ම ගුණාත්මක කුළු බඩු හා ඒ ආශ්‍රිත නිෂ්පාදන, විදේශ වෙළෙදපොළ අවකාශය සලසාදීම,වෙළෙදපොළ පර්යේෂණ සම්බන්ධීකරණය නියාමනය පෝෂණ සහ ඖෂධීය ගුණය පවත්වා ගැනීම ඇතුලු අරමුණු රැසකට පිලියම් ලබාදීමට රජය මෙමගින් අපේක්ෂා කරනවා. කුළු බඩු අලෙවි මණ්ඩලය මාස හතරක කෙටි කාලය තුළ බත්තරමුල්ල මාදිවෙල, නුගේගොඩ,තඹහින්න, රත්නපුර, කලවාන, කිරිඇල්ල, කොටාමුල්ල සහ පල්ලෙබැද්ද යන නගරවල ශාඛා දහයක් පිහිටුවා තිබෙනවා. 11 වන ශාඛාව ලබන 31 වනදා සෙවණගල නගරයේ විවෘත කිරීමට නියමිතයි. දේශීය කුළුබඩු සදහා ජාත්‍යන්තර වෙළෙදපොළ අවස්ථා ලබා ගැනීමට මේ වනවිටත් නයිජිරියාව, ප්‍රංශය, රුසියාව, කැලිෆෝනියාව, බංග්ලාදේශය, ජපානය ආදි රටවල් සමග සාකච්ඡා කර තිබෙනවා.     ", "URL": "https://www.itnnews.lk/2023/10/05/385318/", "Category": "දේශීය පුවත්", "Parent URL": null}