{"Source": "ITN news", "Timestamp": "ජූනි 2, 2022 19:44", "Headline": "රටේ සංචිත ඉහළ නැංවීමට ඩොලර් බිලියනයක් ඉලක්ක කර ගන්නා බව අගමැති කියයි", "News Content": "රජය මේ වසරේ ආපසු ගෙවීම් සඳහා ඇමරිකා ඩොලර් බිලියන පහක් ඉලක්ක කරන අතර රටේ සංචිත ඉහළ නැංවීම සදහා තවත් ඇමරිකා ඩොලර් බිලියනයක් ඉලක්ක කර ගන්නා බවත් අග්‍රාමාත්‍ය රනිල් වික්‍රමසිංහ මහතා පවසනවා. ඒකාබද්ධ වාණිඩ මණ්ඩලයක් සහ ඖෂධ නිෂ්පාදකයන්ගේ සංගමය, සුළු හා මධ්‍ය පරිමාණ ව්‍යාපාරිකයන්ගේ සංගමය ඇතුළු වෙළඳ සංගම් නියෝජිතයන් සමග පැවැති සාකච්ඡාවකට එක් වෙමින් අග්‍රාමාත්‍යවරයා මේ බව කියා සිටියා. ජාත්‍යන්තර මුල්‍ය අරමුදල සමග සිදු කෙරෙන සාකච්ඡා මේ මාසය අවසන් වන විට නිමා කිරීමට හැකි වනු ඇතැයි තම බලාපොරොත්තුව බව අග්‍රාමාත්‍යවරයා මෙහි දී ප්‍රකාශ කළා. මුල්‍ය හා නීති උපදේශකයින් පත් කිරීමෙන් පසු ණය ප්‍රතිව්‍යුහ ගත කිරීම ආරම්භ කර තිබෙනවා. අර්බුදය සමනය කිරීමට උපකාර වන ඔ්නෑම මුල්‍යමය පාලමක් රඳා පවතින්නේ ජාත්‍යන්තර මුල්‍ය අරමුදල සමග එළඹෙන ගිවිසුමක් මත බව අග්‍රාමාත්‍යවරයා කියා සිටියා. පරිත්‍යාගශීලි රටවල් සමග තවදුරටත් සාකච්ඡා කරන අතර බිඳ වැටී ඇති ජපාන සබදතා යථාතත්වයට පත් කර යළි විශ්වාසය ගොඩ නැගීමට යම් කාලයක් ගත වනු ඇති බව රනිල් වික්‍රමසිංහ මහතා ප්‍රකාශ කළා. ඖෂධ හිගය පිළිබද මෙහි දී කරුණු පැහැදිලි කළ ඒ මහතා කියා සිටියේ හදිසි අවශ්‍ය ඖෂධ සැපයීම සදහා වන ජාත්‍යන්තර ආයාචනය සදහා මාලදිවයින් හිටපු ජනාධිපති මොහොමඩ් නශීඩ් මහතා නායකත්වය දෙන බවයි. පොහොර සුරක්ෂිත කිරීම සහ ආහාර සුරක්ෂිතතා වැඩපිළිවෙළක් සැකසීමට එක හා සමාන ප්‍රමුඛත්වයක් ලබා දෙන බව ද අග්‍රාමාත්‍යවරයා මෙහි දී ප්‍රකාශ කළා.     ", "URL": "https://www.itnnews.lk/2023/10/05/414857/", "Category": "දේශීය පුවත්", "Parent URL": null}