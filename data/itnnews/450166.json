{"Source": "ITN news", "Timestamp": "දෙසැම්බර් 13, 2022 17:30", "Headline": "පේරාදෙණියේ සිද්ධියට සම්බන්ධ සිසුන් 10දෙනා රිමාන්ඩ්", "News Content": "පේරාදෙණිය සරසවියේ හිටපු උපකුලපතිවරයාට සහ ඔහුගේ පුත්‍රයාට  පහරදීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ විශ්වවිද්‍යාල සිසුන් දස දෙනා ලබන 22 දා දක්වා රක්ෂිත බන්ධනාගාර ගත කර තිබෙනවා. පේරාදෙණිය පොලිසිය මගින් අත්අඩංගුවට ගැනුනු මෙම සිසුන් අධිකරණයට ඉදිරිපත් කිරීමටයි කටයුතු කෙරුණේ. පේරාදෙණිය විශ්වවිද්‍යාලයේ හිටපු උපකුලපති අතුල සේනාරත්න මහතාට සහ ඔහුගේ පුත්‍රයාට පහරදීම සම්බන්ධයෙන් අංශ කිහිපයක් ඔස්සේ පොලිස් විමර්ශන සිදුවනවා. සීසීටීවී දර්ශන ඔස්සේ ප්‍රහාරයට පැමිණි ශිෂ්‍යයින් හදුනාගැනීමේ කටයුතු ඊයේ දිනයේත් සිදු කෙරුණා. ඒ අනුව ප්‍රහාරයට සම්බන්ධ පේරාදෙණිය විශ්වවිද්‍යාලයයේ ශිෂ්‍යයින් 12 දෙනෙකුගේ ශිෂ්‍ය භාවය අහෝසි කිරීමට ද විශ්වවිද්‍යාල පාලනාධිකාරිය කටයුතු කළා. සිද්ධියට සම්බන්ධ ශිෂ්‍යයින් හය දෙනෙකු පේරාදෙණිය පොලිසියට භාර වීමෙන් අනතුරුව අත්අඩංගුවට ගත් අතර තවත් ශිෂ්‍යයින් 4 දෙනෙකු ද අත්අඩංගුවට ගැනීමට පේරාදෙණිය පොලිසිය කටයුතු කළා. සිද්ධියට සම්බන්ධ තවත් සිසුන් කිහිප දෙනෙකුම හදුනාගෙන ඇති බවයි පේරාදෙණිය පොලිස් ස්ථානාධිපතිවරයා සදහන් කළේ. අත්අඩංගුවට ගත් සිසුන් දස දෙනා මහනුවර ප්‍රධාන මහේස්ත්‍රාත්වරයා වෙත ඉදිරිපත් කිරීමෙන් අනතුරුව ලබන 22 වනදා දක්වා රක්ෂිත බන්ධනාගාර ගත කරන ලෙස නියෝග කළා. එදිනට ඔවුන් හදුනාගැනීමේ පෙරෙට්ටුවකට ඉදිරිපත් කරන ලෙසටද නියෝග කෙරුනා.     ", "URL": "https://www.itnnews.lk/2023/10/05/450166/", "Category": "Breaking News,නවතම පුවත්", "Parent URL": null}