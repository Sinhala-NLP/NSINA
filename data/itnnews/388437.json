{"Source": "ITN news", "Timestamp": "ජනවාරි 12, 2022 15:53", "Headline": "කැනියොන් ජල විදුලි බලාගාරයේ විදුලි උත්පාදනය තාවකාලිකව නතර කෙරේ", "News Content": "මාවුස්සාකැලේ ජලාශයේ සොරොව්ව දින 5 ක් පුරා විවෘත කර තිබෙනවා. මාවුස්සාකැලේ ජලාශයේ සොරොව්ව දින පහක් පුරා මෙසේ විවෘතකර තැබීම හේතුවෙන් ජලාශයේ ජල ධාරිතාව ශීඝ්‍රයෙන් පහත බසිමින් පවතිනවා. මේ හේතුවෙන් කැනියොන් ජලාශයෙන් මෙගාවොට් 75 ක විදුලි උත්පාදනය මේ දිනවල සිදුවන්නේ නැති බවයි අප වාර්තාකරු සඳහන් කරන්නේ. මාවුස්සාකැලේ ජලාශයේ සිට කැනියොන් ජලාශය දක්වා ජලය රැගෙන යන නල පද්ධතියේ නඩත්තු කටයුත්තක් හේතුවෙන් මෙම පියවර ගෙන ඇති බව වාර්තා වනවා. මාවුස්සා කැලේ ජලාශයේ සොරොව්වෙන් පිටවන ජලය කැනියොන් ජලාශයට එකතුවී ඊට පහළින් පිහිටි ලක්ෂපාන , නව ලක්ෂපාන සහ පොල්පිටිය යන විදුලි බලාගාරවල විදුලි උත්පාදනයට යොදාගන්නා බව විදුලිබල මණ්ඩලයේ නිලධාරියෙකු ප්‍රකාශ කළා. මධ්‍යම කදුකරයේ බටහිර බෑවුම් ප්‍රදේශවල පිහිටි කාසල්රී සහ මාවුස්සාකැලේ ජල පෝෂක ප්‍රදේශවල මේ දිනවල දැඩි වියළි කාලගුණයක් පවතිනවා.         ", "URL": "https://www.itnnews.lk/2023/10/05/388437/", "Category": "දේශීය පුවත්", "Parent URL": null}