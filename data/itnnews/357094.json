{"Source": "ITN news", "Timestamp": "අගෝස්තු 19, 2021 12:57", "Headline": "අදත් නගර කිහිපයකම වෙළෙද සැල් වසා දැමේ", "News Content": "අදත් නගර කිහිපයක ම ව්‍යාපාරිකයන් ස්ව කැමැත්තෙන්ම වෙළෙද සැල් වසා දැමුවා. අද උදෑසන සිට ලබන මස පළමුවනදා දක්වා රත්නපුර නගරයේ ව්‍යාපාරික ස්ථාන වසා දමා තිබෙනවා. ඖෂධ අලෙවිසැල්,  සුපිරි වෙළෙද සැල්,  සතොස ශාඛා මෙන්ම මත්පැන් අලෙවිසැල් පමණක් විවෘතව ඇති බවයි අප වාර්තාකරුවන් පවසන්නේ. පොළොන්නරුව,  කදුරුවෙල නගරය ද සතියකට වසා දැමීමට එහි වෙළෙද සංගමය තීරණය කළා. කොරෝනා ව්‍යාප්තිය පාලනය සදහා රජයට සහාය වීමක් ලෙස මෙම තීරණය ගත් බවයි ව්‍යාපාරිකයන් පවසන්නේ. කිලිනොච්චි නගරයේ කඩසාප්පු හෙට සිට දින 5 ක කාලයක් වසා දැමීමට කිලිනොච්චිය වෙළෙද සංගමය තීරණය කර තිබෙනවා. එමෙන්ම අනුරාධපුර නගරයේ හා සියලු උපනගරවල කඩසාප්පු වසා දැමීමට තීරණය කළ බවයි අනුරාධපුර වෙළෙද සංසදය සදහන් කරන්නේ. ගනේමුල්ල නගරයේ කඩසාප්පු ද අද දිනයේ වසා දමා තිබෙනවා. මෙවැනි තීරණයකට තමන් එළඹුනේ කොරෝනා ව්‍යාප්තිය පිළිබද සැළකිලිමත් වීමෙන් පසුව බවයි එහි වෙළෙද සංගමය සදහන් කරන්නේ. හැටන් කොටගල නගරය අද සිට සතියක කාලයකට වසා දමා තිබෙනවා. මෙසේ වසා දමමින් සෞඛ්‍ය අංශවලට අවශ්‍ය සහාය ලබා දෙන බවයි කොටගල වෙළෙද සංගමය සදහන් කරන්නේ. කැප්පෙටිපොළ නගර‌යේ කඩසාප්පු අද රාත්‍රී 10 සිට සතියක කාලයක් සදහා වසා දැමුව ද කැප්පෙටිපොළ ආර්ථික මධ්‍යස්ථානය වසා දමන්නේ නැති බව එම ආර්ථික මධ්‍යස්ථානයේ වෙළෙද සංගමය සදහන් කරනවා.   ", "URL": "https://www.itnnews.lk/2023/10/05/357094/", "Category": "දේශීය පුවත්", "Parent URL": null}