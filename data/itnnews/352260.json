{"Source": "ITN news", "Timestamp": "ජූලි 28, 2021 09:36", "Headline": "මැදපෙරදිග සහ ආසියා රටවල රාජ්‍ය තාන්ත්‍රිකයින් රැසක් මුදල් ඇමති හමුවෙයි", "News Content": "මැදපෙරදිග සහ ආසියා රටවල රාජ්‍ය තාන්ත්‍රිකයින් රැසක් මුදල් අමාත්‍ය බැසිල් රාජපක්ෂ මහතා හමුවුණා. මෙම හමුවීම පැවැත්වුණේ මුදල් අමාත්‍යාංශයේදීයි. පාකිස්ථාන,  බංග්ලාදේශ මහ කොමසාරිස්වරුන් සහ සෞදි අරාබි,  ඊජිප්තු,  කුවේට් යන රටවල තානාපතිවරුන් අමාත්‍ය බැසිල් රාජපක්ෂ මහතා හමුවී සාකච්ඡා පැවැත්වූවා. එම රටවල් අතර ද්වීපාර්ශ්වික සබදතා ශක්තිමත්කර ගැනීම පිළිබද දීර්ඝ වශයෙන් සාකච්ඡා වී තිබෙනවා. මැදපෙරදිග සහ දකුණු ආසියාතික රටවල් ශ්‍රී ලංකාවට ලබාදෙන සහාය ද අමාත්‍යවරයා අගය කළා. කොවිඩ් වසංගතය හමුවේ සියයට හතරක ආර්ථික වර්ධන වේගයක් ළගාකර ගැනීමට ශ්‍රී ලංකාවට හැකිවීම පිළිබද සතුටුවන බවයි බංග්ලාදේශ මහ කොමසාරිස් ටැරෑක් අරිපුල් ඉස්ලාම් මහතා ප්‍රකාශ කළේ. මෙරට සත්ත්ව පාලනය ග්‍රාමීය මට්ටමෙන් ප්‍රචලිත කිරීම සදහා තාක්ෂණික සහ ඒ ආශ්‍රිත පහසුකම් ලබාදීමට පාකිස්තාන රජය කටයුතු කරන බවට මෙහිදී ප්‍රකාශ කෙරුණා. අග්‍රාමාත්‍ය මහින්ද රාජපක්ෂ මහතා කෙරෙහි මැදපෙරදිග රටවල් ඉතාමත් ගෞරවයක් ඇති බවයි සෞදි අරාබි තානාපතිවරයා ප්‍රකාශ කළේ.             ", "URL": "https://www.itnnews.lk/2023/10/05/352260/", "Category": "දේශීය පුවත්", "Parent URL": null}