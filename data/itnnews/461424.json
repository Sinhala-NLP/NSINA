{"Source": "ITN news", "Timestamp": "පෙබරවාරි 18, 2023 11:20", "Headline": "චීනයේ සහාය නොලැබුණද ශ්‍රී ලංකාවට ණය ලබාදීමට IMF සාකච්ඡාවක", "News Content": "චීනයේ සහාය නොලැබුණද ශ්‍රී ලංකාවට ණය ලබාදීමට ජාත්‍යන්තර මූල්‍ය අරමුදල සාකච්ඡා කරමින් සිටින බව බ්ලූම්බර්ග් මාධ්‍ය ආයතනය වාර්තා කරනවා. ලබන මාසයේදී මෙම ණය මුදල නිදහස් කිරීමට ඉඩ ඇති බවයි එම වෙබ් අඩවිය සඳහන් කරන්නේ.  ශ්‍රී ලංකාවේ විශාලතම ද්වීපාර්ශ්වික ණය හිමියා වන චීනයේ සහයෝගය නොමැතිව මෙවැනි ක්‍රියාමාර්ගයකට ජාත්‍යන්තර මූල්‍ය අරමුදල එළඹීම විශේෂත්වයක් වනවා. අරමුදලේ විධායක මණ්ඩලය ණය නිදහස් කිරීමට අදාළ තීරණය ගැනීමට නියමිතයි. මේ වන විට ජාත්‍යන්තර මූල්‍ය අරමුදල කාර්යාල මණ්ඩල මට්ටමින් ශ්‍රී ලංකා බලධාරීන් සමඟ ප්‍රතිපත්ති පිළිබඳ සාකච්ඡා පවත්වමින් සිටිනවා. කිසියම් රටක් ආර්ථික ප්‍රතිපත්ති නිවැරදි ආකාරයෙන් හසුරවමින් අර්බුදකාරී තත්ත්වයෙන් ගොඩඒමට උත්සාහ ගන්නේ නම් ඇතැම් ද්වීපාර්ශ්වික ණය හිමියන්ගේ අනුමැතිය නොමැතිව ණය ලබාදීමේ හැකියාව ජාත්‍යන්තර මූල්‍ය අරමුදලට පවතින බවයි විශේෂඥයන් පවසන්නේ. විදේශ සංචිත සම්බන්ධයෙන් ඇති වී තිබෙන ගැටලුකාරී තත්ත්වය නිසා ශ්‍රී ලංකාව මෙන්ම පාකිස්ථානය වැනි රටවල්ද ජාත්‍යන්තර මූල්‍ය අරමුදලේ කඩිනම් සහන අපේක්ෂාවෙන් පසුවනවා. ලෝක බැංකුවේ සභාපති ඩේවිට් මැල්පාස් සඳහන් කර සිටියේ දිලිදු රටවලට ණය සහන ලබාදීම එම රටවල් මුහුණ පා සිටින අර්බුදකාරී තත්ත්වයෙන් මිදීමට උපකාර වන බවයි. ශ්‍රී ලංකාව වෙත පැරිස් කණ්ඩායමේ මෙන්ම ඉන්දියාවේ නිල සහයෝගය මේ වන විට ලැබී තිබෙනවා. මෙරට ද්වීපාර්ශ්වික ණයවලින් 52% කට හිමිකම් කියන චීනය ඉදිරිපත් කර ඇත්තේ රාජ්‍ය හිමිකාරිත්වය ඇති එක්සිම් බැංකුව හරහා ණය දිගුවක් ලබාදීමේ විසඳුමයි.   ", "URL": "https://www.itnnews.lk/2023/10/05/461424/", "Category": "Breaking News,දේශීය පුවත්", "Parent URL": null}