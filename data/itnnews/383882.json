{"Source": "ITN news", "Timestamp": "දෙසැම්බර් 20, 2021 18:21", "Headline": "සියලුම ආගම්වලට රාජ්‍ය අනුග්‍රහය හා ආරක්ෂාව ලබාදීමට කැපවෙනවා", "News Content": "කුරුසය මතදී පවා තමන් මරණයට පත්කරන මිනිසුන්ට වෛර නොකරමින් ජේසූස් ක්‍රිස්තුස්වහන්සේ ලෝකයට අපූරු පාඩමක් කියා දුන් බව අග්‍රමාත්‍ය මහින්ද රාජපක්ෂ මැතිතුමා ප්‍රකාශ කළා. මනුෂත්වයේ ප්‍රේමයේ සළකුණ නත්තලයි යන තේමාවෙන් නත්තල් උත්සවය සැමරීම වැදගත් බවයි රාජ්‍ය නත්තල් උත්සවය සූම් තාක්ෂණය ඔස්සේ අමතමින් අග්‍රමාත්‍යතුමා ප්‍රකාශ කළේ. මෙවර රාජ්‍ය නත්තල් උත්සවය කෑගල්ල ශාන්ත මරියා දේවස්ථානය මුල්කරගනිමින් කෑගල්ල ශාන්ත මරියා විද්‍යාලයේ ප්‍රධාන ශාලාවේ දී සෞඛ්‍ය මාර්ගෝපදේශවලට අනුව පැවැත්වුණා. රත්නපුර රදගුරු වසමේ රදගුරු අති උතුම් දේවධර්මාචාර්ය ක්ලීටස් චන්ද්‍රසිරි පෙරේරා හිමිපාණන් මෙහිදී ප්‍රධාන දේව මෙහෙය සිදු කළා. කෑගල්ල දිස්ත්‍රික්කය සදහා බහු මාධ්‍ය ප්‍රක්ශේපන යන්ත්‍රය සහ තිරය ලබාදීම සහ  රත්නපුර සිංහල දෙමළ පාසල් සදහා පුස්තකාල පොත් කට්ටල විස්සක් ලබාදීම ශිරන්ති වික්‍රමසිංහ රාජපක්ෂ මහත්මිය අතින් සිදු කෙරුණා. බයිබල් දැනුම මිනුම තරගාවලියේ සහ නත්තල් තැපැල් මුද්දර චිත්‍ර තරගාවලියේ ජයග්‍රහාකයින්ට ද ත්‍යාග ලබාදුන්නා. මහා සංඝ රත්නය සහ කතෝලික ආගමික නායකයින් මෙන්ම මහජන නියෝජිතයින් ඇතුලු පිරිසක්  මෙම උත්සවයට සහභාගි වුණා. සමාජය යහමගට ගැනීම සඳහා ආගමික නායකත්වය නිවැරදි මගපෙන්වීමක් සිදු කිරීම කාලීන අවශ්‍යතාවක් බවයි අග්‍රාමාත්‍ය මහින්ද රාජපක්ෂ මහතා මෙහිදී ප්‍රකාශ කළේ. ", "URL": "https://www.itnnews.lk/2023/10/05/383882/", "Category": "Breaking News,දේශීය පුවත්", "Parent URL": null}