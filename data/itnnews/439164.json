{"Source": "ITN news", "Timestamp": "ඔක්තෝබර් 6, 2022 19:38", "Headline": "ශ්‍රී ලංකාව විරුද්ධ වෙද්දිත් ජිනීවා යෝජනාව සම්මත වෙයි", "News Content": "ශ්‍රී ලංකාව සම්බන්ධයෙන් ජිනීවා නුවර එක්සත් ජාතීන්ගේ මානව හිමිකම් කවුන්සිලයට අද ඉදිරිපත් කෙරුණු යෝජනාව සම්බන්ධයෙන් රටවල්  20 ක්ම ඡන්දය ප්‍රකාශ කිරීමෙන් වැලකී සිටීම විශේෂත්වයක් වුණා. රටවල් 7 ක් යෝජනාවට සෘජුවම විරුද්ධත්වය ප්‍රකාශ කළා. බටහිර ප්‍රබල රටවල් රැසක අනුග්‍රහකත්වයෙන් ඉදිරිපත් කෙරුණු මෙම යෝජනාවට පක්ෂව ඡන්දය භාවිත කළේ රටවල් 20ක් පමණයි. ඒ අනුව වැඩි ඡන්ද 13 කින් යෝජනාව සම්මත වුණා. මානව හිමිකම් සැසිය ඇමතූ විදේශ කටයුතු අමාත්‍ය අලිසබ්රි මහතා සදහන් කළේ ශ්‍රී ලංකාවේ ස්වෛරීභාවයට අභියෝගයක් එල්ල වන ආකාරයෙන් සකස් කර ඇති මෙම කෙටුම්පත ප්‍රතික්ෂේප කරන බවයි. ශ්‍රී ලංකාව සම්බන්ධ යෝජනාවට පක්ෂව රටවල් 20 ක් ඡන්දය පාවිච්චි කළ අතර විපක්ෂව රටවල් 7 ක් ඡන්දය භාවිත කර තිබුණා. මෙහිදී රටවල් 20 ක්ම ඡන්දය භාවිත කිරීමෙන් වැළකී සිටීම විශේෂත්වයක්. මානව හිමිකම් සැසිය අමතමින් අමාත්‍ය අලි සබ්රි මහතා වැඩිදුරටත් සදහන් කළේ ශ්‍රී ලංකාවේ අභ්‍යන්තර කටයුතු සම්බන්ධයෙන් මැදිහත්වීම එක්සත්ජාතීන්ගේ මානව හිමිකම් කවුන්සිලයේ පරාසයෙන් පිට පවතින දෙයක් බවයි. ශ්‍රී ලංකාව දේශපාලනික හා ආර්ථික ස්ථාවරත්වය ඇති කර ගැනීම අතින් පසුගිය කාලය තුළදී සුවිශේෂී ප්‍රගතියක් අත්කර ගත් බව ද ඒ මහතා කියා සිටියා. මානව හිමිකම් සම්බන්ධ නීතිමය තත්ත්වය ඉහළ නංවමින් ත්‍රස්තවාදය වැලැක්වීමේ පනත සංශෝධනය කිරීම ඇතුළු ධනාත්මක පියවර රැසක් ගෙන ඇති බවද විදේශ කටයුතු අමාත්‍යවරයා සදහන් කළා. නීතියේ ආධිපත්‍ය ආරක්ෂා කිරීම / ප්‍රජාතන්ත්‍රවාදී අයිතිවාසිකම් සුරක්ෂිතකිරීම ආදිය සම්බන්ධයෙන් ද ලබා ඇති ප්‍රගතිය ඔහු පැහැදිලි කළා. (ශ්‍රී ලංකාව සම්පූර්ණයෙන්ම මෙම යෝජනාව ප්‍රතික්ෂේප කරනවා. විශේෂයෙන් අටවන පරිච්ඡේදය ස්වෛරීභාවයට හානියක්. බටහිර රටක් අභ්‍යන්තරයේ සාක්ෂි රැස්කිරීමට හැකි යාන්ත්‍රණයක් ඉන් යෝජනා කර තිබෙනවා. එය සෑම රටකටම පුළුල් පරාසයක් තුළ දේශපාලනික සහ නෛතික වශයෙන් ගැටලු ඇති කරන්න පුළුවන්. අපි නැවත නැවතත් ප්‍රකාශ කළා මෙය රටේ ස්වෛරීභාවයට හානියක් බව. මානව හිමිකම් කවුන්සිලය ආරම්භ කරන අවස්ථාවේ ඇතිකරගත් ප්‍රතිපත්තිවලට සම්පුර්ණයෙන් පටහැනි යෝජනා මෙම කෙටුම්පතට ඇතුළත් වෙලා තියෙනවා. ආර්ථික කටයුතු සම්බන්ධයෙන් මැදිහත්වීම් සිදු කිරීමට මානව හිමිකම් කවුන්සිලයට ඉඩ ප්‍රස්ථාවක් නෑ. දැඩි දේශපාලනික සහ ආයතනික අස්ථාවරත්වයන් මැද කටයුතු කරමින් ශ්‍රී ලංකාව යළි ස්ථාවර මට්ටමකට ගෙන ඒමට අපි කටයුතු කර තිබෙනවා. මෙම කරුණු කෙටුම්පත මගින් අවධානයට ලක් කර නැහැ.)    ", "URL": "https://www.itnnews.lk/2023/10/05/439164/", "Category": "දේශීය පුවත්", "Parent URL": null}