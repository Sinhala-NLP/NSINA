{"Source": "ITN news", "Timestamp": "පෙබරවාරි 17, 2023 12:32", "Headline": "ලලිත් විරතුංගට සහ කබ්රාල්ට ඇප", "News Content": "රජයට අයත් ඇමෙරිකා ඩොලර් මිලියන හයයි දශම පහක මුදලක් සාවද්‍ය පරිහරණය කළ බවට වන නඩුවට අදාළව හිටපු ජනාධිපති ලේකම් ලලිත් විරතුංග සහ හිටපු මහ බැංකු අධිපති අජිත් නිවාඩ් කබ්රාල් යන දෙදෙනාට ඇප නියම කෙරුණා. ඔවුන් රුපියල් මිලියනය බැගින් වූ ශරීර ඇප මත මුදා හරින ලෙසයි කොටුව මහේස්ත්‍රාත්වරයා නියෝග කළේ. ඇමෙරිකා ඩොලර් මිලියන හයයි දශම පහක මුදලක් සාපරාධී විශ්වාසය කඩ කිරීමක් සහ සාවද්‍ය පරිහරණය කිරීමක් සිදු කර ඇති බව පවසමින් මෙම නඩුව පවරා ඇත්තේ පූජ්‍ය තීනියාවල පාලිත හිමියන් විසිනුයි. ඒ අනුව ලලිත් වීරතුංග සහ අජිත් නිවාඩ් කබ්රාල් යන මහත්වරුන් අධිකරණය හමුවේ පෙනී සිටියා. ඔවුන්ට ඇප නියම කළ මහේස්ත්‍රාත්වරයා ඇපකරුවන් ළගම ඥාතීන් විය යුතු බවටද අවධාරණය  කළා. සැකකරුවන් රටින් පිටවන්නේ නම් ඒ බව අධිකරණයට දැන්විය යුතු බවටද දැනුම් දුන්නා. මේ අතර ඔවුන් දෙදෙනා වෙනුවෙන් පෙනී සිටි නීතිඥ මඩුල්ල කියා සිටියේ තම සේවාදායකයන්ට අධිකරණය මගින් සිතාසි නිකුත් කර නොමැති වුවද ඔවුන් අධිකරණයේ පෙනී සිටි බවයි. ඒ අනුව චෝදනා පහදා දීමට ලබන මාර්තු 21 වනදා නඩුව යළි කැදවීමට නියෝග කෙරුණා.     ", "URL": "https://www.itnnews.lk/2023/10/05/461314/", "Category": "දේශීය පුවත්", "Parent URL": null}