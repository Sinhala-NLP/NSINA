{"Source": "ITN news", "Timestamp": "ජූනි 15, 2023 18:31", "Headline": "මුදල් විශුද්ධිකරණය යටතේ දේවගැති ජෙරම්ට විමර්ශනයක්", "News Content": "දේවගැති ජෙරොම් ප්‍රනාන්දුට එරෙහිව මුදල් විශුද්ධිකරණය වැලැක්වීමේ පනත යටතේ විමර්ශනයක් සිදු කෙරෙන බව නීතිපතිවරයා අභියාචනාධිකරණයට දැනුම් දුන්නා. ඒ තමන් අත්අඩංගුවට ගැනීම වැලැක්වීමේ නියෝගයක් ඉල්ලා ජෙරම් ප්‍රනාන්දු දේවගැතිවරයා ගොනු කළ රිට් පෙත්සම කැදවූ අවස්ථාවේදීයී. නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥවරයා ඉල්ලා සිටියේ මෙම පෙත්සම විභාගයට නොගෙන නිෂ්ප්‍රභ කරන ලෙසයි. මේ තුළින් පෙත්සම්කරු අධිකරණයට කරුණු වසන් කිරීමේ හා නොමග යැවීමේ කරුණු ඉදිරිපත් කර ඇති  බවද ඔහු පෙන්වා දුන්නා. මාධ්‍ය වාර්තා පදනම් කරගෙන තමා අත්අඩංගුවට ගැනීමේ සූදානමක් පවතින බව පෙත්සම්කරු පවසනවා. පෙත්සම්කරුගේ මෙම ඉල්ලීම ඇතුළු මූලික අයිතිවාසිකම් පෙත්සමක් ශ්‍රේෂ්ඨාධිකරණය හමුවේ ගොණුකර ඇතත් එම කරුණු මෙම පෙත්සමෙන් වසන් කර ඇති බවයි රජයේ ජ්‍යෙෂ්ඨ නීතිඥවරයා පැවසුවේ. මෙම පෙත්සම තුළින් පෙත්සම්කරුගේ ද්වේශ සහගත ක්‍රියාකලාපය හෙළිවන බවත් එය විභාගයට ගැනීම සදහා නොතීසි නිකුත් කිරීමකින් තොරව නිශ්ප්‍රභ කරන ලෙස ඔහු ඉල්ලා සිටියා. අනතුරුව අතරමැදි  ඉල්ලීමක් ඉදිරිපත් කළ පූජ්‍ය ඇල්ලේ ගුණවංශ, පූජ්‍ය බෙංගමුවේ නාලක යන හිමිවරුන් ඇතුළු පිරිසක් වෙනුවෙන් පෙනී සිටි ජනාධිපති නීතිඥවරයා කරුණු ඉදිරිපත් කළා. පෙත්සම්කරු ආගම්වලට අපහාසාත්මක ප්‍රකාශයක් සිදු කිරීම හේතුවෙන් ඔහු අත්අඩංගුවට ගෙන නීතිය ක්‍රියාත්මක කරන ලෙස ඉල්ලා තම සේවාදායක හිමිවරුන් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොණු කර ඇති බව ඔහු පැවසුවා. එය කැදවූ අවස්ථාවේ නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල්වරයා පෙත්සම්කරු සම්බන්ධයෙන් විමර්ශන සිදු කරන බව දැනුම් දී තිබූ බවද ජනාධිපති නීතිඥවරයා පෙන්වා දුන්නා. එහෙත් එම කරුණු මෙම පෙත්සම්කරු වසන් කර ඇති බවටයි ජනාධිපති නීතිඥවරයා චෝදනා කළේ. පෙත්සම ලබන 19 වනදා තෙක් කල්තැබුණා.   ", "URL": "https://www.itnnews.lk/2023/10/05/492092/", "Category": "දේශීය පුවත්", "Parent URL": null}