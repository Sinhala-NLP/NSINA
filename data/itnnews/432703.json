{"Source": "ITN news", "Timestamp": "සැප්තැම්බර් 3, 2022 09:56", "Headline": "මත්ද්‍රව්‍ය, නීතිවිරෝධී දුම්වැටි මෙන්ම ගිනි අවි රැසක් ප්‍රදේශ කිහිපයකදී අත්අඩංගුවට", "News Content": "මත්ද්‍රව්‍ය, නීතිවිරෝධී දුම්වැටි මෙන්ම ගිනි අවි රැසක් දිවයිනේ ප්‍රදේශ කිහිපයකදී අත්අඩංගුවට ගැනිමට ආරක්ෂක අංශ සමත්වුණා. රුපියල් ලක්ෂ 6කට අධික වටිනාකමකින් යුත් අයිස් මත්ද්‍රව්‍ය තොගයක් සමග සැකකරුවෙකු වැල්ලම්පිටිය ප්‍ර දේශයේදී පොලිස් විශේෂ කාර්ය බලකාය අත්අඩංගුවට ගත්තා. අයිස් මත්ද්‍රව්‍ය ග්‍රෑම් 50 ක් මෙලෙස අත්අඩංගුවට ගෙන තිබෙනවා. මාදම්පිටිය කොළඹ 15 ප්‍රදේශයේ පදිංචි වයස අවුරුදු 39ක පුද්ගලයෙකු ද මේ සමග අත්අඩංගුවට ගැනුණා. දරුණු ගනයේ අපරාධ රැසකට සම්බන්ධ පුද්ගලයෙකු සමග මෙරට නිෂ්පාදිත පිස්තෝලයක් හබරාදූව පලුටුගහ ප්‍ර දේශයේදී පොලිස් විශේෂ කාර්ය බලකාය අත්අඩංගුවට ගත්තා. ප්‍රදේශවාසීන්ගෙන් ලද තොරතුරකට අනුව කළ වැටලීමකදී පිස්තෝලයක් හා ඒ සදහා යොදා ගන්නා උණ්ඩ දෙකක් මෙන්ම හෙරොයින් ග්‍රෑම් 8 කට අධික ප්‍රමාණයක් මෙලෙස අත්අඩංගුවට ගැණුනා. රුසියාවේ නිෂ්පාදිත දුර්ලභ වර්ගයේ ගිනි අවියක් ඇතුළු ආයුධ කිහිපයක් සමග සැකකරුවෙකු මීරිගම පල්ලෙවෙල පොලිසිය අත්අඩංගුවට ගත්තා. බස්නාහිර පළාත් බුද්ධි කොට්ඨාසයට ලද තොරතුරකට අනුව පස්යාල ප්‍රදේශයේ නිවසක සගවා තිබියදීයි මෙම ගිනි අවිය සොයා ගැනුණේ. පල්ලෙවෙල පොලිස් ස්ථානාධිපති ඉන්දික සංජීව මහතාගේ මූලිකත්වයෙන් මෙහෙයුම ක්‍රියාත්මක කෙරුණා. නීති විරෝධී දුම්වැටි 600ක් සමග සැකකරුවෙකු කටුනායක නයිකන්ද ප්‍ර දේශයේදී අත්අඩංගුවට ගැනුණා. වයස අවුරුදු 43 ක් වන මෙම සැකකරු මිනුවන්ගොඩ ප්‍ර දේශයේ පදිංචිකරුවෙක්. ", "URL": "https://www.itnnews.lk/2023/10/05/432703/", "Category": "දේශීය පුවත්", "Parent URL": null}