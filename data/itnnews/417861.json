{"Source": "ITN news", "Timestamp": "ජූනි 19, 2022 15:17", "Headline": "ප්‍රවීණ රංගන ශිල්පිනී ලියෝනි කොතලාවල අභාවප්‍රාප්ත වෙයි", "News Content": "ප්‍රවීණ සිනමා හා ටෙලිනාට්‍ය රංගන ශිල්පිනී ලියෝනි කොතලාවල දිවි රඟමඩලෙන් අද නික්ම ගියා. ඒ වනවිට ඇය 78 වන වියෙහි පසුවුණා. දශක පහකට අධික කාලයක් රංගන ශිල්පිනියක ලෙස සිය ප්‍රතිභාව මනාව පිළිබිඹු කළ ලියෝනි කොතලාවල රංගන ශිල්පිනිය ඩී පී එල් පෙරේරා නිර්මාණය කළ සාමා වේදිකා නාට්‍යයේ ප්‍රධාන චරිතයට පණපොවමින් 1962 වසරේ රංගන දිවිය ආරම්භ කළා. එම චරිතය වෙනුවෙන් ඇය හොදම නිළියට හිමි සම්මානය දිනාගත් අතර පසු කලෙක නිර්මාණය වූ සාමා චිත්‍රපටයේ ප්‍රධාන චරිතය ද නිරූපණය කළා. චණ්ඩාලි,  පිපෙන කුමුදු,  වජිරා,  රජ දරුවෝ සහ පුනරුප්පත්තිය වැනි චිත්‍රපටවලට ලියෝනි කොතලාවල රංගන දායකත්වය ලබාදුන්නා. තාරාදේවි,  චරිත තුනක්,  කුමාරිහාමි,  චාරුලතා,  අරවින්ද සහ ඉන්දු ඇය රංගන දායකත්වය ලබාදුන් ටෙලිනාට්‍ය අතර වනවා. ලියෝනි කොතලාවල මෑත කාලයේ රංගනයෙන් දායක වූ බන්ධනය වැනි චිත්‍රපට ඇගේ ප්‍රශස්ථ රංගන විලාශය පිළිබිඹු කළ අතර ස්වාධීන රූපවාහිනියේ විකාශය වූ අමා ටෙලිනාට්‍ය යේ නැනෝ අම්මාගේ චරිතයෙන් ප්‍රේක්ෂකයින් අතර අතිශයින් ජනාදරයට පාත්‍ර වුණා. කලක් රෝගාතුරව සිටි ඇය අද උදෑසන ජීවිතක්ෂයට පත්වූ අතර දේහය මහජන ගෞරවය පිණිස ලබන අගහරුවාදා පස්වරු 4 දක්වා බොරැල්ල ජයරත්න මල්ශාලාවේ තැන්පත්කර තැබෙන අතර දේහය පිළිබද අවසන් කටයුතු බදාදා සවස 4 ට බොරැල්ල කනත්තේදී සිදුකිරීමට නියමිතයි.       ", "URL": "https://www.itnnews.lk/2023/10/05/417861/", "Category": "Breaking News,දේශීය පුවත්", "Parent URL": null}