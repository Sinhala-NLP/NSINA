{"Source": "ITN news", "Timestamp": "අගෝස්තු 5, 2021 10:25", "Headline": "කොළඹ අවු. 60ට වැඩි අයට සයිනොෆාම් එන්නත අද සිට මධ්‍යස්ථාන 5කදී", "News Content": "මෙතෙක් කිසිදු එන්නත් මාත්‍රාවක් ලබාගෙන නොමැති කොළඹ දිස්ත්‍රික්කයේ අවුරුදු හැටට වැඩි පුද්ගලයින්ට සයිනොෆාම් එන්නතේ පළමු මාත්‍රාව ලබාදීම ස්ථාන පහකදී ආරම්භ කළ බව යුද හමුදාපති ජෙනරාල් ශවේන්ද්‍ර සිල්වා මහතා සදහන් කළා. කොළඹ ජාතික රෝහල, දකුණු කොළඹ ශික්ෂණ රෝහල, ජාතික බෝ නොවන රෝග විද්‍යායතනය, අවිස්සාවේල්ල රෝහල හා විහාරමහාදේවි උද්‍යානයේදී එම කටයුතු සිදු වනවා. ශ්‍රී ලංකා ගුවන් හමුදාව හා කොළඹ මහ නගර සභාව ඒකාබද්ධව බණ්ඩාරනායක සම්මන්ත්‍රණ ශාලා පරිශ්‍රයේදී එන්නත්කරණ වැඩසටහන සාර්ථකව සිදුකරගෙන යනු ලබනවා. ඇස්ට්‍රාසෙනෙකා දෙවන මාත්‍රාව එහිදී ලබාදීමටයි කටයුතු සම්පාදනය කර ඇත්තේ. ඇස්ට්‍රාසෙනෙකා එන්නතේ පළමු මාත්‍රාව පුද්ගලයින් දසලක්ෂ හාරදහස් දෙසිය තිස් එක් දෙනෙකුට ලබා දි ඇති අතර එහි දෙවන මාත්‍රාව ලබා දී ඇති සංඛ්‍යාව අටලක්ෂ හත්දහස් පන්සිය තිස්නවයක්. සයිනොෆාම් එන්නතේ පළමු මාත්‍රාව අසූපන්ලක්ෂ විසිහත්දහස් එකසිය අනූපස් දෙනෙකුටද දෙවන මාත්‍රාව දහඅටලක්ෂ විසිතුන්දහස් අටසිය දෙදෙනෙකුටද ලබාදී ඇති අතර ස්පුට්නික් එන්නතේ පළමු මාත්‍රාව ලබා දී ඇති සංඛ්‍යාව එක්ලක්ෂ පනස් නවදහස් අසූඑකක්. එහි දෙවන මාත්‍රාවද දාහතර දහස් පන්සිය තුන් දෙනෙකුට ලබා දී තිබෙනවා. ෆයිසර් එන්නතේ පළමු මාත්‍රාව දෙලක්ෂ දෙදහස් අටසිය පහළොස් දෙනෙකුට හා දෙවන මාත්‍රාව පුද්ගලයින් එකසිය අනූ අට දෙනෙකුට ලබා දි ඇති අතර මොර්ඩනා එන්නතේ පළමු මාත්‍රාව ලබා දී ඇති සංඛ්‍යාව හත්ලක්ෂ විසිතුන්දහස් තුන්සිය හැටඑකක්.  ", "URL": "https://www.itnnews.lk/2023/10/05/354616/", "Category": "දේශීය පුවත්", "Parent URL": null}