{"Source": "ITN news", "Timestamp": "සැප්තැම්බර් 21, 2021 14:38", "Headline": "බ්‍රිතාන්‍ය ආරක්ෂක අමාත්‍යංශයේ අත් වැරැද්දෙන් ඇෆ්ගනිස්ථාන භාෂා පරිවර්තකයින්ගේ තොරතුරු රැසක් හෙළි වෙයි", "News Content": "ඇෆ්ගනිස්ථාන භාෂා පරිවර්තකයින්ගේ තොරතුරු රැසක් බ්‍රිතාන්‍ය ආරක්ෂක අමාත්‍යංශයේ අත් වැරැද්දක් හේතුවෙන් හෙළි වී තිබෙනවා. ඇෆ්ගනිස්ථානයේ සේවයේ නියුතුව සිටි බ්‍රිතාන්‍ය ආරක්ෂක අංශයන්ට සහය ලබාදුන් ඇෆ්ගනිස්ථාන ජාතික භාෂා පරිවර්තකයින්ගේ විද්‍යුත් තැපෑල, නම් හා ඡායාරූපද හෙළිව ඇති බවයි වාර්තා වන්නේ. මෙය බ්‍රිතාන්‍ය සිදු කළ අතිශය ලැජ්ජා සහගත ක්‍රියාවක් ලෙස එරට හිටපු ආරක්ෂක අමාත්‍ය ජොනි මර්සර් නිවේදනයක් නිකුත් කරමින් සදහන් කරනවා. එම භාෂා පරිවර්තකයින්ගේ ජීවිත දැඩි අනතුරට ලක් කිරීමක් මෙමගින් සිදු වන බවයි ඔහු පෙන්වා දෙන්නේ. තමන්ට සහය ලබා දුන් පිරිස් අමු අමුවේ පාවා දීම කිසිසේත්ම අනුමත කළ නොහැකි බව හිටපු අමාත්‍යවරයා තවදුරටත් පවසනවා. කෙසේ වුවද නිවේදනයක් නිකුත් කරමින් බ්‍රිතාන්‍ය යේ ආරක්ෂක අමාත්‍යංශය සමාව අයැද ඇති බවයි වාර්තා වන්නේ.     ", "URL": "https://www.itnnews.lk/2023/10/05/364068/", "Category": "ජාත්‍යන්තර පුවත්", "Parent URL": null}