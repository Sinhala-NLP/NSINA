{"Source": "ITN news", "Timestamp": "ජූනි 21, 2021 11:42", "Headline": "සංචරණය ලිහිල් වුණත් ජූලි 04 වෙනිදා තෙක්ම විශේෂ මාර්ගෝපදේශ මාලාවක්", "News Content": "අද අළුයම 4 ට සංචරණ සීමා ලිහිල් කිරීමෙන් පසු ජනතාව සෞඛ්‍ය මාර්ගෝපදේශවලට අනුව කටයුතු කරන්නේදැයි සොයා බැලීමට විශේෂ පොලිස් කණ්ඩායමක් පත් කර ඇති බව පොලිස් මාධ්‍ය ප්‍රකාශක අජිත් රෝහණ මහතා පවසනවා. සංචරණ සීමා ලිහිල් කළද අද සිට ලබන මස පස් වනදා දක්වා විශේෂ මාර්ගෝපදේශ මාලාවක් සෞඛ්‍ය අධ්‍යක්ෂ ජනරාල්වරයා ඊයේ නිකුත් කළා. බස්නාහිර පළාත සහ සෙසු පළාත්වල එම මාර්ගෝපදේශ එහි වෙන් වෙන්ව දක්වා තිබෙනවා. සෑම පළාතකටම පොදුව ලිහිල් කරනු ලබන සීමාවන් මෙන්ම බස්නාහිර පළාතට පමණක් සිදුකරන ඇතැම් සීමාවන්ද ඊට ඇතුළත්. ඒ අනුව දිස්ත්‍රික් ඒ ඒ දිස්ත්‍රික්කවලින් රෝගීන් වාර්තාවීම සැලකිල්ලට ගනිමින් සිදුවන ක්‍රමෝපාන්වික සැලැස්මකට අනුව දිස්ත්‍රික් වර්ගීකරණය කිරීමටයි තීරණය කර ඇත්තේ. ඒ ඒ දිස්ත්‍රික්කවල සංචරණ සීමා ලිහිල් කිරීම හෝ දැඩි කිරීම එම සැලැස්මට අනුව සිදු කෙරෙනු ඇති. බස්නාහිර පළාත තුළ පොදු ප්‍රවාහන සේවා ක්‍රියාත්මක නොවන අතර සෙසු පළාත්වල එය ක්‍රියාත්මක වන්නේ ආසන ධාරිතාවෙන් 50%කට යටත්වයි. ආයතනමය රැස්වීම් බස්නාහිර පළාතේ පැවැත්වීමට අවසරය නොලැබෙන අතර අත්‍යවශ්‍ය නම් සෙසු පළාත්වල දහ දෙනෙකුට සීමා කරමින් එය පැවැත්විය හැකියි. වැඩමුළු සම්මන්ත්‍රණ ආදිය බස්නාහිර පළාත තුළ පැවැත්වීමට අවසරය හිමි වන්නේ නැහැ. සෙසු පළාත්වල අත්‍යවශ්‍ය නම් පමණක් විසි පස් දෙනෙකුට සීමා කරමින් එය පැවැත්විය හැකියි. කර්මාන්ත විශේෂිත ජෛව ආරක්ෂිත බුබුලක් ලෙස ක්‍රියාත්මක විය යුතුයි. මූල්‍ය ආයතන හා බැංකු විවෘතව පවතින අතර ඕනෑම අවස්ථාවක සම්පූර්ණ ගණුදෙනුකරුවන් සංඛ්‍යාව දහය ඉක්ම නොවිය යුතු වනවා. එළිමහන් වෙළෙඳාම හා සතිපොළ පළාත් පාලන ආයතන මගින් බලාත්මක කරන දැඩි සීමාවන් යටතේ විවෘතයි. ආර්ථික මධ්‍යස්ථාන විවෘතව පවතින්නේ තොග වෙළෙඳා සඳහා පමණයි. පදික වෙළෙඳුන්ට බස්නාහිර පළාතේ වෙළෙඳාම් කිරීමට අවසරය නොලැබෙන අතර ලියාපදිංචි වෙළෙඳුන්ට සෙසුපළාත්වල එම කාර්යයේ නිරත විය හැකියි. වෙළඳසැල් හා බේකරිවලට උපරිම වශයෙන් එක් වරකට ඇතුලු කර ගත හැක්කේ ගණුදෙනුකරුවන් තුන්දෙනෙක් පමණයි. සුපිරි වෙළඳසැල් වල ධාරිතාවෙන් එක් වරකට 25%ක් ලෙස පාරිභෝගිකයින් ඇතුල් කර ගත හැකියි. සාප්පු සංකීර්ණ සෙසු පලාත්වල විවෘතව පැවතියද බස්නාහිර පළාත තුළ තවදුරටත් වසා තැබේ. ලී බඩු , ඉදිකිරීම් ද්‍රව්‍ය වෙළඳසැල් විවෘතව පවතින අතර රූපලාවන්‍යගාර හා සැලුන් විවෘතව පවතින අතර වරකට සේවය ලබාදිය යුත්තේ එක් අයෙකුට පමණයි. නිමි ඇදුම් වෙළඳසැල් බස්නාහිර පළාතේ වසා තැබෙන අතර සෙසු පළාත්වල 25%ක ධාරිතාවකින් යුතුව ඒවා පවත්වාගෙන යා හැකියි. අධිකරණවල සිදු කෙරෙන්නේ හදිසි හා අත්‍යවශ්‍ය කාර්යයන් පමණයි. වැඩිහිටි හා ළමා නිවාසවලට මෙන්ම බන්ධනාගාරවලට අමුත්තන් පැමිණීම තහනම් වනවා. දිවා සුරැකුම් මධ්‍යස්ථාන 50%ක ධාරිතාවෙන් පවත්වාගෙන යා හැකියි. ක්‍රීඩා ක්‍රියාකාරකම් වලදීත් තනිව පුහුණුවීම් සඳහා අවසරය හිමි වනවා. සාමුහික ක්‍රියාකාරකම් සදහා අවසරය හිමි නොවන අතර ව්‍යායාම මධ්‍යස්ථාන ගෘහස්ථ ක්‍රීඩාගාර හා පිහිනුම් තටාක වසා තැබෙනවා. මංගල උත්සව සදහා අවසර හිමිනොවන අතර මනාලයා හා මනාලිය ඇතුලු දස දෙනෙකුගේ සහභාගිත්වයෙන් විවාහ ලියාපදිංචි කළ හැකියි. අවමංගල්‍යකදී දේහයක් මුදා හැර පැය 24ක් තුළ අවසන් කටයුතු සිදු කළ යුතුයි. ඒ සඳහා සහභාගි විය හැක්කේ පුද්ගලයින් 15 දෙනෙකු පමණයි. ගෘහස්ථ හා ආගමික උත්සවවලට අවසරය හිමි නොවේ. පූජනීය ස්ථාන පුස්තකාල , සිනමාහල් හා කෞතුගාර වසා තැබේ. සැණකෙලි සංගීත සංදර්ශන උද්‍යාන වෙරළ හා ගංගා ඉවුරු වසා තැබෙන බවයි අදාලමාර්ගෝපදේශවල සඳහන් වන්නේ. අවන්හල් වසා තැබෙන අතර අන්තර්ජාල හරහා ලබා ගන්නා ඇණවුම් හා බෙදාහැරීම් සිදුකිරීමට පිටතට ආහාර රැගෙන යන අවන්හල්වලට අවසරය හිමි වනවා. සම්බාෂණ රැස්වීම් සදහා අවසරය හිමි වන්නේ නැහැ. පබ් සහ බාර් රාත්‍රි සමාජ ශාලා කැසිනෝ සහ ඔට්ටු මධ්‍යස්ථාන ස්පා , හෝටල් මෙන්ම විවේකාගාර වසා තැබෙන බවයි සෞඛ්‍ය අධ්‍යක්ෂ ජනරාල්වරයා නිකුත් කළ මාර්ගෝපදේශ මාලාවේ දැක්වෙන්නේ.   ", "URL": "https://www.itnnews.lk/2023/10/05/344066/", "Category": "දේශීය පුවත්", "Parent URL": null}