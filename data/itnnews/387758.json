{"Source": "ITN news", "Timestamp": "ජනවාරි 9, 2022 19:17", "Headline": "රසික හදවතේ අමරණීය නාමයක් ඉතිරි කර අසහාය සටන් නළු රොබින් ප‍්‍රනාන්දු සමුගනී", "News Content": "කෘතහස්ථ රංගනවේදියෙකු වූ අභාවප්‍රාප්ත රොබින් ප්‍රනාන්දු මහතාගේ දේහය පිළිබද අවසන් කටයුතු බොරැල්ල පොදු සුසාන භූමියේදී අද පස්වරුවේ සිදුකෙරුණා. සිනමාව මෙන්ම ටෙලිතිරය ඔස්සේ ද සිය රංගන ප්‍රතිභාව මැනවින් ප්‍රකට කල රොබින් ප්‍රනාන්දු ශිල්පියා මෙරට බිහිවුණු අසහාය සටන් නළුවෙකු ලෙස රසිකයන්ගේ හදවත්හි අමරණීය නාමයක් ඉතිරි කළා. අභාවප්‍රාප්ත වනවිට ඒ මහතා පසුවුණේ 84 හැවිරිදි වියේයි. 1965 වසරේදී ටයිටස් තොටවත්ත මහතා අධ්‍යක්ෂණය කළ චන්ඩියා චිත්‍රපටයෙන් රොබින් ප්‍රනාන්දු මහතා සිනමාවට පිවිසියා. හතර කේන්දරය, නිවෙන ගින්න, අපේක්ෂා, රන් ඔන්චිල්ලා, අපරාධය හා දඩුවම, වීරපුරන් අප්පු,  ඇතුළු චිත්‍රපට රැසකට ඔහු රංගනයෙන් දායක වුණා. ඉරබටු තරුව, සෙක්කු ගෙදර, උරුමය සොයා, ආදී ටෙලි නාට්‍ය රැසකටම උපරිම  රංගන දායකත්වයක්  ලබාදීමට රොබින් ප්‍රනාන්දුට හැකිවුණා. සිංහල සිනමාවේ අසහාය සටන් නලුවෙකු වන රොබින් ප්‍රනාන්දු මහතා කලක් රෝගාතුරව සිටියා. ඔහු චරිතාංග නලුවෙකු ලෙසත් කැපී පෙනෙන දක්ෂතා දක්වා තිබෙනවා. අභාවප්‍රාප්ත රොබින් ප්‍රනාන්දු මහතාගේ දේහය මහජන ගෞරවය සදහා කොළඹ පෞද්ගලික මල් ශාලාවක අද පස්වරුව වන තෙක් තැන්පත් කර තිබුණා. අද පස්වරුවේ දේහය පිළිබද අවසන් කටයුතු සිදුකෙරුණේ බොරැල්ල පොදු සුසාන භූමියේදීයි. ඒ කලාකරුවන්, රසික රසිකාවන් මෙන්ම පවුලේ ඥාති හිතමිතුරන්ගේ සහභාගීතිවයෙන්. මේ අතර දශක හයකට ආසන්න කාලයක් සිනමාවේ සහ ටෙලිනාට්‍ය රංගනයේ යෙදෙමින් මෙරට කලාව පෝෂණය කිරීම සදහා රොබින් ප්‍රනාන්දු රංගන වේදියාගෙන් ඉටුවූ කාර්ය භාරය සුවිශේෂි බව අග්‍රාමාත්‍ය මහින්ද රාජපක්ෂ මහතා නිවේදනය කරනවා. කොටහේන ශාන්ත බෙනඩික් විද්‍යාලයෙන් අධ්‍යාපනය ලබා ක්‍රීඩාව කෙරෙහි ද විශේෂ දක්ෂතාවක් පෙන්නුම් කළ රොබින් ප්‍රනාන්දු රංගනවේදියා සටන් නළුවෙකු ලෙස මෙරට සිනමාවට නව මානයක් එක්කළ බවයි අග්‍රාමාත්‍යවරයාගේ නිවේදනයේ දැක්වෙන්නේ. සිංහල චිත්‍රපට 80 කට වැඩි සංඛ්‍යාවකට රංගන දායකත්වය ලබාදුන් රොබින් ප්‍රනාන්දු සුරදූතියෝ චිත්‍රපටය අධ්‍යක්ෂණය කරමින් චිත්‍රපට අධ්‍යක්ෂණයට ද පිවිසුනා. අමරණීය මතකයක් ප්‍රේක්ෂකයා තුළ ඉතිරි කරමින් නික්ම යන රොබින් ප්‍රනාන්දු කලාකරුවාණනි ඔබට නිවන් සුව.         ", "URL": "https://www.itnnews.lk/2023/10/05/387758/", "Category": "දේශීය පුවත්", "Parent URL": null}