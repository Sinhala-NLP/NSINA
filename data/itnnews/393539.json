{"Source": "ITN news", "Timestamp": "පෙබරවාරි 6, 2022 15:32", "Headline": "බෙයිජිං ශීත ඍතු ඔලිම්පික් උළෙල ලෝකයට විශ්වාසය හා ශක්තිය ලබා දෙනු ඇතැයි විශ්වාස කෙරේ", "News Content": "චීන ජනාධිපති ෂී ජින් පිං මහතා සහ ජනාධිපති ආර්යා පෙං ලියුවාන් මහත්මියගේ ප්‍රධානත්වයෙන් 5වැනිදා දහවල් බෙයිජිං හි මහජන මහා ශාලාවේදී භෝජන සංග්‍රහයක් පැවැත්විණ. ඒ බෙයිජිං 2022 ශීත ඍතු ඔලිම්පික් උළෙලේ සමාරම්භක උත්සවයට සහභාගි වූ ජාත්‍යන්තර සම්භාවනීය අමුත්තන් පිළිගැනීම උදෙසායි. භෝජන සංග්‍රහයේදී දේශනයක් පැවැත්වූ ජනාධිපතිවරයා ඔලිම්පික් උළෙලට සහභාගි වීමට චීනයට පැමිණි සියලුම අමුත්තන් චීන රජය සහ ජනතාව වෙනුවෙන් උණුසුම් ලෙස පිළිගන්නා බව පැවසීය.  උළෙල පිළිබඳ අවධානය යොමුකළ සහ සහාය දක්වන සියලුම රජයන්ට, ජනතාවට සහ ජාත්‍යන්තර සංවිධානවලට ෂී ජින් පිං මහතා තම හෘදයංගම ස්තුතිය ප්‍රකාශ කළේය. කොරොනා වසංගතයේ බලපෑමෙන් මිදීමට චීනය සෑම උත්සාහයක්ම ගෙන ඇති බවත්, ශීත ඍතු ඔලිම්පික් උළෙල නියමිත පරිදි පැවැත්වීමට හැකි වූ බවත් ෂී ජින් පිං මහතා පෙන්වා දුන්නේය. ජාත්‍යන්තර ඔලිම්පික් කමිටු සභාපති Thomas Bach මහතා සහ එක්සත් ජාතීන්ගේ මහලේකම් අන්තෝනියෝ ගුටරෙස් මහතා ද මෙහිදී දේශන පැවැත්වූහ. බෙයිජිං ශීත ඍතු ඔලිම්පික් උළෙල විවිධ රටවල අයිස් සහ හිම ක්‍රීඩක ක්‍රීඩිකාවන්ට තමන් අභිබවා යාමට වේදිකාවක් සැපයීම පමණක් නොව නව කොරොනා වසංගතයෙන් පීඩා විඳි ලෝකයට විශ්වාසය සහ ශක්තිය ලබා දෙනු ඇත. ", "URL": "https://www.itnnews.lk/2023/10/05/393539/", "Category": "Breaking News,ජාත්‍යන්තර පුවත්", "Parent URL": null}