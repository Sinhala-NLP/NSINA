{"Source": "ITN news", "Timestamp": "ඔක්තෝබර් 16, 2022 18:57", "Headline": "ශ්‍රී ලංකා කණ්ඩායමට ලකුණු 55ක අනපේක්ෂිත පරාජයක්", "News Content": "මෙවර විස්සයි විස්ස ලෝක කුසලාන ක්‍රිකට් තරගාවලියේ අවාසනාවන්ත ආරම්භයක් ලබාගනිමින් නැමීබියාව හමුවේ ලකුණු 55 ක් අනපේක්ෂිත පරාජයක් අත්කර ගැනීමට ශ්‍රී ලංකා කණ්ඩායමට අද සිදුවුණා. විස්සයි විස්ස ලෝක කුසලානය ආරම්භ කරමින් අද ශ්‍රී ලංකාව සහ නැමීබියාව පළමු තරගය වෙනුවෙන් තරගවැදුනා. තරගයේ කාසියේ වාසිය දිනූ ශ්‍රී ලංකා කණ්ඩායම මුලින්ම පන්දුවට පහරදීමට නැමීබියා කණ්ඩායමට ආරාධනා කළා. ඒ අනුව පිටියට පිවිසි නැමීබියා ක්‍රීඩකයින් සිය පන්දුවාර 20 අවසානයේ දී කඩුලු 7 ක් දැවී ලකුණු 163 ක් රැස් කළේ ශ්‍රී ලංකාවට ප්‍රබල අභියෝගයක් එල්ල කරමින්. වේගවත් ඉණිමක් ක්‍රීඩා කළ නිකලොස් ෆ්‍රීලින්ක් පන්දු 28 කදී ලකුණු 44 ක් රැස්කළා. ජොනතන් සමිට් පන්දු 16 කදී ලකුණු 31 යි. ලකුණු 164 ක ඉලක්කයක් හඹායාම සදහා පිටියට පිවිසි ශ්‍රී ලංකා කණ්ඩායමට පන්දුවාර 19 කදී සියලු දෙනා දැවී ලබාගත හැකිවුණේ ලකුණු 108 ක් පමණයි. දසුන් ශානක ලකුණු 29 ක් රැස්කළ අතර භානුක රාජපක්ෂ ලකුණු 20 කට දැවී ගියා. නමුත් වෙනත් කිසිදු පිතිකරුවෙකුට පිටිය තුළ සාර්ථකවීමට නැමීබියා පන්දු යවන්නන් කිසිදු ඉඩක් ලබාදුන්නේ නැහැ. පන්දු යැවීමේ දී ඩේවිඩ් වයිස්,  ජෑන් ෆ්‍රීලින්ක් සහ බර්නාඩ් මාටිනස් කඩුලු 2 බැගින් බිදහෙළුවා. මේ අතර ආසියානු යොවුන් මලල ක්‍රීඩා තරගාවලියේ තවත් රිදී පදක්කමක් හිමිකර ගැනීමට ශ්‍රී ලංකාව සමත්වුණා. ඒ තරගාවලියේ පිරිමි උස පැනීමේ ඉසව්ව නියෝජනය කළ දෙනෙත් අනුහස් මීටර් 2 යි දශම 01 ක දක්ෂතාවක් වාර්තා කරමින් එහි දෙවන ස්ථානය හිමිකර ගැනීමත් සමගයි. දෙනෙත් අනුහස් මොනරාගල බෝදාගම විද්‍යාලයෙන් අධ්‍යාපනය හැදෑරූ ශිෂ්‍යයෙක්.   ", "URL": "https://www.itnnews.lk/2023/10/05/440891/", "Category": "ක්‍රීඩා", "Parent URL": null}