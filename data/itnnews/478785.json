{"Source": "ITN news", "Timestamp": "අප්‍රේල් 28, 2023 09:04", "Headline": "ආර්ථික ස්ථායීකරණය පිළිබඳ කාරක සභාවේ සභාපතිවරයා ලෙස තාරක බාලසූරිය තේරී පත්වෙයි", "News Content": "පාර්ලිමේන්තුවේ ඊයේ (27) පැවති ආර්ථික ස්ථායීකරණය පිළිබඳ කාරක සභාවේ පළමු රැස්වීමේදී එහි සභාපතිවරයා ලෙස රාජ්‍ය අමාත්‍ය තාරක බාලසූරිය මහතා ඒකමතිකව තේරී පත් වුණා. ඒ මහතා තේරී පත්වූයේ රාජ්‍ය අමාත්‍ය ශෙහාන් සේමසිංහ සහ පාර්ලිමේන්තු මන්ත්‍රී ගරු එම්. රාමේශ්වරන් යන මහත්වරුන්ගේ යෝජනා ස්ථිරත්වයෙනි. රාජ්‍ය සතු ව්‍යවසායවල කාර්ය සාධනය, මූල්‍ය ස්ථාවරත්වය, ආයෝජන කළමනාකරණය සහ රාජ්‍ය පෞද්කාලික හවුල්කාරිත්වය සඳහා ඇති අවස්ථා ඇතුළු කරුණු පරීක්ෂා කිරීම මෙම කාරක සභාවේ කාර්යයන් වෙනවා. පොදු ව්‍යාපාර පිළිබඳ කාරක සභාව වැනි අනෙකුත් මූල්‍ය කාරක සභාවල විෂය පථයන් එකිනෙක නොගැටෙන අයුරින් කාරක සභාවේ ඉදිරි කටයුතුකිරීම පිළිබඳව මෙහිදී සාකච්ඡා කෙරුණා. ඒ අනුව, පොදු ව්‍යාපාර පිළිබඳ කාරක සභාවේ සභාපතිවරයා හමුවී මේ පිළිබඳව සාකච්ඡා කිරීමට අපේක්ෂා කරන බවද සභාපතිවරයා සඳහන් කළා. මෙම රැස්වීමට රාජ්‍ය අමාත්‍ය ශෙහාන් සේමසිංහ, පාර්ලිමේන්තු මන්ත්‍රීවරුන් වන ගරු එම්. රාමේශ්වරන්, ගරු වරුණ ලියනගේ සහ ආචාර්ය නාලක ගොඩහේවා යන මහත්වරු සහභාගී වුණා. පාර්ලිමේන්තුවේ ව්‍යවස්ථාදායක සේවා අධ්‍යක්ෂ සහ සන්නිවේදන අධ්‍යක්ෂ (වැඩබලන) ජනකාන්ත සිල්වා මහතා ද මෙම අවස්ථාවට සහභාගී වුණා. ", "URL": "https://www.itnnews.lk/2023/10/05/478785/", "Category": "දේශීය පුවත්", "Parent URL": null}