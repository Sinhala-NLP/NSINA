{"Source": "ITN news", "Timestamp": "ජනවාරි 21, 2022 11:39", "Headline": "පාඨලීට එරෙහි නඩුවේ වැඩිදුර සාක්ෂි විභාගය පෙබරවාරි 18ට කල් යයි", "News Content": "හිටපු අමාත්‍ය පාඨලී චම්පික රණවක මහතා ඇතුලු තුන් දෙනෙකුට එරෙහි නඩුවේ වැඩිදුර සාක්ෂි විභාගය පෙබරවාරි 18 වනදා යළි ඇරඹීමට කොළඹ මහාධිකරණ  දින නියම කළා. 2016 වසරේ රාජගිරිය ප්‍රදේශයේදී තරුණයකු බරපතල රිය අනතුරකට ලක් කොට සාක්ෂි වසන් කිරීම ඔවුන්ට එරෙහි චෝදනායි. මෙම නඩුව අද කැද වූ අවස්ථාවේ පාඨලී චම්පික රණවක මහතා ද අධිකරණය හමුවේ පෙනි සිටියා. පසුගිය නඩු වාරයේදී අසනීප තත්ත්වයක් හේතුවෙන් ඔහු අධිකරණය හමුව් පෙනී සිටියේ නැහැ. එහිදී ඔහු වෛද්‍ය වාර්තාවක් ඉදිරිපත් කර තිබුණා. ඊට අදාළ වෛද්‍යවරයාගෙන් ප්‍රකාශයක් ලබා ගන්නා ලෙස නියෝග කෙරුණා. එම ප්‍රකාශයට අනුව රණවක මහතාට මාසයක් පමණ ප්‍රතිකාර ගැනීමට සිදුවන බව සදහන් කර ඇති බවයි නියෝජ්‍ය සොලිසටර් ජෙනරාල් දිලීප පීරිස් ම හතා ප්‍රකාශ කළේ. එම වෛද්‍ය වාර්තාව නිකුත් කරන අවස්ථාවේ තමන්ට 11 වනදානඩුවක් පවතින  බවත් සදහන් කර නොමැති බවත් සාමාන්‍ය පුද්ගලයෙකුට මෙවැනි වෛද්‍ය වාර්තාවක් ලබාගත නොහැකි බවත් දිලීප පීරිස් මහතා පැවසුවා. ඒ අනුව මෙය චේතනාන්විතව නඩුව කල් දමා ගැනීමේ අරමුණින් සිදු කළ ක්‍රියාවක් බවට නියෝජ්‍ය සොලිසිටර් ජෙනරාල්වරයා චෝදනා කළා. කොළඹ ප්‍රධාන වෛද්‍ය නිලධාරීවරයා චම්පික රණවක මහතා සම්බන්ධයෙන් පරික්ෂණ 10 ක් සිදු කර තිබෙනවා. ඒ සියල්ලෙහිම විත්තිකරුගේ සෞඛ්‍ය තත්ත්වය සාමාන්‍ය බව ප්‍රකාශ කර තිබෙනවා. එබැවින් මෙය නඩුව කල් දමා ගැනීමේ අරමුණෙන් සිදු කළ එකක් බවට ද දිලීප පීරිස් මහතා පෙන්වා දුන්නා.  ඒ අනුව නඩු විභාගය අවසන් වන තෙක් විත්තිකරු රක්ෂිත බන්ධනාගාර ගත කිරීම හෝ නඩුව දිනපතා විභාගයට ගැනීම කළ යුතු බව ඔහු පැවසුවා. කෙසේ වෙතත් විත්තියේ නීතිඥවරයා මෙම කරුණු ප්‍රතික්ෂේප කරමින් කරුණු දැක්වුවා. අනතුරුව දෙපාර්ශ්වයේ එකගතාව මත වැඩිදුර සාක්ෂි විභාග ලබන 18 සහ 23 යන දිනවල සිදු කිරීමට අධිකරණය නියම කළා.     ", "URL": "https://www.itnnews.lk/2023/10/05/390304/", "Category": "දේශීය පුවත්", "Parent URL": null}