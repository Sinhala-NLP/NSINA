{"Source": "ITN news", "Timestamp": "ජූනි 29, 2023 10:20", "Headline": "ප්‍රංශයේ උද්ඝෝෂකයින් 77 දෙනෙකු අත්අඩංගුවට", "News Content": "ප්‍රංශයේ ප්‍රචණ්ඩකාරී ලෙස හැසිරුනු උද්ඝෝෂකයන් 77 දෙනෙකු අත්අඩංගුවට ගත් බව පොලිසිය නිවේදනය කරනවා. පොලිස් අණ නොතකා මෝටර් රථයක් ධාවනය කිරීම හේතුවෙන් එහි රියදුරුට වෙඩි තබා ඝාතනය කිරීමත් සමඟ ප්‍රංශයේ ප්‍රචණ්ඩකාරී ගැටුම් හට ගත්තා. නහේල් එම් නමැති 17 වියැති තරුණයෙකුයි මෙලෙස වෙඩි තබා ඝාතනය කර ඇත්තේ. ඒ සමඟම කෝපයට පත් ජනතාව පොලිසියට විරෝධය පළ කරමින් උද්ඝෝෂණ ආරම්භ කළ අතර ඊයේ දිනයේදී එම උද්ඝෝෂණ ප්‍රචණ්ඩකාරී ස්වභාවයක් ගත්තා. මෝටර් රථ ගිනි තබමින් දේපළවලට හානි සිදු කරමින් උද්ඝෝෂකයින් ප්‍රචණ්ඩකාරී ලෙස හැසිරෙන ආකාරයයි මාධ්‍ය වාර්තා කළේ. තත්ත්වය පාලනය කිරීමට පොලිසිය කටයුතු කිරීමත් සමඟ උද්ඝෝෂකයින් පොලිසියට ද පහර දුන් බවයි වාර්තා වන්නේ.     ", "URL": "https://www.itnnews.lk/2023/10/05/495806/", "Category": "Breaking News,ජාත්‍යන්තර පුවත්", "Parent URL": null}