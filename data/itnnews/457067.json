{"Source": "ITN news", "Timestamp": "ජනවාරි 22, 2023 19:16", "Headline": "ගැසෙට්ටුවේ මිලට බිත්තර නොදුන්නොත් වැඩ වරදින ලකුණු", "News Content": "බිත්තර සදහා නියමිත පාලන මිලට එරෙහිව වැඩි මිලට බිත්තර අලෙවි කරන වෙළදුන් සොයා පාරිභෝගික අධිකාරිය දිවයිනේ බොහෝ ස්ථානවල අද වැටලීම් සිදුකළා. එහිදි කොළඹ දිස්ත්‍රික්කයේ ප්‍රධාන පෙලේ වෙළදසැල් දෙකකට එරෙහිව නඩු පැවරීමටයි පියවර ගැණුනේ. වෙළදපොලේ බිත්තරවල මිල සීඝ්‍රයෙන් ඉහළ යාම හේතුවෙන් ජනතාව දැඩි පීඩාවට පත්වුණා. මීට පිළියමක් ලෙස බිත්තර මිල ඉහළ යාම පාලනය සදහා නීතිපතිවරයාගේ උපදෙස් මත පාලන මිලක් නියම කරමින් ගැසට් නිවේදනයක් නිතුක් කෙරුණා. පසුගිය 20 වනදා නිකුත් කළ එම ගැසට් නිවේදනයට අනුව සුදු බිත්තරයක් රුපියල් 44ක් සහ රතු බිත්තරයක් රුපියල් 46ක් ලෙස මිල ප්‍රකාශයට පත් කෙරුණා. කෙසේ වෙතත් බිත්තර නිෂ්පාදකයින්ගේ සංගම් කියා සිටින්නේ පාලන මිලට බිත්තර අලෙවි කිරීමට තමන්ට හැකියාවක් නොමැති බවයි. මෙවන් පසුබිමක බිත්තර ආනයනය ක්‍රියාවලිය තවමත් පවතින්නේ මන්දගාමී තත්ත්වයකයි. සත්ත්ව නිෂ්පාදන සහ සෞඛ්‍ය දෙපාර්තමේන්තුවේ අධ්‍යක්ෂ ජනරාල්වරියගේ නිර්දේශය පමා වීම හේතුවෙන් බිත්තර ආනයනය කිරීමේ ක්‍රියාවලිය තවමත් සිදුව නැහැ. මේ අතර වැඩි මිලට බිත්තර අලෙවි කරන වෙළදුන්ට රුපියල් ලක්ෂයේ සිට රුපියල් ලක්ෂ 5 දක්වා දඩ මුදල් නියම කිරීමට පියවර ගන්නා බවයි පාරිභෝගික කටයුතු පිළිබද අධිකාරියේ සභාපති නීතිඥ ශාන්ත නිරිඇල්ල මහතා කියා සිටියේ.   ", "URL": "https://www.itnnews.lk/2023/10/05/457067/", "Category": "දේශීය පුවත්", "Parent URL": null}