{"Source": "ITN news", "Timestamp": "මැයි 19, 2023 13:30", "Headline": "දකුණු මුහුදේදී  අත්අඩංගුවට ගත් මත්ද්‍රව්‍ය තොගයේ ප්‍රධාන සැකකරු හෙළිවෙයි", "News Content": "නාවික හමුදාව දකුණු මුහුදේදී  අත්අඩංගුවට ගත් මත්ද්‍රව්‍ය තොගයට හෙරොයින් කිලෝග්‍රෑම් 111 යි ග්‍රෑම් 606 ක් සහ හෂීස් කිලෝග්‍රෑම් 11 යි ග්‍රෑම් 254 ක් අයත් බව පොලිස් මත්ද්‍රව්‍ය නාශක කාර්යාංශය පවසනවා. මත්ද්‍රව්‍ය පටවා ගත් බහිදින ධීවර යාත්‍රාව නාවික හමුදාව මගින් අත්අඩංගුවට ගැනුණේ සැකකරුවන් 6 දෙනෙකු ද සමඟයි. රාජ්‍ය බුද්ධි සේවාව හා ශ්‍රී ලංකා නාවික හමුදාව එක්ව සිදු කළ බුද්ධි මෙහෙයුමකින් ලද තොරතුරකට අනුවයි මෙම වැටලීම සිදු කෙරුණේ. මත්ද්‍රව්‍ය තොගය සහ සැකකරුවන් වැඩිදුර විමර්ශන සදහා පොලිස් මත්ද්‍රව්‍ය නාශක කාර්යාංශය වෙත භාර දී තිබෙනවා. මෙම යාත්‍රාවේ හිමිකරු මීගමුව කිඹුලාපිටිය පාර ප්‍රදේශයේ පදිංචිකරුවෙකු බවයි පොලිසිය පවසන්නේ. ඔහුද මේ වන විට අත්අඩංගුවට ගෙන තිබෙනවා. ධීවර යාත්‍රාවේ සිටි සැකකරුවන් ආඩිගම, මීගමුව සහ මිනුවන්ගොඩ යන ප්‍රදේශවල පදිංචිකරුවන්. ඔවුන් සියලු දෙනා අවුරුදු 31 ත් 56 ත් අතර වයස්වල පසුවන අය බවයි පොලිසිය පවසන්නේ. ජාවාරමේ ප්‍රධාන සැකකරු දැනට විදෙස්ගතව සිටින බව විමර්ශනවලදී හෙළිව තිබෙනවා. මෙරට ජාවාරම සිදු කරන පුද්ගලයා මීගමුව බන්ධනාගාරගතව සිටින අයෙකු බවයි හඳුනාගෙන ඇත්තේ. ඔහුට බන්ධනාගාරයේ සිට මෙම මත්ද්‍රව්‍ය ජාවාරම සිදු කිරීම සඳහා ආඩිගම ප්‍රදේශයේ පදිංචි විසිඅට හැවිරිදි අයෙකු සම්බන්ධීකරණ කටයුතු සිදු කර දී ඇති බවද පොලිස් විමර්ශනවලදී හෙළිව තිබෙනවා.   ", "URL": "https://www.itnnews.lk/2023/10/05/484629/", "Category": "දේශීය පුවත්", "Parent URL": null}