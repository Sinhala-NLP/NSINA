{"Source": "ITN news", "Timestamp": "අප්‍රේල් 26, 2022 09:57", "Headline": "මූල්‍ය ප්‍රතිපත්තිය දැඩි කරන්න බදු වැඩි කරන්න – IMF ලංකාවට දැනුම් දෙයි", "News Content": "ශ්‍රී ලංකාවේ මූල්‍ය ප්‍රතිපත්තිය දැඩි කර ණය ගැටලු විසදීම සදහා බදු වැඩි කරන ලෙස  ජාත්‍යන්තර මූල්‍ය අරමුදල ඉල්ලීමක් කර තිබෙනවා. ජාත්‍යන්තර මූල්‍ය අරමුදලේ ආසියා පැසිෆික් කලාපයේ වැඩබලන අධ්‍යක්ෂවරිය ප්‍රකාශ කර ඇත්තේ ශ්‍රී ලංකාව නම්‍යශීලී විනිමය අනුපාතයක් අනුගමනය කිරීම අත්‍යවශ්‍ය බවයි. ශ්‍රී ලංකාවේ පවතින වත්මන් අර්බුදයට විසදුම් ලබාගැනීම සදහා ජාත්‍යන්තර මූල්‍ය අරමුදල සමග සාකච්ඡා කිරීම පසුගිය 18 වනදා ආරම්භ කළා. එම සාකච්ඡා ඉතාමත් සාර්ථක ලෙස පැවති බවයි ජාත්‍යන්තර මූල්‍ය අරමුදල ද නිවේදනය කළේ. මුදල් අමාත්‍ය අලි සබ්රි මහබැංකු අධිපති ආචාර්ය නන්දලාල් වීරසිංහ, මුදල් අමාත්‍යාංශ ලේකම් මහින්ද  සිරිවර්ධන යක මහත්වරුන් එම සාකච්ඡාවලට සහභාගී වුණා. පසුගිය 22 වනදා දක්වා මෙම සාකච්ඡා පැවති අතර ජාත්‍යන්තර මූල්‍ය අරමුදලේ ආසියා පැසිෆික් කලාපයේ වැඩබලන අධ්‍යක්ෂ ඈන් මරී ප්‍රකාශ කරන්නේ  තීරණාත්මක වියදම් අවශ්‍යතා සපුරාලීම සදහා බදු ආදායම ඉහළ නැංවිය යුතු බවයි. එමෙන්ම ඇය වැඩිදුරටත් සදහන් කර ඇත්තේ පසුගිය සතියේ මෙරට නියෝජිත කණ්ඩායම සමග පැවති සාකච්ඡා ඉතා හොද ඵලදායී තාක්ෂණික එකක් වූ බවයි. උද්දමනය පාලනය කිරීම සදහා මූල්‍ය ප්‍රතිපත්ති දැඩි කිරීමේ අවශ්‍යතාව ද වැඩබලන අධ්‍යක්ෂවරිය අවධාරණය කර තිබෙනවා. ශ්‍රී ලංකාව මේ වන විට විදෙස් ණය වාරික ගෙවීම ද තාවකාලිකව අත්හිටුවීමට තීරණය කර තිබෙනවා. ශ්‍රී ලංකා නියෝජිත කණ්ඩායම ශ්‍රී ලංකාවේ ඉදිරි වැඩපිලිවෙල සම්බන්ධවෙන් ජාත්‍යන්තර මූල්‍ය අරමුදල  දැනුවත් කිරීමට ද කටයුතු කළා. එම වැඩපිළිවෙල පිළිගන්නා බවයි මූල්‍ය අරමුදල සදහන් කළේ. ශ්‍රී ලංකාව සිය ණය හිමියන් සමග සාකච්ඡාමය වැඩපිළිවෙලකට යොමු වීම ද මූල්‍ය අරමුදල අගය කළා. පවතින ආර්ථික අර්බුදය විසදීම සදහා අඛණ්ඩව සහය ලබාදෙන බවටයි ජාත්‍යන්තර මූල්‍ය අරමුදල සහතික වී තිබෙන්නේ.               ", "URL": "https://www.itnnews.lk/2023/10/05/408305/", "Category": "දේශීය පුවත්", "Parent URL": null}