{"Source": "ITN news", "Timestamp": "දෙසැම්බර් 19, 2022 12:01", "Headline": "දිනේෂ් ෂාෆ්ටර් ඝාතනයේ ඇගිලි සළකුණු වාර්තා හෙට CIDයට", "News Content": "ජනශක්ති සමූහ ව්‍යාපාරයේ අධ්‍යක්ෂවරයෙකු වූ දිනේෂ් ෂාෆ්ටර් මහතාගේ සිරුරේ තිබූ ඇගිලි සලකුණු පිළිබද වාර්තාව අපරාධ පරීක්ෂණ දෙපාර්තමේන්තුවට හෙට භාරදීමට නියමිතයි. මේ අතර ඒ මහතාගේ දුරකතනයෙන් අවසන් වරට යොමුකළ කෙටි පණිවුඩයක් පිළිබද දැඩි අවධානය යොමුව තිබෙනවා. විද්‍යාත්මක සහ තාක්ෂණික සාක්ෂි පදනම් කර ගනිමින් මේ වන විට ලැබී ඇති තොරතුරු තහවුරු කර ගැනිම සදහා අංශ රැසක් ඔස්සේ පරීක්ෂණ මෙහෙයවන බවයි පොලිසිය පවසන්නේ. බොරැල්ල පොදු සුසාන භූමියේ දී පසුගිය 15 වනදා ඝාතනයට ලක්වූ දිනේෂ් ෂාෆ්ටර් මහතාගේ දේහය පිළිබද අවසන් කටයුතු බොරැල්ල පොදු සුසාන භූමියේ දී ඊයේ පස්වරුවේ සිදුකෙරුණා. අපරාධ පරීක්ෂණ දෙපාර්තමේන්තුව මෙම ඝාතනය සම්බන්ධයෙන් කණ්ඩායම් කිහිපයක් යොමු කරමින් අංශ රැසක් ඔස්සේ පරීක්ෂණ සිදුකරනවා. මේ වනවිට තොරතුරු රැසක් හෙළිකර ගැනීමට ද හැකිවී ඇති අතර ෂාෆ්ටර් මහතාගේ ජංගම දුරකතනයෙන් බ්‍රයන් තෝමස් මහතාට යොමුකළ කෙටි පණිවුඩයක් සම්බන්ධයෙන් ද විශේෂ අවධානය යොමුව තිබෙනවා. එලෙස බ්‍රයන් තෝමස් මහතාගේ ජංගම දුරකතනයට ඔබ එන තුරු මම ඉන්නවා යනුවෙන් පණිවිඩය යොමුකර ඇත්තේ ෂාෆ්ටර් මහතා ඝාතනය වීමෙන් පසු ඔහුගේ ඝාතකයා විසින් බවටයි මේ වනවිට පෙනීගොස් තිබෙන්නේ. එම කෙටි පණිවිඩයට ප්‍රතිචාර දක්වමින් බ්‍රයන් තෝමස් මහතාද කෙටි පණිවිඩයක් යොමුකර ඇති අතර එහි සදහන්ව ඇත්තේ මට ඔයා එක්ක කිසි කතාවක් නැහැ. මට ඔයාව හමුවෙන්න උවමනාවක් නැහැ. යනුවෙනුයි. ෂාෆ්ටර් මහතා බ්‍රයන් තෝමස් මහතාට රුපියල් කෝටි 144 ක් ලබාදීමේ සිද්ධියක් සම්බන්ධයෙන් ඔවුන් දෙදෙනා අතර යම් මතබේදයක් පැවති බවටද මීට පෙර තොරතුරු හෙළිවුණා. මෙම කෙටි පණිවුඩය තුළින් බ්‍රයන් තෝමස් මහතා බොරැල්ල පොදු සුසාන භූමියට ගෙන්වා ගැනීමට ඝාතකයා උත්සාහ කර ඇති බවට ද සැකයක් මතුව තිබෙනවා. ෂාෆ්ටර් මහතාගේ සහ බ්‍රයන් තෝමස් මහතාගේ ජංගම දුරකතන දෙකම අපරාධ පරීක්ෂණ දෙපාර්තමේන්තුව භාරයේ ඇති අතර තවදුරටත් ඒ පිළිබද පරීක්ෂණ සිදුකෙරෙන බවටයි වාර්තා වුණේ. එමෙන්ම පසුගිය 15 වනදා ෂාෆ්ටර් මහතා මල්වත්තේ පිහිටි සිය නිවසේ සිට කෙලින්ම පැමිණ තිබෙන් බොරැල්ල පොදු සුසාන භූමියට බවටයි තොරතුරු ලැබී තිබෙන්නේ. සීසීටීවී දර්ශන පරීක්ෂා කිරීමෙන් මේ බව තහවුරු වී තිබෙනවා. එම අතරමගදී ඔහුගේ වාහනයට වෙනත් පුද්ගලයෙකු නැග තිබේද නැත්නම් බොරැල්ල කනත්තේ ඔහු හමුවීමට කෙනෙකු රැදී සිටියේද යන්න පරීක්ෂණ සිදුකෙරෙනවා. දිනේෂ් ෂාෆ්ටර් මහතා ව්‍යාපාරිකයින් ඇතුළු විවිධ ක්ෂේත්‍ර සමග සබදතා පැවැත්වීම හේතුවෙන් අංශ රැසක් පිළිබද අවධානය යොමු කිරීමට සිදුව ඇති බවයි පොලීසිය පවසන්නේ. ඒ අනුව විද්‍යාත්මක මෙන්ම තාක්ෂණික සාක්ෂි රැසක් ඔස්සේ පරීක්ෂණ සිදුකෙරෙන අතර මේ වන තෙක් මෙම අපරාධය සම්බන්ධයෙන් නිෂ්චිතව තහවුරු කරගත් තොරතුරක් නොමැති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව මහතා ප්‍රකාශ කළේ.         ", "URL": "https://www.itnnews.lk/2023/10/05/451115/", "Category": "දේශීය පුවත්", "Parent URL": null}