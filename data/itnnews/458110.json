{"Source": "ITN news", "Timestamp": "ජනවාරි 28, 2023 18:54", "Headline": "විභාගය කාලසීමාවේදී විදුලිය කැපුවොත් නීතිමය ක්‍රියාමාර්ග – මහජන උපයෝගිතා කොමිසමේ සභාපති", "News Content": "අ.පො.ස. උසස් පෙළ විභාගය පැවැත්වෙන කාලසීමාවේදී විදුලිය අඛණ්ඩව සැපයීම සම්බන්ධයෙන් ඇතිකර ගත් සමතයක් උල්ලංඝනය කිරීමට එරෙහිව ශ්‍රේෂ්ඨාධිකරණයේ නඩු පැවරීමට ශ්‍රී ලංකා මානව හිමිකම් කොමිෂන් සභාව පියවර ගෙන තිබෙනවා. මේ අතර උසස්පෙළ විභාගය පැවැත්වෙන කාලසීමාවේදී විදුලිබල සැපයුම අඛණ්ඩව පවත්වාගෙන යාමට අපොහොසත් වුවහොත් නීතිමය ක්‍රියාමාර්ග ගන්නා බව මහජන උපයෝගිතා කොමිසමේ සභාපතිවරයා  ද ප්‍රකාශ කළා. ලංකා විදුලිබල මණ්ඩලය මහජන උපයෝගීතා කොමිෂම ඛනිජ තෙල් නීතිගත සංස්ථාව ඇතුළු ආයතනවල උසස් නිලධාරීන් අතර පසුගියදා පැවති සාකච්ඡාවකදි උසස්පෙල විභාගය පැවැත්වෙන කාලසීමාව තුළ අඛණ්ඩ විදුලිය සැපයීමට තීරණය කෙරුණා. කෙසේ වෙතත් ලංකා විදුලිබල මණ්ඩලයේ ඉහළ කළමණාකාරීත්වය පෙර පැවති කාලසටහනකට අනුව විදුලි කප්පාදුව ක්‍රියාත්මක කිරීමට තීරණය කර ඇති බවත් ඊට අනුමැතිය ලබාදෙන ලෙසත් මහජන උපයෝගීතා කොමිෂමෙන් නැවත ඉල්ලීමක් සිදු කලා. කෙසේ වෙතත් මහජන උපයෝගීතා කොමිෂම එම ඉල්ලීම ප්‍රතික්ෂේප කලා. උසස් පෙළ විභාගය අපේක්ෂකයන් තුන් ලක්ෂ තිස් එක්දහස් හත්සිය නව දෙනෙකුට එල්ල වන බාධාව සැලකිල්ලට ගනිමින් එම ඉල්ලීම ප්‍රතික්ෂේප කළ බවත් මහජන උපයෝගීතා කොමිෂමේ සභාපතිවරයා සඳහන් කරනවා. එමෙන්ම ජනවාරි 26 සිට පෙබරවාරි 17 දක්වා කාලය තුළ විදුලි කැපීම සඳහා අවසර ලබා නොදී ඇති පසුබිමක අදාළ කාලසීමවේදී විදුලිය කප්පාදු කිරීමට විදුලිබල මණ්ඩලයට කිසිදු හැකියාවක් නොමැති බවද කොමිෂමේ සභාපතිවරයා පෙන්වා දෙනවා. ඒ අනුව යම් හෙයකින් අනවසර විදුලි කප්පාදුවක් සිදු වුවහොත් ඒ පිලිබද ලිඛිතව පැමිණිලි ඉදිරිපත් කරන ලෙස මහජන උපයෝගීතා කොමිෂම ජනතාවගෙන් ඉල්ලා සිටිනවා. 077 5 687 387 වට්ස්ඇප් දුරකතන අංකය හරහා පැමිණිලි ඉදිරිපත් කළ හැකියි. එමෙන්ම 011 2 392 641 ෆැක්ස් අංකය සහ [email protected] යන ඊමේල් ලිපිනය ඔස්සේද පැමිණිලි ඉදිරිපත් කළ හැකි බව මහජන උපයෝගිතා කොමිෂම සදහන් කරනවා. අපොස උසස්පෙළ විභාගය පැවැත්වෙන කාලසීමාව තුලදී විදුලි කප්පාදුවක් සිදු නොකිරීම සම්බන්ධයෙන් ඇතිකරගත් එකඟතාව පැහැර හැරීම පදනම් කර ගනිමින් ශ්‍රේෂ්ඨාධිකරණයේ නඩු පැවරීමට පියවර ගත් බව ශ්‍රී ලංකා මානව හිමිකම් කොමිෂන් සභාව පවසනවා. මානව හිමිකම් කොමිසන් සභාව විසින් කැඳවන ලද සාකච්ඡාවකදි ජනවාරි මස 23 වනදින සිට පෙබරවාරි මස 17 වනදින දක්වා අඛණ්ඩව විදුලිබලය සැපයීමට විදුලිබල හා බලශක්ති අමාත්‍යාංශය ශ්‍රී ලංකා මහජන උපයෝගීතා කොමිෂන් සභාව ,විදුලි බල මණ්ඩලය සහ ඛණිජ තෙල් නීතිගත සංස්ථාව සමථයකට එළඹුනා. 1996 අංක 21 දරණ ශ්‍රී ලංකා මානව හිමිකම් කොමිෂන් සභා පනතට අනුව මෙම සමථය විධානයක් වශයෙන් පසුගිය 26 වනදා නිකුත් කෙරුණා. මෙම විධානය ක්‍රියාත්මක කිරීම පැහැර හැරීම සහ ශ්‍රී ලංකා මානව හිමිකම් කොමිෂන් සභාව වෙත ප්‍රතිචාර දැක්වීම පැහැර හැරීම පදනම් කර ගනිමින් ශ්‍රේෂ්ඨාධිකරණය වෙත නඩු පැවරීමට අදාළ සහතික යොමුකළ බවයි ශ්‍රීලංකා මානව හිමිකම් කොමිෂන් සභාව නිවේදනය කළේ. විදුලි බල හා බලශක්ති අමාත්‍යාංශයේ ලේකම්, ලංකා විදුලිබල මණ්ඩලයේ සභාපති සහ නීතිපතිවරයා පැමිණිල්ලේ වගඋත්තරකරුවන් බවට පත්කර තිබෙනවා. විදුලි කප්පාදුව සම්බන්ධයෙන් මානව හිමිකම් කොමිසමේ සාමාජිකයන් ගෙන ඇති ක්‍රියාමාර්ගවලට එරෙහිව ගත හැකි නීතිමය පියවර සම්බන්ධයෙන් උපදෙස් ලබාගෙන ඇති බව අමාත්‍ය කංචන විජේසේකර මහතා පවසනවා. මානව හිමිකම් කොමිසමේ සාමාජිකයන් සම්බන්ධයෙන් විදුලිබල ක්ෂේත්‍රයේ බලධාරීන් මේ වන විට නීති අංශ වෙතින් විධිමත් උපදෙස් ලබාගැනීමක් සිදුකර තිබෙනවා. ඊට අදාළ ලිඛිත කරුණු මේ වන විට ගොනුකර ඇති බවද අමාත්‍ය කංචන විජේසේකර මහතා සදහන් කළා. සිද්ධිය සම්බන්ධයෙන් ජනාධිපතිවරයාද දැනුවත් කිරීමට කටයුතු කළ බවයි අමාත්‍යවරයා නිකුත් කළ ට්විටර් පණිවුඩයක දැක්වෙන්නේ. ව්‍යවස්ථා සභාවට ද මේ පිළිබද ලිඛිතව දැනුම් දීමට නියමිතයි. මානව හිමිකම් කොමිසම සමඟ සාකච්ඡා පැවැත්වූ නිලධාරීන්ට සිරගත කරන බවට තර්ජනය කිරීම ඔස්සේ ලේඛන දෙකකට අත්සන් ලබාගෙන ඇතිබවට අමාත්‍යාංශ ලේකම්වරයා තමන්ට දැනුම් දී ඇතිබවද අමාත්‍යවරයා ට්විටර් පණිවුඩයේ දක්වා තිබෙනවා. ", "URL": "https://www.itnnews.lk/2023/10/05/458110/", "Category": "Breaking News,දේශීය පුවත්", "Parent URL": null}