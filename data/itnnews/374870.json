{"Source": "ITN news", "Timestamp": "නොවැම්බර් 9, 2021 12:11", "Headline": "රඹුක්කන නායයාමකින් තිදෙනෙකු ජීවිතක්ෂයට", "News Content": "කෑගල්ල දිස්ත්‍රික්කයට ඇද හැලෙන අධික වර්ෂාව හේතුවෙන් රඹුක්කන දඹුල්ල වෑකඩ දඹුල්ල ප්‍ර දේශයේ නිවසක් මතට අද අලුයම පස් කන්දක් කඩා වැටී තිබෙනවා. එම අවස්ථාවේ නිවස තුළ පුද්ගලයින් හතර දෙනෙකු සිට ඇති අතර තුන් දෙනෙකු මිය ගොස් තිබෙනවා. එලෙස මිය ගොස් ඇත්තේ අවුරුදු 36 ක් වන මව අවුරුදු අටක් වන දියණිය සහ අවුරුදු 13 වයසැති ඥාති දියණියකයි. වයස අවුරුදු 40 ක් වන පියා බරපතළ තුවාල ලබා රඹුක්කන රෝහලට ඇතුළත් කෙරුණා. අලව්ව වෙන්නෝරුව ප්‍රදේශයේ නිවසක් මතට පස් කන්දක් කඩා වැටීමෙන් ද පුද්ගලයෙකු මිය ගියා. අනතුර සිදුවන අවස්ථාවේ මව දියණිය සහ පුතා එම නිවස තුළ සිට ඇති අතර අනතුරෙන් මිය ගොස් ඇත්තේ දියණියයි. මේ අතර ආපදා තත්ත්වයෙන් මිය ගිය සංඛ්‍යාව 11 දක්වා ඉහළ ගොස් ඇති බව ආපදා කළමනාකරණ මධ්‍යස්ථානය සඳහන් කළා. දිවයිනට බලපා ඇති තද වැසි සහිත කාලගුණයෙන් බදුල්ල ,නුවරඑළිය , මාතලේ , නුවර , කොළඹ , ත්‍රිකුණාමලය , රත්නපුර , කළුතර,කෑගල්ල ඇතුලු දිස්ත්‍රික් 15 කට දැඩි බලපෑම් එල්ල වී තිබෙනවා. 8000 කට ආසන්න පිරිසක් අවතැන්ව සිටින අතර නිවාස 796 කට පමණ අර්ධ හානි සිදුව තිබෙනවා.             ", "URL": "https://www.itnnews.lk/2023/10/05/374870/", "Category": "Breaking News,දේශීය පුවත්", "Parent URL": null}