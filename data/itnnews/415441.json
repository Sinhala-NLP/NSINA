{"Source": "ITN news", "Timestamp": "ජූනි 6, 2022 17:46", "Headline": "ඇමති ප්‍රසන්නට අවුරුදු 5කට අත්හිටවූ සිරදඬුවමක්", "News Content": "2015 වසරේ ව්‍යාපාරිකයෙකුට තර්ජනය කොට මුදල් ලබාගත්තේ යැයි කියන චෝදනාවක් සම්බන්ධයෙන් වරදකරු කෙරුණු ප්‍රසන්න රණතුංග මහතාට කොළඹ මහාධිකරණයෙන් අත්හිට වූ සිර දඩුවමක් හා දඩ මුදලක් නියම කර තිබෙනවා. කොළඹ මහාධිකරණ විනිසුරු මංජුල තිලකරත්න මහතා ඉදිරියේ අද මෙම නඩුව කැදවා තිබුණා. නඩුවේ එක් චෝදනාවකට වරදකරු කෙරුණූ ප්‍රසන්න රණතුංග මහතාට බරපතල වැඩ සහිත වසර දෙකක සිර දඩුවම් නියම කළ මහාධිකරණ විනිසුරුවරයා එය වසර 05 කට අත්හිටුවන බව සදහන් කළා. එමෙන්ම විත්තිකරුට රුපියල් මිලියන 25 ක දඩයක් ද නියම කළා. එම දඩ මුදල ගෙවීම පැහැරහැරියොත් අමතර මාස 09 ක සිරදඩුවමක් නියම කරන බවයි විනිසුරුවරයා සදහන් කළේ. මෙම සිද්ධියෙන් අගතියට පත් ව්‍යාපාරිකයාට රුපියල් මිලියනයක වන්දියක් ගෙවන ලෙසත් එම වන්දිය ගෙවීම  පැහැර හැරියහොත් අමතර මාස තුනක සිර දඩුවමක් නියම කරන බව නඩු තීන්දුවේ සදහන් වෙනවා. සිද්ධිය සම්බන්ධයෙන් චෝදනා ලබා සිටි හිටපු අමාත්‍යවරයාගේ බිරිද වන මොරීන් රණතුංග සහ තවත් අයෙකු නිදොස් කොට නිදහස් කරන ලෙසද මහාධිකරණ විනිසුරුවරයා නියම කර තිබෙනවා. බස්නාහිර පළිතේ ප්‍රධාන අමාත්‍යවරයා ලෙස කටයුතු කරමින් සිටියදී මීතොට ‍මුල්ල ප්‍රදේශයේ වගුරුබිමක් ගොඩ කිරීමට අවශ්‍ය අනුමැතිය දීමට සහ එහි සිටින අනවසර පදිංචිකරුවන් ඉවත් කර දීමට ගිහාන් මෙන්ඩිස් නමැති ව්‍යාපාරිකයෙකුගෙන් රුපියල් මිලියන 64 ක් ඉල්ලා තර්ජනය කිරීමේ සිද්ධියක් සම්බන්ධයෙන් ඉනුත් යහපපාලන රජය සමයේ සෙස නඩුව නීතිපතිවරයා විසින් ගොනු කර තිබුණා. තීන්දුව ප්‍රකාශයට පත් කරමින් විනිසුරුවරයා සදහන් කළේ විත්තිකාර ප්‍රසන්න රණතුංග  පැමිණිලිකාර ජෙරාඩ් මෙන්ඩිස්ට දුරකතනයෙන් තර්ජනය කර මුදල් ඉල්ලා ඇතැයි සාක්ෂි විභාගයේදී අනාවරණය වූ බවයි. එදිනම පැමිණිලිකරුගේ කාර්යාලයට ද ගොස් මුදල් ඉල්ලා තර්ජනය කර තිබෙන බවද පැවසූ විනිසුරුවරයා මෙම සාක්ෂි කිසිවක් විත්තිය ප්‍රතික්ෂේප නොකළ බව සිය තීන්දුව දෙමින් ප්‍රකාශ කළා. ඉඩමක් සම්බන්ධයෙන් පැමිණිලිකරු හා විත්තිකරුවන් අතර ඇතිකරගත් අවබෝධතා ගිවිසුම අනුව මෙම මුදල් ඉල්ලා ඇති බව විත්තිය ප්‍රකාශ කළ ද එම ගිවිසුම පවා සකස් වී තිබෙන්නේ විත්තිකරුවන්ට අවශ්‍ය ආකාරයට බව සාක්ෂි මගින් පෙනී යන්නේ යයිද පැවසුවා. එම ගිවිසුම හරහා විත්තිකරු පැමිණිලිකරුට තර්ජනය කර රුපියල් මිලියන 25 ක් වටිනා පොරොන්දු නෝට්ටු ලබාගෙන අයුතු ලාභයක් ඉපැයීමට තැත් කර ඇති බවද විනිසුරුකරු සදහන් කළා. අදාළ මීතොටමුල්ල ඉඩම සම්බන්ධයෙන් ප්‍රසන්න රණතුංග මහතාට හිමිකමක් නොමැති බව සාක්ෂිවලින් හෙළි වී තිබෙනවා. එසේ තිබියදී පොරොන්දු නෝට්ටු අත්සන් කර ගැනීම  වංක චේතනාවෙන් සිදු කළ බව  පෙනී යන්නේ යැයි විනිසුරුවරයා පැවසුවා. එහිදී ප්‍රසන්න රණතුංග මහතාගේ නීතිඥවරයා වන අනිල් සිල්වා මහතා පැවසුවේ තම සේවාදායකයා ශල්‍ය කර්මයකට භාජනය වූ බවත් ඔහුට විශේෂඥ වෛද්‍ය ප්‍රතිකාර ලැබීමට සිදු වූ බවයි. පසුගිය 09 වනදා  ඔහුගේ දේපල විනාශ කළ බව කී නීතිඥවරයා ඒ තුළින් තම සේවා දායකයාගේ දියණියගේ විවාහය පවා කල් දැමීමට සිදු  වූ බව පැවසුවා. මෙම තත්ත්වය මත ලිහිල් දඩුවමක් ලබා දෙන ලෙසයි ඔහු ඉල්ලුවේ.   ", "URL": "https://www.itnnews.lk/2023/10/05/415441/", "Category": "Breaking News,දේශීය පුවත්", "Parent URL": null}