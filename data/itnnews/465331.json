{"Source": "ITN news", "Timestamp": "මාර්තු 5, 2023 09:20", "Headline": "විනෝද චාරිකාවක් අතරතුරදී අතුරුදන් වූ පුද්ගලයෙකුගේ සිරුර සොයා ගැනේ", "News Content": "මහඔය නුවරගලතැන්න රක්ෂිතයේ විනෝද චාරිකාවක් ගොස් සිටිය දී අතුරුදන් වූ පුද්ගලයෙකුගේ සිරුර හමු වී ඇති බව පොලීසිය පවසනවා. විනෝද චාරිකාවක් සඳහා ගොස් සිටි පුද්ගලයින් 08 දෙනෙකුගෙන් සමන්විත කණ්ඩායමකින් එක් අයෙකු මෙසේ අතුරුදන්වී ඇති බවට ලැබුණු පැමිණිල්ලක් මත මහඔය පොලීසිය විමර්ශනයක් ආරම්භ කර තිබුණා. මෙම පිරිස රාත්‍රී කාලයේ දී විනෝදවීමෙන් පසු අළුයම් කාලයේ රක්ෂිතය තුළම නින්දට ගොස් ඇති අතර පසු දින අවදී වී සොයා බැලීමේ දී අදාළ පුද්ගලයා නොසිටි බැවින් 118 දුරකථන අංකය අමතා ඒ පිළිබඳ දැනුම් දී තිබෙනවා. පොලීසිය සිදුකළ සෝදිසි කිරීම්වලදී අදාළ පුද්ගලයාගේ සිරුර ගල්තලාවක පහළ ප්‍රදේශයේ තිබී හමු වී ඇති අතර මෙලෙස මියගොස් ඇත්තේ 34 හැවිරිදි උහන කුමාරිගම ප්‍රදේශයේ පදිංචිව සිටි අයෙකි. සිද්ධිය සම්බන්ධයෙන් මහඔය පොලීසිය වැඩිදුර විමර්ශන සිදුකරනවා. ", "URL": "https://www.itnnews.lk/2023/10/05/465331/", "Category": "Breaking News,දේශීය පුවත්", "Parent URL": null}