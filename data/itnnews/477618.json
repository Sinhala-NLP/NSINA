{"Source": "ITN news", "Timestamp": "අප්‍රේල් 23, 2023 18:21", "Headline": "ඩෙල්ෆ් පංච පුද්ගල ඝාතනයේ ප්‍රධාන සැකකරු කොටුවෙයි", "News Content": "යාපනය ඩෙල්ෆ් දූපතේ සිදු වූ පංච පුද්ගල ඝාතනයේ  ප්‍රධාන සැකකරු අද අත්අඩංගුවට ගැනුණා. සිද්ධිය සම්බන්ධයෙන් පරික්ෂණ පැවැත්වීමට විශේෂ පොලිස් කණ්ඩායම් තුනක් යොදවා තිබෙනවා. සැකකරු ළඟ තිබී රත්‍රං මාල වලලු සොයා ගෙන ඇති අතර රන් භාණ්ඩ කොල්ලකෑම සදහා ඝාතනය සිදු කරන්නට ඇති බවටයි පොලීසිය සැක කරන්නේ. යාපනය ඩෙල්ෆ් නෙඩුන්තීව් ප්‍රදේශයේ නිසක කාන්තාවන් තුන් දෙනෙකු ඇතුළු පුද්ගලයින් 5 දෙනෙකු ඝාතනය කර ඇති බවට ඊයේ දිනයේ පොලීසියට ලැබුණු තොරතුරකට අනුව පරික්ෂණ ආරම්භ කෙරුණා. ඝාතතනයට ලක් වූ සියලු දෙනාම වයස අවුරුදු 70 ඉක්මවූවන් වන අතර සිද්ධියේදී බරපතල තුවාල ලැබූ වයස අවුරුදු 100 ක් වන කාන්තාවක රෝහල්ගතව ප්‍රතිකාර ලබනවා. ඝාතන සිද්ධිය සම්බන්ධයෙන් විශේෂ පොලිස් කණ්ඩායම් තුනක් යොදවා ඇති බවයි ඩෙල්ෆ් පොලීසිය සදහන් කළේ.සැකසහිත පුද්ගලයින් රැසක් පොලිස් භාරයට ගෙන පරික්ෂණ සිදු කෙරුණු අතර ඝාතනයේ ප්‍රධාන සැකකරු අද උදෑසන ඩෙල්ෆ් පොලීසිය මගින් අත්අඩංගුවට ගැනුණා. 51 හැවිරිදි මෙම සැකකරු අත්අඩංගුවට ගැනුනේ යාපනය පුන්කුඩුතිව් ප්‍රදේශයේ නිවසක් තුල සැගව සිටියදීයී. සැකකරු අත්අඩංගුවට ගන්නා අවස්ථාවේ ඔහු සන්තකයේ තිබූ රන්මාල, වලලු සහ කරාබු රැසක් ද සොයාගත් බවයි පොලීසිය පවසන්නේ. සැකකරු වසර 20 ක් පමණ විදේශගතව සිට පැමිණි අයෙකු බවට සදහන්. එමෙන්ම එම පුද්ගලයා බොහෝ අවස්ථාවල මෙම නිවසට පැමිණෙන  පුද්ගලයෙකු බවට ද තොරතුරු හෙළි වී තිබෙනවා. කෙසේ වෙතත් සැකකරු රන් භාණ්ඩ කොල්ලකෑමට නිවසට ඇතුළු වූ අවස්ථාවේ නිවැසියන් විසින් එම පුද්ගලයා හදුනාගැනීම හේතුවෙන් මෙම ඝාතන සිදු කර රන් භාණ්ඩ රැගෙන පලායන්නට ඇති බවටයි පොලීසිය සැකකරන්නේ. අධිකරණ නියෝග මත සැකකරු රදවාගෙන ප්‍රශ්න කිරීම් සිදු කරන අතර ඔහු කයිට්ස් අධිකරණයට ඉදිරිපත් කිරීමට නියමිත බව ඩෙල්ෆ් පොලීසිය   පවසනවා.     ", "URL": "https://www.itnnews.lk/2023/10/05/477618/", "Category": "දේශීය පුවත්", "Parent URL": null}