{"Source": "ITN news", "Timestamp": "අප්‍රේල් 23, 2021 11:46", "Headline": "වරාය නගර කොමිෂන් සභා පනතට එරෙහි පෙත්සම් විභාගය පස්වන දිනටත් ඇරඹේ", "News Content": "කොළඹ වරාය නගර පනත් කෙටුම්පතට එරෙහි පෙත්සම් විභාග කිරීම පස්වන දිනටත් අද (23) ආරම්භ කෙරුණා. අගවිනිසුරු ජයන්ත ජයසූරිය,  බුවනෙක අලුවිහාරේ,  ප්‍රියන්ත ජයවර්ධන,  මුර්දු ප්‍රනාන්දු සහ ජනක් ද සිල්වා යන පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ පෙත්සම් විභාග කිරීම සිදුවනවා. නීතිපතිවරයා වෙනුවෙන් පෙනීසිටි අතිරේක සොලිසිටර් ජෙනරාල් ෆර්සානා ජමිල් මහත්මිය මෙම පනත් කෙටුම්පතේ සිදුකිරීමට යෝජිත සංශෝධන අඩංගු ලේඛනයක් අධිකරණයට ඉදිරිපත් කළා. අනතුරුව කරුණු දැක්වූ ඇය මෙම පනත් කෙටුම්පත හරහා පිහිටුවන කොමිසම ක්‍රියාත්මක වන ආකාරය පිළිබද දීර්ඝ විස්තරයක් ඉදිරිපත් කළා. වරාය නගර කලාපය තුළ පිහිටුවන බැංකු මෙරට බැංකු අණපනත් මගින් අධීක්ෂණය කෙරෙනවා. එමෙන්ම අදාළ කලාපය තුළ පිහිටුවන බැංකු සදහා බලපත්‍ර නිකුත් කිරීමේ බලය ශ්‍රී ලංකා මහ බැංකුවේ මුදල් මණ්ඩලය වෙත පැවරී තිබෙනවා. යෝජිත කොමිසම අනුගමනය කරන ප්‍රධාන වැඩ සැළැස්ම ක්‍රියාත්මක කිරීමට පෙර ජනාධිපතිවරයාගේ අනුමැතිය ලබා ගැනීමට එම කොමිසමට සිදුවන බවද ඇය පෙන්වා දුන්නා. වරාය නගර කලාපය තුළ පිහිටුවන ව්‍යාපාර සහ ආයෝජන සදහා බලපත්‍ර නිකුත් කිරීමේ බලය මෙන්ම එම කටයුතු අධීක්ෂණය කිරීමේ බලයද යෝජිත කොමිසම වෙත පැවරෙන බවයි අතිරේක සොලිසිටර් ජෙනරාල්වරිය වැඩිදුරටත් කියාසිටියේ.     ", "URL": "https://www.itnnews.lk/2023/10/05/333132/", "Category": "දේශීය පුවත්", "Parent URL": null}