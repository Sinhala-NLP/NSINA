{"Source": "ITN news", "Timestamp": "ජනවාරි 25, 2023 15:37", "Headline": "නීත්‍යානුකූල නොවන අයුරින් රත්‍රං 1.1Kg ක් තබා ගත් සැකකරුවෙකුට විදේශගතවීමට අවසර", "News Content": "හිටපු ජනාධිපතිවරයෙකුගේ සම්බන්ධීකරණ නිලධාරියෙකු ලෙස කටයුතු කරමින් රත්‍රං කිලෝග්‍රෑම් 1.1 ක් තම සන්තකයේ තබා ගැනීම සම්බන්ධ සැකකරුවෙකුට විදේශගතවීමට අධිකරණය අවසර ලබා දුන්නා. මීළග නඩු දිනය දක්වා ඔහුට විදේශගතවීමටයි කොටුව මහේස්ත්‍රාත් තිළිණ ගමගේ මහතා අවසර ලබා දුන්නේ. වසර අටකට වඩා මෙම සිද්ධිය පැරණි බව අධිකරණයට කරුණු දක්වමින් ජනාධිපති නීතිඥ සම්පත් මෙන්ඩිස් මහතා අධිකරණයෙන් කළ ඉල්ලීම සළකා බලමිනුයි මහේස්ත්‍රාත්වරයා මෙම නියෝගය සිදු කළේ. සිද්ධිය සම්බන්ධ නඩුව නීතිපති උපදෙස් සදහා එදිනට කැදවන ලෙස මහේස්ත්‍රාත්වරයා නියම කළා. රුපියල් මිලියන දහයක් ගෙවා වෙන්දේසියකින් නීත්‍යානුකූල නොවන අයුරින් රත්‍රං කිලෝග්‍රෑම් එකයි දශම එකක් ළඟ තබා ගැනීම ඔහුට එරෙහි චෝදනාවයි. පුරවැසිභාවය නොමැතිව රාජ්‍ය ආයතන ගණනාවක සේවය කරමින් වැටුප් ලබා ගැනීම සම්බන්ධයෙන්ද විමර්ශන සිදු කර අධිකරණයට කරුණු වාර්තා කර තිබෙනවා. ඇප මත සිටින සැකකරුද අධිකරණය හමුවේ අද පෙනී සිටියා. ", "URL": "https://www.itnnews.lk/2023/10/05/457599/", "Category": "Breaking News,දේශීය පුවත්", "Parent URL": null}