{"Source": "ITN news", "Timestamp": "මාර්තු 7, 2022 11:56", "Headline": "යුද මෙහෙයුම් නවත්වන්නේ නැහැ – රුසියා ජනපති", "News Content": "තම අරමුණු සාක්ෂාත් කරගන්නා තුරු යුක්රේනයේ යුද මෙහෙයුම් නැවැත්වීමට කිසිඳු අදහසක් නොමැති බව රුසියා ජනාධිපති ව්ලැඩිමීර් පුටින් නිවේදනය කරනවා. රුසියාවේ යුක්රේන ආක්‍රමනය ආරම්භ වී අදට දින 12 ක් ගත වුවද යුක්රේනයේ කියෙව් අගනුවර අත්පත් කරගැනීමට රුසියා හමුදා මේ වන තෙක් සමත්ව නැහැ. කෙසේ වුවද කියෙව් නගරයට එක්වනරම දැවැන්ත ප්‍රහාරයක් එල්ලකිරීමට අවශ්‍ය සියලු කටයුතු රුසියාව සූදානම් කර ඇති බව යුක්රේන බුද්ධි අංශ නිවේදනය කරනවා. සැතපුම් 40 ක් පමණ දිගට පවත්නා රුසියාවේ සන්නාහ සන්නද්ධ රථ පෙළ ඉර්පින්ග් නගරය පසුකරමින් කියෙව් දෙසට ගමන් කරන බවද සඳහන්. රුසියා හමුදා සදහා අවශ්‍ය ඉන්ධන හා ආහාර බෙලරූස් රාජ්‍ය හරහා සැපයීමට ද රුසියා බලධාරීන් පියවර ගෙන තිබෙනවා. නැගෙනහිර යුක්රේනයේ කාර්කිව් , චර්නිහිව් , සුමී හා දකුණුදිග යුක්රේනයේ මයිකොලේව් යන නගර අත්පත් කර ගැනීමට ද රුසියාව සමත්වුණා. යුක්රේනයේ ප්‍රබලතම වරාය නගරයක් ලෙස සැලකෙන ඔඩේසා නගරයට රුසියාව ප්‍රහාර එල්ල නොකරනු ඇති බවට ඇමෙරිකා බුද්ධි අංශ නිවේදනය කරනවා. මෝල්ඩෝවා රාජ්‍යයට සීමාවී පිහිටා ඇති නගරය කලු මුහුද හරහා ආක්‍රමණය කරනු ඇති බවටයි යුක්රේන ජනාධිපතිවරයා බිය පළකරන්නේ. පසුගිය පෙබරවාරි 24 වනදා ආක්‍රමණය ආරම්භ කළ මොහොතේ සිට මේ වන තෙක් රුසියාව මිසයිල 600 ක් පමණ භාවිතා කර ඇති බවයි ඇමෙරිකාව පවසන්නේ.එමෙන්ම රුසියා හමුදාවෙන් 95% ක් පමණ මේ වනවිට යුක්රේනයට ඇතුල්වී සිටිනවා. ප්‍රහාරයන්ගෙන් සාමාන්‍ය වැසියන් 350කට අධික සංඛ්‍යාවක් ජීවිතක්ෂයට පත්ව ඇති අතර මිලියන 1 .5 කට අධික සංඛ්‍යාවක් අසල්වැසි රටවලට පලාගොස් තිබෙනවා. යුක්රේනයට සහාය පළකරමින් විදෙස් ජාතිකයින් විසිදහසක් පමණ රුසියාවට විරුද්ධව සටන්බිමට පැමිණීමට අයැදුම්කර ඇති බව යුක්රේන විදේශ අමාත්‍යවරයා නිවේදනය කරනවා. ඔවුන් රටවල් 52 කට අයත් වන අතර එම රටවල නම් මේ වන තෙක් හෙළිකර නැහැ. එමෙන්ම සිරියා කුලී හේවායන් යුද බිමට ගෙනඒමට රුසියාව කටයුතු කරමින් සිටින බව ඇමෙරිකා බලධාරීන් චෝදනා කරනවා. ඇමෙරිකා ඩොලර් 200 ත් 300 ත් අතර වැටුපකට ඔවුන් කැඳවා ඇති බවද සඳහන්. යුක්රේන හමුදා සමඟ සිදුකෙරෙන මුහුණට මුහුණ සටන් සදහා ඔවුන් යොදාගැනීමට නියමිත බවයි ඇමෙරිකාව පවසන්නේ. කාර්කිව් නගරයට ප්‍රහාර එල්ලකිරීමට පැමිණි රුසියා ගුවන් යානයක් බිම හෙළු බව යුක්රේන ආරක්ෂක අංශ පවසනවා. රුසියාවට අයත් ප්‍රහාරක ගුවන් යානා හා හෙලිකොප්ටර් යානා 80 කට අධික සංඛ්‍යාවක් සම්පූර්ණයෙන් විනාශ කළ බවයි ඔවුන් තවදුරටත් සඳහන් කරන්නේ.විනියෙට්සියා ගුවන් තොටුපොල සම්පූර්ණයෙන්ම විනාශ වී ඇති බව යුක්රේනය නිවේදනය කරනවා. රුසියා රොකට් ප්‍රහාර හේතුවෙන් ගුවන් තොටුපොලට හානි සිදුවී ඇති ආකාරය මාධ්‍ය වාර්තා කළා.     ", "URL": "https://www.itnnews.lk/2023/10/05/399790/", "Category": "Breaking News,ජාත්‍යන්තර පුවත්", "Parent URL": null}