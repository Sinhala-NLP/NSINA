{"Source": "ITN news", "Timestamp": "ජූලි 16, 2023 17:02", "Headline": "ආලේපන කුප්පියක මූඩියක් උගුරේ සිරවී දරුවෙක් මරුට", "News Content": "දරුවන් ඇස්දෙක වගේ රැකබලාගන්න ඕනේ කියලා අපේ සමාජයේ ප්‍රකට කියමනක් තියෙනවා. ඒ කියන්නේ කුඩා දරුවන්ට නිරන්තරයෙන්ම අපේ ආරක්ෂාව වගේම රැකවරණය ලැබෙන්න ඕනේ නිසා. ඒ රැකවරණය මොහොතකට අහිමිවුණොත් ඇතැම්විට ඒ නිමේෂය මහා ඛේදවාචකයක් බවට පත්වෙනවා. අකුරැස්ස තලහගමදී වයස අවුරුද්දයි දින 15ක් වූ කුඩා දැරියකට ජීවිතය හැර යාමට සිදුවූ ශෝකජනක පුවතක් වාර්තා වුණා. වැඩිමල් සොහොයුරා සමග මෙම දැරිය නිවස තුළ රැදී සිටියදී ආලේපන කුප්පියක මූඩියක් නැගණිය මුව තුලට දමා ගන්නා අයුරු 7 හැවිරිදි වැඩිමල් සොහොයුරා දැක තිබෙනවා. ඒ වන විට මව මුළුතැන්ගෙයි කටයුතු කරමින් සිටි අතර පියා මිදුලෙහි රැදී සිටි බවයි පැවසෙන්නේ. ආලේපන මූඩිය උගුරේ සිරවී ඇති බව දැනගත් මව පියා ඇතුළු පිරිස එය එළියට ගැනීමට ගත් උත්සාහය අසාර්ථක වුණා. ඒ අනුව මෙම දැරිය කඹුරුපිටිය මූලික රෝහලට ඇතුලත් කෙරුණු අතර ඒ වන විටත් ඇය ජීවිතයෙන් සමුගෙන තිබුණා. දෙමාපියන් නිරතුරුව දරුවන් කෙරෙහි අවධානය යොමු කරන්නේ නම් මෙවැනි මල් කැකුළු සමාජයට අහිමිවීම ඉදිරියේදී හෝ වළකාගත හැකියි.     ", "URL": "https://www.itnnews.lk/2023/10/05/500312/", "Category": "දේශීය පුවත්", "Parent URL": null}