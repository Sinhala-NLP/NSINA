{"Source": "ITN news", "Timestamp": "අප්‍රේල් 25, 2022 19:53", "Headline": "ඕමල්පේ සෝභිත හිමිට විරුද්ධව CIDයට පැමිණිල්ලක්", "News Content": "අස්ගිරි මහනායක ස්වාමීන් වහන්සේගේ අත්සන ව්‍යාජව යෙදූ බවට වන සිද්ධියට අදාළව පූජ්‍ය ඕමල්පේ සෝභිත ස්වාමීන් වහන්සේට එරෙහිව අද පැමිණිල්ලක් ඉදිරිපත් කෙරුණා. අපරාධ පරීක්ෂණ දෙපාර්තමේන්තුව වෙත එම පැමිණිල්ල ඉදිරිපත් කළේ  දේශප්‍රේමී එක්සත් ජාතික පක්ෂයයි. මහනායක ස්වාමීන් වහන්සේ පසුගිය 20 වනදා ජනාධිපතිතුමා, අග්‍රාමාත්‍යවරයා, විපක්ෂ නායකවරයා සහ පක්ෂ නායකවරුන් වෙත ලිපියක් යොමුකළේ රටේ පවතින තත්ත්වය විසදීමට යෝජනා කීපයක් ඉදිරිපත් කරමින්. අස්ගිරි පාර්ශ්වයේ මහ නායක අති පූජ්‍ය වරකාගොඩ ශ්‍රී ඥානරතන ස්වාමීන් වහන්සේ එම ලිපියට අත්සන් තබා නොමැති අතර උන්වහන්සේගේ අත්සන ව්‍යාජව සකස් කර ඇති බවට පසුව වාර්තා පළකෙරුණා. පසුගිය 24 වනදා සති අග අරුණ පුවත්පත වාර්තා කළේ එලෙස අස්ගිරි ස්වාමීන් වහන්සේගේ අත්සන ව්‍යාජව යෙදූබවට පූජ්‍ය ඕමල්පේ සෝභිත ස්වාමීන් වහන්සේ සමාව ලබාගත් බවයි. ජනතාව තුළ ගෞරවයට හා පූජනීයත්වයට පත් මහා සංඝරත්නයට මෙවැනි තත්ත්වයක් උදාකිරීම ශාසනයට සිදුකරන අවමානයක් බවයි දේශප්‍රේමී එක්සත් ජාතික පක්ෂය පැමිණිල්ලෙන් පෙන්වා දී තිබෙන්නේ.   ", "URL": "https://www.itnnews.lk/2023/10/05/408293/", "Category": "දේශීය පුවත්", "Parent URL": null}