{"Source": "ITN news", "Timestamp": "මැයි 15, 2022 12:57", "Headline": "අරගල භූමියේ මූලික සේවාවන් සැපයීමට අගමැති නියමයෙන් විශේෂ කමිටුවක්", "News Content": "ගාලු මුවදොර අරගල භූමිය මේ වනවිට වෙසක් සිරියක් ගෙන තිබෙනවා. ඊයේ සිට මෙම අරගල භූමියේ සාමාජිකයන් වෙසක් සැරසිලිවලින් මෙම භූමිය අලංකාර කිරීමට කටයුතු කළා. මේ අතර ඊයේ විශේෂ ප්‍රකාශයක් කරමින් අග්‍රාමාත්‍ය රනිල් වික්‍රමසිංහ මහතා ද කියාසිටියේ එම අරගල භූමියේ මූලික සේවාවන් සැපයීම සදහා විශේෂ කමිටුවක් පත්කර ඇති බවයි. රුවන් විජේවර්ධන මහතාගේ මූලිකත්වයෙන් එම කටයුතු සිදුවනවා. ගාලුමුවදොර අරගල භූමියට අදට දින 37 ක් ගත වනවා. ජනාධිපති ලේකම් කාර්යාලය ඉදිරිපිට ඇති කූඩාරම් වෙසක් පහන් කූඩුවලින් අලංකාරවී ඇති ආකාරයයි මේ ඔබ දකින්නේ. මේ අතර අද පෙරවරුවේ විශේෂ ධර්ම දේශනාවක් ද පැවැත්වුණා. අද දිනයේත් අරගල භූමියට පහරදීම සම්බන්ධයෙන් පරීක්ෂණ සදහා අපරාධ පරීක්ෂණ නිලධාරීන් අරගල භූමියට පැමිණ සිටියා. එමෙන්ම අරගල භූමියේ රැදීසිටින තරුණයින්ගේ අදහස් හා යෝජනා ලබාගැනීමට අග්‍රාමාත්‍යවරයා විශේෂ කණ්ඩායමක් ද පත්කර ඇති බවයි ඊයේ සදහන් කළේ. මේ අතර අරලියගහ මන්දිරය ඉදිරිපිට දින තුනකට පෙර ආරම්භ කළ නෝ ඩීල් ගමේ ද අද උදෑසන වෙසක් දන්සැලක් ආරම්භ කර තිබුණා. උදෑසන සිටම එම ස්ථානයට පැමිණෙන ජනතාවටත් අරලියගහ මන්දිරය ඉදිරිපිටින් ගමන් කරන රථ වාහනවලටත් ආහාර පාන ලබාදීම සිදුකෙරුණා.     ", "URL": "https://www.itnnews.lk/2023/10/05/411520/", "Category": "Breaking News,දේශීය පුවත්", "Parent URL": null}