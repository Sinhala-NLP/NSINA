{"Source": "ITN news", "Timestamp": "ඔක්තෝබර් 31, 2022 19:40", "Headline": "“ආහාර අහේනියක් දිඹුලාගල ගම් 08ක දරුවෝ පාසල් ගමන නවත්වති” – පුවත සාවද්‍යයි", "News Content": "ආහාර අහේනියක් දිඹුලාගල ගම් 8 ක දරුවෝ පාසල් ගමන නවත්වයි යනුවෙන් ප්‍රධාන ජාතික පුවත්පත් 4 ක්  වාර්තා කළ පුවත අසත්‍ය බව ජනාධිපති මාධ්‍ය අංශය නිවේදනය කරනවා. පොළොන්නරුව දිස්ත්‍රික් ලේකම්,  දිඹුලාගල ප්‍රාදේශීය ලේකම්,  කලාප අධ්‍යාපන අධ්‍යක්ෂ, පාසල් විදුහල්පතිවරුන් සහ ප්‍රදේශවාසීන් අදාළ වාර්තාව අසත්‍ය බව තහවුරු කර ඇති බවයි එම මාධ්‍ය අංශය පෙන්වා දෙන්නේ. අදාළ ප්‍රවෘත්තිය සම්බන්ධයෙන් පොළොන්නරුව දිස්ත්‍රික් ලේකම් ඩබ්ලිව් ඒ ධර්මසිරි මහතාගෙන් සහ දිඹුලාගල කලාප අධ්‍යාපන අධ්‍යක්ෂවරයාගෙන් ජනාධිපති ලේකම් සමන් ඒකනායක මහතා කළ ලිඛිත විමසීමක දී එම පුවත සාවද්‍ය බවට ඔවුන් දන්වා තිබෙනවා. දිඹුලාගල ප්‍රාදේශීය ලේකම් ඇතුළු නිලධාරීන්,  ආදිවාසීන් පදිංචි ප්‍රධාන ගම්මානය වන දලුකාන වසමට ගොස් ඒ පිළිබද සොයා බලා ඇති අතර ආදිවාසී නායිකා කේ ලිසිනෝනා මහත්මිය සමග ද සාකච්ඡා කර තිබෙනවා. ඇය ප්‍රකාශකර ඇත්තේ ආර්ථික අපහසුතා ඇති පවුල් සිටිය ද ආහාර හිගකමක් හේතුවෙන් සම්පූර්ණයෙන් පාසල් ගමන අතහැරදමා සිටින ළමයි ගම්මානයේ නොමැති බවයි. එම පුවත පිළිබද ප්‍රදේශවාසීන්ගෙන් කළ විමසීමක දී ද ඔවුන් ප්‍රකාශ කර ඇත්තේ එය අසත්‍ය බවයි. තම දරුවන් කැලෑ කොළ කන තරම් ආහාර අහේනියක නොමැති බවත් ආර්ථික අපහසුතා සහ දෙමව්පියන්ගේ හේතු මත හෝ වැඩිහිටියන් මත්ද්‍රව්‍ය වලට ඇබ්බැහිවීම වැනි හේතු නිසා ළමයින්ගේ පාසල් ගමන යම් මට්ටමකින් අඩාල වී ඇති බව ද ඔවුන් පෙන්වා දෙනවා. දලුකාන මලියදේව ප්‍රාථමික විද්‍යාලයේ විදුහල්පතිතුමිය ඇතුළු ආචාර්ය මණ්ඩලය සමගත් ඒ මොහොතේ පාසලට පැමිණි දෙමව්පියන් සමගත් ප්‍රාදේශිය ලේකම් සහ කලාප අධ්‍යාපන අධ්‍යක්ෂවරයා සාකච්ඡා කළා. ඔවුන් ද ප්‍රකාශ කර ඇත්තේ එම පුවත පිළිගත නොහැකි බවයි. සෑම දිනකම පාසලේ දරුවන් සදහා උදෑසන සහ දිවා ආහාර වේල් දෙකක් ලබාදෙන බවත් අවශ්‍ය ඇදුම්,  පොත්පත් ඇතුළු දෑ විදුහල්පතිතුමියගේ මැදිහත්වීමෙන් ලබාදෙන බවයි. සොරිවිල දෙමළ කණිෂ්ඨ විද්‍යාලය සහ සිංහල කනිෂ්ඨ විද්‍යාලය වෙත ද ගොස් මේ පිළිබද සොයා බැලීමට නිලධාරී කණ්ඩායම කටයුතු කළා.       ", "URL": "https://www.itnnews.lk/2023/10/05/443470/", "Category": "දේශීය පුවත්", "Parent URL": null}