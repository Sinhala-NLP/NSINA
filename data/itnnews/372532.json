{"Source": "ITN news", "Timestamp": "ඔක්තෝබර් 29, 2021 12:02", "Headline": "“යුගදනවි” කැබිනට් පත්‍රිකාවට නිරීක්ෂණ ඉදිරිපත් කිරීම සඳහා එකඟතාවක්", "News Content": "ශ්‍රී ලංකා නිදහස් පොදුජන සන්ධානයේ පක්ෂ නායකයින්ගේ විශේෂ සාකච්ඡාවක් ඊයේ (28) පස්වරුවේ අරලියගහ මන්දිරයේදී පැවැත්වුණා. මෙහිදී යුගදනවි විදුලි බලාගාරය සම්බන්ධ කැබිනට් පත්‍රිකාවට නිරීක්ෂණ ඉදිරිපත් කිරීමට එකගතාව පළවී තිබෙනවා. ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් ඊයේ පස්වරු 5.30 ට පමණ මෙම සාකච්ඡාව ආරම්භ වුණා. අග්‍රාමාත්‍ය මහින්ද රාජපක්ෂ මහතා ද මෙම සාකච්ඡාවට එක්ව සිටියා. පැය 4 ක පමණ කාලයක් සාකච්ඡාව පැවති අතර ඒ සදහා රජයට සම්බන්ධ සියලු දේශපාලන පක්ෂවල නායකයින්,  එහි නියෝජිතයින් ඇතුළු පිරිසක් සහභාගිවුණා. මෙම හමුවේ දී කොවිඩ් නයින්ටීන් වසංගත තත්ත්වය පිළිබදව මෙන්ම ගුරු සහ විදුහල්පති වැටුප් ගැටලුවේ වර්තමාන තත්ත්වය,  කොවිඩ් තත්ත්වය හමුවේ සංචාරක ව්‍යාපාරය මුහුණපා ඇති ගැටලු,  රජයේ සංවර්ධන කටයුතු අධීක්ෂණය,  බඩු මිල හා කාබනික කෘෂි වගාව සහ පොහොර සම්බන්ධව ද පක්ෂ නායකයින්ගේ අවධානය යොමුව තිබෙනවා. සාකච්ඡාවෙන් පසු මැතිඇමතිවරුන් කිහිප දෙනෙකුම මාධ්‍ය වෙත අදහස් දැක්වූවා.     ", "URL": "https://www.itnnews.lk/2023/10/05/372532/", "Category": "දේශීය පුවත්", "Parent URL": null}