{"Source": "ITN news", "Timestamp": "සැප්තැම්බර් 19, 2022 18:49", "Headline": "ඖෂධ තත්ත්වය කළමණාකරණය කරගනිමින් සිටිනවා – සෞඛ්‍ය ඇමති", "News Content": "සෞඛ්‍ය ක්ෂේත්‍රයේ සියලු කණ්ඩායම් ඖෂධ තත්වය කළමනාකරණය කර ගනිමින් සිටින බවත් ලබන මාසය වන විට පවතින තත්වය විසදා ගත හැකි බවත් අමාත්‍ය කෙහෙළිය රඹුක්වැල්ල මහතා පවසනවා. ශ්‍රී ලංකාවේ පාකිස්ථාන මහ කොමසාරිස් ෂසාද් චෞද්‍රි මහතා හමු වූ අවස්ථාවේ අමාත්‍යවරයා මේ බව ප්‍රකාශ කළා. පාකිස්ථානයේ ප්‍රමුඛ පෙළේ ඖෂධ සමාගමක් වන සී සී එල් සමාගම ශ්‍රී ලංකාවට අත්‍යාවශ්‍ය ඖෂධ තොගයක් පරිත්‍යාග කිරීමට අද කටයුතු කළා. පාකිස්ථාන මහ කොමසාරිස් කාර්යාලය හරහා ශ්‍රී ලංකා මිත්‍රත්ව සංසදය මගින් පරිත්‍යාග කළ මෙම ඖෂධ තොගයේ වටිනාකම රුපියල් ලක්ෂ සියයක්. වකුගඩු රෝගීන් සදහා අවශ්‍ය ඖෂධ තොගයකුයි මෙලෙස පරිත්‍යාග කෙරුණේ. ශ්‍රී ලංකාවට අවශ්‍ය ඖෂධ ලබා ගැනීමේ දී මිත්‍ර රටවලින් ඉහළ සහයෝගයක් ලැබෙන බවයි අමාත්‍ය කෙහෙලිය රඹුක්වැල්ල මහතා ප්‍රකාශ කළේ. අත්‍යාවශ්‍ය අවස්ථාවක මෙවැනි ඖෂධ ලබා දීමට එක්වීම පිළිබද අමාත්‍යවරයා පාකිස්ථාන රජයට සහ එම සමාගමට ස්තූතිය පළ කළා. ශ්‍රි ලංකාවේ පාකිස්ථාන කොමසාරිස් ෂසාද් චෞද්‍රි මහතා කියා සිටියේ ශ්‍රී ලංකාවට අවශ්‍ය ඕනෑම අවස්ථාවක දී සහාය ලබා දීමට පාකිස්ථානය සූදානම් බවයි.       ", "URL": "https://www.itnnews.lk/2023/10/05/435920/", "Category": "දේශීය පුවත්", "Parent URL": null}