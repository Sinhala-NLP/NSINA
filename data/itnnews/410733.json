{"Source": "ITN news", "Timestamp": "මැයි 11, 2022 12:12", "Headline": "සියලු ශ්‍රී ලාංකිකයින් එකාවන්ව අත්වැල් බැඳගත යුතුයි", "News Content": "ආර්ථික සාමාජීය හා දේශපාලන අභියෝග ජය ගැනීමට සියලු ශ්‍රී ලාංකිකයින් එකාවන්ව අත්වැල් බැදගත යුතු කාලය එළඹ ඇති බව ජනාධිපති ගෝඨාභය රාජපක්ෂ මැතිතුමා පවසනවා. තම ට්විටර් ගිණුමේ සටහනක් තබමිනුයි ජනාධිපතිතුමා මේ බව අවධාරණය කර ඇත්තේ. වාර්ගික සහ ආගමික අසමගිය කරා ජනතාව තල්ලු කිරීමේ කඩාකප්පල්කාරී උත්සාහයන් ප්‍රතික්ෂේප කරන ලෙස සියලු ශ්‍රී ලාංකිකයින්ගෙන් ඉල්ලා සිටින බව ජනාධිපතිතුමා එම සටහනේ සදහන් කර තිබෙනවා. එමෙන්ම මධ්‍යස්ථභාවය, ඉවසීම සහ සහජීවනය ප්‍රවර්ධනය කිරීම අත්‍යවශ්‍ය බවයි ජනාධිපති ගෝඨාභය රාජපක්ෂ මැතිතුමා අවධාරණය කර ඇත්තේ. මේ අතර ශ්‍රී ලංකාවේ පවත්නා තත්ත්වය පිළිබද තමන් සමීපව කරුණු අධ්‍යයනය කරමින් සිටින බව චීනය පවසනවා. ශ්‍රී ලංකාවේ සියලු අංශවල ඒකාබද්ධ ප්‍රයත්නයන් සමග කඩිනමින් රට සාමය සහ ස්ථාවරත්වය කරා ගමන් කරනු ඇති බව තම විශ්වාසය බවද චීන විදේශ කටයුතු අමාත්‍යංශය නිවේදනය කර තිබෙනවා. මේ අතර අත්‍යවශ්‍යම කරුණකට හැරුණු විට ශ්‍රී ලංකාවේ සංචාරය නොකරන ලෙස නවසීලන්ත රජය එරට වැසියන්ට අවධාරණය කර තිබෙනවා. ආර්ථික අර්බුදය සමග ශ්‍රී ලංකාවේ ඇති වී තිබෙන ගැටුම් හේතුවෙන් ඇති වී තිබෙන අනාරක්ෂිත තත්ත්වය හමුවේ ශ්‍රී ලංකාවේ සංචාරය නොකරන ලෙසයි එම නිවේදනය මගින් තවදුරටත් පවසා ඇත්තේ.     ", "URL": "https://www.itnnews.lk/2023/10/05/410733/", "Category": "දේශීය පුවත්", "Parent URL": null}