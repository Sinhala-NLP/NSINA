{"Source": "ITN news", "Timestamp": "මැයි 18, 2022 11:40", "Headline": "රට නොසන්සුන් කළ ගැටුම්වලට මුල් වූ 883 ක් අත්අඩංගුවට", "News Content": "පසුගිය 9 වනදා දිවයින පුරා සිදුවූ ප්‍රචණ්ඩ ක්‍රියා සම්බන්ධයෙන් 883 දෙනෙකු අත්අඩංගුවට ගෙන තිබෙනවා. මේ අතර කොල්ලුපිටිය ගාලුමුවදොර විරෝධතාකරුවන්ට පහරදීමේ සිද්ධිය සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රීවරුන් වන සනත් නිශාන්ත හා මිලාන් ජයතිලක යන මහත්වරු අද අධිකරණයට ඉදිරිපත් කිරීමට නියමිතයි. ජොන්ස්ටන් ප්‍රනාන්දු, රෝහිත අබේගුණවර්ධන, සී බී රත්නායක, පවිත්‍රා වන්නිආරච්චි, ඉන්දික අනුරුද්ධ සහ සංජීව එදිරිමාන්න යන පාර්ලිමේන්තු මන්ත්‍රීවරුන්ගෙන් අද දින ප්‍රකාශ සටහන්කර ගැනීමට නියමිතයි. ඊයේ දිනයේ දී අදාළ මන්ත්‍රීවරුන් ගෙන් ප්‍රකාශ සටහන්කර ගැනීමට අපරාධ පරීක්ෂණ දෙපාර්තමේන්තුවේ කණ්ඩායම් 5 ක් පාර්ලිමේන්තුවට ගොස් තිබෙනවා. එහෙත් ඔවුන්ගෙන් ප්‍රකාශ ලබාගැනීම අද දිනය දක්වා කල් තබා තිබෙනවා. සනත් නිශාන්ත හා මිලාන් ජයතිලක යන පාර්ලිමේන්තු මන්ත්‍රීවරුන් දෙදෙනා අපරාධ පරීක්ෂණ දෙපාර්තමේන්තුව මගින් ඊයේ පස්වරුවේ අත්අඩංගුවට ගනු ලැබුවා. ඔවුන්ගෙන් ඊයේ රාත්‍රියේ ප්‍රකාශ සටහන්කර ගැනීමට එම දෙපාර්තමේන්තුවේ නිලධාරීන් කටයුතු කළ අතර සැකකාර මන්ත්‍රීවරුන් දෙදෙනා අද අධිකරණයට ඉදිරිපත් කරන බවයි අපරාධ පරීක්ෂණ දෙපාර්තමේන්තුව සදහන් කළේ. අරලියගහ මන්දිරය ඉදිරිපිට දී හා ගාලුමුවදොරදී සාමකාමී විරෝධතාවේ නිරතවූවන්ට ප්‍රහාර එල්ල කිරීම සම්බන්ධයෙන් මන්ත්‍රීවරුන් දෙදෙනා ඇතුළු පිරිසකට චෝදනා එල්ල වී තිබෙනවා. මෙම සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගෙන් අපරාධ පරීක්ෂණ දෙපාර්තමේන්තුව ඊයේ ප්‍රශ්න කිරීම් කර ප්‍රකාශ සටහන් කර ගත්තා. ඔහුගෙන් පැය 10 ක පමණ කාලයක් ප්‍රශ්න කිරීම් සිදුකර ඇති බවයි වාර්තා වන්නේ. මේ අතර පසුගිය 9 වනදා සිදුවූ සිදුවීම් සම්බන්ධයෙන් ප්‍රකාශයක් ලබාදීම සදහා ඩෑන් ප්‍රියසාද් අපරාධ පරීක්ෂණ දෙපාර්තමේන්තුව වෙත පැමිණියා. මේ අතර පසුගිය 9 වනදා කෑගල්ල නගරාධිපති පී කේ සමරසිංහ මහතාගේ නිවසට ගිනි තබා එහි තිබූ ඇත්දලයක් සොරාගෙන යාමේ සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා 25 වනදා දක්වා රක්ෂිත බන්ධනාගාර ගත කෙරුණා. ඇහැලියගොඩ ප්‍රාදේශීය සභාවේ මන්ත්‍රීවරයෙකුට සහ ඔහුගේ පුතාට පහරදී නිවසට සහ මෝටර් රථයට හානි සිදුකිරීම සම්බන්ධයෙන් හිමිනමක ඇතුළු 4 දෙනෙකු අවිස්සාවේල්ල පොලීසිය මගින් අත්අඩංගුවට ගැණුනා. ඔවුන් අවිස්සාවේල්ල මහේස්ත්‍රාත්වෙත ඉදිරිපත් කරන ලදුව ලබන 31 වනදා තෙක් රක්ෂිත බන්ධනාගාර ගත කෙරුණා. මෙම සැකරුවන් අදාළ පහරදීම් සිදුකරන ආකාරය ජංගම දුරකතනයක පටිගත වී ඇති බව පොලීසිය පවසනවා. මේ අතර කොල්ලුපිටිය ගාලුමුවදොර හා දිවයින පුරා සිදුවූ සිදුවීම් සම්බන්ධයෙන් සිදුකෙරෙන පරීක්ෂණ පිළිබදව පොලිස් මාධ්‍ය ප්‍රකාශකවරයා මෙලෙස අදහස් පළකළා. ගාලුමුවදොර විරෝධතාවට අදට දින 40 ක් ගතවනවා. මේ වෙනුවෙන් ගාලුමුවදොර වෙරළ තීරය ආසන්නයේ අද පෙරවරුවේ විශේෂ සැමරුමක් පැවැත්වුණා. උතුරේ යුද්ධය අවසන් දින කීපයේ දී මියගිය සිවිල් වැසියන් ඇතුළු සියලු දෙනා සිහිපත් කර පහනක් දක්වා සැමරීමේ උත්සවයක් ද පැවැත්වුණා. ජනාධිපති ලේකම් කාර්යාලය ඉදිරිපිට විරෝධතාව ද මේ වන විටත් පැවැත්වෙනවා. ", "URL": "https://www.itnnews.lk/2023/10/05/411950/", "Category": "දේශීය පුවත්", "Parent URL": null}