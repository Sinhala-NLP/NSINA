{"Source": "ITN news", "Timestamp": "මැයි 29, 2022 12:14", "Headline": "අරගලයට අදට දින 51යි – වෘත්තිකයින් පාපැදිවලින් අරගල බිමට", "News Content": "ජනාධිපතිවරයාට ඉවත් වන ලෙස සහ රටේ පවතින ගැටලුවලට වහාම විසඳුම් ලබාදෙන ලෙස ඉල්ලා ගාලුමුවදොර පැවැත්වෙන ගෝඨා ගෝ ගම අරගලයට අදට දින 51 ක් සපිරෙනවා. ඒ වෙනුවෙන් වෘත්තිකයින් රැසක් පාපැදිවලින් පැමිණ අද අරගලය සමඟ එක්වුණා. ගාලුමුවදොර සහ ජනාධිපති ලේකම් කාර්යාලය ඉදිරිපිට අරගලයට ඊයේ දිනට 50ක් සම්පූර්ණ වුණා. ඒ වෙනුවෙන්  තරුණ තරුණියන් විශාල පිරිසක් අරගලය සමඟ එක්ව සිටියා. මේ අතර විරෝධතාවන්ට එක්ව සිටි පිරිසක් පොලිස් මාර්ග බාධකය ඉවත්කරමින් ජනාධිපති මන්දිරය දෙසට ගමන් කිරීමට උත්සාහ කළ අතර විරෝධතාවයටම එක්ව සිටි තවත් පිරිසක් ඊට විරෝධය පළකර තිබෙනවා. කෙසේ වෙතත් විරෝධතාවට එක්වූ පිරිසක් කොළඹ ලෝක වෙළෙඳ මධ්‍යස්ථානය අසළ බැංකු මාවතට ඇතුල් වීමට දැරූ උත්සාහයේදී එය වැළැක්වීම සඳහා පොලිසිය කදුලු ගෑස් සහ ජල ප්‍රහාර එල්ල කළා. මේ අතර අද දිනයේ දී පාපැදි වෘත්තිකයින් අරගල භූමියට පාපැදිවලින් පැමිණ විරෝධතාවට එක්වුණා. 21 වන සංශෝධනයට මෙන්ම ජනතා හිතවාදී ව්‍යවස්ථාවක් වහාම සම්මත කර ගන්නා ලෙස ඉල්ලමින් දැනුවත් කිරීමේ බැනර් සහිතව නිර්පාක්ෂික පාපැදි සවාරියක් බත්තරමුල්ල දියත උයන පරිශ්‍රයෙන් අද උදෑසන ආරම්භ වුණා. මෙම පාපැදි සවාරිය ගාලුමුවදොර විරෝධතාව සමඟ එක්වීමට නියමිතයි. දෘෂ්‍යාබාධිත පිරිසක් ද අද දිනයේ ගෝඨා ගෝ ගම විරෝධතාව සමඟ එක්වුණා. නෝඩීල්ගම විරෝධතාව ද 17 වන දිනටත් අද පැවැත්වෙනවා. දියත උයන පරිශ්‍රයෙන් ආරම්භ කළ පාපැදි සවාරිය නෝඩිල්ගම අසලින් ද ගමන් කළා.   ", "URL": "https://www.itnnews.lk/2023/10/05/413915/", "Category": "දේශීය පුවත්", "Parent URL": null}