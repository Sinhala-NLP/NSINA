{"Source": "ITN news", "Timestamp": "செப்டம்பர் 27, 2021 12:35", "Headline": "சர்வதேச சுற்றுலா தினத்தை முன்னிட்டு பிரதமர் வாழ்த்து செய்தி..", "News Content": "சர்வதேச சுற்றுலா தினம் இன்று கொண்டாடப்படுகிறது. சர்வதேச ரீதியில் சுற்றுலாத்துறையின் முக்கியவத்தும், அதன் சமூக கலாசார அரசியல் மற்றும் பொருளாதார மதிப்பு தொடர்பில் சர்வதேச சமூகத்தை தெளிவூட்டும் வகையில் வருடாந்தம் செப்டம்பர் 27ம் திகதி உலக சுற்றுலா தினம் கொண்டாடப்பட்டு வருகிறது. சர்வதேச சுற்றுலா தினத்தை முன்னிட்டு பிரதமர் மஹிந்த ராஜபக்ஷவும் வாழ்த்து செய்தியை வெளியிட்டுள்ளார். இலங்கையின் பொருளாதாரத்தை பலப்படுத்துவதில் சுற்றுலாத்துறையின் பங்கு அலப்பரியதாகும். நாட்டில் சுமார் 3 மில்லியன் மக்கள் நேரடியாகவும், மறைமுகமாகவும் சுற்றுலாத்துறையில் ஈடுப்பட்டுள்ளனர். அவர்களது வாழ்வாதாரமாகவும் வர்த்தக இலக்குகளை அடைந்துக்கொள்வதற்குமான பணி, நாட்டிக்கு அந்நிய செலாவணியை ஈட்டித்தரும் பிரதான மார்க்கமென பிரதமர் தெரிவித்தார். யுத்தம் நிறைவடைந்த பின்னரான அமைதி மற்றும் சுதந்திரமான சூழல் சுற்றுலாத்துறையின் வளர்ச்சிக்கு பங்களித்தது. எனினும் அதன் பின்னர் நாட்டில் இடம்பெற்ற பாதுகாப்பற்ற செயற்பாடுகள் மற்றும் கொவிட் நிலை காரணமாக சுற்றுலாத்துறையும் அதில் தங்கிவாழும் மக்களும் பாதிப்புக்களை எதிர்கொள்ள நேரிட்டுள்ளது. தற்போது தடுப்பூசி திட்டம் துரிதப்படுத்தப்பட்டுள்ள நிலையில், சுற்றுலாத்துறையை மீண்டும் கட்டியெழுப்புவதற்கான சூழலை அரசாங்கம் நிர்மாணித்து வருகிறது. ஒருங்கிணைந்த வளர்ச்சிக்கான சுற்றுலாத்துறை எனும் காலத்திற்கேற்ற தொனிப்பொருளுடன் இம்முறை சர்வதேச சுற்றுலாத்தறை கொண்டாடப்படுகிறது. இலங்கைக்கு சுற்றுலா நிமித்த வருகை தரும் அனைவருக்கும் பாதுகாப்பான மற்றும் ஆரோக்கியமான பயண அனுபவத்தை பெற்றுக்கொடுப்பதே இலங்கையர்களின் எதிர்பார்ப்பு என பிரதமர் மஹிந்த ராஜபக்ஷ தனது வாழ்த்துச்செய்தியில் குறிப்பிட்டுள்ளார். ", "URL": "https://www.itnnews.lk/2023/10/05/365251/", "Category": "Breaking News,தேசிய செய்திகள்,பன்முகம்", "Parent URL": null}