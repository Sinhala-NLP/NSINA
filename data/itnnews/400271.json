{"Source": "ITN news", "Timestamp": "මාර්තු 9, 2022 14:32", "Headline": "සර්ව පාක්ෂික සමුළුවක් 23 වනදා", "News Content": "ශ්‍රී ලංකා නිදහස් පක්ෂය විසින් වත්මන් රටේ ගැටළුවලට විසඳුම් ලබා දීම සඳහා සර්ව පාක්ෂික සමුළුවක් පවත්වන ලෙස ඉල්ලීමක් කළා. එම ඉල්ලීම පරිදි අප රටේ සියලු පක්ෂවලින් සමන්විත සර්වපාක්ෂික සමුළුවක් පැවැත්වීමට රජය තීරණය කර තිබෙනවා. එම සර්වපාක්ෂික සමුළුව මෙම මස 23 දින පැවැත්වීමට කටයුතු යොදා ඇති බව අපිට දැනගන්නට ලැබුනා. ඒ සම්බන්ධව මම අතිගරු ජනාධිපතිතුමාට කෘතඥතාවය පළ කරනවා යැයි පරිසර අමාත්‍ය මහින්ද අමරවීර මහතා පැවසීය. අමාත්‍යවරයා මෙම අදහස් පළ කළේ අද දින (09) පරිසර අමාත්‍යාංශයේ දී පැවැති මාධ්‍ය හමුවක් අමතමිනි. අපි අතිගරු ජනාධීපතිතුමා සමග කළ සාකච්ඡාවේ දී යෝජනා 15ක් ඉදිරිපත් කළා. ඒ එක යෝජනාවක්වත් අපේ පක්ෂය ගොඩනැගීම හෝ අපිට වරප්‍රසාද ලබා ගැනීමට ඉදිරිපත් කළ ඒවා නොවෙයි. අපි යෝජනා කළේ රටට හා මහජනතාවට බලපා ඇති ප්‍රශ්න සම්බන්ධව විසඳුම් ලබා දීම කඩිනම් කිරීමේ වැඩ පිළිවෙළක්. මෙම වැඩ පිළිවෙළ තුළ ගැටළු පමණක් නොවෙයි ඊට විසඳුම් ලබා දෙන ආකාරයත් අපි යෝජනා කළා. අපේ යෝජනාවලිය සම්බන්ධව අතිගරු ජනාධිපතිතුමාත්, ගරු අගමැතිතුමාත්, මුදල් අමාත්‍යතුමාත් ඉතාමත් සතුටට පත් වුණා. ඒ වගේම තමයි හැම පක්ෂයකටම රටේ ඇති ප්‍රශ්නවලට විසඳුම් ඉදිරිපත් කිරීමේ වගකීමක් තිබෙනවා. ඒ අනුව මෙම සර්වපාක්ෂික සමුළුවේ දී ඒ හැම කෙනෙකුටම තමන් හෝ තම පක්ෂයේ අදහස් හා යෝජනා ඉදිරිපත් කළ හැකියි.     ", "URL": "https://www.itnnews.lk/2023/10/05/400271/", "Category": "දේශීය පුවත්", "Parent URL": null}