{"Source": "ITN news", "Timestamp": "පෙබරවාරි 16, 2022 18:35", "Headline": "සංචාරක ආකර්ශනය දිනා ගන්න සුන්දර ගමනාන්ත ගම්මාන 25 ක්", "News Content": "පෙබරවාරි මස මුල් දින 14ට පමණක් සංචාරකයින් හතලිස් හත් දහස් දෙසිය අසූ දෙකක් මෙරටට පැමිණ තිබෙනවා. ජනවාරි මාසයේ සංචාරකයින් අසූ දෙදහස්  තුන්සිය විසි හත් දෙනෙකු දිවයිනට පැමිණ ඇති බවයි සංචාරක මණ්ඩලය පවසන්නේ. පැමිණෙන සංචාරකයින්ගෙන් වැඩි ප්‍රතිශතයක් යුරෝපා රටවලට අයත්. මේ අතර මෙම වසරේ සංචාරක ගමනාන්ත ගම්මාන 25 ක් ස්ථාපිත කිරීමට සංචාරක අමාත්‍යාංශය පියවර ගෙන තිබෙනවා. ආකර්ෂණීය ස්ථාන ආශ්‍රිත ගම්මානවල වෙසෙන ජනතාවගේ ආර්ථික තත්ත්වය නංවාලීම මෙහි අරමුණයි. සංචාරක ගමනාන්ත ගම්මාන තෝරා ගැනීමේදී විවිධ සංචාරක ක්ෂේත්‍ර ආවරණය වන පරිදි ආකර්ෂනීය ස්ථාන සහිත ස්ථාන තෝරාගැනීමටයි නියමිතව ඇත්තේ. සංචාරක සංවර්ධන අධිකාරිය, සමෘද්ධි,ගෘහ ආර්ථික , ක්ෂුද්‍ර මූල්‍ය, ස්වයං රැකියා, ව්‍යාපාර සංවර්ධන හා ඌණ උපයෝජිත රාජ්‍ය අමාත්‍යාංශය, සංචාරක අමාත්‍යාංශය හා ඒකාබද්ධවයි මෙම ගම්මාන තෝරා ගන්නේ. වැඩපිලිවෙළ ක්‍රියාත්මක කිරීම සම්බන්ධයෙන් විශේෂ සාකච්ඡාවක් අමාත්‍ය ප්‍රසන්න රණතුංගගේ ප්‍රධානත්වයෙන් එම අමාත්‍යාංශයේදී පසුගියදා පැවැත්වුණා. සංචාරක කර්මාන්තයේ ප්‍රතිලාභ ස්වයං රැකියාවේ යෙදෙන්නන්ගේ සිට මහාපරිමාන ව්‍යාපාරිකයා දක්වා බෙදීයාම සැළැස්වීම රජයේ අරමුණ බවයි මෙහිදී අමාත්‍යවරයා කියා සිටියේ. මේ අතර අමාත්‍යවරයා අද පෙරවරුවේ කටුනායක ගුවන්තොටුපල පරිශ්‍රයේ නිරීක්ෂණ චාරිකාවකට එක්වෙමින් එහි කටයුතු සොයා බැලුවා. ක්‍රමයෙන් වැඩිවන සංචාරක පැමිණීමට සරිලන ලෙස ගුවන්තොටුපල පහසුකම්  සළසා මගී තදබදය අවම කරන ලෙසට ද මෙහිදී අමාත්‍යවරයා බලධාරීන්ට උපදෙස් දුන්නා. පෙබරවාරි මාසයේ 12 වනදා සංචාරකයින් 4677 දෙනෙකු මෙරටට පැමිණ තිබෙනවා. සමස්තයක් ලෙස දෛනිකව සංචාරකයින් 3000 කට වැඩි පිරිසක් පැමිණෙන බවයි සංචාරක සංවර්ධන අධිකාරිය පවසන්නේ. ප්‍රංශය,රුසියාව වැනි රටවල් සෘජු ගුවන් සේවා ආරම්භ කිරීම ද මෙම  ඉහළයාමට හේතුවක්.   ", "URL": "https://www.itnnews.lk/2023/10/05/395501/", "Category": "දේශීය පුවත්", "Parent URL": null}