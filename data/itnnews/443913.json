{"Source": "ITN news", "Timestamp": "නොවැම්බර් 3, 2022 09:49", "Headline": "කුලී ගමනක් යන මුවාවෙන් පැහැරගත් මෝටර් රථයක් අත්අඩංගුවට", "News Content": "කුලී ගමනක් යන මුවාවෙන් පැහැරගත් මෝටර් රථයක් දොම්පේ පොලීසිය මඟින් අත්අඩංගුවට ගෙන තිබෙනවා. පසුගිය 31වනදා අලුයම 1ට පමණ වැල්ලම්පිටිය සේදවත්ත ප්‍රදේශයේදී පුද්ගලයන් 3න් දෙනෙකු ත්‍රීරෝද රථයක් නවත්ව‌ා එය පදවා පැමිණි පුද්ගලයාගේ ජංගම දුරකතනය පැහැරගෙන ගොස් තිබෙනවා. එම දුරකතනය මඟින් කුලී රථ සමාගමකට ඇමතුමක් ගෙන දෙල්ගොඩ ප්‍රදේශයට යාම සඳහා මෝටර් රථයක් අවශ්‍ය බව පවසා තිබෙනවා. ඒ අනුව කුලී පදනම මත  ගෙන්වාගත්  මෝටර් රථයේ ගිය එම පුද්ගලයන්   3 දෙනා  දෙල්ගොඩ ප්‍රදේශයට පැමිණ තවත් පුද්ගලයෙකු නංවා ගැනීම සඳහා දොම්පේ ප්‍රදේශයට යා යුතු බවයි කුලී මෝටර් රථයේ රියදුරුට  පවසා ඇත්තේ. පසුව මෝටර් රථය පාලු ප්‍රදේශයක නවතා රියදුරු ද බිය ගන්වා එළියට ඇද දමා එම මෝටර් රථය පැහැරගෙන ගොස් ඇති බවයි පොලීසිය පවසන්නේ. මෝටර් රථය පැහැරගත් ස්ථානයේ ඔවුන් විසින්  කලින් පැහැර ගත් ජංගම දුරකතනය ද වැටී තිබි හමු වී තිබෙනවා. එම දුරකතනය ඔස්සේ කල පරීක්ෂාවේදී  පෑලියගොඩ ප්‍රදේශයේ නවතා තිබු මෝටර් රථය සොයා ගැනුනා. සැක කරුවන් දෙදෙනෙකු පලා ගොස් ඇති අතර ඔවුන් අත්අඩංගුවට ගැනීමේ මෙහෙයුම් ක්‍රියාත්මකයි.       ", "URL": "https://www.itnnews.lk/2023/10/05/443913/", "Category": "දේශීය පුවත්", "Parent URL": null}