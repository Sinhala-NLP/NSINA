{"Source": "ITN news", "Timestamp": "செப்டம்பர் 18, 2021 12:42", "Headline": "நாட்டின் முழு சனத்தொகையில் 50% மேற்பட்டோருக்கு தடுப்பூசி வழங்கப்பட்டுள்ளது..", "News Content": "எமது நாட்டில் 50 வீதத்திற்கும் மேற்பட்டோருக்கு கொவிட் தடுப்பூசி இதுவரை வழங்கப்பட்டுள்ளதாக ராஜாங்க அமைச்சர் ச்சன்ன ஜயசுமண தெரிவித்தார். நேற்று வரை எமது நாட்டின் முழு சனத்தொகையில் 50 வீதத்திற்கு மேற்பட்டோருக்கு தடுப்பூசி வழங்கப்பட்டுள்ளதாக ராஜாங்க அமைச்சர் பேராசிரியர் ச்சன்ன ஜயசுமண தெரிவித்தார். “நேற்று மாலையளவில் இலங்கையின் முழு சனத்தொகையில் 50 வீதமானோருக்கு தடுப்பூசியின் இரண்டு டோஸ்களும் வழங்கப்பட்டுள்ளன. 2020 ம் ஆண்டு சனத்தொகையின் அடிப்படையில் இலங்கையில் இரண்டு கோடியே 19 இலட்சம் உள்ளனர். அதில் 109 இலட்சம் பேருக்கு சீனாவில் உற்பத்தி செய்யப்பட்ட சைனோபாம் தடுப்பூசி வழங்கப்பட்டது. எஸ்ட்ரா செனேக்கே 9 இலட்சத்து 49 ஆயிரத்து 105 பேருக்கும் மொடர்னா தடுப்பூசி 7 இலட்சத்து 58 ஆயிரத்து 282 பேருக்கும், பைசர் தடுப்பூசி 2 இலட்சத்து 43 ஆயிரத்து 658 பேருக்கும் மற்றும் ஸ்புட்னிக் தடுப்பூசி 43 ஆயிரத்து 453 பேருக்கும் வழங்கப்பட்டுள்ளது. ஒட்டுமொத்தமாக இதுவரை 3 கோடியே 15 இலட்சத்து 6 ஆயிரத்து 224 தடுப்பூசிகள் இலங்கைக்கு கிடைக்கப்பெற்றுள்ளன. அதேபோல் ரஷ்யாவில் தயாரிக்கப்பட்ட ஒரு இலட்சத்து 20 ஆயிரம் ஸ்புட்னிக் தடுப்பூசியின் இரண்டாவது டோஸ் கிடைக்கப்பெறவுள்ளன. கண்டி மாவட்டத்தில் தடுப்பூசி வழங்கும் வேலைத்திட்டத்தில் ஏற்பட்ட தாமத்தை அடுத்து எதிர்வரும் திங்கள் கிழமை முதல் இதனை பெற்றுக்கொள்ளமுடியுமென நாம் எதிர்பார்க்கிறோம். அதே போன்று 7 இலட்சத்து 13 ஆயிரம் பைசர் தடுப்பூசிகள் எதிர்வரும் 3 வாரங்களுக்குள் எமக்கு கிடைக்குமென நாம் எதிர்பார்க்கிறோம்.” ", "URL": "https://www.itnnews.lk/2023/10/05/363417/", "Category": "Breaking News,தேசிய செய்திகள்", "Parent URL": null}