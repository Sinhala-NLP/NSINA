{"Source": "ITN news", "Timestamp": "දෙසැම්බර් 16, 2022 18:20", "Headline": "දිනේෂ් ෂාෆ්ටර්ගේ ඝාතනය සම්බන්ධයෙන් විමර්ශන කටයුතු CIDයට භාරදෙයි", "News Content": "ජනශක්ති සමූහ ව්‍යාපාරයේ අධ්‍යක්ෂවරයෙකු වන දිනේෂ් ෂාෆ්ටර් මහතාගේ ඝාතනය සම්බන්ධයෙන් විමර්ශන කටයුතු අපරාධ පරීක්ෂණ දෙපාර්තමේන්තුවට භාර දි තිබෙනවා. මේ වනවිටත් විමර්ශන කටයුතු ආරම්භ කර ඇති අපරාධ පරීක්ෂණ දෙපාර්තමේන්තුව බොරැල්ල කනත්තේ සේවකයන්ගෙන් ප්‍රකාශ සටහන් කර ගත්තා.දිනේෂ් ෂාෆ්ටර් මහතා කොළඹ කුරුදුවත්ත මල්පාරේ පිහිටි සිය නිවසෙන් ඊයේ දහවල් පිටත්ව ගොස් ඇත්තේ තමන්ගෙන් ණය මුදලක් ලබා ගත් පුද්ගලයෙකු හමුවීම සඳහා යන බව සිය බිරිඳට ප්‍රකාශ කරමින්. පැය කිහිපයක් යනතුරුත් ඔහු නිවසට නොපැමිණීම හේතුවෙන් බිරිඳ ෂාෆ්ටර් මහතාගේ දුරකතනයට ඇමතුමක් ලබාගෙන තිබෙනවා. එහෙත් ඔහු එයට ප්‍රතිචාර දක්වා නැහැ. දුරකතනය තිබෙන ස්ථානය පිළිබඳව සංඥා පරීක්ෂා කළ ෂාෆ්ටර් මහතාගේ බිරිඳ එය බොරැල්ල සුසාන භූමියේ තිබෙන බව සටහන් වීමත් සමඟ ජනශක්ති සමාගමේ විධායක නිලධාරියෙකුට දන්වා ඇත්තේ සිය සැමියා බොරැල්ල කනත්තේ සිටින බැවින් ඒ පිළිබඳව සොයා බලන ලෙසටයි. පසුව එම නිලධාරියාට අදාළ ස්ථානයට පැමිණි පසු දැකගත හැකි වූයේ ෂාෆ්ටර් මහතා ඔහුගේ වාහනයේ රියදුරු අසුන මත දෑත් ගැට ගසා ගෙළ සිරකර සිටින ආකාරයයි. වහා ක්‍රියාත්මක වූ විධායක නිලධාරියා ෂාෆ්ටර් මහතා කඩිනමින්ම කොළඹ ජාතික රෝහලට ඇතුළත් කර තිබෙනවා. හදිසි අනතුරු අංශයේ දැඩි සත්කාර ඒකකයේ ප්‍රතිකාර ලබමින් සිටියදී ෂාෆ්ටර් මහතා ඊයේ රාත්‍රියේ මිය ගියා. පොලිසිය සඳහන් කරන්නේ ඔහු සිය රථය තුලදී ශාරීරික හිරිහැරයකට ලක්ව ඇති බවයි. සිද්ධිය සම්බන්ධයෙන් විමර්ශන කටයුතු අපරාධ පරීක්ෂණ දෙපාර්තමේන්තුවට භාර දී තිබෙනවා. ඒ අනුව මෝටර් රථය නවතා තිබූ ස්ථානය හා අවට ප්‍රදේශය නිරීක්ෂණයට ලක් කෙරුණා. එමෙන්ම කනත්තේ සේවකයන්ගෙන් ප්‍රකාශ ලබාගෙන තිබෙනවා. සැකකරුවන් අත්අඩංගුවට ගැනීම සඳහා අංශ කිහිපයක් ඔස්සේ විමර්ශන සිදු වනවා. ප්‍රකට ක්‍රිකට් විස්තර විචාරකයෙකු වන බ්‍රයන් තෝමස් දිනේෂ් ෂාෆ්ටර් මහතාගෙන් ලබාගත් රුපියල් කෝටි 143ක ණය මුදල් සම්බන්ධයෙන් මීට පෙර සිදු කර තිබෙන පැමිණිල්ල පිළිබඳව ද විමර්ෂණ අංශවල අවධානය යොමුව ඇති බවයි වාර්තා වන්නේ. ඒ අනුව බ්‍රයන් තෝමස්ගෙන් අපරාධ පරීක්ෂණ දෙපාර්තමේන්තුව ප්‍රශ්න කළා. බොරැල්ල පොදු සුසාන භූමියේ හා අවට ඇති සීසීටීවී කැමරා මෙන්ම දුරකතන වාර්තා විශ්ලේෂණය කිරීමද ආරම්භ කර තිබෙනවා.  දිනේෂ් ෂාෆ්ටර් සුසාන භූමියේ දි ඝාතනය කලේ ද නැතහොත් එම ස්ථානයට පැමිණීමට පෙර ඝාතනය සිදු වුයේ ද යන්න පිළිබඳ විමර්ශණ අංශවල අවධානය යොමු වුණා. දිනේෂ් ෂාෆ්ටර් ක්‍රිකට් පරිපාලකයෙකු මෙන්ම ප්‍රකට ව්‍යාපාරියෙකු වන චන්ද්‍රා ෂාෆ්ටර් මහතාගේ පුත්‍රයායි. මියගිය දිනේෂ් ෂාෆ්ටර් මහතාගේ සිරුර තැන්පත් කර ඇති කොළඹ ජාතික රෝහලේ මෘත ශරීරාගාරයට ගිය කොළඹ අංක දෙක අධිකරණයේ වැඩ බලන මහේස්ත්‍රාත් සම්පත් ජයවර්ධන මහතා එය පරික්ෂාවට ලක්කළා. වැඩ බලන මහේස්ත්‍රාත්වරයාගේ නියෝගය මත ජ්‍යෙෂ්ඨ අධිකරණ වෛද්‍ය නිලධාරී රූල් හක් මහතා පශ්චාත් මරණ පරීක්ෂණය සිදු කළා. ඒ අනුව දිනේෂ් ෂාෆ්ටර් මහතාගේ ගෙළ තන්තුවකින් සිරකිරීමෙන් සිදු කළ මරණයක් බව තහවුරු වුණා. මෘත ශරීරය මල්ශාලාව වෙත රැගෙන යාම සිදුවූයේ ඉන් අනතුරුවයි.     ", "URL": "https://www.itnnews.lk/2023/10/05/450707/", "Category": "Breaking News,දේශීය පුවත්", "Parent URL": null}