{"Source": "ITN news", "Timestamp": "අප්‍රේල් 20, 2021 09:45", "Headline": "ගතවූ පැය 24 ට වැඩිම කොරෝනා මරණ ඉන්දියාවෙන්", "News Content": "ලොව පුරා රටවල් 219 ක් අතුරින් ගතවූ පැය 24 ට වැඩිම කොරෝනා ආසාදිතයින් හා මරණ සංඛ්‍යාවක් වාර්තා වී ඇත්තේ ඉන්දියාවෙන් බව ලෝක සෞඛ්‍ය සංවිධානය නිවේදනය කරනවා. ඊයේ දිනයේ දී ආසාදිතයින් දෙලක්ෂ පනස් හය දහස් නවසිය හතලිස් හය දෙනෙකු හා මරණ 1757 ක් සිදුව තිබෙනවා. ඒ සමගම එරට සමස්ත ආසාදිතයින් සංඛ්‍යාව එක් කෝටි පනස් තුන් ලක්ෂය ඉක්මවා ගියා. මේ වනවිට ඉන්දිය‌ාවෙන් වාර්තා වන කොරෝනා මරණ සංඛ්‍යාව එක් ලක්ෂ අසූ දහස් පන්සිය පනහක්. මේ අතර වයිරස ව්‍යාප්තිය පාලනය කිරීම සදහා ඉන්දියාවේ දිල්ලි නගරය දින හයක කාලයක් සදහා ඊයේ සිට වසා දැමුණා. වසා දැමීම නිවේදනය කිරීමත් සමග දිල්ලි නගරයේ වෙසෙන පිට පළාත් වැසියන් තම ගම්බිම් බලා පිටත් වන ආකාරය විදෙස් මාධ්‍ය වාර්තා කර සිටියා. එමෙන්ම සුරා සල් අසල දිගු පෝලිම් දක්නට ලැබුණු බවයි වාර්තා වන්නේ.       ", "URL": "https://www.itnnews.lk/2023/10/05/332481/", "Category": "ජාත්‍යන්තර පුවත්", "Parent URL": null}