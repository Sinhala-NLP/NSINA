{"Source": "ITN news", "Timestamp": "டிசம்பர் 31, 2021 12:11", "Headline": "தனியார் பாதுகாப்பு தொழிற்துறை வளர்ந்து வரும் ஒரு துறையாக மாறியுள்ளது : பாதுகாப்புச் செயலாளர்", "News Content": "தனியார் பாதுகாப்பு தொழிற்துறை வளர்ந்து வரும் ஒரு துறையாக மாறியுள்ளதென பாதுகாப்புச் செயலாளர் ஜெனரல் கமல் குணரத்ன தெரிவித்துள்ளார். தேசிய பாதுகாப்பிற்கு அவர்கள் வழங்கும் பங்களிப்பு அளப்பெரியதென அவர் குறிப்பிட்டுள்ளார். இலங்கை படைப்பிரிவில் சேவையாற்றிய வீரர்களைக் கொண்டு தனியார் பாதுகாப்பு நிறுவனங்கள் நாட்டின் தேசிய பாதுகாப்பை உறுதிசெய்வதில் அதிக பங்களிப்பு வழங்கி வருவதாக பாதுகாப்புச் செயலாளர் ஜெனரல் கமல் குணரத்ன சுட்டிக்காட்டியுள்ளார். இலங்கை பாதுகாப்பு சேவை வழங்குநர்கள் சங்கத்தின் 2021ம் ஆண்டிற்கான வருடாந்த பொதுக் கூட்டம் கொழும்பில் இடம்பெற்றது. இதில் கலந்துகொண்டு கருத்து தெரிவித்த போதே பாதுகாப்புச் செயலாளர் இதனை குறிப்பிட்டுள்ளார். கொவிட் 19 தொற்று பரவலுக்கு மத்தியிலும் நாடு முழுவதும் வளர்ச்சியைக் காட்டும் தொழில்துறையாக தனியார் பாதுகாப்பு தொழிற்துறை மாறி வருவதாக அவர் தெரிவித்துள்ளார். இதேவேளை குறித்த நிகழ்வில் இலங்கை பாதுகாப்பு சேவை வழங்குநர்கள் சங்கத்தின் தலைவர் உறுப்பினர்கள் உட்பட சங்கத்தின் நிர்வாகிகள் என பலரும் கலந்துகொண்டமை குறிப்பிடத்தக்கது. ", "URL": "https://www.itnnews.lk/2023/10/05/385900/", "Category": "Breaking News,அண்மைய செய்திகள்,தேசிய செய்திகள்", "Parent URL": null}