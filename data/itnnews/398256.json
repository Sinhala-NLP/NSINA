{"Source": "ITN news", "Timestamp": "පෙබරවාරි 27, 2022 14:05", "Headline": "පහරදීම නැවැත්තුවොත් සාකච්ඡාවට එන්නම් – යුක්රේන ජනපති පුටිංට දන්වයි", "News Content": "යුක්රේනයේ හමුදා ඉලක්ක කර ගනිමින් සිදුකරන ප්‍රහාර අවම කරන ලෙස පසුගිය සිකුරාදා රුසියා ජනාධිපති ව්ලැඩිමීර් පුටින් නියෝග ලබාදී ඇත්තේ දෙපාර්ශ්වය අතර සාමසාකච්ඡා ආරම්භ කිරීමටයි. නමුත් යුද මෙහෙයුම් සම්පූර්ණයෙන් අත්හිටුවන තුරු සාම සාකච්ඡා සදහා තමන් සූදානම් නොමැති බවයි යුක්රේනය පවසන්නේ. ඊයේ රාත්‍රියේද යුක්රේනයේ කියෙව් අගනුවර ඉලක්ක කර ගනිමින් රුසියා හමුදාව මිසයිල ප්‍රහාර රැසක් එල්ලකළා. යුක්රේනයේ හමුදා මර්මස්ථාන ඉලක්ක කර ගනිමින් ගුවනින්, ගොඩබිමින් හා සයුරේ සිට කෘෘස් මිසයිල ප්‍රහාර රැසක් එල්ල කළ බව රුසියා ආරක්ෂක අමාත්‍යවරයා පවසනවා. යුක්රේන හමුදා මෙහෙයුම් සිදුකෙරෙන ගුවන් කලාප 14 ක්, සන්නිවේදන මධ්‍යස්ථාන 19 ක්,ගුවන් යානා නාශක මිසයිල පද්ධති 24 ක්, රේඩාර් මධ්‍යස්ථාන 48 ක් ඇතුළු හමුදා ඉලක්ක 821 ට ප්‍රහාර එල්ල කළ බවයි ඔහු තවදුරටත් සදහන් කරන්නේ. කිසිදු විටෙක සාමාන්‍ය ජනතාව ඉලක්කයක් නොවන බවද ඔහු අවධාරණය කරනවා. කියෙව් අගනුවරට ආසන්න ප්‍රදේශයක් අත්පත්කර ගැනීමට පැරෂුට් භටයින් සමත්වූ බව රුසියා ආරක්ෂක අමාත්‍යවරයා පවසනවා. මේ අතර රුසියාවට මේ වනතෙක් සාර්ථකව මුහුණදීමට තම හමුදාව සමත්ව ඇති බව යුක්රේන ජනාධිපති සෙලන්ස්කි වීඩියෝ පණිවුඩයක් නිකුත් කරමින් සදහන් කරනවා. රුසියා හමුදා සාමාජිකයින් රැසක් ඝාතනයට ලක්ව ප්‍රධාන පෙළේ අණදෙන නිලධාරීන් දෙදෙනෙකු සිරභාරයට ගෙන ඇති බව ද සදහන්. ඊයේ දිනයේදීද ඇමෙරිකාවෙන් ඩොලර් මිලියන 350 කට අධික වටිනාකමින් යුත් යුධ ආධාර ලබාදීමට පොරොන්දු වූ බව ජනාධිපතිවරයා පවසනවා. කියෙව් අගනුවරට හෙට උදෑසන වන තෙක් ඇදිරිනීතිය පනවා ඇති අතර මාර්ගවල සැරිසරන ඕනෑම පුද්ගලයෙකු රුසියාවට සහයෝගය දක්වන්නෙකු ලෙස සලකන බවයි නගරාධිපතිවරයා නිවේදනය කරන්නේ. මේ අතර බෙලරූස් රාජ්‍යයට රුසියා හමුදාවට ඇතුළුවීමට එරට ජනාධිපතිවරයා අවසර ලබාදීම සම්බන්ධයෙන් ජාත්‍යන්තර ප්‍රජාව දැඩි විරෝධය පළකරනවා. රුසියාවේ ප්‍රහාර හේතුවෙන් ඊයේ දිනයේ දී යුක්රේන සාමාන්‍ය වැසියන් 64 දෙනෙකු ජීවිතක්ෂයට පත්වූ බව ජගත් සංවිධානය නිවේදනය කරනවා. ඒත් සමගම මේ වනතෙක් මියගොස් ඇති යුක්රේන සාමාන්‍ය වැසියන්ගේ සංඛ්‍යාව 240 ක්. යුක්රේන වැසියන් එක්ලක්ෂ විසිදහසකට අධික පිරිසක් එරටින් පලාගොස් ඇති අතර ලක්ෂ දෙකකට ආසන්න පිරිසක් රට තුළ අවතැන්ව සිටින බව ජගත් සංවිධානය පවසනවා. යුක්රේනයෙන් පිටවීම සදහා ජාත්‍යන්තර දේශසීමා වෙත පැමිණෙන යුක්රේන වැසියන් කිලෝමීටර් 15 ක තරම් දිගු පොලිම්වල රැදී සිටින බවයි විදෙස් මාධ්‍ය සදහන් කරන්නේ. රුසියාවේ මිසයිල ප්‍රහාරයක් යුක්රේනයේ  වෑසල්කිෆ් ප්‍රදේශයේ තෙල් ගබඩාවකට එල්ලවීමත් සමග විස වායු පැතිරයාමේ අවධානමක් මතුව තිබෙනවා. කෙසේ වුවද එම ප්‍රදේශයේ පදිංචිකරුවන් භූගත උමං මාර්ග තුළ සැගව සිටින බවයි වාර්තා වන්නේ. නැගෙනහිර යුක්රේනයේ ඩොනෙට්ස්ක් ප්‍රදේශයට යුක්රේන හමුදාව එල්ල කළ ෂෙල් ප්‍රහාර හේතුවෙන් එම ප්‍රදේශයේ පානීය ජලය හිගවී ඇති බව වාර්තා වනවා. මේ අතර රුසියාවේ මිසයිල ප්‍රහාරයන්ගෙන් ආරක්ෂාවීමට භූගත උමං මාර්ගයක සැගවී සිටින කුඩා දරුවෙකු ඇදි සිතුවමක් විදෙස් මාධ්‍ය වාර්තාකර සිටියා.   ", "URL": "https://www.itnnews.lk/2023/10/05/398256/", "Category": "ජාත්‍යන්තර පුවත්", "Parent URL": null}