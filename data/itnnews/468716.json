{"Source": "ITN news", "Timestamp": "මාර්තු 16, 2023 17:04", "Headline": "මාධ්‍ය විසින් සදාචාරය සහතික කළ යුතුයි – අගමැති", "News Content": "ආණ්ඩුව විසින් මාධ්‍ය පාලනය කළ යුතු යැයි තමන් විශ්වාස නොකරන නමුත් මාධ්‍ය විසින් සදාචාරය සහතික කළ යුතු බව අග්‍රාමාත්‍ය දිනේෂ් ගුණවර්ධන මහතා පවසනවා. අග්‍රාමාත්‍යවරයා මේ බව සදහන් කළේ වීරකේසරී පුවත්පත් ආයතනයේ ප්‍රධානී කුමාර් නඩේෂන් මහතාට ප්‍රවාසි  භාරතීය සම්මානය පිරිනැමීම වෙනුවෙන් කොළඹදී පැවති උපහාර උත්සවයක් අමතමිනුයි. විදේශයන්හි වෙසෙන ඉන්දීය සම්භවයක් සහිත පුද්ගලයන්ට යම් ක්ෂේත්‍රයක දක්වන ප්‍රවීනතාව වෙනුවෙන් ඉන්දීය රජය ලබාදෙන උසස්ම සම්මානය ප්‍රවාසි භාරතීය සම්මානයයි. කුමාර් නඩේෂන් මහතා පුවත්පත් ක්ෂේත්‍රයට දැක් වූ විශිෂ්ඨ දායකත්වය වෙනුවෙන් මෙම සම්මානය මොහුට පිරිනමා තිබෙනවා. මෙහිදී අදහස් දැක්වූ අග්‍රාමාත්‍යවරයා කියා සිටියේ ශ්‍රීලංකා පුවත්පත් ආයතනයේ සභාපති මෙන්ම පුවත්පත් පැමිණිලි කොමිසමද නියෝජනය කරන කුමාර් නඩේෂන් මහතා මෙරට මාධ්‍ය ක්ෂේත්‍රයේ වෘත්තීය භාවය ඉහළ නැංවීමට සිදු කරන සේවය ප්‍රශංසනීය බවයි. මාධ්‍ය පාලනය නොකළද සදාචාරාත්මක ප්‍රමිතීන් සහතික කළ යුතු බවද අග්‍රාමාත්‍යවරයා සදහන් කළා. සමාජ මාධ්‍යවල පළවන ප්‍රවෘත්ති අන් අය සමග බෙදා ගැනීමට පෙර ප්‍රවෘත්ති පිළිබද තහවුරු කිරීමට ද ඔවුන් සැළකිලිමත් විය යුතු බව අග්‍රාමාත්‍යවරයා පෙන්වා දුන්නා. ", "URL": "https://www.itnnews.lk/2023/10/05/468716/", "Category": "Breaking News,දේශීය පුවත්", "Parent URL": null}