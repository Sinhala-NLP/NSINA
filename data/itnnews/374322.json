{"Source": "ITN news", "Timestamp": "நவம்பர் 6, 2021 13:15", "Headline": "ஆயிரத்து 500 வீதிகளை மக்களிடம் கையளிக்கும் நிகழ்வு ஜனாதிபதி தலைமையில்..", "News Content": "நாடு முழுவதும் கடந்த 3 மாதங்களில் ஆயிரத்து 500 வீதிகள் நிர்மாணிக்கப்பட்டுள்ளதாக நெடுஞ்சாலைகள் அமைச்சர் ஜொன்ஸ்டன் பெர்னான்டோ தெரிவித்துள்ளார். ஜனாதிபதியின் சுபீட்சத்தின் நோக்கு கொள்கை பிரகடனத்திற்கமைய ஒரு இலட்சம் கிலோமீற்றர் நீளமான வீதிகளை அபிவிருத்தி செய்யும் வேலைத்திட்டம் முன்னெடுக்கப்பட்டுள்ளது. குறித்த திட்டத்தின் கீழ் ஆயிரத்து 500 வீதிகள் நிர்மாணிக்கப்பட்டுள்ளன. குறித்த வீதிகளை மக்களிடம் கையளிக்கும் நிகழ்வு இன்று ஜனாதிபதி மற்றும் பிரதமர் தலைமையில் நடைபெறவுள்ளது. பிற்பகல் 3 மணிக்கு வீரகெட்டிய மண்டாடுவ மைதானத்தில் நிகழ்வு ஏற்பாடு செய்யப்பட்டுள்ளது. நாட்டிலுள்ள சகல தேர்தல் தொகுதிகளையும் உள்ளடக்கும் விதத்தில் ஆயிரத்து 500 வீதிகளின் நிர்மாணப் பணிகள் நிறைவடைந்துள்ளன. மூன்று மாதக்காலப்பகுதிக்குள் நிர்மாணப் பணிகளை நிறைவு செய்ய முடிந்ததாக அமைச்சர் ஜொன்ஸ்டன் பெர்னான்டோ தெரிவித்துள்ளார். ", "URL": "https://www.itnnews.lk/2023/10/05/374322/", "Category": "Breaking News,அண்மைய செய்திகள்", "Parent URL": null}