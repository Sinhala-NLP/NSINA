{"Source": "ITN news", "Timestamp": "ජනවාරි 17, 2023 09:07", "Headline": "ඊයේ උද්ඝෝෂණය අතරතුර නියෝග කඩකළ තිදෙනෙකු අත්අඩංගුවට", "News Content": "ඊයේ පැවති උද්ඝෝෂණය අතරතුර නියෝග කඩකළ සැකකරුවන් 3 දෙනෙකු පොලිස් අත්අඩංගුවට ගෙන තිබෙනවා. අන්තර් විශ්වවිද්‍යාල ශිෂ්‍ය බල මණ්ඩලය වෘත්තීය සමිති හා බහුජන සංවිධාන කිහිපයක් එක්ව කොළඹ නගරයේදී ඊයේ උද්ඝෝෂණයක් පැවැත්වුවා. එම උද්ඝෝෂකයින්ට ගාලු මුවදොර ප්‍රදේශයට හා රෝහල් චතුරස්‍ර පරිශ්‍රයට ඇතුළුවීම වළක්වාලමින් අධිකරණය නියෝගයක් නිකුත් කර තිබුණා. උද්ඝෝෂකයින්  මාර්ගයේ ගමන් කළ රථවාහනවලට මෙන්ම ජනතාවට බාධාවක් වන අයුරින් මාර්ග අවහිර කර උද්ඝෝෂණය කිරීම හේතුවෙන් ඔවුන් පලවා හැරීමට ජල හා කදුලු ගෑස් ප්‍රහාර එල්ල කිරීමට සිදුවූ බව පොලිසිය පවසනවා. උද්ඝෝෂණයේ යෙදී සිටි විරෝධතාකරුවන් දෙදෙනෙකු කොළඹ දකුණ කොට්ඨාස අපරාධ විමර්ශන අංශය මගින් අත්අඩංගුවට ගෙන කොල්ලුපිටිය පොලිස් ස්ථානයට භාර දෙනු ලැබුවා. තවත් විරෝධතාකරුවෙකු කුරුදුවත්ත පොලිසිය මගින් අත්අඩංගුවට ගත් බවයි පොලිස් මාධ්‍ය කොට්ඨාසය සදහන් කළේ. සැකකරුවන් සම්බන්ධයෙන් වැඩිදුර විමර්ශන ක්‍රියාත්මක බවද පොලිස් මාධ්‍ය කොට්ඨාසය නිකුත් කළ නිවේදනයේ සඳහන්. ", "URL": "https://www.itnnews.lk/2023/10/05/456011/", "Category": "දේශීය පුවත්", "Parent URL": null}