{"Source": "ITN news", "Timestamp": "අප්‍රේල් 3, 2022 12:31", "Headline": "රුසියාවෙන් ගෑස් නොලැබුණහොත් ජර්මනියේ කර්මාන්ත ක්ෂේත්‍රය අවදානමක", "News Content": "රුසියාවෙන් ලැබෙන ගෑස් අත්හිටු වුවහොත් ජර්මනියේ කර්මාන්ත ක්ෂේත්‍රය දැඩි පසුබෑමකට ලක්විය හැකි බව ජර්මන් කර්මාන්ත ෆෙඩරේෂනයේ ප්‍රධානියා පවසනවා. මේ හේතුවෙන් රුසියාවට එරෙහිව ගෑස් සඳහා සම්බාධක පැනවීම කළ නොහැකි බවයි ඔහු පවසන්නේ. ඇමරිකා එක්සත් ජනපදය, කැනඩාව, ඔස්ට්‍රේලියාව, ජපානය ඇතුලු රටවල් රැසක් රුසියාවට එරෙහිව සම්බාධක පනවා ඇති අතර යුරෝපා සංගමයට අයත් රටක් ලෙස ජර්මනියට ද රුසියාවට එරෙහිව කටයුතු කිරීමට සිදුවී තිබෙනවා. මේ අතර ඉන්ධන මිල ඉහළයාමත් සමඟ ජර්මනිය තුළ උද්ධමය ද ඉහළ ගියා. වසර 30 කට පසු වැඩිම උද්ධමනය මේ වනවිට ජර්මනියෙන් වාර්තාවී ඇති බවයි විදෙස් මාධ්‍ය සඳහන් කළේ. මාර්තු මාසයේදී උද්ධමනය 7.3% කින් ඉහළ යා හැකි බව ජර්මානු ආර්ථික විශේෂඥයන් සඳහන් කර තිබෙනවා. ", "URL": "https://www.itnnews.lk/2023/10/05/405295/", "Category": "Breaking News,ජාත්‍යන්තර පුවත්", "Parent URL": null}