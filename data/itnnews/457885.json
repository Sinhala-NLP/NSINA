{"Source": "ITN news", "Timestamp": "ஜனவரி 27, 2023 11:46", "Headline": "முன்னாள் ஜனாதிபதி நீதிமன்றில் ஆஜர்..", "News Content": "முன்னாள் ஜனாதிபதி மைத்திரிபால சிறிசேன கோட்டை நீதவான் நீதிமன்றில் முன்னிலையாகியுள்ளார். உயிர்த்த ஞாயிறு தாக்குதல் தொடர்பான வழக்கில் ஆஜராகவே அவர் நீதிமன்றம் வருகைதந்தார். உயிர்த்த ஞாயிறு தாக்குதலை தடுக்க தவறியமை உள்ளிட்ட சில விடயங்களை முன்வைத்து தனிப்பட்ட மனுக்கள் தாக்கல் செய்யப்பட்டுள்ளன. அருட்தந்தை சிறில் காமினி மற்றும் தாக்குதலில் காயமடைந்த ஜேசுதாசன் நடேசன் ஆகியோர் மனுக்களை தாக்கல் செய்துள்ளனர். மனுமீதான விசாரணைக்கு ஆஜராகுமாறு மைத்திரிபால சிறிசேனவுக்கு கோட்டை நீதவான் நீதிமன்றம் அழைப்பாணை விடுத்திருந்தது. குற்றம் சாட்டப்பட்டவர்களுக்கான கூண்டிலிருந்து தள்ளியிருந்த மைத்திரிபால சிறிசேனவை, கூண்டில் ஏறுமாறு நீதவான் உத்தரவிட்டார். இதனையடுத்து மைத்திரிபால சிறிசேன , கூண்டில் ஏறி வாக்குமூலம் வழங்கினார். இதேவேளை குறித்த வழக்கில் தன்னை பிரதிவாதியாக பெயரிடுவதை தடை செய்யுமாறும், தனக்கெதிரான வழக்கை கைவிட உத்தரவிடுமாறும் கோரி மைத்திரிபால சிறிசேன, மேன்முறையீட்டு நீதிமன்றில் எழுத்தாணை மனு தாக்கல் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/457885/", "Category": "Breaking News,முதன்மை செய்தி", "Parent URL": null}