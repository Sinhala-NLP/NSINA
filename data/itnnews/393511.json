{"Source": "ITN news", "Timestamp": "පෙබරවාරි 6, 2022 12:25", "Headline": "ඉල්ලුම වැඩි වුණොත් යළි විදුලිය කැපෙන ලකුණු", "News Content": "අද දිනයේදී අඛණ්ඩ විදුලි සැපයුමක් ලබාදිමට හැකියාව පවතින බව ලංකා විදුලිබල මණ්ඩලය පවසනවා. කෙසේවෙතත් හෙට දිනයේදි විදුලි කප්පාදුවක් සම්බන්ධයෙන් තීරණයක් ගැනීමට සිදුවන බවයි මහජන උපයෝගිතා කොමිසම පවසන්නේ. පසුගියදා අලුත්වැඩියා කටයුත්තක් හේතුවෙන් ජනන කටයුතු අත්හිටවූ කැළණිතිස්ස සොජිට්ස් පෞද්ගලික බලාගාරය ඊයේ යළි ජාතික පද්ධතියට එක්කෙරුණු අතර එමගින් මෙගාවොට් 160 ක ධාරිතාවක් ජාතික පද්ධතියට ලබාදෙනවා. මේ අතර විදුලිය අරපිරිමැස්මෙන් භාවිත කරන ලෙස ලංකා විදුලිබල මණ්ඩලය ජනතාවගෙන් ඉල්ලීමක් කරනවා. වියළි කාලගුණයත් සමඟ ජල සැපයුමට බාධා මතුවෙමින් පවතින බැවින් ජලය ද අරපිරිමැස්මෙන් භාවිත කරන ලෙස ජාතික ජල සම්පාදන මණ්ඩලය ජනතාවගෙන් ඉල්ලිමක් කරනවා. පවතින තත්වය අනුව අද දිනයේදිත් අඛණ්ඩ විදුලි සැපයුමක් ලබාදිය හැකි බව ලංකා විදුලිබල මණ්ඩලය පවසන අතර හෙට දිනයේදී එම ඉල්ලුම ඉහළ යාහැකි බවයි එම මණ්ඩලය වැඩිදුරටත් පවසන්නේ. ඒ අනුව විදුලි කප්පාදුවක් සම්බන්ධයෙන් අවසන් තීරණයක් ගැනිමට හෙට දිනය වනවිට කටයුතු කරන බවයි මහජන උපයෝගීතා කොමිසමේ සභාපති ජනක රත්නායක මහතා ඊයේ දිනයේදි මාධ්‍ය හමුවකට එක්වෙමින් ප්‍රකාශ කළේ.   ", "URL": "https://www.itnnews.lk/2023/10/05/393511/", "Category": "Breaking News,දේශීය පුවත්", "Parent URL": null}