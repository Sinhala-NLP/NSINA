{"Source": "ITN news", "Timestamp": "අප්‍රේල් 28, 2021 17:10", "Headline": "ඇහැළියගොඩ, කුරුවිට සහ පැල්මඩුල්ල නගර සංවර්ධනය කිරීම කෙරෙහි අවධානය", "News Content": "නගර සියයේ සංවර්ධන වැඩසටහන යටතේ ඇහැළියගොඩ, කුරුවිට සහ පැල්මඩුල්ල නගර ද සංවර්ධනය කෙරෙනවා. රත්නපුර දිස්ත්‍රික්කය තදබදයක් පවතින නගර ලෙස ඇහැළියගොඩ, පැල්මඩුල්ල සහ කුරුවිට හදුනාගෙන තිබෙනවා. එම නගර සංවර්ධනය කළ යුතු ආකාරය පිළිබද සාකච්ඡාවක් නාගරික සංවර්ධන අධිකාරියේදී පැවැත්වුණා. ඒ ඇමතිනී පවිත්‍රා වන්නිආරච්චි මහත්මියගේ ප්‍රධානත්වයෙන්. ඇහැළියගොඩ නගරයේ ඉදිවෙමින් පවතින විකල්ප මාර්ගයේ කටයුතු කඩිනමින් අවසන් කිරිම පිළිබද මෙහිදී අවධානය යොමු වුණා. රුපියල් මිලියන තුන්සිය පනහක වියදමින් ඉදිකෙරෙන මෙම මාර්ගය කිලෝමීටර් දෙකයි දශම දෙකකින් සමන්විතයි. මහජන ක්‍රීඩාංගණයේ ඉදිකිරීම් කඩිනමින් අවසන් කිරීමද අරමුණයි. ප්‍රාදේශීය සභා ගොඩනැගිල්ල, පරිපාලන සභා ගොඩනැගිලි සංකීර්ණය, වානිජ සංවර්ධන ප්‍රදේශ, සම්මන්ත්‍රණ ශාලාව සහ රංග ශාලාව, විවේක දූපත හා බෝට්ටු අංගනය, නවීන හෝටල් සංකීර්ණය,නිවාස යෝජනා ක්‍රමය, නව බස් නැවතුම් පොළ සහ රථවාහන අංගනයේ ඉදිකිරීම් කඩිනමින් ආරම්භ කිරීමටද මෙහිදී සාකච්ඡා වුණා. පැල්මඩුල්ල නගර සංවර්ධනය යටතේ රුපියල් මිලියන හැත්තෑ පහක වියදමින් විකල්ප මාර්ගයක් ඉදිකිරීමට නියමිතයි. නව බස්නැවතුම්පොළක්ද ඉදිකෙරෙනවා. රුපියල් මිලියන එකසිය පනහක වියදමින් මහජන සුරැකුම් සංවර්ධන ව්‍යාපෘතියක් කුරුවිට නගර සංවර්ධනය යටතේ ආරම්භ කිරීම පිළිබදවද මෙහිදී සාකච්ඡා වුණා.                       ", "URL": "https://www.itnnews.lk/2023/10/05/334230/", "Category": "දේශීය පුවත්", "Parent URL": null}