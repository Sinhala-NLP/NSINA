{"Source": "ITN news", "Timestamp": "මැයි 30, 2021 12:16", "Headline": "නිරෝධායන රීතින් උල්ලංඝනය කළ වැඩිම පිරිස ඊයේ අත්අඩංගුවට", "News Content": "නිරෝධායන රීතින් උල්ලංඝනය කළ වැඩිම පිරිසක් ඊයේ දිනයේ අත්අඩංගුවට ගෙන තිබෙනවා. 914 දෙනෙකු මෙසේ අත්අඩංගුවට ගෙන ඇති අතර රථ වාහන කිහිපයක් ද පොලිස් භාරයට ගැණුනා. සංචරණ සීමා පනවා ඇති මෙම කාල සීමාවේ දී එය නොසලකා හරින පුද්ගලයන් නීතියේ රැහැනට හසු කර ගැනීමේ මෙහෙයුම් දැඩි කර තිබෙනවා. කොරෝනා ව්‍යාප්තිය පාලනය සඳහා රජය ගෙන යන වැඩපිළිවෙළේ එක් පියවරක් ලෙස මෙසේ අත්අඩංගුවට ගැනීම් ආදිය සිදුවනවා. සංචරණ සීමා ක්‍රියාත්මක වුවද ජනතාවට අත්‍යවශ්‍ය සේවා සැපයීමද අඛණ්ඩව සිදු වනවා. අවසර ලබා දී ඇති ජංගම අලෙවි රථ හරහා නිවෙස්වලටම එළවළු ,පලතුරු හා අත්‍යවශ්‍ය ද්‍රව්‍ය බෙදා හැරීම සිදුවනවා. වව්නියාව දිස්ත්‍රික්කයේ ද සෑම ග්‍රාම නිලධාරි වසමක්ම ආවරණය වන පරිදි එම කටයුතු සිදුවන බවයි අප වාර්තාකරු සඳහන් කරන්නේ. සංචරණ සීමා ක්‍රියාත්මක වුවද ජනතාවට අවශ්‍ය එළවළු හා පලතුරු සම්පාදනය කිරීම සඳහා ආර්ථික මධ්‍යස්ථාන මේ වනවිට ක්‍රියාත්මකව පවතිනවා. මේ අතර වේයන්ගොඩ විශේෂ ආර්ථික මධ්‍යස්ථානයේ වැඩි මිලට එළවළු අලෙවි කළ ව්‍යාපාරිකයන් වැටලීමේ මෙහෙයුමක් පාරිභෝගික අධිකාරිය ක්‍රියාත්මක කළා. ජනතාවගෙන් ලැබුණු පැමිණිලිවලට අනුවයි මෙම හදිසි වැටලීම සිදු කෙරුණේ. සාධාරණ මිලට එළවළු අලෙවි නොකරන්නේනම් ලොරි රථ ආපසු හරවා යවන බවට දැනුම් දීමෙන් පසු ව්‍යාපාරිකයන් අඩු මිලට ඒවා අලෙවි කිරීමට පියවර ගත්තා. ආර්ථික මධ්‍යස්ථානවලට එළවළු හා පලතුරු අලෙවි කිරීමට මෙන්ම මිලදී ගැනීමට පැමිණෙන වාහනවලට කිසිඳු බාධාවක් ඇති වන්නේ නැති බවයි පොලිසිය පවසන්නේ. සංචරණ සීමා පනවා ඇති මෙම කාලයේ දී ජනතාවගේ අත්‍යවශ්‍ය සේවාවන් සැපයීම මෙන්ම රෝග ව්‍යාප්තිය පාලනය සදහා පොලිසිය ගෙනයන වැඩපිළිවෙළට සියලු දෙනාගේ සහාය අත්‍යවශ්‍ය බව අමාත්‍ය සරත් වීරසේකර මහතා පවසනවා. ", "URL": "https://www.itnnews.lk/2023/10/05/339745/", "Category": "Breaking News,නවතම පුවත්", "Parent URL": null}