{"Source": "ITN news", "Timestamp": "මැයි 21, 2022 16:47", "Headline": "පොලිස්පති සහ STF අන දෙන නිලධාරියාගෙන් CID ය ප්‍රශ්න කරයි", "News Content": "පසුගිය නව වන දා ඇතිවූ සිදුවීම් සම්බන්ධයෙන් රහස් පොලිසිය පොලිස්පතිවරයා ඇතුළු උසස් පොලිස් නිලධාරීන් කිහිප දෙනෙකුගෙන් ප්‍රකාශ සටහන් කරගත්තා. පසුගිය නව වන දා ඇතිවූ සිදුවිම් සම්බන්ධයෙන් ප්‍රකාශයක් ලබා දීමට පොලිස්පති සී.ඩී. වික්‍රමරත්න මහතා අද අපරාධ පරීක්ෂණ දෙපාර්තමේන්තුවට පැමිණියා. එමෙන්ම පොලිස් විශේෂ කාර්ය බලකායේ අන දෙන නිලධාරියාගෙන් හා පොලිස් විශේෂ කාර්යාංශය භාර නියෝජ්‍ය පොලිස්පතිවරයාගෙන් ද ප්‍රකාශ සටහන් කරගෙන තිබෙනවා. ගාලුමුවදොර හා කොල්ලුපිටිය ප්‍රදේශයේ සිදු වූ ප්‍රචණ්ඩකාරී සිද්ධීන්ට අදාලව සැකකරුවන් පහලොස්දෙනෙකු හා එක් සැකකාරියක මේ වන විට අත්අඩංගුවට ගෙන තිබෙනවා. පසුගිය නව වනදා නිට්ටඹුවේ දී පාර්ලිමේන්තු මන්ත්‍රී අමරකීර්ති අතුකෝරල මහතා සහ ඔහුගේ ආරක්ෂක නිලධාරියා ඝාතනය කිරීම සම්බන්ධයෙන් මෙන්ම නිට්ටඹුවේ ඇති වූ කලහකාරි සිදුවීම්වලට සැකපිට තවත් පුද්ගලයන් අට දෙනෙකු අත්අඩංගුවටව ගෙන තිබෙනවා. අපරාධ පරීක්ෂණ දෙපාර්තමේන්තුවයි මෙම පිරිස අත්අඩංගුවට ගෙන ඇත්තේ. ගාලු මුවදොර හා නිට්ටඹුවේ ඇති වූ සිද්ධින් සම්බන්ධයෙන් විමර්ශන කටයුතු සිදු කරන්නේ අපරාධ පරීක්ෂණ දෙපාර්තමේන්තුවයි. මේ අනුව පසුගිය නව වන දා රට පුරා ඇති වූ ප්‍රචණ්ඩකාරී සිදුවිම් සම්බන්ධයෙන් පොලිසිය සැකකරුවන් එක්දහස් තුන්සිය විසි හතර දෙනෙකු මේ වන විට අත්අඩංගුවට ගෙන තිබෙනවා. ඔවුන්ට එරෙහිව චෝදනා රැසක් එල්ල වී තිබෙනවා. හිටපු අමාත්‍ය රෝහිත අබේගුණවර්ධන මහතාගේ කලුතර පිහිටි කාර්යාලයට පසුගිය නව වනදා ගිනි තැබීමත් සමග සොරාගත් උපකරණ රැසක් සමගින් සැකකරුවන් දෙදෙනෙකු පොලිසිය අත්අඩංගුවට ගත්තා.  අබේගුණවර්ධන මහතාගේ මෙන්ම ශ්‍රී ලංකා පොදු ජන පෙරමුණේ කලුතර නාගරික මන්ත්‍රී සුමිත් කුමාර මහතාගේ නිවසට අලාභ හානි සිදුකරමින් සොරා ගත් රුපියල් හාරලක්ෂ හැටදහසක් වටිනා රන් භාණ්ඩ මෙන්ම උපකරණ තොගයක් ද සොයාගෙන තිබෙනවා. විය කැස්බෑව නගරාධිපතිවරයාගේ නිවසට ද පසුගිය දා ගිනි තබා විනාශ කෙරුණා. පාර්ලිමේන්තු මන්ත්‍රී උදය ගම්මන්පිල මහතා එම නිවසට පැමිණ තත්වය සොයා බැලුවා. ගාලු මුවදොර අරගලයට අදට දින 43ක් සම්පූර්ණ වනවා. ගාලුමුවදොර සහ ජනාධිපති ලේකම් කාර්යාලය ඉදිරිපිට පැවැත්වෙන මෙම විරෝධතාවට අද දිනයේත් විශාල පිරිසක් සහභාගී වී සිටිනවා. අද දිනයේ ද ශ්‍රව්‍ය දෘශ්‍ය ආබාධ සහිත ප්‍රජාව නියෝජනය කරමින් කිහිප දෙනෙකු අරගල භූමියට පැමිණියා. අරලියගහ මන්දිරය ඉදිරිපිට නෝ ඩීල් ගම විරෝධතාව නව වන දිනටත් අද පැවැත්වෙනවා. නෝඩීල් ගමේ සාමාජිකයන් සමාජ සත්කාර වැඩසටහන් ද ආරම්භ කලා. එහි පළමු අදියර ලෙස වැල්ලවත්ත වෙරල තීරය පිරිසිදු කිරීමට විරෝධතාකරුවන් ක්‍රියා කලා.     ", "URL": "https://www.itnnews.lk/2023/10/05/412476/", "Category": "Breaking News,දේශීය පුවත්", "Parent URL": null}