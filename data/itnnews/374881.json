{"Source": "ITN news", "Timestamp": "නොවැම්බර් 9, 2021 12:41", "Headline": "චීන පොහොර තොගයට මුදල් ගෙවීම වළක්වාලමින් නිකුත් කළ වාරණ නියෝගය දීර්ඝ කෙරේ", "News Content": "බැක්ටීරියා ඇතුලු අහිතකර ජීවින් අඩංගු  පොහොර තොගයක් රැගෙන ආ බව කියන චීන සමාගමට හා එහි දේශීය නියෝජිතයාට මුදල් ගෙවීම වලක්වාලමින් මහජන බැංකුව වෙත පනවා ඇති වාරණ නියෝගය තවදුරටත් දීර්ඝ කළා. එය ලබන 19 වනදා දක්වා දීර්ඝ කිරීමටයි කොළඹ වාණිජ මහාධිකරණය නියෝග කළේ. කොළඹ කොමර්ශල් පොහොර සමාගම ඉදිරිපත් කළ පෙත්සමක් යළි සලකා බැලීමෙන් අනතුරුව මෙම නියෝගය නිකුත් කෙරුණා. වග උත්තරකාර චීන පොහොර සමාගම වෙනුවෙන් පෙනී සිටි නීතිඥවරුන් කියා සිටියේ නිත්‍යානුකූල ප්‍රමිති වාර්තා ඉදිරිපත් කර මහජන බැංකුවේ ණයවර ලිපි විවෘත කළ බවයි. එසේ තිබියදී ඊට මුදල් ගෙවීම අත්හිටුවීම නීති විරෝධි බව කියු ඔවුන් නඩුවට අදාළ විරෝධතා ඉදිරිපත් කිරීමට දිනයක් ලබා දෙන ලෙසට ඉල්ලා සිටියා. ඒ අනුව විරෝධතා ඇත්නම් ඉදිරි දින ඉදිරිපත් කරන ලෙසයි නියෝග කෙරුණේ. පෙත්සම්කාර පොහොර සමාගම වෙනුවෙන් අතිරේක සොලිසිටර් ජනරාල් සුසන්ත බාලපටබැදි මහතා මීට පෙර අධිකරණ හමුවේ කරුණු දැක්වුවා. ඔහු කියා සිටියේ රුපියල් බිලියනයකට වඩා වටිනා ජීවානුහරණය කළ කාබනික පොහොර ලංකාවට ගෙන්වීමේ ටෙන්ඩරය ලබාගත් වග උත්තරකාර චීන සමාගම පොහොර තොගයක් ලංකාවට එවීමට පියවර ගත් බවයි. එම පොහොරවල ක්ෂුද්‍ර ජීවින් සිටින බව අදාළ සමාගම පිළිගෙන ඇතැයි ද අතිරේක සොලිසිටර් ජනරාල්වරයා ප්‍රකාශ කළා. ඒ අනුව චීන සමාගම ටෙන්ඩරයේ පිළිගෙන තිබූ කරුණු සම්පූර්ණ කොට නැතැයි ඔහු චෝදනා කළා.     ", "URL": "https://www.itnnews.lk/2023/10/05/374881/", "Category": "Breaking News,දේශීය පුවත්", "Parent URL": null}