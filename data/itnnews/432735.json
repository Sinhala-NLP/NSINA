{"Source": "ITN news", "Timestamp": "සැප්තැම්බර් 3, 2022 11:43", "Headline": "ශ්‍රී ලංකා පොලීසියේ 156 වන සංවත්සරය අද", "News Content": "ශ්‍රී ලංකා පොලීසියේ 156 වන සංවත්සරය අදට යෙදී තිබෙනවා. නීතිය හා සාමය සුරැකීම, ත්‍රස්තවාදයෙන් රට නිදහස් කර ගැනීම, පාතාලය හා මත්ද්‍රව්‍ය මෙරටින් තුරන් කිරීම උදෙසා ශ්‍රී ලංකා පොලීසිය දැක්වූ දායකත්වය අතිමහත්. ධම්මෝ භවේ රක්ඛති ධම්මචාරි හෙවත් ධර්මයෙහි හැසිරෙන්නා ධර්මය විසින්ම රකී යන බුදුවදන සිය ආදර්ශ පාඨය කරගත් ශ්‍රී ලංකා පොලීසිය ලාංකේය ප්‍රජාවගේ ජීවිත හා දේපළ සුරක්ෂිත කිරීමේ වගකීම දෙවුර මත දරා සිටිනවා. මෙරට ස්ථාපනය කෙරුණු පළමු රාජ්‍ය ආයතන ත්‍රිත්වයට අයත් ප්‍රධානතම රාජ්‍ය ආයතනයක් වන්නේද ශ්‍රී ලංකා පොලීසියයි. ඉංග්‍රීසි ජාතිකයන් 1796 වසරේදී මෙරට මුහුදු බඩ ප්‍රදේශ අත්පත් කර ගැනීමෙන් පසු ප්‍රථම වරට මෙරට පොලිස් සේවාව ආරම්භ කෙරුණා. එහෙත්  1866 සැප්තැම්බර් 03 වනදා ජෝර්ජ් විලියම් රොබින්සන් කැම්බල් මහතා ප්‍රථම පොලිස්පති ධූරයට පත්වීමත් සමඟ ව්‍යවස්ථාපිතව හා සංවිධානාත්මක ලෙස මෙරට පොලිස් සේවාවේ ආරම්භය සටහන් වූ අතර එම දිනය පොලිස් දිනය ලෙස නම් කෙරුණා. ප්‍රථම ශ්‍රී ලාංකේය පොලිස්පතිවරයා ලෙස ශ්‍රීමත් රිචඩ් අලුවිහාරේ මහතා 1947 ජනවාරි 06 වනදා පත්වීමත් සමග එම සේවාව සැබෑ ලෙසම ශ්‍රී ලාංකීයකරණය සිදුවුණා. පොලිස් සේවය මෙරට ආරම්භ වූ දා සිට මේ දක්වා ස්වකීය රාජකාරිය නිවැරදිව ඉටු කිරීමේදී පොලිස් නිලධාරීන් තුන් දහස් එකසිය විසි අට දෙනෙකුට අධික පිරිසක් තම ජීවිත පරිත්‍යාග කොට තිබෙනවා. පූර්ණ ආබාධිත තත්වයට පත්ව ඇති නිලධාරීන් සංඛ්‍යාව විසි දෙකකට අධිකයි. නිලධාරීන් එක්දහස් පන්සිය දහතුන්දෙනෙකු ට අධික පිරිසක් ආබාධිත තත්වයට පත්ව තිබෙනවා. මත්ද්‍රව්‍යසහ සංවිධානාත්මක අපරාධ මැඩලීමේ දැවැන්ත මෙහෙයුමේදී  සුවිසල් මෙහෙවරක් ශ්‍රී ලංකා පොලීසිය ඉටු කරමින් සිටිනවා. පොලිස් දිනය නිමිත්තෙන් සර්ව ආගමික වතාවත් සිදු කෙරුණා. ඒ අනුව බෞද්ධාගමික පින්කම් සිදු කෙරුණේ හුණුපිටිය ගංගාරාම විහාරස්ථානයේදීයි. පොලිස්පති සී වී වික්‍රමරත්න මහතා මෙන්ම උසස් පොලිස් නිලධාරින් පිරිසක් මෙම අවස්ථාවට සහභාගී වුණා. හුණුපිටිය ගංගාරාම විහාරාධිකාරී පූජ්‍ය කිරින්දේ අස්සජී ස්වාමීන් වහන්සේගේ අනුශාසනා පරිදී ආගමික වතාවත් සිදු කෙරුණේ. සෙසු ආගමික වතාවත් ද ස්ථාන රැසකදී සිදු කෙරුණා. ශ්‍රී ලංකා පොලීසියේ 156 වන සංවත්සරයට සමගාමීව දිවයින පුරා පොලිස් ස්ථාන මගින් ආශිර්වාද පිංකම් හා සමාජ සත්කාර රැසක් සංවිධාන කර තිබුණා. කළුතර පොලිස් කොට්ඨාසයේ ප්‍රධාන සැමරුම් උත්සවය දකුණු කළුතර පොලිස් ස්ථානයේදී පැවැත්වුණා. එම පොලිස් ස්ථානයේ ඇති රණවිරු ස්මාරකයට පුෂ්පෝපහාර දැක්වීම ද සිදුවුණා. එමෙන්ම සේවයේ නිරතව සිටියදී මිය ගිය හා ආබාධිත තත්ත්වයට පත්වූ පොලිස් නිලධාරීන්ගේ පවුල්වල සාමාජිකයන් සදහා වියළි ආහාර ලබා දීම ද සිදුවුණා. කන්තලේ පොලිස් ස්ථානයේදී ද සැමරුම් උත්සවයක් පැවැත්වුණා. සිය රාජකාරී ඉටුකරමින් සිටියදී ජීවිතක්ෂයට පත්වූ පොලිස් විරුවන් සැමරීම ඇතුළු වැඩසටහන් රැසක් මෙහිදී ක්‍රියාත්මක කර තිබෙනවා. 156 වන පොලිස් දින සැමරුම් ප්‍රධාන උත්සවය ජනාධිපති රනිල් වික්‍රමසිංහ මහතාගේ ප්‍රධානත්වයෙන් අද පස්වරුවේ පැවැත්වෙනවා. ඒ තිඹිරිගස්යාය පොලිස් ක්‍රීඩාංගනයේදීයි.   ", "URL": "https://www.itnnews.lk/2023/10/05/432735/", "Category": "Breaking News,දේශීය පුවත්", "Parent URL": null}