{"Source": "ITN news", "Timestamp": "ජූලි 11, 2021 09:01", "Headline": "සයිනොෆාම් එන්නත් මාත්‍රා මිලියන 2ක් දිවයිනට", "News Content": "සයිනොෆාම් එන්නත් මිලියන දෙකක් අද දිවයිනට රැගෙන එනු ලැබුවා. ඒ ශ්‍රී ලංකන් ගුවන් සේවයට අයත් විශේෂ ගුවන් යානා දෙකකිනුයි. බණ්ඩාරනායක ජාත්‍යන්තර ගුවන් තොටුපොළට මෙම එන්නත් තොගය අද අලුයම ළඟා වුණා. එන්නත් ලක්ෂ 10ක් වැලිසර ලීමේජ් ආයතනයේ ශීතකරන ගබඩාවල තැබීමට සහ අනෙක් එන්නත් ලක්ෂ 10 කොළඹ වසංගත විද්‍යා රෝග ඒකකයේ මධ්‍යම එන්නත් ගබඩාව වෙත රැගෙන ඒම සිදුවුණා. මෙම තොගයෙන් ගම්පහ දිස්ත්‍රික්කයට එන්නත් මාත්‍රා ලක්ෂ 5 ක් , කළුතර දිස්ත්‍රික්කයට ලක්ෂ 3ක් සහ කොළඹ දිස්ත්‍රික්කයට ලක්ෂ 2ක් බෙදාහැරීමට නියමිතයි. කුරුණෑගල දිස්ත්‍රික්කයට එන්නත් මාත්‍රා ලක්ෂ 2ක් හා ගාල්ල , මාතර, හම්බන්තොට , අනුරාධපුර , නුවරඑළිය , රත්නපුර , බදුල්ල සහ මාතලේ දිස්ත්‍රික්කවලට එන්නත් මාත්‍රා ලක්ෂය බැගින් සැපයීමට සැළසුම්කර තිබෙනවා. මේ වනවිට සයිනොෆාම් එන්නත් පළමු මාත්‍රාව 2856147 දෙනෙකුට ලබාදීමට හැකිවූ බව සෞඛ්‍ය අමාත්‍යාංශය සඳහන් කළා. දෙවන මාත්‍රාව ද දැනටමත් 1023128 දෙනෙකුට ලබාදී තිබෙනවා. කොවිෂීල්ඩ් එන්නතේ පළමු මාත්‍රාව 925,242 නෙකුට සහ දෙවන මාත්‍රාව 385,647 දෙනෙකුට ලබාදීමට සෞඛ්‍ය අංශ සමත් වුණා. ස්පුට්නික් එන්නතේ පළමු මාත්‍රාව 114,795 දෙනෙකුට සහ දෙවන මාත්‍රාව 14,464 දෙනෙකුට ලබාදී තිබෙනවා. ෆයිසර් එන්නතේ පළමු මාත්‍රාව ද 11,069 දෙනෙකුට ලබාදුන් බවයි සෞඛ්‍ය අංශ සඳහන් කළේ. මේ අතර ශ්‍රී ලංකා යුද හමුදාවේ මෙහෙයවීමෙන් සයිනොෆාම් එන්නත ලබාදීම අදත් සිදුකෙරෙනවා. බස්නාහිර පළාතේ වයස අවුරුදු 30 ට වැඩි ඕනෑම අයෙකුට මෙම එන්නත ලබාගත හැකියි. වයස අවුරුදු 60ට වැඩි ජ්‍යෙෂ්ඨ පුරවැසියන්ට පෝලිමක රැඳී සිටීමකින් තොරව එන්නත ලබාගත හැකි බවයි යුද හමුදාව සඳහන් කළේ. ඊයේ දිනය තුළදී දියත උයන පරිශ්‍ර යේදී එන්නත් මාත්‍රා 5,546 ක් ලබාදී තිබෙනවා. ගෙවීගිය දින 6 ක කාලය තුළ දී එම පරිශ්‍රය තුළදී එන්නත් මාත්‍රා 37,792 ක් ලබාදීමට හැකිවුණා. වයඹ පළාතේ ගුරුවරුන්ට එන්නත් ලබාදීම ද මේ වනවිට ආරම්භ වී තිබෙනවා. ඒ කුරුණෑගල සෞඛ්‍ය වෛද්‍ය නිලධාරී කාර්යාලයේදීයි. ", "URL": "https://www.itnnews.lk/2023/10/05/348387/", "Category": "Breaking News,දේශීය පුවත්", "Parent URL": null}