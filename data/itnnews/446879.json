{"Source": "ITN news", "Timestamp": "நவம்பர் 21, 2022 13:06", "Headline": "48 வாகனங்கள் ஒன்றோடு ஒன்று மோதி விபத்து", "News Content": "இந்தியாவின் பூனே மற்றும் பெங்களுருக்கு இடையிலான அதிவேக நெடுஞ்சாலையில் 48 வாகனங்கள் ஒன்றோடு ஒன்று மோதி விபத்துக்குள்ளாகியுள்ளன. சுமார் 38 பேர் விபத்தில் காயமடைந்துள்ளதாகவும், அவர்களில் 30 பேர் வைத்தியசாலையில் அனுமதிக்கப்பட்டுள்ளதாக பூனேயின் தீயணைப்பு அதிகாரிகள் தெரிவித்துள்ளனர்.\nபெங்களுர் – பூனேக்கு இடையிலான அதிவேக நெடுஞ்சாலையில் கடற்படை பாலத்தை அண்மித்த பகுதியிலேயே விபத்து நேர்ந்துள்ளதென அந்நாட்டு அதிகாரிகள் தெரிவிக்கின்றன. விபத்தையடுத்து பூனேயின் தீயணைப்பு படை வீரர்கள் மற்றும் பூனே நகர மீட்பு குழுக்கள் சம்பவ இடத்திற்கு சென்ற நிலையில் காயமடைந்தவர்களை மீட்டுள்ளனர். எரிபொருள் ஏற்றிச்சென்ற பௌசர் ஒன்றில் தொழிநுட்ப கோளாறு ஏற்பட்டதையடுத்து விபத்து ஏற்பட்டுள்ளது. அதன் காரணமாக சுமார் 2 கிலோ மீட்டர்கள் வரை வாகன நெரிசல் ஏற்பட்டதாக இந்திய ஊடகங்கள் செய்தி வெளியிட்டுள்ளன. எரிபொருள் பௌசரிலுள்ள எண்ணெய் வீதியில் கசிந்ததையடுத்து அதிவேக வீதியில் பயணித்த வாகனங்களை கட்டுப்படுத்த முடியா நிலை ஏற்பட்டதாகவும், அதன் காரணமாகவே வாகனங்கள் ஒன்றோடு ஒன்று மோதி விபத்துக்குள்ளாகியுள்ளதாக அதிகாரிகள் தெரிவித்துள்ளனர். ", "URL": "https://www.itnnews.lk/2023/10/05/446879/", "Category": "சர்வதேச செய்திகள்", "Parent URL": null}