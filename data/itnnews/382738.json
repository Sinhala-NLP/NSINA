{"Source": "ITN news", "Timestamp": "දෙසැම්බර් 14, 2021 16:47", "Headline": "හම්බන්තොට ලොජිස්ටික් ජාත්‍යන්තර සේවා සැපයුම් මධ්‍යස්ථානයේ ඉදිකිරීම් ඇරඹෙයි", "News Content": "මාගම් රුහුණුපුර මහින්ද රාජපක්ෂ වරාය පරිශ්‍රය තුළ හම්බන්තොට ලොජිස්ටික් ජාත්‍යන්තර සේවා සැපයුම් මධ්‍යස්ථානයේ ඉදිකිරීම් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් අද (14) ආරම්භ වුණා. වරාය කර්මාන්ත කලාපයේ හෙක්ටයාර පනස් පහයි දශම අටක් පුරා ඉදි කෙරෙන  ටයර් කර්මාන්තශාලාව සදහා ආයෝජනය කෙරෙන මුදල ඇමරිකා ඩොලර් මිලියන 600 ක්. මාගම් රුහුණුපුර මහින්ද රාජපක්ෂ වරාය පරිශ්‍ර යේ ප්‍රථම බන්ධිත ගබඩා සංකීර්ණය වන හම්බන්තොට ලොජිස්ටික් ජාත්‍යන්තර සේවා සැපයුම් මධ්‍යස්ථානයේ ඉදි කිරීම් සංකේතවත් කරමින් අග්‍රාමාත්‍යවරයා එහි සමරු ඵලකය නිරාවරණය කළා. අග්‍රාමාත්‍යවරයා මෙන්ම මෙරට චීන තානාපති ක්වියි ෂෙන් හොං මහතා ඇතුලු පිරිස වරාය පරිශ්‍ර යේ නිරීක්ෂණ චාරිකාවකට එක් වූයේ ඉන් පසුවයි. ප්‍රති නැව්ගත කෙරෙන වාහන හසුරුවන මෙහෙයුම් අංශය වෙත ගිය අග්‍රාමාත්‍යවරයා එම කටයුතු නිරීක්ෂණය කළා. මෙම වසර තුළ පමණක් වාහන ලක්ෂ පහක් පමණ එම අංශයෙන් හසුරුවා තිබෙනවා. වරාය මගින් මෙතෙක් හසුරුවා ඇති ඉහළම වාහන ප්‍රමාණය මෙය වන අතර එම අංගනයේ පීත්ත පටියක් කපමින් එය සංකේතවත් කෙරුණා. වරාය පරිශ්‍ර යේ පිහිටි කර්මාන්ත කලාපයේ ඉදි කෙරෙන ටයර් නිෂ්පාදන කර්මාන්තශාලා පරිශ්‍රයද අග්‍රාමාත්‍යවරයාගේ විශේෂ අවදානයට යොමු වුණා. මෙහි නිෂ්පාදන සදහා අමු ද්‍රව්‍ය මෙන්ම පිරිස් බලය සැපයෙන්නේ දේශීයවයි. හෙක්ටයාර පනස් පහයි දශම අටක් පුරා විහිදෙන ටයර් කර්මාන්තශාලාව සදහා ආයෝජනය කෙරෙන මුදල ඇමරිකා ඩොලර් මිලියන හයසියයක්. හම්බන්තොට ජාත්‍යන්තර වරාය සමූහය විසින් ලුණුගම් වෙහෙර ගම්මානය බලාපොරොත්තුවේ ගම්මානය ලෙස සංවර්ධනය කිරීමේ ව්‍යාපෘතියට අදාළ සන්නස් පත්‍ර හුවමාරුවද මෙහිදී සිදු කෙරුණා. චමල් රාජපක්ෂ,  මහාචාර්ය ජී එල් පිරිස්,  නාමල් රාජපක්ෂ යන අමාත්‍යවරුන් ඇතුලු පිරිසක් ද මෙම අවස්ථාවට එක් වුණා.   ", "URL": "https://www.itnnews.lk/2023/10/05/382738/", "Category": "Breaking News,දේශීය පුවත්", "Parent URL": null}