{"Source": "ITN news", "Timestamp": "ජූනි 13, 2022 12:17", "Headline": "සහල් තොග සඟවාගෙන සිටින පුද්ගලයින් සොයා මෙහෙයුම් අඛණ්ඩව", "News Content": "පවතින අර්බුදකාරී තත්ත්වය ප්‍රයෝජනයට ගනිමින් සහල් තොග සඟවාගෙන සිටින පුද්ගලයින් සොයා මෙහෙයුම් අඛණ්ඩව ක්‍රියාත්මක බව පාරිභෝගික අධිකාරිය පවසනවා. පවතින අර්බුදකාරී තත්ත්වය හමුවේ සහල් මිල ඉහළයාම හේතුවෙන් ඒ සඳහා පාලන මිලක් යොදමින් ගැසට් නිවේදනයක් පසුගියදා නිකුත් කළා. එහිදී සුදු, රතු කැකුළු කිලොග්‍රෑමයක් රුපියල් 210 කටත් සම්බා කිලොග්‍රෑමයක් රුපියල් 230 කටත් නාඩු සහල් කිලෝවක් රුපියල් 220 කටත් කීරි සම්බා කිලෝවක් රුපියල් 260 ක් ලෙස පාලන මිල නිකුත් කර තිබුණා. කෙසේ වෙතත් පාරිභෝගිකයන් පවසන්නේ පාලන මිල පැවතුන ද වෙළෙඳපොළේ සහල් මිල ගණන් පාලන මිලට වඩා ඉහළ විවිධ මිල ගණන් යටතේ අලෙවි වන බවයි. ඊයේ දිනයේදී කෘෂිකර්ම අමාත්‍ය මහින්ද අමරවිර මහතා ප්‍රකාශ කළේ රටට අවශ්‍ය සහල් තොග හිඟයකින් තොරව සැපයීමට හැකි බවයි. වී අලෙවි මණ්ඩලය සතු වී තොග සහල් බවට පත් කර සතොස ඇතුළු වෙළෙඳසැල් ජාලය මගින් මහජනතාවට සහන නිකුත් කිරීම ඊයේ සිට ආරම්භ කළ බවයි. මේ අතර පාලන මිලට වඩා වැඩි මිලට සහල් අලෙවි කළ ස්ථාන වටලා එහි හිමිකරුවන්ට නඩු පැවරීමට පාරිභෝගික අධිකාරියේ පුත්තලම දිස්ත්‍රික් කාර්යාලයේ නිලධාරීන් කටයුතු කළා. පාරිභෝගික අධිකාරියේ නිලධාරීන්ට ලැබුණු තොරතුරුවලට අනුවයි මෙම වැටලීම සිදු කළේ. වැඩිමිලට සහල් විකුණන වෙළදුන් සොයා මෙහෙයුම් තවදුරටත් ක්‍රියාත්මකයි. හක්මන නගරයේ සහල් තොග සඟවාගෙන සිටි වීමෝලක් සහ සුපිරි වෙළෙඳසැලක් වැටලීමට පාරිභෝගික සේවා අධිකාරියේ නිලධාරීන් කටයුතු කළා. මෙම වීමෝලෙන් කැකුළු සහල් කිලෝවත් රුපියල් 250 ක මුදලකට සහ සුපිරි වෙළෙඳසැලෙන් කැකුළු සහල් කිලෝවක් රුපියල් 245 කට අලෙවි කර ඇති බව සඳහන්. ඒ අනුව පාලන මිල ඉක්මවා සහල් අලෙවි කිරීමේ චෝදනා මත වී මෝලට සහ සුපිරි වෙළෙඳසැලට නඩු පවරා තිබෙනවා.       ", "URL": "https://www.itnnews.lk/2023/10/05/416746/", "Category": "Breaking News,දේශීය පුවත්", "Parent URL": null}