{"Source": "ITN news", "Timestamp": "ජූනි 12, 2021 11:39", "Headline": "පර්ල් නිසා පීඩාවට පත් ධීවරයින්ට රුපියල් 5000 දීමනාව සදුදා සිට", "News Content": "එක්ස්ප්‍රස් පර්ල් නෞකා අනතුරින් බලපෑමට ලක්වූ මුහුදු තීරය පිළිබද නිසි අධ්‍යයනයක් සිදු කිරීමෙන් පසු කඩිනමින් ධීවර කටයුතු සදහා විවෘත කරන ලෙස අග්‍රාමාත්‍ය මහින්ද රාජපක්ෂ මහතා නිලධාරීන්වෙත උපදෙස් දුන්නා. මීගමුව සිට පානදුර දක්වා මුහුදු කලාපය තුළ ධීවර කටයුතු සිදු කිරීම තාවකාලිකව අත්හිටුවා තිබෙනවා. එම මුහුදු කලාපය පිළිබද නිසි අධ්‍යයනයක් සිදුකර කඩිනමින් ධීවර ජනතාවට විවෘත කරන ලෙසයි අරලියගහ මන්දිරයේ පැවැති සාකච්ඡාවකදී අග්‍රාමාත්‍යවරයා පැවසුවේ. නෞකාව ගිනි ගැනීමෙන් සිදුව ඇති හානිය පිළිබද පූර්ණ වශයෙන් තක්සේරු කිරීම මෙන්ම වන්දි ලබා ගැනීම සදහා නෛතික ක්‍රියාමාර්ග කඩිනමින් ගන්නා ලෙසද අග්‍රාමාත්‍යවරයා දැනුම් දුන්නා. නැව අදාළ ස්ථානයෙන් ඉවත් කර ගැනීමට ද ක්‍රියාමාර්ග ගන්නා ලෙසයි මහින්ද රාජපක්ෂ මහතා උපදෙස් දුන්නේ. අදාළ නීතිමය කටයුතු නීතිපති දෙපාර්තමේන්තුවේ මූලිකත්වයෙන් සිදු විය යුතු බවද අග්‍රාමාත්‍යවරයා කියා සිටියා. මේ අතර සිද්ධියෙන් අගතියට පත් ධීවර ප්‍රජාව වෙනුවෙන් රුපියල් 5000ක දීමනාව ලබන සදුදා සිට ලබා දෙන බවද මහින්ද රාජපක්ෂ මහතා කියා සිටියා.   ", "URL": "https://www.itnnews.lk/2023/10/05/342263/", "Category": "Breaking News,දේශීය පුවත්", "Parent URL": null}