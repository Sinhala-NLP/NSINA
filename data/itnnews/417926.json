{"Source": "ITN news", "Timestamp": "ජූනි 19, 2022 19:38", "Headline": "විදේශ ඇමති එක්සත් ජාතීන්ගේ මානව හිමිකම් මහ කොමසාරිස්වරිය හමුවෙයි", "News Content": "ශ්‍රී ලංකාව මානව හිමිකම් කවුන්සිලය ඇතුළු ජාත්‍යන්තර පද්ධතිය සමඟ අවංකව සහ විනිවිදභාවයෙන් යුතුව අඛණ්ඩව ක්‍රියාකාරීව සම්බන්ධ වන බවට අමාත්‍ය මහාචාර්ය ජී එල් පීරිස් මහතා එක්සත් ජාතීන්ගේ මානව හිමිකම් පිළිබද මහ කොමසාරිස්වරියට සහතික වී තිබෙනවා. ස්විට්සර්ලන්තයේ ජිනීවා හිදී පැවැත්වෙන එක්සත් ජාතීන්ගේ මානව හිමිකම් කවුන්සිලයේ 50 වන සැසිවාරයට සහභාගිවී සිටින අමාත්‍ය මහාචාර්ය  ජී එල් පීරිස් මහතා එක්සත් ජාතීන්ගේ මානව හිමිකම් පිළිබද මහ කොමසාරිස්වරිය හමුවූ අවස්ථාවේදීයි මේ බව සදහන් කර ඇත්තතේ. අතුරුදන්වූවන් පිළිබද කාර්යාලය,  වන්දි ගෙවීමේ කාර්යාලය,  ජාතික සමගිය ප්‍රතිසන්ධාන කාර්යාලය,  තිරසර සංවර්ධන ඉලක්ක කවුන්සිලය හා ශ්‍රී ලංකා මානව හිමිකම් කමිෂන් සභාව වැනි ස්වාධීන ආයතන ඇතුළු දේශීය යාන්ත්‍රණයන් මගින් ලබා ඇති ප්‍රගතිය පිළිබද විදේශ අමාත්‍යවරයා මෙහිදී විස්තරාත්මකව පැහැදිලි කළා. ශ්‍රී ලංකාවට පැමිණෙන ලෙස මීට පෙර මහ කොමසාරිස්වරිය වෙත කරන ලද ආරාධනය තවදුරටත් එලෙසම පවතින බවද විදේශ අමාත්‍යවරයා මෙහිදී මතක්කර සිටියා. මේ අතර චීනයේ නිත්‍ය නියෝජිත චෙන් ෂූ මහතා හමුවූ විදේශ අමාත්‍යවරයා වසර ගණනාවක් පුරා ශ්‍රී ලංකාවට ලබාදෙන අඛණ්ඩ සහාය පිළිබදව ස්තූතිකර සිටියා. චීනය ලබාදුන් ආහාර ඖෂධ සහ කොවිඩ් 19 එන්නත් පිළිබදව අමාත්‍යවරයා මෙහිදී කෘතඥතාව පළකළා. දෙරට අතර අඛණ්ඩව පවතින දීර්ඝකාලීන මිත්‍රශීලී සබදතාව ඉදිරියේ දී තවදුරටත් ශක්තිමත් කර ගැනීමේ අපේක්ෂාව ජීඑල් පීරිස් අමාත්‍යවරයා මෙහිදී පෙන්වා දුන්නා. සැසිය අතරතුරදී අමාත්‍ය මහාචාර්ය ජී එල් පීරිස් මහතා ඕස්ට්‍රේලියාවේ නිත්‍ය නියෝජිත ඇමැන්ඩා ගෝර්ලි මහත්මිය හමුවූ අතර ස්වදේශ කටයුතු සහ සයිබර් ආරක්ෂාව පිළිබද එහිදී සාකච්ඡා කෙරුණා. මානුෂීය ව්‍යසනයක් ලෙස සැලකෙන නීතිවිරෝධි සංක්‍රමණයන්ට එරෙහිව අකණ්ඩව සටන් කිරීම සදහා ශ්‍රී ලංකාව කැපව සිටින බවයි අමාතයවරයා මෙහිදී සදහන් කළේ. එමෙන්ම ශ්‍රී ලංකාවට අවශ්‍ය ඖෂධ සහ සෞඛ්‍ය උපකරණ ලබාදෙන ලෙස අමාත්‍ය මහාචාර්ය ජී එල් පීරිස් මහතා ජාත්‍යන්තර රතුකුරුස සම්මේලනයේ මහ ලේකම් ජගන් චැපගේන් මහතාගෙන් ඉල්ලා සිටියා. මීට අමතරව යුරෝපා සංගමය කොරියානු ජනරජය,  ජර්මනිය,  නෙදර්ලන්තය හා ජෝර්දානය යන රටවල නිත්‍ය නියෝජිතවරුන් සමග ද සාකච්ඡා පැවැත්වීමට අමාත්‍ය මහාචාර්ය ජී එල් පීරිස් මහතා කටයුතු කළා.     ", "URL": "https://www.itnnews.lk/2023/10/05/417926/", "Category": "දේශීය පුවත්", "Parent URL": null}