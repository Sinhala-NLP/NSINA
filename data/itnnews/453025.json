{"Source": "ITN news", "Timestamp": "දෙසැම්බර් 31, 2022 17:31", "Headline": "ජනපති කොත්මලේ මහවැලි සෑය වෙත ගොස් ආගමික වතාවත්වල නිරත වෙයි", "News Content": "ජනාධිපති රනිල් වික්‍රමසිංහ මහතා කොත්මලේ මහවැලි සෑය පුදබිම වෙත ගොස් ආගමික වතාවත්වල නිරතවුණා. කොත්මලේ මහවැලි සෑය භාරකාර විහාරාධිපති පූජ්‍ය තිස්පනේ ජිනානන්ද ස්වාමීන් වහන්සේ ප්‍රමුඛ මහා සංඝරත්නය සෙත් පිරිත් සඤ්ඣායනා කරමින් ජනාධිපතිතුමා වෙත ආශිර්වාද පළකළා. පුදබිමේ නිරීක්ෂණ චාරිකාවකට එක්වෙමින් එහි සංවර්ධන කටයුතු පිළිබද සොයා බැලීමට ද ජනාධිපතිතුමා කටයුතු කළා. විහාරාධිපති ස්වාමීන් වහන්සේ ඇතුළු මහා සංඝරත්නය බැහැදැක කෙටි පිළිසදරක නිරත වීමටද රනිල් වික්‍රමසිංහ මහතා පියවර ගත්තා. දිවංගත ගාමිණී දිසානායක මහතාගේ සංකල්පයකට අනුවයි කොත්මලේ මහවැලි සෑය ඉදිකෙරුණේ. මහවැලි සංවර්ධන වැඩසටහන යටතේ 1980 දශකයේ මුල් භාගයේදී එහි ඉදිකිරීම් ආරම්භ වුණා. හිටපු අමාත්‍ය සහ එක්සත් ජාතික පක්ෂයේ හිටපු ජාතික සංවිධායක නවීන් දිසානායක මහතා ඇතුළු පිරිසක් මෙම අවස්ථාවට එක්වුණා.       ", "URL": "https://www.itnnews.lk/2023/10/05/453025/", "Category": "දේශීය පුවත්", "Parent URL": null}