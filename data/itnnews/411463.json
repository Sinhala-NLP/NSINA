{"Source": "ITN news", "Timestamp": "මැයි 15, 2022 09:19", "Headline": "වෙසක් පුර පසළොස්වක පොහොය දිනය අදයි", "News Content": "ලොව පහළ වූ අසමසම ශාස්තෘවරයාණන් වහන්සේගේ ඉපදීම , බුදුවීම හා පිරිනිවන්පෑම සිදුවූ වෙසක් පුන් පොහෝ දිනය අදයි. තිලෝගුරු බුදුන් වහන්සේ ලොවට දේශනා කළ ධර්මයේ පදනම වන්නේ ප්‍රඥාව හා කරුණාවයි. සිදුහත් කුමරුගේ උපත , සියලු කෙලෙස් නසා උතුම් වූ සම්බුද්ධත්වයට පත්වීම හා ගෞතම බුදුරජාණන් වහන්සේගේ පිරිණිවන්පෑම සිදුවූයේ අද වැනි උතුම් වෙසක් පුන් පොහෝ දිනකයි. අප්‍රමාණ වූ සංසාර ගමනේ අවසන් භවයේදී සිද්ධාර්ථ නමින් ලුම්බිණි සල් උයනේදී උන් වහන්සේ උපත ලැබුවා. බෝසතාණන්වහන්සේ සම්මා සම්බුද්ධත්වය පතා පළමු වරට නියත විවරණ ලැබුවේද වෙසක් පුර පසළොස්වක පොහෝ දිනකදී බව ශාසන ඉතිහාසයේ සඳහන් වසර හයක් පුරා දුෂ්කර ක්‍රියා කරමින් බුද්ධත්වය උදෙසා උන්වහන්සේ අපමණ වෙහෙසක් දැරුවා. බුද්ධගයාවේ ඇසතු බෝරුක මුල දැඩි අධිෂ්ඨානයෙන් වැඩ සිටි අප බෝසතාණන් දසමාර සේනාව පරදවා චතුරාර්ය සත්‍ය අවබෝධ කර ගනිමින් ලොව්තුරා බුද්ධත්වයට පත්වුණා. ලෝ වැසියනට සසරේ අඳුරු සෙවණැලි දුරු කරවන සදහම් මාවත පෙන්වා දුන් උන්වහන්සේ කුසිනාරානුවර මල්ල රජ දරුවන්ගේ උපවත්තන සල් උයනේදී පරිනිර්වාණය කරා එළඹියේ ද අද වැනි වෙසක් පුන් පොහෝදිනකදීයි. බුද්ධත්වයෙන් අට වන වසරේ වෙසක් පොහෝ දිනක උන්වහන්සේ ලක්දිව කැලණි පුරයට වැඩම කළා. රට එක්සේසත් කළ දුටුගැමුණු රජතුමා රුවන්වැලි මහා සෑයේ වැඩ ආරම්භ කිරීම සහ එහි බිම සකස් කිරීම යන කරුණු දෙකම වෙසක් පොහෝ දිනයේ සිදු වූ බව ශාසන ඉතිහාසයේ සඳහන්. පසුගිය වසර කිහිපය පුරා කොරෝනා ව්‍යසනය හේතුවෙන් ජනතාවට වෙහෙර විහාරස්ථානවලට පැමිණ ආගමික වතාවත්වල නිරතවීමට නොහැකි වුවත් මෙවර සෑම වෙහෙර විහාරස්ථානයකම ආමිස , ප්‍රතිපත්ති පූජාවන්ට මුල්තැන දෙමින් ආගමික වැඩසටහන් පැවැත්වෙනවා. සෑම පොහෝ දිනකම ස්වාධීන රූපවාහිනිය ගෙන එන සවනක් රැස් සජීව වැඩසටහන ස්වාධීන රූපවාහිනී ප්‍රධාන කාර්යාල පරිශ්‍රය කේන්ද්‍රකර ගනිමින් අද දිනයේ පැවැත්වෙනවා. උදෑසන සීල ව්‍යාපාරය ආරම්භ කෙරුණේ පූජ්‍ය කිරුළපන ධර්ම විජය ස්වාමීන් වහන්සේගේ සහභාගීත්වයෙන්. උදෑසන ධර්ම දේශනය ස්වාධීන රූපවාහිනී එච්ඩී මැදිරියේ සිට විකාශය කෙරුණු අතර පූජ්‍ය හල්පිටි මූකලානේ පඤ්ඤාසිරි ස්වාමීන් වහන්සේ ධර්ම දේශනය සිදුකළා. සාමාන්‍යාධිකාරී අරුණ විජේසිංහ මහතා ඇතුළු ජ්‍යෙෂ්ඨ නිලධාරීන් මෙන්ම කාර්ය මණ්ඩලය මීට එක්ව සිටියා. අද දවස පුරා ධර්ම දේශනා , ධර්ම සාකච්ඡා ඇතුළු ආගමික වැඩසටහන් රැසක් විකාශය කිරීමට කටයුතු යොදා තිබෙනවා. මේ අතර ලක්හඩ ගුවන් විදුලිය සෑම පොහෝ දිනකම ගෙන එන ශාසනාලෝක වැඩසටහන මෙවර පැවැත්වුණේ 116 වන වරටයි. මෙම වැඩසටහන ද ස්වාධීන රූපවාහිනී ප්‍රධාන කාර්යාල පරිශ්‍රය කේන්ද්‍රකර ගනිමින් පැවැත්වුණා. පූජ්‍ය හල්මිල්ලකුලමේ සුජාතඥාන ස්වාමීන් වහන්සේගේ ප්‍රධාන මූලිකත්වයෙනුයි මෙය පැවැත්වුණේ. සාමනේර භික්ෂූන් වහන්සේ වෙත ධර්ම ග්‍රන්ථ කට්ටල පිරිනැමීම මෙහිදී සිදුකෙරුණා.       ", "URL": "https://www.itnnews.lk/2023/10/05/411463/", "Category": "Breaking News,දේශීය පුවත්", "Parent URL": null}