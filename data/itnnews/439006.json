{"Source": "ITN news", "Timestamp": "ඔක්තෝබර් 5, 2022 18:31", "Headline": "ජනපතිගේ නිවසට පහරදීමේ සිද්ධියට දුරකතන අංක 99 ක් ගැන තොරතුරු සොයයි", "News Content": "ජනාධිපති රනිල් වික්‍රමසිංහ මහතාගේ පෞද්ගලික නිවසට පහරදීමේ සිද්ධියට අදාළව දුරකතන අංක 99 ක් සම්බන්ධයෙන් විශේෂ විශ්ලේෂණයක් සිදු කරන බව අධිකරණය හමුවේ ප්‍රකාශ වුණා. රජයේ ජ්‍යෙෂ්ඨ අතිරේක සොලිසිටර් ජෙනරාල් හරිප්‍රයා ජයසුන්දර මහත්මියයි කොටුව මහේස්ත්‍රාත්වරයා හමුවේ මේ බව දැනුම් දුන්නේ. රනිල් වික්‍රමසිංහ මහතාගේ පෞද්ගලික නිවසට ගිනි තබා විනාශ කෙරුණේ පසුගිය ජුලි 9 වනදායි. මෙම සිද්ධියට අදාළව සාක්ෂිකරුවන් හයසිය හැට දෙදෙනෙකුගෙන් ප්‍රකාශ සටහන් කරගෙන ඇති බව හරිප්‍රියා ජයසුන්දර මහත්මිය පැවසුවා. එම අවස්ථාව ආවරණය කළ රූපවාහිනි මාධ්‍ය ආයතනවල මාධ්‍යවේදීන් සහ ජායාරූප ශිල්පීන්ගේ ප්‍රකාශද ඒ අතර වනවා. මේ අතර මෙම සිද්ධිය සම්බන්ධයෙන් රක්ෂිත බන්ධනාගාරගතව සිටි හය දෙනෙකු ඇප මත මුදා හැරුණා. ඒ ලක්ෂ පහ බැගින් වූ ශරීර ඇප මතයි. රනිල් වික්‍රමසිංහ මහතා භාවිත කළ නිල රථයට හානි කළ බවට ප්‍රමාණවත් සාක්ෂි නොමැති බව මහේස්ත්‍රාත්වරයා ප්‍රකාශ කළා. අපරාධ පරීක්ෂණ දෙපාර්තමේන්තුවේ පරීක්ෂණ සදහා සහාය දෙන ලෙස වට්ස්ඇප් සමාගමට නියෝගයක් නිකුත් කරන්නැයි කළ ඉල්ලීමටද අධිකරණය අවසර ලබා දුන්නා. සිද්ධිය සම්බන්ධයෙන් සැකකරුවන් 18 දෙනෙකු අද දින අධිකරණය හමුවේ පෙනී සිටියා. ", "URL": "https://www.itnnews.lk/2023/10/05/439006/", "Category": "Breaking News,දේශීය පුවත්", "Parent URL": null}