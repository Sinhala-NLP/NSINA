{"Source": "ITN news", "Timestamp": "මාර්තු 21, 2022 17:41", "Headline": "ආර්ථිකය ගොඩගන්න ආර්ථික සභාවට යෝජනා 05 ක්", "News Content": "ජාතික ආර්ථික සභාවට සහායදීම සදහා පත් කළ උපදේශක කමිටුව කඩිනමින් ක්‍රියාවට නැංවිය යුතු යෝජනා පහක් ඉදිරිපත් කළා. එම උපදේශක කමිටු සාමාජිකයන් මෙම යෝජනා ඉදිරිපත් කළේ ජනාධිපති ගෝඨාභය රාජපක්ෂ මැතිතුමා සහ ජාතික ආර්ථික සභාවේ සාමාජිකයන් පළමු වරට හමු වූ අවස්ථාවේදීයි. උද්ගතව ඇති ආර්ථික ගැටලුවලට විසදුම් සෙවීම සදහා  16 දෙනෙකුගෙන් යුත් මෙම උපදේශන කමිටුව  ජනාධිපතිතුමා පත් කළේ පසුගිය 15 වනදායි. ඔවුන් ඉදිරිපත් කළ එක් යෝජනාවක් වන්නේ ජාත්‍යන්තර මූල්‍ය පහසුකම් යෝජනා කිරීම සදහා මහ බැංකුව සහ භාණ්ඩාගාරය නියෝජනය වන නිලධාරීන්ගෙන් සමන්විත තාක්ෂණික කමිටුවක් වහාම පත් කිරීමයි. මූල්‍ය උපදේශකයෙකු වහාම පත් කිරීම සහ නීති උපදේශකයෙකු පත් කිරීමද යෝජනාවලට ඇතුළත්. ජාත්‍යන්තර මූල්‍ය පහසුකම් යෝජනා කිරීම සදහා ප්‍රතිව්‍යූහගත වැඩසටහනක් තාක්ෂණික කමිටුව මගින් කඩිනමින් ඉදිරිපත් කළ යුතුය යන්න අනෙක් යෝජනාවයි. මුදල් අමාත්‍යවරයාගේ සහාය සදහා වන විශේෂඥ කණ්ඩායම හදුනා ගැනීම සහ සැපයුම් අවහිරතා මගහරවා ගනිමින් විශ්වාසය ඉහළ නැංවීමට අවධානය යොමු කිරීම සෙසු යෝජනා අතර වනවා. ආර්ථිකය ස්ථාවර කරමින් නිවැරදි දිශාවට හැරවීම සදහා මූල්‍යකරණය ශක්තිමත් කිරීමට අවශ්‍ය කෙටි හා දිගුකාලීන පියවර ගත යුතු බව උපදේශක කමිටුව තවදුරටත් යෝජනා කර තිබෙනවා. ලොව බොහෝ රටවල ආර්ථිකයට එල්ල වී ඇති බලපෑමේ ප්‍රතිවිපාක මෙරටට ද දැඩිව මුහුණ දීමට සිදුව තිබෙනවා. විනිමය අර්බුදය මේ අතර ප්‍රමුඛ වනවා. අභියෝග නිසි ලෙස කළමනාකරණය කරමින් ආර්ථික පසුබෑම කෙටි කලකදී මගහරවා ගතහැකි බව උපදේශ කමිටුවේ විශ්වාසයයි. අග්‍රාමාත්‍ය මහින්ද රාජපක්ෂ මහතා සහ බැසිල් රාජපක්ෂ, බන්දුල ගුණවර්ධන, මහින්දානන්ද අලුත්ගමගේ යන අමාත්‍යවරුන් ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/403057/", "Category": "Breaking News,දේශීය පුවත්", "Parent URL": null}