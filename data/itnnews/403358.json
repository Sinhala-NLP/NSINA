{"Source": "ITN news", "Timestamp": "මාර්තු 22, 2022 16:06", "Headline": "ගාමිණී ලොකුගේගේ රියදුරා ඝාතනය කිරීමට සම්බන්ධ සැකකරුවෙකු අත්අඩංගුවට", "News Content": "අමාත්‍ය ගාමිණී ලොකුගේ මහතාගේ පෞද්ගලික රියදුරා ඝාතනය කිරීමට සම්බන්ධ සැකකරුවෙකු අත්අඩංගුවට ගෙන තිබෙනවා. පෞද්ගලික ආරවුලක් මත කැස්බෑව පොලිස් වසමේ ගම්මානවත්ත පාර මාවිත්තර ප්‍රදේශයේ දී පොල්ලකින් සහ තියුණු ආයුධයකින් පහරදී මෙම ඝාතනය සිදුකර තිබුණා. මියගොස් ඇත්තේ වයස අවුරුදු 41 වන පුද්ගලයෙකුයි. ඔහුගේ නිවස ඉදිරිපිට මාර්ගයේ යතුරුපැදියක් වේගයෙන් අනතුරුදායක ලෙස ධාවනය කිරීම නිසා එය එසේ නොකරන ලෙසට යතුරුපැදිකරුට දැනුම්දීමක් කර තිබෙනවා. එයින් උරණ වූ යතුරුපැදිකරු, ඔහුගේ පියාත්, වැඩිමහල් සොහොයුරත්, මවත්, තවත් නාදුනන පුද්ගලයින් දෙදෙනෙකු සමග පැමිණ මරණකරුට පොල්ලකින් සහ කඩුවකින් පහරදී ඝානය කර ඇති බවයි පොලීසිය පැවසුවේ. මේ වනවිට සැකකරුවන් සියලු දෙනා ප්‍රදේශයෙන් පළාගොස් තිබෙනවා. ", "URL": "https://www.itnnews.lk/2023/10/05/403358/", "Category": "දේශීය පුවත්", "Parent URL": null}