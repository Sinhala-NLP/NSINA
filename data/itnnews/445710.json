{"Source": "ITN news", "Timestamp": "නොවැම්බර් 15, 2022 08:55", "Headline": "අයවැය දෙවැනිවර කියවීමේ විවාදය අද සිට", "News Content": "අයවැය දෙවන වර කියැවිමේ විවාදය අද සිට ආරම්භවනවා. පාර්ලිමේන්තුව අද උදෑසන 9.30ට රැස්වීමේන් අනතුරුව විවාදය ආරම්භ කිරීමට නියමිතයි. ලබන වසර වෙනුවෙන් අයවැය යෝජනා ජනාධිපති රනිල් වික්‍රමසිංහ මහතා ඊයේ පාර්ලිමේන්තුවට ඉදිරිපත් කළා. අයවැය දෙවනවර කියවීමේ විවාදය පෙරවරු 9.30 සිට පස්වරු 5.30 දක්වා පැවැත්වෙන අතර පස්වරු 5.30 සිට පස්වරු 6.00 දක්වා කාලය සභාව කල් තබන අවස්ථාවේ ප්‍රශ්න හෝ යෝජනා සඳහා වෙන්කොට තිබේ. අනතුරුව විසර්ජන පනත් කෙටුම්පතේ කාරක සභා අවස්ථාවේ විවාදය නොවැම්බර් 23 වැනිදා ආරම්භ වන අතර එය දෙසැම්බර් 8 දක්වා පැවැත්වේ. කාරක සභා අවස්ථා විවාදය පැවැත්වෙන මෙම සෑම දිනකම ප.ව 7.00 දක්වා විවාදය පැවැත්වීමට නියමිත අතර එහි ඡන්ද විමසීම දෙසැම්බර් 8 වැනිදා පස්වරු 7. 00 ට පැවැත්වීම සිදුවේ. අයවැය විවාදය පැවැත්වෙන නොවැම්බර් 14 වැනිදා සිට දෙසැම්බර් 08 වැනිදා දක්වා ‍කාලය තුළ ඉරිදා දින සහ පෝය දිනය හැර සතියේ අනෙක් සියලු දිනයන්හිදී පාර්ලිමේන්තුව රැස්වීමට නියමිතය. මේ අතර අයවැය විවාදය පැවැත්වෙන දිනවලදී වාචික පිළිතුරු අපේක්ෂා කරන ප්‍රශ්න ඇසීම සදහා කාලය වෙනකර නොමැත.   ", "URL": "https://www.itnnews.lk/2023/10/05/445710/", "Category": "දේශීය පුවත්", "Parent URL": null}