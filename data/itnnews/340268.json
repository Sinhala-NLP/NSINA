{"Source": "ITN news", "Timestamp": "ජූනි 2, 2021 11:17", "Headline": "කොරෝනා එන්නත්කරණ වැඩසටහන අද දිනයේත් සාර්ථකව ක්‍රියාත්මකයි", "News Content": "කොරෝනා එන්නත්කරණ වැඩසටහන අද දිනයේ ද සාර්ථකව ක්‍රියාත්මක කෙරෙනවා. කොවිෂීල්ඩ් එන්නතේ පළමු මාත්‍රාව පුද්ගලයන් 925242 කුට ඊයේ රාත්‍රී 8.30 වන විට ලබා දී තිබෙනවා. එහි දෙවන මාත්‍රාව 348582 කුට ලබා දී ඇති බවයි වසංගත රෝග විද්‍යා අංශය සඳහන් කරන්නේ. සයිනොෆාම් එන්නතේ පළමු මාත්‍රාව ද 797205 දෙනෙකුට ලබා දී තිබෙනවා. ස්පුට්නික් වී එන්නතේ පළමු මාත්‍රාව 44189 දෙනෙකුට ලබා දී අවසන්. කලුතර දකුණු විලේගොඩ ප්‍රදේශයේ ජනතාවට එන්නත් ලබා දීම විලේගොඩ ශ්‍රී පත්මාරාම විහාරස්ථානයේදි සිදුකෙරුණා. එන්නත්කරණ වැඩසටහන බොහෝ දෙනාගේ ඇගයීමට ලක්වුණා. කරන්දෙණිය සෞඛ්‍ය වෛද්‍ය නිලධාරී කාර්යාලයට අයත් කුරුදුගහහැතැක්ම ග්‍රාම සේවා වසමේ ජනතාවට එන්නත් ලබාදීම අනුරුද්ධගම විද්‍යාලයේදී සිදුකෙරුණා. පුද්ගලයන් දහසකට අධික පිරිසකට මෙම එන්නත් ලබා දීම සිදුවුණා. ගාල්ල මහ නගර සභා බල ප්‍රදේශයේ මඩවලමුල්ල ග්‍රාම නිලධාරී කොට්ඨාසයේ එන්නත් ලබා දීම අද සිදු කෙරෙනවා. පන්දහසකට අධික පිරිසකට එන්නත් ලබා දීම අපේක්‍ෂාවයි. ", "URL": "https://www.itnnews.lk/2023/10/05/340268/", "Category": "Breaking News,දේශීය පුවත්", "Parent URL": null}