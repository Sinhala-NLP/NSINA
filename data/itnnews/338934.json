{"Source": "ITN news", "Timestamp": "මැයි 24, 2021 16:50", "Headline": "වයිරස ව්‍යාප්තිය නොතකා බ්‍රසීල ජනපති පෙළපාලියක", "News Content": "කොරෝනා වයිරස ව්‍යාප්තිය නොතකමින් බ්‍රසීල ජනාධිපති ජේර් බොල්සනාරෝ රියෝදි ජෙනෙයිරෝ නගරයේ මෝටර් රථ පෙළපාලියකට සහභාගිවී සිටින අයුරු විදෙස් මාධ්‍ය වාර්තා කළා. ඔහුට පක්ෂපාතී දහස් ගණනක ජනතාවක් මහාමාර්ග දෙපස රැස්ව සිටින අයුරුද මෙහිදී දක්නට ලැබුණු බවයි මාධ්‍ය සදහන් කරන්නේ. ජනාධිපතිවරයා යතුරුපැදියකින් ගමන් ගත් අතර ඔහු පිරිවරා ගනිමින් මෝටර් රථ පෙළපාලියේ ධාවනය කරනු අයුරු විදෙස් මාධ්‍ය වාර්තා කළා. කෙසේ වුවද ජනාධිපතිවරයාගේ මෙවැනි වගකීම් විරහිත හැසිරීම් බ්‍රසීල ජනතාව දැඩි අනතුරකට හෙලන බව විශ්ලේෂකයින් පවසනවා. මේ වනවිට එරට සමස්ත කොරෝනා ආසාදිතයින් සංඛ්‍යාව එක්කෝටි හැටලක්ෂය ඉක්මවා ඇති අතර සිදුව ඇති මරණ සංඛ්‍යාව හාරලක්ෂ පනස්දහසකට ආසන්නයි.       ", "URL": "https://www.itnnews.lk/2023/10/05/338934/", "Category": "ජාත්‍යන්තර පුවත්", "Parent URL": null}