{"Source": "ITN news", "Timestamp": "ජූනි 3, 2021 17:59", "Headline": "කාබනික පොහොර නිෂ්පාදනය කඩිනම් කිරීමට ජනපතිගෙන් උපදෙස් රැසක්", "News Content": "කාබනික පොහොර නිෂ්පාදනය කඩිනම් කිරීමට ජනාධිපති ගෝඨාභය රාජපක්ෂ මැතිතුමා උපදෙස් රැසක් ලබාදුන්නා. පොහොර නිෂ්පාදනයට අවශ්‍ය යන්ත්‍ර සූත්‍ර ආනයනය සහ මෙරටදීම නිපදවීම ඒ අතර වනවා. නිකුත් කෙරෙන කාබනික පොහොර ප්‍රමාණය පස පරීක්ෂාවෙන් අනතුරුව නිර්දේශ කළ යුතු බැවින් දිවයිනේ සියලු ගොවිජන සේවා මධ්‍යස්ථානවලට පස පරීක්ෂා කිරීමේ උපකරණ ලබාදෙන ලෙසයි ජනාධිපතිතුමා තවදුරටත් උපදෙස් ලබාදුන්නේ. ජනාධිපති කාර්යාලයේ පැවති සාකච්ඡාවකදී ජනාධිපතිතුමා තවදුරටත් කියා සිටියේ කාබනික පොහොර මෙරටදීම නිපදවිය හැකි යන්ත්‍ර රජයේ කර්මාන්තශාලාව සහ යුද හමුදා ඉංජිනේරු බලකායේ දායකත්වයෙන් සාදා ගැනීමට ක්‍රියා කළ යුතු බවයි. පොහොර නිෂ්පාදනය පළාත් පාලන ආයතන මට්ටමෙන් සිදු කිරීම කෙරෙහි මෙහිදී විශේෂ අවධානය යොමු වුණා. එම ආයතනවලට තාක්ෂණික දැනුම ලබාදීමේ අවශ්‍යතාවද ජනාධිපතිතුමා පෙන්වා දුන්නා. කාබනික පොහොර නිෂ්පාදනයට අවශ්‍ය අමු ද්‍රව්‍ය ග්‍රාමීය පරිසරයෙන්ම සපයා ගත හැකියි. එමගින් ගමේ පවිත්‍රතාව හා සුන්දරත්වය රැකෙන අතර සමෘද්ධිලාභීන් ඊට දායක කර ගැනීමෙන් අලුත් ග්‍රාමීය ආර්ථිකයක් ගොඩ නගා ගත හැකි බවද ජනාධිපතිතුමා පෙන්වා දුන්නා. ත්‍රස්තවාදයට එරෙහි ක්‍රියාන්විතයේ දී ද ලොව බොහෝ දෙනෙකු එය කළ නොහැක්කක් බව පැවසුවා. කාබනික පොහොර වැඩසටහන කෙරෙහි ඇත්තේ ද එවැනිම මතයක්. එය ජය ගැනීම යුගයේ අවශ්‍යතාවක් බව අවධාරණය කළ ජනාධිපතිතුමා සම්පූර්ණ කාබනික පොහොර ප්‍රමාණය මෙරටදීම නිපදවීමට අපේක්ෂා කරන බවද සදහන් කළා. කාබනික පොහොර භාවිතය පිළිබද ගොවීන් දැනුවත් කිරීමට මුද්‍රිත උපදෙස් මාලාවක් ගොවීන්ට ලබාදීමට මෙහිදී තීරණය කෙරුණා. පස පරීක්ෂා කරන උපකරණ ගොවිජන සේවා කොමසාරිස් ජනරාල්වරයාට සහ කෘෂිකර්ම අධ්‍යක්ෂ ජනරාල්වරයාට නිල වශයෙන් භාරදීම ජනාධිපතිතුමා අතින් මෙහිදී සිදු කෙරුණා.   ", "URL": "https://www.itnnews.lk/2023/10/05/340602/", "Category": "නවතම පුවත්", "Parent URL": null}