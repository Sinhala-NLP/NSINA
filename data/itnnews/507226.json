{"Source": "ITN news", "Timestamp": "අගෝස්තු 11, 2023 07:57", "Headline": "ලෝක පොලිස් සහ ගිනි නිවීම් ශූරතා තරගාවලියෙන් පදක්කම් දිනූ රේගු නිලධාරීවරයා", "News Content": "කැනඩාවේ පැවති ලෝක පොලිස් සහ ගිනි නිවීම් ශූරතා තරගාවලිය – 2023 සඳහා සහභාගී වී රිදී පදක්කමක් සහ ලෝකඩ පදක්කම් 02ක් දිනා ගත් ශ්‍රී ලංකා රේගු දෙපාර්තමේන්තුවේ නියෝජ්‍ය රේගු අධ්‍යක්ෂ අසංක ගුණසේන මහතා අද (11) අලුයම කටුනායක ගුවන් තොටුපොළ වෙත පැමිණියා. මෙම ලෝක ක්‍රීඩා ශූරතා තරගාවලිය සෑම වසර දෙකකට වරක් පවත්වන අතර 2023 තරගාවලිය කැනඩාවේ විනිපෙග් නුවර ඉකුත් 07/28 දින සිට 08/06 දින දක්වා පවත්වා තිබුණා. මෙම තරගාවලියේ දී ශ්‍රී ලංකාව නියෝජනය කරමින් එයට සහභාගී වූ අසංක ගුණසේන මහතා තුන් පිම්ම ඉසව්වෙන් රිදී පදක්කම සහ මීටර් 100 ජාත්‍යන්තර සහාය දිවීමේ තරගයේ දී සහ කඩුළු පැන දිවීමේ තරගයෙන් ලෝකඩ පදක්කම් 02ක් දිනා ගෙන තිබෙනවා. ඔහු පිළිගැනීම සඳහා කටුනායක ගුවන් තොටුපොළ ” සිල්ක් රූට් ” පැමිණීමේ පර්යන්තයේ විශේෂ උත්සවයක් පැවති අතර එයට කටුනායක ගුවන් තොටුපොළ භාර ජ්‍යෙෂ්ඨ නියෝජ්‍ය රේගු අධ්‍යක්ෂ ගාමිණී විජේතුංග , ශ්‍රී ලංකා රේගු දෙපාර්තමේන්තු ක්‍රීඩා ලේකම් , නියෝජ්‍ය රේගු අධ්‍යක්ෂ ශම්මි අවන්ත මහතා ඇතුළු උසස් රේගු නිලධාරීන් පිරිසක් පැමිණ සිටියා. ", "URL": "https://www.itnnews.lk/2023/10/05/507226/", "Category": "Breaking News,දේශීය පුවත්", "Parent URL": null}