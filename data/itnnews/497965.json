{"Source": "ITN news", "Timestamp": "ජූලි 7, 2023 06:02", "Headline": "ජීවන කුසලතාවය මෙන්ම වෘත්තීය දැනුම ඇති පිරිසක් බිහි කිරීම යොවුන් සේනාංකයේ වගකීමක්", "News Content": "“ජීවන කුසලතා, ක්‍රීඩාව, කලාව හා වෘත්තීය පුහුණුව යන අංශ හතර එකට එකම තැනකින් ලබා දීමට හැකියාවක් ඇත්නම් විනයගරුක පරපුරක් ගොඩනැඟිය හැකි බවත්, පවතින අධ්‍යාපන ක්‍රමය අනිවාර්‍යයෙන්ම වෙනස් විය යුතු තැනක පවතිද්දී උසස්පෙළින් ඉදිරියට යන පිරිස හැර ඉතිරි පිරිස ප්‍රායෝගික ජීවන කුසලතාවය මෙන්ම වෘත්තීය දැනුම ඇති පිරිසක් බිහි කිරීමේ වගකීම ජාතික යොවුන් සේනාංකය සතුව පවතින බවත් ක්‍රීඩා හා යෞවන කටයුතු අමාත්‍ය රොෂාන් රණසිංහ මහතා පවසයි. අමාත්‍යවරයා මේ බව සඳහන් කළේ ඊයේ (06) ජාතික යොවුන් සේනාංකය මඟින් දිවුලපිටිය පුහුණු මධ්‍යස්ථානය තුළ ඉදි කරන ලද නෙට්බෝල්, වොලිබෝල්, වායු රයිෆල් සහ දුනු විදීමේ ක්‍රීඩා සංකීර්ණය විවෘත කිරීමේ අවස්ථාවට එක්වෙමින්. වැඩිදුරටත් අදහස් දැක්වූ අමාත්‍යවරයා,  “පැවති ආර්ථික අර්බුදය හමුවේ විදෙස් රැකියා සඳහා බොහෝ පිරිසක් රටෙන් නික්ම ගිය ද ඔවුන් වෘත්තීය දැනුමින් සන්නද්ධ නොවීම නිසා බොහෝ දුෂ්කරතාවයන්ට මුහුණපාන්නට වුණා. රටේ තරුණ පිරිසෙන් බහුතරයක් මුකුත්ම වෘත්තීයමය දැනුමක් නොදන්න ගොඩට වැටිලා. එම පිරිසෙහි වගකීම ජාතික යොවුන් සේනාංකය ඇතුළු තරුණයින් සඳහා ස්ථාපිත ආයතන භාර ගත යුතු වෙනවා. එම වගකීමෙහි කොටස්කරුවන් වීමට අපි සියලු දෙනා ඇපකැප වී කටයුතු කළ යුතු වෙනවා. පවතින සම්පත් උපරිම ප්‍රයෝජනයට ගනිමින් වෘත්තීය පුහුණුව තුළින් නිපුණතා පිරිපුන් තරුණයකු ගොඩනැගීම අත්‍යවශ්‍ය වකවානුවක තමයි ඔබ අප සියලු දෙනා සිටින්නේ”. එබැවින් අද දින ජාතික යොවුන් සේනාංකය තාරුණ්‍ය වෙනුවෙන් වූ සේවාවන් සහ කාර්‍යභාරයන් ඉදිරියට ගෙන යමින් ක්‍රීඩාශීලී යෞවනත්වය සඳහා මෙසේ ක්‍රීඩා සංකීර්ණයක් ඉදි කිරීම පිළිබඳ සතුටු වෙනවා. නිසි පුහුණුවීම තුළින් මනා හික්මීමක් සහිත ජාතික හා ජාත්‍යන්තර මට්ටමේ ක්‍රීඩකයෙකු ගොඩනැගීමට මෙයින් හැකියාව ලැබෙනු ඇති බව මා විශ්වාස කරනවා” ක්‍රීඩා සංකීර්ණය විවෘත කිරීමෙන් අනතුරුව ශ්‍රී ලංකා ගුවන් හමුදාවත් ශ්‍රී ලංකා නාවුක හමුදාවත් අතර වොලිබෝල් තරඟයක් හා ගම්පහ රත්නාවලී බාලිකා විදුහලත්, ගම්පහ සිරිකුරුස විදුහලත් අතර නෙට්බෝල් තරඟයක් ප්‍රදර්ශනාත්මකව පැවැත්වීම ද විශේෂත්වයක් වුණා. දශක දෙකක් පුරාවට ශ්‍රී ලාංකේය තාරුණ්‍යයේ පෞරුෂ සංවර්ධනය සඳහා වෙන් වූ ප්‍රමුඛතම රාජ්‍ය ආයතනය බවට පත් වූ ජාතික යොවුන් සේනාංකය සිය සේවාවන් වඩාත් කාලෝචිතව සමාජයට ලබා දීමට නිරතුරුව ඇපකැප වී කටයුතු කරනු ලබනවා. ඊයේ දින පැවති ක්‍රීඩා සංකීර්ණය විවෘත කිරීමේ අවස්ථාවට විදුලිබල හා බලශක්ති රාජ්‍ය අමාත්‍ය, ගම්පහ දිස්ත්‍රික් පාර්ලිමේන්තු මන්ත්‍රී ඉන්දික අනුරුද්ධ මහතා, ක්‍රීඩා හා යෞවන කටයුතු අමාත්‍යංශයේ තරුණ කටයුතු අතිරේක ලේකම් සමන් වඩුගේ මහතා ඇතුළු අමාත්‍යංශ නිලධාරීන්, ජාතික යොවුන් සේනාංකයේ සභාපති නිලන්ත ඒකනායක මහතා, ජාතික යොවුන් සේනාංකයේ අධ්‍යක්ෂ බ්‍රිගේඩියර් සුජීව රත්නායක මහතා, ප්‍රාදේශීය දේශපාලන අධිකාරිය, විදුහල්පතිවරුන්, ජාතික යොවුන් සේනාංකයේ අධ්‍යක්ෂ මණ්ඩලය, පළාත් අධ්‍යක්ෂ, මධ්‍යස්ථානාධිපතිවරුන්, පුහුණුලාභීන් ඇතුළු පිරිසක් සහභාගී වුණා.   ", "URL": "https://www.itnnews.lk/2023/10/05/497965/", "Category": "Breaking News,දේශීය පුවත්", "Parent URL": null}