{"Source": "ITN news", "Timestamp": "ஜனவரி 29, 2022 15:29", "Headline": "கொழும்பில் இன்று முதல் விசேட போக்குவரத்து திட்டம் நடைமுறை..", "News Content": "கொழும்பில் இன்றுமுதல் விசேட போக்குவரத்து திட்டம் நடைமுறைப்படுத்தப்பட்டுள்ளது. பெப்ரவரி மாதம் 4ம் திகதி கொண்டாடப்படவுள்ள இலங்கையின் 74வது சுதந்திர தினத்தை முன்னிட்டு ஒத்திகை நிகழ்வுகளுக்கென விசேட போக்குவரத்து திட்டத்தை பொலிஸ் பிரிவு வெளியிட்டுள்ளது. கொழும்பு மற்றும் அதனை அண்மித்த பகுதிகளில் ஒத்திகை அணிவகுப்பு இன்று முதல் பெப்ரவரி 3ம் திகதி வரை தினமும் காலை 7 மணி முதல் பிற்பகல் 2 மணி வரை இடம்பெறும். குறித்த காலப்பகுதியில் கொழும்பை அண்மித்துள்ள சில வீதிகளில் போக்குவரத்து மட்டுப்படுத்தப்படவுள்ள நிலையில், மாற்றுவழிகளை பயன்படுத்துமாறும் பொதுமக்களிடம் கோரிக்கை விடுக்கப்பட்டுள்ளது. இலங்கையின் 74வது சுதந்திர தின நிகழ்வு பெப்ரவரி 4ம் திகதி காலை 6 மணி முதல் , கொழும்பு 7 சுதந்திர சதுக்க வளாகத்தில் இடம்பெறவுள்ளது. ", "URL": "https://www.itnnews.lk/2023/10/05/392066/", "Category": "Breaking News,அண்மைய செய்திகள்", "Parent URL": null}