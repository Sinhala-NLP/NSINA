{"Source": "ITN news", "Timestamp": "දෙසැම්බර් 25, 2021 11:46", "Headline": "දකුණට සේවයක් කළ ගුණරත්න වීරකෝන් දිවිගමන නිම කරයි", "News Content": "හිටපු කැබිනට් අමාත්‍යවරයෙකු වූ ගුණරත්න වීරකෝන්  මහතා අභාවප්‍රාප්ත වුණා. මිය යන විට ඒ මහතා 74 හැවිරිදි වියේ පසුවුණා. කරන්දෙණිය ආසනයේ ශ්‍රී ලංකා නිදහස් පක්ෂ ප්‍රධාන සංවිධායක ලෙස කටයුතු කළ ගුණරත්න වීරකෝන්   මහතා 1994 වසරේදී දකුණු පළාත් සභාවට තේරී පත්වුණා. ඒ මහතා දකුණු පළාත් සභාවේ ආහාර හා සමූපකාර, සෞඛ්‍ය යන අමාත්‍යධුරය හොබවුවා. 2004 වසරේදී ගාල්ල දිස්ත්‍රික්කය නියෝජනය කරමින් පාර්ලිමේන්තුවට තේරී පත්වූ වීරකෝන් මහතා නිවාස ඉදිකිරීම් සහ සංස්කෘතික කටයුතු යන අමාත්‍යාංශවල නියෝජ්‍ය ඇමතිධුර දරා තිබෙනවා. ජාතිය ගොඩනැගීම සහ නැවත පදිංචිකිරීම යන අමාත්‍යාංශවල කැබිනට් අමාත්‍යවරයා ලෙසද ඒ මහතා 2015 වසර දක්වා කටයුතු කළා. කරන්දෙණිය මැතිවරණ කොට්ඨාසයට හා ගාල්ල දිස්ත්‍රික්කයට සුවිශාල සේවාවක් ඉටු කළ ඒ මහතා එම ප්‍රදේශයේ යටිතල පහසුකම් සංවර්ධනය කිරීමට ද ප්‍රමුඛ මෙහෙවරක් ඉටු කළා.             ", "URL": "https://www.itnnews.lk/2023/10/05/384849/", "Category": "දේශීය පුවත්", "Parent URL": null}