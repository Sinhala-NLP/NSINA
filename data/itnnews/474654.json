{"Source": "ITN news", "Timestamp": "අප්‍රේල් 10, 2023 10:50", "Headline": "වැඩි මිලට භාණ්ඩ විකුණූ වෙළඳුන් 1500කට නඩු", "News Content": "උත්සව සමයේ වැඩි මිලට භාණ්ඩ අලෙවි කිරීම,  තොග සඟවා තබා ගැනීම හා විකිණීම ප්‍රතික්ෂේප කිරීම ඇතුළු වැරදි සම්බන්ධයෙන් හඳුනාගත් වෙළදුන් එක්දහස් පන්සියයකට ආසන්න පිරිසකට නඩු පවරන බව පාරිභෝගික කටයුතු පිළිබද අධිකාරිය පවසනවා. උත්සව සමයේදී බිත්තර,  කුකුළුමස් මෙන්ම අත්‍යවශ්‍ය භාණ්ඩවල මිල ගණන් අසාමාන්‍ය ඉහළ යාමක් ඇති බවට ජනතාව චෝදනා කරනවා. මේ සම්බන්ධයෙන් පාරිභෝගික කටයුතු පිළිබද අධිකාරිය පසුගිය දින කිහිපය පුරාම වැටලීම් සිදුකළා. අද දිනයේ ද වැටලීම් සිදුකරන බවයි පාරිභෝගික කටයුතු පිළිබද අධිකාරිය සදහන් කළේ. විශේෂයෙන් බිත්තර ගොවිපල පරීක්ෂා කිරීමට විශේෂ වැඩපිළිවෙළක් ක්‍රියාත්මක වන අතර අද දින කුරුණෑගල,  හල්මිල්ලවැව සහ කඩිගමුව යන ප්‍රදේශවල බිත්තර ගොවිපල පරීක්ෂා කිරීමට ද කටයුතු කෙරෙනවා. ඒ අනුව පාරිභෝගික කටයුතු පිළිබද අධිකාරිය මාර්තු මස 20 වනදා සිට මේ දක්වා සිදුකර ඇති සමස්ත වැටලීම් සංඛ්‍යාව 1,516 ක්. ඊයේ දිනය තුළ පමණක් මුලු වැටලීම් 124 ක් සිදුකර ඇති අතර බිත්තර සම්බන්ධයෙන් සිදුකළ වැටලීම් ගණන 58ක්. වෙනත් වැටලීම් 66ක්ද සිදුකර තිබෙනවා. මේ අතර හැටන් කොටගල නෝර්වුඩ් යන ප්‍රදේශවල පාලන මිලට වඩා වැඩි මිලකට බිත්තර අලෙවි කළ වෙළදුන් තිදෙනෙකුට එරෙහිව හැටන් මහේස්ත්‍රාත් අධිකරණය හමුවේ නඩු පැවරීමට පාරිභෝගික සේවා අධිකාරියේ නුවරඑළිය දිස්ත්‍රික් කාර්යාලයේ නිලධාරීන් කටයුතු කළා. එම ප්‍ර දේශයේ පාරිභෝගිකයින්ගෙන් ලද පැමිණිලි කිහිපයක් මතයි මෙම වැටලීම සිදුකර තිබුණේ. අදාළ වෙළදුන් තුන්දෙනා බිත්තර රුපියල් 56 සිට 60 දක්වා විවිධ මිල ගණන් යටතේ අලෙවිකර තිබුණා. මීට අමතරව මිල ප්‍රදර්ශනය නොකරමින් ආහාර ද්‍රව්‍ය අලෙවි කළ මස්කෙළිය සහ කොටගල යන නගරවල වෙළදුන් තුන්දෙනෙකුට එරෙහිව ද නඩු පැවරීමට කටයුතු කළ බව පාරිභෝගික කටයුතු පිළිබද අධිකාරියේ නිලධාරීන් සදහන් කළා.   ", "URL": "https://www.itnnews.lk/2023/10/05/474654/", "Category": "Breaking News,දේශීය පුවත්", "Parent URL": null}