{"Source": "ITN news", "Timestamp": "නොවැම්බර් 20, 2021 12:32", "Headline": "ලාංකිකයින් 4කට දිවි අහිමිකළ ලන්ඩන් ගින්න", "News Content": "එංගලන්තයේ ‌බේක්ස්ලීහීත් ප්‍රදේශයේ නිවසක ඇතිවූ ගින්නකින් ශ්‍රී ලාංකිකයන් සිව් දෙනෙක් ජීවිතක්ෂයට පත්ව තිබෙනවා. කාන්තාවන් දෙදෙනෙකු සහ කුඩා දරුවන් දෙදෙනෙකුයි මෙලෙස මියගොස් ඇත්තේ. බේක්ස්ලීහීත් හි අදාළ නිවසේ පහත මාලයේ ගින්න හටගෙන ඇති අතර ශ්‍රී ලාංකේය කාන්තාවන් දෙදෙනෙකු සහ කුඩා දරුවන් දෙදෙනෙකු එම ගින්නට හසුව මිය ගිය බව බීබීසී පුවත් සේවය වාර්තා කළා. එම්. මතිවානන් නමැති පුද්ගලයාගේ බිරිද,  දරුවන් දෙදෙනා සහ නැන්දනිය මෙම අනතුරට ගොදුරු වී තිබෙනවා. මිය ගිය දරුවන් දෙදෙනා වයස අවුරුදු 4 ත් මාස 18 ත් වයස්වල පසුවූ බවයි සදහන් වන්නේ. මතිවානන් ගේ නැන්දනිය අද දින ශ්‍රී ලංකාවට පැමිණීමට සූදානමින් ගුවන් ටිකට් පතක් ද ලබාගෙන සිටි බව වාර්තා වනවා. මෙම පිරිස අදාල නිවස මීට මාස 3 කට පමණ පෙර මිලදී ගෙන ඇති අතර ඔවුන් අවුරුදු 15 ක් පමණ එංගලන්තයේ පදිංචිව සිට ඇති බවයි පැවසෙන්නේ.           ", "URL": "https://www.itnnews.lk/2023/10/05/377362/", "Category": "Breaking News,දේශීය පුවත්", "Parent URL": null}