{"Source": "ITN news", "Timestamp": "ජූනි 29, 2023 10:30", "Headline": "පරිසරයට හානි කරන්නන්ට තරාතිරම නොබලා නීතිය ක්‍රියාත්මක කරන්න – උතුරු පලාත් ආණ්ඩුකාර", "News Content": "උතුරු පලාතේ පරිසරය හානි කරන්නන් ඇතුලු නගර වල කැලි කසල ගොඩකරන්නන්ට එරෙහිව තරාතිරම නොබලා නීතියට ඉදිරිපත් කොට දැඩි දඬුවම් ලබාදෙන ලෙසට උතුරු පලාත් ආණ්ඩුකාර පී.එස්.එම්. චාල්ස් මහත්මිය පලාත් පාලන නිලධාරීන්ට සහ පොලීසියට නියෝග කර තිබෙනවා. උතුරු ආණ්ඩුකාර වරිය මේ බව පවසා සිටියේ ඊයේ  දින උතුරු පලාත් ආණ්ඩුකාර කාර්යාලයේදී පලාත්පාලන නිලධාරීන් සහ පොලිස් ස්ථානයන්හි පාරිසරික අංශයේ ස්ථානාධිපතිවරුන් ඇතුලු සෞඛ්‍ය නිලධාරීන් අතර පැවති සාකච්ඡාවක් අතරතුරදීය. මෙම සාකච්ඡාවට සහභාගීවූ පොලීසිය සහ සෞඛ්‍ය නිලධාරීන් ආණ්ඩුකාරවරිය දැනුවත් කරමින් පවසා සිටියේ නගර අලංකාරය වෙනුවෙන් කසල ආදිය බැහැර කිරීමේදී පිලිපැදිය යුතු උපදෙස් නිසි අයුරින් නොපිලිපදින අතරම බොහෝ පිරිසක් නියෝගයන් නොසලකා හරින තත්වයක් පවතින බවටයි. එහිදී උතුරු පලාතට එන සංචාරකයින්, උතුරු පලාතේ සිටින වෙළඳසැල් හිමියන්, කර්මාන්තකරුවන්, ඇතුලු මහජනතාවද කසල බැහැරකිරීමේදී අවධිමත්බාවයකින් කටයුතු කිරීම හේතුවෙන් නගර දැඩි ලෙසින් දූෂිත වීමේ අවධානමක් පවතින හෙයින් කඩිනම් පියවර ගත යුතු බවට උතුරු ආණ්ඩුකාරවරිය පවසනවා. මේ හේතුව නිසා කසල බැහැරකිරීම පිළිබඳව ජනතාව දැනුවත් කිරීමේ වැඩසටහන් , පරිසරය දූෂණය වලක්වා ගැනීම පිළිබඳව වැඩසටහන් ක්‍රියාත්මක කල යුතු බවටද සාකච්ඡාවේදී තීරණය වී තිබෙනවා. දෙස් විදෙස් සංචාරකයින් රැසක් පැමිණෙන උතුරු පලාත සංචාරකයින්ගේ පාරාදීසයක් වෙනුවෙන් ඉදිරියේදී සකස්කල යුතු බවටත් ඒ සඳහා සියලු දෙනා සහයෝගයෙන් කැපවීමෙන් කටයුතු කල යුතු බවටද උතුරු ආණ්ඩුකාර වරියා නිලධාරීන් අමතා වැඩිදුරටත් පවසා තිබෙනවා.             ", "URL": "https://www.itnnews.lk/2023/10/05/495802/", "Category": "දේශීය පුවත්", "Parent URL": null}