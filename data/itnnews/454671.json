{"Source": "ITN news", "Timestamp": "ජනවාරි 10, 2023 09:19", "Headline": "ගොයම් වගාව ආශ්‍රිතව පැතිර යන රෝග පාලනයට වහාම පියවර ගැනේ", "News Content": "දිස්ත්‍රික් කිහිපයක ගොයම් වගාව ආශ්‍රිතව පැතිර යන රෝග කිහිපයක් පාලනයට වහාම පියවර ගන්නා ලෙසත් ඊට අවශ්‍ය මූල්‍ය ප්‍රතිපාදන ලබා දීමට සුදානම් බවත් කෘෂිකර්ම ඇමතිවරයා පවසනවා. ගොයම් වගාව ආශ්‍රිතව කහ පුල්ලි රෝගය,  කීඩෑ උවදුර සහ වටපණු රෝගය වැනි රෝග කිහිපයක් පැතිර යමින් පවතිනවා. එම රෝග පාලනයට වහාම මැදිහත් වී පියවර ගන්නා ලෙස අමාත්‍ය මහින්ද අමරවීර මහතා කෘෂිකර්ම දෙපාර්තමේන්තුවට උපදෙස් ලබා දුන්නා. සිය අමාත්‍යාංශයේ පැවති රැස්වීමකදි අමාත්‍යවරයා තවදුරටත් සදහන් කළේ රෝග පාලනය සදහා සියලු පාර්ශව වහාම කැඳවා සාකච්ඡා කළ යුතු බවයි. වී සහ බඩ ඉරිගු වගාවේ සාර්ථකත්වය මත ආහාර හා පෝෂණ ඌණතා වළක්වා ගැනීම රජයේ අරමුණ බව ද ඒ මහතා පැවසුවා. කෘෂිකර්ම අමාත්‍යාංශයේ ලේකම් ගුණදාස සමරසිංහ මහතා සදහන් කළේ දිස්ත්‍රික්ක 04ක වී වගාව ආශ්‍රිතව අදාළ රෝග දක්නට ලැබෙන බවයි. කෘෂිකර්ම දෙපාර්තමේන්තුව මගින් විශේෂ නිලධාරී කණ්ඩායම් අදාළ දිස්ත්‍රික්ක වෙත දැනටමත් පිටත් කර යවා ඇති බව ද ඒ මහතා සදහන් කළා.       ", "URL": "https://www.itnnews.lk/2023/10/05/454671/", "Category": "Breaking News,නවතම පුවත්", "Parent URL": null}