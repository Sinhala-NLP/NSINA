{"Source": "ITN news", "Timestamp": "පෙබරවාරි 26, 2023 20:59", "Headline": "ශ්‍රී ලංකාවට සෑම සහයක්ම ලබා දෙන බව ප්‍රංශ තානාපති කියයි", "News Content": "ශ්‍රී ලංකාවට ප්‍රංශ ආධාර කණ්ඩායමේ සෑම සහායක්ම ලබා දෙන බව ශ්‍රී ලංකාවේ ප්‍රංශ තානාපති ජින් ෆ්‍රැන්කොයිස් මහතා පවසනවා. අමාත්‍ය නිමල් සිරිපාල ද සිල්වා මහතා හමුවු අවස්ථාවේ තානාපතිවරයා මෙම අදහස් පළ කළා. ශ්‍රී ලංකාවේ ප්‍රංශ තානාපතිවරයා අමාත්‍ය නිමල් සිරිපාල ද සිල්වා මහතා හමුවුනේ වරාය නාවික හා ගුවන් සේවා අමාත්‍යාංශයේදීයි. ශ්‍රී ලංකාවේ වත්මන් ආර්ථික වැඩපිළිවෙල නිවැරදි දිශාවකට ගමන් කරන බව තානාපතිවරයා මෙහිදි ප්‍රකාශ කළා. ජාත්‍යන්තර මූල්‍ය අරමුදල පෙන්වා දී ඇති පරිදි ඉතා දුෂ්කර මෙන්ම දේශපාලන වශයෙන් ජනප්‍රිය නොවන තීරණ රැසක් ජනාධිපතිවරයා ගෙන ඇති බව අමාත්‍යවරයා පෙන්වා දුන්නා. ජාත්‍යන්තර මූල්‍ය අරමුදලේ ගිවිසුමට අත්සන් කිරීමට අවශ්‍ය සහාය ලබා දෙන ලෙස ද අමාත්‍යවරයා තානාපතිවරයාගෙන් ඉල්ලීමක් කළා. මෙරට නාවික ගුවන් සේවා හා බලශක්ති යන ක්ෂේත්‍රවල ආයෝජනය කිරීමට ප්‍රංශයේ ව්‍යාපාරිකයන්ට හා සමාගම්වලට ආරාධනා කරන බව ද අමාත්‍යවරයා කියා සිටියා. ප්‍රංශයේ පැරිස්නුවර සිට කොළඹ දක්වා සෘජු ගුවන් ගමන් ආරම්භ කරන ලෙස  අමාත්‍යවරයා කළ ඉල්ලීමට තානාපතිවරයා ධනාත්මක ප්‍රතිචාරයක් දැක්වුවා.             ", "URL": "https://www.itnnews.lk/2023/10/05/463530/", "Category": "දේශීය පුවත්", "Parent URL": null}