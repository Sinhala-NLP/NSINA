{"Source": "ITN news", "Timestamp": "ජනවාරි 26, 2023 17:42", "Headline": "රට තුළ කාර්මික අධ්‍යාපනික හා පුහුණු අවස්ථා වැඩිකළ යුතුයි – ජනපති", "News Content": "ඩිජිටල් ආර්ථිකය අතික්‍රමණය කිරීමට අවශ්‍ය නවීන තාක්ෂණය මෙරට කර්මාන්ත තුළට හදුන්වාදිය යුතු බව ජනාධිපති රනිල් වික්‍රමසිංහ මහතා පවසනවා. රට තුළ කාර්මික අධ්‍යාපනික හා පුහුණු අවස්ථා වැඩිකළ යුතු බවද ජනාධිපතිවරයා කියාසිටිනවා. මේ වසරේ අවසන් කාර්තුවේ දී පැවැත්වීමට නියමිත නව ඩිජිටල් ආර්ථිකය පිළිබද ජාත්‍යන්තර සම්මන්ත්‍රණය සහ ප්‍රදර්ශනය පිළිබද පැවති මූලික සාකච්ඡාවට එක්වෙමින් ජනාධිපතිවරයා මේ කරුණු අනාවරණය කළා. සාකච්ඡාව පැවැත්වුණේ ජනාධිපති කාර්යාලයේදීයි. මෙරට විවිධ කර්මාන්ත මේ වනවිට පවතින තාක්ෂණික මට්ටමේ සිට නව කාර්මික විප්ලව වල තාක්ෂණයෙන් අනූන වූ ඩිජිටල් ආර්ථිකය අතික්‍රමනය දක්වා ගමන් කරන්නේ කෙසේද යන්න හදුනා ගනිමින් ප්‍රදර්ශනය පැවැත්වෙනවා. එමෙන්ම වත්මන් අර්බුදය ජය ගැනීම සදහා ඵලදායිතාව හා කාර්යක්ෂමතාව වැඩි දියුණුකිරීම සදහා තාක්ෂණය උපයෝගීකර ගැනීම ද අරමුණුකර ගනිමින් ප්‍රදර්ශනය සංවිධාන කෙරෙනවා. එමෙන්ම නවීන තාක්ෂණයත් සමග මුසුවෙමින් ශ්‍රී ලංකාව අපනයන කේන්ද්‍රස්ථානයක් බවට පත්කිරීම ද මෙමගින් අපේක්ෂා කෙරෙනවා. ප්‍රදර්ශනයේ සංවිධාන කටයුතු රාජ්‍ය අමාත්‍ය කනක හේරත් මහතාගේ සභාපතිත්වයෙන් යුත් කමිටුවක් මගින් ක්‍රියාත්මක කෙරෙනවා. මුදල් , විදේශ කටයුතු, කර්මාන්ත, අධ්‍යාපන, ප්‍රවාහන, වෙළෙද,  කෘෂිකර්ම ඇතුළු රේඛීය අමාත්‍යංශ 13ක නියෝජිතයින් කමිටුවට ඇතුළත්.   ", "URL": "https://www.itnnews.lk/2023/10/05/457779/", "Category": "දේශීය පුවත්", "Parent URL": null}