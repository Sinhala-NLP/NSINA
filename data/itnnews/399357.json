{"Source": "ITN news", "Timestamp": "මාර්තු 3, 2022 19:00", "Headline": "දිවයිනට පැමිණි ඩීසල් නැවේ ඩීසල් ගොඩබෑම ඇරඹෙයි", "News Content": "ඩීසල් මෙට්‍රික් ටොන් තිස් හත්දහස් තුන්සියයක් රැගෙන දිවයිනට පැමිණි නෞකාවෙන් ඩීසල් ගොඩබෑමේ කටයුතු මේ වන විට සිදු වන බව බලශක්ති අමාත්‍යාංශය සදහන් කරනවා. මේ අතර ඩීසල් මෙට්‍රික් ටොන් විසි අටදහසක් රැගත් තවත් නෞකාවක් හෙට දිනයේ දිවයිනට ළගා වීමට නියමිතයි. ඩීසල් රැගෙන පැමිණි නෞකාවේ සිට මුතුරාජවෙල තෙල් ටැංකි පර්යන්තයට ඩීසල් ගොඩබෑමේ කටයුතු මේ වන විට සිදුවෙමින් පවතිනවා. අද පැමිණි නෞකාවේ ඔටෝ ඩීසල් මෙට්‍රික් ටොන් තිස් දහස් තුන්සියයක් ද සුපර් ඩීසල් මෙට්‍රික් ටොන් 7000 ක් ද ඇතුළත්. මෙම ඉන්ධන හෙට උදෑසන සිට දිවයින පුරා බෙදාහරින බවයි බලශක්ති අමාත්‍යාංශය සදහන් කරන්නේ. මේ අතර හෙට දිනයේදී දිවයිනට ළගා වන නෞකාවේ ඔටෝ ඩීසල් මෙට්‍රික් ටොන් 28000 ක් සහ ගුවන් යානා ඉන්ධන මෙට්‍රික් ටොන් 9000 ක් ඇතුළත්. ඉන්ධන හිගය දුම්රිය ධාවනයට බලපෑමක් සිදු කර නැති අතර තමන්ට අවශ්‍ය තරම් ඉන්ධන පවතින බවයි දුම්රිය දෙපාර්තමේන්තුව සදහන් කරන්නේ. අවශ්‍ය තෙල් තොග දෛනිකව කොළොන්නාව තෙල් ගබඩාවෙන් ලැබෙන බවයි එම දෙපාර්තමේන්තුව කියා සිටින්නේ. කෙසේවුවද ඩීසල් නොමැතිකම හේතුවෙන් අද දිනයේද ඉන්ධන පිරවුම්හල් අසල පෝලිම් දක්නට ලැබුණා. ඇතැම් රියදුරන් ඊයේ දිනයේ සිටම එම පොලිම්වල රැදී සිටිනවා. හෙට දිනයේත් පැය හතහමාරක කාලයක් විදුලිය විසන්ධි කෙරෙනවා. ඒ පෙරවරු 8 ත් පස්වරු 6 ත් අතර කාලය තුලදී පැය 5 ක් ද පස්වරු 6 ත් රාත්‍රී 11 ත් අතර පැය දෙකහමාරක කාලයක් වශයෙනුයි. තෙල් මෙට්‍රික් ටොන් 6000 ක් විදුලි නිෂ්පාදනයට ලබාදීමට ඊයේ දිනයේදී තීරණය කෙරණා. ඒ අනුව අනිද්දා සිට විදුලි ගැටලුවට විසදුම් ලබාදීමට හැකිවනවා.   ", "URL": "https://www.itnnews.lk/2023/10/05/399357/", "Category": "දේශීය පුවත්", "Parent URL": null}