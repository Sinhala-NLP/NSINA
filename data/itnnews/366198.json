{"Source": "ITN news", "Timestamp": "ඔක්තෝබර් 1, 2021 09:16", "Headline": "අග්‍රාමාත්‍යතුමාගේ ලෝක ළමා දින පණිවුඩය", "News Content": "ලෝක ළමා දිනය වෙනුවෙන් පණිවුඩයක් නිකුත් කරන අග්‍රාමාත්‍ය මහින්ද රාජපක්ෂ මහතා සදහන් කරන්නේ පාසල් අධ්‍යාපනය අනිවාර්ය කිරීම,  ළමා මෙහෙකාර සේවය සමාජයෙන් ඈත් කිරීම සදහා අනපනත් කිහිපයක් සංශෝධනය කිරීමට ලැබීම විශාල ජයග්‍රහණයක් බවයි. දරුවන් සදහා කොරෝනා මර්දන එන්නත් ලබාදීම මේ වන විටත් ආරම්භ කර ඇති බව සදහන් කරන අග්‍රාමාත්‍යවරයා දරුවන්ට නිදහසේ ගතකළ හැකි පරිසරය යළි උදාකරණ බවයි. ළමා අයිතීන් සුරැකීම සඳහා ප්‍රමුඛතාව දීම සියලුම මානව වර්ගයාගේ අතිමහත් යුතුකමකි. වැඩිහිටියන්ට එම යුතුකම මතක්කර දෙමින් සැමරෙන “ලෝක ළමා දින” සැමරුම වෙනුවෙන්සුබ පැතුම් එක්කරනුයේ ඉමහත් සතුටිනි. ලොව ලස්සන වන්නේ දූ දරුවන්ගෙනි. එමෙන්ම රටක මෙන්ම ලෝකයේ අනාගතය රැඳී ඇත්තේ ළමා පරපුර මතය. ඔවුන්ගේ ලෝකය වැඩිහිටියන්ගේ ලෝකයට වඩා අතිශය සුන්දරය. ඒ මිහිර ඔවුන්ට බාධාවකින් තොරව හිමිකර දීම වැඩිහිටියන් සතු වගකීමකි.\nමේ බව තේරුම් ගනිමින් රජයක් ලෙස අපි හැම විටම ළමා අයිතිවාසිකම් තහවුරු කිරීමට කැපවී සිටිමු. ගුණ නැණ බෙලෙන් යුතු දරු පරපුරක් අනාගතයේ අඳුරු දුරලනු ඇතැයි යන්න අපගේ විශ්වාසයයි. සෞභාග්‍යයේ දැක්ම ප්‍රතිපත්ති ප්‍රකාශය ඔස්සේ ද අපි ඊට ප්‍රතිඥා දී ඇත්තෙමු. ඒ අනුව පසුගිය කාලය තුළ පාසල් අධ්‍යාපනය අනිවාර්ය කිරීමේ හා ළමා මෙහෙකාර සේවය සමාජයෙන් ඈත් කිරීම සඳහා වූ අණ පනත් කිහිපයක් සංශෝධනය කිරීමට ලැබීම අප ලැබු ජයග්‍රහණයකි. කොවිඩ් වසංගතය හේතුවෙන් ලොව අන් රටවල මෙන්ම අපේ රටේ දරුවන්ගේ ළමා කාලය අතිශය සංකීර්ණ වී තිබේ. නිදහසේ දුව පැන යෑමේ නිදහස අහිමිව නිවෙස්වලට කොටුවීම දරුවන්ට පීඩාවක් ගෙන දෙන බව නොරහසකි. ඒ නිසා ගෝලීය වසංගතයක් පවතින මෙවන් කාලයක දරුවන්ව නිවසේ දී මානසික පීඩාවන්ට ලක්නොවන අයුරින් රැකබලා ගැනීමට උනන්දු වන්නැයි දෙමාපිය වැඩිහිටියන්ගෙන්මා ඉල්ලා සිටිමි. දරුවන් සඳහා අවශ්‍ය කොවිඩ් ප්‍රතිශක්තීකරණ එන්නත්කරණය දැනටමත් රජය විසින්ආරම්භ කර ඇති අතර විශේෂ අවශ්‍යතා ඇති දරුවන්ට ප්‍රමුඛත්වය දෙමින් එය කඩිනමින්අවසන් කිරීම රජයේ අපේක්ෂාවයි. කාන්තා හා ළමා සංවර්ධන පෙර පාසල් හා ප්‍රාථමික අධ්‍යාපන, පාසල් යටිතල පහසුකම් හා අධ්‍යාපන සේවා රාජ්‍ය අමාත්‍යාංශය සමඟ එක්ව පරිවාස හා ළමාරක්ෂක සේවා දෙපාර්තමේන්තුව ලෝක ළමා දිනය නිමිත්තෙන් ළමා නිර්මාණ එළිදැක්වීමට අවස්ථාව සළසා තිබීම ප්‍රශංසනීය වේ. “සියල්ලට පෙර දරුවන්” තේමාවෙන් ශ්‍රී ලංකාව මෙවර අර්ථවත්ව සමරන ලෝක ළමා දින අභිමතාර්ථ සාර්ථක කර ගැනීම උදෙසා කැපවන්නැයි ඉල්ලා සිටිමි. අපි දරුවන්ගේ ලෝකය ලස්සන කරමු. ", "URL": "https://www.itnnews.lk/2023/10/05/366198/", "Category": "දේශීය පුවත්", "Parent URL": null}