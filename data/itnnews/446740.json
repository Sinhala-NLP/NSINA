{"Source": "ITN news", "Timestamp": "නොවැම්බර් 20, 2022 22:20", "Headline": "කෝටි 12 ක් වංචා කළ සැකකාරියන් දෙදෙනෙකු අත්අඩංගුවට", "News Content": "ව්‍යාජ බැංකු ලේඛන සකස්කර රුපියල් කෝටි 12 කට ආසන්න මුදලක් වංචා කළ සැකකාරියන් දෙදෙනෙකු අත්අඩංගුවට ගෙන තිබෙනවා. යාපනය බැංකුවක තැන්පත් කළ අති විශාල මුදලක් නිදහස් කර දෙන බව පවසමිනුයි මෙම වංචාව සිදුකර තිබෙන්නේ. මෙම සැකකාරියන් ජාලගත අපරාධයක කොටස්කරුවන්ද යන්න පිළිබද විමර්ශන සිදුකෙරෙනවා. මුදල් වංචාව සම්බන්ධයෙන් අපරාධ පරීක්ෂණ දෙපාර්තමේන්තුවේ මූල්‍ය හා වාණිජ අපරාධ විමර්ශන කොට්ඨාසයේ වානිජ අපරාධ විමර්ශන ඒකකයට ලැබුණු පැමිණිල්ලකට අනුවයි අත්අඩංගුවට ගැනීම සිදුකෙරුණේ. ඔවුන් අවුරුදු 30 සහ 34 වයස් කාණ්ඩවල පසුවන නාවත්තුරෙයි ප්‍රදේශයේ පදිංචි එකම පවුලේ සහෝදරියන්. මෙම සැකකාරියන්ගේ පියා ව්‍යාපාරිකයෙකු වන අතර ඔහු නමින් රුපියල් කෝටි සියයක මුදලක් හා රන් භාණ්ඩ විශාල ප්‍රමාණයක් පෞද්ගලික බැංකුව තැන්පත් කර ඇති අතර ඒවා නීතිමය වශයෙන් නිදහස් කර ගැනීමට බව පවසා මෙම මුදල් ලබාගෙන තිබෙනවා. පසුගිය වසරේ ජනවාරි සිට ජුනි දක්වා කාලය තුළ නෝර්වේ රාජ්‍ය යේ සිටින පුද්ගලයෙකුගෙන් රුපියල් කෝටි 12 කට ආසන්න මුදලක්,  බැංකු ගිණුම් 23 ක් හරහා ලබාගෙන ඇති බවටයි විමර්ශන වලින් හෙළිවී තිබෙන්නේ. මෙසේ ලබාගත් මුදල්වලින් කොටසක් සැකකාරියන් විසින් තවත් පුද්ගලයෙකුගේ ගිණුම් වෙත යවා තිබෙනවා. සැකකාරියන් ළග තිබී මෙම වංචාව සදහා උපයෝගී කරගත් ලේඛන,  විනිසුරුවරුන්ගේ,  බැංකු කළමනාකාරවරුන්ගේ සහ නීතිඥවරුන්ගේ සහ ග්‍රාම නිලධාරීවරුන්ගේ අත්සන් සහ නිල මුද්‍රා ඔවුන්ගේ ලිපි ශීර්ෂ යොදා සකස් කළ ව්‍යාජ ලේඛන,  බැංකු පොත් මෙන්ම බැංකු රිසිට් විමර්ශන නිලධාරීන් විසින් සොයාගත්තා. එම සොයාගත් බැංකු රිසිට්වලට අනුව හෙළිවී ඇත්තේ ලබාගත් මෙම මුදල් තවත් පුද්ගලයින් කිහිප දෙනෙකුගේ ගිණුම් වල තැන්පත් කර ඇති බවයි. සැකකාරියන් යාපනය මහේස්ත්‍රාත් අධිකරණයට ඉදිරිපත් කිරීමෙන් පසු ලබන මස පළමුවනදා දක්වා රක්ෂිත බන්ධනාගාර ගත කෙරුණා.   ", "URL": "https://www.itnnews.lk/2023/10/05/446740/", "Category": "Breaking News,දේශීය පුවත්", "Parent URL": null}