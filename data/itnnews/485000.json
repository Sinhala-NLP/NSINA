{"Source": "ITN news", "Timestamp": "මැයි 21, 2023 18:42", "Headline": "අමරපුර මහා නිකායේ උත්තරීතර මහ නා හිමි සාසන මෙහෙවර නිමකරයි", "News Content": "බුද්ධ ශාසනය වෙනුවෙන් අනුපමේය මෙහෙවරක් ඉටුකළ ශ්‍රී ලංකා අමරපුර මහා නිකායේ උත්තරීතර මහානායක අපවත් වී වදාල අති පූජ්‍ය දොඩම්පහල චන්දසිරි ස්වාමින් වහන්සේගේ ශ්‍රී දේහය පිළිබද ආදාහන පූජෝත්සවය  අද පස්වරුවේ පැවැත්වුණා. පුර්ණ රාජ්‍ය ගෞරව සහිතව කොළඹ නිදහස් චතුරස්‍රෙය් පැවති එම ආදාහන පූජෝත්සවයට මහා සංඝරත්නය,  දේශපාලන නියෝජිතයින් ඇතුලු විශාල පිරිසක් එක්ව සිටියා. 1939 වසරේ දෙසැම්බර් 20 වනදා දොඩම්පහල ග්‍රාමයේ දී උපත ලැබූ උන්වහන්සේ කුඩාවැල්ල වාළුකාරාමයේ දී පූජ්‍ය දොඩම්පහල චන්දසිරි නමින් සසුනට ඇතුලත් වුනේ 1950 වසරේදියි. 1962 වසරේ දී උන්වහන්සේ  උපසම්පදාව හිමිකරගත්තා. දෙස් විදෙස් වශයෙන් බුදු දහම ප්‍රචලිත කිරීමෙහි ලා අපරිමිත දායකත්වයක් ලබාදුන් අති පූජ්‍ය දොඩම්පහල චන්දසිරි ස්වාමින් වහන්සේ සිය ජීවන මග තුළින් ධර්මධර භික්ෂූන් වහන්සේ නමකගේ ගුණරුව මැනවින් ප්‍රකට කළා. රාජගිරිය ගෝතම තපෝවන විහරස්ථානයේ තැන්පත් කර තිබූ උන්වහන්සේගේ ශ්‍රී දේහයට අවසන් ගෞරව දැක්වීමට බොහෝ පිරිසක් අද දක්වාම එක්වුණා. පස්වරු 1ට එම විහාරස්ථානයේම නික්මුණු ශ්‍රී දේහය රැගත් අවමංගල්‍ය පෙරහැර කොළඹ නිදහස් චතුරස්‍රය දක්වා ගමන් ආරම්භ කළා. නෙළුම් පොකුණ අසළදී මහනාහිමියන්ගේ ශ්‍රී දේහයට  හමුදා උත්තමාචාර පිරිනැමූ අතර එතැන් සිට දේහය වැඩමකරවීම භාර කෙරුණේ යුද හමුදාවටයි. උඩු ගුවනේ සිට ශ්‍රී ලංකා ගුවන් හමුදාව පුෂ්පෝපහාර දැක්වූවා. මග දෙපස එක්රොක් වුණු සැදැහැවතුන් මේ උත්තරීතර යතිවරයානන් වහන්සේ වෙත අවසන් ගෞරව දක්වන ආකාරය ද දැකගත හැකිවුණා. ශ්‍රී දේහය රැගත් අවමංගල්‍ය පෙරහැර නිදහස් චතුරස්‍රය වෙත පැමිණීමෙන් අනතුරුව අවමංගල්‍ය සභාවේ කටයුතු ආරම්භ කෙරුණා. මහා නායක සහ අනුනායක ස්වාමීන් වහන්සේ ප්‍රමුඛ මහා සංඝරත්නය ද අග්‍රාමාත්‍ය දිනේෂ් ගුණවර්ධන මහතා ඇතුළු මහජන නියෝජිතයින් ද ඉහළ පෙළේ රාජ්‍ය නිලධාරීන් ද මෙම අවස්ථාවට එක්ව සිටියා. පිළිගැනීමේ කතාව පැවැත්වූයේ බුද්ධශාසන ආගමික සහ සංස්කෘතික කටයුතු අමාත්‍යංශයේ ලේකම් සෝමරත්න විදානපතිරණ මහතායි.   ", "URL": "https://www.itnnews.lk/2023/10/05/485000/", "Category": "Breaking News,ප්‍රධාන පුවත", "Parent URL": null}