{"Source": "ITN news", "Timestamp": "අගෝස්තු 10, 2022 16:00", "Headline": "අරගලකරුවන් ගොනු කළ රීට් පෙත්සම් 4 ක් ඉල්ලා අස්කර ගනී", "News Content": "ගාලුමුවදොර අරගල භූමියෙන් ඉවත්වන ලෙස පොලීසිය කළ නියෝගය බල රහිත කරන්නැයි ඉල්ලා ගොනුකර තිබූ රීට් පෙත්සම් 4 ක් ඉල්ලා අස්කරගනු ලැබුවා. අරගලකරුවන් සිව්දෙනෙකු අභියාචනාධිකරණය හමුවේ ගොනුකර තිබූ මෙම පෙත්සම් සෝභිත රාජකරුණා හා ධම්මික ගනේපොල යන විනිසුරු මඩුල්ල ඉදිරියේ කැදවනු ලැබුවා. පෙත්සම්කාර පාර්ශ්වය වෙනුවෙන් පෙනීසිටි ජනාධිපති නීතිඥවරුන් වන එම් ඒ සුමන්දිරන් හා සාලිය පීරිස් යන මහත්වරුන් ඇතුළු නීතිඥවරුන් අධිකරණයට දන්වා සිටියේ තම සේවාදායකයින් ගාලුමුවදොර ප්‍රදේශයෙන් ඉවත්වීමට තීරණය කර ඇති බවයි. එහෙයින් අදාළ පෙත්සම් තවදුරටත් පවත්වාගෙන යාමට ඔවුන්ට අවශ්‍යතාවක් නොමැති බවත් ඒවා ඉල්ලා අස්කර ගැනීමට අවසර දෙන ලෙසත් ඔවුන් අධිකරණයෙන් ඉල්ලා සිටියා. එම ඉල්ලීමට විරුද්ධ නොවන බව නාගරික සංවර්ධන අධිකාරී වෙනුවෙන් පෙනීසිටි ජනාධිපති නීතිඥ රොමේෂ් ද සිල්වා මහතා හා පොලිස්පතිවරයා සහ කොටුව පොලිස් ස්ථානාධිපතිවරයා වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන යන මහත්වරුන් අධිකරණයට දැනුම් දුන්නා. ඒ අනුව අදාළ පෙත්සම් ඉල්ලා අස්කර ගැනීමට අවසර දුන් අභියාචනාධිකරණය ඒවා මුල් අවස්ථාවේදීම ප්‍රතික්ෂේප කිරීමට ද නියෝග කළා. ", "URL": "https://www.itnnews.lk/2023/10/05/428167/", "Category": "Breaking News,දේශීය පුවත්", "Parent URL": null}