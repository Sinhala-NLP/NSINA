{"Source": "ITN news", "Timestamp": "செப்டம்பர் 21, 2021 12:46", "Headline": "அமெரிக்காவுக்கு பயணிப்போருக்கான நடைமுறையில் தளர்வு..", "News Content": "அமெரிக்காவுக்கு பயணிப்போருக்கான நடைமுறையை அந்நாட்டு அரசாங்கம் இலகுப்படுத்தியுள்ளது. கொவிட் தடுப்பூசியை பெற்றுக்கொண்டவர்கள் அமெரிக்காவுக்கு பயணிக்கக்கூடிய நடைமுறையை ஜோ பைடனின் அரசாங்கம் ஏற்படுத்தியுள்ளது. நவம்பர் மாதம் முதல் வெளிநாட்டவர்கள் அமெரிக்காவுக்கு பயணிக்கும்போது கொவிட் தடுப்பூசியை செலுத்திக்கொண்டதற்கான ஆவணமும், பயணிப்பதற்கு முன்னரான பரிசோதனையும் கட்டாயமென சுட்டிக்காட்டப்பட்டுள்ளது. எந்தவொரு நாட்டிலிருந்தும், தடுப்பூசியை பெற்றுக்கொண்டவர்கள் பயணிக்க முடியுமெனவும் அந்நாட்டு தகவல்கள் தெரிவிக்கின்றன. பயணத்தை ஆரம்பிப்பதற்கு மூன்று தினங்களுக்கு முன்னர் உள்ளுரில் பெறப்பட்ட கொரோனா பரிசோதனை முடிவுகளில் தொற்று ஏற்படவில்லையென உறுதிப்படுத்தப்பட்டிருக்க வேண்டுமெனவும் வெள்ளை மாளிகையின் கொவிட் – 19 தொடர்பான செயற்பாடுகளுக்கான இணைப்பாளர் ஜெப் ஷெய்ன்ஸ் தெரிவித்துள்ளார். அத்தோடு அமெரிக்காவில் கொரோனா பரிசோதனைகள் மற்றும் தடுப்பூசி செலுத்தாதவர்கள் தொடர்பான சட்ட நடவடிக்கை தீவிரப்படுத்தப்பட்டுள்ளதாகவும் அந்நாட்டு தகவல்கள் தெரிவிக்கின்றன. தடுப்பூசியின் இரண்டு மாத்திரை அளவையும் பெற்றுக்கொண்ட பயணிகளுக்கு தனிமைப்படுத்தல் தேவையில்லையெனவும் அறிவிக்கப்பட்டுள்ளது. இதேவேளை அமெரிக்காவின் குறித்த அறிவிப்பை ஐரோப்பிய சங்கம் வரவேற்றுள்ளது. ஐரோப்பாவின் தடுப்பூசியை பெற்றுக்கொண்ட பயணிகளுக்கான பயண வாய்ப்பு ஏற்பட்டுள்ளதாகவும் சுட்டிக்காட்டப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/364031/", "Category": "Breaking News,சர்வதேச செய்திகள்", "Parent URL": null}