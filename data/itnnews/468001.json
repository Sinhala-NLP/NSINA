{"Source": "ITN news", "Timestamp": "මාර්තු 14, 2023 15:36", "Headline": "සූර්ය පැනල පද්ධති බලාගාර ස්ථාපිත කිරීමේ නියමු ව්‍යාපෘතියකට අනුමැතිය", "News Content": "රත්නපුර චන්ද්‍රිකාවැව සහ මොණරාගල කිරිඉබ්බන් වැව ජලාශයන්හි මතුපිට පාවෙන සූර්ය පැනල පද්ධති බලාගාර ස්ථාපිත කිරීමේ නියමු ව්‍යාපෘතිය ක්‍රියාත්මක කිරීමට කැබිනට් අනුමැතිය හිමිව තිබෙනවා. තවත් යෝජනා කිහිපයකට ද අමාත්‍ය මණ්ඩලය අනුමැතිය ලබාදුන්නා. චන්ද්‍රිකා සහ කිරිඉබ්බන්ආර ජලාශ මතුපිට මෙගාවොට් එකක ධාරිතාවකින් යුත් පාවෙන සූර්ය පැනල පද්ධති බලාගාර ස්ථාපිත කිරීමේ නියමු ව්‍යාපෘතිය සදහා කොරියානු වොන් බිලියන හයයි දශම අටයි තුනක ප්‍රධානයක් ලබාදීමට කැමැත්ත පළකර තිබුණා. එම එකඟතාව පරිදි නියමු ව්‍යාපෘතිය ආරම්භ කර කොරියානු ආයතනය සහ විදුලිබල හා බලශක්ති අමාත්‍යංශය සහ විදේශ සම්පත් දෙපාර්තමේන්තුව අතර සාකච්ඡා සටහනකට අත්සන් තැබීමට කැබිනට් අනුමැතිය හිමිව තිබෙනවා. රිදියගම පුනරුත්ථාපන මධ්‍යස්ථානය / සමාජ සේවා දෙපාර්තමේන්තුව වෙත පැවරීම සඳහා ඉදිරිපත් කළ ඒකාබද්ධ යෝජනාවට ද කැබිනට් අනුමැතිය හිමිවුණා. එම මධ්‍යස්ථානය දකුණු පළාත් සභාව මගින් පාලනය කිරීම වෙනුවට ජාතික මට්ටමේ මධ්‍යස්ථානයක් වශයෙන් මධ්‍යම රජය යටතේ පාලනය කිරීම සුදුසු බව හදුනාගෙන තිබෙනවා. 1980 අංක 46 දරණ සේවා නියුක්තිකයින්ගේ භාරමුදල් පනතේ විධිවිධාන යටතේ නියෝග අනුමැතිය සඳහා පාර්ලිමේන්තුවට ඉදිරිපත් කිරීමට ද අමාත්‍ය මණ්ඩලය අනුමැතිය ලබාදුන්නා. මේ අතර 2018 අංක 29 දරණ ගුවන් ප්‍රවාහන පනත සංශෝධනය කිරීමට පසුගිය කැබිනට් මණ්ඩල රැස්වීමේ දී අනුමැතිය ලබාදුන්නා. ඒ අනුව නීති කෙටුම්පත් සම්පාදක විසින් සකස්කර ඇති ගුවන් ප්‍රවාහන සංශෝධන පනත් කෙටුම්පත රජයේ ගැසට් පත්‍රයේ පළකිරීමටත් අනතුරුව පාර්ලිමේන්තුවට ඉදිරිපත් කිරීමටත් කැබිනට් අනුමැතිය හිමිවුණා. ආබාධ සහිත පුද්ගලයින්ගේ අයිතිවාසිකම් සහ නිදහස සහතික කිරීම වෙනුවෙන් මූලික කෙටුම්පතක් සකස් කිරීම සදහා පාර්ලිමේන්තු මන්ත්‍රීවරුන්ගෙන් සමන්විත කමිටුවක් පත්කර තිබෙනවා. ඒ අනුව ආබාධ සහිත තැනැත්තන්ගේ අයිතිවාසිකම් ආරක්ෂා කිරීමේ පනත සංශෝධනය සහ කමිටුව ඉදිරිපත් කළ කෙටුම්පත මත පදනම්ව නව පනතක් කෙටුම්පත් කිරීමටත් ඉදිරිපත් කෙරුණු යෝජනාවට ද කැබිනට් අනුමැතිය හිමිව තිබෙනවා. ", "URL": "https://www.itnnews.lk/2023/10/05/468001/", "Category": "දේශීය පුවත්", "Parent URL": null}