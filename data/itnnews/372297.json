{"Source": "ITN news", "Timestamp": "ඔක්තෝබර් 28, 2021 12:00", "Headline": "ප්‍රකාශයක් ලබාදීමට සිරිල් ගාමිණී පියතුමන් CID යෙන් සතියක කාලයක් ඉල්ලයි", "News Content": "රාජ්‍ය බුද්ධි සේවයේ අධ්‍යක්ෂ මේජර් ජෙනරාල් සුරේෂ් සලේ මහතා සිදුකළ පැමිණිල්ලට අදාළව සිරිල් ගාමිණී පියතුමාට අපරාධ පරීක්ෂණ දෙපාර්තමේන්තුවට පැමිණෙන ලෙස අද දැනුම්දී තිබුණා. එහෙත් සිරිල් ගාමිණී පියතුමා අද දින අපරාධ පරීක්ෂණ දෙපාර්තමේන්තුවට පැමිණ සිටියේ නැහැ. සිරිල් ගාමිණී පියතුමා සහ රොහාන් සිල්වා පියතුමා ඇතුළු කතෝලික පූජක තුමන්ලා ඇතුළු පිරිසක් පසුගිය 23 වනදා සූම් තාක්ෂණය ඔස්සේ පාස්කු ප්‍රහාරය පිළිබඳ ජාත්‍යන්තර වැඩසටහනක් පවත්වමින් තමන් පිළිබඳ ව්‍යාජ තොරතුරු ඉදිරිපත් කළ බවටයි රාජ්‍ය බුද්ධි සේවයේ අධ්‍යක්ෂ්‍යවරයා පැමිණිලි කර තිබුණේ. මේජර් ජෙනරාල් සුරේෂ් සලේ මහතා තවදුරටත් අපරාධ පරීක්ෂණ දෙපාර්තමේන්තුවෙන් ඉල්ලා තිබුණේ මෙමගින් තමන්ගේ සහ තම පවුලේ සාමාජිකයින්ගේ ජීවිත වලට හානිදායක ලෙස ක්‍රියා කිරීම පිළිබඳ විමර්ශනයක් පවත්වන ලෙසයි. ඒ අනුවයි සිරිල් ගාමිණී පියතුමාට අද දින අපරාධ පරීක්ෂණ දෙපාර්තමේන්තුව වෙත පැමිණෙන ලෙස දැනුම් දී තිබුණේ. කෙසේ වෙතත් සිය පාර්ශ්වයෙන් තුන් දෙනෙකු අපරාධ පරීක්ෂණ දෙපාර්තමේන්තුව වෙත එවමින් සිරිල් ගාමිණී පියතුමා සඳහන් කර තිබුණේ අදාළ ප්‍රකාශය ලබාදීමට තමන්ට තවත් සතියක කාලයක් ලබාදෙන ලෙසයි. අපරාධ පරීක්ෂණ දෙපාර්තමේන්තුව ඒ සඳහා අවසර ලබාදී තිබෙනවා.   ", "URL": "https://www.itnnews.lk/2023/10/05/372297/", "Category": "දේශීය පුවත්", "Parent URL": null}