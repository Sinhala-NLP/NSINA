{"Source": "ITN news", "Timestamp": "පෙබරවාරි 23, 2022 13:30", "Headline": "ශ්‍රී ලංකාවේ ඉතා වටිනා මැණික් ගල් 25ක් ඩුබායි එක්ස්පෝ හිදී ප්‍රදර්ශනය කිරීමට සූදානම්", "News Content": "ඩුබායි එක්ස්පෝ ප්‍රදර්ශනයේ සපායා දිනයේ දී ශ්‍රී ලංකාවේ ප්‍රධාන මැණික් හා  ස්වර්ණාභරණ ව්‍යාපාරිකයින් 11 දෙනෙක් මෙරට ඉතා වටිනා මැණික් ගල් 25 ක් ප්‍රදර්ශනය කිරීමට කටයුතු සූදානම් කර තිබෙනවා. ශ්‍රී ලංකා මැණික් හා ස්වර්ණාභරණ සංගමයේ නියෝජිතයින් පිරිසක් ඊයේ අරලියගහ මන්දිරයේදී අග්‍රාමාත්‍ය මහින්ද රාජපක්ෂ මහතා හමුවූ අවස්ථාවේදීයි මේ බව හෙළිකෙරුණේ. ඩුබායි එක්ස්පෝ ප්‍රදර්ශනයේ ලබන 26 වනදා පැවැත්වෙන සපායා දිනය පිළිබද දැනුවත් කිරීමට ශ්‍රී ලංකා මැණික් හා ස්වර්ණාභරණ සංගමයේ නියෝජිතයින් පිරිසක් ඊයේ අග්‍රාමාත්‍යවරයා හමුවුණා. ශ්‍රී ලංකාවේ නිල් මැණික් සදහා ලොව පුරා ඉතා ඉහළ ඉල්ලුමක් පවතිනවා. ඊට සමගාමීව සංචාරක ප්‍රවර්ධනය ද අරමුණු කරගෙනයි ඔවුන් මෙම ප්‍රදර්ශනයට එක්වන්නේ. මෙම ප්‍රදර්ශනය අතරතුරදී මැණික් හා සංචාරක ප්‍රවර්ධනය වෙනුවෙන් නිර්මාණය කළ වීඩියෝවක් ද එළිදැක්වීමට නියමිත බවයි ඔවුන් අග්‍රාමාත්‍යවරයාට ප්‍රකාශ කළේ. ශ්‍රී ලංකාවේ සංචාරක ආකර්ශනීය ස්ථාන හා සංස්කෘතිකාංග ඇතුළත් කරමින් සකස් කළ මෙම වීඩියෝව තුළින් සංචාරකයින්ට මෙරටට පැමිණිමට උනන්දුවක් ඇතිකරන අතර රටින් පිටව යන අවස්ථාවේදී සිහිවටනයක් ලෙස නිල් මැණිකක් මිලදී ගැනීමට ආරාධනාවක්ද කරනවා. මැණික් හා ස්වර්ණාභරණ පිළිබද විශේෂඥ දැනුමක් ඇති හෙලන් මෝල්ස් වොත් මහත්මිය ශ්‍රී ලංකාවේ නිල් මැණික් ඇතුළු වටිනා මැණික් සම්බන්ධයෙන් විශේෂ දේශනයක් පැවැත්වීමට නියමිත අතර ඊට සියලු ජාත්‍යන්තර මාධ්‍යවලට ද ඇරයුම් කර තිබෙනවා. රාජ්‍ය අමාත්‍ය ලොහාන් රත්වත්තේ,  ශ්‍රී ලංකා මැණික් හා ස්වර්ණාභරණ අධිකාරියේ සභාපති තිලක් වීරසිංහ,  ශ්‍රී ලංකා මැණික් හා ස්වර්ණාභරණ සංගමයේ සභාපති අජ්වාඩ් ඩීන් යන මහත්වරුන් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/397145/", "Category": "දේශීය පුවත්", "Parent URL": null}