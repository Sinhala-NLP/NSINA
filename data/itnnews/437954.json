{"Source": "ITN news", "Timestamp": "සැප්තැම්බර් 30, 2022 12:14", "Headline": "ඉතාලියෙන් ශ්‍රී ලංකාවට ඖෂධ පරිත්‍යාගයක්", "News Content": "රුපියල් කෝටි දෙකකට ආසන්න වටිනාකමකින්යුත් ඖෂධ තොගයක් ඉතාලියෙන් ශ්‍රී ලංකාවට පරිත්‍යාග කර තිබෙනවා. ඉතාලියේ නාපෝලි මහ නගර සභාවේ මන්ත්‍රි රවීන් ජේගන් මහතාගේ ඉල්ලීමකට එම මහනගර සභාවෙන් පිරිනැමූ රුපියල් කෝටි දෙකකට ආසන්න වටිනාකමින් යුත් මෙම ඖෂධ තොගය ඉතාලියේ ශ්‍රී ලංකා තානාපති ආචාර්ය ජගත් වැල්ලවත්ත මහතාගේ සම්බන්ධීකරණයෙන් ශ්‍රී ලංකාවට පරිත්‍යාග කිරීම පසුගියදා සිදු කෙරුණා. මෙම ඖෂධ කිසිදු මුදල් අයකිරීමකින් තොරව ශ්‍රී ලංකාවට ගුවන් මගින් ප්‍රවාහනය කර ඇත්තේ ඉතාලියේ ක්‍රියාත්මක වන ලංකා එක්ස්ප්‍රස් ආයතනයයි. එම ඖෂධ තොගය පසුගියදා නිල වශයෙන් ආරක්ෂක මාණ්ඩලික ප්‍රධානී ශවේන්ද්‍ර සිල්වා මහතාට ලංකා එක්ස්ප්‍රස් ආයතනයේ නිලධාරීන් විසින් භාර දුන්නා. මේ අතර ලෝක හදවත් දිනයට සමගාමීව කුරුණෑගල ශික්ෂණ රෝහලේ හෘද රෝග ඒකකය මගින් සංවිධාන කළ වැඩමුළුවක් රෝහල් පරිශ්‍රයේදී පැවැත්වුණා. හෘද රෝගවලින් ආරක්ෂා වන්නේ කෙසේද , ආහාර පිළිවෙත් අනුගමනය කරන්නේ කෙසේද ආදී කරුණු පිළිබඳ කාර්ය මණ්ඩලය සහ ජනතාව දැනුවත් කිරීම මෙහිදී සිදුවුණා.වැඩමුළුව අවසානයේදී හදිසි හෘදයාබාධයට ලක්වූ පුද්ගලයෙකු රෝහලට රැගෙන යන තුරු සිදුකළ යුතු හදිසි ප්‍රතිකාර සම්බන්ධයෙන් දැනුවත් කිරීමේ වීදි නාට්‍ය සන්දර්ශනයක්ද කාර්ය මණ්ඩලය විසින් පැවැත්වුවා.       ", "URL": "https://www.itnnews.lk/2023/10/05/437954/", "Category": "Breaking News,දේශීය පුවත්", "Parent URL": null}