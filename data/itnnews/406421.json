{"Source": "ITN news", "Timestamp": "අප්‍රේල් 11, 2022 13:58", "Headline": "ජනාධිපති ලේකම් කාර්යාලය අසල විරෝධතාව තවමත්", "News Content": "ජනාධිපති ලේකම් කාර්යාලය අසල පැවැත්වෙන විරෝධතාවට සහභාගිවී සිටින පිරිස් තවමත් එහි රැදී සිටිනවා. මෙම විරෝධතාව ආරම්භ කෙරුණේ පසුගිය සෙනසුරාදායි. ගෑස්, ඩීසල් හිගවීම ඇතුළු ගැටලු කීපයක් මුල්කර ගනිමින් ජනතාව මෙම උද්ඝෝෂණයට එක්ව සිටිනවා. දිවයිනේ බොහෝ ප්‍රදේශවලින් පිරිස් පැමිණ ඇති බවයි වාර්තා වන්නේ. ගාලුමුවදොර අසල කූඩාරම් සකස් කරමින් උද්ඝෝෂකයින් එහි රැඳී සිටිනවා. නිර්පාක්ෂික ජනතා අරගලය ලෙසයි මෙය නම්කර තිබෙන්නේ. ජනතාවට සහන ලබාදෙන ලෙස ඉල්ලා ජාතික භික්ෂු පෙරමුණ ඇතුළු ක්‍රියාකාරීන්ගේ එකමුතුව කළුතර දී පා ගමනක් සහ සත්‍යග්‍රහයක් පැවැත්වූවා. උතුරු කළුතර අශෝකාරාම විහාරස්ථානය අසලින් ආරම්භ කෙරුණු පාගමන කළුතර බෝධිය දක්වා පැමිණියා. බණ්ඩාරගම රයිගම ප්‍රදේශයේ පිරිසක් රයිගම මංසන්ධියේදී විරෝධතාවක් පැවැත්වූයේ රටේ පවතින ගැටලුවලට කඩිනම් විසදුම් ලබාදෙන ලෙස ඉල්ලමින්. මේ අතර ගනේමුල්ල බොල්ලන කතෝලික දේවස්ථානය අසල උද්ඝෝෂණයක් පැවැත්වුණා. දේවස්ථානය අසල බොරලන්ද මංසන්ධියට පැමිණි ජනතාව සාමකාමීව සිය විරෝධතාව පළකළා. ", "URL": "https://www.itnnews.lk/2023/10/05/406421/", "Category": "දේශීය පුවත්", "Parent URL": null}