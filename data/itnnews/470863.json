{"Source": "ITN news", "Timestamp": "මාර්තු 25, 2023 14:13", "Headline": "සිවිල් ආරක්ෂක දෙපාර්තමේන්තුව විසුරුවා හැරීමට රජයේ කිසිඳු සූදානමක් නැහැ", "News Content": "සිවිල් ආරක්ෂක දෙපාර්තමේන්තුව විසුරුවා හැරීමට රජයේ කිසිදු සුදානමක් නොමැති බව ජාතික ආරක්ෂාව පිළිබද ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානී සාගල රත්නායක මහතා පවසනවා. සිවිල් ආරක්ෂක දෙපාර්තමේන්තු නිලධාරීන් ඉටුකරන ලද සේවාව අගය කරමින් මොරටුව කටුබැද්ධ සිවිල් ආරක්ෂක මුලස්ථානයේ පැවති ඇගයීම් උළෙලකට එක්වෙමින් ඒ මහතා මේ බව කියා සිටියා. සිවිල් ආරක්ෂක දෙපාර්තමේන්තුවේ සාමාජිකයන්ට වසර 60ක සේවා කාලයක නිරත වීම සදහා වසර 55න් ඉදිරියට සේවා දිගුවක් ඉල්ලා සිටිය හැකි බව ද ඒ මහතා මෙහිදි වැඩිදුරටත් කියා සිටියා. ආරක්ෂක රාජ්‍ය අමාත්‍ය ප්‍රමීත බණ්ඩාර තෙන්නකෝන් මහතා මෙහිදි කියා සිටියේ සිවිල් ආරක්ෂක දෙපාරත්මේන්තුව තම මාතෘ භූමියට ඉටුකළ සේවාව ඇගයීමට ලක් කරන බවයි. සිවිල් ආරක්ෂක දෙපාර්තමේන්තුවේ සාමාජික සාමාජිකාවන් සමග තොරතුරු විමසමින් සාගල රත්නායක මහතා සුහද කතා බහක ද නිරතවුණා. සිවිල් ආරක්ෂක දෙපාර්තමේන්තුවේ අධ්‍යක්ෂ ජෙනරාල් විශ්‍රාමික මේජර් ජෙනරාල් රජිත් ළමාහේවගේ මහතා මෙම සංචාරය සනිටුහන් කරමින් සාගල රත්නායක මහතාට සහ රාජ්‍ය අමාත්‍යතුමාට සමරු තිළිණ ප්‍රධානයක් ද සිදුකළා. මෙම අවස්ථාවට සිවිල් ආරක්ෂක බලකායේ සාමාජිකයන් ඇතුළු පිරිසක් එක්ව සිටියා.             ", "URL": "https://www.itnnews.lk/2023/10/05/470863/", "Category": "Breaking News,දේශීය පුවත්", "Parent URL": null}