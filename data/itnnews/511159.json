{"Source": "ITN news", "Timestamp": "අගෝස්තු 27, 2023 06:25", "Headline": "ජනිඳු ලක්විජය පැරණි තරඟ වාර්තාවක් අලුත් කරයි", "News Content": "කොළඹ සුගතදාස ක්‍රීඩාංගණයේ පැවැත්වෙන 47 වැනි ජාතික මහා ක්‍රීඩා තරඟාවලියේදී වසර 29ක් පැරණි තරඟ වාර්තාවක් අලුත් කිරීමට මීටර් 110 කඩුලු පැනීමේ ඉසව්වට එක් වූ බස්නාහිර පළාතේ ජනිඳු ලක්විජය සමත් විය. මීටර් 110 කඩුලු පැනීමේ ඉසව්වේදී මූලික වටයේ තරඟය තත්පර 14.18කින් නිමා කරමින් ජනිඳු නව වාර්තාව පිහිටුවූ අතර, එහිදී මැකී ගියේ 1994 වසරේ බස්නාහිර පළාතේම චමින්ද ෆොන්සේකා තත්පර 14.28කින් පිහිටුවා තිබූ වාර්තාවයි. මේ අතර ජාතික මහා ක්‍රීඩා තරඟාවලියේ කාන්තා හෙල්ල වීසි කිරීමේ වාර්තාවට හිමිකම් කියන දකුණු පළාතේ නදීකා ලක්මාලි ඊයේ වසර 23ක සිය ක්‍රීඩා දිවියට සමුදීම ප්‍රකාශ කළා. සිය ඉසව්වේදී මීටර් 51.48ක දක්ෂතාවක් සමඟින් රන් පදක්කම දිනාගත් ඇය 2015 වසරේ ජාතික ක්‍රීඩා තරගාවලි වාර්තාව පිහිටුවීම සඳහා වාර්තා කළ දක්ෂතාව මීටර් 58.52කි. එතැන් සිට වසර 17ක් තිස්සේ ජාතික වාර්තාව රැකගෙන ඇති නදීකා ආසියානු ක්‍රීඩා උලෙළ, පොදු රාජ්‍ය මණ්ඩලයීය ක්‍රීඩා උලෙළ මෙන්ම ඔලිම්පික් ක්‍රීඩා උලෙළ ද නියෝජනය කිරීමට සමත් වූවා. මේ අතර වැඩි තරඟකාරිත්වයක් ඇති කාන්තා මීටර් 800 ඉසව්වේ අවසන් තරඟය මිනිත්තු 2:04.53කින් නිමා කරමින් රන් පදක්කම දිනා ගැනීමට දකුණු පළාතේ ගයන්තිකා අබේරත්න සමත් වූ අතර, රිදී පදක්කම එම පළාතේම ඩබ්.කේ.එල්.ඒ. නිමාලි දිනා ගත්තේ මිනිත්තු 2:04.88කිනි. එහි ලෝකඩ පදක්කම බස්නාහිර පළාතේ ශානිකා ලක්ෂානි (මි. 2:07.88) සතු වූවාය. එම ඉසව්වේ පිරිමි රන් පදක්කම දකුණු පළාතේ ජී.ආර්. චතුරංග (මි. 1:54.25) දිනාගත් අතර, එම පළාතේම ආර්.අයි.පී. පුෂ්පකුමාරට රිදී පදක්කමත් ඌව පළාතේ සී. අරවින්දන්ට ලෝඩක පදක්කමත් හිමි වුණා. ", "URL": "https://www.itnnews.lk/2023/10/05/511159/", "Category": "ක්‍රීඩා,නවතම පුවත්,වෙනත් ක්‍රීඩා", "Parent URL": null}