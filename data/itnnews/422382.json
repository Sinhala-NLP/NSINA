{"Source": "ITN news", "Timestamp": "ජූලි 10, 2022 20:06", "Headline": "ජනපති මන්දිරය, ලේකම් කාර්යාලය, අරලියගහ මන්දිරය තවමත් අරගලකරුවන් අතේ", "News Content": "ජනාධිපතිතුමාට සහ ආණ්ඩුවට ඉල්ලා අස්වන ලෙස බලකරමින් ජනතාව ඊයේ දිනයේ දිවයින පුරා විරෝධතා පැවැත්වුණා. දිවයිනේ සෑම ප්‍රදේශයකින්ම පැමිණි ජනතාව කොළඹට රැස්ව විරෝධතා පැවැත්වූ අතර ඔවුන් ජනාධිපති මන්දිරය,  ජනාධිපති ලේකම් කාර්යාලය,  අරලියගහ මන්දිරය මෙන්ම අග්‍රාමාත්‍යවරයාගේ කුරුදුවත්තේ පිහිටි පෞද්ගලික නිවස ඉදිරිපිට ද විරෝධතා පැවැත්වූවා. අරගලකරුවන් ජනාධිපති මන්දිරයට පිවිසීමට පිවිසීමට උත්සාහ දැරීමේදී උණුසුම් තත්ත්වයක් ඇතිවුණා. පැවති මාර්ග බාධක බිදහෙළමින් ඔවුන් ජනාධිපති මන්දිරය තුළට ගමන් කළා. තත්ත්වය පාලනය කිරීමට පොලීසිය ජල හා කදුලුගෑස් ප්‍රහාර එල්ල කළ අතර අහසට වෙඩි තැබීමක් ද සිදුකළා. එම වෙඩි තැබීම සිදුවූ ස්ථානය පරීක්ෂා කිරීමට කොටුව මහේස්ත්‍රාත්වරයා එහි ස්ථානීය පරීක්ෂණයක් අද සිදුකළා. කොටු පොලීසිය පැමිණිල්ලක් ගොනුකරමින් සිදුකළ කරුණු වාර්තා කිරීමට අනුවයි මහේස්ත්‍රාත්වරයා එම ස්ථානය පරීක්ෂා කළේ. ජනාධිපති මන්දිරයට ඇතුළු වූ අරගලකරුවන්ගෙන් පිරිසක් ජනාධිපති මන්දිරය තුළ රැදී සිටිනවා.  අරගලකරුවන් ජනාධිපති ලේකම් කාර්යාලයට ද ඇතුළු අතර ඔවුන් තවදුරටත් ජනාධිපති ලේකම් කාර්යාල පරිශ්‍රය තුළ ද රැදී සිටිනවා.   අරලියගහ මන්දිරය ඉදිරිපිට විරෝධතා පැවැත්වූ අරගලකරුවන් අරලියගහ මන්දිරය තුළට ද පිවිසියා.                     ", "URL": "https://www.itnnews.lk/2023/10/05/422382/", "Category": "Breaking News,දේශීය පුවත්", "Parent URL": null}