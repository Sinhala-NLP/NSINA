{"Source": "ITN news", "Timestamp": "මැයි 22, 2022 12:34", "Headline": "මෙරටදී වඳුරු උණ රෝගය පිළිබඳ පරීක්ෂාවන් සිදුකර ගැනීමට අවශ්‍ය පහසුකම් කඩිනමින්", "News Content": "රටවල් කිහිපයක මේ වනවිට පැතිර යමින් පවතින මන්කි ෆොක්ස් හෙවත් වඳුරු උණ රෝගය පිළිබඳ මෙරටදී පරීක්ෂාවන් සිදුකරගැනීමට අවශ්‍ය පහසුකම් කඩිනමින් සම්පූර්ණ කිරීමට හැකිවනු ඇති බව ආචාර්ය චන්දිම ජීවන්දර මහතා පවසනවා. මන්කි ෆොක්ස් හෙවත් වඳුරු උණ නැමැති වයිරස් රෝගය පළමුවෙන් හඳුනා ගැණුනේ අප්‍රිකාවෙන්. මෙම රෝගය බටහිර හා මධ්‍යම අප්‍රිකාවේ ප්‍රචලිත වන අතර, මේ වනවිට යුරෝපය ඇතුලු රටවල් කිහිපයකින් මන්කි ෆොක්ස් රෝගීන් වාර්තාවී තිබෙනවා. ජර්මනිය, ප්‍රංශය, බෙල්ජියම, ඉතාලිය, නෙදර්ලන්තය, පෘතුගාලය, ස්පාඤ්ඤ, ස්විඩනය, එක්සත් රාජධානිය යන යුරෝපා රටවල සහ කැනඩාව, ඔස්ට්‍රේලියාව හා ඇමරිකා එක්සත් ජනපදය යන රටවලින් ද මෙම වයිරස රෝගය ආසාදනයවූවන් හමුව තිබෙනවා. වඳුරු උණ රෝගය ඉතා දුර්ලභ ඝනයේ රෝගයක් වුවද එය වැළදීමෙන් මරණීය සංකූලතා ඇති නොවන බව ද විශේෂඥයන් පවසනවා. මෙහි රෝග ලක්ෂණ ලෙස අධික උණ, මස්පිඩු වේදනාව, දද සහ කුෂ්ට ඇතිවීම දැක්විය හැකියි. මෙය පැතිර යන්නේ ස්පර්ශය, දාඩිය සහ කෙලබිදිති මගින් බවයි එම විශේෂඥයන් වැඩිදුරටත් පෙන්වාදෙන්නේ. මෙම උණ වසංගතය පිළිබඳව පරීක්ෂණ සහ රෝග විනිශ්චයන් සිදුකිරිමට ශ්‍රී ජයවර්ධනපුර විශ්වවිද්‍යාලයේ පහසුකම් පවතින බව ආචාර්ය චන්දිම ජීවන්දර මහතා පැවසුවා. එම විශ්වවිද්‍යාලයේ ආසාත්මිකතා ප්‍රතිශක්ති විද්‍යා සහ ශෛල ජෛව විද්‍යායතනයෙන් අදාළ පරීක්ෂාවන් සිදුකරගැනීමට අවශ්‍ය කරන රසායනික ද්‍රව්‍ය ලබන සතිය වනවිට ලැබීමට නියමිත බවයි ඒ මහතා පැවසුවේ.   ", "URL": "https://www.itnnews.lk/2023/10/05/412623/", "Category": "Breaking News,දේශීය පුවත්", "Parent URL": null}