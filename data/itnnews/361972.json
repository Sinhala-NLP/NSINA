{"Source": "ITN news", "Timestamp": "සැප්තැම්බර් 12, 2021 17:23", "Headline": "ජගත් මානව හිමිකම් කවුන්සිලයේ 48 වන සැසිය හෙට ඇරඹෙයි", "News Content": "එක්සත් ජාතීන්ගේ මානව හිමිකම් කොමසාරිස් මිෂෙල් බැචලේ ජිනිවා හි මානව හිමිකම් කවුන්සිලයේ හෙට කරුණු දැක්වීමට නියමිත බව විදෙස් මාධ්‍ය වාර්තා කරනවා. එක්සත් ජාතීන්ගේ මානව හිමිකම් කවුන්සිලයේ 48 වන සැසිය හෙට දින ආරම්භ වී ලබන මස හය වනදා තෙක් පැවැත්වෙනවා. අන්තර්ජාලය ඔස්සේ වීඩියෝ තාක්ෂණය මගින් මෙවර සැසිය පැවැත්වීමට නියමිතයි. එක්සත් ජාතීන්ගේ මානව හිමිකම් කවුන්සිලය ඉදිරිපත් කර ඇති යෝජනා ශ්‍රී ලංකා රජය ක්‍රියාත්මක කර ඇති ආකාරය පිළිබඳවද එහිදී ඇය අදහස්  දක්වනු ඇති බවයි වාර්තා වන්නේ. ශ්‍රී ලංකාව තුළ පවතින මානව හිමිකම් තත්ත්වය සම්බන්ධයෙන් පසුගිය පෙබරවාරි මාසයේ දී මානව හිමිකම් කවුන්සිලය විශේෂ යෝජනාවක් සම්මත කර ගත්තා. කෙසේ වෙතත් මානව හිමිකම් කොමසාරිස්වරිය අදහස් පල කිරීමට පෙර ශ්‍රී ලංකා  රජය පිටු 14 කින් යුතු ලේඛනයක් සියලු රටවල් අතර බෙදාහැරීමට කටයුතු කර තිබෙනවා. මානව හිමිකම් සහ ප්‍රතිසන්ධානය සම්බන්ධයෙන් ශ්‍රී ලංකා රජය ගෙන ඇති ක්‍රියාමාර්ගවල ප්‍රමිතිය මැයෙනුයි මෙම ලේඛනය සකස් කර ඇත්තේ. මානව හිමිකම් ක්ෂේත්‍ර යේ ශ්‍රී ලංකාව ලබා ගෙන ඇති  ජයග්‍රහණ එම ලේඛනයට ඇතුළත්. පසුගිය මාර්තු මාසයට සාපේක්ෂව මෙවර මානව හිමිකම් කවුන්සිලය තුළදී ශ්‍රී ලංකාව වෙත සහනශීලි තත්ත්වයක් ඇති වනු ඇති බව විචාරකයන්ගේ අදහසයි. මානව හිමිකම් කොමසාරිස්වරියට ශ්‍රී ලංකාවේ සංචාරය කිරීමට ඇරයුම් කිරීමටද ශ්‍රී ලංකා රජය සැලසුම් කර තිබෙනවා. ලබන වසරේ මාර්තු මාසයට පෙර මෙම සංචාරය සිදු කරන ලෙසටයි ඉල්ලීම් කර ඇත්තේ. කෙසේ වෙතත් ශ්‍රී ලංකා රජයේ මෙම ඉල්ලීම මානව හිමිකම් කොමසාරිස්වරිය පිළි ගන්නේ ද යන්න පිළිබඳව මෙතෙක් තහවුරු කිරීමක් ලැබී නැහැ.     ", "URL": "https://www.itnnews.lk/2023/10/05/361972/", "Category": "Breaking News,දේශීය පුවත්", "Parent URL": null}