{"Source": "ITN news", "Timestamp": "ඔක්තෝබර් 28, 2022 18:55", "Headline": "65 වන රාජ්‍ය සාහිත්‍ය සම්මාන උළෙල උත්කර්ෂවත්ව", "News Content": "මෙවර 65 වන රාජ්‍ය සාහිත්‍ය සම්මාන උළෙල බණ්ඩාරනායක ජාත්‍යන්තර සම්මන්ත්‍රණ ශාලාවේදී උත්කර්ෂවත්ව පැවැත්වුණා. රාජ්‍ය සාහිත්‍ය සම්මාන උළෙල පැවැත්වුණේ ජනාධිපති රනිල් වික්‍රමසිංහ මහතාගේ ප්‍රධානත්වයෙන්.බුද්ධශාසන ආගමික හා සංස්කෘතික කටයුතු අමාත්‍යාංශය සමඟ ශ්‍රී ලංකා කලා මණ්ඩලයේ රාජ්‍ය සාහිත්‍ය උපදේශක සභාව සහ සංස්කෘතික කටයුතු දෙපාර්තමේන්තුව රාජ්‍ය සාහිත්‍ය සම්මාන උළෙල සංවිධාන කළා. පසුගිය වසරේ ප්‍රකාශයට පත් කෙරුණු සාහිත්‍ය කෘති අතරින් විනිශ්චය මණ්ඩලයක් මගින් තෝරාගත් හොදම කෘති මෙහිදී ඇගයීමට ලක් කෙරුණා. සිංහල, දෙමළ ඉංග්‍රීසි යන භාෂා තුනෙන්ම ප්‍රකාශිත ග්‍රන්ථයි මෙසේ ඇගයීමට ලක් කෙරුනේ. හොඳම සිංහල ස්වතන්ත්‍ර නවකතාව වෙනුවෙන් වූ සම්මානය පිරිනැමුණේ එරික් ඉලයප්ආරච්චි රචනා කළ නකුල මුණි ග්‍රන්ථය වෙනුවෙනුයි. හොමද ස්වතන්ත්‍ර කෙටි කතා සංග්‍රහය ලෙස එරික් ඉලයප්ආරච්චි රචනාකළ ජාත්‍යන්තර පාපොච්චාරණය කෘතියට හිමිවුණා. මෙවර හොඳම පද්‍ය සංග්‍රහයට හිමි රාජ්‍ය සම්මානය හිමිවූයේ අනුරාධා නිල්මිණී රචනා කළ නාරි සූත්‍රය ග්‍රන්ථයටයි. ජීවිතයේ එක් වරක් පමණක් සාහිත්‍යවේදියෙකු වෙත පිරිනැමෙන සාහිත්‍ය රත්න සම්මානය සාහිත්‍යවේදීන් තුන්දෙනෙකු වෙත පිරිනැමුනා. සිංහල භාෂා සාහිත්‍ය වෙනුවෙන් ඉටුකළ මෙහෙවරට මහාචාර්ය චන්ද්‍රසිරි පල්ලියගුරු ,ඉංග්‍රීසි මාධ්‍ය වෙනුවෙන් මහාචාර්ය කමනි ජයසේකර, දෙමළ මාධ්‍ය වෙනුවෙන් ටී ඥානසේකරන් යන සාහිත්‍යවේදීන් ජනාධිපතිතුමා අතින් මෙහිදී සම්මානයට පාත්‍ර වුවා. මෙවර සම්මානයට පාත්‍ර වූ සියලුම කෘතීන් හි එකතුවක් ජනාධිපතිවරයා වෙත පිළිගැන්වීම අමාත්‍ය විදුර වික්‍රමනායක මහතා අතින් සිදු කෙරුණා.   ", "URL": "https://www.itnnews.lk/2023/10/05/442994/", "Category": "දේශීය පුවත්", "Parent URL": null}