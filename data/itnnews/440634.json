{"Source": "ITN news", "Timestamp": "ඔක්තෝබර් 15, 2022 12:46", "Headline": "අතුරුදන් වූ නාවික යාත්‍රාව සොයා අඛණ්ඩ මෙහෙයුම්", "News Content": "දකුණු විධානයට අයත් නාවික හමුදාවේ බුද්ධි නිලධාරීන් 6 දෙනෙකු සමග යාත්‍රාවක් දකුණු මුහුදු තීරයේදී පසුගිය 16 වනදා සිට අතුරුදන්ව ඇති බව නාවික හමුදාව පවසනවා. ඔවුන් පිළිබද සොයා බැලීම හා මුදා ගැනීමේ මෙහෙයුම් අඛණ්ඩව සිදුකරන බවයි නාවික හමුදාව සදහන් කළේ. සැකකටයුතු යාත්‍රාවන් පරික්ෂා කිරීම සදහා වන මෙහෙයුමක් සදහා මෙම නිලධාරීන් 6 දෙනා තංගල්ල මුහුදු තීරයෙන් දියඹට ගොස් තිබෙනවා. ඒ පසුගිය මස 16 වනදායි. ටෝලර් යාත්‍රාවකට සමාන මෙම යාත්‍රාව මුහුදට ගොස් දිනකට පමණ පසු එනම් සැප්තැම්බර් මස 17 වනදා නාවික හමුදාව සමග තිබූ සන්නිවේදන සබදතා බිදවැටී තිබෙනවා. ඒ අනුව එදින සිට මේ දක්වා මසකට ආසන්න කාලයක් යාත්‍රාව හා නාවිකයින් සොයා නාවික හමුදාව ගලවා ගැනීමේ මෙහෙයුම් සිදුකර තිබෙනවා. යාත්‍රාව සමග සබදතා ගොඩ නගා ගැනීමට නාවික හමුදාව උත්සාහ කළද මේ දක්වා එය අසාර්ථකව ඇති බවයි නාවික හමුදාව සදහන් කළේ. මේ හේතුවෙන් අදාළ බුද්ධි අංශ කණ්ඩායම ගැඹුරු මුහුදේදී ආපදාවකට ලක්ව ඇති බව සැක පළකරනවා. මේ සම්බන්ධයෙන් අප නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා මහතාගෙන් විමසා සිටියා. ඔහු සදහන් කළේ මේ වන විට නාවික හමුදා මුදාගැනීම් කණ්ඩායම්වලට අමතරව ගුවන් හමුදාවේද සහාය ලබා ගනිමින් අදාළ යාත්‍රාව සොයා ගැනීම සදහා මෙහෙයුම් සිදුකරන බවයි. කලාපීය වශයෙන් මුදා ගැනීමේ හා සොයා බැලීමේ මෙහෙයුම් මධ්‍යස්ථාවලටද මේ පිලිබද නාවික හමුදාව දැනුවත් කර තිබුණා. ඒ අනුව ඉන්දියාව, මාලදිවයින, ඕස්ට්‍රේලියාව ආදී කලාපීය රටවල් රැසක් මේ සම්බන්ධයෙන් දැනුවත් කර තිබෙනවා. එහෙත් යාත්‍රාව පිළිබද කිසිදු හෝඩුවාවක් මේ වන තෙක් ලැබී නොමැති බවයි නාවික හමුදාව සදහන් කළේ. අතුරුදන් නාවිකයින් 6 දෙනා පිළිබද අදාළ ඥාතීන්ට මේ වන විට දැනුවත් කර ඇති බවද නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා මහතා සදහන් කළා.   ", "URL": "https://www.itnnews.lk/2023/10/05/440634/", "Category": "දේශීය පුවත්", "Parent URL": null}