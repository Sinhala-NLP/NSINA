{"Source": "ITN news", "Timestamp": "அக்டோபர் 3, 2023 14:52", "Headline": "கடந்த சில நாட்களாக ஸ்ரீலங்கன் எயார்லைன்ஸின் விமானங்கள் தாமதமானதால் 195 கோடி ரூபா நட்டம் – நிமல் சிறிபால டி சில்வா", "News Content": "கடந்த சில நாட்களாக ஸ்ரீலங்கன் எயார்லைன்ஸின் விமானங்கள் தாமதமானதால் 195 கோடி ரூபா நட்டம் ஏற்பட்டுள்ளதாக துறைமுகங்கள், கப்பல் போக்குவரத்து மற்றும் விமான சேவைகள் அமைச்சர் நிமல் சிறிபால டி சில்வா தெரிவித்துள்ளார் . இதன் காரணமாக தற்போது ஊழியர்களுக்கு கொடுப்பனவோ அல்லது சம்பள அதிகரிப்போ வழங்க முடியாது எனவும் அவர் குறிப்பிட்டுள்ளார். ஸ்ரீலங்கன் எயார்லைன்ஸ் நிறுவனத்திற்கு 100 மில்லியன் அமெரிக்க டொலர்களுக்கு மேல் கடன் உள்ளதாகவும், அதற்கான வட்டியை செலுத்த வேண்டியுள்ளதாகவும் தெரிவித்த அமைச்சர், விமான சேவையின் உற்பத்தித்திறனை அதிகரித்தால், சில கொடுப்பனவுகளை மேற்கொள்ள முடியும் என தொழிற்சங்க பிரதிநிதிகளிடம் தெரிவித்தார். ஸ்ரீலங்கன் எயார்லைன்ஸின் 8 விமானங்கள் ஒரே நேரத்தில் தாமதமானதால் விமானப் பயணிகளுக்கு ஏற்பட்ட அசௌகரியங்கள் குறித்து விசாரிப்பதற்கான கலந்துரையாடல் நேற்று (2) விமான நிறுவனத்தின் நிர்வாகம் மற்றும் அனைத்து தொழிற்சங்க பிரதிநிதிகளுடன் நடைபெற்றது. அப்போது அமைச்சர் இந்த தகவல் களை வெளிப்படுத்தினார். ", "URL": "https://www.itnnews.lk/2023/10/05/520284/", "Category": "Breaking News,அண்மைய செய்திகள்", "Parent URL": null}