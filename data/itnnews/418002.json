{"Source": "ITN news", "Timestamp": "ජූනි 20, 2022 11:24", "Headline": "IMF නියෝජිතයන් හා අගමැති අතර සාකච්ඡා ඇරඹේ", "News Content": "මෙරටට පැමිණි ජාත්‍යන්තර මූල්‍ය අරමුදලේ නියෝජිතයින් හා අග්‍රාමාත්‍ය රනිල් වික්‍රමසිංහ මහතා අතර මූලික වටයේ සාකච්ඡා අද පෙරවරුවේ ආරම්භ වුණා. මේ වන විට සාකච්ඡා අවසන් වී ඇති බවයි අග්‍රාමාත්‍ය කාර්යාලය පවසන්නේ. මේ අතර මුදල් අමාත්‍යාංශයේ ලේකම්වරයා අද මෙම සාකච්ඡාවට සහභාගී වී ඇත්තේ පැය භාගයක ප්‍රමාදවීමකින් පසුවයි. අගරලකරුවන් මුදල් අමාත්‍යාංශය අවහිර කිරීම නිසා ලේකම්වරයාට මෙම සාකච්ඡාවට ප්‍රමාද වී සහභාගීවීමට සිදු වූ බවයි වාර්තා වන්නේ. අද පෙරවරුවේ ජාත්‍යන්තර මූල්‍ය අරමුදලේ නියෝජිතයන් අග්‍රාමාත්‍ය රනිල් වික්‍රමසිංහ  මහතා හමු වුණා. ඉන් අනතුරුවයි ජාත්‍යන්තර මූල්‍ය අරමුදලේ නියෝජිතයන් හා අග්‍රාමාත්‍ය රනිල් වික්‍රමසිංහ මහතා අතර මූලික සාකච්ඡා ආරම්භ වී ඇත්තේ. ජාත්‍යන්තර මූල්‍ය අරමුදලේ නියෝජිතයන් ලබන 30 වන දින දක්වා ශ්‍රී ලංකාව තුළ රැදී සිටින අතර මෙරට බලධාරීන් හා ණය ප්‍රතිව්‍යුහගත කරන මූල්‍ය ආයතන සමග සාකච්ඡා රැසක් පැවැත්වීමට නියමිතයි. මෙරට රැදී සිටින දින 10 පුරාවටම සාකච්ඡා පැවැත්වෙන බවයි වාර්තා වන්නේ. ජාත්‍යන්තර මූල්‍ය අරමුදල හරහා මෙරටට ලබාදීමට නියමිත මූල්‍යාධාර වැඩසටහන පිළිබද පසුගිය මැයි මාසයේ 9 වන දින සිට 24 වන දින දක්වා පැවති සාකච්ඡාවන්හි දිගුවක් ලෙසයි එම කණ්ඩායම අද දිවයිනට පැමිණයේ. ශ්‍රී ලංකාවට ණය ලබාගන්නා ආකාරය සම්බන්ධයෙන් අග්‍රාමාත්‍ය රනිල් වික්‍රසිංහ මහතා කරුණු පැහැදිලි කර තිබුණා. ජාත්‍යන්තර මූල්‍ය අරමුදලේ ප්‍රතිපත්ති වලට අනුගතව ශ්‍රී ලංකාවට පූර්ණ සහයෝගය ලබාදෙන ලැබෙනු ඇති බවටයි විශ්වාසය පල කෙරෙන්නේ.     ", "URL": "https://www.itnnews.lk/2023/10/05/418002/", "Category": "Breaking News,දේශීය පුවත්", "Parent URL": null}