{"Source": "ITN news", "Timestamp": "මාර්තු 24, 2022 10:26", "Headline": "රූබලයේ අගය ඉහළට", "News Content": "තම රටෙන් ගෑස් සහ තෙල් ලබා ගැනීමේදී ඩොලර් හෝ යූරෝවලින් නොව රූබලයෙන් ගෙවිය යුතු බවට රුසියා ජනාධිපති ගත් තීරණයත් සමඟ රූබලයේ අගය ඉහළ ගොස් තිබෙනවා. රුසියාවට පැන වූ බටහිර සම්බාධක හමුවේ රුසියාවේ මුදල් ඒකකය වන රූබලය දැඩි ලෙස අවප්‍රමාණය වුණා. මාර්තු හත්වනදා ඩොලරයට රූබල 132 ක් සහ යූරෝවලට රූබල 147 ක් ලෙස අවප්‍රමාණය වුණේ වාර්තාගත ලෙසයි. කෙසේ වෙතත් තම රටේ තෙල් සහ ගෑස් මිලදී ගැනීමේදී රූබලයෙන් ගෙවිය යුතු බවට රුසියා ජනාධිපතිවරයා ගත් තීරණයත් සමඟ ඩොලරයකට රූබල අනූපහ දක්වාත් යූරෝවකට 110.5 දක්වාත් අධි ප්‍රමාණය වී තිබෙනවා. රුසියාවෙන් ගෑස් ආනයනය කරන ආයතනවලට දේශීය වෙළෙඳපොළෙන් රූබල් මිලදී ගැනීමට අදාළ මෙහෙයුම් සඳහා එරට රජයට සහ මහ බැංකුවට සතියක කාලයක් ලබාදීමටද රුසියා ජනාධිපතිවරයා තීරණය කළා. බටහිර රටවල් රුසියාවේ ඩොලර් බිලියන 300 ක වත්කම් අත්හිටුවා තිබෙනවා. එයද රුසියා මුදල් ඒකකය වන රූබලයේ අගය අවප්‍රමාණය වීමට හේතු වුණා. බටහිර රටවල් සම්බාධක පැනවුවද රුසියාවෙන් තෙල් හා ගෑස් මිලදී ගැනීම දිගටම සිදු කළා.         ", "URL": "https://www.itnnews.lk/2023/10/05/403632/", "Category": "ජාත්‍යන්තර පුවත්", "Parent URL": null}