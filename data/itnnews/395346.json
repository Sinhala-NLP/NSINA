{"Source": "ITN news", "Timestamp": "පෙබරවාරි 16, 2022 08:46", "Headline": "නවම් පුර පසළොස්වක පොහොය දිනය අදයි", "News Content": "ධර්ම සේනාධිපති සැරියුත් මුගලන් මහ රහතන් වහන්සේ අග්‍රශ්‍රාවක තනතුරු ලැබීම ඇතුළු ශාසන ඉතිහාසයේ වැදගත් සිදුවීම් රැසක් සනිටුහන් වූ නවම් පුර පසළොස්වක පොහොය දිනය අදයි. රජග‍හනුවර වේලුවනාරාමයේදී බුද්ධ ශාසනයෙහි ප්‍රථම සංඝ සන්නිපාතය ද සිදුවූයේ අද වැනි නවම් පුන් පොහෝ දිනකදීයි. බුදුරජාණන් වහන්සේ භික්ෂුන් වහන්සේ සදහා ඕවාද ප්‍රාතිමෝක්ෂය දේශනා කළේද අද වැනි දිනෙක බව ශාසන ඉතිහාසයේ සදහන් වනවා. එමෙන්ම බුදුරජාණන් වහන්සේ පිරිනිවන් පෑමට තුන් මසකට පෙර ආයු සංස්කාරය අත්හැරීම සිදුවූයේත් අද වැනි නවම් පුන් පොහෝ දිනකදීයි.  සැරියුත් මුගලන් මහරහතන් වහන්සේට දකුණත් සවු සහ වමත් සවු යන ශාසනික තනතුරු පිරිනැමීම ද නවම් පොහෝ  දිනකදී සිදුව තිබෙනවා. නවම් පුන් පොහොය වෙනුවෙන් දිවයිනේ සෑම වෙහෙර විහාරස්ථානයකම දාන ශීල භාවනා වැඩසටහන් ක්‍රියාත්මක වනවා. ස්වාධීන රූපවාහිනිය සෑම පුන් පොහෝ දිනකම ගෙන එන සවණක් රැස් සජීව විකාශය මෙවර ගෙන එන්නේ අතුරුගිරිය මැදගොඩලන්ද පුරාණ විහාරස්ථානයේ සිටයි. අද අලුයම සිටම මෙම විහාරස්ථානය කේන්ද්‍ර කර ගනිමින් විවිධ ආගමික වැඩසටහන් ක්‍රියාත්මක වනවා. ප්‍රධාන ධර්ම දේශනාව පැවැත්වුයේ පූජ්‍ය දියතලාවේ පියදස්සි ස්වාමින් වහන්සේයි. සෞඛ්‍ය මාර්ගෝපදේශ අනුගමනය කරමින් සැදැවතින් පිරිසකගේ සහභාගිත්වයෙන් මෙය සිදුකෙරෙනවා. මේ අතර ලක්හඩ ගුවන් විදුලිය සෑම පුන් පොහෝ දිනකම ක්‍රියාත්මක කරන ශාසනාලෝක වැඩසටහන ද මෙම විහාරස්ථානයේදී පැවැත්වුණා. සාමණේර භික්‍ෂූන්වහන්සේ සදහා අවශ්‍ය ධර්ම පුස්තක පූජා කිරීම මෙන්ම උන්වහන්සේගේ දෙමව්පියන් සදහා උපහාර පිරිනැමීම ද මෙහිදී සිදුවුණා. සෑම පොහෝ දිනකම අරලියගහ මන්දිරයේදී පවත්වනු ලබන අමා දම් සිසිලස වැඩසටහන මෙවර පවත්වනු ලැබුවේ 219 වැනි වරටයි. අග්‍රාමාත්‍ය මහින්ද රාජපක්ෂ මහතගේ ප්‍රධානත්වයෙන් මෙය සිදුකෙරුණා. මහාචාර්ය පූජ්‍ය මොරගොල්ලාගම උපරතන ස්වාමින් වහන්සේයි ධර්ම දේශනාව පවත්වනු ලැබුවේ. නිසි මාර්ගෝපදේශ අනුගමනය කරමින් කලාකරුවන්, හෙද නිලධාරින්, පෙරපාසල් පාලිකාවන් ඇතුළු පිරිසක් මෙම ධර්ම දේශනාවට එක් වුණා.   ", "URL": "https://www.itnnews.lk/2023/10/05/395346/", "Category": "දේශීය පුවත්", "Parent URL": null}