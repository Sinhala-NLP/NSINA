{"Source": "ITN news", "Timestamp": "ஜூன் 25, 2021 12:38", "Headline": "45 நாட்களின் பின்னர் கொரோனா தொற்றாளர்களின் எண்ணிக்கையில் வீழ்ச்சி", "News Content": "45 நாட்களுக்கு பின்னர் நாட்டில் அடையாளம் காணப்படும் கொரோனா தொற்றாளர்களின் நாளாந்த எண்ணிக்கை 2 ஆயிரத்தை விடவும் குறைவடைந்துள்ளது. கடந்த மே மாதம் 9ம் திகதி ஆயிரத்து 896 தொற்றாளர்கள் பதிவானதையடுத்து நேற்றைய தினமே 2 ஆயிரத்தை விடவும் குறைவான தொற்றாளர்கள் இனங்காணப்பட்டுள்ளனர். நேற்று ஆயிரத்து 941 பேர் கொரோனா வைரஸ் தொற்றாளர்களாக அடையாளம் காணப்பட்டதாக சுகாதார பிரிவு தெரிவித்துள்ளது. நேற்றைய தினமும் கம்பஹா மாவட்டத்திலேயே அதிகளவான தொற்றாளர்கள் இனங்காணப்பட்டனர். குறித்த எண்ணிக்கை 386 ஆக பதிவாகியுள்ளது. கொழும்பில் 261 பேரும், களுத்துறையில் 252 பேரும், மட்டக்களப்பில் 133 பேரும், கேகாலையில் 125 பேருனெம அடையாளம் காணப்பட்டனர். இந்நிலையில் கொரோனா தொற்றுக்கு உள்ளானவர்களின் மொத்த எண்ணிக்கை 2 இலட்சத்து 48 ஆயிரத்து 50 ஆக அதிகரித்துள்ளது. கொரோனா வைரஸ் தொற்றிலிருந்து மேலும் ஆயிரத்து 639 பேர் பூரணமாக குணமடைந்து வீடு திரும்பியுள்ளனர். அதற்கமைய இதுவரை கொரோனா தொற்றில் இருந்து பூரணமாக குணமடைந்தவர்களின் மொத்த எண்ணிக்கை 2 இலட்சத்து 12 ஆயிரத்து 825 ஆக அதிகரித்துள்ளது. நாட்டில் நேற்றைய தினம் 45 பேர் கொவிட் மரணங்கள் பதிவாகியுள்ளன. இதுவரை இடம்பெற்ற கொவிட் மரணங்களின் எண்ணிக்கை 2 ஆயிரத்து 814 ஆக உயர்வடைந்துள்ளது. ", "URL": "https://www.itnnews.lk/2023/10/05/344969/", "Category": "Breaking News,அண்மைய செய்திகள்,தேசிய செய்திகள்", "Parent URL": null}