{"Source": "ITN news", "Timestamp": "ජනවාරි 5, 2022 19:01", "Headline": "කොවිඩ් හමුවේ නිවාස ඉදිකිරීම් හා නාගරික සංවර්ධන ක්ෂේත්‍රවල ඉලක්ක ජයගත් බව අගමැති කියයි", "News Content": "කොරෝනා තත්ත්වය හමුවේ වුවත් පසුගිය වසරේ දී නිවාස ඉදිකිරීම් හා නාගරික සංවර්ධන ක්ෂේත්‍රවල ඉලක්කගත අභියෝග ජයගත් බව අග්‍රාමාත්‍ය මහින්ද රාජපක්ෂ මහතා පවසනවා. මෙම වසරේ නාගරික සංවර්ධන හා නිවාස අමාත්‍යාංශයේ වැඩ සැළැස්ම ඉදිරිපත් කිරීමේ අවස්ථාවට එක්වෙමින් අග්‍රාමාත්‍යවරයා මේ බව කියා සිටියා. මෙම වසරේ නිවාස ඉදිකිරීම් හා නාගරික සංවර්ධන ක්ෂේත්‍රයට පැමිණෙන අභියෝගවලට මුහුණදීමට ද සූදානම් බවයි අග්‍රාමාත්‍ය මහින්ද රාජපක්ෂ මහතා මෙහිදී අවධාරණය කළේ. නාගරික සංවර්ධන හා නිවාස අමාත්‍යාංශය යටතේ රාජ්‍ය අමාත්‍යාංශ 4 ක් ක්‍රියාත්මක වනවා. එක් එක් රාජ්‍ය අමාත්‍යාංශවල ලේකම්වරුන් මෙම වසරේ යෝජිත වැඩසැළැස්ම මෙහිදී ඉදිරිපත් කළා. ග්‍රාමීය නිවාස ඉදිකිරීම් හා ගොඩනැගිලි ද්‍රව්‍ය කර්මාන්ත රාජ්‍ය අමාත්‍යාංශයේ ලේකම් කීර්ති අබේවර්ධන මහතා අදහස් දක්වමින් අග්‍රාමාත්‍යවරයාගේ උපදෙස් පරිදි ග්‍රාමීය නිවාස යෝජනා ක්‍රමය යටතේ ඉදිකළ නිවාස විසිදහස අතුරින් පහළොස් දහසක දැනටමත් අඩු ආදායම්ලාභීන් පදිංචිකර ඇති බව පෙන්වා දුන්නා. නාගරික සංවර්ධන අපද්‍රව්‍ය බැහැරලීම හා ප්‍රජා පවිත්‍රතා කටයුතු රාජ්‍ය අමාත්‍යාංශයේ ලේකම් සිරිනිමල් පෙරේරා මහතා කියාසිටියේ සියක් නගර ව්‍යාපෘතියේ කටයුතු සියයට 70 ක් දැනටමත් අවසන්කර ඇති බවයි. වතු නිවාස දසදහසේ වැඩසටහන හා ඉන්දු ලංකා මිත්‍රත්ව වැඩසටහන යටතේ නව නිවාස 900 ක් ලබාදීමේ වැඩසටහන මේ වනවිට සාර්ථකව ක්‍රියාත්මක බව වතු නිවාස හා ප්‍රජා යටිතල පහසුකම් රාජ්‍ය අමාත්‍යාංශයේ ලේකම් ඩී පී ජී කුමාරසිරි මහතා කියාසිටියා. වෙරළ සංරක්ෂණ හා පහත්බිම් සංවර්ධන රාජ්‍ය අමාත්‍යාංශයේ ලේකම් එල් එල් ඒ විජේසිරි මහතා පෙන්වා දුන්නේ සාගරයට සිදුවන හානිය අවම කිරීම සදහා වෙරළ සංරක්ෂණ කළමනාකරණ මධ්‍යස්ථානයක් අලුතින් පිහිටුවීමට අවධානය යොමුව ඇති බවයි. මැතිඇමතිවරුන් පිරිසක් මෙම අවස්ථාවට සහභාගි වුණා.   ", "URL": "https://www.itnnews.lk/2023/10/05/386980/", "Category": "දේශීය පුවත්", "Parent URL": null}