{"Source": "ITN news", "Timestamp": "මැයි 28, 2023 13:50", "Headline": "රියදුරාගේ පාලනයෙන් මිදුණු බස් රථය ධාවනය කරමින් ජීවිත රැසක් බේරා ගත් තරුණයා", "News Content": "තම දිවි පරදුවට තබමින් ක්ෂණිකව ක්‍රියාත්මක වී තවත් ජීවිත රැසක් බේරා ගත් තරුණයෙකු පිළිබඳව මේ දිනවල කතාබහට ලක්වනවා. ඒ 18 වංගුව ප්‍රදේශයේ දී රියදුරාගේ පාලනයෙන් මිදුණු බස් රථය ධාවනය කරමින් විශාල අනතුරක් වළක්වා ගත් බුද්ධික රුවන් කුමාර එම අත්දැකීම පිළිබද අප සමඟ අදහස් හුවමාරුකර ගත්තා. 18 වංගුව ආසන්නයේ දී බස් රථයක් වංගුවකින් හැරවීමත් සමඟ බස් රථයේ රියදුරු අසුන අසල වූ දොර විවෘත වී ඉවතට විසිවී තිබෙනවා. ඒ සමඟ බස් රථය රියදුරු නොමැතිව අධික වේගයෙන් පහළට ධාවනය වීමත් සමඟ රියදුරු අසුන ළඟ පුද්ගලයෙකු ක්ෂණිකව ක්‍රියාත්මක වී රියදුරු අසුනට ගොස් බස් රථයේ තිරිංග ක්‍රියාත්මක කිරීමට කටයුතු කළා. එලෙස කෙටි වේලාවක් තුළ ක්‍රියාත්මකවීම හේතුවෙන් බස් රථයේ සිටි මගීන් 50කට අධික පිරිසකගේ ජීවිත බේරා ගැනීමට ඔහුට හැකිවුණා. මොහු පිළිබඳ සමාජ මාධ්‍ය යේ මේ පිළිබද දැඩි කතාබහට ලක්වන අතර මෙම වීර ක්‍රියාව සදහා ඉදිරිපත් වුණේ මහියංගනය රිදීමාලියද්ද තිස්සපුර ප්‍රදේශයේ පදිංචිව සිටින බුද්ධික රුවන් කුමාර කරුණාරත්නයි. ශ්‍රී ලංකා පාබල හමුදාවේ කෝප්‍රල්වරයෙකු වන ඔහු මේ වනවිට අග්‍රාමාත්‍ය ආරක්ෂක නිලධාරියෙකු ලෙස සේවය කරනවා. කොළඹ සිට සිය නිවස වෙත යමින් සිටියදී මුහුණදීමට සිදුවූ මෙම අනපේක්ෂිත සිද්ධිය සම්බන්ධයෙන් බුද්ධික රුවන් කුමාර මෙලෙස අදහස් හුවමාරුකර ගත්තා.   ", "URL": "https://www.itnnews.lk/2023/10/05/486907/", "Category": "දේශීය පුවත්", "Parent URL": null}