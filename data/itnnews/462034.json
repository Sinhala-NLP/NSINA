{"Source": "ITN news", "Timestamp": "පෙබරවාරි 20, 2023 17:39", "Headline": "අභාවප්‍රාප්ත හර්ෂ ධනංජය පීරිස් මහතාගේ දේහය පිළිබඳ අවසන් කටයුතු අනිද්දා", "News Content": "ස්වාධීන රූපවාහිනී සේවයේ සහකාර ප්‍රවෘත්ති කළමනාකරු අභාවප්‍රාප්ත හර්ෂ ධනංජය පීරිස් මහතාගේ දේහය පිළිබද අවසන් කටයුතු අනිද්දා පස්වරුවේ සිදුකිරීමට නියමිතයි. ඒ තලාහේන පොදු සුසාන භූමියේදීයි. ස්වාධීන රූපවාහිනී ප්‍රවෘත්ති අංශය ආරම්භයේදීම එහි ආරම්භක සාමාජිකයෙකු වූ හර්ෂ ධනංජය පීරිස් දක්ෂතා රැසකින් හෙබි මාධ්‍යවේදියෙක් වුණා.  එකල ස්වාධීන රූපවාහිනීයෙන් විකාශය වූ විමසුම කාලීන වැඩසටහනේ සහායක නිෂ්පාදකවරයෙකු ලෙස එක්වුණු හර්ෂ පසුව පූර්ණ කාලීනව ප්‍රවෘත්ති අංශය හා එක්ව අයිටීඑන් ප්‍රවෘත්ති ඉහළ තලයට ගෙනඒම සදහා නිරන්තරයෙන්ම සිය දායකත්වය සැපයූවා. ගවේෂණාත්මක ප්‍රවෘත්ති කලාවේදියෙකු ලෙස කාලීන පුවත් ගෙනඒමට හර්ෂ පීරිස් තුළ තිබූ දක්ෂතාව අතිමහත්ය. ජනාධිපතිවරුන් සහ අග්‍රාමාත්‍යවරුන්ගේ ප්‍රවෘත්ති ආවරණ කටයුතුවලදී හර්ෂ මනා දක්ෂතාවක් දැක්වීය. ප්‍රවෘත්ති මාධ්‍යවේදියෙකු මෙන්ම කුසලතා පූර්ණ නිෂ්පාදකවරයෙකු ද වූ ඔහු වැඩසටහන් ගණනාවකටම සිය නිෂ්පාදන දායකත්වය සැපයූවා. දෙමළ භාෂාව පිළිබදව ද දැනුමකින් සිටි හර්ෂ පීරිස් අප අතරින් වෙන්වනවිට වසන්තම් ටීවී ප්‍රවෘත්ති අංශයේ සහකාර කළමනාකරු ලෙස සිය දායකත්වය සපයමින් සිටියා. කලා කුසලතාවන්ගෙන් ද හෙබි හර්ෂ පීරිස් සිය රංගන දායකත්වය ටෙලිනාට්‍ය කිහිපයකට ද ලබාදුන්නා. ස්වාධීන රූපවාහිනියේ අතිශය ජනප්‍රිය වූ පබා ටෙලි නාට්‍යයේ ද ඔහුගේ රංග කුසලතාව දැකගත හැකිවුණා. හර්ෂ ධනංජය අප අතරින් සදහටම වෙන්ව යනවිට 58 වන වියෙහි පසුවූ අතර ඔහු පුතනුවන් දෙදෙනෙකුගේ පියෙක්. අභාවප්‍රාප්ත හර්ෂ ධනංජය පීරිස් මහතාගේ දේහය මේ වනවිට බත්තරමුල්ල කොස්වත්ත රිචඩ් ද සොයිසා මාධ්‍ය ගම්මානයේ පිහිටි නිවසේ තැන්පත් කර තිබෙනවා. දේහය පිළිබද අවසන් කටයුතු අනිද්දා පස්වරු 4ට තලාහේන පොදු සුසාන භූමියේදී සිදුකිරීමට නියමිතයි.   ", "URL": "https://www.itnnews.lk/2023/10/05/462034/", "Category": "දේශීය පුවත්", "Parent URL": null}