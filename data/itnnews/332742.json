{"Source": "ITN news", "Timestamp": "අප්‍රේල් 21, 2021 12:01", "Headline": "වරාය නගර පනත් කෙටුම්පත අභියෝගයට ලක්කළ පෙත්සම් විභාගය අදත්", "News Content": "කොළඹ වරාය නගර ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනු කර තිබෙන පෙත්සම් විභාග කිරීම පංච පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ තුන්වන දිනටත් අද ආරම්භ වුණා. අතරමැදි පෙත්සමක් ඉදිරිපත් කළ ජනාධිපති ලේකම් ආචාර්ය පී බී ජයසුන්දර මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා කරුණු දක්වමින් කියා සිටියේ ජනතාවගේ විධායක බලය ජනතාව තෝරාපත් කරගත් ජනාධිපති හරහා ක්‍රියාත්මක වන බව ආණ්ඩුක්‍රම ව්‍යවස්ථාවෙහි සඳහන් කර ඇති බවයි. කොළඹ වරාය නගර ආර්ථික කලාප සංකල්පයට එක්සත් ජාතික පක්ෂය සමඟි ජන බලවේගය ඇතුලු පාර්ශ්ව විරෝධය පල කර නැති බව ඔහු පෙන්වා දුන්නා. මෙම පනත් කෙටුම්පත පිළිබඳ වැරදි වටහාගැනීම් හේතුවෙන් නොසන්සුන් තත්ත්වයක් උද්ගතව ඇති බවද ඔහු පැවසුවා. එසේ නම් මෙම ක්‍රියාවලියේ පවතින වරද කුමක්දැයි ප්‍රශ්න කළ ජනාධිපති නීතිඥවරයා වරාය නගර කලාපයේ කටයුතුවලට අවසන් වශයෙන් ජනාධිපතිවරයා වගකීමට බැදි සිටින බවද පෙන්වා දුන්නා. ජනාධිපතිවරයා පත් කරන අදාළ කොමිසමේ සාමාජිකයන් සම්බන්ධයෙන් යම් අයෙකු සෑහිමකට පත් වන්නේ නැතිනම් ඊට එරෙහිව නීතිමය පියවර ගත හැකියි. යෝජිත කොමිසමේ සාමාජිකයන් වශයෙන් විදේශිකයන් පත් කරන බවට අනවශ්‍ය බියක් නිර්මාණය කොට ඇතැයි චෝදනා කළ රොමේෂ් ද සිල්වා මහතා මහ බැංකුව ආයෝජන මණ්ඩලය වැනි ආයතන සඳහා ශ්‍රී ලාංකිකයින් නොවන පුද්ගලයින් පත් කර ඇති බවද සිහිපත් කළා. එහිදී අගවිනිසුරුවරයා මතුකළ ප්‍රශ්නයකට පිළිතුරු  දුන් ජනාධිපති නීතිඥ රොමේෂ් ද සිල්වා මහතා කියා සිටියේ යෝජිත කොමිසමේ සාමාජිකයන්ගේ සුදුසුකම් සම්බන්ධ ගැටලුවක් ඇත්නම් ඔ්නෑම අයෙකුට මූලික අයිතිවාසිකම් පෙත්සමක් ගොනුකළ හැකි බවයි. යෝජිත කොමිසමේ කටයුතු සිදු කෙරෙන්නේ ජනාධිපති අනුමත කරන ප්‍රධාන වැඩපිළිවෙළකට අනුවයි. එම වැඩපිළිවෙළ සංශෝධනය කිරීමට ද ජනාධිපතිවරයාට‌ ද බලය තිබෙන බවයි රොමේෂ් ද සිල්වා මහතා පෙන්වා දුන්නේ. ජාතික යහපත උදෙසා කොමිසම වෙත සාමාන්‍ය විධාන මෙන්ම විශේෂ විධාන නිකුත් කිරීමේ බලය ජනපති සතුයි. මෙම කොමිසම ක්‍රියාත්මක වන්නේ සම්පූර්ණයෙන්ම ජනපතිගේ අධීක්ෂණය යටතේයි. ඒ අනුව යෝජිත කොමිසමට රටේ පවතින සෙසු නීති මගහැර ගොස් කටයුතු කිරීමේ හැකියාවක් නැති බව කී රොමේෂ් සිල්වා මහතා එම කොමිසම රාජ්‍ය යාන්ත්‍රණය සමග සමගාමීව කටයුතු කරන බවද පැවසුවා. පෙත්සම් විභාගය තවදුරටත් පැවැත්වෙනවා.     ", "URL": "https://www.itnnews.lk/2023/10/05/332742/", "Category": "දේශීය පුවත්", "Parent URL": null}