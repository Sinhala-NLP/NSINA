{"Source": "ITN news", "Timestamp": "ජූනි 8, 2022 10:34", "Headline": "අගමැති හා IMF කළමනාකාර අධ්‍යක්ෂ අතර දුරකථන සාකච්ඡාවක්", "News Content": "වත්මන් ආර්ථික තත්ත්වය සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සහ ජාත්‍යන්තර මූල්‍ය අරමුදලේ කළමනාකාර අධ්‍යක්ෂවරයා අතර ඊයේ විශේෂ දුරකතන සාකච්ඡාවක් පවත්වා තිබෙනවා. ජාත්‍යන්තර මූල්‍ය අරමුදලේ කළමනාකාර අධ්‍යක්ෂ ක්‍රිස්ටලිනා ජෝර්ජිවා මහත්මිය සමඟ දුරකතන සාකච්ඡාවක නිරත වූ අග්‍රාමාත්‍යවරයා එහිදී ඉල්ලා සිටියේ ජාත්‍යන්තර මූල්‍ය අරමුදලේ නියෝජිත කණ්ඩායමකට ඉතා ඉක්මනින් දිවයිනට පැමිණෙන ලෙසයි. ඔවුන් පැමිණෙන විට කාර්ය මණ්ඩල මට්ටමේ ගිවිසුම අවසන් කිරීමට හැකි වන බවද අග්‍රාමාත්‍යවරයා පැහැදිලි කළා. ශ්‍රී ලංකාව සහ ජාත්‍යන්තර මූල්‍ය අරමුදලේ කාර්ය මණ්ඩල මට්ටමේ ගිවිසුමක් අවසන් කිරීම මත මූල්‍ය සම්බන්ධතා සාකච්ඡා රදා පවතින බවයි වික්‍රමසිංහ මහතා එහිදී පැහැදිලි කළේ. මෙම දුෂ්කර කාලයේදී ශ්‍රී ලංකාවට සහාය වීමට එම අරමුදලේ කළමනාකාර අධ්‍යක්ෂවරිය කැමැත්ත පළ කර තිබුණා.     ", "URL": "https://www.itnnews.lk/2023/10/05/415779/", "Category": "දේශීය පුවත්", "Parent URL": null}