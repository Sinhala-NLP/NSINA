{"Source": "ITN news", "Timestamp": "සැප්තැම්බර් 22, 2021 12:27", "Headline": "කිරිපිටි, ගෑස් සහ සහල් මිල වැඩි කිරීමේ තීරණයක් තවම නැහැ – ඇමති රමේෂ්", "News Content": "කිරිපිටි , ගෑස් හා සහල් මිල වැඩි කිරීමට තීරණයක් ගෙන නොමැති බව අමාත්‍ය රමේෂ් පතිරණ මහතා අවධාරණය කරනවා.කැබිනට් තීරණ දැනුම් දෙන මාධ්‍ය හමුවේදී මතු කළ ප්‍රශ්නයකට පිළිතුරු දුන් අමාත්‍යවරයා මේ බව කියා සිටියා. මේ අතර මෙම වර්ෂය වෙනුවෙන් අනුමත කළ රුපියල් බිලියන 2997 ක ණය සීමාව තවත් රුපියල් බිලියන හාරසියයකින් වැඩි කිරීමට කැබිනට් මණ්ඩලය අනුමත කළා. තවත් යෝජනා කිහිපයකටම අනුමැතිය ලබා දී තිබෙනවා.පවත්නා තත්ත්වය  යටතේ රජයේ වියදම් අධික වීම හා ආදායම් අහිමි වීම සැලකිල්ලට ගනිමින් මෙසේ ණය සීමාව වැඩි කිරීමට කැබිනට් මණ්ඩලය තීරණය කළා. කොවිඩ් දහනවය උපාය මාර්ගික සූදානම සහ ප්‍රතිචාරය වැඩසටහන යටතේ ඇමරිකා ඩොලර් මිලියන 100ක අතිරේක ණය මුදලක් ලබා ගැනීම සඳහා සෞඛ්‍ය අමාත්‍යවරයා ඉදිරිපත් කළ යෝජනාවට ද කැබිනට් අනුමැතිය හිමි වුණා. ලෝක බැංකුවෙන් මෙම ණය මුදල ලබා ගැනීමට නියමිතයි. ෆයිසර් එන්නත් මාත්‍රා මිලියන 14 ක් මිලදී ගැනීමට හා එන්නත් ලබාදීමේ කාර්යයට අදාල අනෙකුත් පිරිවැය කළමනාකරණය වෙනුවෙන් මෙසේ අතිරේක ණය මුදලක් ලබා ගැනීමට තීරණය කෙරුණා. පරිසර දූෂණය පාලනය කිරීම සඳහා ව්‍යාපෘති හතරක් ක්‍රියාත්මක කිරීමට කැබිනට් මණ්ඩලය අනුමැතිය ලබා දුන්නා. ව්‍යාපෘතිවලට අදාල ගිවිසුම්වලට එළඹීමටත් ඒවා ක්‍රියාත්මක කිරීමටත් පරිසර අමාත්‍යවරයා ඉදිරිපත් කළ යෝජනාවට අනුමැතිය හිමි වුණා.     ", "URL": "https://www.itnnews.lk/2023/10/05/364278/", "Category": "දේශීය පුවත්", "Parent URL": null}