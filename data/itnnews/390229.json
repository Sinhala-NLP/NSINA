{"Source": "ITN news", "Timestamp": "ஜனவரி 21, 2022 12:15", "Headline": "திடீர் கோளாறுகள் ஏற்படாவிட்டால் தடையின்றி மின்சாரம் விநியோகிக்கப்படும் : மின்சக்தி அமைச்சர்", "News Content": "திடீர் கோளாறுகள் ஏற்படாவிட்டால் தடையின்றி மின்சாரம் விநியோகிக்கப்படுமென மின்சக்தி அமைச்சர் காமினி லொக்குகே தெரிவித்துள்ளார். மின்விநியோக பிரச்சினை காரணமாக அடிக்கடி மின்வெட்டு அமுல்செய்யப்பட்டது. மின்உற்பத்திக்கு தேவையான எரிபொருள் கிடைக்காமையினால் பிரச்சினைகள் தோன்றின. இதனால் பொதுமக்கள் பாதிக்கப்பட்டனர். எனினும் நேற்று முன்தினம் மின்உற்பத்திக்கு தேவையான எரிபொருள் வழங்கப்பட்டது. நேற்றைய தினம் சப்புகஸ்கந்த மின்உற்பத்தி நிலையத்திற்கு தேவையான 370 தொன் மசகு எண்ணெய் வழங்கப்பட்டுள்ளது. இவ்வாறான நிலையில் தொடர்ந்தும் மின்விநியோகத்தை மேற்கொள்ள சந்தர்ப்பம் கிடைத்துள்ளது. மின்உற்பத்தி நிலையங்களில் திடீர் கோளாறுகள் ஏற்படாவிட்டால் தடையின்றி மின்சாரம் விநியோகிக்கப்படுமென அமைச்சர் காமினி லொக்குகே தெரிவித்தார். இதேவேளை இலங்கை பெற்றோலிய கூட்டுத்தாபனம் களனிதிஸ்ஸ மின்உற்பத்தி நிலையத்திற்கு 10 ஆயிரம் மெற்றிக் தொன் டீசலை வழங்கியுள்ளது. இதனால் களனிதிஸ்ஸ மின்நிலையத்தில் 3 மின்உற்பத்தி தொகுதிகளும் நேற்று இரவு முதல் செயற்படுத்தப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/390229/", "Category": "அண்மைய செய்திகள்,தேசிய செய்திகள்", "Parent URL": null}