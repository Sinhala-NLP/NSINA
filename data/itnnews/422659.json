{"Source": "ITN news", "Timestamp": "ஜூலை 12, 2022 10:48", "Headline": "உரத்தை விநியோகிக்கும் பணிகள் இன்று ஆரம்பம்", "News Content": "இந்தியாவிலிருந்து எடுத்துவரப்பட்ட யூரியா உரத்தை இன்று முதல் தொடர்ச்சியாக விநியோகிக்க விவசாய அமைச்சு நடவடிக்கை எடுத்துள்ளது. உரிய முறைக்கமைய குறித்த வேலைத்திட்டத்தை முன்னெடுக்க உத்தேசிக்கப்பட்டுள்ளது. இந்திய அரசாங்கத்தினால் வழங்கப்பட்ட யூரியா உரத்தொகைய தரையிறக்கும் நடவடிக்கை தொடர்ந்தும் முன்னெடுக்கப்பட்டுள்ளதாக விவசாய அமைச்சு தெரிவித்துள்ளது. 10 தினங்களுக்குள் குறித்த செயற்பாட்டை நிறைவு செய்ய திட்டமிடப்பட்டுள்ளது. இன்று முதல் நாடளாவிய ரீதியில் உர விநியோகம் முன்னெடுக்கப்படுமெனவும் விவசாய அமைச்சு குறிப்பிட்டுள்ளது. குறித்த யூரியா உர போக்குவரத்தின் போது முறைக்கேடுகள் இடம்பெறுவதற்கு சந்தர்ப்பம் காணப்படுவதனால் அவற்றை எடுத்துச்செல்லும் லொறிகளை ஜி.பி.எஸ் தொழிநுட்பத்தின் ஊடாக கண்காணிக்கவும் நடவடிக்கை எடுக்கப்பட்டுள்ளது. இந்நிலையில் உரத்தின் தரம் தொடர்பில் மூன்று சர்வதேச இரசாயன ஆய்வு கூடங்களிலிருந்து இரசாயன அறிக்கை கிடைக்கப்பெற்றுள்ளதோடு, குறித்த அறிக்கையில் பையூரேட் 0.65 வீதமாக காணப்படுவதாக குறிப்பிடப்பட்டுள்ளது. இதற்று மேலதிகமாக உர செயலகத்தின் ஊடாக இலங்கையின் தரச்சான்றிதழை பெற்றுக்கொள்ளவும் நடவடிக்கை எடுக்கப்பட்டது. குறித்த யூரியா உரத்தில் 0.9 வீத பையூரேட் காணப்படுவதாக அறிக்கையில் உறுதிப்படுத்தப்பட்டுள்ளது. சாதாரணமாக\nபயன்படுத்தபபடும் யூரியா உரத்தில் 1 வீத கையூரேட்டே காணப்படும். இந்திய அரசாங்கத்தினால் வழங்கப்படும் யூரியா உரம் இலங்கையின் நெற்பயிர்ச்செய்கை உள்ளிட்ட பயிர்ச்செய்கைக்கென பயன்படுத்தப்படுவதில் எந்தவித பிரச்சினையும் இல்லையென தேசிய உர செயலகம் நேற்று விவசாய அமைச்சர் மஹிந்த அமரவீரவிற்கு அறிவித்திருந்தது. அதற்கமைய குறித்த உரம் நெல், சோளம் உள்ளிட்ட போகங்களுக்கென இன்று முதல் இலங்கை கொமர்சல் உர நிறுவனம் ஊடாக நாடளாவிய ரீதியிலுள்ள கமநல சேவை மத்திய நிலையங்களுக்கு விநியோகிக்கப்படவுள்ளது. ", "URL": "https://www.itnnews.lk/2023/10/05/422659/", "Category": "Breaking News,தேசிய செய்திகள்", "Parent URL": null}