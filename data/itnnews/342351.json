{"Source": "ITN news", "Timestamp": "ජූනි 12, 2021 18:53", "Headline": "මාධ්‍යවේදීන්ට රක්ෂණයක් හදුන්වාදෙන්න ඇමති කෙහෙළිය සූදානමින්", "News Content": "මාධ්‍යවේදීන් සදහා රක්ෂණ ක්‍රමයක් හදුන්වා දීමට රජයේ අවධානය යොමු වී ඇති බව අමාත්‍ය කෙහෙලිය රඹුක්වැල්ල මහතා පවසනවා. විශේෂයෙන් ඔවුන්ගේ සෞඛ්‍ය අවශ්‍යතා ඉලක්ක කර ගනිමින් මෙම රක්ෂණ ක්‍රමය හදුන්වා දීමට නියමිත බවයි ඒ මහතා සදහන් කළේ. කොරෝනා අතරමැදි ප්‍රතිකාර මධ්‍යස්ථානයක් බවට පත්කළ මහනුවර කුණ්ඩසාලේ මහමෙව්නා අසපුව විවෘත කිරීමේ අවස්ථාවට අද එක් වෙමින් කෙහෙලිය රඹුක්වැල්ල මහතා මේ බව කියා සිටියා. විහාරාධිපති පූජ්‍ය කිරිබත්ගොඩ ඥානානන්ද ස්වාමීන් වහන්සේගෙන් කරන ලද ඉල්ලීමකට අනුව අසපුව අතරමැදි ප්‍රතිකාර මධ්‍යස්ථානයක් බවට පත් කෙරුණා. රෝගීන් දහසකට පමණ මෙහිදී එකවර ප්‍රතිකාර ලබාගැනීමට හැකි වනවා. මෙම ස්ථානය ප්‍රතිකාර මධ්‍යස්ථානයක් බවට පත් කිරීම සදහා මාස් හෝල්ඩින්ස් ආයතනය රුපියල් මිලියන 12 ක මුදලක් ලබාදී තිබුණා. ශ්‍රී ලංකා යුද හමුදාව බහු කාර්ය බලකා දෙපාර්තමේන්තුව ඇතුලු රජයේ ආයතන කිහිපයක්ද වැඩපිළිවෙළට දායකත්වය දැක්වුවා. පූජ්‍ය උඩවත්තේ නන්ද මහමෙව්නා භාවනා අසපු විහාරාධිකාරි පූජ්‍ය නාලන්දේ පවර යන ස්වාමීන්‌ වහන්සේ ඇතුලු සංඝ රත්නයද දේශපාලන නියෝජිතයන් රැසක්ද මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/342351/", "Category": "දේශීය පුවත්", "Parent URL": null}