{"Source": "ITN news", "Timestamp": "ජූනි 6, 2021 11:44", "Headline": "අයහපත් කාලගුණය හේතුවෙන් මිය ගිය සංඛ්‍යාව 14 දක්වා ඉහළට", "News Content": "අයහපත් කාලගුණයෙන් විපතට පත් ජනතාවට සහන සැළසීමේ කටයුතු අඛණ්ඩව සිදු කෙරෙනවා. පුද්ගලයින් දෙලක්ෂ හතලිස් පන්දහස් දෙසිය දොලොස් දෙනෙකු පීඩාවට පත්ව සිටින බවයි ආපදා කළමනාකරණ මධ්‍යස්ථානය සඳහන් කළේ. අයහපත් කාලගුණය හේතුවෙන් පුද්ගලයන් දෙනෙකු අතුරුදදන්ව ඇති අතර මිය ගිය සංඛ්‍යාව 14 දක්වා ඉහළ ගියා. ඉදිරි දින කිහිපයේදී ප්‍රදේශ රැසකට අධික වර්ෂාවක් ලැබෙන බව කාලගුණ දෙපාර්තමේන්තුව සඳහන් කරනවා. පවතින වැසි සහිත කාලගුණයත් සමඟ කැලණි , කළු ,නිල්වලා සහ ගිං ගඟ ආශ්‍රිතව මෙන්ම දිවයිනේ පහත් බිම් රැසක් ජලයෙන් යටව පවතිනවා. කළුතර දොඩංගොඩ ප්‍රදේශයේ මාර්ග ඇතුළු පහත් බිම් ජලයෙන් යටවීම හේතුවෙන් ගමනා ගමනයට බාධා එල්ල වී තිබෙනවා. දොඩංගොඩ තුඩුගල ,  කළුතර නෑබඩ ,කළුතර කෙත්හේන  මාර්ග ජලයෙන් යටවීම හේතුවෙන් ගමනාගමනය සම්පූර්ණයෙන්ම ඇණහිට තිබෙනවා. දින කිහිපයක් පුරා ඇද හැලෙන වර්ෂාව හේතුවෙන් උස්වැටකෙයියාව ප්‍රදේශයේ විශාල පිරිසක් අවතැන්ව සිටිනවා.මුතුරාජවෙල පහල කොටසේ මුහුදු වෙරළ ආශ්‍රිතව ජීවත් වන පිරිසයි මෙසේ අවතැන්ව සිටින්නේ. ගම්පහ නගරය සහ අවට ප්‍රදේශ  ජලයෙන් යටවීම හේතුවෙන් අත්තනගලු ඔය හා ඌරවල්ඔය ආශ්‍රිතව  අමුණු 38 ක් විවෘත කර තිබෙනවා. ගම්පහ නගර සභාවේ මැදිහත්වීමෙනුයි එම කටයුතු සිදු  කෙරුණේ. මේ අතර අධික වර්ෂාව හේතුවෙන් හල්පේ ප්‍රදේශයේ නිවසක් කඩා වැටීමත් සමග කාන්තාවක් මිය ගොස් තිබෙනවා. මෙසේ මිය ගොස් ඇත්තේ කඩා වැටීමට ලක් වූ නිවස ආසන්නයේ පදිංචිව සිටි කාන්තාවකයි. මා ඔය ද්‍රෝණියේ ඉහළ ප්‍රදේශවලට ඇද හැලෙන වර්ෂාව හේතුවෙන් මා ඔය නිම්නයේ පහත් බිම්  රැසක් කලයෙන් යටව පවතිනවා. පන්නල ප්‍රාදේශීය ලේකම් කොට්ඨාසයේ පවුල් 55 කට අයත් පුද්ගලයින් 193 දෙනෙකු සහ නාරම්මල මරදගොල්ල  ප්‍රදේශයේ පුද්ගලයින් 225 දෙනෙකු අවතැන්ව ඇති බව පන්නල ප්‍රාදේශීය ලේකම් සමන්ත වික්‍රමරත්න මහතා ප්‍රකාශ කළා. ඇහැලියගොඩ ගැටහැත්ත හරහා බෝපේ පාදුක්ක මාර්ගය මඩකඩ ප්‍රදේශයේදී ගිලා බැලීමත් සමඟ මාර්ගය සම්පූර්ණයෙන් කැඩීගොස් තිබෙනවා. මාර්ගයේ ගමනා ගමනය අඩාල වීමත් සමග ප්‍රදේශයේ ගොවි ජනතාව  දැඩි අපහසුතාවට පත්ව සිටිනවා. කුලියාපිටිය කෝනගහගෙදර ශ්‍රී බෝධි ධම්මාරාම පුරාණ විහාරස්ථානයේ චෛත්‍ය කැඩීයාමට ලක්ව ඇත්තේ අධික වර්ෂාව හේතුවෙන්. මෙම චෛත්‍ය ගර්භය කාලයක සිට ඉරිතැලීමට ලක්ව තිබුණා. දැදුරු ඔය ජලාශයේ වාන් දොරටු 5 ම අඩි තුන බැගින් තවදුරටත් විවෘතව තැබෙනවා. දැදුරු ඔය දෙපස සිටින ජතාව මේ පිලිබද අවදානයෙන් සිටින ලෙසයි අපදා කළමනාකරණ මධ්‍යස්ථානය දැනුම් දෙන්නේ.   ", "URL": "https://www.itnnews.lk/2023/10/05/340926/", "Category": "Breaking News,දේශීය පුවත්", "Parent URL": null}