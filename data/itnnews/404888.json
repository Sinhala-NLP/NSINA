{"Source": "ITN news", "Timestamp": "மார்ச் 31, 2022 12:57", "Headline": "கடதாசி தட்டுப்பாடு இல்லை என்கின்றார் கல்வி அமைச்சர் தினேஷ் குணவர்த்தன..", "News Content": "பரீட்சைகளை நடத்துவதற்கான வினாத்தாள்களை அச்சிடுவதில் எவ்வித பிரச்சினைகளும் இல்லையென கல்வி அமைச்சர் தினேஷ் குணவர்த்தன தெரிவித்துள்ளார். திட்டமிட்ட வகையில் சகல பரீட்சைகளையும் உரிய தினத்தில் நடத்துவதற்கு பரீட்சைகள் திணைக்களம் நடவடிக்கைகளை எடுத்து வருவதாக அமைச்சர் சுட்டிக்காட்டியுள்ளார். அஸ்கிரிய மகாநாயக்க தேரரை சந்தித்ததன் பின்னர் ஊடகங்களுக்கு கருத்து தெரிவிக்கையிலேயே அவர் இவ்வாறு தெரிவித்துள்ளார். வினாத்தாள்களை அச்சிடும் கடதாசிக்கான தட்டுப்பாடு நிலவுவதாக பிரச்சாரங்கள் முன்னெடுக்கப்பட்ட போதும், குறித்த நெருக்கடி தீர்க்கப்பட்டுள்ளது. கல்வி பொதுத்தராதர சாதாரண தர பரீட்சை உரிய முறையில் நடைபெறுமெனவும் அதற்கான ஏற்பாடுகள் மேற்கொள்ளப்பட்டு வருவதாக அமைச்சர் தினேஷ் குணவர்த்தன குறிப்பிட்டுள்ளார். குறைபாடுகள் காணப்பட்டால் அதற்குரிய கடதாசி மேலதிகமாக கொண்டுவருவதற்கு கடந்த 2 வாரங்களில் நடவடிக்கை மேற்கொள்ளப்பட்டுள்ளது. இந்நிலையில் இவ்வருடத்தில் 10 ஆயிரம் மாணவர்களை மேலதிகமாக பல்கலைகழகங்களுக்குள் உள்வாங்குவதற்கும் திட்டமிடப்பட்டுள்ளதாக அமைச்சர் தினேஷ் குணவர்த்தன தெரிவித்துள்ளார். இந்நிலையில் வைத்திய துறைக்கு கடந்த 2 வருடங்களில் உள்வாங்கும் மாணவர்களின் எண்ணிக்கையும் அதிகரிக்கப்பட்டுள்ளது. இந்நிலையில் ஊவா வெல்லஸ்ஸ பல்கலைகழகத்துடன் பேச்சுவார்த்தை நடத்தி வைத்திய பீடமொன்றை அங்கு ஆரம்பிக்கவும் நடவடிக்கை எடுக்கப்பட்டுள்ளதாக அமைச்சர் தெரிவித்துள்ளார். இந்நிலையில் கடந்த காலங்களை போன்று உரிய நேரத்தில் உயர்தர பரீட்சைகளை நடத்துவதற்கு திட்டமிடப்பட்டுள்ளதாக அமைச்சர் சுட்டிக்காட்டியுள்ளார். ", "URL": "https://www.itnnews.lk/2023/10/05/404888/", "Category": "Breaking News,தேசிய செய்திகள்", "Parent URL": null}