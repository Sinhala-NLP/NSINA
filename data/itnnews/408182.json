{"Source": "ITN news", "Timestamp": "අප්‍රේල් 24, 2022 18:56", "Headline": "අසත්‍ය තොරතුරු සපයමින් පවත්නා අර්බුදකාරී වාතාවරණය තුළ කූඨ ලෙස ක්‍රියා කරන්නන් හඳුනාගත යුතුයි", "News Content": "රටේ අර්බුදකාරී වාතාවරණය සමනය කිරීමට සෞභාග්‍යයේ දැක්ම ප්‍රතිපත්ති නිසි පරිදි සත්‍ය වශයෙන්ම ක්‍රියාවට නැංවීමට පියවර ගතයුතු බව ජාතික විද්වත් භික්ෂු සංසදය අවධාරණය කරනවා. ජනාධිපති ඝෝඨාභය රාජපක්ෂ මැතිතුමා වෙත ලිපියක් යොමුකරමිනුයි එම සංසදයේ ස්වාමීන් වහන්සේ මේ බව පෙන්වා දෙන්නේ. අසත්‍ය තොරතුරු සපයමින් පවත්නා අර්බුදකාරී වාතාවරණය තුළ කූඨ ලෙස ක්‍රියා කරන්නන් හඳුනාගත යුතු බවයි උන්වහන්සේ මෙම නිවේදනයේ සඳහන් කර තිබෙන්නේ. කෙටි කාලීන වශයෙන් පොදු මහජනතාවගේ ජීවන ගැටලුවලට ක්ෂණික සහන ලබාදිය යුතුයි. දූෂණය සහ නාස්තිය නැවැත්වීමට පියවර ගතයුතු අතර කැපකිරීම් කළ යුතුතේ මහජනතාව පමණක් නොවන බවටයි උන්වහන්සේ අවධාරණය කරන්නේ. හදිසි ව්‍යවස්ථා සංශෝධනයක් පිළිබඳ යෝජනාව සමඟ එකඟ නොවන බවද භික්ෂු සංසදය සඳහන් කරනවා. අර්බුදකාරී වාතාවරණය විසඳීම සඳහා ව්‍යවස්ථා සංශෝධනයක අවශ්‍යතාවක් නොපෙනෙන අතර එසේ හදිසි සංශෝධනයක් කරන ලෙසට ජනතා ඉල්ලීමක් ද ඉදිරිපත්වී නැති බවයි උන්වහන්සේ පෙන්වා දෙන්නේ. පාර්ලිමේන්තු සංවාද හුදෙක් ප්‍රලාපයන්ට පමණක් සීමා වී ඇති අවස්ථාවක ව්‍යවස්ථා සංශෝධනයක් ගෙන ඒමට උත්සාහ දරන්නන් තවත් කුමන්ත්‍රණයක් සඳහා ක්‍රියාත්මක වන බවට පිළිගත හැකි කරුණු ඉදිරිපත්වී ඇති බවද ජාතික විද්වත් භික්ෂු සංසදය සඳහන් කරනවා.     ", "URL": "https://www.itnnews.lk/2023/10/05/408182/", "Category": "දේශීය පුවත්", "Parent URL": null}