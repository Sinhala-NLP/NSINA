{"Source": "ITN news", "Timestamp": "ජූනි 8, 2022 19:12", "Headline": "ආගමන විගමන දෙපාර්තමේන්තුවේ මාතර කාර්යාලය අසල දැඩි තදබදයක්", "News Content": "ආගමන විගමන දෙපාර්තමේන්තුවේ මාතර ප්‍රාදේශීය කාර්යාලයට විශාල පිරිසක් එකවර ඇතුළුවීමට උත්සාහ දැරීම නිසා ඇති වූයේ උණුසුම් තත්ත්වයක්. ඒ හේතුවෙන් කාර්යාල කටයුතු පැය කිහිපයකට අත්හිටුවීමට ද සිදු වුණා. විදේශ ගමන් බලපත්‍ර ලබා ගැනීම සදහා ආගමන විගමන දෙපාර්තමේන්තු කාර්යාල වෙත පැමිණෙන පුද්ගලයින් දිගු පෝලිම්වල රැදී සිටින අයුරු දක්නට ලැබෙනවා.මාතර ප්‍රාදේශීය කාර්යාලය අසල  එසේ රැදී සිටි පිරිසක් එකවර කාර්යාල පරිශ්‍රයට ඇතුළුවීමට උත්සාහ දැරුවා. ඒ සමග ඇති වූ නොසන්සුන්කාරී වාතාවරණය හමුවේ මාතර  ප්‍රාදේශීය කාර්යාලයේ කටයුතු තාවකාලිකව අත්හිටුවීමටයි පියවර ගැනුනේ. පොලීසිය පැමිණ තත්ත්වය පාලනය කිරීමෙන් අනතුරුව යළිත් සාමාන්‍ය පරිදි එම කටයුතු ආරම්භ කෙරුණා. එක්දින සේවා යටතේ දිනකට විදෙස් ගමන් බලපත්‍ර දහසක් නිකුත් කෙරෙන අතර දිනකට 2500 කට අධික පිරිසක් මේ සදහා ඉල්ලුම් කරන බව ආගමන විගමන දෙපාර්තමේන්තුව පවසනවා.  කළින් දිනයක් සහ වේලාවක් ලබා ගෙන විදෙස් ගමන්බලපත්‍ර ලබාගැනීමට පැමි‍ණෙන්නේ නම් ගැටලුවක් ඇති නොවන බවයි එම දෙපාර්තමේන්තුව පෙන්වා දෙන්නේ. එහෙත් ජනතාව ඒ පිළිබදව සැළකිලිමත් නොවෙමින් විශාල වශයෙන් පැමිණීම හේතුවෙන් තද බදයක් හටගන්නා බව ආගමන විගමන නිලධාරීන් පවසනවා. විදෙස්ගමන් බලපත්‍ර ලබා ගැනීමේදී ගෙවිය යුතු මුදල ඉහළ යාමක් සිදුවේ යැයි පවතින බිය හේතුවෙන් වැඩි වශයෙන් ජනතාව විදෙස් ගමන් බලපත්‍ර ලබා ගැනීමට උත්සාහ දරණවා. එහෙත් ගාස්තු ඉහළ දැමීමේ කිසිදු තීරණයක් ගෙන නොමැති බැවින් අනවශ්‍ය බියක් ඇති කර නොගන්නා ලෙසයි ආගමන විගමන දෙපාර්තමේන්තුව ජනතාවගෙන් ඉල්ලා සිටින්නේ.     ", "URL": "https://www.itnnews.lk/2023/10/05/415939/", "Category": "දේශීය පුවත්", "Parent URL": null}