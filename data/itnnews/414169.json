{"Source": "ITN news", "Timestamp": "මැයි 30, 2022 18:08", "Headline": "ඇන්තනී නිහාල් ෆොන්සේකා මහබැංකුවේ මුදල් මණ්ඩලයේ සමාජිකයකු ලෙස පත් කෙරේ", "News Content": "මහබැංකුවේ මුදල් මණ්ඩලයේ සමාජිකයකු ලෙස ඇන්තනී නිහාල් ෆොන්සේකා මහතා පත් කර තිබෙනවා. මීට පෙරද ඒ මහතා මහබැංකුවේ මුදල් මණ්ඩලයේ සාමාජිකයකු ලෙස කටයුතු කර තිබුණා. මැයි 26 වැනිදා සිට බල පැවැත්වෙන පරිදියි ඇන්තනි නිහාල් ෆොන්සේකා මහතා මහබැංකුවේ මුදල් මණ්ඩලයේ සාමාජිකයකු ලෙස පත් කර ඇත්තේ.  2016 සිට 2020 දක්වා වූ කාලසීමාවේද ඒ මහතා මහබැංකුවේ මුදල් මණ්ඩලයේ සාමාජිකයකු ලෙස කටයුතු කර තිබුණා. රාජ්‍ය හා පෞද්ගලික අංශයේ ආර්ථික විශේෂඥයකු ලෙස  කටයුතු කර ඇති ඒ මහතා වෘත්තියෙන් බැංකුකරුවකු ලෙස සුවිශේෂී කාර්යභාරයක් ඉටු කර තිබෙනවා. එක්සත් රාජධානියේ වරලත් බැංකු කරුවන්ගේ ආයතනයේ අධි සාමාජිකයකු වන ඒ මහතා එක්සත් රාජධානියේ වරලත් සුරැකුම්පත් සහ ආයෝජන ආයතනයේ ගරු අධි සාමාජිකයකි.දේශීය හා විදේශීය බැංකු සහ මූල්‍ය අංශවල ප්‍රධාන ධුරයන් කිහිපයක් හොබවා ඇති නිහාල් ෆොන්සේකා මහතා  කොළඹ කොටස් හුවමාරුවේ හා මැනිලාහි ආසියා ශාන්තිකර මූල්‍ය සංවර්ධන ආයතන සංගමයේ සභාපති ලෙසත් කටයුතු කර තිබෙනවා. රාජ්‍ය සේවයේ ද ඒ මහතා විවිධ තනතුරු රැසක් හොබවා තිබෙනවා.     ", "URL": "https://www.itnnews.lk/2023/10/05/414169/", "Category": "දේශීය පුවත්", "Parent URL": null}