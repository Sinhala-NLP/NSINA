{"Source": "ITN news", "Timestamp": "සැප්තැම්බර් 20, 2023 10:43", "Headline": "ජනපති රනිල් හමුවූ නියෝජිතයින්", "News Content": "එක්සත් ජාතීන්ගේ මහා මණ්ඩලයේ 78 වන සැසිවාරය එක්සත් ජාතීන්ගේ මුලස්ථානයේ දී ඊයේ ආරම්භ වුණා. ශ්‍රී ලංකා ජනාධිපතිවරයා ඇතුලු දූත පිරිස ඊට සහභාගී වූ අතර එක්සත් ජාතීන්ගේ මහලේකම් ඇන්ටෝනියෝ ගුටරෙස් මහතා විසින් ඔවුන් පිළිගනු ලැබුවා. මේ අතර ජනාධිපතිවරයා බංග්ලාදේශ අග්‍රාමාත්‍යවරිය / නේපාල අග්‍රාමාත්‍යවරයා ඇතුලු රාජ්‍ය නායකයින් කිහිපදෙනෙකු මෙන්ම ජාත්‍යන්තර සංවර්ධනය සඳහා වූ එක්සත් ජනපද නියෝජිත ආයතනයේ පරිපාලක සමන්තා පවර් මහත්මිය ඇතුලු ඉහළ පෙළේ නියෝජිතයන් රැසක් සමඟ සාකච්ඡා පැවැත්වුවා. එක්සත් ජාතීන්ගේ මහාමණ්ඩලයේ 78 වන සැසිවාරය නිව්යෝර්ක් නුවර එක්සත් ජාතීන්ගේ මූලස්ථානයේදී ආරම්භ වුණා. ජනාධිපති රනිල් වික්‍රමසිංහ මහතා ඇතුළු දූත පිරිස ඊට සහභාගී වුණා. පැමිණි සිටි රාජ්‍ය නායකයන් පිළිගනු ලැබුවේ එක්සත් ජාතීන්ගේ මහලේකම් ඇන්ටෝනියෝ ගුටරෙස් මහතා විසින්. ජනාධිපති රනිල් වික්‍රමසිංහ මහතා සහ බංග්ලාදේශ අගමැතිනි ෂෙයික් හසීනා මහත්මිය අතර හමුවක් නිව්යෝර්ක් නුවරදී පැවැත්වුණා. ශ්‍රී ලංකාව ක්‍රමිකව ආර්ථික වශයෙන් ශක්තිමත් වීම පිළිබඳ බංග්ලාදේශ අගමැතිනිය සිය සතුට පළ කළා. දකුණු ආසියා කලාපීය රටවල් දෙකක් ලෙස සහයෝගීතාව පුළුල් කර ගැනීමේ වැදගත්කම රාජ්‍ය නායකයන් දීර්ඝ ලෙස සාකච්ඡා කළා. පසුගිය කාලයේ බංග්ලාදේශයෙන් ලබාගත් ණය මෙතරම් කෙටි කාලයකදී ගෙවා අවසන් කිරීමට ශ්‍රී ලංකාවට හැකිවනු ඇතැයි තමා නොසිතු බව බංග්ලාදේශ අගමැතිනිය ප්‍රකාශ කළා. එම ණය ගෙවා අවසන් කිරීමෙන් පැහැදිලි වන්නේ ශ්‍රී ලංකාව ක්‍රමිකව ආර්ථික ප්‍රගතියක් ලබා ඇති බවයි ඇය පෙන්වා දුන්නේ. පසුගිය අභියෝගාත්මක කලායේ දී බංග්ලාදේශය ශ්‍රී ලංකාවට දැක්වු සහයෝගයට ද ජනාධිපතිවරයා කෘතඥතාව පළ කළා. බංග්ලාදේශයේ නිල සංචාරයක නිරත වීමට ආරාධනා ලැබුණ ද නොවැළැක්විය හේතුවක් මත එම අවස්ථාව අහිමි වු බව පැවසූ ජනාධිපතිවරයා මෙම වසර අවසන් වීමට පෙර බංග්ලාදේශ නිල සංචාරයට එක්වීමට අපේක්ෂා කරන බව ප්‍රකාශ කළා. මේ අතර ජනාධිපති රනිල් වික්‍රමසිංහ මහතා නේපාල අග්‍රාමාත්‍ය පුෂ්පකමල් දහල් මහතා ද හමු වුණා. දෙරට අතර අතීතයේ සිට පවතින දේශගුණික ආර්ථික සහ වෙළද සබදතා තවදුරටත් වර්ධනය කර ගැනීම පිළිබඳ මෙහිදී සාකච්ඡා කෙරුණා. මෙම වසර අවසානයේ පැවැත්වීමට නියමිත ශ්‍රී ලංකා නේපාල ඒකාබද්ධ කොමිසමේ සමාරම්භක සැසිය ඒ සදහා ඉතා වැදගත් පියවරක් වනු ඇති බව ජනාධිපතිවරයා සදහන් කළා. ශ්‍රී ලංකාව සහ නේපාලය අතර ද්වීපාර්ශ්වික සබදතා ශක්තිමත්ව ඉදිරියට ගමන් කරනු ඇති බවට මෙහිදී නේපාල අග්‍රාමාත්‍යවරයා විශ්වාසය පල කළා. දෙරට අතර අධ්‍යාපන අවස්ථා ඉහළ නංවා ගැනීම සංචාරක ක්ෂේත්‍රයේ සබදතා ඉහළ නැංවීම මෙන්ම බහු පාර්ශ්වික සංසදවලදී සහයෝගීතාව ශක්තිමත් කර ගැනීම පිළිබදවද දෙරටේ නායකයින් සාකච්ඡා කර තිබෙනවා ජනාධිපතිවරයා ජාත්‍යන්තර සංවර්ධනය සදහා වූ එක්සත් ජනපද නියෝජිත ආයතනයේ පරිපාලක සමන්තා පවර් මහත්මිය සමගද සාකච්ඡා පැවැත්වුවා. ශ්‍රී ලංකාවේ අර්බුද කාරී වාතාවරණය හමු‍වේ ජාත්‍යන්තර සංවර්ධනය පිළිබඳ එක්සත් ජනපද නියෝජිත ආයතනය ලබා දුන් සහාය ජනාධිපතිවරයා මෙහිදී අගය කළා. ජාත්‍යන්තර මූල්‍ය අරමුදල සමග වැඩසටහනේදී ශ්‍රී ලංකාව දැනට අත්කරගෙන ඇති ප්‍රගතිය පිළිබද ජනාධිපතිවරයා කෙටි පැහැදිලි කිරීමක් සිදු කළා. එය සාර්ථක කිරීම සදහා ශ්‍රී ලංකා රජයේ කැපවීම ද අවධාරණය කෙරුණා. ", "URL": "https://www.itnnews.lk/2023/10/05/517106/", "Category": "දේශීය පුවත්", "Parent URL": null}