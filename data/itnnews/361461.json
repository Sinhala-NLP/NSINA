{"Source": "ITN news", "Timestamp": "සැප්තැම්බර් 9, 2021 18:33", "Headline": "NMRA දත්ත මැකීයෑමේ සිද්ධියට අත්අඩංගුවට ගත් පෞද්ගලික ආයතනයේ CEOට ඇප", "News Content": "ජාතික ඖෂධ නියාමන අධිකාරියේ පරිගණක දත්ත කොටසක් මැකීයාම සම්බන්ධයෙන් අත්අඩංගුවට ගත් ඒ දත්ත ගබඩාව පවත්වාගෙන යන පෞද්ගලික ආයතනයේ ප්‍රධාන විධායක නිලධාරීවරයා ඇප මත මුදාහැරීමට අධිකරණය නියෝග කළා. ජාතික ඖෂධ නියාමන අධිකාරියේ පරිගණක දත්ත ගබඩාව පවත්වාගෙන යන එපික් ලංකා නමැති ආයතනයේ ප්‍රධාන විධායක නිලධාරීවරයා අත්අඩංගුවට ගත්තේ අපරාධ පරීක්ෂණ දෙපාර්තමේන්තුව මගිනුයි. සැකකරු කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය වෙත ඉදිරිපත් කිරීමෙන් පසුව රුපියල් ලක්ෂ 10 බැගින් වූ ශරීර ඇප දෙකක් මත මුදාහැරීමට නියෝග කෙරුණා. සැකකරුගේ විදෙස් ගමන් බලපත්‍රය අධිකරණය භාරයට ගෙන තිබෙනවා. පැමිණිල්ල ලබන 13 වනදා කැදවීමට නියම කෙරුණා. විනාශයට පත්වූ බව කියන දත්ත අඩංගු පරිගණක ගබඩාව ඒ වනතෙක් යාවත්කාලීන කිරීමෙන් වළකින ලෙසයි අධිකරණය නියෝග කළේ. මැකීගිය දත්ත ගබඩාවේ අන්තර්ගත දත්තවල වටිනාකම මෙතෙක් ගණනය කර නැහැ. එමෙන්ම දත්ත මැකීයාම හේතුවෙන් ඖෂධ ලියාපදිංචි කිරීමේ කටයුතුවලට බාධා මතුව ඇතැයි අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නිලධාරීන් අධිකරණයට පෙන්වා දුන්නා. ඖෂධ නියාමන අධිකාරිය සතු පරිගණක දත්ත ආරක්ෂා කිරීම, පවත්වාගෙන යාම සහ ආරක්ෂක ගොනු පවත්වාගෙන යාමේ වගකීම චෝදනා එල්ලවී ඇති ආයතනයට පැවරී තිබුණ ද එය නිසි ලෙස ඉටුකර නැති බවයි අධිකරණයේ දී ප්‍රකාශ කෙරුණේ. ", "URL": "https://www.itnnews.lk/2023/10/05/361461/", "Category": "Breaking News,දේශීය පුවත්", "Parent URL": null}