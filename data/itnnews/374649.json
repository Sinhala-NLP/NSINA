{"Source": "ITN news", "Timestamp": "නොවැම්බර් 8, 2021 12:29", "Headline": "සිරිල් ගාමිණී පියනම අත්අඩංගුවට ගැනීමේ සූදානමක් නැහැ – CIDය අධිකරණයට කියයි", "News Content": "සිරිල් ගාමිණී ප්‍රනාන්දු පියතුමා අත්අඩංගුවට ගැනීමේ සූදානමක් නොමැති බව අපරාධ පරීක්ෂණ දෙපාර්තමේන්තුව ශ්‍රේෂ්ඨාධිකරණයට අද දැනුම් දුන්නා. නීතිපතිවරයා මාර්ගයෙන් මෙම දැනුම්දීම සිදු කළේ සිරිල් ගාමිණී පියතුමා ගොනු කළ මුලික අයිතිවාසිකම් පෙත්සම කැද වූ අවස්ථාවේයි. පාස්කු ප්‍රහාරය සම්බන්ධයෙන් පසුගිය 25 වනදා සූම් තාක්ෂණය ඔස්සේ පැවති සංවාදයකදී සිරිල් ගාමිණී පියතුමා කළ ප්‍රකාශයක් සම්බන්ධයෙන් පරීක්ෂණ සිදු කරන ලෙස  රාජ්‍ය බුද්ධි සේවයේ ප්‍රධානී මේජර් ජෙනරාල් සුරේෂ් සලේ මහතා අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබුණා. ඒ තමාගේත් තම පවුලේ අයගේත් ජීවිතවලට තර්ජනයක් විය හැකි බව පවසමින්. මෙම පැමිණිල්ලට අනුව ප්‍රකාශයක් ලබාදීමට සිරිල් ගාමිණී පියතුමාට අපරාධ පරීක්ෂණ දෙපාර්තමේන්තුවට පැමිණෙන ලෙස දැනුම් දී තිබුණද ඒ සදහා සතියක කාලයක් ඉල්ලා තිබුණා. ඒ අතරතුරයි සිරිල් ගාමිණී පියතුමා තමන් අත්අඩංගුවට ගැනීමේ සූදානමක් ඇති බව පවසමින් මූලික අයිතිවාසිකම් පෙත්සමක් ගොනු කර තිබුණේ. එම පෙත්සම අද කැද වූ අවස්ථාවේ අපරාධ පරීක්ෂණ දෙපාර්තමේන්තුවේ අධ්‍යක්ෂවරයා වෙනුවෙන් අතිරේක සොලිසිටර් ජෙනරාල් රොහාන්ත අබේසූරිය මහතා පෙනී සිටියා. ඔහු පැවසුවේ මෙම අවස්ථාවේ සිරිල් ගාමිණී පියතුමා අත්අඩංගුවට ගැනීමේ සූදානමක් නැති බවයි. විමර්ශන කටයුතු නිම වීමෙන් පසු නීතිපති උපදෙස් මත ඒ පිළිබද තීරණයක් ගැනීමට නියමිත බවද ඔහු පැවසුවා. සිරිල් ගාමිණී පියතුමා වෙනුවෙන් පෙනී සිටි ජනාධිපති නීතිඥ රියන්සි අර්සකුලරත්න මහතා පැවසුවේ විමර්ශන කටයුතු සදහා අපරාධ පරීක්ෂණ දෙපාර්තමේන්තුව හමුවේ ප්‍රකාශයක් ලබාදීමට තම සේවාදායකයා සූදානම් බවයි. වැඩිදුර කරුණු සළකා බැලිම අප්‍රේල් 4 වනදාට කල් තැබුණා.       ", "URL": "https://www.itnnews.lk/2023/10/05/374649/", "Category": "දේශීය පුවත්", "Parent URL": null}