{"Source": "ITN news", "Timestamp": "ජූනි 1, 2023 11:20", "Headline": "මෙරට නිල විදෙස් සංචිත ප්‍රමාණය ඇ.ඩොලර් බිලියන 3 සීමාව ඉක්මවයි", "News Content": "මෙරට නිල විදෙස් සංචිත ප්‍රමාණය ඇමෙරිකා ඩොලර් බිලියන 3 සීමාව ඉක්මවා ඇතැයි ශ්‍රී ලංකා මහබැංකුව පෙන්වා දෙනවා. එමෙන්ම උද්ධමනයේ සැලකිය යුතු අඩුවීමක් පෙන්නුම් කරනවා. 2023 මැයි 31 දක්වා වසර තුලදී ශ්‍රී ලංකා රුපියලේ අගය ඇමෙරිකා ඩොලරයට සාපේක්ෂව 22.9% කින් ඉහළ ගොස් ඇති බවයි මහබැංකු වාර්තාවල සඳහන් වන්නේ. එමෙන්ම නිත්‍ය තැන්පතු පහසුකම් අනුපාතිකය හෙවත් එස්.ඩී.එෆ්.ආර් හා නිත්‍ය ණය පහසුකම් අනුපාතිකය එස්.එල්.එෆ්.ආර්  පදනම් අංක 250 කින් එනම් පිළිවෙලින් 13% හා 14% දක්වා අඩු කිරීමට ශ්‍රී ලංකා මහබැංකුව තීරණය කර තිබෙනවා. මේ අතර 2023 මැයි මාසය අවසන් වන විට චීන මහජන බැංකුවේ හුවමාරු පහසුකම ඇතුළුව දළ නිල විදෙස් සංචිත ප්‍රමාණය ඇමෙරිකා ඩොලර් බිලියන 3 ඉක්මවා ඇතැයි ශ්‍රී ලංකා මහබැංකුව පෙන්වා දෙනවා. එමෙන්ම කොළඹ පාරිභෝගික මිල දර්ශකයේ වාර්ෂික ලක්ෂ්‍යමය වෙනස මගින් මනිනු ලබන  මතුපිට උද්දමනය 2023 අප්‍රේල් මාසයේ වාර්තා වූ 35.3% සිට මැයි මාසය දක්වා 25.2% දක්වා පහළ ගොස් තිබෙනවා. ආහාර කාණ්ඩයේ උද්ධමනය ද 30.6% සිට 21.5% දක්වා  පහළ ගියා. ආහාර නොවන කාණ්ඩයේ උද්ධමනය 37.6% සිට 27% දක්වා පහළ ගොස් තිබෙනවා. දැනට පවතින පුරෝකතන අනුව උද්දමනය අඩුවීමේ ප්‍රවණතාව අඛණ්ඩව පවතිනු ඇති. එමෙන්ම 2023 වසරේ තුන්වන කාර්තුවේදී උද්දමනය තනි අගයක මට්ටමට ළඟා වනු ඇති බවයි ශ්‍රී ලංකා මහබැංකුව පෙන්වා දෙන්නේ. උද්දමනය පහළ යාම කෙරෙහි දැඩි මුදල් හා රාජ්‍ය මූල්‍ය ප්‍රතිපත්තිවල පසු බලපෑම , ශ්‍රී ලංකා රුපියල ශක්තිමත් වීම , ඉන්ධන සහ ගෑස් මිල අඩුවීම ,ආහාර මිල ගණන් යථාතත්ත්වයට පත්වීම හා හිතකර සංඛ්‍යානමය පදනම් බලපෑම් ද සහාය වනු ඇති බවයි ශ්‍රී ලංකා මහබැංකුව වැඩිදුරටත් පෙන්වා දෙන්නේ.   ", "URL": "https://www.itnnews.lk/2023/10/05/488058/", "Category": "Breaking News,දේශීය පුවත්", "Parent URL": null}