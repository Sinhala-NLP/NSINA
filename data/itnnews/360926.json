{"Source": "ITN news", "Timestamp": "සැප්තැම්බර් 7, 2021 19:06", "Headline": "ටෝකියෝ පැරාලිම්පික් ශූරයින් දිවයිනට (VIDEO)", "News Content": "2020 ටෝකියෝ පැරාලිම්පික් ක්‍රීඩා තරගාවලියට සහභාගී වූ ශ්‍රී ලංකා පැරාලිම්පික් කණ්ඩායම අද දිවයිනට පැමිණියා.ඉතා උණුසුම් අයුරින් ඔවුන්ව පිලිගැනීමටයි කටයුතු කෙරුණේ. මෙවර පැරාලිම්පික් තරගාවලියේ රන් පදක්කමක් දිනූ දිනේෂ් ප්‍රියන්ත සහ ලෝකඩ පදක්කමක් හිමිකරලත් සමිත දුලාන්  යන ක්‍රීඩකයන් ඇතුළු ශ්‍රී ලංකා පැරාලිම්පික් කණ්ඩායම කටුනයක බණ්ඩාරනායක ජාත්‍යන්තර ගුවන්තොටුපලෙන්  මෙරට වෙත අද පස්වරුවේ ළගා වුණා. මේ අතර 2020 ටෝකියෝ පැරාලිම්පික් තරගාවලියේ රන් පදක්කමක් ලක්මවට හිමි කර දුන් දිනේෂ් ප්‍රියන්ත සහ ලෝකඩ පදක්කමකින් ලක් මව සැරසූ සමිත දුලාන් යන ක්‍රීඩකයන් දෙදෙනාට නවීන මෝටර් රථ දෙකක් තෑගි කරන්නට ශ්‍රී ලංකා වාහන අපනයනකරුවන්ගේ සංගමය කටයුතු කළා. එම මෝටර් රථවල යතුරු ක්‍රීඩකයන් වෙත ප්‍රදානය කිරිමේ අවස්ථාවට එම සංගමයේ සාමාජිකයන් ඇතුලු පිරිසක් එක් වුණා. එරට පැරාලිම්පික් කණ්ඩායම ජපානයෙන් පිටත්වන අවස්ථාව දැක බලා ගනිමින් ඔවුන්ට ශක්තියක් වීමට ජපානයේ ශ්‍රී ලංකා තානාපති සංජිව් ගුණසේකර මහතා මෙන්ම ජපානයේ වෙසෙන ශ්‍රී ලාංකිකයන් බොහෝ පිරිසක් ගුවන් තොටුපොළ වෙත පැමිණ සිටියා.         ", "URL": "https://www.itnnews.lk/2023/10/05/360926/", "Category": "Breaking News,ක්‍රීඩා,දේශීය පුවත්,මලල ක්‍රීඩා", "Parent URL": null}