{"Source": "ITN news", "Timestamp": "ජූනි 29, 2022 17:51", "Headline": "IMF සමඟ එකඟතාවයෙන් පසු තවත් සහය දෙනවා – ලෝක බැංකුවේ ශ්‍රී ලංකා අධ්‍යක්ෂ", "News Content": "ජාත්‍යන්තර මූල්‍ය අරමුදල සමග එකඟතාවෙන් පසු ශ්‍රී ලංකාවට තව දුරටත් සහාය ලබා දෙන බව ලෝක බැංකුවේ ශ්‍රී ලංකාව සදහා වන අධ්‍යක්ෂ ෆාරිස් භදාද් සර්වොර්ස් මහතා පවසනවා.  ලෝක බැංකු නියෝජිතයින් සහ ජනාධිපති ගෝඨාභය රාජපක්ෂ මැතිතුමා අතර පැවති සාකච්ඡාවේදී අධ්‍යක්ෂවරයා මේ බව ප්‍රකාශ කළා. ලෝක බැංකු ආධාර යටතේ ශ්‍රී ලංකාව තුළ දැනට ව්‍යාපෘති 17 ක් ක්‍රියාත්මක වනවා. පවතින අසීරු අවස්ථාවට මුහුණදීම සදහා මූල්‍යාධාර ලබාදිය හැකි අයුරින් එම ව්‍යාපෘති ප්‍රතිසැළසුම් කරන බව ලෝක බැංකුවේ ශ්‍රී ලංකාව සදහා වන අධ්‍යක්ෂවරයා පැවසුවා. රට තුළ දැනට පවතින තත්ත්වය පිළිබද ජනාධිපතිතුමා ලෝක බැංකු නියෝජිතයන්ට පැහැදිලි කළා. ලෝක බැංකුවෙන් වෙන් කරන ණය ආධාර බැංකු සහ මූල්‍ය ආයතන වෙත ලබාදීමේ අවශ්‍යතාව ද ජනාධිපතිතුමා පෙන්වා දුන්නා. කෘෂිකර්ම පශුසම්පත් කුඩා හා මධ්‍ය පරිමාන කර්මාන්ත සහ ව්‍යාපාර සදහා ලබාගත හැකි ආකාරයට අඩු පොලී අනුපාතයක් මත ණය නිකුත් කිරීමට කටයුතු කරන ලෙසද ජනාධිපතිතුමා ඉල්ලීමක් කළා. ගෘහස්ථ ගෑස් සහ පොහොර සදහා ආධාර මුදල් වෙන් කිරීමට මේ වන විටත් තීරණය කර ඇතිබව ලෝක බැංකු නියෝජිතයන් සදහන් කළා. බදු ඉහළ නැංවීම / ඩීසල් භූමිතෙල් සහනාධාර ඉවත් කිරීම ධීවර ඇතුළු පාර්ශ්ව රැසකට දැඩිව බලපා තිබෙනවා. එමෙන්ම අවදානම් තත්ත්වයේ පසුවන සියලු කණ්ඩායම් කෙරෙහි  රජය සැළකිලිමත් වන අතර ජාත්‍යන්තර මූල අරමුදල සමග එකගතාවට පැමිණීමේදී මෙම කරුණු සළකා බැලීමට සිදුවන බවයි ජනාධිපතිතුමා කියා සිටියේ.           ", "URL": "https://www.itnnews.lk/2023/10/05/420095/", "Category": "Breaking News,දේශීය පුවත්", "Parent URL": null}