{"Source": "ITN news", "Timestamp": "දෙසැම්බර් 4, 2021 12:27", "Headline": "ලාංකිකයා ඝාතනය කළාට පාකිස්තානුවන් සියයකට අධික පිරිසක් අත්අඩංගුවට", "News Content": "අමානුෂික ලෙස පහරදී ශ්‍රී ලාංකිකයෙකු පකිස්තානයේදී ඝාතනය කිරීමේ සිද්ධියට සම්බන්ධ ප්‍රධාන සැකකරු ඇතුළු සැකකරුවන් සියයකට අධික පිරිසක් අද දිනයේදී අත්අඩංගුවට ගත් බව පකිස්ථානයේ පන්ජාබ් පොලිසිය පවසනවා. ශ්‍රී ලාංකිකයා ඝාතනය ලක් කිරීමේ දිනය පකිස්ථානයට ලැජ්ජා සහගත දිනයක් බවයි අග්‍රාමාත්‍ය ඉම්රාන් ඛාන් සිය ට්විටර් ගිණුමේ සදහන් කර ඇත්තේ. කර්මාන්ත ශාලාවක කළමනාකරුවෙකු ලෙස කටයුත කළ ප්‍රියන්ත කුමාර මහතා පකිස්ථානයේ සියල්කෝට් නුවරදී ඝාතනය කර සිරුර පුළුස්සා ඇත්තේ ඉස්ලාමීය අන්තවාදී මත දරන්නන් විසින් බව අනාවරණය වී තිබෙනවා. අන්තවාදී සංවිධානයක් වන ටී එල් පී හෙවත් ටෙහෙරික් ඊ ලබ්බයික් පකිස්ථාන් වෙත ඒ සම්බන්ධයෙන් චෝදනා එල්ල වී ඇති බවයි පැවසෙන්නේ. සිද්ධියට සම්බන්ධ වූවන් නීතිය ඉදිරියට පැමිණවීම සදහා තමා පෞද්ගලිකව මැදිහත්වී කටයුතු කරන බවට පකිස්ථාන අග්‍රාමාත්‍ය ඉම්රාන් ඛාන් ප්‍රතිඥා දී තිබෙනවා. ශ්‍රී ලාංකික කළමනාකරුට එල්ලවූ ප්‍රහාරය ඉතා බිහිසුනු මෙන්ම එය තමන් දැඩි සේ හෙලා දකින බවයි තම ට්විටර් ගිණුමේ සටහනක් තබමින් පකිස්ථාන අග්‍රාමාත්‍යවරයා සදහන් කර සිටින්නේ. ශ්‍රී ලාංකික කළමනාකරුවා සිය කාර්යාලයේ අලවා තිබූ ආගමික පෝස්ටරයක් ගලවා දමන අවස්ථාවක් සේවකයන් දෙදෙනෙකු දැක එය අනෙක් පිරිස අතර පතුරුවා හැරීමෙන් මෙම කලහකාරී තත්ත්වය ඇතිවී තිබෙනවා. මේ අතර සිද්ධිය සම්බන්ධයෙන් යුක්තිය සහ සාධාරණය ඉටු වෙතැයි අපේක්ෂා කරන බව ශ්‍රී ලංකාවේ විදේශ කටයුතු අමාත්‍යාංශය නිවේදයක් නිකුත් කරමින් පකිස්ථාන රජය වෙත දැනුම් දී තිබෙනවා. අද පර්ලිමේන්තුවේදීද මේ සම්බන්ධයෙන් අදහස් පළවුණා.           ", "URL": "https://www.itnnews.lk/2023/10/05/380507/", "Category": "Breaking News,දේශීය පුවත්", "Parent URL": null}