{"Source": "ITN news", "Timestamp": "அக்டோபர் 26, 2021 13:35", "Headline": "அதானி குழுமத்தின் தலைவரின் இலங்கை விஜயம் குறித்து அமைச்சரவை கூட்டத்தில் கேள்வி..", "News Content": "இந்தியாவின் அதானி குழுமத்தின் தலைவர் கௌதம் அதானி தற்போது இலங்கைக்கு விஜயம் செய்துள்ளார். இது குறித்தும் கேள்வி எழுப்பப்பட்டது.  இது குறித்து அமைச்சரவை கூட்டத்தில் தெரிவிக்கப்பட்ட கருத்து ; “இவ்விஜயமானது தனிப்பட்ட ரீதியில் மேற்கொள்ளப்பட்ட விஜயமாகவே கருதப்படுகின்றது. மேற்கு இறங்கு துறையை நிர்மாணிப்பதற்காக இவர்கள் இணக்கம் தெரிவித்துள்ளனர். இது தொடர்பாக ஆராய்வதற்கும் இலங்கையில் முதலீடுகளுக்கு காணப்படுகின்ற சந்தர்ப்பங்கள் குறித்து ஆராய்வதற்குமாக இவர் இலங்கைக்கு வருகை தந்திருக்கலாம். உத்தியோகபூர்வ அறிவித்தல்கள் எதுவும் வெளியிடப்படவில்லை. நாம் தற்போதுமுகம் கொடுத்துள்ள டொலர் பற்றாக்குறைக்கு தீர்வாக இலங்கைக்கு வெளிநாட்டு முதலீடுகள் இன்றியமையாதவையாகும். புதுப்பிக்கத்தக்க மின்சக்தி குறித்து அரசாங்கம் தெளிவான நிலைப்பாட்டிலுள்ளது. சர்வதேச ரீதியிலும் உள்நாட்டிலும் முதலீட்டாளர்களுக்கு சந்தர்ப்பம் வழங்கப்படும். இது குறித்து ஆக்கப்பூர்வமான திட்டங்களை முன்வைக்கின்ற நிறுவனங்களுக்கு முன்னுரிமை வழங்கப்படும். மருந்து உட்பட பொருட்களின் விலையேற்றத்தை நாங்கள் ஏற்றுக் கொள்கின்றோம். உலக சந்தையில் பால்மா மற்றும் எரிபொருள் போன்றவற்றிற்கான விலை அதிகரித்துள்ளது. இதனால் நாம் செலுத்த வேண்டிய தொகையும் அதிகரித்துள்ளது. இது சர்வதேச சித்தாந்தங்களாகும். மேற்குலக நாடுகளிலும் பொருட்களின் விலை அதிகரிப்பும் பற்றாக்குறையும் காணப்படுகின்றது. இது இலங்கைக்கு மாத்திரமொன்றல்ல. இந்நிலை அடுத்து வரும் ஓரிரு மாதங்களுக்குள் நீங்குமென எதிர்பார்க்கின்றோம். இந்நிலையை சிறந்த முறையில் முகாமைத்துவப்படுத்த நடவடிக்கை எடுப்போம்.” ", "URL": "https://www.itnnews.lk/2023/10/05/371882/", "Category": "Breaking News,தேசிய செய்திகள்", "Parent URL": null}