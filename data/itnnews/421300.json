{"Source": "ITN news", "Timestamp": "ජූලි 5, 2022 10:42", "Headline": "තුර්කි ගුවන් යානයක් කටුනායකදී අනතුරට ලක්වෙයි", "News Content": "තුර්කි ගුවන් සේවයට අයත් A-330-300 එයාර්බස් වර්ගයේ ගුවන් යානයක් පසුගිය ඉරිදා (3) රාත්‍රියේ කටුනායක ජාත්‍යන්තර ගුවන් තොටුපළේදී අනතුරට ලක්වුණා. මෙම ගුවන් යානය ඉරිදා රාත්‍රී 9.00 ට පමණ තුර්කියේ ඉස්තාන්බුල් නුවර සිට භාණ්ඩ තොගයක් සමඟින් ගුවන් තොටුපළට ගොඩ බැස තිබුණා. පසුව එම යානය එදිනම රාත්‍රී 11.30ට පමණ මෙට්‍රික් ටොන් 45ක් බර ඇඟලුම් තොගයක් රැගෙන කටුනායක ගුවන් තොටුපළේ සිට ඉස්තාන්බුල් බලා පිටත්වීමටයි සූදානම්ව සිට ඇත්තේ. ගුවන් තොටුපළේ සහ ඒ අවට ප්‍රදේශයේ පවතින දැඩි සුළං තත්ත්වය හේතුවෙන් ගුවන් යානයට පැටවීමට ගෙන ආ කන්ටේනරය ගුවන්යානයේ තටුවෙහි එන්ජිමේ වැදී තිබෙනවා. ගුවන් අංගන මෙහෙයුම් ක්‍රියාකරුවන් නිසි පරිදි තිරිංග යොදා නොතිබීම හේතුවෙන් අදාළ බහාලුම පැවති තද සුළං තත්ත්වය මත එන්ජිමේ ගැටී ඇති බවයි වාර්තා වන්නේ. එබැවින් කන්ටේනරය දැඩි සුළඟකින් යානය දෙසට පැද්දීමට පටන් ගත් විට මෙම අනතුර සිදුව තිබෙනවා. මෙම සිදුවීම හේතුවෙන් මෙම යානයේ දකුණු තටුවෙහි ඇති දෙවන ටර්බයිනයට හානි සිදුවී ඇත. මෙම යානයේ හානියට පත් එන්ජිම යථා තත්ත්වයට පත් කිරීමට හෝ කටුනායක ගුවන් තොටුපළෙන් ගුවන් ගත කිරීමට තුර්කි ගුවන් සේවා බලධාරීන් මේ වනතෙක් කිසිදු පියවරක් ගෙන නොමැති බවයි වාර්තා වන්නේ.         ", "URL": "https://www.itnnews.lk/2023/10/05/421300/", "Category": "Breaking News,දේශීය පුවත්", "Parent URL": null}