{"Source": "ITN news", "Timestamp": "ජූනි 13, 2021 11:21", "Headline": "නිරෝධායන නීතීන් උල්ලංඝණය කළ වැඩිම පිරිස ඊයේ අත්අඩංගුවට", "News Content": "ගත වූ කාලය තුළ නිරෝධායන නීතීන් උල්ලංඝණය කළ වැඩිම පිරිසක් ඊයේ දිනයේදී අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍යපොලිස්පති අජිත් රෝහණ මහතා පවසනවා. එළඹෙන 21 වනදා දක්වා අඛණ්ඩව සංචරණ සීමා ක්‍රියාවට නැංවීමට රජය පියවර ගනු ලැබුවේ වසංගත රෝග විශේෂඥයන්ගේ නිර්දේශයන්ට යටත්වයි. ඒ අනුව අද දිනයේදී ද දිවයින පුරා සංචරණ සීමා කියාත්මක වන අතර නිරෝධායන නීතින් කඩ කරන්නන් සොයා මෙහෙයුම් ක්‍රියාත්මකයි. පසුගිය වසරේ මාර්තු 18 වනදාට පසු නිරෝධායන නීතීන් උල්ලංඝණය කළ වැඩිම පිරිසඅත්අඩංගුවට ගැනීමට ඊයේ දිනය තුල හැකි වූ බව පොලිස් මාධ්‍ය ප්‍රකාශකවරයා සදහන් කළා.ඒ අනුව ඊයේ දිනය තුල නිරෝධායන නීති උල්ලංඝණය කළ පුද්ගලයින් 1353 දෙනෙකු අත්අඩංගුවට ගෙන තිබෙනවා. මේ දක්වා අත්අඩංගුවට ගෙන ඇති මුළු සංඛ්‍යාව 31,395 ක්. මේ අතර රාජගිරිය ප්‍රදේශයේදී සංචරණ සීමා උල්ලංඝණය කරන්නන් සොයා සිදු කළ ඩ්‍රෝන මෙහෙයුමක් අතරතුර පුද්ගලයින් 9 දෙනෙකු අත්අඩංගුවට ගැනීමට පොලීසිය කටයුතු කළා. බස්නාහිර පළාතෙන් පිටවන ස්ථාන 14 කදී පුද්ගලයින් 5268 දෙනෙකු පරික්ෂා කිරීමට ලක් කර ඇති අතර ඉන් 188 දෙනෙකුම ආපසු හරවා යවා තිබෙනවා. මේ අතර නිරෝධායන නීතීන්ට යටත්ව ඉදිරි දින කිහිපය සෞඛ්‍ය ආරක්ෂිත ගත කරන ලෙස පොලිස් මාධ්‍ය ප්‍රකාශකරවරයා ජනතාවගෙන් ඉල්ලීමක් සිදු කළා. මේ අතර ආහාර සහ අත්‍යවශ්‍ය භාණ්ඩ මිලදී ගැනීම සඳහා ජනතාවට පහසුකම් සැපයීමට රජය පියවර ගනු ලැබුවා. ඒ අනුව විශේෂ ආර්ථික මධ්‍යස්ථාන අද දිනයේදී විවෘතව තැබීමටයි කටයුතු කර තිබෙන්නේ. අද උදෑසන වන විට පෑලියගොඩ මැණිං තොග වෙළදපොලට එළවළු තොග  විශාල ප්‍රමාණයක් රැගෙන එමින් තිබුණු ආකාරය දැක ගැනීමට  හැකි වුණා. එළවළු වර්ග කිහිපයකම මිල පහළ ගොස් ඇති අතර වෙළද ප්‍රජාව ප්‍රකාශ කළේ මිල ගණන් පහළ ගොස් ඇති අතර වෙළෙදුන්ගේ පැමිණීමේ අඩුවක් ඇති බවයි. කෙසේ නමුත් ඉන්ධන මිල ඉහළ යාමෙන් ඩිලිවරි සේවා පවත්වාගෙන යාම ගැටලු සහගත තත්ත්වයක් බවට පත්ව ඇති බව ජංගම වෙළෙඳුන් පවසනවා.     ", "URL": "https://www.itnnews.lk/2023/10/05/342430/", "Category": "Breaking News,දේශීය පුවත්", "Parent URL": null}