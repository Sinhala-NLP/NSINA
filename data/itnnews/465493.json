{"Source": "ITN news", "Timestamp": "මාර්තු 5, 2023 18:02", "Headline": "ඩියෝ, ඩූමා, අකිරා පළමු උපන්දිනය සමරයි", "News Content": "දෙහිවල ජාතික සත්වෝද්‍යානයේ උපත තැබූ ව්‍යාඝ්‍ර පැටවුන් තුන්දෙනාගේ පළමු උපන්දින සැමරුම අද පැවැත්වුණා. කෙල්ල සහ රොබින් යන ව්‍යාඝ්‍ර යුවලට දාවයි මෙම පැටවුන් පසුගිය වසරේ දී උපත ලැබුවේ. 2006 වසරේ සත්ව හුවමාරු වැඩසටහන යටතේ චීනයෙන් ශ්‍රී ලංකාවට ලැබුණු ව්‍යාඝ්‍රයන්ගෙන් පැවත එන කෙල්ල සහ රොබින් නමැති ව්‍යාඝ්‍රයන්ට දාව මෙම පැටවුන් පසුගිය වසරේ මාර්තු 5 වනදා උපත ලැබුවා. එම පැටවුන් තිදෙනාගේ පළමු උපන්දින සැමරුම දෙහිවල ජාතික සත්වෝද්‍යානයේ දී අද පැවැත්වුණේ සත්වෝද්‍යාන නිලධාරීන්ගේ සහභාගීත්වයෙන්. ඩියෝ, ඩූමා, අකිරා යන නම්වලින් හදුන්වන මෙම පිරිමි ව්‍යාඝ්‍ර පැටවුන් තුන්දෙනා වාසය කරන සත්ව අංගනය තුළදී උපන්දින සැමරුම පැවැත්වුණා. සතුන්ගේ ස්වභාවික චර්යා රටා හදුනා ගැනීම සදහා මෙහිදී ජනතාවට අවස්ථාව උදාකර තිබුණා. කෘත්‍රිමව නිර්මාණය කළ ශාක භක්ෂක සතුන්ගේ අනුරූ තුළ ව්‍යාඝ්‍රයින් විසින් ආහාරයට ගන්නා මාංශ තැන්පත්කර නිදහසේ ආහාර භුක්ති විදීමට අවස්ථාව සළසා දුන්නා. එම ව්‍යාඝ්‍රයින්ගේ ආහාර කේක් ගෙඩියක් ලෙස සකස්කර ලබාදීම ද මෙහිදී සිදුකෙරුණා.             ", "URL": "https://www.itnnews.lk/2023/10/05/465493/", "Category": "Breaking News,දේශීය පුවත්", "Parent URL": null}