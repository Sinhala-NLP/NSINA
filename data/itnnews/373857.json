{"Source": "ITN news", "Timestamp": "நவம்பர் 4, 2021 12:34", "Headline": "உலக வாழ் இந்துக்கள் இன்று தீபத்திருநாளாம் தீபாவளி கொண்டாட்டத்தில்..", "News Content": "உலகெங்கிலுமுள்ள இந்துக்கள் இன்று தீபத்திருநாளாம் தீபாவளியை கொண்டாடுகின்றனர். வாழ்வில் இருளை நீக்கி ஒளியை கொடுக்கும் பண்டிகையாக தீபாவளி பண்டிகை காணப்படுகிறது. இந்து மதத்தின் முக்கியமான பண்டிகைகளில் ஒன்றாக தீபாவளி காணப்படுகிறது. ஐப்பசி மாதம் அமாவசையன்று கொண்டாடப்படும் ஓர் இந்து பண்டிகையாக இது அமைந்துள்ளது. இந்துக்கள் மாத்திரமன்றி சீக்கியர்களும், சமணர்களும் தீபாவளி பண்டிகையை கொண்டாடுகின்றனர். புராணக் கதைகளில் தீபாவளி கொண்டாடுவதற்கு பல காரணங்கள் கூறப்பட்டுள்ளன. இராமன் 14 வருடங்கள் வனவாசம் முடித்து, நாடு திரும்பும் போது மக்கள் விளக்கேற்றி வரவேற்றனர். அதுவே தீபாவளி பண்டிகை என கூறப்பட்டுள்ளது. கிருஷ்ண பகவான் நரகாசுரனை அழித்தார். தான் இறக்கும் தினத்தை மக்கள் கொண்டாட வேண்டுமென நரகாசுரன் கேட்ட வரத்திற்கமையவே தீபாவளி மகிழச்சியாக கொண்டாடப்படுவதாக கூறப்படுகிறது. இதேவேளை கந்தபுராணத்தின் படி, சிவன் சக்தியை தன்னில் ஒரு பாதியாக ஏற்று ‘அர்த்தநாரீஷ்வரராக’ உருவெடுத்ததை இந்துக்கள் தீபாவளியாக கொண்டாடுவதாகவும் கூறப்படுகிறது. இன்றைய தீபாவளி நன்னாளில் அதிகாலையில் எழுந்து தலைக்கு எண்ணெய் வைத்து நீராடி, விசேட பூஜை வழிபாடுகளில் ஈடுபடுவது இந்துக்களின் பாரம்பரிய வழமையாகும். தீபங்களை ஏற்றி தீபாவளியை கொண்டாடுவது நீண்டகால வழிமுறையாகும். இவ்வாறான நிலையில் இந்துக்கள் இம்முறை தீபாவளி கொண்டாட்டத்தை சுகாதார பாதுகாப்பு வழிமுறைகளை பின்பற்றி கொண்டாடுகின்றனர். கோவில்களில் பூஜை வழிபாடுகள் இடம்பெறும். தற்போதைய கொவிட் நிலை காரணமாக மக்கள் வீட்டிலிருந்தவாறே வழிபட்டு தீபத்திருநாளை கொண்டாடுகின்றனர். 0000 நாட்டின் பல பகுதிகளில் சுகாதார வழிமுறைகளுக்கமைய தீபாவளி தினம் கொண்டாடப்படுகிறது. மலையகத்தின் பல பகுதிகளில் சமய வழிபாட்டுக்கு முக்கியத்துவம் வழங்கி தீபாவளி கொண்டாடப்படுகிறது. கண்டி ஸ்ரீசெல்வ விநாயகர் ஆலயத்திலும் சிறப்பு பூஜைகள் இடம்பெற்றன. வசந்த மண்டப பூஜைகளுடன் உள்வீதி, வெளி வீதி ஊர்வலமும் நடைபெற்றது. சுகாதார வழிகாட்டல்களுக்கமைய பக்த அடியார்கள் பூஜைகளில் பங்கேற்றனர். தீபாவளி தினத்தை முன்னிட்டு ஹட்டன், அருள்மிகு ஸ்ரீமாணிக்க பிள்ளையார் ஆலயத்திலும் தீபாவளி தினத்தை முன்னிட்டு விசேட பூஜை வழிபாடுகள் இடம்பெற்றன. பக்த அடியார்கள் சுகாதார வழிகாட்டல்களுக்கமைய ஆலயங்களில் பூஜை வழிபாடுகளில் பங்கேற்றதாக எமது செய்தியாளர்கள் தெரிவித்தனர். இதேவேளை கொச்சிக்கடை ஸ்ரீபொன்னம்பலாவானேஸ்வரர் ஆலயத்திலும், சிவசுப்பிரமணிய சுவாமி ஆலயத்திலும் தீபாவளி தினத்தை முன்னிட்டு பூஜை வழிபாடுகள் இடம்பெற்றன. இதில் பக்தர்கள் பலர் சுகாதார வழிகாட்டுலுக்கமைய பங்கேற்றிருந்தனர். இந்நிலையில் அக்கரைப்பற்று ஸ்ரீவம்மியடி பிள்ளையார் ஆலயத்தின் குறைந்தளவான பக்தர்களின் பங்கேற்புடன் வழிபாடுகள் இடம்பெற்றன. இதேவேளை மட்டக்களப்பு மாவட்டத்திலுள்ள ஆலயங்களில் தீபாவளி தினத்தை முன்னிட்டு விசேட வழிபாடுகள் இடம்பெற்றன. அமிர்தகழி ஸ்ரீமாமங்கேஸ்வர ஆலயத்திலும் விசேட பூஜைகள் நடைபெற்றன. இதன்போது கொரேனாh அச்சுறுத்தலில் இருந்து நாடு விடுபட்டு சுபீட்சமடைய வேண்டுமென பிரார்த்தனைகளும் முன்னெடுக்கப்பட்டதாக எமது செய்தியாளர் தெரிவித்தார். இதனிடையே யாழ்ப்பாண்த்திலுள்ள இந்து மக்கள் தீபாவளியை சிறப்பாக கொண்டாடி வருகின்றனர். நகர் பகுதி மற்றும் வீதிகள் அலங்கரிக்கப்பட்டுள்ளதுடன், ஆலயங்களில் விசேட பூஜைகளும் இடம்பெற்றதாக எமது செய்தியாளர் தெரிவித்தார்.\nவவுனியாவிலுள்ள சகல ஆலயங்களிலும் தீபாவளி தினத்தை முன்னிட்டு விசேட பூஜை வழிபாடுகள் ஏற்பாடு செய்யப்பட்டிருந்தன. திருகோணமலை பகுதியிலும் விசேட பூஜை வழிபாடுகளுடன், தீபாவளி பண்டிகை கொண்டாடப்படுகிறது. அம்பாறை மாவட்ட மக்கள் சிறந்த முறையில் சுகாதார வழிகாட்டல்களுக்கமைய தீபாவளி தினத்தை கொண்டாடி வருவதாக எமது செய்தியாளர் தெரிவித்தார். ", "URL": "https://www.itnnews.lk/2023/10/05/373857/", "Category": "Breaking News,முதன்மை செய்தி", "Parent URL": null}