{"Source": "ITN news", "Timestamp": "ජූලි 6, 2021 12:27", "Headline": "පරිපූරක හා අතුරු සේවා වෘත්තිකයින්ගේ වර්ජනය හේතුවෙන් රෝහල් කටයුතුවලට බාධා", "News Content": "මහජන සෞඛ්‍ය පරීක්ෂකවරුන් ඇතුලු අතුරු වෛද්‍ය වෘත්තීන් 14 ක වැඩ වර්ජනය අද දෙවන දිනයටත් ක්‍රියාත්මකයි. මේ හේතුවෙන් රෝහල් කටයුතුවලට බාධා එල්ල වූ අතර රෝගීන්ට දුෂ්කරතා රැසකට මුහුණ දීමටයි සිදුවුණේ. මහජන සෞඛ්‍ය පරීක්ෂකවරුන් ඇතුලු සෞඛ්‍ය සේවයේ පරිපූරක සහ අතුරු වෛද්‍ය වෘත්තීන් 14 ක් ඉල්ලීම් 14 ක් මුල් කර ගනිමින් පසුගිය දෙවනදා සංකේත වැඩ වර්ජනයක නිරත වුණා. ඊට නිසි ප්‍රතිචාර නොලැබීම හේතුවෙන් ඔවුන් ඊයේ උදෑසන සිට අඛණ්ඩ වැඩ වර්ජනයක නිරත වීමටයි පියවර ගනු ලැබුවේ.  වර්ජනය හේතුවෙන් ප්‍රතිකාර ලබා ගැනීමට රෝහල් කරා රෝගීන් බොහෝ පිරිසක් දුෂ්කරතාවන්ට  මුහුණ දී සිටියා. මේ අතර වර්ජනයේ නිරත වෘත්තීය සමිති නියෝජිතයන් සහ සෞඛ්‍ය අමාත්‍ය පවිත්‍රා වන්නි ආරච්චි මහත්මිය අතර සාකච්ඡාවක් ඊයේ පැවැත්වුණා. එහිදී අදාළ ගැටලු නිරාකරණය කිරීමට සතියක කාලයක් ගතවනු ඇති බවයි සෞඛ්‍ය අමාත්‍යවරිය සදහන් කර තිබුණේ. එහෙත් සිය ගැටලුවලට නිශ්චිත විසදුමක් ලැබෙන තෙක් අඛණ්ඩ වැඩ වර්ජනය සිදු කරන බව පරිපූරක වෛද්‍ය වෘත්තියවේදින්ගේ ඒකාබද්ධ බල මණ්ඩලය පවසනවා. ඒ අනුව වැඩ වර්ජනය අද දෙවන දිනටත් ක්‍රියාත්මකයි. මේ අතර පරිපූරක වෛද්‍ය වෘත්තී සමිති නායකයින් අද පස්වරුවේ යළි රැස්වී ගන්නා ඉදිරි ක්‍රියාමාර්ග සම්බන්ධයෙන් සාකච්ඡා කිරීමට නියමිත බවයි වාර්තා වන්නේ. මේ අතර රෝහල් කණිෂ්ඨ සේවකයින්ද ඉල්ලීම් කිහිපයක් මුල් කර ගනිමින් අද සහ හෙට වැඩ වර්ජනයකට එක්වන බව එම සේවක සංගම් පවසනවා.  මෙම වැඩ වර්ජන හමුවේ එන්නත්කරණය සහ පීසිආර් පරීක්ෂණ කටයුතු බාධාවකින් තොරව පවත්වාගෙන යාම සදහා වෛද්‍ය හෙද සහ ආරක්ෂක අංශ කටයුතු කළා. ඒ සම්බන්ධයෙන් ජනතාව පළ කළේ මෙවන් අදහසක්.   ", "URL": "https://www.itnnews.lk/2023/10/05/347367/", "Category": "දේශීය පුවත්", "Parent URL": null}