{"Source": "ITN news", "Timestamp": "ජනවාරි 16, 2023 16:29", "Headline": "ලොව දැවැන්තම එක්දින පරාජය ගැන ශ්‍රීලංකා කළමනාකරුගෙන් වාර්තාවක් ඉල්ලයි", "News Content": "ලොව දැවැන්තම එක්දින පරාජය සනිටුහන් කරමින් ශ්‍රී ලංකා ඉන්දියා තුන්වන සහ අවසාන එක්දින ක්‍රිකට් තරගය ඊයේ අවසන් වුණා. ශ්‍රී ලංකා කණ්ඩායමේ ඉන්දීයා සංචාරය අවසන් කරමින් කේරලයේ තිරුවානන්තපුරයේ ග්‍රීන්ෆීල්ඩ් ක්‍රීඩාංගනයේ පැවති තුන්වන සහ අවසන් එක්දින තරගයෙන් ඉන්දීය කණ්ඩායම ලකුණු 317 ක දැවැන්ත ජයක් වාර්තා කළා. එය ලොව දැවැන්තම එක්දින තරග ජයග්‍රහණය ලෙසයි වාර්තා අතරට එක්වුණේ. මීට පෙර එක්දින තරගයක විශාලතම ජයග්‍රහණය ලෙස සනිටුහන්වී තිබුණේ නවසීලන්තය 2008 වසරේදී අයර්ලන්තයට එරෙහිව ලැබ ලකුණු 290 ක ජයග්‍රනයයි. මේ අතර ඉන්දියාවේ සංචාරයට එක්වූ ශ්‍රී ලංකා කණ්ඩායම අද පෙරවරුවේ කටුණායක බණ්ඩාරනායක ජාත්‍යන්තර ගුවන් තොටුපලෙන් දිවයිනට ළගාවුණා. අවසන් තරගයේදී එකිනෙකා ගැටීමෙන් අබාධවලට ලක්වු ජෙෆ්රී වැන්ඩසේ හා අශේන් බණ්ඩාර ක්‍රීඩකයන් ද ඊට ඇතුලත්. කෙසේ වෙතත් ඊයේ පැවති තරග පරාජයට හේතුව පිළිබද කණ්ඩායම් කළමනාකාරවරයාගෙන් විශේෂ වාර්තාවක් කැඳවීමට ද ශ්‍රී ලංකා ක්‍රිකට් ආයතනය උපදෙස් දී තිබෙනවා. දින 5ක් ඇතුලත එම වාර්තාව භාරදිය යුතු වනවා. එමෙන්ම ඕස්ට්‍රේලියාවේ පසුගිය වසරේ පැවති අයි සි සි විස්සයි විස්ස තරගාවලියේ ශ්‍රී ලංකා නියෝජනය කළ කණ්ඩායම හා ඊට අදාළව මතුවු විවිධ චෝදනාවන් මෙන්ම බෝන් අගේන් ආගමෙන් ශ්‍රී ලංකා ක්‍රිකට් කණ්ඩායමට වන බලපෑම ද පරීක්ෂා කිරිම සදහා පත් කළ විශේෂ පරීක්ෂණ මණ්ඩලයේ වාර්තාව සම්බන්ධයෙන් අවශ්‍ය නිර්දේශ ලබා ගැනීම සදහා එය නීතිපතිවරයා වෙත යොමු කර තිබෙනවා. ක්‍රීඩා අමාත්‍ය රෝෂාන් රණසිංහ මහතාගේ උපදෙස් පරිදි අමාත්‍යාංශ ලේකම්වරයායි එය යොමු කර ඇත්තේ. ලැබෙන උපදෙස් හා නිර්දේශ මත ඉදිරි පියවර ගන්නා බව සදහන්.     ", "URL": "https://www.itnnews.lk/2023/10/05/455963/", "Category": "ක්‍රීඩා,දේශීය පුවත්", "Parent URL": null}