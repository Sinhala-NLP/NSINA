{"Source": "ITN news", "Timestamp": "ජනවාරි 18, 2022 10:25", "Headline": "විදුලි උත්පාදනයට අවශ්‍ය ඉන්ධන ලබා ගැනීම සම්බන්ධව අද තීරණාත්මක සාකච්ඡාවක්", "News Content": "ඉදිරි දින කිහිපය සදහා අඛණ්ඩ විදුලි උත්පාදනයට අවශ්‍ය ඉන්ධන ලබා ගැනීම සම්බන්ධව අද තීරණාත්මක සාකච්ඡාවක් පැවැත්වීමට නියමිතයි. ලංකා විදුලිබල මණ්ඩලය, මුදල් අමාත්‍යාංශයේ නිලධාරීන් මෙම සාකච්ඡාවට එක්වන බවයි අමාත්‍ය ගාමිණි ලොකුගේ මහතා ප්‍රකාශ කළේ. විදුලිබල මණ්ඩලයේ නව සාමාන්‍යාධිකාරීවරයාගේ පත්වීමට විරෝධය පළකරමින් ලංකා විදුලි ඉංජිනේරු සංගමය අද දිනයේදී අසනීප නිවාඩු වාර්තාකරමින් වෘත්තීය ක්‍රියාමාර්ගයක් ද ආරම්භ කළා. විදුලිබල මණ්ඩලයට ඩීසල් මෙට්‍රික් ටොන් 3000ක් ලබා දීමට ඛණිජතෙල් නීතිගත සංස්ථාව කටයුතු කිරීම හේතුවෙන් අද දක්වා විදුලි සැපයුම අඛණ්ඩව පවත්වාගෙන යාමට හැකියාව ලැබී තිබෙනවා. කෙසේ වෙතත් අමාත්‍ය උදය ගම්මන්පිල මහතා ප්‍රකාශ කරන්නේ ශ්‍රී ලංකාව මුහුණ දි සිටින දැඩි විදේශ විනිමය අර්බුදය හමුවේ ප්‍රවාහනය හා කර්මාන්ත ක්ෂේත්‍රයට අවශ්‍ය ඉන්ධන සපයා ගැනීම සදහා අවශ්‍ය ඩොලර් සොයා ගැනීමට අසීරු තත්ත්වයක් ඇතිවී තිබෙන බවයි. එබැවින් අවශ්‍ය ඩොලර් සපයන්නේ නම් ඉන්ධන ආනයනය කර ලබාදීමට කටයුතු කරන බවද අමාත්‍යවරයා ප්‍රකාශ කළා. ඉන්ධන සැපයීම වෙනුවෙන් විදුලි බල මණ්ඩලයෙන් රුපියල් කෝටි 900ක මුදලක් ණය වශයෙන් ලැබිය යුතු බවයි අමාත්‍යවරයා සදහන් කරන්නේ. දැනට පවතින ඉන්දන විදුලි නිෂ්පාදනයට ලබා දුනහොත් තවත් සතියකින් දෛනික ප්‍රවාහන අවශ්‍යතා සදහා ඉන්දන සැපයීමට නොහැකි බවද ගම්මන්පිල අමාත්‍යවරයා ප්‍රකාශ කළා. මෙවන් පසුබිමක් යටතේ ලබන 22 දක්වා විදුලි සැපයුම අඛණ්ඩව පවත්වාගෙන යාමට අවශ්‍ය ඩීසල් ලබා ගැනීම සදහා අද දිනයේදී තීරණාත්මක සාකච්ඡාවක් පැවැත්වීමට නියමිතයි. මේ සදහා විදුලිබල මණ්ඩලය ඛණිජතෙල් නීතිගත සංස්ථාව හා මුදල් අමාත්‍යාංශයේ බලධාරීන් එක්වන බවයි වාර්තා වන්නේ. මේ අතර ලංකා විදුලි බල මණ්ඩලයේ සභාපතිවරයා අධිකරණයෙන් ලබාදුන් තීන්දුවට පටහැනිව යමින් හිතුමනාපයට විදුලිබල මණ්ඩලයට පත්කළ නව සාමාන්‍යාධිකාරීවරයා තනතුරෙන් ඉවත් කිරීමට බලකරමින් ලංකා විදුලිබල මණ්ඩලයේ ඉංජිනේරු සංගමය අද අකුරට වැඩ කිරීමේ වෘත්තීය ක්‍රියාමාර්ගයකට එළඹුනා.           ", "URL": "https://www.itnnews.lk/2023/10/05/389364/", "Category": "දේශීය පුවත්", "Parent URL": null}