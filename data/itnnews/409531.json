{"Source": "ITN news", "Timestamp": "மே 3, 2022 14:15", "Headline": "சர்வதேச நாணய நிதியத்துடனான அடுத்தக்கட்ட செயற்பாடுகள் தொடர்பில் அமைச்சர் அலி சப்ரி கருத்து..", "News Content": "இலங்கைக்கு சர்வதேச நாணய நிதியத்திடமிருந்து உதவிகளை பெற்றுக்கொள்வதற்கான வேலைத்திட்டத்திற்காக ஆலோசனைகளை பெற்றுக்கொள்வதற்கான ஆலோசகர்களை நியமிக்கும் யோசனை அடுத்த வாரம் அமைச்சரவையில் சமர்பிக்கப்படவுள்ளதாக அமைச்சர் அலி சப்ரி தெரிவித்துள்ளார். இலங்கையில் நிலவும் தற்போதைய நெருக்கடி நிலைக்கு தீர்வை பெற்றுக்கொள்ளும் வகையில் சர்வதேச நாணய நிதியத்துடன் முதற்சுற்றுப்பேச்சுவார்த்தை வெற்றிகரமாக இடம்பெற்றுள்ளது. அதன்போது பணவீக்கத்தை கட்டுப்படுத்துவதற்காக நிதிக்கொள்கைகளை கடுமையாக பின்பற்ற வேண்டியதன் முக்கியத்துவம் குறித்து வலியுறுத்தப்பட்டது. இலங்கை தற்போது சர்வதேச கடன் தவணைகளை செலுத்துவதை இடைநிறுத்தியுள்ளது. இலங்கை கடன் தொகையை மீள செலுத்த முடியாத சூழலிள் உள்ளமையினால் கடன் வழங்குனர்களிடம் கடன் செலுத்தும் செயற்பாட்டை மறுசீரமைக்கும் நடவடிக்கைகள் குறித்து பேச்சுவார்த்தை நடத்துமாறு சர்வதேச நாணய நிதியம் ஆலோசனை வழங்கியுள்ளதாக அமைச்சர் அலி சப்ரி குறிப்பிட்டுள்ளார். இதுவரை உலக வங்கியிலுள்ள முன்னணி கடன் வழங்குனர்களுடன் பேச்சுவார்த்தை நடத்த ஆரம்பித்துள்ளதாகவும் இலங்கை தொடர்பில் செயற்படுவதற்கு சட்ட ஆலோசகர் ஒருவரும், நிதி ஆலோசகர் ஒருரும் நியமிக்கப்பட வேண்டுமெனவும் அமைசர் அலி சப்ரி குறிப்பிட்டுள்ளார். அதற்கான பெயர்கள் முன்மொழியப்பட்டுள்ளதாகவும் அவை அமைச்சரவையில் சமர்பிக்கப்பட்டு இறுதி தீர்மானம் பெறப்படவுள்ளது. நியமிக்கப்படுட் ஆலோசகர்கள் சர்வதேச நாணய நிதியத்துடன் பேச்சுவார்த்தைகளை முன்னெடுத்ததன் பின்னர் சர்வதேச நாணய நிதியம் அடுத்தக்கட்ட வேலைத்திட்டங்களை முன்னெடுக்கும் என்பது குறிப்பிடத்தக்கது. ", "URL": "https://www.itnnews.lk/2023/10/05/409531/", "Category": "Breaking News,தேசிய செய்திகள்", "Parent URL": null}