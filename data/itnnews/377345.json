{"Source": "ITN news", "Timestamp": "නොවැම්බර් 20, 2021 10:51", "Headline": "ජ්‍යෙෂ්ඨ මාධ්‍යවේදී සිරිලාල් කොඩිකාර මහතාගේ දේහය පිළිබඳ අවසන් කටයුතු අද පස්වරුවේ", "News Content": "ශ්‍රී ලාංකේය පුවත්පත් කලාව තුළ සදා නොමැකෙන නමක් තැබූ අභාවප්‍රාප්ත ජ්‍යෙෂ්ඨ මාධ්‍යවේදී සිරිලාල් කොඩිකාර මහතාගේ දේහය පිළිබද අවසන් කටයුතු අද පස්වරු 5.30ට බොරැල්ල කනත්තේදී සිදු කෙරෙනවා. දක්ෂ තීරු ලිපි රචකයෙකු වූ සිරිලාල් කොඩිකාරයන් ඇත්ත පත්තරේට ලියු රංචාගොඩ ළමයා  කාව්‍යමය තීරු ලිපිය ඉමහත් ජනප්‍රියත්වයක් හිමිකරගත් අතර සිරිලාල් කොඩිකාරයන්ගේ අනන්‍යතාව පාඨක ජනතාව අතර ස්ථාපිත කිරීමට ද ඉවහල් වුණා. ජ්‍යෙෂ්ඨ මාධ්‍යවේදී සිරිලාල් කොඩිකාර මහතා අභාවප්‍රාප්ත වන විට 98 වන වියේ පසුවුණා. මියයන තුරුම කියවීම අත නොහැරි ඒ මහතා ඉඳහිට හෝ මාධ්‍ය සගයකු ඔහු හමුවීමට ගිය විට කීවේ ඇත්ත පත්තරයක් ගෙනැවිත් දෙන ලෙසයි. සිංහල ජාතිය පුවත්පතෙන් මාධ්‍ය කලාව ඇරඹූ සිරිලාල් කොඩිකාර මහතා 1964 වසරේදී ඇත්ත පුවත්පතට එක්ව වසර 2000 වන තුරුම එහි විශේෂාංග කර්තෘවරයා ලෙස කටයුතු කළා. ඇත්ත පුවත්පතට ඔහු ලියූ රංචාගොඩ ළමයා  කවි තුළින් දේශපාලනඥයින් ඇතුළු සමාජයේ බොහෝ දෙනා තියුණු ලෙස විවේචනයට උපහාසයට ලක් කෙරුණා. ඔහුගේ තීරු ලිපි පසුව පොතක් ලෙස පළ වූයේ රංචාගොඩ ළමයා සහ ඇත්ත නමින්. ගැසට් සංදේශය,  සකෝ බල ලෝ, කෝසල සිහින, රඟදෙන බයිලා, වැනි දේශපාලන තීරු ලිපි ඔහු රචනා කළා. ඔහුගේ තීරු ලිපි සියල්ලම පාහේ පසුව කෘතීන් ලෙස පළවී තිබෙනවා. දිනකර රාවය වැනි විකල්ප පුවත්පත්වලට ද සිරිලාල් කොඩිකාරයන් ලිපි සැපයුවා. සාහිත්‍ය කරුවෙකු ලෙස ද ඉමහත් සේවයක් ඉටුකළ ඒ මහතා  මහාවංශ විමංශන නමින් ලියූ ශාස්ත්‍රීය කෘතිය බොහෝ විද්වතුන්ගේ ඇගයුමට ලක්වුණා. ටයර් සෑය ළඟ නම් වූ ස්ථානය  කෙටි කතා සංග්‍රහය, නො රජුන් ගේ අන්තඃපුරය, දිය වැලක් ඔස්සේ, ලෙයින් ලියූ කවි ආදිය ඔහු ලියූ  ග්‍රන්ථ අතර වනවා. මාධ්‍යවේදියෙකු හා සාහිත්‍ය කරුවෙකු ලෙස ඔහු සම්මාන රැසකින් පිදුම් ලැබුවා. සිරිලාල් කොඩිකාර මහතාගේ දේහය මේ වන විට බොරැල්ල ජයරත්න මල්ශාලාවේ තැන්පත් කර තිබෙනවා. අවසන් කටයුතු අද පස්වරු පහයි තිහට  බොරැල්ල කනත්තේදී සිදුකිරීමට නියමිත බවයි පවුලේ ඥාතීන් සදහන් කළේ.             ", "URL": "https://www.itnnews.lk/2023/10/05/377345/", "Category": "දේශීය පුවත්", "Parent URL": null}