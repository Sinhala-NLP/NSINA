{"Source": "ITN news", "Timestamp": "ජූලි 7, 2023 11:37", "Headline": "ශ්‍රී ලංකාව සහ ඉරානය අතර වාරිමාර්ග, ජලාශ, බලශක්ති ක්ෂේත්‍ර සම්බන්ධයෙන් සාකච්ඡා", "News Content": "ඉරාන වාරිමාර්ග, ජලාශ හා බලශක්ති අමාත්‍ය අලි අක්බාර් මහතා සහ ක්‍රීඩා හා යෞවන කටයුතු, වාරිමාර්ග අමාත්‍ය රොෂාන් රණසිංහ මහතා අතර හමුවක් පසුගියදා පැවැත්වුණා. මෙහි දී දෙරට අතර වාරිමාර්ග, ජලාශ, බලශක්ති අංශයේ සහයෝගීතාව තවදුරටත් ශක්තිමත් කිරීම පිළිබදව සාකච්ඡා කර තිබෙනවා. විශේෂයෙන් දෙරට අතර වාරිමාර්ග, ජලාශ, බලශක්ති ක්ෂේත්‍රයේ ද්විපාර්ශ්වික සබඳතා පුළුල් කිරීම සඳහා ඉරානය සමඟ ආර්ථික සහයෝගීතාව සදහා වූ ඒකාබද්ධ කොමිසම (UCEC) හි වැදගත්කම ඔවුන් පැහැදිළි කර තිබෙනවා. එහි දී මෙගාවොට් 120 ක් විදුලිය උත්පාදනයක් සිදු කෙරෙන උමා ඔය බහුකාර්ය සංවර්ධන ව්‍යාපෘතිය නිම කිරීම පිළිබඳව ඉරානයේ ෆැරබ් සමාගමට අමාත්‍යවරයා සිය ස්තූතිය පළ කර තිබෙනවා. උතුරු මැද පළාතේ ජනතාව අතර බහුලව ව්‍යාප්ත වී ඇති වකුගඩු ආශ්‍රිත සෞඛ්‍ය ගැටලුව පිළිබඳව කරුණු ඉදිරිපත් කළ අමාත්‍යවරයා පොළොන්නරුව, අනුරාධපුරය දිස්ත්‍රික්කයන්හි කුඩා පරිමාණයේ පිරිසිදු පානීය ජල ව්‍යාපෘති ඉදිකිරීමට සහයෝගය දක්වන ලෙස කළ ඉල්ලීම සඳහා ද ඉරාන නියෝජිතයන්ගේ යහපත් ප්‍රතිචාර ලැබී තිබෙනවා. වෙළද, සංචාරක, වාරිමාර්ග, ජලාශ, බලශක්ති ක්ෂේත්‍රවල පවත්නා සබඳතා වැඩි දියුණු කර ගැනීමට ඇති හැකියාව පිළිබඳව එරට ප්‍රමුඛ පෙලේ ව්‍යාපාරිකයින් සමඟ කළ සාකච්ඡා මෙරටට සුභදායී ලෙස ඉතා සාර්ථක අයුරින් නිමාවට පත් ව තිබෙනවා. ", "URL": "https://www.itnnews.lk/2023/10/05/498059/", "Category": "Breaking News,දේශීය පුවත්", "Parent URL": null}