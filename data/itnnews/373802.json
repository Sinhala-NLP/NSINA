{"Source": "ITN news", "Timestamp": "නොවැම්බර් 4, 2021 10:09", "Headline": "දීපාවලී වෙනුවෙන් ජනපති සහ අගමැතිගෙන් සුභ පැතුම්", "News Content": "හින්දු බැතිමතුන් මහත් හරසරින් සමරන දීපාවලී දිනය අදයි. හින්දු බැතිමතුන්ගේ මහා සංස්කෘතික මංගල්‍යය ලෙසයි දීපාවලිය සැලකෙන්නේ. දීපාවලි දින දැල්වෙන පහන් ආලෝකයෙන් අවිද්‍යාව දුරුවී සියලුදෙනාට සතුට සමෘද්ධිය ලැබේවායි ජනාධිපතිතුමා සහ අගමැතිතුමා සිය සුබ පැතුම් පණිවුඩ මගින් ප්‍රාර්ථනා කර සිටිනවා. ගණදුර පළවාහැර ආලෝකය පතුරවාලීම මෙන්ම අවිද්‍යාවේ අන්ධකාරය දුරුකොට ප්‍රඥාවේ ආලෝකය හදවත් තුළ දැල්වේවායි ප්‍රාර්ථනා කරමින් ලොව පුරා හින්දු බැතිතුමන් දීපාවලිය සැමරීමට එක්ව සිටිනවා. හින්දු සංස්කෘතියේ ප්‍රධාන තැනක් ගන්නා කෝලම් රටා මගින් නිවෙස් අලංකාර කර පවුලේ සියලු දෙනා එක්ව පහන් දල්වා සුරයන් විසින් අසුරයන් පැරදවීම සිහිපත් කරමින් දෙවියන් උදෙසා පුදපූජා පැවැත්වීම දීපාවලියේ දී සිදුවනවා. මේ අතර සුබ පැතුම් පණිවුඩයක් නිකුත් කරන ජනාධිපති ගෝඨාභය රාජපක්ෂ මැතිතුමා දීපාවලි මංගල්‍යය සමග විශ්වයට ප්‍රවේශ වන පංචායතන ශක්තියෙන් සියලු දෙනාට සතුට සමෘද්ධිය, ධනය හා දිව්‍යමය ශක්තිය ලැබේවායි ප්‍රාර්ථනා කරනවා. හින්දු බැතිමතුන්ගේ ආධ්‍යාත්මික උත්සවයක් සහ ඉපැරණි සංස්කෘතික මංගල්‍යයක් වන දීපාවලි මංගල්‍යය මගින් අයහපත දුරු කර යහපත උදාකර ගැනීම අපේක්ෂා කරන බවයි ජනාධිපතිතුමා තවදුරටත් සදහන් කරන්නේ. ශ්‍රී ලංකාව සමෘද්ධිමත් ජාතියක් ලෙස දියුණුවන යහපත් අනාගතයක ආරම්භය ලෙස මෙම දීපාවලි උත්සව දිනය උදාවේවායි අග්‍රාමාත්‍ය මහින්ද රාජපක්ෂ මහතා පවසනවා. ජාතික සමගිය සැමරීමට මෙය විශිෂ්ඨ දිනයක් බව පවසන අග්‍රාමාත්‍යවරයා අවිද්‍යාව නමැති අදුර දුරුවී ආලෝකය බැබලේවායි ද ප්‍රාර්ථනා කරනවා. එම ආලෝකය නිවී යන්නට ඉඩ නොදී ආරක්ෂා කර ගන්නැයි අග්‍රාමාත්‍යවරයා ශ්‍රී ලංකා මාතාවගේ දරුවන්ගෙන් කාරුණිකව ඉල්ලා සිටිනවා. වාර්ගික සංහිදියාවට දීපාවලී  උත්සවය මහත් පිටිවහලක් වන බව විපක්ෂ නායක සජිත් ප්‍රේමදාස මහතා සිය සුබ පැතුම් පණිවුඩය මගින් සදහන් කරනවා. ලෝකයට නිදුක් නිරෝගීබව උදාවන දීපාවලි දිනයක් වේවායිද ඔහු ප්‍රාර්ථනා කර සිටිනවා.       ", "URL": "https://www.itnnews.lk/2023/10/05/373802/", "Category": "දේශීය පුවත්", "Parent URL": null}