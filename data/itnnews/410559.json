{"Source": "ITN news", "Timestamp": "මැයි 9, 2022 19:30", "Headline": "මහා නා හිමිවරුන්ගෙන් විශේෂ නිවේදනයක්", "News Content": "පටු දේශපාලන අරමුණු පෙරදැරි කර ගනිමින් සාමකාමී අරගලයකට එල්ල කළ ම්ලේච්ඡ ප්‍රහාරයන් තරයේ හෙළා දකින බව ත්‍රෛයිනිකායික මහා සංඝරත්නය නිවේදනයක් නිකුත් කරමින් අවධාරණය කරනවා. රට තුළ උද්ගතව ඇති සමාජ දේශපාලන හා ආර්ථික අර්බුදයට විසඳුම් ඉල්ලා සාමකාමී අරගලයක නිරත වූ ජනතාවට එල්ල කළ සාහසික ප්‍රහාරයන් ප්‍රජාතන්ත්‍රවාදයට මෙන්ම මනුෂ්‍යත්වයට ද නිගාදෙන්නක් බව ත්‍රෛනිකායික මහා සංඝරත්නය පෙන්වා දෙනවා. සෘජුව හෝ වක්‍රම මෙම නින්ධිත ක්‍රියාමාර්ගය සඳහා අනුබල දුන් දේශපාලන නායකයින්ට ජනතා පරමාධිපත්‍යය නියෝජනය කරන මහජන නියෝජිතයින් ලෙස රැඳී සිටීමට තවදුරටත් සදාචාරාත්මක අයිතියක් නැති බවට තරයේ විශ්වාස කරන බවයි උන්වහන්සේ සඳහන් කරන්නේ. රටේ සමස්ත ජනතාවගේ ජීවිත දේපල මෙන්ම නිදහසේ අදහස් ප්‍රකාශ කිරීමේ අයිතියද ආරක්ෂා කිරීමට රාජ්‍ය පාලකයා ව්‍යවස්ථාවෙන් බැදී සිටින බව එම නිවේදනයේ වැඩිදුරටත් සඳහන්. මෙම ප්‍රහාරයට සම්බන්ධ සියලු වගකිව යුත්තන්ට එරෙහිව නීතිය තදින් ක්‍රියාත්මක කළ යුතු බවයි උන්වහන්සේ අවධාරණය කරන්නේ.        ", "URL": "https://www.itnnews.lk/2023/10/05/410559/", "Category": "දේශීය පුවත්", "Parent URL": null}