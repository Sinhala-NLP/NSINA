{"Source": "ITN news", "Timestamp": "අප්‍රේල් 8, 2022 19:34", "Headline": "ධූරය අතහැර පලායාමට සූදානම් නැහැ", "News Content": "ඉදිරි සති අන්තයේ ගෙන ඒමට නියමිත දෝෂාභියෝගයට එරෙහිව සටන් කරන බව පාකිස්ථාන අග්‍රාමාත්‍ය ඉම්රාන් ඛාන් පවසනවා. තමන් අග්‍රාමාත්‍ය ධූරය අතහැර පලායාමට සූදානම් නැති බවයි ඔහු පවසන්නේ. පාකිස්ථාන අග්‍රාමාත්‍යවරයාට එරෙහිව විපක්ෂයේ දේශපාලන පක්ෂ පසුගියදා පාර්ලිමේන්තුවට ගෙන ආ විශ්වාසභංග යෝජනාව වළක්වමින් පාර්ලිමේන්තුව විසිරුවා හැරීමට පාලක පක්ෂය කටයුතු කළා. එම ක්‍රියාව  ව්‍යවස්ථා විරෝධී බවයි පාකිස්ථාන ශ්‍රේෂ්ඨාධිකරණය තිරණය කළේ. විසිරුවා හරිනු ලැබූ පාර්ලිමේන්තුව නැවතත්  කැඳවීමට ශ්‍රේෂ්ඨාධිකරණය නියෝග කර ඇති අතර විශ්වාසභංග යෝජනාව ලබන සෙනසුරාදා විවාදයට ගැනෙනු ඇති. එහිදී ඉම්රාන් ඛාන්ගේ දේශපාලන පක්ෂය පරාජයට පත්වීමේ වැඩි ඉඩක් ඇති අතර විපක්ෂ දේශපාලන පක්ෂ එක්ව නව අග්‍රාමාත්‍යවරයෙකු පත් කර ගැනීමේ හැකියාවක් පවතිනවා. අලුතින් පත්වන අග්‍රාමාත්‍යවරයාට ලබන වසරේ අගෝස්තු මාසය තෙක් ආණ්ඩු බලය හිමිවනවා. කෙසේ වෙතත් ඉම්රාන් ඛාන් සඳහන් කර ඇත්තේ තමන් පහසුවෙන් බලය අතහැර යාමට සූදානම් නැති බවයි. දෝෂාභියෝගයට මුහුණ දීම සඳහා පාර්ලිමේන්තුව නියෝජනය කරන දේශපාලන පක්ෂ එක්කර ගනිමින් කටයුතු කරන බව ඔහු සඳහන් කළා. ආසන 342 කින් යුතු පාකිස්ථාන පාර්ලිමේන්තුවේ බහුතරය ලබා ගැනීම සදහා මන්ත්‍රිවරුන් 172 නෙකුගේ සහාය අවශ්‍ය වනවා.         ", "URL": "https://www.itnnews.lk/2023/10/05/406209/", "Category": "Breaking News,ජාත්‍යන්තර පුවත්", "Parent URL": null}