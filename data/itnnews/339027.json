{"Source": "ITN news", "Timestamp": "மே 25, 2021 12:21", "Headline": "சீனாவிடமிருந்து 15 மில்லியன் சைனோபார்ம் தடுப்பூசியை கொள்வனவு செய்ய அமைச்சரவை அனுமதி..", "News Content": "15 மில்லியன் சைனோபார்ம் தடுப்பூசிகளை கொள்வனவு செய்ய அமைச்சரவை அனுமதி வழங்கியுள்ளது. அத்துடன் ஒரு மில்லியன் எஸ்ட்ரா ஷெனேகா தடுப்பூசி கொள்வனவு செய்ய அனுமதி கிடைக்கப்பெற்றுள்ளது. இந்நிலையில் சீனாவில் தயாரிக்கப்படும் சைனோபார்ம் தடுப்பூசியின் மற்றுமொரு தொகை இன்று மாலை நாட்டிற்கு கிடைக்கப்பெறவுள்ளது. சீனா குறித்த தடுப்பூசி தொகையை இலங்கைக்கு அன்பளிப்பாக வழங்க நடவடிக்கை எடுத்துள்ளது. கொரோனா வைரஸ் தொற்றை ஒழிக்கும் வகையில் 5 இலட்சம் தடுப்பூசி தொகையை ஏற்றிய விசேட விமானம் இன்று மாலை கட்டுநாயக்க சர்வதேச விமான நிலையத்தை வந்தடையவுள்ளது. இதேவேளை நாட்டில் இதுவரை 5 இலட்சத்து 16 ஆயிரத்து 259 பேருக்கு சைனோபார்ம் தடுப்பூசியின் முதலாவது டோஸ் வழங்கப்பட்டுள்ளதோடு, அதன் இரண்டாவது டோஸ் 2 ஆயிரத்து 435 பேருக்கு வழங்கப்பட்டுள்ளதாக தொற்று நோய் ஆய்வு பிரிவு தெரிவித்துள்ளது. எஸ்ட்ரா ஷெனேகா தடுப்பூசியின் முதலாவது டோஸ் 9 இலட்சத்து 25 ஆயிரத்து 242 பேருக்கு வழங்கப்பட்டுள்ளதோடு, அதன் இரண்டாவது டோஸ் 3 இலட்சத்து 38 ஆயிரத்து 493 பேருக்கு வழங்கப்பட்டுள்ளது. ஸ்புட்னிக் தடுப்பூசி 14 ஆயிரத்து 984 பேருக்கு வழங்கப்பட்டுள்ளதாக தொற்று நோய் ஆய்வு பிரிவு தெரிவித்துள்ளது. தடுப்பூசி செலுத்தும் வேலைத்திட்டம் தொடர்ந்தும் வெற்றிகரமாக முன்னெடுக்கப்பட்டுள்ளது. ", "URL": "https://www.itnnews.lk/2023/10/05/339027/", "Category": "Breaking News,தேசிய செய்திகள்", "Parent URL": null}