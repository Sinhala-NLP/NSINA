{"Source": "ITN news", "Timestamp": "மே 26, 2022 13:20", "Headline": "கிடைக்கப்பெறும் கடன் சலுகைகளை கொண்டு நெருக்கடி நிலைக்கு தீர்வு என்கின்றார் பிரதமர் ரணில்..", "News Content": "நாட்டில் நிலவும் நெருக்கடிகளை குறைப்பதற்கு சர்வதேச நாணய நிதியத்திடமிருந்து அடுத்த மாதத்தில் கிடைக்கப்பெறும் கடன் சலுகையின் ஊடாக சந்தர்ப்பம் ஏற்படுமென பிரதமர் ரணில் விக்ரமசிங்க தெரிவித்துள்ளார். ப்ளும்பேர்க் இணையத்தளத்திற்கு வழங்கியுள்ள செவ்வியிலேயே பிரதமர் இவ்வாறு குறிப்பிட்டுள்ளார். சர்வதேச நாணய நிதியத்திடமிருந்து 4 பில்லியன் அமெரிக்க டொலர்களை கடன் உதவியாக எதிர்பார்ப்பதாகவும், சீனா மற்றும் ஜப்பான் ஆகிய நாடுகளிடமிருந்து கடன் உதவியை எதிர்பார்ப்பதாகவும் பிரதமர் சுட்டிக்காட்டியுள்ளார். கடன் உதவிகள் கிடைக்கப்பெற்றதன் பின்னர் எரிபொருள், உணவு உள்ளிட்ட அத்தியாவசிய பொருட்கள் தொடர்பில் காணப்படும் பிரச்சினைகளை குறைப்பது குறித்து முன்னுரிமை வழங்கப்படும். தற்போது காணப்படும் நெருக்கடி நிலைமைக்கு மத்தியில் பணவீக்கம் நூற்றுக்கு 40 வீதம் வரை அதிகரிக்க கூடுமெனவும் பிரதமர் ரணில் விக்ரமசிங்க தெரிவித்துள்ளார். செலவீனங்களை குறைக்கும் வழிமுறைகள் குறித்து அவதானம் செலுத்தப்பட வேண்டுமெனவும், 2025ம் ஆண்டளவில் நூற்றுக்கு 1 அல்லது அதற்கு மேற்பட்ட அடிப்படை மேலதிக உபரியை பேணுவதே தனது எதிர்ப்பார்ப்பு எனவும் பிரதமர் ரணில் விக்ரமசிங்க மேலும் தெரிவித்துள்ளார். ", "URL": "https://www.itnnews.lk/2023/10/05/413292/", "Category": "Breaking News,தேசிய செய்திகள்,முதன்மை செய்தி", "Parent URL": null}