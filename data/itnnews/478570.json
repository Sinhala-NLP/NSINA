{"Source": "ITN news", "Timestamp": "අප්‍රේල් 27, 2023 11:16", "Headline": "විදුහල්පති සේවා ගැටලු සොයා බලන්න කමිටුවක්", "News Content": "විදුහල්පති සේවයේ කලක් පුරා පවතින සේවා ගැටලු සොයාබලා කඩිනමින් වාර්තා කිරීම සඳහා පත්කල කමිටුව සිය කටයුතු ආරම්භ කළා. අමාත්‍ය සුසිල් ප්‍රේමජයන්ත මහතා මෙම කමිටුව පත්කර තිබෙනවා. අධ්‍යාපන අමාත්‍යංශයේ උපදේශක මහාචාර්ය ගුණපාල නානායක්කාර මහතා ඇතුළු අධ්‍යාපන හා පරිපාලන ක්ෂේත්‍රවල ප්‍රවීනයන්ගෙන් මෙම පංච පුද්ගල කමිටුව සමන්විත වනවා. සියලු විදුහල්පති සංගම්වලින් යෝජනා ලබාගෙන ඇති අතර තවදුරටත් යෝජනා ඉදිරිපත් කිරීමට ඇත්නම් මැයි මස 9 වනදා දක්වා කාලය ලබාදී තිබෙනවා. එමෙන්ම ලබන මස 15 වනදා සිට අදාළ සමිති හා සංවිධාන සමග සාකච්ඡා පැවැත්වීමටයි කමිටුව තීරණය කර ඇත්තේ. අධ්‍යාපන ක්ෂේත්‍රයේ විශේෂඥයින්ගෙන් හා ප්‍රවීනයන්ගෙන් කරුණු විමසීමට ද අපේක්ෂිතයි. පළාත් කලාප කාර්යාල හා තෝරාගත් පාසල් කිහිපයකට ගොස් විදුහල්පති කාර්ය භාරය පිළිබඳ වර්තමාන තත්ත්වය සොයා බැලීමට ද කමිටුව සූදානමින් සිටිනවා. යෝජිත අධ්‍යාපන ප්‍රතිසංස්කරණ ද අදාළකර ගනිමින් විදුහල්පති සේවාව ශක්තිමත් කිරීමට අදාළ යෝජනා ලබාදෙන ලෙසට අමාත්‍යවරයා මෙම කමිටුවට උපදෙස් ලබාදී තිබෙනවා. කමිටු වාර්තාව ඉදිරි මාස 2 ඇතුළත දී අමාත්‍යවරයා වෙත භාරදීමට නියමිතයි.     ", "URL": "https://www.itnnews.lk/2023/10/05/478570/", "Category": "Breaking News,දේශීය පුවත්", "Parent URL": null}