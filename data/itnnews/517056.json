{"Source": "ITN news", "Timestamp": "සැප්තැම්බර් 20, 2023 06:44", "Headline": "රාජ්‍ය යාන්ත්‍රණය තුළ සිදුවන අක්‍රමිකතා මැඩපැවැත්වීමට සියලු අංශ ඩිජිටල්කරණය කළ යුතුයි", "News Content": "රාජ්‍ය යාන්ත්‍රණය තුල සිදුවන අක්‍රමිකතා මැඩපැවැත්වීමට සියලු අංශ ඩිජිටල්කරණය කළ යුතු බව විවෘත සහ වගකිවයුතු රජයක් පිළිබඳ ආංශික අධීක්ෂණ කාරක සභාව සිවිල් සංවිධාන හමුවේ පැවසුවා. ඒ එම කාරක සභාව පාර්ලිමේන්තු මන්ත්‍රී ජගත් කුමාර සුමිත්‍රාආරච්චි මහතාගේ සභාපතිත්වයෙන් පසුගියදා (2023.09.15 ) සිවිල් සංවිධාන කිහිපයක් සමග සාකච්ජා කිරීමට පාර්ලිමේන්තුවේදී රැස්වූ අවස්ථාවේදීයි. රාජ්‍ය සේවය තුල වගකීම හා වගවීම සම්බන්ධයෙන් ප්‍රශ්න මතුවන බවත් ඒ හේතුවෙන් රාජ්‍ය සම්පත් විශාල ලෙස නාස්ති වන බව සිවිල් සංවිධාන නියෝජිතයින් කමිටුව ඉදිරියේ පැවසුවා. එහිදී අදහස් දැක්වූ කාරක සභා සාමාජික මන්ත්‍රීවරයන්, සඳහන් කළේ රාජ්‍ය යාන්ත්‍රණය තුල සිදුවන කටයුතුවලදී දේශපාලනඥයා ඍජු ලෙසම මහජනතාවට නිරාවරණය වන නමුත් රාජ්‍ය නිලධාරියා එලෙස නිරාවරණය නොවන බවයි. මේ අතර මැතිවරණ ක්‍රියාදාමය ගැනද කමිටුව තුල කරුණු සාකච්ජා වුණා. එහිදී අදහස් දැක්වූ පැෆ්රල් සංවිධානයේ අධ්‍යක්ෂවරයා, ආබාධිත පුද්ගලයින්ට ජන්දය භාවිතා කිරීමේ පහසුව පිණිස දිස්ත්‍රික් 10ක් පුරා නව හැඳුනුම්පතක් ලබාදීමේ නියමු ව්‍යාපෘතියක් ආරම්භ කර ඇති බව සඳහන් කළා. එහිදී කාරක සභා සභාපතිවරයා ප්‍රකාශ කළේ අබාධිත ප්‍රජාවන්ට අවශ්‍ය පහසුකම් සැලසීම ආණ්ඩුවේ වගකීම බවත් මෙම හැඳුනුම්පත් මුළු ලංකාවේම අබාධිත ප්‍රජාවට ලබාදීමේ හැකියව පිළිබඳ සොයා බලන ලෙසයි. මේ අතර ලංකාව තුල දැනට පවතින එහෙත් ක්‍රියාත්මක නොවන නීති කඩිනමින් ක්‍රියාත්මක කිරීම අත්‍යවශ්‍ය බව මෙහිදී අදහස් දක්වමින් සිවිල් සංවිධාන ප්‍රධානීහු ප්‍රකාශ කළා. මෙහිදී රාජ්‍ය යාන්ත්‍රණය තුල වගවීම හා විවෘත භාවය ඇති කිරීම සඳහා සිවිල් සංවිධාන කිහිපයක් එක්ව සකස් කළ නිර්දේශ ඇතුලත් වාර්තාවක් කමිටු සභාපතිවරයාට බාර දෙන ලදී. මෙම අවස්ථාව සඳහා කමිටු සාමාජික පාර්ලිමේන්තු මන්ත්‍රීවරයන් වන (ජනාධිපති නීතිඥ) ජයන්ත වීරසිංහ, මොහමඩ් මුසම්මිල්, සංජීව එදිරිමාන්න යන මහත්වරුන් ඇතුලු සිවිල් සංවිධාන ප්‍රධානීන් සහභාගී වුණා.                   ", "URL": "https://www.itnnews.lk/2023/10/05/517056/", "Category": "Breaking News,දේශීය පුවත්", "Parent URL": null}