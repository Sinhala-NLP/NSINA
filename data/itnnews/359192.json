{"Source": "ITN news", "Timestamp": "අගෝස්තු 30, 2021 11:23", "Headline": "හෙල්ල විසි කිරීමේ ක්‍රීඩක දිනේෂ් ප්‍රියන්තගෙන් නව ලෝක වාර්තාවක්", "News Content": "පැරාලිම්පික් තරගාවලිය සඳහා ශ්‍රී ලංකාවෙන් තරග වැදුනු දිනේෂ් ප්‍රියන්ත හේරත් නව ලෝක වාර්තාවක් තැබීමට සමත් වුණා. පැරාලිම්පික් තරගාවලිය ටෝකියෝහි දී පැවැත්වෙනවා. අද උදෑසන පිරිමි හෙල්ල විසිකිරීමේ ඉසව්ව ආරම්භ වුණා. F46 කාණ්ඩයේ හෙල්ල විසිකිරීමේ ඉසව්ව සඳහා ශ්‍රී ලංකාවේ පැරාලිම්පික් කණ්ඩායමේ නායක දිනේෂ් ප්‍රියන්ත හේරත් ද එක්ව සිටියා.  එහිදී ඔහුගේ පළමු අවස්ථාවේදී මීටර් 62.58ක දක්ෂතාවක් දැක් වූ අතර දෙවන විසිකිරීමේදී 62.19ක දක්ෂතාවක් දැක්වූවා.  අනතුරුව දිනේෂ් සිය තුන්වන විසිකිරීමේදී මීටර් 67.79ක දක්ෂතාවක් දක්වමින් එෆ් හතළිස් හය කාණ්ඩයේ පිරිමි හෙල්ල විසිකිරීමේ ඉසව්වේ නව ලෝක වාර්තාව පිහිටුවීමට සමත් වුණා. ඔහු එලෙස බිඳ දැමුවේ 2016 රියෝ පැරාලිම්පික් උළලෙදී ඉන්දීය ක්‍රීඩක දේවේන්ද්‍ර පිහිට වූ වාර්තාවයි. මීට පෙර 2016 රිටෝ පැරාලිම්පික් උළෙලේදී තැබූ වාර්තාව මීටර් 63.97ක්. එම පැරාලිම්පික් තරගාවලියේදී දිනේෂ් ප්‍රියන්ත ලෝකඩ පදක්කම හිමිකර ගැනීමට සමත් වුණා. මෙවර ද ඉන්දීය ක්‍රීඩක දෙවේන්ද්‍ර සහාභාගී වූවත් ඔහුව ද අභිබවමින් මෙම වාර්තාව පිහිටු වීමට දිනේෂ් ප්‍රියන්තට හැකි වීම විශේෂත්වයක්. ඒ අනුව අද පැවති ඉසව්වේ 67.79ක දක්ෂතාවක් සනිටුහන් කරගනිමින් රන් පදක්කම දිනා ගැනීමට දිනේෂ් ප්‍රියන්ත සමත් වූ අතර ශ්‍රී ලංකා ඉතිහාසයේ දිනාගත් පළමු පැරාලිම්පික් රන් පදක්කම මෙය වීමද විශේෂත්වයක්.  දිනේෂ් ප්‍රියන්ත හේරත් අනුරාධපුර ප්‍රදේශයේ පදිංචිකරුවෙක් වන අතර ඔහු තිස්පස් හැවිරිදි වියේ පසුවනවා. ඔහු ශ්‍රී ලංකා යුද හමුදාවේ සේවය කළ අයෙක්ද වනවා. එමෙන්ම දිනේෂ් ප්‍රියන්ත මෙරට මානුෂීය මෙහෙයුම සඳහා එක් වූ රණවිරුවෙකු වීමද තවත් විශේෂත්වයක්. ශ්‍රී ලංකාවට දිනා දුන් පළමු  පැරාලිම්පික් රන් පදක්කම සම්බන්ධයෙන් ක්‍රීඩා අමාත්‍යවරයාද සිය ෆේස්බුක් ගිණුමේ සටහනක් තබමින් දිනේෂ් ප්‍රියන්තට සුබ පැතුම් එක් කර තිබුණා.  මේ අතර දිනේෂ් ප්‍රියන්ත හේරත් වෙත යුද හමුදාපති ජෙනරාල් ශවේන්ද්‍ර සිල්වා මහතා ද සුබ පැතුම් එක් කර තිබෙනවා. රටට ගෞරවයක් මෙන්ම කීර්තියක් අත් කර දීමට මෙම විශිෂ්ඨ ජයග්‍රහණය හේතු වූ බවයි යුද  හමුදාපතිවරයා පෙන්වා දෙන්නේ. මෙවැනි අති දක්ෂයින් තව තවත් දිරි ගැන්වීම සියලු දෙනාගේ වගකීම බවද ඒ මහතා සඳහන් කරනවා.     ", "URL": "https://www.itnnews.lk/2023/10/05/359192/", "Category": "Breaking News,ක්‍රීඩා", "Parent URL": null}