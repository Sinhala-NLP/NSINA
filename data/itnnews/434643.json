{"Source": "ITN news", "Timestamp": "සැප්තැම්බර් 13, 2022 12:38", "Headline": "මව්බිම ආසියාවේ ඉහළටම ඔසවා දිවයිනට පැමිණි සිංහ පැටවුන්ට ඉහළම හරසර", "News Content": "ආසියානු කුසලානය ජයග්‍රහණය කළ ශ්‍රී ලංකා ක්‍රිකට් කණ්ඩායම හා දැල් පන්දු කණ්ඩායම අද අලුයම දිවයිනට පැමිණියා. ශූරතා හිමි කරගත් ක්‍රීඩක ක්‍රීඩිකාවන් උණුසුම් ප්‍රතිචාර මැද විශේෂ රථ පෙරහැරකින් කොළඹට කැඳවාගෙන එනු ලැබුවා. මවුබිම ආසියාවේ ඉහළටම ඔසවා තැබූ අපේ ක්‍රීඩක ක්‍රීඩිකාවන්ට මාර්ගය දෙපසට එක්ව සිටි ක්‍රීඩා ලෝලීන්ගෙන් හිමි වූයේ උණුසුම් ප්‍රතිචාරයක්. ආසියානු කුසලාන පන්දුවාර විස්සයි විස්ස ක්‍රිකට් තරගාවලියේ ශූරතාව දිනාගත් ශ්‍රී ලංකා කණ්ඩායම සහ ආසියානු දැල්පන්දු ශුරතාව දිනාගත් ශ්‍රී ලංකා කාන්තා කණ්ඩායම අද අලුයම කටුනායක ජාත්‍යන්තර ගුවන් තොටුපළින් දිවයිනට ලගා වුණා. එහි දී ඔවුන් ඉතා උණුසුම් අයුරින් පිළිගැනිමටයි කටයුතු කෙරුණේ. රාජ්‍ය අමාත්‍ය රෝහණ දිසානායක මහතා ඇතුළු පිරිසක් එම අවස්ථාවට එක්ව සිටියා. 1985 වසරේ සිට මේ දක්වා පැවැති ආසියානු දැල්පන්දු තරගාවලි 12ක දී ශ්‍රී ලංකාව හය වතාවක්  ආසියා දැල් පන්දු ශූරතාව දිනා ගැනිමට සමත්ව තිබෙනවා. මෙවර ඔවුන් සිය ජයග්‍රහණය සනිටුහන් කළේ ප්‍රබල සිංගප්පූරු කණ්ඩායම පරාජය කරමින්. මේ අතර හය වන වරටත් ආසියා කුසලාන පන්දුවාර විස්සයි විස්ස ක්‍රිකට් තරගාවලියේ ජය හිමි කර ගැනීමට ශ්‍රී ලංකා කණ්ඩායම සමත් වුණේ වසර අටකට පසුවයි. ජයග්‍රාහී කණ්ඩායම් දෙක කටුනායක ගුවන් තොටුපළේ සිට විශේෂ රථ පෙළපාලියකින් කොළඹ බලා කැදවාගෙන ඒමට කටයුතු කෙරුණා. ස්ථාන කිහිපයකදීම පිළිගැනිමේ උත්සව සංවිධාන කර තිබූණා.   ", "URL": "https://www.itnnews.lk/2023/10/05/434643/", "Category": "Breaking News,ක්‍රීඩා", "Parent URL": null}