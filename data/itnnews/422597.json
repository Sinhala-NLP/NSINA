{"Source": "ITN news", "Timestamp": "ජූලි 11, 2022 19:33", "Headline": "දේශපාලනික අස්ථාවරභාවය IMF සාකච්ඡා සදහා බාධාවක්", "News Content": "ශ්‍රී ලංකාව තුළ හටගෙන ඇති දේශපාලනික අස්ථාවරභාවය ජාත්‍යන්තර මූල්‍ය අරමුදල සමඟ පැවැත්වෙන සාකච්ඡා සදහා බාධාවක් වියහැකි බව මහ බැංකු අධිපති ආචාර්ය නන්දලාල් වීරසිංහ මහතා රොයිටර් පුවත් සේවය සමඟ සාකච්ඡාවකට එක්වෙමින් සදහන් කළා. ජාත්‍යන්තර මූල්‍ය අරමුදල සමඟ පැවැත්වෙන ණය පහසුකම් ලබාගැනීම සදහා වන සාකච්ඡාවන්හි ප්‍රගතිය හා එකඟතාවයන් ළගාකර ගැනීමට වර්තමාන දේශපාලන අස්ථාවරත්වය යටතේ කල්ගතවනු ඇති බව මහ බැංකු අධිපතිවරයා පවසනවා. පසුගිය අප්‍රේල් මාසයේ දී ධුරයට පත්වීමෙන් පසු මහ බැංකු අධිපතිවරයා ජාත්‍යන්තර මූල්‍ය අරමුදල සමඟ සාකච්ඡාවන්ට එක්ව සිටිනවා. එමෙන්ම මෙතෙක් ලබා ඇති ප්‍රගතිය ද අඩාල කළ හැකි බවයි ආචාර්ය නන්දලාල් වීරසිංහ රොයිටර් පුවත් සේවයට සදහන් කර ඇත්තේ. මූල්‍ය කටයුතු ඉන්ධන,  ගෑස්,  අනෙකුත් අත්‍යවශ්‍ය ද්‍රව්‍ය හිඟය වළක්වා ගැනීම සදහා හැකි ඉක්මනින් දේශපාලන ස්ථාවරත්වය ඇතිකර ගැනීම අත්‍යවශ්‍ය බව මහ බැංකු අධිපතිවරයා මෙහිදී පෙන්වා දුන්නා. ඉන්දියානු සංචිත බැංකුව සම ඩොලර් බිලියනයක් හුවමාරුකර ගැනීමට සාකච්ඡා පැවැත්වෙන බව ද ඔහු මෙහිදී සදහන් කළා. එමෙන්ම ඉන්ධන ආනයනය සදහා තවත් ඩොලර් මිලියන 500 ක ණය සහනයක් සදහා සාකච්ඡා පැවැත්වෙන බව ද අධිපතිවරයා පවසනවා.     ", "URL": "https://www.itnnews.lk/2023/10/05/422597/", "Category": "දේශීය පුවත්", "Parent URL": null}