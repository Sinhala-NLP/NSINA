{"Source": "ITN news", "Timestamp": "සැප්තැම්බර් 18, 2021 09:45", "Headline": "එක්සත් ජාතීන්ගේ මහා මණ්ඩල සැසිවාරයට සහභාගිවීමට ජනපති දිවයිනෙන් පිටත්ව යයි", "News Content": "ඇමෙරිකා නිව්යෝර්ක් හි පැවැත්වෙන එක්සත් ජාතීන්ගේ 76 වන මහා මණ්ඩල සැසිවාරයට සහභාගිවීම සදහා ජනාධිපති ගෝඨාභය රාජපක්ෂ මැතිතුමා අද (18) අලුයම දිවයිනෙන් පිටත්ව ගියා. දිවයිනෙන් බැහැරව විදේශ සමුළුවකට ජනාධිපතිතුමා සහභාගිවන සහ එක්සත් ජාතීන්ගේ මූලස්ථානයේ දී රාජ්‍ය නායක සමුළුව අමතන පළමු අවස්ථාව මෙයයි. ඇමෙරිකා ජනාධිපති ජෝ බයිඩන් මහතාගේ ප්‍රධානත්වයෙන් ලබන අගහරුවාදා මහා මණ්ඩල සැසිවාරය ආරම්භ වනවා. මෙවර සමුළුවේ තේමාව කොවිඩ් 19 වයිරසයෙන් සුවය ලබා ගැනීම සදහා බලාපොරොත්තු සහගත බව තුළින් ඔරොත්තුදීමේ හැකියාව වර්ධනය,  තිරසරබව යළි ගොඩනැගීම,  පෘථිවියේ අවශ්‍යතාවන්ට ප්‍රතිචාර දරක්වීම,  මිනිස් අයිතිවාසිකම්වලට ගරු කිරීම හා එක්සත් ජාතීන්ගේ සංවිධානය නැවත පණ ගැන්වීම යන්නයි. ජනාධිපති ගෝඨාභය රාජපක්ෂ මැතිතුමා විසි දෙවනදා සමුළුව ඇමතීමට නියමිත අතර සැසිවාරය අතරතුර රාජ්‍ය නායකයින් කිහිප දෙනෙකු සමග ද්වීපාර්ශ්වික සාකච්ඡා පැවැත්වීමට ද නියමිතයි. අමාත්‍ය මහාචාර්ය ජී එල් පීරිස්,  ජනාධිපති ප්‍රධාන උපදේශක ලලිත් වීරතුංග,  විදේශ ලේකම් අද්මිරාල් මහාචාර්ය ජයනාත් කොළඹගේ යන මහත්වරු ජනාධිපතිතුමා සමග මෙම අවස්ථාවට එක්ව සිටිනවා.     ", "URL": "https://www.itnnews.lk/2023/10/05/363329/", "Category": "Breaking News,දේශීය පුවත්", "Parent URL": null}