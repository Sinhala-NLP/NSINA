{"Source": "ITN news", "Timestamp": "නොවැම්බර් 15, 2021 11:01", "Headline": "සිරිල් ගාමිණී පියතුමා CID යට", "News Content": "සිරිල් ගාමිණී පියතුමා අපරාධ පරීක්ෂණ දෙපාර්තමේන්තුව වෙත අද පෙරවරුවේ පැමිණියා. ඒ ඔහුට එරෙහිව රාජ්‍ය බුද්ධි සේවයේ ප්‍රධානී මේජර් ජෙනරාල් සුරේෂ් සලේ මහතා කර තිබූ පැමිණිල්ලට අදාළව ප්‍රකාශයක් ලබාදීම සදහායි. පාස්කු ප්‍රහාරය සම්බන්ධයෙන් සූම් තාක්ෂණය ඔස්සේ පැවති සංවාදයකදී සිරිල් ගාමිණී පියතුමා කළ ප්‍රකාශයක් සම්බන්ධයෙන් පරීක්ෂණ සිදු කරන ලෙසයි  රාජ්‍ය බුද්ධි සේවයේ ප්‍රධානී මේජර් ජෙනරාල් සුරේෂ් සලේ මහතා අපරාධ පරීක්ෂණ දෙපාර්තමේන්තුවට පැමිණිලි කර තිබුණේ. ඒ තමාගේත් තම පවුලේ අයගේත් ජීවිතවලට තර්ජනයක් විය හැකි බව පවසමින්. මෙම පැමිණිල්ලට අනුව ප්‍රකාශයක් ලබාදීමට සිරිල් ගාමිණී පියතුමාට අපරාධ පරීක්ෂණ දෙපාර්තමේන්තුවට පැමිණෙන ලෙස දැනුම් දී තිබුණද ඒ සදහා සතියක කාලයක් ඉල්ලා තිබුණා. ඒ අතරතුර තමන් අත්අඩංගුවට ගැනීමේ සූදානමක් ඇති බව පවසමින් ඔහු මූලික අයිතිවාසිකම් පෙත්සමක් ද ගොනු කළා. කෙසේ වෙතත් එය පසුගියදා විභාගයට ගත් අවස්ථාවේදී සිරිල් ගාමිණී ප්‍රනාන්දු පියතුමා අත්අඩංගුවට ගැනීමේ සූදානමක් නොමැති බව අපරාධ පරීක්ෂණ දෙපාර්තමේන්තුව ශ්‍රේෂ්ඨාධිකරණයට දැනුම් දුන්නා. එහිදී පියතුමාගේ නීතිඥවරුන් ප්‍රකාශ කළේ තම සේවාදායකයා ප්‍රකාශ්‍ය ලබාදීමට සූදානම් බවයි. ඒ අනුවයි සිරිල් ගාමිණී පියතුමා අද පෙරවරුව් අපරාධ පරීක්ෂණ දෙපාර්තමේන්තුව වෙත පැමිණියේ. ", "URL": "https://www.itnnews.lk/2023/10/05/376133/", "Category": "දේශීය පුවත්", "Parent URL": null}