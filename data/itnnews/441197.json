{"Source": "ITN news", "Timestamp": "ඔක්තෝබර් 18, 2022 12:06", "Headline": "විරෝධතා අතරතුර පොලිසියේ ක්‍රියා කලාපය ගැන අල්ලස් කොමිසම විමර්ශනයක් අරඹයි", "News Content": "සාමකාමී විරෝධතා අතරතුර ශ්‍රී ලංකා පොලිසියේ ක්‍රියාකලාපය සම්බන්ධයෙන් අල්ලස් හෝ දූෂණ චෝදනා විමර්ශන කොමිෂන් සභාව පරීක්ෂණයක් ආරම්භ කර තිබෙනවා. නිවේදනයක් නිකුත් කරමින් අල්ලස් කොමිසම සඳහන් කළේ සාමකාමී උද්ඝෝෂණවලදී රාජකාරියේ යෙදී සිටි පොලිස් නිලධාරීන් රාජ්‍ය වත්කම් අවභාවිත කර බලය පාවිච්චි කළේද යන්න සොයා බැලීම සඳහා මෙම විමර්ශනය ආරම්භ කර ඇති බවයි. තරුණ නීතීඥයින්ගේ සහ තරුණ මාධ්‍යවේදීන්ගේ සංගම්වල පීඩනයට එරෙහි කමිටුව විසින් සැප්තැම්බර් 22 වැනි දින ගොනු කරන ලද පැමිණිල්ලකට අනුව මෙම පරීක්ෂණය ආරම්භ කර තිබෙනවා.  ", "URL": "https://www.itnnews.lk/2023/10/05/441197/", "Category": "Breaking News,දේශීය පුවත්", "Parent URL": null}