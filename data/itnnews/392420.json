{"Source": "ITN news", "Timestamp": "ජනවාරි 31, 2022 16:30", "Headline": "යේමන සිවිල් යුද්ධයේදී ළමයින් 10000කට අධික සංඛ්‍යාවක් ජීවිතක්ෂයට පත්ව ඇති බව හෙළි වෙයි", "News Content": "යේමනයේ හවුති කැරළිකරුවන් සේවයේ යොදවා සිටි ළමා සොල්දාදුවන් දෙදහසක් පමණ පසුගිය වසර දෙක තුලදී ජීවිතක්ෂයට පත්ව ඇති බව ජගත් සංවිධානය නිවේදනය කරනවා. යේමනයේ හටගෙන ඇති සිවිල් යුද්ධයේ යුද කටයුතු සදහා හවුති කැරළිකරුවන් විශාල වශයෙන් ළමයින් සොල්දාදුවන් ලෙස සේවයට බදවා ගැනීම් සිදු කරන බවයි ජගත් සංවිධානයේ ආරක්ෂක කවුන්සිලය සදහන් කරන්නේ. 2020 වසරේදී ළමා සොල්දාදුවන් එක්දහස් හාරසියයකට අධික සංඛ්‍යාවක්ද 2021 වසරේදී ළමා සොල්දාදුවන් 600 කට ආසන්න සංඛ්‍යාවක්ද මියගොස් ඇති බව ජගත් සංවිධානයේ නවතම වාර්තාවේ සදහන් වනවා. එමෙන්ම 2015 දී ආරම්භ වූ යේමන සිවිල් යුද්ධයේදී මේ දක්වා ළමයින් දස දහසකට අධික සංඛ්‍යාවක් ජීවිතක්ෂයට පත්ව ඇති බවද එහි සදහන්. වසර 7 ක් පුරා පවතින යේමන සිවිල් යුද්ධයෙන් මේ වන විට මියගොස් ඇති සංඛ්‍යාව හැටදහසකට ආසන්නයි. සිවිල් යුද්ධයත් සමගම යේමනය මේ වන විට සාගතයකට ද මුහුණ දි සිටින අතර මිලියන දාහතක පමණ පිරිසකට පිරිසිදු පානිය ජලය හා ආහාර නොමැති බවයි වාර්තා වන්නේ.       ", "URL": "https://www.itnnews.lk/2023/10/05/392420/", "Category": "ජාත්‍යන්තර පුවත්", "Parent URL": null}