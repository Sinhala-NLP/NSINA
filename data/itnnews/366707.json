{"Source": "ITN news", "Timestamp": "ඔක්තෝබර් 4, 2021 12:23", "Headline": "ඉන්දීය විදේශ ලේකම් අගමැති හමුවෙයි", "News Content": "සිව්දින නිල සංචාරයකට මෙරටට පැමිණ සිටින ඉන්දීය විදේශ ලේකම් ශ්‍රී හර්ෂ්වර්ධන් ෂින්ග්ලා මහතා අග්‍රාමාත්‍ය මහින්ද රාජපක්ෂ මහතා හමුවුණා. අග්‍රාමාත්‍ය මහින්ද රාජපක්ෂ මහතා සහ ඉන්දීය විදේශ ලේකම් ශ්‍රී හර්ෂ් වර්ධන් ෂින්ග්ලා මහතා අතර හමුව අද පැවැත්වුණේ අරලියගහ මන්දිරයේ දී යි. ඉන්දීය අග්‍රාමාත්‍ය නරේන්ද්‍ර මෝදි මහතාගේ සුබ පැතුම සහ ඉන්දීය විදේශ අමාත්‍ය ආචාර්ය සුබ්‍රමනියම් ජයශංඛර් මහතාගේ සුබ පැතුමද ෂින්ග්ලා මහතා අග්‍රාමාත්‍ය මහින්ද රාජපක්ෂ මහතා වෙත පිරි නැමුවා. දෙරට අතර ද්විපාර්ශ්වික සම්බන්ධතා ශක්තිමත් කර ගැනීම , සංචාරක ව්‍යාපාර ප්‍රවර්ධනය ,බෞද්ධ සබඳතා ප්‍රවර්ධනය ඇතුළු අංශ ගණනාවක් කෙරෙහි මෙහිදී අවදානය යොමු කෙරුණා. ඉන්දියාවේ කෘෂිනගර් ගුවන් තොටුපොළ ජාත්‍යන්තර ගුවන් තොටුපොළක් වශයෙන් ප්‍රකාශයට පත්කළ වහාම ඒ දක්වා පියාසර කරන වන්දනාකරුවන් රැගත් පළමු ගුවන් යානය ශ්‍රී ලංකාවේ සිට පැමිණෙනු ඇතැයි තමා විශ්වාස කරන බවද ඉන්දීය විදේශ ලේකම්වරයා මෙහිදී කියා සිටියා. එසේම විදේශ කටයුතු අමාත්‍ය මහාචාර්ය ජී එල් පිරිස් මහතා සහ විදේශ ලේකම් අද්මිරාල් මහචාර්ය ජයනාත් කොළඹගේ මහතා සමඟත් ඉන්දීය විදේශ ලේකම්වරයා සාකච්ඡා පැවැත්වුවා. ඉන්දීය විදේශ ලේකම්වරයා මෙරට වෙත පැමිණියේ පසුගිය දෙවනදායි. ඒ මෙරට විදේශ ලේකම් අද්මිරාල් මහාචාර්ය ජයනාත් කොළඹගේ මහතාගේ ආරාධනාවකට අනුවයි. ඊයේ දිනයේදී මහනුවර ඓතිහාසික ශ්‍රී දළදා සමිදුන් වැදපුදාගෙන ආශිර්වාද ලබා ගත් ඒ මහතා ත්‍රිකුණාමලය තෙල් ටැංකි සංකීර්ණය නිරීක්ෂණය කිරීමට ද එක් වුණා. මේ අතර යාපනයේ සංචාරයකට එක් වූ ශ්‍රී හර්ෂ්වර්ධන් ෂින්ග්ලා මහතා පිළිගනු ලැබුවේ යාපනය ඉන්දීය උප මහ කොමසාරිස් රාකේෂ් නට්රාජ් ජෙයබාස්කරන් මහතා විසිනුයි. ඉන්දීය ආධාර යටතේ යාපනය මහත්මා ගාන්ධි මාර්ගයේ ඉදිකෙරෙන සංස්කෘතික ශාලාව නිරීක්ෂණය කිරීමට ඉන්දීය විදේශ ලේකම්වරයා එක් වුණා. ඉන් අනතුරුව දෙමළ දේශපාලන පක්ෂ නියෝජිතයන් පිරිසක් හා රාජ්‍ය නිලධාරීන් හමුවීමටද ඒ මහතා කටයුතු කළා. උතුරු පළාත් සභාවේ හිටපු සභාපති සී වී කේ ෂිවඥානම් හා පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම් යන මහත්වරුන් ඇතුළු පිරිසක් එම සාකච්ඡාවට එක්ව සිටියා. කෙසේ වෙතත් එම සාකච්ඡාව ආවරණය කිරීමට මාධ්‍යයට අවසර ලැබුණේ නැහැ. ශ්‍රී හර්ෂ්වර්ධන් ෂින්ග්ලා මහතාගේ සිව් දින ශ්‍රී ලංකා සංචාරය නිමාවට පත් වන්නේ හෙට දිනයේ දී වන අතර ඒ මහතා ජනාධිපති ගෝඨාභය රාජපක්ෂ මැතිතුමාද හමුවීමට නියමිතයි.   ", "URL": "https://www.itnnews.lk/2023/10/05/366707/", "Category": "Breaking News,දේශීය පුවත්", "Parent URL": null}