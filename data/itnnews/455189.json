{"Source": "ITN news", "Timestamp": "ජනවාරි 12, 2023 12:09", "Headline": "පාස්කු වින්දිතයින්ට වන්දි ගෙවන්න – මෛත්‍රී ඇතුළු පිරිසකට ශ්‍රේෂ්ඨාධිකරණය නියෝග කරයි", "News Content": "පාස්කු ඉරිදා ත්‍රස්ත ප්‍රහාරය වළක්වා ගැනීමට පියවර නොගැනීම හේතුවෙන් හිටපු ජනාධිපති මෛත්‍රීපාල සිරිසේන, හිටපු ආරක්ෂක ලේකම් හේමසිරි ප්‍රනාන්දු, හිටපු පොලිස්පති පූජිත් ජයසුන්දර,රාජ්‍යබුද්ධි සේවයේ හිටපු අධ්‍යක්ෂ නිලන්ත ජයවර්ධන හා හිටපු ජාතික බුද්ධි ප්‍රධානී සිසිර මෙණ්ඩිස් යන මහත්වරුන් මූලික මිනිස් අයිතිවාසිකම් උල්ලංඝණය කර ඇති බවට ශ්‍රේෂ්ඨාධිකරණය තීන්දුකළා. ඒ අනුව මෙම චූදිතයින්ට ඔවුන්ගේ පෞද්ගලික මුදලින් වන්දි ගෙවිය යුතු බවට ද තීන්දු කෙරුණා. පාස්කු ඉරුදින ත්‍රස්ත ප්‍රහාරයක් එල්ලවීමට නියමිත බවට බුද්ධි තොරතුරු ලැබී තිබියදීත් එය වළක්වාගැනීමට පියවර ගෙන නැති බවයි අධිකරණය තීරණය කළේ මේ අනුව මෛත්‍රීපාල සිරිසේන මහතාට රුපියල් මිලියන 100 ක් ද, පූජිත් ජයසුන්දර සහ නිලන්ත ජයවර්ධන යන අය රුපියල් මිලියන 75 බැගින් ද හේමසිරි ප්‍රනාන්දු රුපියල් මිලියන  50 ක් ද  සිසිර මෙණ්ඩිස් රුපියල් මිලියන 10 ක්  ද ගෙවිය යුතු බවට අධිකරණය නියෝග කළා. මෙම ප්‍රහාරයෙන් වින්දිතයින් බවට පත් වූ පුද්ගලයින් සදහා අරමුදලක් පිහිටුවන ලෙසට ශ්‍රේෂ්ඨාධිකරණය රජයට නියෝග කළා. එම අරමුදලට අදාළ වන්දි මුදල් බැර කරන ලෙසටයි අධිකරණය වගඋත්තරකරුවන්ට නියෝග කළේ. වන්දි මුදල් මාස 06 ක් තුළ ගෙවා අවසන් කළ යුතු වනවා. එම අරමුදලේ කටයුතු අධීක්ෂණය කරන ලෙස අධීකරණය  නීතිපතිවරයාට නියෝග කළා. බුවනෙක අලුවිහාරේ,එල්.ටී.බී දෙහිදෙණිය, මුර්දු ප්‍රනාන්දු,  එස්. තුරෙයිරාජා , ඒ.එච්.එම්.ඩී.නවාස්, ශිරාන් ගුණරත්න, යන විනිසුරුවරුන්ගේ එකඟත්වය ඇතිව අගවිනිසුරු ජයන්ත ජයසූරිය මහතායි තීන්දුව ප්‍රකාශයට පත් කළේ. තීන්දුව ප්‍රකාශයට පත් කරමින් සත් පුද්ගල විනිසුරු මඩුල්ලේ සභාපති අගවිනිසුරු ජයන්ත ජයසූරිය මහතා ප්‍රකාශ කළේ ආණ්ඩුක්‍රම ව්‍යවස්ථාව යටතේ රාජ්‍ය ප්‍රධානියා මෙන්ම ත්‍රිවිද හමුදාවන්හි සේනාධිනායකයා ලෙස ජනාධිපතිවරයා කටයුතු කරන බවයි. අගවිනිසුරුවරයා මෙසේ ද ප්‍රකාශ කළා. උපුටා ගැනීම – ආණ්ඩුක්‍රම ව්‍යවස්ථාව යටතේ සියලු විධායක බලතල ජනාධිපතිවරයා වෙත පැවරී තිබෙනවා.ජනාධිපතිවරයා ආරක්ෂක අමාත්‍යවරයා වශයෙනුත් කටයුතු කරනවා.මේ ප්‍රහාරය සිදු වන අවස්ථාවේ ත්‍රිවිධ හමුදාව, පොලීසිය රාජ්‍ය බුද්ධි සේවය හිටපු ජනාධිපති මෛත්‍රීපාල සිරිසේන මහතා යටතේ ක්‍රියාත්මක වූ බව තහවුරුයි. ඒ වගේම ත්‍රස්තවාදය වැලැක්වීමේ පනත මෙන්ම මහජන ආරක්ෂක පනත ක්‍රියාත්මක කිරීමේ බලය ද ඔහු වෙත පැවරී තිබුණා.  උපුටා ගැනීම අවසන්. හිටපු ජනාධිපති මෛත්‍රීපාල දිරිසේන මහතා වෙනුවෙන් අධිකරණයට දිවුරුම් පෙත්සමක් ඉදිරිපත් කළ එවකට ජනාධිපති ලේකම් ලෙස කටයුතු කළ උදය සෙනවිරත්න මහතා ප්‍රකාශ කර ඇත්තේ ප්‍රහාරයක් එල්ල වීමට නියමිත බවට ලැබුණු තොරතුර පිළිබද හේමසිරි ප්‍රනාන්දු,  පූජිත් ජයසුන්දර හෝ නිලන්ත ජයවර්ධන ජනාධිපතිවරයා දැනුවත් නොකළ බවයි. තීන්දුව ප්‍රකාශයට පත් කළ අගවිනිසුරුවරයා කියා සිටියේ ආරක්ෂක අමාත්‍යාංශය පරිපාලනය හා සුපරික්ෂණය කිරීමේ බලය ආණ්ඩු ක්‍රම ව්‍යවස්ථාව යටතේ ආරක්ෂක ලේකම්වරයා වෙත පැවරී ඇති බවයි. තීන්දුව ප්‍රකාශයට පත් කරමින් ජයන්ත ජයසූරිය මහතා තවදුරටත් මෙසේ ප්‍රකාශ කළා. උපුටා ගැනීම – ජාතික තවුහිද් ජමාත් සංවිධානය විසින්  පාස්කු ඉරුදින ප්‍රහාරයක් එල්ල කිරීමට සූදානම් වන බවට රාජ්‍ය බුද්ධි සේවයේ හිටපු ප්‍රධානියා ලබා දුන් සංවේදී තොරතුර සම්බන්ධයෙන් වගකීමකින් යුක්තව පියවර ගැනීමට පොලිස්පතිවරයා ලෙස පූජිත් ජයසුන්දර මහතා අසමත් වී තිබෙනවා. ප්‍රහාරයක අත්හදාබැලීමක් සිදු කර ඇති බවට තොරතුරු ලැබී තිබුණා.  ඒ පිලිබද රාජ්‍ය බුද්ධි සේවයේ ප්‍රධානියා ලෙසින් පූජිත් ජයසුන්දර මහතා දැනුවත් කර තිබුණා. එහෙත් ඒ සම්බන්ධයෙන් විධිමත් පරික්ෂණයක් පැවැත්වීමට ජයසුන්දර මහතා අසමත්ව තිබෙනවා.  සහරාන් හෂීම් ඇතුළු කණ්ඩායම පාස්කු ඉරුදින ත්‍රස්ත ප්‍රහාරයක් එල්ල කිරීමට සූදානම් වන බවට විදෙස් බුද්ධි සේවාවකින් තමන්ට තොරතුරු ලැබුණු බව රාජ්‍ය බුද්ධි සේවයේ හිටපු  ප්‍රධානී නිලන්ත ජයවර්ධන අධිකරණය හමුවේ ප්‍රකාශ කළා. ඔහු සිදු කර තිබෙන්නේ මෙම තොරතුර පොලිස්පතිවරයාට සහ ජාතික බුද්ධි ප්‍රධානියා වෙත යොමු කිරීම පමණයි. ඒ සම්බන්ධයෙන් ගත් පියවර පිළිබද ඔහු පසු විපරමක් සිදු කර නැහැ.  ඒ වගේම ප්‍රහාරය පිළිබඳ තමන් වෙත ලැබුණු තොරතුරු පොලිස්පතිවරයා සහ ආරක්ෂක ලේකම්වරයා වෙත යොමු කිරීම පමණක් හිටපු ජාතික බුද්ධි ප්‍රධානී සිසිර මෙණ්ඩිස් සිදු කළා.  ඒ සම්බන්ධයෙන් ගෙන ඇති පියවර පිළිබද ඔහු  පසුවිපරමක් සිදු කර නැහැ.2019 වසරේ අප්‍රේල් මස 09 වනදා පැවති ජාතික බුද්ධි සමාලෝචන රැස්වීමට සිසිර මෙණ්ඩිස් මහතා සහභාගී වී තිබෙනවා. එහෙත් ප්‍රහාරය පිළිබඳ තමන් සතුව ඇති සංවේදී තොරතුරු මෙම රැස්වීමේදී සාකච්ඡා කිරීමට ඔහු කටයුතු කර නැහැ.  මේ අනුව සිසිර මෙණ්ඩිස් මහතාද මූලික මිනිස් අයිතිවාසිකම් උල්ලංඝණය කර තිබෙනවා. –උපුටා ගැනීම අවසන් 2019 වසරේ  අප්‍රේල් 21 වනදා කොළඹ කොච්චික‌ෙඩ් ශාන්ත අන්තෝනි දේවස්ථානයේ, මීගමුව කටුවාපිටිය ශාන්ත සෙබෙස්තියන් දේවස්ථානයේ සහ මඩකලපුව සියෝන් දේවස්ථානයේ පමණක් නොව කොළඹ හෝටල් කිහිපයකට මෙම ම්ලේච්ඡ ත්‍රස්ත ප්‍රහාර එල්ල වුණා. අහිංසක ජීවිත 259 ක්  බිලිගත් 500 කට ආසන්න පිරිසක් තුවාලකරුවන් බවට පත්කළ මෙම ප්‍රහාර මාලාවෙන් තුවාල ලැබූ පුද්ගලයන් 164 දෙනෙකු තවමත් නිවෙස් තුළ රෝගිව සිටිනවා. පුද්ගලයන් 89 දෙනෙකු අදට ද ප්‍රතිකාර ලබා ගැනීම සඳහා සායනවලට පැමිණෙනවා. සදාකාලික ආබාධිත තත්ත්වයට පත් වූ පිරිසක් ද තවමත් වේදනාවන් විඳිනවා. පාස්කු ප්‍රහාරයන් පසුව හා ඊට අදාළව පරික්ෂණ කිහිපයක්ම පැවැත්වුණා. ජනාධිපති පරික්ෂණ කොමිෂන් සභාව ඒ අතර ප්‍රධානයි.එහි වාර්තාව ද නිකුත් කෙරුණා. මේ සම්බන්ධයෙන් යුක්තිය ඉල්ලා ඉදිරිපත් වූ පෙත්සම් 12 ක තීන්දුවයි අද ප්‍රකාශයට පත් කෙරුණේ.         ", "URL": "https://www.itnnews.lk/2023/10/05/455189/", "Category": "දේශීය පුවත්", "Parent URL": null}