{"Source": "ITN news", "Timestamp": "ஜூன் 27, 2023 13:48", "Headline": "மண்மேடு சரிந்தமையினால் போக்குவரத்துக்கு தடை", "News Content": "கினிகத்தேனை முதல் நோட்டன் பிரிட்ஜ் வரையிலான போக்குவரத்து தற்காலிகமாக தடைபட்டுள்ளது. தியகல பகுதியில் இன்று அதிகாலையில் மண்மேடு சரிந்தமையினால் போக்குவரத்து தடைபட்டுள்ளதாக தெரிவிக்கப்பட்டுள்ளது. பிரதான வீதியில் சரிந்துள்ள மண்ணை அகற்றும் நடவடிக்கை வீதி அபிவிருத்தி அதிகார சபையினால் முன்னெடுக்கப்பட்டு வருகின்றது. அத்துடன் குறித்த பணிகள் நிறைவடையும் வரை ஹட்டன் வழியாக நோட்டன் செல்வதற்கான மாற்று வழியினை பயன்படுத்துமாறு பொலிஸார் சாரதிகளிடம் கேட்டுக்கொண்டுள்ளனர். மேலும் ஹட்டன் முதல் நுவரெலியா வரையிலான பிரதான வீதி மற்றும் ஹட்டன் முதல் கொழும்பு வரையிலான பிரதான வீதிகளில் மண் சரிவதற்கான அபாயம் காணப்படுவதால் அவதானமாக வாகனங்களை செலுத்துமாறு ஹட்டன் பொலிஸார் சாரதிகளிடம் கேட்டுக்கொண்டுள்ளனர். ", "URL": "https://www.itnnews.lk/2023/10/05/495314/", "Category": "Breaking News,அண்மைய செய்திகள்", "Parent URL": null}