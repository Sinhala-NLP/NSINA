{"Source": "ITN news", "Timestamp": "දෙසැම්බර් 17, 2022 13:02", "Headline": "දිනේෂ් ෂාෆ්ටර් ඝාතනය සම්බන්ධයෙන් 23 දෙනෙකුගෙන් ප්‍රකාශ සටහන් කරගනී", "News Content": "ජනශක්ති සමූහ ව්‍යාපාරයේ අධ්‍යක්ෂවරයෙකු වන දිනේෂ් ෂාෆ්ටර් මහතාගේ ඝාතනය සම්බන්ධයෙන් පුද්ගලයින් 23 දෙනෙකුගෙන් ප්‍රකාශ සටහන් කරගෙන තිබෙන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා පවසනවා. මේ අතර ඝාතනයට ලක් වූ දිනේෂ් ෂාෆ්ටර් මහතාගේ දේහය මේ වන විට අවසන් ගෞරව සඳහා ඒ මහතාගේ පෞද්ගලික නිවසේ තැන්පත් කර තිබෙනවා.දිනේෂ් ෂාෆ්ටර් මහතා කොළඹ කුරුදුවත්ත මල්පාරේ පිහිටි සිය නිවසෙන් ඊයේ දහවල් පිටත්ව ගොස් ඇත්තේ තමන්ගෙන් ණය මුදලක් ලබා ගත් පුද්ගලයෙකු මුණ ගැසීම සඳහා යන බව සිය බිරිඳට පවසමින්. එසේ නිවසින් පිටත්ව ගිය දිනේෂ් ෂාෆ්ටර් මහතා බොරැල්ල පොදු සුසාන භූමියේදී අත් පා ගැට ගසා අසාධ්‍ය තත්ත්වයෙන් සිය මෝටර් රථය තුළ සිටියදී හමු වුණා. පසුව කොළඹ මහ රෝහලේ දැඩි සත්කාර ඒකකයට ඒ මහතා ඇතුළත් කෙරුණු අතර ප්‍රතිකාර ලබමින් සිටින අතරතුරදී පෙරේදා රාත්‍රියේ ජීවිතක්ෂයට පත් වුණා. පොලිසිය සඳහන් කරන්නේ දිනේෂ් ෂාෆ්ටර් මහතාට සිය රථය තුලදී ශාරීරික හිංසන සිදුව ඇති බවයි. ඔහුගේ සිරුර තැන්පත් කර තිබූ කොළඹ මහ රෝහලේ මෘත ශරීරාගාරයට ගිය කොළඹ අංක දෙක අධිකරණයේ වැඩ බලන මහේස්ත්‍රාත් සම්පත් ජයවර්ධන මහතා මෘත දේහය පරීක්ෂාවට ලක් කළා. මහේස්ත්‍රාත්වරයාගේ නියෝගය මත ජ්‍යෙෂ්ඨ අධිකරණ වෛද්‍ය නිලධාරී රූල් හක් මහතා පශ්චාත් මරණ පරීක්ෂණය සිදු කළා. ඔහුගේ ගෙළ තන්තුවකින් සිර කිරීමෙන් මෙම මරණය සිදු කර ඇති බවයි එහිදී අනාවරණය වූයේ. මෘත ශරීරය මල්ශාලාව වෙත රැගෙන යාම සිදුවූයේ ඉන් අනතුරුවයි. දිනේෂ් ෂාෆ්ටර් මහතාගේ ඝාතනය සම්බන්ධයෙන් ප්‍රවීන ක්‍රිකට් විස්තර විචාරකයෙකු වන බ්‍රයන් තෝමස්ගෙන් ද අපරාධ පරීක්ෂණ දෙපාර්තමේන්තුව ප්‍රකාශයක් ලබා ගත්තා. ඔහුගේ විදෙස් ගමන් තහනම් කරමින් නියෝගයක් නිකුත් කිරීමට කොළඹ අතිරේක මහේස්ත්‍රාත් හර්ෂණ කැකුණවල මහතා ඊයේ නියෝග කළා. මේ අතර දිනේෂ් ෂාෆ්ටර් මහතාගේ ඝාතනයට අදාළව පුද්ගලයන් 23 දෙනෙකුගෙන් මේ වන විට ප්‍රකාශ සටහන් කරගෙන ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව මහතා සඳහන් කළේ.     ", "URL": "https://www.itnnews.lk/2023/10/05/450789/", "Category": "දේශීය පුවත්", "Parent URL": null}