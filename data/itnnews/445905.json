{"Source": "ITN news", "Timestamp": "நவம்பர் 16, 2022 12:42", "Headline": "பெரும்போக நெற்செய்கைக்கு தேவையான யூரியா உரம் விநியோகம்", "News Content": "பெரும்போக நெற்செய்கைக்கு தேவையான முழுமையான யூரியா உரம் இன்றைய தினம் முதல் சகல கமநல சேவை மத்திய நிலையங்களினூடாக விநியோகிக்கப்படவுள்ளது. அது தொடர்பில் உரிய நடவடிக்கைகள் மேற்கொள்ளப்பட்டுள்ளதாக அமைச்சர் மஹிந்த அமரவீர தெரிவித்துள்ளார். 22 ஆயிரம் மெட்ரிக் தொன் யூரியா உரம் கொழும்பு துறைமுகத்தை வந்தடைந்த நிலையில், குறித்த உரத்தை தரையிறக்கும் நடவடிக்கைகளை நேரில் சென்று பார்வையிட்டதன் பின்னர் கருத்து வெளியிடும்போதே அவர் இவ்வாறு தெரிவித்துள்ளார். நான்கு மாவட்டங்களை சேர்ந்த குறைந்த வருமானம் பெறும் விவசாய குடும்பங்களுக்கு 780 மெட்ரிக் தொன் யூரியா உரம் இலவசமாக வழங்கப்படவுள்ளதாகவும் விவசாயத்துறை அமைச்சர் சுட்டிக்காட்டியுள்ளார். யாழ்ப்பாணம், முல்லைத்தீவு, கிளிநொச்சி, பதுளை ஆகிய மாவட்டங்களுக்கு இவ்வாரத்தில் உர விநியோகம் மேற்கொள்ளப்படவுள்ளது. ", "URL": "https://www.itnnews.lk/2023/10/05/445905/", "Category": "Breaking News,தேசிய செய்திகள்", "Parent URL": null}