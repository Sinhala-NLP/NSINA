{"Source": "ITN news", "Timestamp": "ජූනි 27, 2022 17:15", "Headline": "පාපැදි භාවිතය ප්‍රචලිත කිරීමේ අරමුණින් නව වැඩසටහනක්", "News Content": "විවිධ වයස් කාණ්ඩ අතර විනෝදාංශයක් හා ක්‍රීඩාවක් වශයෙන් පමණක් නොව ආරක්ෂිත ප්‍රවාහන මාධ්‍යයක් වශයෙන් පාපැදි භාවිතය ප්‍රචලිත කිරීමේ අරමුණින් නව වැඩසටහනක් සැලසුම් කර තිබෙනවා. රට මුහුණ පා ඇති ආර්ථික අර්බුදය සහ ඉන්ධන ගැටලුවට විසඳුමක් වශයෙන් Ride for Life සංවිධානය, ශ්‍රී ලංකා පාපැදි සම්මේලනය, ශ්‍රී ලංකා ඉංජිනේරු ආයතනය, ජනමාධ්‍ය, ශ්‍රී ලංකා පොලීසිය සහ\nපාපැදි සම්බන්ධව තිබෙන විවිධ ආයතනවල සහයෝගය ඇතිව එය ක්‍රියාත්මක කිරීමට අපේක්ෂා කරන බව ප්‍රවාහන හා මහාමාර්ග අමාත්‍යාංශයේ අතිරේක ලේකම් බර්නාඩ් වසන්ත මහතා ප්‍රකාශ කළේය අතිරේක ලේකම්වරයා මෙම කරුණු අනාවරනය කළේ අද (27) පෙරවරුවේ “ආරක්ෂිත ප්‍රවාහන මාධ්‍යයක් වශයෙන් පාපැදි භාවිතය ප්‍රචලිත කිරීම” මැයෙන් රජයේ ප්‍රවෘත්ති දෙපාර්තමේන්තු ශ්‍රවණාගාරයේ පැවති මාධ්‍ය සාකච්ඡාවට එක්වෙමිනි. වත්මන් ඉන්ධන අර්බුධය හමුවේ වාහන තිබුණද නිවසේ තබා යාමට සිදුව ඇති බැවින් පාපැදිය අත්‍යාවශ්‍ය සාධකයක් බවට පත්ව ඇති මෙවන් යුගයක බයිසිකල් පදින අයට “පැද යන්න ඉඩ\nදෙන්න” යන පණිවුඩය ජනගත කිරීමෙන් මහජනතාව පාපැදි භාවිතයට දිරිගැන්වීමට අවශ්‍ය සහයෝගය ලබා දෙන ලෙස ජනමාධ්‍ය ආයතනවලින් ඉල්ලා සිටින බව ශ්‍රී ලංකා පපැදි සංගමයේ\nසභාපති විශේෂඥ වෛද්‍ය අමල් හර්ෂ ද සිල්වා මහතා පැවසීය. ඊට ප්‍රවේශයක් වශයෙන් 2022 ජුලි මස 02 දින ශ්‍රී ලංකා ඉංජිනේරු ආයතනය (IESL) සහ Ride for Life සංවිධානය ඒකාබද්ධව කොළඹ විජේරාම IESl කාර්යාලයේ සිට පෑලියගොඩ දක්වා පාපැදි භාවිතයට ජනතාව උනන්දු කරවීමේ අරමුණින් රැළියක් ආරම්භ කරන බව සභාපතිවරයා පැවසුවේය. ", "URL": "https://www.itnnews.lk/2023/10/05/419583/", "Category": "දේශීය පුවත්", "Parent URL": null}