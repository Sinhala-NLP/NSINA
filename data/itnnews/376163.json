{"Source": "ITN news", "Timestamp": "නොවැම්බර් 15, 2021 12:36", "Headline": "හිටපු මන්ත්‍රී වීරකුමාරටත්,පියසිරිටත් පළාත් සභාවේ හිටපු රොජර්ටත් වරෙන්තු", "News Content": "හිටපු පාර්ලිමේන්තු මන්ත්‍රීවරුන් වන වීරකුමාර දිසානායක, පියසිරි විජේනායක සහ බස්නාහිර පළාත් හිටපු මන්ත්‍රී රොජර් සෙනෙවිරත්න යන අය අත්අඩංගුවට ගෙන අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය වරෙන්තු නිකුත් කළා. ඔවුන්ට එරෙහි නඩුවකට අද දිනයේ පෙනී නොසිටීම හේතුවෙනුයි මෙලෙස වරෙන්තු නිකුත් කෙරුණේ. 2016 වසරේ ජගත් මානව හිමිකම් කොමිසමේ හිටපු කොමසාරිස් සෙයිද් අල් හුසේන් කුමරු මෙරට සංචාරය කළ අවස්ථාවේ කොළඹ එක්සත් ජාතීන්ගේ කාර්යාලය අවට මාර්ග අවහිර කරමින් උද්ඝෝෂණ කළ බවටයි ඔවුන්ට චෝදනා එල්ල වී ඇත්තේ. එම පැමිණිල්ල අද කැද වූ අවස්ථාවේ විත්තිකරුවන් වන වීරකුමාර දිසානායක, පියසිරි විජේනායක සහ රොජර් සෙනෙවිරත්න යන අය අධිකරණය හමුවේ පෙනී සිටියේ නැහැ. පැමිණිල්ලේ සෙසු විත්තිකරුවන් වන අමාත්‍ය විමල් වීරවංශ මහතා රාජකාරි කටයුත්තක් ඇති බටවත් ජයන්ත සමරවීර මහතා අසනීප තත්ත්වයෙන් පසුවන බවටත් ඔවුන්ගේ නීතිඥවරු අධිකරණයට දන්වා සිටියා. අද දිනයේ අධිකරණය හමුවේ පෙනී සිටියේ ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පමණයි. වැඩිදුර විභාගය ලබන වසරේ මාර්තු හත්වනදාට කල් තැබුණා.       ", "URL": "https://www.itnnews.lk/2023/10/05/376163/", "Category": "දේශීය පුවත්", "Parent URL": null}