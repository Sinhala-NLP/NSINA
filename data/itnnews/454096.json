{"Source": "ITN news", "Timestamp": "ජනවාරි 6, 2023 09:08", "Headline": "දුරුතු පුර පසළොස්වක පොහොය දිනය අදයි", "News Content": "බුදුරජාණන් වහන්සේගේ ප්‍රථම ලංකා ගමනය ඇතුළු ශාසන ඉතිහාසයේ වැදගත් සිදුවීම් රැසක් සිදුවූ දුරුතු පුර පසළොස්වක පොහොය දිනය අදයි. 2023 වසරේ යෙදෙන පළමු පොහොය දිනය ද අදට යෙදී තිබෙනවා. දිවයිනේ බොහෝ වෙහෙර විහාරස්ථානවල විශේෂ ආගමික වතාවත් සිදුවනවා. මහියංගනයට වැඩම කළ බුදුන්වහන්සේ යක්‍ෂයන් දමනය කිරීම අද වැනි දිනක සිදුවූ බව ශාසන ඉතිහාසයේ සඳහන්. බුදුරජාණන් වහන්සේගෙන් ධර්මය අසා සෝවාන් ඵලයට පත් සුමන සමන් දෙවියන්ට කේශ ධාතු මිටක් ලබාදීම  ද දුරුතු පෝදා සිදු වූ බව සඳහන්. තුන්බෑ ජටිලයන් දමනය කිරීමත්, බිම්බිසාර රජතුමා වේළුවනාරාමය බුදු සසුනට පූජා කිරීමත් සිදුවී ඇත්තේ ද අද වැනි දුරුතු පොහෝ දිනයක බවයි ශාසන ඉතිහාසයේ සඳහන් වන්නේ. සෑම පොහෝදාකම ස්වාධීන රූපවාහිනිය ගෙන එන සවණක් රැස් වැඩසටහන මෙවර විකාශය කෙරෙන්නේ බත්තරමුල්ල වික්‍රමසිංහපුර පිහිටි ස්වාධීන රූපවාහිනී එච් ඩී මැදිරි සංකීර්ණයේ සිටයි. සිල් සමාදන් කරවීම , දිවුලපිටිය ශ්‍රී පියදස්සනාරාමාධිකාරී මුල්ලේරියාව නීල මල්ලිකාරාම විහාරවාසී පූජ්‍ය දොරොව්වේ ඥානරතන ස්වාමීන් වහන්සේ සිදුකලා.  ධර්මදේශනය සිදුකළේ පූජ්‍ය බොරැල්ලේ අතුල ස්වාමීන් වහන්සේයි. මේ අතර අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් ගෙන එන ධර්ම දීපනී ආගමික වැඩසටහන අරලියගහ මන්දිරයේදී පැවැත්වුණා. අග්‍රාමාත්‍යවරයා ආගමික වතාවත්වල නිරත වීමෙන් පසු ප්‍රධාන ධර්මදේශනය සඳහා ස්වාමීන් වහන්සේට ආරාධනා කළා. ධර්මදේශනය සිදුකළේ ඓතිහාසික සේරුවිල මංගල රජමහා විහාරාධිපති පූජ්‍ය අලුදෙණියේ සුබෝධි ස්වාමීන් වහන්සේයි.             ", "URL": "https://www.itnnews.lk/2023/10/05/454096/", "Category": "Breaking News,දේශීය පුවත්", "Parent URL": null}