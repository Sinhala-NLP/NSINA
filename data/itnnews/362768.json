{"Source": "ITN news", "Timestamp": "සැප්තැම්බර් 15, 2021 16:20", "Headline": "උතුරු කොරියාව අදත් බැලස්ටික් මිසයිල 2ක් අත්හදා බලයි", "News Content": "දිගු දුර කෘෘස් මිසයිල දෙකක් අත්හදා බලා යළිත් වරක් මුළු ලෝකයම අවදානය තමන් වෙතට  යොමු කර ගැනීමට උතුරු කොරියාව පෙරේදා දිනයේ දී සමත් වුණා. ඒ වගේම අදත් ඔවුන් බැලිස්ටික් මිසයිල දෙකක් අත්හදා  බලා ඇති බවයි  දකුණු කොරියා ආරක්ෂක අංශ සදහන් කරන්නේ. අද දිනයේ දී අත්හදා බැලුණු බැලිස්ටික් මිසයිල 800 ක පමණ දුරක් ගමන් කළ හැකි කෙටි දුර මිසයිල බවයි වාර්තා වන්නේ. උතුරු කොරියාව බැලිස්ටික් මිසයිලයක් අත්හදා බැලුවේ මාස  හයකට පසුවයි. එම අත්හදා බැලීමත් සමග උතුරු කොරියාව ජගත් සංවිධානයේ එකගතාවයන් යළිත් වරක් කඩ ඇති බවටයි ජාත්‍යන්තර ප්‍රජාව චෝදනා කරන්නේ. අඛණ්ඩව සිදුවන මෙවැනි අත්හදා බැලීම් තුළින් අවි ආයුධ නිෂ්පාදනයට ඔවුත් තුළ පවත්නා නැඹුරුව මනාව පිළිඹිබු වන බව විශ්ලේෂකයින් පවසනවා. පසුගියදා කෘෘස් මිසයිල අත්හදා බැලීමෙන් පසු ජපාන දකුණු කොරියා හා ඔස්ට්‍රේලියා විදේශ අමාත්‍යවරුන් අතර හමුවක්ද පැවැත්වුණා. එමෙන්ම අද දිනයේ මිසයිල අත්හදා බැලීමෙන් පසු චීන හා දකුණු කොරියා බලධාරීන් අතර හමුවක් සිදුවූ බවයි වාර්තා වන්නේ. මෙම අත්හදා බැලීම් තුළින් කලාපීය සාමය හා ආරක්ෂාව දැඩි බලපෑමක් එල්ල වන බව ජපාන අග්‍රාමාත්‍ය යොෂිහිඩේ සුගා කියා සිටිනවා.   ", "URL": "https://www.itnnews.lk/2023/10/05/362768/", "Category": "ජාත්‍යන්තර පුවත්", "Parent URL": null}