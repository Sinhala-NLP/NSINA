{"Source": "ITN news", "Timestamp": "டிசம்பர் 19, 2022 12:32", "Headline": "நலன்புரி உதவிகளை பெறுவதற்காக விண்ணப்பதாரிகளின் தரவு கட்டமைப்பை ஏற்படுத்த திட்டம்..", "News Content": "அரசாங்கத்திடமிருந்து நலன்புரி உதவிகளை பெற்றுக்கொள்வதற்காக 37 இலட்சத்து 10 ஆயிரம் விண்ணப்பங்கள் கிடைக்கப்பெற்றுள்ளதாகவும், அவற்றை தரவுக்கட்டமைப்பு ஒன்றில் பதிவேற்றுவதற்கு நடவடிக்கைகள் முன்னெடுக்கப்பட்டுள்ளதாக நிதி இராஜாங்க அமைச்சர் ஷெஹான் சேமசிங்க தெரிவித்துள்ளார். நலன்புரி பிரதிபலன்களை வழங்கும் சபையின் ஊடாக பயனாளிகளை பதிவு செய்வதில் ஏற்பட்டுள்ள பிரச்சினைகள் தொடர்பில் இராஜாங்க அமைச்சர் தொழிற்சங்க பிரதிநிதிகளுடன் கலந்துரையாடியுள்ளார். விண்ணப்பங்கள் கிடைக்கப்பெற்றதன் பின்னர் வீடுகளுக்கு சென்று விண்ணப்பதாரிகளின் விபரங்கள் சேகரிக்கப்படவுள்ளதாகவும் இராஜாங்க அமைச்சர் சுட்டிக்காட்டியுள்ளார். இந்நிலையில் கிராம சேவகர்கள் அபிவிருத்தி அதிகாரிகள் மற்றும் ஏனைய தரப்பினர் எதிர்நோக்கும் பிரச்சினைகள் குறித்தும் கலந்துரையாடலில் அவதானம் செலுத்தப்பட்டுள்ளது. இந்நிலையில் அரச அதிகாரிகளின் சேவைகளுக்கு எவ்வித பாதிப்பும் ஏற்படுவதற்கு இடமளிக்கப்படமாட்டாதெனவும் இராஜாங்க அமைச்சர் ஷெஹான் சேமசிங்க மேலும் தெரிவித்துள்ளார். ", "URL": "https://www.itnnews.lk/2023/10/05/451135/", "Category": "Breaking News,தேசிய செய்திகள்", "Parent URL": null}