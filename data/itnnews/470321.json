{"Source": "ITN news", "Timestamp": "මාර්තු 22, 2023 18:42", "Headline": "මිනි සීරිස් ටෙලි වෘතාන්ත මාලාව ITN හරහා ප්‍රේක්ෂක ඔබට", "News Content": "ටෙලිවිෂන් වංශකතාවට නවමු අත්දැකීමක් එක් කරමින් මිනි සීරිස් ටෙලි වෘතාන්ත මාලාව ස්වාධීන රූපවාහිනිය හරහා ප්‍රේක්ෂක ඔබ වෙත ගෙන ඒමට සියලු කටයුතු සූදානම්. සම්මානනීය සිනමා අධ්‍යක්ෂවරුන් විසි දෙනෙකුට ආසන්න පිරිසක් ඒ ෆෝ ඇපල් මිනි සීරිස් හෙඩ් ක්වාටස් සඳහා දායකත්වය ලබාදීම විශේෂත්වයක්. ප්‍රාසාංගික ටෙලිනාට්‍ය, ඒකාංගික ටෙලි නාට්‍ය සහ මෙගා ටෙලිනාට්‍ය සම්ප්‍රදායෙන් ඔබ්බට ගොස්  මිනි සීරිස් ටෙලි වෘතාන්ත මාලාව ප්‍රේක්ෂකයන්ට නැරඹීමට අවස්ථාව මේ අනුව උදාවනවා. මේ සඳහා සම්මානනීය නිර්මාණවේදීන් රැසකගේ දායකත්වය ලබාදී තිබෙනවා. මෙම ටෙලිවිෂන් අත්දැකීම මාධ්‍යයට හඳුන්වාදීම චිත්‍රපට සංස්ථාවේ තරංගනී සිනමා ශාලාවේදී ඊයේ සිදු කෙරුණා. මෙම අවස්ථාවට එක්වූ ස්වාධීන රූපවාහිනී මාධ්‍ය ජාලයේ සභාපති නීතිඥ සුදර්ශන ගුණවර්ධන මහතා සඳහන් කළේ ප්‍රේක්ෂකයින්ට නවමු අත්දැකීමක් ලබාදීම සඳහා අභියෝගාත්මක වගකීමක් ස්වාධීන රූපවාහිනී මාධ්‍ය ජාලය භාරගෙන ඇති බවයි. මෙම නාට්‍ය මාලාවේ පළමු නිර්මාණය  ලබන පළමුවනදා සිට ස්වාධීන රූපවාහිනිය ඔස්සේ විකාශය කෙරෙනවා. හියුමන් එරස් තේමා ගීතය එළිදැක්වීම ද මෙහිදී සිදු කෙරුණා. ග්‍රැබිට් පුද්ගලික සමාගම මේ සඳහා නිෂ්පාදන දායකත්වය ලබාදෙනවා. ටෙලිනාට්‍ය අධ්‍යක්ෂවරුන් සහ රංගන ශිල්පීන් රැසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/470321/", "Category": "දේශීය පුවත්", "Parent URL": null}