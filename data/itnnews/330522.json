{"Source": "ITN news", "Timestamp": "අප්‍රේල් 8, 2021 14:22", "Headline": "අපරාධකරුවෙකුගෙන් මිලියන 136ක් සිය ගිණුමට ගෙන්වා ගත් පුද්ගලයෙකු අත්අඩංගුවට", "News Content": "එක්සත් අරාබි එමීර් රාජ්‍යයේ සැගව සිටින අපරාධකරුවකු වන ධර්මසිරි පෙරේරාගෙන් රුපියල් මිලියන 136 ක් සිය ගිණුමට ගෙන්වා ගත් පුද්ගලයෙකු අත්අඩංගුවට ගෙන තිබෙනවා. මෙසේ අත්අඩංගුවට ගෙන ඇත්තේ රත්මලාන ප්‍රදේශයේ පදිංචි 27 හැවිරිදි තරුණයෙක් බවටයි පොලීසිය පවසන්නේ. මීට මාස කිහිපයකට පෙර ධර්මසිරි පෙරේරා නමැති අපරාධකරු විසින් රුපියල් මිලියන 490 ක මුදලක් කිසියම් පුද්ගලයෙකුගේ බැංකු ගිණුමකට එවා තිබුණා. එම පුද්ගලයා අත්අඩංගුවට ගෙන මේ වනවිටත් රක්ෂිත බන්ධනාගාර ගතකර තිබෙනවා. එම ගිණුමෙන් මෙම රුපියල් මිලියන 136 ක මුදල මෙම පුද්ගලයාගේ ගිණුමට බැරවී ඇති බවයි පොලිස් මාධ්‍ය ප්‍රකාශක අජිත් රෝහණ මහතා ප්‍රකාශ කළේ. විවිධ අපරාධ සිදුකර පළාගිය මෙම ධර්මසිරි පෙරේරා නමැති අපරාධකරු විදේශගතව සිට විවිධ ජාවාරම්වලින් උපයන මුදල් මෙරටට එවන බවට වාර්තා වී ඇති බව පොලීසිය පවසනවා. ඒ අනුව අත්අඩංගුවට ගත් පුද්ගලයා ධර්මසිරි පෙරෙරා නමැත්තාගේ සමීපතමයෙකු වන අතර මොහුද මත්කුඩු ජාවාරම්වලට සම්බන්ධ පුද්ගලයෙක් බවටයි වාර්තා වන්නේ.                   ", "URL": "https://www.itnnews.lk/2023/10/05/330522/", "Category": "දේශීය පුවත්", "Parent URL": null}