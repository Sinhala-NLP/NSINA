{"Source": "ITN news", "Timestamp": "ජූනි 11, 2021 18:00", "Headline": "යුරෝපා පාර්ලිමේන්තුවේදී ශ්‍රී ලංකාවට එරෙහි යෝජනාවක් සම්මත වෙයි", "News Content": "ශ්‍රී ලංකාවට ලබාදෙන ජී එස් පී ප්ලස් සහනය තාවකාලිකව තහනම් කරන්නැයි යුරෝපා සංගම් කොමිසමෙන් ඉල්ලා සිටීමට යුරෝපා පාර්ලිමේන්තුව යෝජනාවක් සම්මත කර ගෙන තිබෙනවා. ශ්‍රී ලංකාවේ ත්‍රස්තවාදය වැළැක්වීමේ පනත අහෝසි කිරීමට කටයුතු කරන ලෙසද මෙම යෝජනාවෙන් ඉල්ලා තිබෙනවා. ශ්‍රී ලංකාවේ මානව හිමිකම් කඩවන බවට චෝදනා කරමිනුයි මෙම යෝජනාව යුරෝපා පාර්ලිමේන්තුවට ගෙනවිත් තිබෙන්නේ. ඒ එක්සත් ජාතීන්ගේ සංවිධානය සකස් කළ වාර්තාවක් පදනම් කර ගනිමිනුයි. මන්ත්‍රිවරුන් 705 දෙනෙකුගෙන් යුතු යුරෝපා පාර්ලිමේන්තුවේ 628 දෙනෙකු යෝජනාවට පක්ෂව ඡන්දය ප්‍රකාශ කර තිබූ අතර 15 දෙනෙකු විරුද්ධව ඡන්දය ලබා දී තිබුණා. තවත් 40 දෙනෙකු ඡන්දය ප්‍රකාශ කිරීමෙන් වැළකී සිටියා. රජයේ කටයුතු සදහා හමුදාව යෙදවීම ව්‍යවස්ථාමය ප්‍රතිපාදන සංශෝධනය කිරීම,  ත්‍රස්තවාදයට එරෙහි නීති ක්‍රියාත්මක කිරීම ආදී චෝදනා කිහිපයක් ඔස්සේ එක්සත් ජාතීන්ගේ සංවිධානය ශ්‍රී ලංකාවට එරෙහිව මානව හිමිකම් වාර්තාව සකස් කර තිබුණා.       ", "URL": "https://www.itnnews.lk/2023/10/05/342137/", "Category": "දේශීය පුවත්", "Parent URL": null}