{"Source": "ITN news", "Timestamp": "සැප්තැම්බර් 9, 2021 09:27", "Headline": "ප්‍රමුඛතම සමාගම් කිහිපයක සහල් තොග රජයට පවරා ගනියි", "News Content": "ජනාධිපති ගෝඨාභය රාජපක්ෂ මැතිතුමාගේ නියමයෙන් මහා පරිමාණ සහල් තොග රජයට පවරා ගැනීම ඊයේ සිදු කෙරුණා. මේ අනුව නිපුන, ලත්පදුර, අරලිය, හිරු, නිව්රත්න, සහ සූරිය යන සහල් මෝල් සතුව පවතින තොග පවරා ගැනීම අත්‍යවශ්‍ය සේවා කොමසාරිස් ජෙනරාල්වරයාගේ වගේම පාරිභෝගික සේවා අධිකාරියේ සභාපතිවරයාගේ සෘජු අධීක්ෂණය යටතේ සිදු වුණා. පොළොන්නරුව ප්‍රදේශයේ සියලු මහා පරිමාණ සහල් මෝල් සතුව ඇති වෙළෙදපොළට නිකුත් නොකළ සහල් තොග රජයේ පාලන මිල ගණන් යටතේ පවරා ගැනීම සිදු වුණා. එමෙන්ම එසේ පවරා ගත් අවස්ථාවේදීම සතොස වෙළෙදසැල් වෙත එම සහල් ප්‍රවාහනය කිරීම ආරම්භ කෙරුණා. මෙම සහල් තොග පාරිභෝගිකයන් වෙත කඩිනමින්ම නිකුත් කිරීම රජයේ අපේක්ෂාවයි. නිව් රත්න සහල් මෝල සතුව පැවති තොග පවරා ගැනීමට කටයුතු කිරීමේදී එහි හිමිකාරීත්වයෙන් සැලසුම් සහගතව විරෝධතා මතු වූ බවයි අත්‍යවශ්‍ය සේවා කොමසාරිස් ජෙනරාල් කාර්යාලය සදහන් කරන්නේ. නිලධාරීන්ගේ රාජකාරියටද එහිදී බාධා සිදු කර තිබෙනවා. මහා පරිමාණ සහල් මෝල් හිමියන් එකග වූ පරිදි කටයුතු නොකිරීම හේතුවෙන් සහල් තොග මෙසේ රජයට පවරා ගෙන ජනතාව සදහා බෙදා හරින ලෙසට ජනාධිපතිතුමා වෙළෙද අමාත්‍ය බන්දුල ගුණවර්ධන මහතාට, අත්‍යවශ්‍ය සේවා කොමසාරිස් ජෙනරාල් මේජර් ජෙනරාල් සෙනරත් නිව්න්හැල්ල, පාරිභෝගික සේවා අධිකාරියේ සභාපතිවරයාට උපදෙස් දී තිබුණා. මේ අතර රඹෑව ප්‍රදේශයේ සිදුකළ මෙහෙයුම්වලදී ගබඩා දෙකක සගවා තිබූ වී කිලෝග්‍රෑම් ලක්ෂ හතරක ප්‍රමාණයක් පාරිභෝගිකසේවා අධිකාරිය යටතට පවරා ගෙන තිබෙනවා. ලියාපදිංචි නොකළ මෙම ගබඩා දෙකට මුද්‍රා තැබුණා. ", "URL": "https://www.itnnews.lk/2023/10/05/361235/", "Category": "දේශීය පුවත්", "Parent URL": null}