{"Source": "ITN news", "Timestamp": "නොවැම්බර් 4, 2022 16:21", "Headline": "ශ්‍රී ලංකා පාර්ලිමේන්තුව යාපනය විශ්වවිද්‍යාලයට", "News Content": "ශ්‍රී ලංකා පාර්ලිමේන්තුව විසින් විශ්ව විද්‍යාල සදහා ආරම්භ කරන ලද පාර්ලිමේන්තු කටයුතු හා ක්‍රියා පටිපාටි පිළිබඳ කෙටි පාඨමාලාව යාපනය විශ්ව\nවිද්‍යාලයේ විද්‍යාර්ථීන් වෙනුවෙන්ද ආරම්භ කිරීම පසුගියදා සිදුවිය. මේ අනුව පසුගිය 31 වැනිදා යාපනය විශ්ව විද්‍යාලයේදී පාඨමාලාවේ සමාරම්භක අවස්ථාව පැවත්විණි. එහිදී යාපනය විශ්ව විද්‍යාලයේ උප කුලපති මහාචාර්ය\nඑස්. ශ්‍රීසත්ගුණරාජා මහතා, මෙවැනි පාඨමාලාවක් සංවිධානය කිරීම පිළිබඳ පාර්ලිමේන්තුව වෙත සිය ස්තූතිය පිරිනැමූ අතර පාඨමාලාව හැදෑරීමේ වැදගත්කම සහ අවශ්‍යතාවය පිළිබඳ කෙටි දේශනයක්ද විද්‍යාර්ථීන් වෙත ඉදිරිපත් කළේය. යාපනය විශ්වවිද්‍යාලයේ ශාස්ත්‍ර පීඨයේ මාධ්‍ය අධ්‍යයනාංශයේ විද්‍යාර්ථීන්ගේ අධ්‍යයනය සඳහා ආරම්භ කරන ලද මෙම පාඨමාලාව සඳහා සම්පත් දායකත්වය සපයනු ලබන්නේ පාර්ලිමේන්තු මහලේකම් කාර්යාලයේ ජ්‍යෙෂ්ඨ නිලධාරීන් විසිනි. මේ අනුව ශ්‍රී ලංකා පාර්ලිමේන්තුව වෙනුවෙන් ව්‍යවස්ථාදායකසේවා අධ්‍යක්ෂ සහ වැඩබලන සන්නිවේදන අධ්‍යක්ෂ එච්.ඊ.ජනකාන්ත සිල්වා, පරිපාලන අධ්‍යක්ෂ ජී. තච්චනරාණි, මාධ්‍ය කළමණාකාරිනි නිම්මී හාතියල්දෙනිය යන මහත්ම මහත්මීහු මෙම සමාරම්භක අවස්ථාවට එක්ව සිටියහ. මෙහිදී පිරිස ඇමතූ ශාස්ත්‍ර පීඨයේ පිඨාධිපති මහාචාර්ය කේ. සුදාගර් මහතා ඉල්ලා සිටියේ මෙම පාඨමාලාව සිය විශ්ව විද්‍යාලයේ දේශපාලන විද්‍යා\nඅධ්‍යනාංශයේ විද්‍යාර්ථින් වෙනුවෙන්ද පවත්වන ලෙසයි.   ", "URL": "https://www.itnnews.lk/2023/10/05/444175/", "Category": "දේශීය පුවත්", "Parent URL": null}