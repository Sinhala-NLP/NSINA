{"Source": "ITN news", "Timestamp": "මාර්තු 7, 2022 13:35", "Headline": "හම්බන්තොට දිස්ත්‍රික්කයේ අඩු අදායම්ලාභී පවුල් 626කට නව නිවාස ආධාර චෙක්පත් පිරිනමයි", "News Content": "හම්බන්තොට දිස්ත්‍රික්කයේ ග්‍රාම නිලධාරී වසම් 576ක් නියෝජනය වන පරිදි අඩු ආදායම්ලාභී පවුල් 626ක් සඳහා නිවාස ආධාර චෙක්පත් ප්‍රදානය කිරීම අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් ඊයේ (06) පස්වරුවේ තංගල්ල නගර සභා ශාලාවේ දී පැවැත්විණි. “ඔබට ගෙයක් – රටට හෙටක්” නිවාස ආධාර වැඩසටහනේ හම්බන්තොට දිස්ත්‍රික් සමාරම්භය සනිටුහන් කළ මෙම උත්සවයේ දී අග්‍රාමාත්‍යතුමාගේ සුරතින් සංකේතාත්මකව ප්‍රතිලාභීන් දස දෙනෙකුට නිවාස ආධාර චෙක්පත් ප්‍රදානය කෙරිණි. අමාත්‍ය චමල් රාජපක්ෂ, රාජ්‍ය අමාත්‍යවරුන් වන ඩී.වී චානක සහ ඉන්දික අනුරුද්ධ මහත්වරු ද නිවාස ආධාර චෙක්පත් ප්‍රදානයට එක්වූහ. “ඔබට ගෙයක් රටට- හෙටක්” නිවාස ආධාර වැඩසටහන යටතේ නව නිවාස 588ක්, තම දරුවකු සසුනට පූජා කළ අඩු ආදායම්ලාභී දෙමාපියන්ට උපහාර ලෙස “මිහිඳු නිවහන” නිවාස වැඩ සටහන යටතේ ප්‍රතිලාභීන් 14ක් සහ ආබාධිත හෝ ඉතා දිළිඳු පවුල් සඳහා නිවාස ලබා “දෙන සෙවණ” ආධාර වැඩසටහන යටතේ ප්‍රතිලාභීන් 24 දෙනෙකු සඳහාත් මෙහි දී නිවාස ආධාර චෙක්පත් ප්‍රදානය සිදුවිය. “ඔබට ගෙයක් රටට- හෙටක්” නිවාස ආධාර වැඩසටහන යටතේ එක් නිවසක් සඳහා රු. 650,000 ක්, “මිහිඳු නිවහන” නිවාස වැඩ සටහන යටතේ එක් නිවසක් සඳහා රු. 650,000 ක් සහ “සෙවණ ආධාර” වැඩසටහන යටතේ එක් නිවසක් සඳහා රු. 750,000 ක් ප්‍රදානය කෙරෙන අතර ඒ සඳහා වැයවන ඇස්තමේන්තුගත මුදල රුපියල් මිලියන 402කි. නාගරික සංවර්ධන හා නිවාස අමාත්‍ය සහ අග්‍රාමාත්‍ය මහින්ද රාජපක්ෂ මහතාගේ උපදෙස් පරිදි මෙම නිවාස ආධාර වැඩසටහන් ක්‍රියාත්මක වන අතර ග්‍රාමීය නිවාස සහ ඉදිකිරීම් හා ගොඩනැගිලි ද්‍රව්‍ය කර්මාන්ත ප්‍රවර්ධන රාජ්‍ය අමාත්‍යාංශය යටතේ ජාතික නිවාස සංවර්ධන අධිකාරිය මගින් මෙම වැඩසටහන ක්‍රියාවට නංවයි. ‍මෙම අවස්ථාවට අමාත්‍යවරුන් වන චමල් රාජපක්ෂ, නාමල් රාජපක්ෂ, දකුණු පළාත් ආණ්ඩුකාර විලී ගමගේ, රාජ්‍ය අමාත්‍යවරුන්වන ඩී.වී චානක, ඉන්දික අනුරුද්ධ, පාර්ලිමේන්තු මන්ත්‍රී අජිත් රාජපක්ෂ, දකුණු පළාත් සභාවේ සභාපති සෝමවංශ කෝදාගොඩ, ග්‍රාමීය නිවාස සහ ඉදිකිරීම් හා ගොඩනැගිලි ද්‍රව්‍ය කර්මාන්ත ප්‍රවර්ධන අමාත්‍යාංශයේ ලේකම් කීර්ති රංජිත් අබේසිරිවර්ධන, ජාතික නිවාස සංවර්ධන අධිකාරියේ සභාපති දුමින්ද සිල්වා මහත්වරුන් ඇතුළු නිවාස අධාර ලබන ප්‍රතිලාභීන් පිරිසක් එක්ව සිටියහ.   ", "URL": "https://www.itnnews.lk/2023/10/05/399827/", "Category": "දේශීය පුවත්", "Parent URL": null}