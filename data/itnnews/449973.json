{"Source": "ITN news", "Timestamp": "දෙසැම්බර් 12, 2022 17:00", "Headline": "පළමු ශ්‍රේණියට සහ උසස් පෙළට ළමුන් ඇතුළත් කිරීම පාසල් මඟින් පමණයි", "News Content": "පළමු ශ්‍රේණියට මෙන්ම උසස් පෙළ සදහා සිසුන් ඇතුළත් කරගැනීම පාසල් මගින් පමණක් සිදු කෙරෙන බව අධ්‍යාපන අමාත්‍යාංශය දැනුම් දෙනවා. එම කටයුතු අධ්‍යාපන අමාත්‍යාංශය හරහා සිදු නොකෙරෙන බවයි එම අමාත්‍යාංශය දැනුම් දෙන්නේ. 2022 අපොස සාමාන්‍ය පෙළ ප්‍රතිඵල මත උසස්පෙළ හැදෑරීම සදහා අයදුම් කිරීමේදී උසස්පෙළ විෂය ධාරාව නොමැති පාසල් සිසුන් එම විෂය ධාරාව ඇති පාසල් සිසුන් සදහා ඉල්ලුම් පත්‍ර අදාළ පාසලටම යොමු කළ යුතු වනවා. අධ්‍යාපන අමාත්‍යාංශය වෙත එම අයදුම්පත් කිසිසේත්ම යොමු නොකළ යුතු බවයි අමාත්‍යාංශ අවධාරණය කරන්නේ. පළමු ශ්‍රේණියට සිසුන් ඇතුළත් කිරීම ද අදාළ පාසල් මගින් පමණක් සිදු කෙරෙන බව අධ්‍යාපන අමාත්‍යංශය වැඩිදුරටත් දැනුම් දෙනවා. අතරමැද ශ්‍රේණි සදහා සිසුන් ඇතුළත් කිරීම මෙම වසරේ තුන්වන පාසල් වාරය ආරම්භ වූ පසුගිය පස්වනදා සිට අත්හිටුවා තිබෙනවා. ලබන වසර සදහා අතරමැදි පන්තිවලට සිසුන් ඇතුළත් කිරීම සිදුකරනු ලබන්නේ මෙම වසරේ තුන්වන පාසල් වාරය අවසන් වන ලබන මාර්තු 24 වන දිනට පසුව බවයි අධ්‍යාපන අමාත්‍යාංශය වැඩිදුරටත් දැනුම් දෙන්නේ. ඒ පවතින පුරප්පාඩු මත පාසල් වෙත යොමුකරනු ලබන අයදුම්පත් සලකා බැලීමෙන් අනතුරුවයි.      ", "URL": "https://www.itnnews.lk/2023/10/05/449973/", "Category": "දේශීය පුවත්", "Parent URL": null}