{"Source": "ITN news", "Timestamp": "ජූලි 12, 2021 16:57", "Headline": "දරුවන්ගේ Online අධ්‍යාපනයටත් ස්ටාර්ලින්ගේ හෙවනැල්ල වැටෙයි", "News Content": "මාර්ගගත හෙවත් ඔන්ලයින් ක්‍රමවේදය ඔස්සේ සිදුකරන ඉගැන්වීම් කටයුතුවලින් අද සිට ඉවත් වීමට ගුරු සංගම් 14 ක පමණ නියෝජිතයින් පියවර ගත්තා. ඒ නීත්‍යානුකූල නොවන අයුරින් සිය ගුරු සංගම් නියෝජිතයින් නිරෝධායන මධ්‍යස්ථාන තුළ රදවා තැබීමට ඇතුලු කරුණු කිහිපයකට විරෝධය පල කරමින්. අධ්‍යාපන අමාත්‍ය මහාචාර්ය ජී එල් පීරිස් මහතා පවසන්නේ කොටසක් පමණක් මෙම වෘත්තිය ක්‍රියාමාර්ගයට එකතුවී ඇති බවයි. එසේම ඔන්ලයින් ක්‍රමය අධ්‍යාපන කටයුතු ඉදිරියට කරගෙන යාමේ සදාකාලික විසදුම නොවන බවද අමාත්‍යවරයා වැඩිදුරටත් පැවසුවා. කොතලාවල විශ්වවිද්‍යාල පනත් කෙටුම්පතට විරෝධය පල කරමින් පසුගිය අට වනදා ගුරු සංගම් කිහිපයක් හා දේශපාලන පක්ෂ කිහිපයක් විරෝධතා ව්‍යාපාරයක නිරත වුණා. එහිදී ලංකා ගුරු සංගමයේ ප්‍රධාන ලේකම් ජෝසප් ස්ටාර්ලින් මහතා ඇතුලු වෘත්තිය සමිති නියෝජිතයින් නීති විරෝධි උද්ඝෝෂණ පැවැත්වීමේ චෝදනා මත අධිකරණයට ඉදිරිපත් කිරීමෙන් පසු මුලතිව් ප්‍රදේශයේ නිරෝධායන මධ්‍යස්ථානයක් වෙත යොමු කෙරුණා. ඊට විරෝධය පල කිරීම සදහායි ගුරු හා විදුහල්පති සංගම් මෙලෙස ඔන්ලයින් ඉගැන්වීම් කටයුතුවලින් ඉවත්වී තිබෙන්නේ. නිරෝධායනය වන ගුරු සංගම් නියෝජිතයන් මුලතිව් නිරෝධායන මධ්‍යස්ථානයේ අද මාධ්‍ය හමුවක් කැදවා තිබුණා. මෙම වෘත්තිය ක්‍රියාමාර්ගයට ගුරු විදුහල්පති වෘත්තිය සමිති 14 ක් එක්ව සිටින අතර කතෝලික පාසල්වල ගුරුවරුද ඊට සහය පල කරමින් ඉගෙනුම් කටයුතුවලින් ඉවත්වී තිබෙනවා. මෙලෙස තම නියෝජිතයන් නිරෝධායනයට යොමුකිරීම සම්බන්ධයෙන් ගුරු සංගම් විරෝධය පල කරනවා. අද දිනයේ ඔන්ලයින් ක්‍රමවේදය ක්‍රියාත්මක වන ආකාරය සම්බන්ධයෙන් අප සොයා බැලුවා. එහිදී ඇතැම් ස්ථානවල අධ්‍යයන කටයුතු සිදුවන අයුරු දකින්නට ලැබුණා. ඇතැම් ප්‍ර දේශවල ගුරුවරුන් තමන් එන්නත්කරණය සදහා යන බැවින් ඔන්ලයින් ඉගෙනුම් ක්‍රමවේදය අද සිදු නොකරන බව කෙටි පණිවුඩ ඔස්සේ දරුවන්ට දන්වා තිබුණා. කොවිඩ් ව්‍යවසනය හමුවේ ගුරුවරුන් ස්වෙච්ඡාවෙන් ඉදිරිපත් වී ඔන්ලයින් ඉගැන්වීම් සිදුකිරීම පිළිබදව බොහෝ දෙනාගේ පැසසුමට ලක් වුණා. එහෙත් ඒ ලබාගත් ප්‍රසාදය වෘත්තීය ක්‍රියාමාර්ග හේතුවෙන් හීන වී යන බවයි දෙමව්පියන් පවසන්නේ.       ", "URL": "https://www.itnnews.lk/2023/10/05/348719/", "Category": "දේශීය පුවත්", "Parent URL": null}