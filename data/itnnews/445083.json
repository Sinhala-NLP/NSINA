{"Source": "ITN news", "Timestamp": "නොවැම්බර් 10, 2022 18:42", "Headline": "එංගලන්තය අවසන් මහා තරඟයට සුදුසුකම් ලබයි", "News Content": "එංගලන්ත ආරම්භක පිතිකරුවන්ගේ අනුකම්පා විරහිත පිතිකරණය හමුවේ ඉන්දියාවට විස්සයි විස්ස ලෝක කුසලානයේ අවසන් තරගයේ බලාපොරොත්තුව අත්හැර දැමීමට සිදු වුණා. විස්සයි විස්ස ලෝකකුසලාන ඉතිහාසයේ ඕනෑම කඩුල්ලක් වෙනුවෙන් හොදම සබදතාව ගොඩනැගීමට ඇලෙක්ස් හේල්ස් සහ ජොස් බට්ලර් අද සමත්වුණා. මේ හේතුවෙන් ඉන්දියාවට එරෙහි අද පැවති අවසන් පූර්ව තරගයේදී කඩුළු 10 කින් ජයගනිමින් එංගලන්තය අවසන් මහා තරගයට සුදුසුකම් ලබා ගත්තා. ඇඩ්ලේඩ්හිදී පැවති අවසන් පූර්ව තරගයෙන් කාසියේ වාසිය දිනා ප්‍රථමයෙන් පන්දුවට පහරදීමේ අවස්ථාව ඉන්දියාවට ලබාදීමට එංගලන්තය තීරණය කළා. එංගලන්තය මෙම තරගයට එක් වූයේ ඔවුන්ගේ ප්‍රබල ක්‍රීඩකයින් දෙදෙනෙකු වන මාර්ක් වුඩ් හා ඩේවිඩ් මලාන් නොමැතිවයි. ප්‍රථමයෙන් පන්දුවට පහර දුන් ඉන්දීය කණ්ඩායම නියමිත පන්දුවාර 20 අවසානයේ කඩුළු 6 ක් දැවී ලකුණු 168 ක් රැස් කළා. විරාට් කෝලි ලකුණු 50 යි. වේගවත් පිතිහරඹයක නිරත වූ හර්දික් පාන්ඩ්‍යා හයේ පහර 5 කන් සහ හතරේ පහරද 4 ක් සමගින් පන්දු 33 කදී ලකුණු 63 ක් රැස් කළා. ක්‍රිස් ජෝඩ්න් ලකුණු 43 කට කඩුළු 3 ක් දවා ගත්තා. ලකුණු 169 ක ජයග්‍රාහී ඉලක්කයක් හඹායාමට පිටියට පිවිසි එංගලන්ත ආරම්භක පිතිකරුවන් ඉන්දීය පන්දු යවන්නන්ට ප්‍රබල ප්‍රහාරයක් දියත් කරමින් පන්දුවාර 16 ක් තුළදී කිසිදු කඩුල්ලක් නොදැවී ජයග්‍රාහී ඉලක්කය පසු කළා. විශිෂ්ඨ ඉනිමක් ක්‍රීඩා කළ ඇලෙක්ස් හේල්ස් පන්දුව 47 කින් නොදැවී ලකුණු 86 ක් රැස් කළා. ඊට හයේ පහර 7 ක් හා හතරරේ පහර 4 ක් ඇතුළත්. නායක ජොස් බට්ලර් පන්දු 49 කදී නොදැවී ලකුණු 80ක් රැස් කළේ  හයේ පහර 3 ක් හා 4 පහර 9ක් සමගින්. ඒ අනුව ලබන ඉරිදා විස්සයි විස්ස ලෝක කුසලාන තරගාවලියේ අවසන් මහා තරගය එංගලන්තය හා පාකිස්ථානය අතර තරගය මෙල්බන්හිදී පැවැත්වෙනවා.     ", "URL": "https://www.itnnews.lk/2023/10/05/445083/", "Category": "ක්‍රිකට්,ක්‍රීඩා", "Parent URL": null}