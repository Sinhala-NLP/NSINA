{"Source": "ITN news", "Timestamp": "ජූලි 19, 2021 13:14", "Headline": "දින වරෙන්තුවක් හෝ විවෘත වරෙන්තුවක් තිබෙනවා නම් පොලීසියට භාර වෙන්න", "News Content": "යම් අයෙකුට දින වරෙන්තුවක් හෝ විවෘත වරෙන්තුවක් තිබෙනවා නම් වහාම පොලීසිය පැමිණ භාරවන ලෙස පොලීසිය ඉල්ලා සිටිනවා. එසේ නොවුනහොත් සිදුවන්නේ අත්අඩංගුවට ගෙන අධිකරණයට ඉදිරිපත් කර රිමාන්ඩ් භාරයට පත් කිරිම බවයි පොලීසිය අවධාරණය කරන්නේ. පොලීසිය පෙරේදා රාත්‍රියේදී දිවයින පුරා විශේෂ මෙහෙයුමක් කළා. ඒ පොලිස් නිලධාරීන් දාහතර දහස් නවසිය විසිහත් දෙනෙකුගේ සහභාගීත්වයෙන්. රජයේ නිලධාරීන් ඇතුළු සෙසු නිලධාරීන්ද පොලිස් සුනඛයන් පහළොවක්ද ඊට එක්ව තිබුණා. මෙම මෙහෙයුමේදී පුද්ගලයින් තුන්දහස් නව දෙනෙකු අත්අඩංගුවට ගත් බවයි පොලීසිය පවසන්නේ. අපරාධ සදහා සැකපිට හාරසිය තිස්එක් දෙනෙකුද ඒ අතර වුණා. වරෙන්තුකරුවන් හයසිය හතළිස් පස් දෙනෙකු මෙන්ම විවිධ අපරාධ සම්බන්ධයෙන් අවශ්‍යව සිටි පුද්ගලයන් අනූ අට දෙනෙකුද අත්අඩංගුවට ගත් අය අතර වනවා. මත්පැන් සහ මත්ද්‍රව්‍ය වැරදි සම්බන්ධ පුද්ගලයින් එක්දහස් දෙසිය පනස් දෙනෙකුද ගිනි අවි ළග තබා ගැනීම සම්බන්ධයෙන් පස් දෙනෙකුද බීමත්ව රිය පැදවූවන් පන්සිය අසූ දෙනෙකුද අත්අඩංගුවට ගෙන තිබෙනවා. රථවාහනවලට අදාළ නඩු පන්දහස් හයසිය පනස් හතරක්ද පැවරීමට මෙම මෙහෙයුම ආශ්‍රිතව හැකි වූ බවයි පොලිසිය පවසන්නේ. වරෙන්තුකරුවන් අත්අඩංගුවට ගැනීමේ මෙහෙයුම් අඛණ්ඩව ක්‍රියාත්මක කරන බවත් ඊට ජනතා සහාය අත්‍යවශ්‍ය බවත් පොලීසිය අවධාරණය කරනවා.   ", "URL": "https://www.itnnews.lk/2023/10/05/350376/", "Category": "දේශීය පුවත්", "Parent URL": null}