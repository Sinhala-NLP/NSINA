{"Source": "ITN news", "Timestamp": "ඔක්තෝබර් 5, 2023 12:06", "Headline": "දුම්රිය වෘත්තීය සමිති ක්‍රියා මාර්ගය අවසන්", "News Content": "දුම්රිය උප නියාමකවරුන්ගේ වෘත්තීය ක්‍රියාමාර්ගය අවසන් කිරීමට තීරණය කෙරුණා. ඒ වහාම  ක්‍රියාත්මක වන පරිදි ඔවුන්ගේ නිවාඩු අවලංගු කිරීමට දුම්රිය සාමාන්‍යාධිකාරීවරයා ගත් ක්‍රියාමාර්ගයත් සමඟයි. රාජ්‍ය අමාත්‍ය ලසන්ත අලගියවන්න මහතා සහ අදාළ අංශවල නියෝජිතයන්ගේ සහභාගීත්වයෙන් පැවති සාකච්ඡාවකින් අනතුරුවයි වෘත්තීය ක්‍රියාමාර්ගය අත්හිටුවීමට තීරණය කර ඇත්තේ. පහරදීමක් හේතුවෙන් උප නියාමක දුම්රිය සේවකයන් පිරිසක් ආරම්භ කළ අසනීප නිවාඩු වාර්තා කිරීමේ වෘත්තීය ක්‍රියාමාර්ගය ඊයේ සිට ක්‍රියාත්මක කෙරුනා. මේ හේතුවෙන් අද පෙරවරුවේ කාර්යාල දුම්රිය ගමන් වාර 28 ක් අවලංගු වී තිබුණා. එමෙන්ම දුම්රිය ප්‍රමාදයක්ද සිදු වුණා. මාළිගාවත්ත දුම්රිය අංගනයට පිවිසෙන දොරටුව අභියසදී උප නියාමකවරයෙකුට දුම්රිය ආරක්ෂක අංශ නිලධාරියෙකු පහර දුන් බව කියන සිද්ධියක් මුල්කරගනිමින් මෙසේ ඊයේ සිට ලෙඩ නිවාඩු වාර්තා කර තිබෙනවා. දුම්වැටියකට අදාළ සිද්ධියක් මුල්කර ගනිමින් මෙම පහරදීම සිදුව තිබෙනවා. ගැටලුව විසදීම සඳහා දුම්රිය සාමාන්‍යාධිකාරීවරයාගේ ප්‍රධානත්වයෙන් දෙපාර්ශ්වය කැදවා ඊයේ දහවල් සාකච්ඡාවක් පැවැත්වුණා. එහෙත් එය අසාර්ථක වුණා. ඊයේ දිනයේ දුම්රිය ගමන් වාර 80 ක් අවලංගු කර තිබෙනවා. කොළඹ කොටුවේ සිට මඩකලපුව බලා ධාවනය වන මීනගයා දුම්රිය සහ ගාල්ල බලා ධාවනය කෙරෙන රාත්‍රි තැපැල් දුම්රිය යන දුම්රිය දෙක පමණක් ඊයේ රාත්‍රියේ අවලංගු කළද සෙසු තැපැල් දුම්රිය නියමිත පරිදි ධාවනය කෙරුණා. පහරදීම සිදු කළ බව කියන ආරක්ෂක නිලධාරියාගේ වැඩ තහනම් කිරීමට ඊයේ දිනයේදී ම දුම්රිය දෙපාර්තමේන්තුව පියවර ගත්තා. කෙසේ වුවද අද දිනයේත් දුම්රිය ප්‍රමාදයක් සිදු වනවා. උප නියාමකවරුන් ලෙඩ නිවාඩු වාර්තා කර සේවයට නොපැමිණීම හේතුවෙන් දුම්රිය ධාවනයට දැඩි බලපෑම් එල්ල වී තිබෙනවා. මේ අනුව අද පෙරවරුවේද කාර්යාල බලා පැමිණීමට සිටි බොහෝ පිරිසක් පත්වූයේ දැඩි අපහසුතාවකටයි.   ", "URL": "https://www.itnnews.lk/2023/10/05/520750/", "Category": "දේශීය පුවත්,ප්‍රධාන පුවත", "Parent URL": null}