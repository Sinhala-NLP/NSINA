{"Source": "ITN news", "Timestamp": "டிசம்பர் 15, 2022 12:52", "Headline": "கொவிட் பரவல் அவசரநிலை நீக்கம்…", "News Content": "கொவிட் பரவல் தொடர்ந்தும் அச்சுறுத்தல் இல்லையென உலக சுகாதார ஸ்தாபனத்தின் பிரதானி டெட்ரோஸ் எதனோம் தெரிவித்துள்ளார். கடந்த 2020ம் ஆண்டு கொவிட் பரவல் ஏற்பட்டதையடுத்து அவசரநிலை பிரகடனப்படுத்தப்பட்டது. தற்போது கொவிட் பரவல் அவசர நிலை இல்லையென அவர் தெரிவித்துள்ளார். கடந்த 2019ம் ஆண்டு வருட இறுதியில் சீனாவின் வூஹான் நகரில் கொவிட் வைரஸ் அடையாளம் காணப்பட்டது. 2020ம் ஆண்டு உலகெங்கிலும் கொவிட் வைரஸ் பரவல் ஏற்பட்டது. இதனால் இதுவரை 66 இலட்சத்து 64 ஆயிரத்து 478 பேர் உயிரிழந்துள்ளனர். 65 கோடியே 55 இலட்சத்து 75 ஆயிரத்து 160 கொவிட் தொற்றாளர்கள் பதிவாகினர். உலக நாடுகளில் கொவிட் வைரஸ் பரவல் பெருமளவு கட்டுப்படுத்தப்பட்டுள்ளது. பல நாடுகள் வழமைக்கு திரும்பியுள்ளன. கொவிட் பரவலால் ஏற்படும் தாக்கங்களும் பாரியளவில் குறைவடைந்துள்ளன. இதனால் கொவிட் பரவலை அவசர நிலையிலிருந்து நீக்க உலக சுகாதார ஸ்தாபனம் தீர்மானித்துள்ளது. எனினும் பொதுமக்கள் கொவிட் பரவல் தொடர்பில் அவதானத்துடன் செயற்பட வேண்டுமென உலக சுகாதார ஸ்தாபனத்தின் பிரதானி டெட்ரோஸ் எதனோம் தெரிவித்துள்ளார். இதேவேளை குறித்த விடயம் தொடர்பான உலக சுகாதார ஸ்தாபனத்தின் உத்தியோகப்பூர்வ அறிக்கை விரைவில் வெளியிடப்படுமெனவும் அவர் குறிப்பிட்டுள்ளார். ", "URL": "https://www.itnnews.lk/2023/10/05/450404/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}