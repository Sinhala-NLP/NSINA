{"Source": "ITN news", "Timestamp": "නොවැම්බර් 8, 2021 18:42", "Headline": "බඩල්කුඹුරේ පාලු ඉඩමකින් හමූ වූ හිස් කබල දිලිනිගේ ද ?", "News Content": "කාන්තා මළසිරුරක් අඩංගු බෑගයක් සපුගස්කන්ද ප්‍රදේශයේ කසළ ගොඩකින් හමුවීමත් සමග මීට මාස කිහිපයකට පෙර එනම් පසුගිය මාර්තු පළමුවනදා වේල්ලවීදිය ප්‍රදේශයෙන් හමු වූ හිස නැති කාන්තා මළසිරුරක් බහා තිබූ බෑගය පිළිබද මතකය අලුත් වුණා. මේ අතරතුරයි වේල්ලවීදිය ප්‍රදේශයෙන් හමු වූ කාන්තා සිරුරේ හිස බවට සැක කෙරෙන හිස් කබලක් හමු වී ඇත්තේ. මිනිස් හිස් කබලක් හමුවී ඇත්තේ බඩල්කුඹුර පස්සර ප්‍රධාන මාර්ගයේ අලුපොත ප්‍රදේශයේ තිබියදීයි. පාලු ඉඩමක තිබියදී මෙම හිස් කබල සොයාගෙන තිබෙනවා. මෙම හිස් කබල කාන්තාවකගේ ද පුරුෂයෙකු ගේ ද යන්න පිළිබද පරීක්ෂණ සිදු කිරීමට නියමිතයි. එය කාන්තා හිස් කබලක් බවට තහවුරු වුවහොත් වේල්ලවීදිය ප්‍රදේශයේ ගමන් බෑගයක දමා තිබියදී හමු වූ දිලිනි යසෝධරා ජයසුන්දර නමැති 30 හැවිරිදි තරුණියගේ මළ සිරුරේ හිසද යන්න පිළිබද විමර්ශන සිදු කෙරෙන බවයි පොලීසිය පවසන්නේ. එම සිද්ධියේ ප්‍රධාන සැකකරු වූ උප පොලිස් පරීක්ෂක ඒ එම් පේමසිරි යන අය පදිංචිව සිටියේ ද බඩල්කුඹුර ප්‍රදේශයේයි. ඒ අනුව මෙය වේල්ලවීදිය ප්‍රදේශයෙන් හමු වූ කාන්තා මළසිරුරේ හිස කොටස විය හැකි බවට විශ්වාස කෙරෙනවා.   ", "URL": "https://www.itnnews.lk/2023/10/05/374762/", "Category": "දේශීය පුවත්", "Parent URL": null}