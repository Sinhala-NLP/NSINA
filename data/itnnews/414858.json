{"Source": "ITN news", "Timestamp": "ජූනි 2, 2022 19:27", "Headline": "දිය නෑමට ගිය පාසල් සිසුන් 4 දෙනෙකු දියේ ගිලී ජීවිතක්ෂයට", "News Content": "අධික වර්ෂාවත් සමග දිය නෑමට ගිය පාසල් සිසුන් හතර දෙනෙකු දියේ ගිලී ජීවිතක්ෂයට පත් වුණා. වව්නියාව හා කළුතර යන ප්‍රදේශවලදීයි මෙම අවාසනාවන්ත සිදුවීම් සිදුව තිබෙන්නේ. වව්නියාව ඉරට්ටපෙරියකුලම වැවේ දිය නෑමට ගිය පාසල් සිසුන් දෙදෙනෙකු දියේ ගිලී අතුරුදන්ව තිබෙනවා. ඒ පිළිබද ප්‍රදේශවාසීන් පොලීසියට දැනුවත් කිරීමත් සමග අතුරුදන් වූ සිසුන් සොයා මෙහෙයුමක් ආරම්භ කෙරුණා. පසුව එම සිසුන්ගේ සිරුරු සොයා ගැනුණා. වයස අවුරුදු 14 හා 16 යන වයස් කාණ්ඩවල පසුවන දරුවන් දෙදෙනෙකු මෙසේ දියේ ගිලී තිබෙනවා. ඔවුන් වව්නියාව තේක්කවත්ත ප්‍රදේශයේ පදිංචිකරුවන්. කළුතර උතුර පොලිස් බල ප්‍රදේශයේ ගල්පාත කක්කඩුව ඇලේ දිය නෑමට ගිය සිසුන් දෙදෙනෙකු ද දියේ ගිලීමෙන් ජීවිතක්ෂයට පත් වුණා. ඔවුන් දෙදෙනා 14 වන වියේ පසුවනවා. තවත් තරුණයන් දෙදෙනෙකු සමග මොවුන් දිය නෑමට ගොස් තිබෙනවා. වෙනත් සිසුවෙකු ජලපහරට හසුව ගසාගෙන ගොස් ඇති අතර ඔහු බේරා ගැනීමට උත්සාහ කළ අවස්ථාවේදීයි මෙම දෙදෙනා දිය පහරට හසු වී තිබෙන්නේ.   ", "URL": "https://www.itnnews.lk/2023/10/05/414858/", "Category": "දේශීය පුවත්", "Parent URL": null}