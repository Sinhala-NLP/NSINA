{"Source": "ITN news", "Timestamp": "ஏப்ரல் 8, 2022 13:17", "Headline": "திஸ்ஸ குட்டியாராய்ச்சியும் ச்சமிந்த விஜயசிறியும் பாராளுமன்றத்திலிருந்து வெளியேற்றம்..", "News Content": "பாராளுமன்ற உறுப்பினர்களான திஸ்ஸ குட்டியாராச்சி மற்றும் ச்சமிந்த விஜயசிறி ஆகியோர் சபையில் இருந்து வெளியேற்றப்பட்டுள்ளனர். பாராளுமன்ற செயற்பாடுகளுக்கு தடை ஏற்படுத்தியமை காரணமாக இருவரையும் சபையில் இருந்து வெளியேற்றுமாறு சபாநாயகர் மஹிந்த யாப்பா அபேவர்த்தண படைக்கள சேவிதர்களுக்கு உத்தரவிட்டார். பாராளுமன்றத்தில் தொடர்ந்தும் குழப்ப நிலை ஏற்பட்டதால் சபாநாயகரால் பாராளுமன்றம் ஒத்திவைக்கப்பட்டது. இன்றையதினம் பாராளுமன்றத்தில் சர்வதேச நாணய நிதி அறிக்கை தொடர்பில் விவாதம் நடைபெறவுள்ளது. இதேவேளை பிரதி சபாநாயகர் பதவியில் தொடர்ந்தும் செயற்படவுள்ளதாக பாராளுமன்ற உறுப்பினர் ரஞ்சித் சியம்பலாப்பிட்டிய இன்று சபையில் அறிவித்தார். அவர் பிரதி சபாநாயகர் பதவியை இராஜினாமா செய்வதாக கடந்த சில தினங்களுக்கு முன்னர் ஜனாதிபதிக்கு எழுத்து மூலம் அறிவித்து வந்தார். எனினும் பிரதி சபாநாயகரின் இராஜினாமாவை ஜனாதிபதி ஏற்றுக்கொள்ளவில்லை. இந்நிலையில் தொடர்ந்தும் பிரதி சபாநாயகர் பதவியில் நீடிக்கவுள்ளதாக ரஞ்சித் சியம்பலாப்பிட்டிய இன்று சபையில் அறிவித்தார். இதேவேளை மிகை வரி சட்டமூலத்திற்கு சபாநாயகர் மஹிந்த யாப்பா அபேவர்தண கையொப்பமிட்டுள்ளார். சட்டமூலம் நேற்று பாராளுமன்றத்தில் நிறைவேற்றப்பட்டது. சபாநாயகர் இன்று சட்டமூலத்தில் கையொப்பம் இட்டதாக பாராளுமன்ற தகவல்கள் தெரிவிக்கின்றன. \n\n\n\n\n \n ", "URL": "https://www.itnnews.lk/2023/10/05/406127/", "Category": "Breaking News,முதன்மை செய்தி", "Parent URL": null}