{"Source": "ITN news", "Timestamp": "ජූලි 28, 2023 11:43", "Headline": "ඉදි කෙරෙන ග්‍රාමීය නිවාස 25,000ක වහලය මත සූර්ය පැනල සවි කිරීමේ ව්‍යාපෘතියක්", "News Content": "ග්‍රාමීය නිවාස 25000ක් ඉදි කිරීම සහ එම නිවාස සඳහා වහලය මත සූර්ය පැනල සවිකිරීමේ ව්‍යාපෘතියක් පිළිබඳ සාකච්ඡාවක් නිවාස හා නාගරික සංවර්ධන අමාත්‍යාංශය සහ විදුලිබල හා බලශක්ති අමාත්‍ය කංචන විජේසේකර මහතා අතර ඊයේ (27) පැවැත්වුණා. පෞද්ගලික මුල්‍ය ආයෝජනයක් මත නිවාස හා නාගරික සංවර්ධන අමාත්‍යාංශය සමඟ ඒකාබද්ධව සිදු කිරීමට බලාපොරොත්තු වන මෙම ව්‍යාපෘතිය මගින් අඩුආදායම්ලාභී පවුල් වෙනුවෙන් නව නිවාස ඉදි කිරීමට අපේක්ෂිතයි. එමෙන්ම එම නිවෙස් වල වහලය මත සවිකරන සූර්ය පැනලවල විදුලි බලය ජාතික පද්ධතියට ලබාදීමෙන් ලැබෙන ආදායම මගින්, නිවාසය ඉදිකිරීමේ හා සූර්ය පැනල වෙනුවෙන් වැය වූ මුදල් ආවරණය කිරීමට නාගරික සංවර්ධන අමාත්‍යාංශය බලාපොරොත්තු වෙනවා. ව්‍යාපෘතියේ ආයෝජනය, ඉදිකිරීම් සහ ක්‍රියාවට නැංවීමේ වැඩපිළිවෙල සම්බන්ධයෙන් මෙහි දී අදාළ පාර්ශ්වකරුවන් සමඟ සාකච්ඡාවට ගැනුණා. ", "URL": "https://www.itnnews.lk/2023/10/05/503349/", "Category": "Breaking News,දේශීය පුවත්", "Parent URL": null}