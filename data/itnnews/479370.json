{"Source": "ITN news", "Timestamp": "අප්‍රේල් 30, 2023 09:59", "Headline": "පවතින ගැටලුව විසඳන්න සියලු දෙනා එක්ව කටයුතු කළ යුතුයි – බන්දුල", "News Content": "පවතින ගැටලුවට ආර්ථික විසඳුමක් හැර වෙනත් විසදුමක් නොමැති බවත් ඒ සඳහා දේශපාලන බේදයකින් තොරව සියලු දෙනා එක්ව කටයුතු කළ යුතු බවත් අමාත්‍ය ආචාර්ය බන්දුල ගුණවර්ධන මහතා පවසනවා. ඒ අනුරාධපුරයේ පැවති වැඩසටහනකට එක්වෙමින් ඉන්දීය ණය ආධාර යටතේ ග්‍රාමීය ප්‍රදේශවල ධාවනය සදහා බස් රථ ලබාදීමේ වැඩසටහන යටතේ අනුරාධපුර ඩිපෝවට බස් රථ 27ක් ලබාදීම අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන් සිදුවුණා. ප්‍රදානය කළ බස් රථයක නැගී ජය ශ්‍රී මහා බෝ සමිදුන් අභියසට පැමිණි අමාත්‍යවරයා බෝ සමිදුන් වැඳ පුදා ගැනීමට ද කටයුතු කළා. අටමස්ථානාධිපති පූජ්‍ය පල්ලේගම හේමරත්න ස්වාමීන් වහන්සේ බැහැදැක ආශිර්වාද ලබාගැනීමට ද අමාත්‍යවරයා කටයුතු කළ අතර රාජ්‍ය අමාත්‍ය ශෙහාන් සේමසිංහ හා පාර්ලිමේන්තු මන්ත්‍රී එස් එම් චන්ද්‍රසේන යන මහත්වරුන් ඇතුළු පිරිසක් එම අවස්ථාවට එක්ව සිටියා. මේ අතර පොළොන්නරුව දිස්ත්‍රික්කයේ ග්‍රාමීය ප්‍රදේශවල ධාවනය සදහා එක්කිරීමට බස් රථ 15ක් ලබාදීම ද අමාත්‍ය බන්දුල ගුණවර්ධන මහතාගේ ප්‍රධානත්වයෙන් සිදුවුණා. කදුරුවෙල නගරයේ දී එම කටයුතු සිදුවූ අතර රාජ්‍ය අමාත්‍ය සිරිපාල ගම්ලත් මහතා ඇතුළු පිරිසක් එම අවස්ථාවට එක්ව සිටියා.     ", "URL": "https://www.itnnews.lk/2023/10/05/479370/", "Category": "දේශීය පුවත්", "Parent URL": null}