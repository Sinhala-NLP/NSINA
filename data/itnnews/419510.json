{"Source": "ITN news", "Timestamp": "ජූනි 27, 2022 14:58", "Headline": "රුසියාව විදෙස් ණය ගෙවීම පැහැර හරියි", "News Content": "රුසියාව විදේශ ණය ගෙවීම් පැහැර හැර ඇති බව විදෙස් මාධ්‍ය සඳහන් කරනවා. ජාත්‍යන්තර මූල්‍ය ආයතනයකින් ලබාගත් ණය මුදලකට අදාළ ඇමෙරිකා ඩොලර් මිලියන සියයක පමණ පොලිය ගෙවීමට ලබා දී තිබූ සහන කාලය අදින් අවසන් වනවා. එහෙත් එම ගෙවීම් සිදුකිරීමට රුසියාවට මෙතෙක් හැකියාව ලැබී නැහැ. රුසියාවට ජාත්‍යන්තරයෙන් පනවා ඇති සම්බාධක හමුවේයි එම ගෙවීම් සිදුකිරීමට නොහැකිවී ඇත්තේ. කෙසේ වුවද යුරෝපා බැංකුවකට,  අදාළ පොලී මුදල ලබාදී ඇති බව රුසියාව සදහන් කරන අතර එම මුදල් ගෙවීම් අත්හිටවූ බවක් බැංකුව මෙතෙක් නිවේදනය කර නැහැ. රුසියාවේ ගෙවීම් එම බැංකුව තුළ සිරව ඇති බවයි විදෙස් මාධ්‍ය සදහන් කරන්නේ. කෙසේ වුවද රුසියාව මෙලෙස පැහැර හැර ඇත්තේ තායිවානය මිලදී ගත් රුසියා බැදුම්කරයන්ට අදාළ පොලී මුදල් ගෙවීම බවයි රොයිටර් පුවත් සේවය පවසන්නේ. පසුගිය මැයි මාසයේ 25 වනදායින් පසු රුසියාවෙන් වෙනත් රටවලට මුදල් ගෙවීමට ලබාදී තිබූ කාලය අවසන් කිරීමට ඇමෙරිකා භාණ්ඩාගාරය පියවර ගැනීමත් සමගයි මෙම තත්ත්වය උද්ගතව ඇත්තේ.       ", "URL": "https://www.itnnews.lk/2023/10/05/419510/", "Category": "ජාත්‍යන්තර පුවත්", "Parent URL": null}