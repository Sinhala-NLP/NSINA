{"Source": "ITN news", "Timestamp": "ජූනි 14, 2022 12:12", "Headline": "රජයේ සේවකයින්ට සිකුරාදා දිනය නිවාඩු ලබා දීමට කැබිනට් අනුමැතිය", "News Content": "රජයේ සේවකයන්ට සිකුරාදා දිනය නිවාඩු ලබා දීමට රජය තීරණය කළා. ජලය ,විදුලිය ,සෞඛ්‍ය , ආරක්ෂක සේවා, අධ්‍යාපන , ප්‍රවාහන , වරාය සහ ගුවන්සේවා වැනි අත්‍යවශ්‍ය සේවා සපයන රාජ්‍ය ආයතන හැර ඉතිරි රාජ්‍ය ආයතන මාස තුනක් සඳහා සිකුරාදා දිනවල වසා දැමීමටයි කැබිනට් අනුමැතිය හිමිවුනේ. රාජ්‍ය  සේවකයන්ට සිය ප්‍රවාහන පහසුකම් සපයා ගැනීමේදී ඉන්ධන හිඟය ගැටලුවක් බවට පත්ව තිබෙනවා. මෙම තත්ත්වය ද සැලකිල්ලට ගනිමින් ආහාර හිඟයට පිළියමක් වශයෙන් ගෙවතු ආශ්‍රිතව හෝ වෙනත් ස්ථානයක කෘෂිකාර්මික කටයුත්තක නිරත වීම සඳහා රජයේ සේවකයන්ට සිකුරාදා දිනය මෙලෙස නිවාඩු ලබා දෙන බවයි රජය සඳහන් කරන්නේ. කෘෂිකාර්මික හා වගා කටයුතුවල යෙදීම පිණිස රාජ්‍ය සේවකයින් ධෛර්යවත් කිරීම රජයේ අරමුණයි. මේ අතර අධ්‍යයන හෝ විදේශ රැකියා සදහා රජයේ නිලධාරීන් උපරිම වසර 5ක් නිවාඩු ලබා ගැනීමේදී  ඔවුන්ගේ ජ්‍යෙෂ්ඨත්වයට හා විශ්‍රාම වැටුපට අගතියක් නොවන පරිදී එය ලබා දීමට කැබිනට් අනුමැතිය හිමිවුණා. මෙතෙක් රජයේ සේවකයන් විදේශ නිවාඩු ලබා ගැනිමේදී එය ඔවුන්ගේ විශ්‍රාම වැටුප් ගණනය සඳහා සැළකිල්ලට නොගැනීම හා ජ්‍යෙෂ්ඨත්වයට බලපෑමක් සිදුවීම ආදිය සිදුවුණා. ඒ හේතුවෙන් ඔවුන් විදේශ නිවාඩු ලබා ගැනීම කෙරෙහි උනන්දුවක් නොදැක්වීම සහ රටේ වත්මන් ආර්ථික තත්ත්වය සැලකිල්ලට ගෙන අදාළ අදාළ චක්‍ර ලේඛය සංශෝධනය කිරිමටයි කැබිනට් අනුමැතිය හිමිව තිබෙන්නේ.     ", "URL": "https://www.itnnews.lk/2023/10/05/416923/", "Category": "Breaking News,දේශීය පුවත්", "Parent URL": null}