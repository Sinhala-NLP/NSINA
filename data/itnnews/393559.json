{"Source": "ITN news", "Timestamp": "පෙබරවාරි 6, 2022 17:26", "Headline": "සංචාරකයින්ගේ ආරක්ෂාව සඳහා සියලු පියවර ගන්නා ලෙස අමාත්‍යවරයාගෙන් බලධාරීන්ට උපදෙස්", "News Content": "මෙරටට පැමිණෙන සංචාරකයින්ගේ ආරක්ෂාව සඳහා සියලු පියවර ගන්නා ලෙස අමාත්‍ය ප්‍රසන්න රණතුංග මහතා බලධාරීන්ට උපදෙස් ලබාදී තිබෙනවා. සංචාරකයින්ගේ කොවිඩ් රක්ෂණ ආවරණය ද ඇමරිකා ඩොලර් 7500 දක්වා ඉහළ නංවා තිබෙනවා. සංචාරකයින්ගේ ආරක්ෂාව සඳහා දැනට ක්‍රියාත්මක වැඩපිළිවෙලට අමතරව සංචාරකයින් ගමන් කරන පොදු ප්‍රවාහන සේවා වලට අදාළ රාජ්‍ය ආයතන සමඟ ඒකාබද්ධව වැඩසටහන් ක්‍රියාත්මක කරන ලෙසයි අමාත්‍යවරයා උපදෙස් ලබාදී තිබෙන්නේ. ඒ අනුව සංචාරක පොලීසිය වෙනම පොලිස් ඒකකයක් ලෙස ස්ථාපිත කිරීමට පියවර ගෙන තිබෙනවා. ගැසට් මගින් ප්‍රකාශයට පත්කර ඇති සියලුම සංචාරක කලාප ආශ්‍රිතව සංචාරක පොලිස් ඒකක පිහිටුවීමට නියමිතයි. මේ අතර මෙරටට පැමිණෙන සංචාරකයන් කොවිඩ් රක්ෂණය ලබාගැනීම අනිවාර්ය අතර එම රක්ෂණාවරණය ඇමරිකා ඩොලර් 7500 දක්වා ඉහළ නංවා තිබෙනවා. මේ වනවිට මෙරටට සංචාරකයින්ගේ පැමිණීම යථා තත්වයට පත්ව ඇති බවයි සංචාරක සංවර්ධන අධිකාරිය පෙන්වාදෙන්නේ.     ", "URL": "https://www.itnnews.lk/2023/10/05/393559/", "Category": "Breaking News,දේශීය පුවත්", "Parent URL": null}