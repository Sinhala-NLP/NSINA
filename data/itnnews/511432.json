{"Source": "ITN news", "Timestamp": "අගෝස්තු 28, 2023 10:17", "Headline": "මහනුවර ඇසළ පෙරහැර මංගල්‍යයේ තුන්වන රන්දෝලි පෙරහැර අද", "News Content": "ඓතිහාසික මහනුවර ඇසළ පෙරහැර මංගල්‍යයේ තුන්වන රන්දෝලි මහ පෙරහැර අද රාත්‍රියේ වීථි සංචාරය කෙරෙනවා. දෙවන රන්දෝලි පෙරහැර ඊයේ රාත්‍රියේ වීථි සංචාරය කළා. පෙරහැර නැරඹීමට විශාල පිරිසක් සහභාගිවී සිටියා. පෙරහැරේ සධාතුක කරඩුව වැඩම කරවීම ශ්‍රී දළදා මාලිගයේ ඇත් පන්තියේ සිංහරාජා හස්ථියා සිදුකළ අතර මියන්රාජා හා කණ්ඩුල හස්ථීන් දෑලේ ගමන් කළා. මහනුවර ඇසළ පෙරහැර මංගල්‍යයේ අවසන් රන්දෝලි මහ පෙරහැර ලබන 30 වනදා වීථි සංචාරය කෙරෙනවා. 31 වනදා දහවල් පෙරහැර පැවැත්වීමෙන් පසු පෙරහැර මංගල්‍යය නිමාවට පත්වීමට නියමිතයි. අනතුරුව දියවඩන නිලමේවරයා විසින් පෙරහැර සාර්ථකව අවසන් කළ බවට සදහන් සංදේශය සාම්ප්‍රාදායික් චාරිත්‍රවලට අනුව ජනාධිපතිවරයාට භාරදීමෙන් පසු පෙරහැර මංගල්‍යය නිමාවට පත්කෙරෙනවා. මේ අතර ඇසළ පෙරහැර නැරඹීම සදහා අති විශාල පිරිසක් පැමිණීම හේතුවෙන් මහනුවර නගර සීමාවේ සියලුම රජයේ පාසල් අද,  හෙට සහ ලබන 31 වනදා වසා තබන බවට මධ්‍යම පළාත් ආණ්ඩුකාරවරයා දැනුම් දුන්නා.       ", "URL": "https://www.itnnews.lk/2023/10/05/511432/", "Category": "දේශීය පුවත්", "Parent URL": null}