{"Source": "ITN news", "Timestamp": "අගෝස්තු 19, 2023 11:44", "Headline": "සිව්මහා දේවාලවල අභ්‍යන්තර පෙරහැර දේවාල පරිශ්‍රයේ චාරිත්‍රානුකූලව සිදු කෙරේ", "News Content": "මහනුවර ඇසළ පෙරහැර මංගල්‍යයේ සිව්මහා දේවාලවල අභ්‍යන්තර පෙරහැර දේවාල පරිශ්‍රයේ චාරිත්‍රානුකූලව ගමන් කිරීම මේ දිනවල සිදුවනවා. පෙරේදා ආරම්භ කළ මෙම අභ්‍යන්තර පෙරහැර හෙටින් අවසන්වීමට නියමිතයි. නාථ ,විශ්ණු , කතරගම සහ පත්තිනි යන දේවාල භූමියේ පැවැත්වෙන මෙම අභ්‍යන්තර පෙරහැරේදී දේවාභරණ වැඩම කිරීම ද සිදුවනවා. පත්තිනි දේවාලයේ අභ්‍යන්තර පෙරහැර ඊයේ පැවැත්වුණු අතර එහි බස්නායක නිලමේ ශානක බණ්ඩාරනායක මහතා ඇතුළු පිරිසක් ඊට එක්වුණා. ලබන 21 වනදා ප්‍රථම කුඹල් පෙරහැර ආරම්භ වන අතර එය අවසන් වන්නේ ලබන 25 වනදායි. ප්‍රථම රන්දෝලි පෙරහැර ලබන 26 වනදා ආරම්භ කිරීමට සැළසුම්කර තිබෙනවා. එය අවසන් වන්නේ අගෝස්තු 31 වනදායි. 31 වනදා දහවල් පෙරහැර පැවැත්වීමෙන් පසු ජනාධිපතිවරයා වෙත පෙරහැර සාර්ථකව නිමාවට පත්වූ බවට දියවඩන නිලමේවරයා සන්දේශයක් මගින් දැනුවත් කිරීමට නියමිතයි. එයින් පෙරහැර කටයුතු නිමාවට පත්වනවා.       ", "URL": "https://www.itnnews.lk/2023/10/05/509267/", "Category": "Breaking News,දේශීය පුවත්", "Parent URL": null}