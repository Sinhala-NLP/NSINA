{"Source": "ITN news", "Timestamp": "පෙබරවාරි 20, 2022 17:49", "Headline": "භික්ෂුක් නොවුණු භික්ෂු චරිතයක් වුණු බණ්ඩාරනායක ජීවිත ගමන නිමකරයි", "News Content": "මෙරට වේදිකාව, ටෙලිනාට්‍ය සහ සිනමාව වෙනුවෙන් විශාල සේවාවක් ඉටුකළ ප්‍රවීණ රංගන ශිල්පී තිස්ස බණ්ඩාරනායක මහතා අද සිය ජීවන වේදිකාවට සමුදුන්නා. දීර්ඝ කාලයක් රෝගාතුරව සිටි මේ නිර්මාණකරුවා, මියයන විට 65 වන වියෙහි පසුවුණා. තිස්ස බණ්ඩාරනායක මහතා අවසන් වරට රූපවාහිනී වැඩසටහනට එක්වුණේ ස්වාධීනරූපවාහිනියේ විකාශයවූ අමතක නැති මතක විශේෂාංගය සමගින්. 1954 මාර්තු 8 වනදා මෙලොව උපත ලද තිස්ස බණ්ඩාරනායකයන් කිරිබත්ගොඩ ස්ටැම්ෆර්ඩ් විද්‍යාලයෙන් අධ්‍යාපනය ලැබූ අතර ඔහු සිය ජීවන ගමන තුළ කලාවට අත්පොත් තබන්නේ 1984 නිෂ්පාදනය කෙරුණු ඒකාධිපති වේදිකා නාට්‍ය තුළින්. මකරාක්ෂ, ධවල භීෂණ යන වේදිකා නාට්‍ය වලටද රංගන දායකත්වය ලබාදුන් ඔහු ප්‍රවීණ සිනමාවේදී ධර්මසිරි බණ්ඩාරනායකයන්ගේ බවදුක චිත්‍රපටය තුළින් සිනමා ගමන ආරම්භ කරනවා. වෑකන්ද වලව්ව, නිල්දිය යහන, ඉගිලෙන මාළුවෝ, දැවෙන විහගුන් ඇතුලු චිත්‍රපටි රැසකට සිය දායකත්වය ලබාදුන් මේ සුවිශේෂී රංගන ශිල්පියා මෙරට ටෙලිනාට්‍ය තුළ වැඩි වශයෙන් රගදැක්වූයේ භික්ෂූ චරිතවීම ද විශේෂත්වයක්. ස්වාධීන රූපවාහිනියේ විකාශයවූ අළු බදුන, ගිරිකුල, මහතලා හටන හා යුග විලක්කුව වැනි ටෙලිනාට්‍ය සදහා ද මොහුගේ රංගන ප්‍රතිභාව මනාව පෙන්නුම් කළා. ඔහු අවසන් වරට රූපවාහිනී වැඩසටහනකට එක්වූයේ ස්වාධීන රූපවාහිනියේ විකාශයවූ අමතක නැති මතක විශේෂාංගය සමගින්.   ", "URL": "https://www.itnnews.lk/2023/10/05/396310/", "Category": "දේශීය පුවත්", "Parent URL": null}