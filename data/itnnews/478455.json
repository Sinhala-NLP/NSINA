{"Source": "ITN news", "Timestamp": "අප්‍රේල් 26, 2023 21:04", "Headline": "රාජිත ඇතුළු විත්තිකරුවන් 3 දෙනෙකුට අධි චෝදනා", "News Content": "මෝදර ධීවර වරාය පෞද්ගලික සමාගමකට අඩු මුදලකට බදුදීම තුළින් රජයට පාඩුවක් කළේ යැයි කියන චෝදනාව මත හිටපු ධීවර අමාත්‍ය රාජිත සේනාරත්න මහතා ඇතුළු විත්තිකරුවන් තුන් දෙනෙකුට එරෙහිව කොළඹ මහාධිකරණය හමුවේ සංශෝධිත අධි චෝදනා පත්‍ර භාරදීමට කටයුතු කෙරුණා. කොළඹ මහාධිකරණ විනිසුරු නවරත්න මාරසිංහ මහතා හමුවේ අදාළ නඩුව අද කැදවූ අවස්ථාවේයි මෙලෙස අධි චෝදනා පත්‍ර භාරකෙරුණේ. මෙහිදී විතතිය වෙනුවෙන් පෙනී සිටි නීතිඥවරුන් ප්‍රකාශ කළේ අල්ලස් කොමිසම විසින් තමන් වෙත ලබාදිය යුතු ලේඛන සම්පූර්ණ වශයෙන් ලබාදී නොමැති බවයි. ඒ අනුව, ඒ පිළිබද පරීක්ෂා කර නැවත දැනුම්දීමට විත්තියේ නීතිඥවරුන්ට කල්දුන් විනිසුරුවරයා නඩුව වැඩිදුර පූර්ව නඩු විභාග සම්මන්ත්‍රණය සදහා ජුනි මස 16 වනදා කැදවන ලෙස නියම කළා. 2014 වසරේ අගෝස්තු පළමුවනදා සහ නොවැම්බර් පළමුවනදා අතර කාලසීමාව තුළ මෝදර ධීවර වරාය සී ගල්ෆ් යූකේ ප්‍රයිවට් ලිමිටඩ් නමැති සමාගම වෙත අඩු මුදලකට බදුදීමට ධීවර වරාය නීතිගත සංස්ථාවේ අධ්‍යක්ෂ මණ්ඩලය පෙළඹවීම තුළින් රජයට පාඩුවක් කළේයැයි කියන චෝදනාව ඉදිරිපත් කරමින් අල්ලස් කොමිසමයි අධිචෝදනා පත්‍රය ගොනුකර තිබෙන්නේ.   ", "URL": "https://www.itnnews.lk/2023/10/05/478455/", "Category": "දේශීය පුවත්", "Parent URL": null}