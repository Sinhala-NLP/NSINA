{"Source": "ITN news", "Timestamp": "ඔක්තෝබර් 28, 2022 17:39", "Headline": "රාජ්‍ය ආයතනවල කාර්ය සාධනය මැනීමට කාර්ය දර්ශක හඳුන්වාදීමට නව ප්‍රතිපත්ති සම්පාදනය කෙරේ", "News Content": "රාජ්‍ය ආයතනවල කාර්ය සාධන මැනීම සදහා ප්‍රධාන කාර්ය දර්ශක හදුන්වාදීමට නව ප්‍රතිපත්ති සම්පාදනය කෙරෙනවා. ජාතික ප්‍රතිපත්ති සම්පාදනය කිරීමේදී ප්‍රමුඛතා හදුනාගැනීම පිළිබද ජාතික සභා අනුකමිටුවේදී මෙම තීරණයට එළඹ තිබෙන්නේ. පාර්ලිමේන්තු මන්ත්‍රී නාමල් රාජපක්ෂ මහතාගේ සභාපතිත්වයෙන් අනුකමිටුව රැස් වූ අවස්ථාවේදී මේ පිලිබද සාකච්ඡා කෙරුණා. රාජ්‍ය යාන්ත්‍රණය වඩාත් ඵලදායි සහ කාර්යක්ෂම කිරීම සදහා රාජ්‍ය ආයතන මෙන්ම රාජ්‍ය නිලධාරීන්ගේ ප්‍රගතිය සමාලෝචනය කිරීමට මිනුම් දඩු සකස් කිරීමේ අවශ්‍යතාව  පිළිබදව ද මෙහිදී සාකච්ඡා කර තිබෙනවා. පරිපාලන සේවය මෙන්ම අනෙකුත් දීපව්‍යාප්ත සියලු සේවාවන් එක්වී මේ පිලිබද ලබන සතියේ සාකච්ඡා කිරීමට නියමිතයි. එමෙන්ම අදාළ ප්‍රතිපත් සම්පාදනය කිරීමේ කටයුතු ආරම්භ කිරීමට ද තීරණය කර තිබෙනවා. රාජ්‍ය පරිපාලන ස්වදේශ කටයුතු  පළාත් සභා හා පළාත් පාලන අමාත්‍යාංශය මෙන්ම ශ්‍රී ලංකා පරිපාලන සේවා සංගමය නියෝජනය කරමින් නිලධාරීන් පිරිසක් අනුකමිටු සාකච්ඡාවට එක් වුණා. රාජ්‍ය අමාත්‍ය අශෝක ප්‍රියන්ත, පාර්ලිමේන්තු මන්ත්‍රීවරුන් වන පවිත්‍රා වන්නිආරච්චි, වජිර අබේවර්ධන සහ සාගර කාරියවසම් යන මහත්ම මහත්මීන් ද ඊට සහභාගී වී සිටියා.         ", "URL": "https://www.itnnews.lk/2023/10/05/442982/", "Category": "දේශීය පුවත්", "Parent URL": null}