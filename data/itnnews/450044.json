{"Source": "ITN news", "Timestamp": "දෙසැම්බර් 13, 2022 09:16", "Headline": "SMS, ඇමතුම් සහ සමාජ මාධ්‍ය හරහා මුදල් වංචා ගැන මහ බැංකුවෙන් අනතුරු ඇඟවීමක්", "News Content": "වංචනික ඇමතුම්, කෙටි පණිවුඩ, විද්‍යුත් තැපෑල සහ සමාජ මාධ්‍ය ජාල හරහා මූල්‍ය වංචා සිදු කරන පුද්ගලයන් පිළිබඳව අවධානයෙන් පසුවන ලෙස ශ්‍රී ලංකා මහ බැංකුව (CBSL) ජනතාවට අනතුරු අඟවා තිබෙනවා. නිවේදනයක් නිකුත් කරමින් ශ්‍රී ලංකා මහ බැංකුව ප්‍රකාශ කළේ මෑත කාලයේ වංචනික දුරකථන ඇමතුම්, කෙටි පණිවුඩ, විද්‍යුත් තැපෑල සහ සමාජ මාධ්‍ය ජාල හරහා අසත්‍ය තොරතුරු ලබාදී පුද්ගලයින්ගෙන් මුදල් වංචා කිරීම සම්බන්ධයෙන් අගතියට පත් පාර්ශ්ව විසින් ගොනු කරන ලද පැමිණිලි සංඛ්‍යාවේ ශීඝ්‍ර වර්ධනයක් දක්නට ලැබෙන බවයි. සැකකරුවන් විදේශ රැකියා සඳහා යොමු කරන බවට හෝ විවිධ වටිනා භාණ්ඩ අඩංගු පාර්සල් ලබාගැනීමට රේගු බදු ගෙවන ලෙසට වින්දිතයන්ට පොරොන්දු වී ඇත. එබැවින් නිසි සත්‍යාපනයකින් තොරව ඉහත තොරතුරු මත නාඳුනන පාර්ශ්වයක බැංකු ගිණුම්වලට මුදල් තැන්පත් කිරීම හෝ වෙනත් ක්‍රම මගින් මුදල් ප්‍රේෂණය නොකරන ලෙස මූල්‍ය බුද්ධි අංශය මහජනතාවගෙන් ඉල්ලා සිටී. එවැනි ක්‍රියාවන්හි යෙදෙන වංචාකරුවන්ට එවැනි ගනුදෙනු ඉදිරියට ගෙන යාම සඳහා මහජනතාවගෙන් පහත තොරතුරු ඉල්ලා සිටිය හැකි බව මහ බැංකුව වැඩිදුරටත් දන්වා සිටියේය. පුද්ගලික හැඳුනුම් අංකය (PIN); කාඩ්පත්වල පිටුපස සඳහන් කර ඇති පරිදි ගෙවීම් කාඩ්පත් සත්‍යාපනය කිරීමට භාවිතා කරන කාඩ්පත් සත්‍යාපන අගයන් (CVV);\nගනුදෙනු සත්‍යාපනය කිරීමට භාවිතා කරන එක්-කාලීන මුරපද (OTP); ජංගම බැංකුකරණය/අන්තර්ජාල බැංකුකරණයේදී භාවිතා කරන පරිශීලක හැඳුනුම්පත්, මුරපද සහ OTP. එවැනි රහසිගත තොරතුරු කිසිඳු තෙවන පාර්ශවයක් සමඟ බෙදා නොගත යුතු බවත් එවැනි වංචාවන් පිළිබඳව විමසිලිමත් වන ලෙසත් ශ්‍රී ලංකා මහ බැංකුව මහජනතාවට අනතුරු ඇඟවයි. මෙවැනි දුරකථන ඇමතුම් හෝ කෙටි පණිවිඩ ලැබෙන විට 011-2477125 හෝ 011-2477509 ඔස්සේ ශ්‍රී ලංකා මහ බැංකුවේ මූල්‍ය බුද්ධි අංශයට දැනුම් දෙන ලෙස මහජනතාවගෙන් ඉල්ලා සිටී. ", "URL": "https://www.itnnews.lk/2023/10/05/450044/", "Category": "Breaking News,දේශීය පුවත්", "Parent URL": null}