{"Source": "ITN news", "Timestamp": "செப்டம்பர் 19, 2021 12:45", "Headline": "ஐபிஎல் போட்டிகள் மீள ஆரம்பம்… சென்னை – மும்பை அணிகளுக்கிடையில் இன்று மோதல்..", "News Content": "2021 ஐபிஎல் தொடருக்கான எஞ்சிய போட்டிகள் இன்று ஆரம்பமாகின்றன. 30வது போட்டியாக சென்னை சுப்பர் கிங்ஸ் மற்றும் மும்பை இந்தியன்ஸ் அணிகளுக்கிடையிலான போட்டி இரவு 07.30க்கு ஆரம்பமாகவுள்ளது. மஹேந்திர சிங் தோனி தலைமையில் சென்னை அணியும், ரோஹித் ஷர்மா தலைமையில் மும்பை அணியும் களமிறங்கவுள்ளன. இன்று ஆரம்பமாகும் இரண்டாம் கட்ட போட்டிகள் ஒக்டோபர் மாதம் 15ம் திகதி வரை ஐக்கிய அரபு எமிரேட்ஸின் டுபாய், சார்ஜா மற்றும் அபுதாபி ஆகிய இடங்களில் இடம்பெறவுள்ளன. 14வது ஐபிஎல் போட்டி கடந்த ஏப்ரல் மாதம் 9ம் திகதி இந்தியாவில் ஆரம்பமானது. மே இரண்டாம் திகதி வரை 29 போட்டிகள் நிறைவடைந்த நிலையில், கொவிட் பாதிப்பினால் போட்டிகள் ஒத்திவைக்கப்பட்டன. தற்போது ஐக்கிய அரபு எமிரேட்ஸுக்கு போட்டிகள் மாற்றப்பட்டு, எஞ்சிய 31 போட்டிகள் இடம்பெறவுள்ளன. ஏற்கனவே இடம்பெற்ற போட்டிகளின் அடிப்படையில் டெல்லி கெப்பிட்டல்ஸ் அணி 12 புள்ளிகளுடன் முதலிடத்திலும், சென்னை சுப்பர் கிங்ஸ் மற்றும் றோயல் ச்செலஞ்சர்ஸ் பெங்களுர் ஆகிய அணிகள் தலா 10 புள்ளிகளுடன் இரண்டாம் மற்றும் மூன்றாம் இடங்களிலும், மும்பை இந்தியன்ஸ் அணி 8 புள்ளிகளுடன் நான்காம் இடத்திலும் காணப்படுகின்றன. இதேவேளை கொவிட் விதிமுறைகள் மற்றும் ஐக்கிய அரபு எமிரேட்ஸ் அரசாங்கத்தின் விதிமுறைகளை பின்பற்றி குறைந்த அளவிலான பார்வையாளர்கள் போட்டிகளை பார்வையிட அனுமதிக்கப்படவுள்ளதாக ஐபிஎல் நிர்வாகம் தெரிவித்துள்ளது. ", "URL": "https://www.itnnews.lk/2023/10/05/363620/", "Category": "Breaking News,அக்கம் பக்கம்,கிரிக்கெட்,சர்வதேச செய்திகள்,விளையாட்டு", "Parent URL": null}