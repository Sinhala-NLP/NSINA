{"Source": "ITN news", "Timestamp": "ජූනි 14, 2021 18:05", "Headline": "අසාද් සාලි සම්බන්ධ විමර්ශන කටයුතු අවසන්", "News Content": "බස්නාහිර පළාත් හිටපු ආණ්ඩුකාර අසාද් සාලි මහතා සම්බන්ධ විමර්ශනයට අදාළ කටයුතු අවසන් කර ඇති බව නීතිපතිවරයා ශ්‍රේෂ්ඨාධිකරණයට අද දැනුම් දුන්නා. අපරාධ පරික්‍ෂණ දෙපාර්තමේන්තුව අත්අඩංගුවට ගත් අසාද් සාලි මහතාගෙන් රදවාගෙන ප්‍රශ්න කිරීම් සිදුකෙරෙනවා. විමර්ශන අවසන් බව නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල් දිලීප පීරිස් මහතා මෙම දැනුම් දීම සිදු කළා. ත්‍රස්තවාදය වැළැක්වීමේ පනත යටතේ තමන් අත්අඩංගුවට ගෙන රදවා ගැනීම නීති විරෝධී බව ප්‍රකාශ කරන මෙන් ඉල්ලා අසාද් සාලි මහතා ශ්‍රේෂ්ඨාධිකරණය හමුවේ ගොනු කළ මූලික අයිතිවාසිකම් පෙත්සමක් කැද වූ අවස්ථාවේදීයි රජයේ නියෝජ්‍ය සොලිසිටර් ජනරාල්වරයා මෙම දැනුම් දිම සිදු කළේ. අපරාධ පරික්‍ෂණ දෙපාර්තමේන්තුව විමර්ශනවලට අදාළ උදෘත නීතිපතිවරයා වෙත යොමුකර තිබෙනවා. එම උදෘත ඉදිරි සතිය තුළ පරික්‍ෂා කර චෝදනා ගොනු කිරීමට හැකියාවක් තිබේ ද යන්න තීරණය කරන බවයි නියෝජ්‍ය සොලිසිටර් ජනරාල්වරයා දැනුම් දුන්නේ. මාවනැල්ල ප්‍රදේශයේ බුදුපිළිමවලට එල්ල කළ ප්‍රහාර සම්බන්ධයෙන් සැකකරුට එරෙහිව තවදුරටත් විමර්ශන සිදු කෙරෙන බව ද මෙහිදී සදහන් කෙරුණා. පෙත්සම සලකා බැලීම ලබන 28 වනදා තෙක් යළි තැබුණා.       ", "URL": "https://www.itnnews.lk/2023/10/05/342717/", "Category": "දේශීය පුවත්", "Parent URL": null}