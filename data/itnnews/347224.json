{"Source": "ITN news", "Timestamp": "ජූලි 5, 2021 17:24", "Headline": "15 හැවිරිදි දැරිය අපයෝජනයට ඇදදැමූ 32ක් දැලේ – අම්මට ඇපත් නැහැ", "News Content": "ගල්කිස්ස ප්‍ර දේශයේ පහළොස් හැවිරිදි දැරිය අපයෝජන සිද්ධියට අදාළව ඇයගේ මව ඇතුලු සැකකරුවන් තිස් දෙදෙනෙකු අත්අඩංගුවට ගෙන තිබෙනවා. දැරිය අලෙවි කිරීම සදහා වෙබ් අඩවි හතරක දැන්වීම් පල කර ඇති බවටයි හෙළි වී තිබෙන්නේ. සැකකරුවන් හතර දෙනෙකු අද දිනයේත් රක්ෂිත බන්ධනාගාරගත කෙරුණු අතර දැරියගේ මවට ඇප ලබාදීමද අධිකරණය ප්‍රතික්ශේප කළා. ගල්කිස්ස ප්‍ර දේශයේ 15 හැවිරිදි දැරිය අන්තර්ජාලය ඔස්සේ ලිංගික කටයුතු සදහා අලෙවි කිරීමේ සිද්ධිය සම්බන්ධයෙන් ජාතික ළමා රක්ෂක අධිකාරිය සහ පොලිසිය පරීක්ෂණ සිදු කරනවා. සැකකරුවන් තිස් දෙදෙනෙකු මේ වනවිට අත්අඩංගුවට ගත් අතර නාවික හමුදා කපිතාන්වරයෙකු, මැණික් ව්‍යාපාරිකයෙකු චීවරධාරියෙකු මෙන්ම මාලදිවයින් ජාතිකයෙකුද ඒ අතර වන බවයි පොලිසිය ප්‍රකාශ කළේ. සිද්ධිය සම්බන්ධයෙන් හදුනාගෙන ඇති තවත් 12 දෙනෙකුට වැඩි පිරිසක් අත්අඩංගුවට ගැනීමට නියමිත බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා ප්‍රකාශ කළා. මේ අතර දැරිය අලෙවි කිරීමට තවත් වෙබ් අඩවි හතරක දැන්වීම් පල කර ඇති බවට හෙළිව තිබෙනවා. එලෙස දැන්වීම් පල කළ  වෙබ් අඩවියක හිමිකරුවෙකු සහ මූල්‍ය කලමනාකරුවෙකු ඊයේ දිනයේ අත්අඩංගුවට ගැනීමෙන් පසු අධිකරණයට ඉදිරිපත් කළ අතර අද දිනය දක්වා රක්ෂිත බන්ධනාගාරගත කෙරුණා. පැමිණිල්ල අද විභාග කෙරුණු අවස්ථාවේ ඔවුන්ගේ ඇප ඉල්ලීම ප්‍රතික්ශේප කළ කොළඹ අතිරේක මහේස්ත්‍රාත්වරිය සැකකරුවන් ලබන 19 වනදා දක්වා රක්ෂිත බන්ධනාගාරගත කරන ලෙස නියෝග කළා. නඩු විභාගය අතරතුරදී මහේස්ත්‍රාත්වරිය අපරාධ පරීක්ෂණ දෙපාර්තමේන්තුවට හා පොලිස් කාන්තා හා ළමා කාර්යාංශයේ  නිලධාරීන්ට පෙන්වා දුන්නේ අවම වශයෙන් පාසල් ආරම්භ වන තුරු හෝ ළමයින් අසභ්‍ය වෙබ් අඩවිවලට පිවිසීමට අවහිර කළහැකි වැඩපිළිවෙළක් සකස් කරන ලෙසයි. මේ අතර මෙම සිද්ධිය සම්බන්ධයෙන් අත්අඩංගුවට ගෙන සිටි මාලදිවයින් ජාතිකයෙකු සහ මෙරට හෝටල් සේවකයෙකුද ලබන 16 වනදා දක්වා රක්ෂිත බන්ධනාගාරගත කෙරුණා.  දැරියගේ මව ඇප මත මුදා හරින ලෙස කළ ඉල්ලීම කොළඹ අතිරේක මහේස්ත්‍රාත්වරිය ප්‍රතික්ශේප කළා. ", "URL": "https://www.itnnews.lk/2023/10/05/347224/", "Category": "දේශීය පුවත්", "Parent URL": null}