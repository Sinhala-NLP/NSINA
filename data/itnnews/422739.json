{"Source": "ITN news", "Timestamp": "ජූලි 12, 2022 14:47", "Headline": "කථානායකවරයා සමඟ සාකච්ඡාවක් නැහැ – සර්වපාක්ෂික අරගලකරුවෝ", "News Content": "“ගරු කථානායකතුමා විසින් සර්වපාක්ෂික එකඟතාවයක් සඳහා කැඳවීමට නියමිත අරගලකරුවන්” යන ශීර්ෂ යටතේ අරගලකරුවන් 25 දෙනෙකුගේ නම් සහිතව සමාජ මාධ්‍ය තුළ සංසරණය වන ලියවිල්ල අසත්‍ය හා සාවද්‍ය බව සර්වපාක්ෂික අරගලකරුවෝ සංවිධානය නිවේදනය කරයි. සර්ව පාක්ෂික අරගලකරුවෝ සංවිධානයේ සභාපති මංජුල සමරසේකර සහ ලේකම් සමිත් බෝධිපක්ෂ යන අයගේ නම් ඇතුළත්ව අදාළ ලැයිස්තුව සකස් කර තිබෙනවා. එවැලි ලියවිල්ලක් සම්බන්ධයෙන් තම සංවිධානය කිසිසේත් දැනුවත් නොමැති බවත් කිසිදු පුද්ගලයෙකු හෝ පාර්ශ්වයක් එවැනි රැස්වීමක් සම්බන්ධයෙන් තමන්ගෙන් විමසීමක් සිදු කර නොමැති බවත් සර්ව පාක්ෂික අරගලකරුවෝ සංවිධානය අවධාරණය කරනවා. මේ අතර අදාල ලියවිල්ලේ Black Cap Movement සංවිධානයේ සභාපතිවරයාගේ නම ද සඳහන් වන අතර එය කිසිඳු දැනුවත් කිරීමකින් තොරව ව්‍යාජව සකස් කර ඇති බව එම සංවිධානය ද නිවේදනයක් නිකුත් කරමින් සඳහන් කරනවා. මෙවැනි වංචනික, අසත්‍ය ප්‍රකාශන සහ ලියවිලිවලට හසු නොවන ලෙස ඔවුන් පුරවැසියන්ගෙන් ඉල්ලා සිටිනවා.     ", "URL": "https://www.itnnews.lk/2023/10/05/422739/", "Category": "Breaking News,දේශීය පුවත්", "Parent URL": null}