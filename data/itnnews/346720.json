{"Source": "ITN news", "Timestamp": "ජූලි 2, 2021 20:27", "Headline": "සගවා තිබූ තිරිගු පිටි තොගයක් කඩවත ගබඩාවකින් සොයාගනී", "News Content": "කඩවත රන්මුතුගල ප්‍රදේශයේ තිරිගුපිටි තොග වෙළෙද නියෝජිත සමාගමක සගවා තිබූ තිරිගු පිටි තොගයක් සොයා ගැනීමට පාරිභෝගික සේවා අධිකාරියට අද හැකිවුණා. පාරිභෝගික අධිකාරියේ ගම්පහ දිස්ත්‍රික් වැටලීම් අංශය මෙහෙයුම සිදුකළා. වෙළෙද නියෝජිත ආයතන පරිශ්‍රයේ නවතා තිබූ ලොරි රථයක තිරිගුපිටි කිලෝග්‍රෑම් 1,100 කට වැඩි ප්‍රමාණයක් සගවා තිබියදීයි සොයා ගැණුනේ. තිරිගුපිටි මිල වැඩිකිරීමට සූදානම් වන බවට පැතිරයන ප්‍රචාරයත් සමග ගබඩාකර ඇති තිරිගුපිටි අලෙවි නොකරන ලෙස තමන්ට උපදෙස් ලැබුණු බව එහි කළමනාකාරිනිය පාරිභෝගික සේවා අධිකාරියේ නිලධාරීන්ට ප්‍රකාශ කළා. පිටි තොගය පාරිභෝගික සේවා අධිකාරිය භාරයට ගැණුනු අතර නියෝජිත ආයතනයට එරෙහිව නීතිමය පියවර ගන්නා බව එම අධිකාරියේ ගම්පහ දිස්ත්‍රික් වැටලීම් අංශයේ ප්‍රධානී ප්‍රදීප් කළුතර ආරච්චි මහතා ප්‍රකාශ කළා.     ", "URL": "https://www.itnnews.lk/2023/10/05/346720/", "Category": "දේශීය පුවත්", "Parent URL": null}