{"Source": "ITN news", "Timestamp": "ජූනි 12, 2021 19:11", "Headline": "ලෝක වෙළෙදපොල අපේ තෙල් මිලත් උස්සයි- බස්ගාස්තුව ගැන තීරණයක් නැහැ", "News Content": "ලෝක වෙළෙදපොලේ ඉන්ධන මිල ඉහළ යාම හේතුවෙන් ඊයේ මධ්‍යම රාත්‍රියේ සිට බලපැවැත්වෙන පරිදි ඉන්ධන මිල සංශෝධනය කර තිබෙනවා. කොහොම වුණත් මේ නිසා බස් ගාස්තු වැඩිවීමක් පිළිබද තීරණයක් මෙතෙක් අරගෙන නැති බවයි රාජ්‍ය අමාත්‍ය දිලුම් අමුණුගම මහතා අද ප්‍රකාශ කළේ. මාස 21 කට පසුවයි ඉන්ධන මිල මෙලස සංශෝධනය කර තිබෙන්නේ. පවතින කොරෝනා වසංගතය හේතුවෙන් රජය ලෝක වෙළෙද පොලේ ඉන්ධන මිල ගණන් ඉහළ ගියද මෙරට මිල ඉහළ දැමීමක් සිදුකළේ නැහැ. ඒ අනුව වැඩි මිලට ඉන්ධන මිලදීගෙන අඩු මිලට විකිණීම නිසා 2020 වසර අගභාගය වනවිට රජයට සිදුව ඇති පාඩුව රුපියල් කෝටි 33,100 ක්. ඉන්ධන ආනයනය සදහා වසරකට ඇමෙරිකා ඩොලර් බිලියන 3 ක් වැය කිරීමට රජයට සිදුවනවා. මේ තත්ත්වය මත ජීවන වියදම් පිළිබද අමාත්‍ය අනුකමිටුව ඉන්ධන මිල සංශෝධනය කළ යුතු බවට තීරණය කර තිබෙනවා. ඒ අනුව ඊයේ මධ්‍යම රාත්‍රි යේ සිට බලපැවැත්වෙන පරිදි සිපෙට්කෝ ඉන්ධන මිල ඉහල දැමීමට බලශක්ති අමාත්‍යාංශය පියවර ගෙන තිබෙනවා. ඒ අනුව ඔක්ටේන් 92 වර්ගයේ පෙට්‍රල් ලීටරයක මිල රුපියල් 20 කින් ඉහළ දමා තිබෙනවා. ඔක්ටේන් 95 වර්ගයේ  පෙට්‍රල් ලීටරයක මිල ඉහළ දැමුනේ රුපියල් 23 කින්. එමෙන්ම ඔටෝ ඩීසල් ලීටරයක මිල රුපියල් 7 කින් ඉහළ දැමුණා. සුපර් ඩීසල් ලීටරයක මිල රුපියල් 12 කින් ඉහළ නැංවුණා. එමෙන්ම රුපියල් 70 ට පැවති භූමිතෙල් ලීටරයක මිල රුපියල් 7 කින් ඉහළ දමා තිබෙනවා. මේ අතර අමාත්‍ය උදය ගම්මන්පිල මහතා සහ රාජ්‍ය අමාත්‍ය අජිත් නිවාඩ් කබ්රාල් මහතා ප්‍රකාශ කළේ ලෝක වෙළෙදපොලේ පවතින ඉන්ධන මිල ඉහළයාම හේතුවෙන් මෙම ඉන්ධන මිල සංශෝධනය කිරීම සිදුකළ බවයි. යහපාලන සමයේ දී ඉන්ධන මිල සදහා සූත්‍රයක් ද හදුන්වා දී තිබුණා. ලෝක වෙළෙදපොලේ බොරතෙල් මිල අනුව වෙනස්වන පරිදියි එම සූත්‍රය සකස්කර තිබුණේ. සූත්‍රය ක්‍රියාත්මක වූයේ නම් පසුගිය මාස ගණනාවක කාලය තුළදී සිය ඉන්ධන මිල වෙනුවෙන් විශාල මුදලක් ගෙවීමට සිදුවන බවයි විශ්ලේෂකයින් පෙන්වා දෙන්නේ. වත්මන් මිල ඉහළ දැමීම ද අවම තත්ත්වයක් යටතේ සිදුකර ඇති අතර මිල සූත්‍රය අනුව ඉහළ නැංවූයේ නම් ඉන්ධන ගාස්තුව මීට වඩා වැඩි අගකින් ඉහළ දැමීමට සිදුවනවා. මේ අතර ලංකා පෞද්ගලික බස් රථ හිමියන්ගේ සභාපති ගැමුණු විජේරත්න මහතා ප්‍රකාශ කළේ බස් ගාස්තු වැඩිකිරීමක් පිළිබද තවම තීරණයක් ගෙන නැති බවයි. ", "URL": "https://www.itnnews.lk/2023/10/05/342380/", "Category": "Breaking News,දේශීය පුවත්", "Parent URL": null}