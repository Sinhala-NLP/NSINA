{"Source": "ITN news", "Timestamp": "ஜூலை 31, 2021 12:47", "Headline": "தேசிய விளையாட்டு தினம் இன்று..", "News Content": "தேசிய விளையாட்டு தின நிகழ்வுகள் அரச சேவைகள் மாகாண மற்றும் உள்ளுராட்சி மன்ற அமைச்சில் இன்று இடம்பெற்றது. 1948 ம் ஆண்டு இங்கிலாந்தில் இடம்பெற்ற ஒலிம்பிக் போட்டிகளின் போது 400 மீற்றர் தடைதாண்டல் ஓட்டத்தில் இலங்கை வெள்ளிப் பதக்கத்தை பெற்றுக்கொண்டது. டங்கன்வைட் இலங்கைக்கு அந்த வெள்ளிப்பதக்கத்தை பெற்றுக்கொடுத்தார். அதனை நினைவுகூறும் வகையில் ஒவ்வொரு வருடமும் ஜூலை மாதம் 31 ம் திகதி தேசிய விளையாட்டு தினம் கொண்டாடப்படுகிறது. அரச சேவைகள் மாகாண மற்றும் உள்ளுராட்சி மன்ற அமைச்சு இது தொடர்பில் சுற்றுநிருபமொன்றை வெளியிட்டுள்ளது. அமைச்சின் வளாகத்தில் இதற்கான நிகழ்வுகள் இடம்பெற்றுள்ளதுடன் அமைச்சின் செயலாளர் ஜே.ஜே.ரத்னசிறி உள்ளிட்ட அதிகாரிகள் கலந்துகொண்டனர். ", "URL": "https://www.itnnews.lk/2023/10/05/353177/", "Category": "Breaking News,அண்மைய செய்திகள்,தேசிய செய்திகள்,விளையாட்டு", "Parent URL": null}