{"Source": "ITN news", "Timestamp": "මාර්තු 30, 2022 12:57", "Headline": "අදයි හෙටයි ඩීසල් ගහන්න සිපෙට්කෝ ෂෙඩ්වලට යන්න එපා – තෙල් සභාපතිගෙන් ඉල්ලීමක්", "News Content": "ඩීසල් ලබා ගැනීම සදහා අද සහ හෙට සිපෙට්කෝ ඉන්ධන පිරවුම්හල් වෙත නොයන ලෙස ඛණිජ තෙල් සංස්ථා සභාපතිවරයා ඉල්ලා සිටිනවා. ඊයේ දිනයේදී ගොඩබෑමට නියමිතව තිබූ ඩීසල් මෙට්‍රික් ටොන් 37,500 ක් සහිත නෞකාවේ ඩීසල් ගොඩබෑමට නොහැකි වූ බව ලංකා ඛණිජ තෙල් නීතිගත සංස්ථාවේ සභාපති සුමිත් විජේසිංහ මහතා පවසනවා. ඒ හේතුවෙන් අද සහ හෙට ඩීසල් ලබා ගැනීම සදහා සිපෙට්කෝ ඉන්ධන පිරවුම් හල් අසල පෝලිම්වල රැදී නොසිටින ලෙස එම සංස්ථාව මහජනතාවගෙන් ඉල්ලීමක් කරනවා. නමුත් අත්‍යවශ්‍ය සේවා සදහා ඩීසල් සැපයුම් අඛණ්ඩව සිදුකෙරෙනවා. පෙට්‍රල් පිළිබද කිසිදු ගැටලුවක් නොමැති අතර මහජනතාවට සාමාන්‍ය පරිදි පෙට්‍රල් ලබාගත හැකි බවද ඛණිජ තෙල් නීතිගත සංස්ථාවේ සභාපතිවරයා පවසනවා. රජය ඉන්දීය ඔයිල් සමාගමෙන් ඩීසල් මෙට්‍රික් ටොන් 6,000 ක් මිලදී ගැනීමට තීරණය කර තිබෙනවා. හෙට දිනයේ දී ඉන්දීය ප්‍රතිපාදන යටතේ මෙරටට ලැබීමට නියමිත ඩීසල් රැගත් ඉන්ධන නෞකාව පැමිණෙන තුරු අදාළ ඩීසල් මිලදී ගැනීමට කටයුතු කරන බවයි බලශක්ති අමාත්‍යාංශය පවසන්නේ. අදාළ ඩීසල් තොගය විදුලි උත්පාදනය ඇතුළු අත්‍යවශ්‍ය සේවා සදහා යොදා ගැනීමට ද නියමිතයි. මේ අතර පවතින ඉන්ධන අර්බුදයට කඩිනමින් විසදුමක් නොලැබුණ හොත් ලබන සතියේ දී සියලු බස් රථ ධාවනයෙන් ඉවත්වන බව ලංකා පෞද්ගලික බස් රථ හිමියන්ගේ සංගමය පවසනවා.       ", "URL": "https://www.itnnews.lk/2023/10/05/404655/", "Category": "දේශීය පුවත්", "Parent URL": null}