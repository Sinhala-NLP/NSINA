{"Source": "ITN news", "Timestamp": "ජූලි 24, 2022 18:44", "Headline": "ශ්‍රී ලංකා කණ්ඩායම කඩුලු 6ක් දැවී ලකුණු 315යි", "News Content": "ශ්‍රී ලංකාව හා පාකිස්ථානය අතර පැවැත්වෙන දෙවන සහ අවසන් ටෙස්ට් තරගයෙ පළමු දිනය අදයි. දිනය නිමා වෙන විට පන්දුවට පහර දෙමින් සිටි ශ්‍රී ලංකා කණ්ඩායම කඩුලු 6ක් දැවී ලකුණු 315ක් ලබා සිටිනවා. ශ්‍රී ලංකා මැද පෙල පිතිකරු ඇන්ජලෝ මැතිව්ස් අද තම සිය වන ටෙස්ට් තරගයට එක් වුණා. ඒ අනුව ඔහු ශ්‍රී ලංකාව වෙනුවෙන් ටෙස්ට් තරග සියයක් ක්‍රිඩා කල හය වන ක්‍රීඩකයා ලෙසයි ඉතිහාසයට එක්වන්නේ. මීට පෙර ටෙස්ට් තරග සියයක් ක්‍රීඩා කල ක්‍රීඩකයන් වන්නේ සනත් ජයසූරිය, මුත්තයියා මුරලිදරන්, චමින්ද වාස්, මහේල ජයවර්ධන සහ කුමාර සංගක්කාරයි. කෙසේ වෙතත් ඇන්ජලෝ මැතිව්ස් ට සුබ පැතීම සදහා අද තරග ආරම්භයට පෙර විශේෂ උත්සවයක් සංවිධානය කර තිබුණා. ඒ ශ්‍රී ලංකා ක්‍රිකට් ආයතනයේ උප සභාපති ජයන්ත ධර්මදාස සහ ශ්‍රී ලංකා හිටපු ක්‍රිකට් ක්‍රීඩක චමින්ද වාස් යන අය ගේ ප්‍රධානත්වයෙන්. අනතුරුව තරගය ආරම්භ කෙරුණු අතර තරගයේ කාසිය වාසිය දිනූ  ශ්‍රී ලංකා කණ්ඩායම ප්‍රථමයෙන් පන්දුවට පහර දීමට තීරණය කලා. ඒ අනුව ශ්‍රී ලංකා ආරම්භක පිතිකරුවන් ලෙස නායක දිමුත් කරුණාරත්න සහ ඕෂධ ප්‍රනාන්දු පිටියට පිවිසි අතර ඕෂධ ප්‍රනාන්දු සිය අර්ධ ශතකය වාර්තා කිරීමත් සමග මොහොමඩ් නවාස්ගේ පන්දුවක් හමුවේ දැවී ගියා. දිමුත් කරුණාරත්න ලකුණු 40යි. සියවන ටෙස්ට් තරගයේ ක්‍රීඩා කරන ඇන්ජලෝ මැතිව්ස් ලකුණු 42කට දැවී ගියේ සිය අර්ධ ශතකයට ලකුණු අටක් ඉතිරිව තිබියදීයි. පසුගිය ටෙස්ට් තරග කිහිපයේදීම සාර්ථක වූ දිනේශ් චන්දිමාල් මෙම තරගයේ දී ද අර්ධ ශතකයක් වාර්තා කිරීමට සමත් වුණා. කෙසේ වෙතත් චන්දිමාල් මොහොමඩ් නවාස්ගේ පන්දුවක් හමුවේ ලකුණු 80ක් ලබා සිටිය දී දැවී ගියා. දිනය අවසන් වන විට නිරෝෂන් දික්වැල්ල සහ සිය මංගල ටෙස්ට් තරගයට සහභාගී වන දිමුත් වෙල්ලාලගේ නොදැවී කඩුල්ලේ රැදී සිටිනවා.         ", "URL": "https://www.itnnews.lk/2023/10/05/424831/", "Category": "ක්‍රීඩා,දේශීය පුවත්", "Parent URL": null}