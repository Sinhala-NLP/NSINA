{"Source": "ITN news", "Timestamp": "මැයි 31, 2022 12:25", "Headline": "අධික වර්ෂාවත් සමඟ ගංගාවල ජල මට්ටම ඉහළට", "News Content": "තද සුළං සමඟ මුහුදු ප්‍රදේශ ද කාවකාලිකව ඉතා රළුවිය හැකි බවයි ධීවර හා නාවික ප්‍රජාවට අවධාරණය කරන්නේ. දිස්ත්‍රික් කිහිපයකට නායයෑමේ අනතුරු ඇගවීම් ද නිකුත් කර තිබෙනවා. ගංගාවල ජල මට්ටම් ඉහළ යමින් පවතින බව වාරිමාර්ග දෙපාර්තමේන්තුව පවසනවා. කළු ගඟ, අඹන් ගඟ , ගිං ගඟ සහ අත්තනගලු ඔය දෙපස ජනතාවට මේ පිළිබඳ දැඩි අවධානයෙන් ක්‍රියා කළ යුතු බව අවධාරණය කරනවා. අධික වර්ෂාවත් සමඟ බතලේගොඩ ජලාශයේ ජල මඩ සොරොව්ව කැඩීයාම නිසා එහි ජලය පිටාර ගලමින් පවතිනවා. එම ජලය පිටවාන හරහා දැදුරු ඔයට එක්වන අතර ඉන් අක්කර අඩි 200 කට ආසන්න ජල ධාරිතාවක් පිටතට ගලායමින් පවතින බව හිරියාල වාරිමාර්ග ඉංජිනේරු එච් එන් ජී කේ සිරිවර්ධන මහත්මිය පවසනවා. මඩ සොරොව්ව දිගුකලක සිට කිසිඳු ප්‍රතිසංස්කරණයකට ලක්කර නැති බව බතලේගොඩ ජලාශයේ පිටවාන් ඇළ ගොවි සංවිධානයේ සභාපති මොහොමඩ් සනූර්දීන් මහතා පවසනවා. කුකුලේගඟ ජලාශයේ වාන් දොරටු විවෘත කර තිබෙනවා. බුලත්සිංහල මෝල්කාව මාර්ගය දින ගණනාවක් තිස්සේ ජලයෙන් යටවී තිබෙනවා. පහත් බිම් රැසක් ද ජලයෙන් යටව ගොසින්. කළු ගගේ ජල මට්ටම ද ඉහළ ගොස් ඇති බවයි අප වාර්තාකරුවන් පවසන්නේ. වේරහැර , මොරටුව ,රත්මලාන ආදී ප්‍ර දේශවල මාර්ග ජලයෙන් යටවී නිවාස රැසක් ද ජලයෙන් යටවී ඇති බවයි අප වාර්තාකරු පවසන්නේ. අධික වර්ෂාවත් සමඟ ගාල්ල දිස්ත්‍රික්කයේ ද මාර්ග රැසක් ජලයෙන් යටවී වාහන ගමනාගමනයට බාධා එල්ලවී තිබෙනවා. කරාපිටිය , හිරිඹුර , දංගෙදර ආදී ප්‍රදේශවල මාර්ග ජලයෙන් යටවීම නිසා වාහන ගමනා ගමනයට බාධා එල්ලවී තිබෙනවා. කාසල්රී සහ මාවුස්සාකැලේ  ජලාශවල ජල මට්ටම් ඉහළ යමින් පවතිනවා. සිදුවිය හැකි ආපදා තත්ත්වයන් පිළිබඳව ජනතාව සැළකිලිමත්ව සිටින ලෙස නුවරඑළිය දිස්ත්‍රික් ආපදා කළමනාකරණ ඒකකය ජනතාවගෙන් ඉල්ලා සිටිනවා. හැටන් නුවරඑළිය සහ හැටන් කොළඹ මාර්ගවල ස්ථාන කිහිපයකට පස් කදු කඩාවැටීමේ අවදානමක් පවතින බවද ඔවුන් පෙන්වා දෙනවා.     ", "URL": "https://www.itnnews.lk/2023/10/05/414298/", "Category": "දේශීය පුවත්", "Parent URL": null}