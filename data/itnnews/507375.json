{"Source": "ITN news", "Timestamp": "අගෝස්තු 11, 2023 15:02", "Headline": "කිරි නිෂ්පාදනය සඳහා ජාතික ප්‍රතිපත්තියක් – පශු සම්පත් සංවර්ධන රාජ්‍ය ඇමති", "News Content": "කිරි නිෂ්පාදනය සඳහා ජාතික ප්‍රතිපත්තියක් සැකසීමේ වැඩපිළිවෙළ රජය මේ වන විට ආරම්භ කර ඇතැයි පශු සම්පත් සංවර්ධන රාජ්‍ය අමාත්‍ය ඩී.බී හේරත් මහතා අද (11) පාර්ලිමේන්තුවේ දී පැවසීය. මෙරට දියර කිරි භාවිතය ඉහළ නැංවීම සඳහා ගෙන ඇති පියවර සම්බන්ධයෙන් ,පාර්ලිමේන්තු මන්ත්‍රී ඩී වීරසිංහ මහතා යොමු කළ වාචික ප්‍රශ්නයකට පිළිතුරු දෙමින් රාජ්‍ය අමාත්‍යවරයා මේ බව පැවසීය. මිල්කෝ ආයතනයේ කිරි මිලදී ගැනීම ඉහළ නැංවීම සම්බන්ධයෙන් සාකච්ඡා පවත්වා ඇතැයි රාජ්‍ය අමාත්‍යවරයා පැවසීය. වැඩිදුරටත් අදහස් දැක් වූ රාජ්‍ය අමාත්‍යවරයා, පිටිකිරි භාවිතා කරන රටවල් 05න් එකක් තමයි ලංකාව. පිටිකිරි භාවිතය කාලෝචිත නොවන බව සහ සෞඛ්‍ය සම්පන්න නොවන බව අද වන විට වෛද්‍යවරු පෙන්වා දී තිබෙනවා. මේ වන විට පසු වෛද්‍ය කාර්යාල 337 මගින් දියර කිරී බෙදාහැරීමේ වැඩපිළිවළෙක් සහ නව ව්‍යවසායකයින් තෝරාගෙන දියර කිරී බෙදාහැරීමේ වැඩපිළිවෙළක්ද ආරම්භ කර තිබෙනවා. රටේ කිරි නිෂ්පාදනය සඳහා අවශ්‍ය ඉඩම් හඳුනාගෙන තිබෙනවා. පොල් ඉඩම් සංවර්ධනය කර කිරි නිෂ්පාදනය වැඩිකිරීම සඳහා යොදවනවා. වැඩිදුරටත් අදහස් දැක් වූ අමාත්‍යවරයා පැවසුවේ,මෙම වසර අග වන විට ලංකාවට අවශ්‍ය බිත්තර සහ කුකුල් මස් මෙරටදීම නිෂ්පාදනය කර ගත හැකිවන බවයි. ", "URL": "https://www.itnnews.lk/2023/10/05/507375/", "Category": "දේශීය පුවත්", "Parent URL": null}