{"Source": "ITN news", "Timestamp": "නොවැම්බර් 15, 2022 21:48", "Headline": "ප්‍රථම නියෝජ්‍ය පොලිස්පතිනියට තනතුර අහිමි වෙයිද?", "News Content": "ශ්‍රී ලංකා ඉතිහාසයේ ප්‍රථම නියෝජ්‍ය පොලිස්පතිනිය ලෙස බිම්ශානි ජාසිං ආරච්චිට ලබාදුන් උසස්වීම බල රහිත කරන ලෙස ඉල්ලා ගොනුකර ඇති මූලික අයිතිවාසිකම් පෙත්සමක් සලකා බැලීම සදහා කැඳවන ලෙස ශ්‍රේෂ්ඨාධිකරණය අද නියෝග කළා. ඒ අනුව එය ලබන වසරේ මැයි මස 18 වනදා කැඳවනු ඇති. ප්‍රියන්ත ජයවර්ධන,  ශිරාන් ගුණරත්න සහ කුමුදුනී වික්‍රමසිංහ යන මහත්ම මහත්මීන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ල ඉදිරියේයි පෙත්සම කැඳවනු ලැබුවේ. පෞද්ගලික හේතුවක් මත පෙත්සම සලකා බැලීම වෙනත් දිනකට කල්දමන ලෙසයි පෙත්සම්කරුවන් ඉල්ලා සිටියේ. ඒ අනුව පෙත්සම සලකා බැලීම ලබන මැයි මස 18 වනදා කැඳවන ලෙස නියෝග කෙරුණා. ජ්‍යෙෂ්ඨ පොලිස් අධිකාරී රුවන් ගුණසේකර ඇතුළු ජ්‍යෙෂ්ඨ පොලිස් අධිකාරීවරුන් 32නෙකු විසින් මෙම පෙත්සම ගොනුකර තිබෙනවා. පෙත්සම්කරුවන් කියාසිටින්නේ නියෝජ්‍ය පොලිස්පති ධුරයට උසස් කිරීම්වලට අදාළ රෙගුලාසිවල කාන්තා යන වචනය සදහන් නොවන බැවින් මෙරට කිසිදු පොලිස් නිලධාරිනියකට නියෝජ්‍ය පොලිස්පති ධුරයට පත්විය නොහැකි බවයි.   ", "URL": "https://www.itnnews.lk/2023/10/05/445872/", "Category": "Breaking News,දේශීය පුවත්", "Parent URL": null}