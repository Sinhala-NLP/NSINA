{"Source": "ITN news", "Timestamp": "ஜூலை 13, 2022 12:00", "Headline": "ஜனாதிபதி கோட்டாப்ய ராஜபக்ஷ நாட்டிலிருந்து வெளியேறி, மாலைத்தீவில் தஞ்சம்..", "News Content": "ஜனாதிபதி கோட்டாப்ய ராஜபக்ஷ நாட்டிலிருந்து வெளியேறியுள்ளதாக விமானப்படையினர் அறிக்கையொன்றை வெளியிட்டு உறுதிப்படுத்தியுள்ளனர். மாலைத்தீவை நோக்கி ஜனாதிபதி பயணித்துள்ளதாகவும் சுட்டிக்காட்டப்பட்டுள்ளது. ஜனாதிபதி மாலைத்தீவுக்கு பயணிப்பதற்கான விமானம், இலங்கை விமானப்படையினரால் வழங்கப்பட்டதாகவும் விமானப்படை ஊடகப்பணிப்பாளர் அறிக்கையொன்றினூடாக தெரிவித்துள்ளார். இலங்கை அரசியலமைப்புக்கமைய ஜனாதிபதிக்கு காணப்படும் அதிகாரங்களுக்கமையவே தற்போதைய அரசாங்கத்தின் கோரிக்கைக்கேற்ப பாதுகாப்பு அமைச்சின் முழுமையான அனுமதியுடன் கட்டுநாயக்க சர்வதேச விமான நிலையத்தில் காணப்படும் குடிவரவு, குடியகல்வு, சுங்கம் மற்றும் ஏனைய சட்டத்திட்டங்களுக்கமைய ஜனாதிபதி மற்றும் அவரது பாரியாருடன், இரண்டு பாதுகாப்பு அதிகாரிகள் கட்டுநாயக்க சர்வதேச விமான நிலையத்திலிருந்து மாலைத்தீவு நோக்கி பயணிப்பதற்கென விமானப்படையின் விமானம் இன்று அதிகாலை வழங்கப்பட்டுள்ளதாக அறிக்கையில் குறிப்பிடப்பட்டுள்ளது. இந்நிலையில் ஜனாதிபதி கோட்டாப்ய ராஜபக்ஷ நாட்டிலிருந்து வெளியேறியுள்ளமை தொடர்பில் பிரதமர் அலுவலகமும் உறுதிப்படுத்தியுள்ளது. அத்தோடு சர்வதேச ஊடகங்கள் பல ஜனாதிபதி நாட்டிலிருந்து வெளியேறியமை தொடர்பில் செய்திகளை வெளியிட்டுள்ளன. அத்தோடு ஜனாதிபதி மாலைத்தீவில் பயணிக்கும் வாகன தொடரணி தொடர்பான காட்சிகளும் சமூக வலைத்தளங்களில் பகிரப்பட்டிருந்தமை சுட்டிக்காட்டத்தக்கது. ", "URL": "https://www.itnnews.lk/2023/10/05/422950/", "Category": "Breaking News,தேசிய செய்திகள்", "Parent URL": null}