{"Source": "ITN news", "Timestamp": "ஏப்ரல் 29, 2022 15:10", "Headline": "அலரி மாளிகைக்கு முன்பாக அமைதியின்மை..", "News Content": "அலரி மாளிகைக்கு அருகில் காட்சிப்படுத்தப்பட்டுள்ள பதாதைகளை அப்புறப்படுத்த முற்பட்ட போது பொலிஸாருக்கும், ஆர்ப்பாட்டக்காரர்களுக்கும் இடையில் முறுகல் நிலை ஏற்பட்டுள்ளது. அலரி மாளிகைக்கு முன்பாக இன்று நான்கவாது நாளாகவும், ஆர்ப்பாட்டம் நடைபெறுகின்றது. ஆர்ப்பாட்டக்காரர்கள் அங்கு பல்வேறு வாசகங்கள் அடங்கிய பதாதைகளை காட்சிப்படுத்தியுள்ளனர். அவற்றை அகற்ற பொலிஸார் முற்பட்டனர். இதன்போதே அமைதியின்மை ஏற்பட்டது. ஆர்ப்பாட்டக்காரர்கள் போக்குவரத்திற்கு நெரிசல் ஏற்படும் வகையில் செயற்படுவதாக தகவல்கள் தெரிவிக்கின்றன. இதேவேளை கொழும்பு காலி முகத்திடலில் முன்னெடுக்கப்பட்டுள்ள எதிர்ப்பு ஆர்ப்பாட்டம் 21வது நாளாகவும் தொடர்கிறது. பல்வேறு துறைகளை சார்ந்தோர் நேற்றிரவு காலிமுகத்திடலில் ஒன்றுகூடினர். அவர்கள் கோசங்களை எழுப்பி ஆர்ப்பாட்டத்தில் ஈடுபட்டனர். இதேவேளை ஐக்கிய மக்கள் சக்தி முன்னெடுத்துள்ள எதிர்ப்பு பேரணி இன்று முற்பகல் பசியால தங்ஓவிட்ட பகுதியிலிருந்து ஆரம்பமானது. ஐக்கிய மக்கள் சக்தி கண்டியிலிருந்து கொழும்புக்கான பேரணியை முன்னெடுத்துள்ளது. இன்றையதினம் யக்கல நகர் வரை பேரணி இடம்பெறவுள்ளது. எதிர்கட்சி தலைவர் சஜித் பிரேமதாச உள்ளிட்ட கட்சியின் முக்கியஸ்தர்கள் பேரணியின் ஆரம்ப சந்தர்ப்பத்தில் இணைந்துக்கொண்டனர். இதேவேளை பேரணி காரணமாக கண்டி – கொழும்பு பிரதான வீதியில் கடுமையான வாகன நெரிசல் ஏற்பட்டுள்ளது. ", "URL": "https://www.itnnews.lk/2023/10/05/408927/", "Category": "Breaking News,தேசிய செய்திகள்", "Parent URL": null}