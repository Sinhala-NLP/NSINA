{"Source": "ITN news", "Timestamp": "මාර්තු 1, 2023 10:32", "Headline": "තොරතුරු පනතට මන්ත්‍රීවරුත් ඇතුළත් – මන්ත්‍රී වත්කම් බැරකම් ප්‍රකාශ ගැනත් සුවිශේෂී තීන්දුවක්", "News Content": "තොරතුරු දැනගැනීමේ අයිතිය පිළිබඳ පනතේ ප්‍රතිපාදන පාර්ලිමේන්තු මන්ත්‍රීවරුන්ට ද අදාළ වන බවත් වත්කම් හා බැරකම් ප්‍රකාශ ඉදිරිපත් කිරීමට ඔවුන් නීතියෙන් බැඳී සිටින බවත් අභියාචනාධිකරණය තීන්දු කළා. 2018 වසරේ ජුනි මස 21 වනදා මාධ්‍යවේදී චාමර සම්පත් මහතා විසින් පාර්ලිමේන්තු මහලේකම්වරයා වෙත ලිපියක් යොමු කරමින් වත්කම් හා බැරකම් ප්‍රකාශයට පත් කොට තිබෙන පාර්ලිමේන්තු මන්ත්‍රීවරුන්ගේ නම් ලැයිස්තුවක් තමා වෙත නිකුත් කරන ලෙස ඉල්ලීමක් කළා. එහෙත් එම ඉල්ලීම පාර්ලිමේන්තු මහලේකම්වරයා ප්‍රතික්ෂේප කළ අතර ඊට එරෙහිව මෙම මාධ්‍යවේදියා තොරතුරු කොමිසම වෙත පැමිණිල්ලක් ඉදිරිපත් කළා. එම පැමිණිල්ල විභාග කළ තොරතුරු කොමිසම පැමිණිලිකරු ඉල්ලා සිටින තොරතුරු මුදා හරින ලෙස පාර්ලිමේන්තුවේ තොරතුරු නිලධාරියා වෙත නියෝග කර තිබුණා. තොරතුරු කොමිසම ලබා දුන් එම තීරණය  තහවුරු කරමිනුයි අභියාචනාධිකරණය මෙම නියෝගය නිකුත් කළේ. ඒ සම්පත් අබේකෝන් හා පී කුමාරන් රත්නන් යන මහත්වරුන්ගෙන් සමන්විත අභියාචනාධිකරණ විනිසරු මඩුල්ල විසින්. තීන්දුව ප්‍රකාශයට පත් කරමින් අභියාචනාධිකරණ විනිසුරු සම්පත් අබේකෝන් මහතා ප්‍රකාශ කළේ පාර්ලිමේන්තු මන්ත්‍රීවරුන් යන මහජනතාව විසින් පත් කරන පිරිසක් බවයි. එම පිරිස ජනතාව විසින් නඩත්තු කරන අතර ඔවුන් සිය වත්කම් හා බැරකම් ප්‍රකාශයට පත් කිරීමට නීතියෙන් බැඳී සිටින බවත් තීන්දුවේ සඳහන් වනවා. එසේ වත්කම් හා බැරකම් ප්‍රකාශයට පත් නොකිරීම නීතියෙන් වරදක් බව පෙන්වා දෙන විනිසුරුවරයා මෙම චෝදනාවට වරදකරු වන පුද්ගලයෙකුට අවුරුද්දක් නොඉක්මන සිර දඬුවමක් හෝ රුපියල් දහසක් නොඉක්මන දඩයක් හෝ එම දඬුවම් දෙකම වුවද නියම කිරීමට මහේස්ත්‍රාත්වරයෙකුට හැකියාව තිබෙන බවත් පෙන්වා දුන්නා.   ", "URL": "https://www.itnnews.lk/2023/10/05/464191/", "Category": "Breaking News,දේශීය පුවත්", "Parent URL": null}