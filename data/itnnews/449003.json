{"Source": "ITN news", "Timestamp": "දෙසැම්බර් 4, 2022 18:51", "Headline": "බිරිඳ ඝාතනයට සැකපිට ශ්‍රී ලාංකිකයෙකු ඕස්ට්‍රේලියාවේදී අත්අඩංගුවට", "News Content": "ඕස්ට්‍රේලියාවේ වාසය කළ 45 හැවිරිදි ශ්‍රී ලාංකික කාන්තාවක් ඝාතනය කිරීම සම්බන්ධයෙන් සැකපිට ඇගේ සැමියා පොලිස් අත්අඩංගුවට ගෙන ඇති බව ඕස්ට්‍රේලියානු මාධ්‍ය වාර්තා කරනවා. ඕස්ට්‍රේලියාවේ මෙල්බර්න් නුවර සෑන්ඩ්හර්ට්ස් ප්‍රදේශයේ පදිංචිව සිටි මෙම ශ්‍රී ලංකික කාන්තාව නෙලෝමී පෙරේරා ලෙසයි මේ වන විට හඳුනාගෙන ඇත්තේ. 44 වියෙහි පසුවු තුන්දරු මවක් වන නෙලෝමී පෙරේරා ඇය තම ස්වාමි පුරුෂයා වූ 45 හැවිරිදි දිනූෂ් කුරෙයිරා අතින් ඝාතනයට ලක්ව ඇති බවයි වාර්තා වන්නේ. ඝාතනය සම්බන්ධයෙන් ඇයගේ දියණිය අසල්වැසි නිවසකට දැනුම් දෙන ආකාරය CCTV කැමරාවල ද සටහන්ව තිබුණා. ඝාතනය සිදුව තිබුණේ රාත්‍රී කාලයේයි.පිහි ඇනුමකින් ඝාතනය සිදුකර ඇති අතර මාධ්‍ය වාර්තාවලට අනුව මෙම යුවළගේ පාසල් වයසේ පසුවන පුත්‍රයාට ද පිහි පහර කිහිපයක් වැදී තිබෙනවා. ඔහු මේ වනවිට බරපතළ තුවාල සහිතව රෝහල් ගත කර ඇති බවයි පැවසෙන්නේ. මෙම යුවළ මෑතකදී එකිනෙකාගෙන් වෙන්ව ජීවත් වී ඇති අතර, ඇය නිවසේ අඟුළු පවා මෑතකදී වෙනස් කර ඇති බව ඕස්ට්‍රේලියානු මාධ්‍ය පවසනවා. සැකකාර සැමියා පළායෑමට උත්සාහ දරා ඇති අතර ඔහු ව අත්අඩංගුවට ගැනීමට පොලීසිය සමත්වුණා. ඔහු අධිකරණය හමුවට ඉදිරිපත් කර ඇති අතර, නෛතික කටයුතු ලබන වසරේ ක්‍රියාත්මක කිරීමට නියමිත බව ඕස්ට්‍රේලියානු මාධ්‍ය වැඩිදුරටත් වාර්තා කර තිබෙනවා. ", "URL": "https://www.itnnews.lk/2023/10/05/449003/", "Category": "දේශීය පුවත්", "Parent URL": null}