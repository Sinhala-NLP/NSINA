{"Source": "ITN news", "Timestamp": "දෙසැම්බර් 20, 2021 14:15", "Headline": "ගෑස් කමිටුවේ වාර්තාව අද හවස ජනපති අතට", "News Content": "ගෑස් ආශ්‍රිත සිදුවීම් සම්බන්ධයෙන් සොයා බලා ඊට ගත හැකි විසදුම් ඉදිරිපත් කිරීමට ජනාධිපති ගෝඨාභය රාජපක්ෂ මැතිතුමා පත් කළ කමිටුවේ වාර්තාව අද පස්වරුවේ ලබාදීමට නියමිතයි. මේ අතර ප්‍රමිතියෙන් යුත් ගෑස් තොග දිවයින පුරා බෙදාහැරීම අද ආරම්භ කර ඇති බව ලිට්ට්‍රෝ සමාගම පවසනවා. මෙරට ගෑස් වෙළෙඳපොළේ සියයට 80ක පමණ අධිකාරියක් හිමි ලිට්‍රෝ ගෑස් සමාගම ආනයනය කළ ගෑස් රැගත් පීසීජී පෙරික්ලිස් හා එපික් බල්ටා නමැති නෞකා දෙකෙහි තොග ප්‍රමිතියෙන් තොර බවට වාර්තා වීමත් සමග ඒවා ගොඩබෑමේ කටයුතු අත්හිටුවීමට පාරිභෝගික කටයුතු පිළිබඳ අධිකාරිය පසුගියදා පියවර ගත්තා. ඒ, එම ගෑස්වල ගන්ධය වහනය කරන එතිල් මර්කැප්ටන් රසායනිකය දේශීය ප්‍රමිතියට අනුකූල ආකාරයෙන් නොතිබීම හේතුවෙනුයි. කෙසේ වෙතත් පසුව ශ්‍රී ලංකා ප්‍රමිති ආයතනය ඇතුළු තාක්ෂණික කමිටුව PCG PERIKLIS නෞකාවේ  සිදුකළ ස්ථානීය පරීක්ෂණයකින් අනතුරුව ලබාදුන් උපදෙස් මත අදාළ නැවේ ගෑස් ගොඩබෑම සඳහා තාක්ෂණ අමාත්‍යාංශයේ අනුමැතිය හිමිවුනා. අවසරය හිමිවූ නෞකාවේ ගෑස් තොග දිවයින පුරා අලෙවි නියෝජිතයින් වෙත බෙදාහැරීමේ කටයුතු ආරම්භ කළ බව ලිට්‍රෝ ගෑස් සමාගම සඳහන් කළා. ලිට්රෝ සමාගම  සදහන් කළේ අද වනවිට නව ගෑස් සිලින්ඩර වෙළෙදපොළෙන් මිලදී ගැනීමට පාරිභෝගිකයාට හැකියාව ලැබෙන බවයි. ඒ අනුව රතු පැහැති ලේබලයක් සහ සංයුතිය දැක්වෙන ස්ටිකරයක් සහිතව නව සිලින්ඩර වෙළෙදපොළ වෙත නිකුත් කිරීමටයි ලිට්රෝ සමාගම පියවර ගෙන ඇත්තේ. ප්‍රමිති ආයතනයේ ප්‍රමිතීන්වලට අනුව අදාල ගැස් සිලින්ඩර්වල ප්‍රොපේන් අගය 25-40%ක් සහ බ්‍යුටේන් අගය 60-75%ක් ලෙස පැවතිය යුතු වනවා. එසේම ගන්ධය හදුනා ගැනීම සදහා එක් කරන මර්කැප්ටන් සංයුතියද කියුබික් මීටරයට කියුබික් සෙන්ටිමීටර් 14 ක් ලෙස ද්‍රව අවස්ථාවේ සිදු කරන පර්ක්ෂණවලදී පැවතිය යුතුයි. මේ අතර ලිට්‍රෝ සමාගම සතියකට පෙර ආනයනය කළ EPIC BALTA නෞකාවත් EPIC BIRD නෞකාවත් කෙරවලපිටිය මුහුදු සීමාවේ නැංගුරම් ලා ඇති අතර එම ගෑස් ගොඩබිම වෙත පොම්ප කිරීමට අවසර හිමිවන්නේ ශ්‍රී ලංකා ප්‍රමිති ආයතනය ඇතුළු තාක්ෂණික කමිටුවේ අනුමැතිය හිමි වුවහොත් පමණයි. ඒ අනුව ප්‍රමිති ආයතනයේ සහ පාරිභෝගික කටයුතු පිළිබඳ අධිකාරියේ නිලධාරීන් එම නෞකාවල ගෑස් සාම්පල ලබාගත් අතර අනුමැතිය ලබාදෙන්නේද නැද්ද යන්න පිළිබඳ වාර්තා ලැබීමට නියමිතව ඇතැයි ලිට්‍රෝ සමාගම සඳහන් කරනවා. මේ අතර ගෙවුනු පැය කිහිපයේදී තවත් ගෑස් ආශ්‍රිත සිදුවීම් කිහිපයක්ම දිවයිනේ විවිධ ප්‍රදේශවලින් වාර්තා වුණා. මේ අතර දිවයිනේ විවිධ ප්‍රදේශවලින් වාර්තාවන ගෑස් ආශ්‍රිත ගිනි ගැනීම් පුපුරා යාම් සහ ඒ සදහා හේතු සාධක සොයා බලා කඩිනමින් ඊට ගත හැකි විසදුම් ඉදිරිපත් කිරීමට ජනාධිපති ගෝඨාභය රාජපක්ෂ මැතිතුමා කමිටුවක් පත් කළා. ඒ පසුගිය නොවැම්බර් 30 වනදායි. ඒ අනුව සියලු පාර්ශ්වයන්ගෙන් සහ දැනට කර ඇති අධ්‍යයනයන්ගෙන් සහ විවිධ අදහස් විමර්ශනය කර සති දෙකක් ඇතුළත ඊට අදාළ වාර්තාව තමා වෙත ලබාදෙන ලෙසයි ජනාධිපතිතුමා එම කමිටුවට උපදෙස් ලබා දුන්නේ. ඒ අනුව අදාළ කමිටුවේ නිර්දේශයන් ඇතුළත් වාර්තාව අද පස්වරුවේ ජනාධිපතිතුමා වෙත භාරදීමට නියමිතයි. මොරටුව විශ්වවිද්‍යාලයේ මහාචාර්ය ශාන්ත වල්පොලගේ මහතා මෙහි සභාපතිත්වය දරණ අතර බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්ධු තෙන්නකෝන්, මොරටුව විශ්වවිද්‍යාලයේ මහාචාර්ය අජිත් ද අල්විස්, ශ්‍රී ජයවර්ධනපුර විශ්වවිද්‍යාලයේ මහාචාර්ය ඩබ්ලිව් ඩී ඩබ්ලිව් ජයතිලක මහතා ඇතුළු පිරිසක් එහි සාමාජිකයන් වනවා. ", "URL": "https://www.itnnews.lk/2023/10/05/383783/", "Category": "Breaking News,දේශීය පුවත්", "Parent URL": null}