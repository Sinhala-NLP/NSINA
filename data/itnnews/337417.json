{"Source": "ITN news", "Timestamp": "மே 17, 2021 16:35", "Headline": "இந்தியாவில் டோக்டே புயல் காற்றில் சிக்கி நால்வர் பலி…", "News Content": "இந்தியாவில் மேற்கு கரையோர பகுதியில் வீசிய டோக்டே புயல்காற்று காரணமாக நான்கு பேர் உயிரிழந்துள்ளனர். பலத்த மழையுடன் கூடிய புயல்தாக்கத்தினால் கொரோனா வைரஸினால் பாதிக்கப்பட்டுள்ள இந்தியாவில், மேலும் பாதிப்புக்கள் உருவாகியுள்ளன. பல்லாயிரக்கணக்கானோர் தமது வீடுகளை விட்டு வெளியேறி இடம்பெயர்ந்துள்ளதாகவும் இந்திய அதிகாரிகள் தெரிவித்துள்ளனர். இந்தியாவில் இப்பருவத்தில் தாக்கிய மிகப்பெரிய வெப்பமண்டலப்புயலாக குறித்த புயல் அடையாளப்படுத்தப்பட்டுள்ளது. நாட்டில் மேற்கு கரையிலிருந்து, வடக்கு நோக்கி சூறாவளி நகர்ந்து வருவதாகவும், அதன் காரணமாக பலத்த மழையுடன் கூடிய காற்று வீசக்கூடுமென இந்திய வானிலை ஆய்வு மையம் தெரிவித்துள்ளது. இந்நிலையில் மேற்கு மாநிலமான மகாராஷ்ட்ரா மாநிலத்தில் பலத்த மழை பெய்து வருவதோடு, அங்கு செம்மஞ்சள் நிற எச்சரிக்கை விடுக்கப்பட்டுள்ளது. மணித்தியாலத்திற்கு 150 முதல் 160 கிலோ மீற்றர் வேகத்தில் புயலானது குஜராத் கரையோரத்தை இன்றைய தினம் கடக்குமென எதிர்வுகூறப்பட்டுள்ளது. கர்நாடக மாநிலத்திலேயே நான்கு மரணங்களும் பதிவாகியுள்ளன. இந்நிலையில் பல்வேறு நகரங்களிலும், கிராமங்களிலும் வெள்ள நிலை ஏற்பட்டுள்ளதோடு, சொத்து சேதங்களும் ஏற்பட்டுள்ளதாக இந்திய அதிகாரிகள் தெரிவித்துள்ளனர். இதேவேளை கேரளாவில் இரண்டு மீனவர்கள் பலியாகியுள்ளதாகவும், 23 பேர் காணாமல்போயுள்ளதாகவும் கேரள ஊடகங்கள் செய்தி வெளியிட்டுள்ளன. குஜராத்தின் கரையோர மாவட்டங்களில் முன்னெடுக்கப்படவிருந்த கொரோனா தடுப்பூசி ஏற்றும் நடவடிக்கைகள் புயல்தாக்கம் காரணமாக ஒத்திவைக்கப்பட்டுள்ளதாக இந்திய தகவல்கள் மேலும் தெரிவிக்கின்றன. ", "URL": "https://www.itnnews.lk/2023/10/05/337417/", "Category": "Breaking News,சர்வதேச செய்திகள்", "Parent URL": null}