{"Source": "ITN news", "Timestamp": "பிப்ரவரி 15, 2022 12:38", "Headline": "சுகாதார தொழிற்துறையினரின் பணிப்புறக்கணிப்பு தொடர்பான இறுதி தீர்மானம் இன்று..", "News Content": "சுகாதார அமைச்சருடன் இடம்பெற்ற பேச்சுவார்த்தையின்போது சாதகமான பதில் கிடைத்துள்ளதாக சுகாதார தொழிற்சங்க பிரதிநிதிகள் தெரிவித்துள்ளனர். இந்நிலையில் தொடர்ந்தும் தொழிற்சங்க நடவடிக்கைகளை முன்னெடுப்பதா, இல்லையா என்பது தொடர்பான தீர்மானம் இன்றையதினம் மேற்கொள்ளப்படுமென சுகாதார தொழிற்துறை சங்கத்தின் ஒருங்கிணைப்பாளர் ரவி குமுதேஷ் தெரிவித்துள்ளார். சுகாதார அமைச்சர் கெஹலிய ரம்புக்வெல்ல மற்றும் சுகாதார தொழிற்சங்க பிரதிநிதிகளுக்கிடையிலான பேச்சுவார்த்தை நேற்று மாலை இடம்பெற்றது. தொழிற்சங்கங்கள் முன்வைத்த கோரிக்கைகளை அமைச்சரவையில் முன்வைப்பதாக சுகாதார அமைச்சர் அதன்போது முன்வைத்தார். இந்நிலையில் பணிப்புறக்கணிப்பு தொடர்பில் நிறைவேற்று சபையின் தீர்மானம் இன்று பெறப்படுமென சுகாதார தொழிற்துறையினர் தெரிவித்துள்ளனர். சுகாதார தொழிற்சங்கத்தின் 17 சங்கங்கள் இணைந்து பணிப்புறக்கணிப்பை முன்னெடுத்துள்ளன. இந்நிலையில் கொவிட் – 19 வைரஸ் பரவலுக்கு மத்தியில் சுகாதார தொழிற்சங்கங்கள் புரிந்துணர்வுடன் செயற்பட வேண்டுமென அரச ஐக்கிய தாதியர்கள் சங்கத்தின் தலைவர் தெரிவித்துள்ளார். இதேவேளை தொடர்ந்தும் முன்னெடுக்கப்படும் பணிப்பகிஷ்கரிப்பு காரணமாக வைத்தியசாலை பலவற்றில் நோயாளர்கள் நெருக்கடி நிலையை எதிர்கொண்டுள்ளனர். ", "URL": "https://www.itnnews.lk/2023/10/05/395204/", "Category": "Breaking News,தேசிய செய்திகள்", "Parent URL": null}