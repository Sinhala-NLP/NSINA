{"Source": "ITN news", "Timestamp": "මැයි 21, 2023 10:08", "Headline": "ඉහළම අස්වැන්නක් දෙන වී ප්‍රභේද", "News Content": "බතලගොඩ හා අම්බලන්තොට වී පර්යේෂණායතන හඳුන්වා දුන් At 362, Bg 300 හා Bg 352 වී ප්‍රභේද දිස්ත්‍රික් ගණනාවක ඉහළම අස්වැන්න ලබා දීමට සමත් වී ඇති බව කෘෂිකර්ම අමාත්‍යාංශය නිවේදනය කරනවා. දැනට ඉහළම අස්වැන්න ලබා දෙන At 362 වී ප්‍රභේදය කුඹුරුවලින් සියයට 17කම වගා කෙරෙන බව සඳහන්. නමුත් ඉහළ අස්වැන්නක් ලබා ගත හැකි බීජ වී සම්බන්ධව තවමත් අපේ රටේ ගොවි ජනතාවට නිසි අවබෝධයක් නැතිවීම හා අපේ රටේ බහුතරයක් ගොවීන් තවමත් වී වගාව සඳහා තමන් ඉන් පෙර කන්නයේ වගා කරන ලද වී වලින් කොටසක් බිත්තර වී ලෙස භාවිතා කිරීම සම්බන්ධව කෘෂිකර්ම අමාත්‍ය මහින්ද අමරවීර මහතා නිලධාරින්ගෙන් කරුණු විමසනු ලැබුවා. අපේ රටේ කුඹුරුවලින් අපේක්ෂිත ඉහළ වී අස්වැන්නක් ලබා ගැනීමේ ඉළක්කය සපුරා ගැනීමට මේ නිසා නොහැකි වී ඇතැයි කෘෂිකර්ම අමාත්‍ය මහින්ද අමරවීර මහතා සඳහන් කළා පසුගියදා ඇමැතිවරයා අම්බලන්තොට වී පර්යේෂණායතනයේ කටයුතු සොයා බැලීම සඳහා එහි ගිය අතර එහි දී මෙම කරුණු විමසා සිටියා. 2022 මහ කන්නයේ මෙරටින් හෙක්ටෙයාර් එකකට වැඩිම වී අස්වැන්න වාර්තා කර තිබෙන්නේ අම්බලන්තොට රිදියගම ප්‍රදේශයේ ගොවීන් සිව්දෙනෙක්. ඔවුන් විසින් අම්බලන්තොට වී පර්යේෂණායතනය මගින් නිපදවන ලද At 362 නැමැති වී ප්‍රභේදය වගා කර තිබෙනවා. එම වී වර්ගය නිසා හෙක්ටයාර් එකකට වී මෙට්‍රික් ටොන් 11ක් බැගින් ගොවීන් තිදෙනෙක් ලබා ගෙන ඇති අතර එක් ගොවියෙක් වී මෙට්‍රික් ටොන් 10ක් වාර්තා කර තිබෙනවා.. මෙම අස්වැන්න හෙක්ටයාර් එකකට වාර්තා කළ හැකි ඉහළම අස්වැන්න සඳහා ජාත්‍යන්තර මට්ටමට ආසන්න තත්ත්වයක්. එමෙන්ම එම ගොවීන් සිව්දෙනාම වී වගාව සඳහා රසායනික පොහොර, කාබනික පොහොර හා දහයියා අළු මෙන්ම පිදුරු ද භාවිතා කර තිබෙනවා. අපේ රටේ සෑම කුඹුරු ඉඩමකින්ම ඉහළම අස්වැන්නක් ලබා ගැනීමට නම් ඒ ඒ ප්‍රදේශවලට සුදුසු බීජ වී සම්බන්ධව මෙන්ම ඒ සඳහා යොදාගත හැකි පොහොර වර්ග හා නිර්දේශයන් සම්බන්ධව නිවැරදි දැනුමක් ගොවීන්ට ලබා දෙන ලෙසත් අමාත්‍යවරයා කෘෂිකර්ම දෙපාර්තමේන්තුවේ නිලධාරින්ට උපදෙස් දුන්නා ", "URL": "https://www.itnnews.lk/2023/10/05/484897/", "Category": "දේශීය පුවත්", "Parent URL": null}