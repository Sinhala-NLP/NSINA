{"Source": "ITN news", "Timestamp": "මැයි 8, 2021 16:01", "Headline": "රුපියල් මිලියන 70කට අධික කේරළ ගංජා තොගයක් නාවික හමුදා භාරයට", "News Content": "නීති විරෝධී ලෙස මුහුදු මාර්ගයෙන් මෙරටට ගෙන ඒමට උත්සාහ කළ කේරළ ගංජා කිලෝග්‍රෑම් 235කට අධික ප්‍රමාණයක් සහ ළූණු බීජ කිලෝග්‍රෑම් 522 ක පමණ ප්‍රමාණයක් නාවික හමුදා භාරයට ගෙන තිබෙනවා. එම යාත්‍රාවේ ඉන්දීය ජාතිකයින් 7 දෙනෙකු ද සිටි බව ලංකා නාවික හමුදාව පැවසීය. කුදිරමලෙයි තුඩුවට ඔබ්බෙන් වූ මුහුදේ දී සිදු කළ මුර සංචාරයකදී අන්තර්ජාතික මුහුදු සීමාව (IMBL) උල්ලංඝනය කරමින් ශ්‍රී ලංකාවට අයත් මුහුදු තීරයට ඇතුල් වූ ඉන්දීය ධීවර යාත්‍රාවක් නීරීක්‍ෂණය කළ අතර, එම යාත්‍රාව ඉන්දීය ජාතිකයන් 07 දෙනෙකුගෙන් සමන්විත විය. පසුව සිදු කළ වැඩිදුර පරීක්‍ෂාවේදී යාත්‍රාව තුළ තිබූ නීති විරෝධී ලෙස මෙරටට ගෙන ඒමට උත්සාහ කළ බවට සැක කෙරෙන මලු 06 ක පාර්සල් 118 ක් වශයෙන් අසුරන ලද කේරළ ගංජා කිලෝග්‍රෑම් 235 කට අධික ප්‍රමාණයක් නාවික හමුදා භාරයට ගන්නා ලදී. මෙලෙස නාවික හමුදා භාරයට ගන්නා ලද කේරළ ගංජා තොගයේ වීථි වටිනාකම රුපියල් මිලියන 70කට අධික වෙතැයි විශ්වාස කෙරේ. මේ අතර එදින මීගමුව තුඩුවට ඔබ්බෙන් වූ මුහුදු ප්‍රදේශයේ සිදු කළ තවත් මුර සංචාරයකදී ගොඩබිම දෙසට යාත්‍රා කරමින් තිබූ සැකකටයුතු ඩිංගි යාත්‍රාවක් නිරීක්‍ෂණය කර පරීක්‍ෂාවට ලක් කෙරිණි. එහිදී එම යාත්‍රාවේ තිබූ නීති විරෝධී ලෙස මෙරටට ගෙන ඒමට උත්සහ කළ පාර්සල් 20ක අසුරන ලද ළූණු බීජ කිලෝග්‍රෑම් 522 ක පමණ තොගයක් සමඟ ශ්‍රී ලාංකික සැකකරුවන් දෙදෙනෙකු (02) එම ඩිංගි යාත්‍රාව සමඟ නාවික හමුදා භාරයට ගැනීමට කටයුතු කෙරිණි. ", "URL": "https://www.itnnews.lk/2023/10/05/335909/", "Category": "දේශීය පුවත්", "Parent URL": null}