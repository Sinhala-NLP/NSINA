{"Source": "ITN news", "Timestamp": "සැප්තැම්බර් 14, 2021 11:33", "Headline": "කොරෝනා වසංගතය දුරුවේවා යැයි පතමින් මිරිසවැටිය අභියස පැවැත්වූ පිරිත අවසන් (Photos)", "News Content": "වසංගත රෝග දුරු කිරීම සහ ඒ වෙනුවෙන් කැපවූ පිරිස් වෙත ආශිර්වාද කිරීමේ අරමුණෙන් අනුරාධපුර පුදබිමේ පැවති සති පිරිත් දේශනය ඊයේ රාත්‍රියේ නිමාවට පත්වුණා. මෙම සති පිරිත් දේශනය පසුගිය හත්වනදා ආරම්භ කෙරුණේ අටමස්ථානාධිපති ආචාර්ය පූජ්‍ය පල්ලේගම සිරිනිවාස ස්වාමීන් වහන්සේගේ අනුශාසනා පරිදීයි. මිරිසවැටිය විහාරාධිකාරී හා රජරට විශ්වවිද්‍යාලයේ කුලපති ආචාර්ය ඊතලවැටුණු වැවේ ඥානතිලක ස්වාමීන් වහන්සේගේ මූලිකත්වයෙන් එය සංවිධාන කෙරුණා. මිරිසවැටිය සලපතල මළුවේ තැනු විශේෂ පිරිත් මණ්ඩපයක දීයි මෙම පිරිත් දේශනය පැවැත්වුණේ. අමාත්‍ය එස් එම් චන්ද්‍රසේන,රාජ්‍ය අමාත්‍ය ෂෙහාන් සේමසිංහ,යුද හමුදාපති ජෙනරාල් ශවේන්ද්‍ර සිල්වා,ස්වාධින රූපවාහිනී මාධ්‍ය ජාලයේ සභාපති සුදත් රෝහණ යන මහත්වරුන් ඇතුළු පිරිසක් මෙම අවස්ථාවට එක්ව සිටියා. මේ අතර සදහිරු සෑයේ චූඩා මාණික්‍යය හා කොත් වහන්සේ තවදුරටත් කළුතර බෝධි පරිශ්‍රයේ තැන්පත් කර තිබෙනවා. සෞඛ්‍ය මාර්ගෝපදේශවලට අනුගතව ආගමික වතාවත් සිදු කිරීම ඊයේ පස්වරුවේ මෙන්ම අද උදෑසන ද සිදු කෙරුණා. 30 වසරක් පුරා සමස්ත සමාජයම භීතියට පත්කළ ත්‍රස්තවාදය පරාජය කිරීමේ මානූෂිය මෙහෙවරේදී දිවි කැපකළ මෙන්ම ආබාධ සහිත තත්ත්වයට පත්වූ රණවිරුවන්ට උපහාරයක් වශයෙනුයි සදහිරුසෑය ඉදි කෙරුණේ.            ", "URL": "https://www.itnnews.lk/2023/10/05/362347/", "Category": "දේශීය පුවත්", "Parent URL": null}