{"Source": "ITN news", "Timestamp": "මැයි 16, 2023 10:02", "Headline": "යල කන්නයේ වී අස්වැන්න ලැබෙන තෙක් දැනට පවතින සහල් තොග සත්ව ආහාර සඳහා ගන්න බෑ", "News Content": "මෙවර යළ කන්නයේ වී අස්වැන්න ලැබෙන තෙක් දැනට පවතින සහල් තොග සත්ත්ව ආහාර සදහා යොදා ගැනීමට ඉඩ නොදීමට කෘෂිකර්ම අමාත්‍යාංශය තීරණය කරයි. 2021 මහ කන්නයේ රසායනික පොහොර තහනමත් සමග බඩ ඉරිගු අස්වැන්න ටොන් අනූදහස දක්වා අඩු වුණා. ඒ අනුව 2022 වසරේ දී බඩ ඉරිගු මෙට්‍රික් ටොන් ලක්ෂ දෙකක් ආනයනය කෙරුණා. මේ වසරේ පළමු මාස හතරේ දී පමණක් ආනයනය කර ඇති බඩ ඉරිගු ප්‍රමාණය මෙට්‍රික් ටොන් 27867ක්. පසුගිය මහ කන්නයේ දී බඩ ඉරිගු මෙට්‍රික් ටොන් එක්ලක්ෂ අසූහත්දහසක අස්වැන්නක් ලැබී තිබෙනවා. මෙවර යළ කන්නයේ දී මෙට්‍රික් ටොන් 67000 අස්වැන්නක් ලැබීමට අපේක්ෂිතයි. මේ වසරේ සමස්ත බඩ ඉරිගු අවශ්‍යතාව මෙට්‍රික් ටොන් ලක්ෂ පහක් බවයි කෘෂිකර්ම අමාත්‍යාංශය පවසන්නේ. සත්ත්ව ආහාර සැකසීම සදහා බඩ ඉරිගු තවත් මෙට්‍රික් ටොන් දෙලක්ෂ දහත්දහස් හයසිය තිස්තුනක් අවශ්‍ය බවයි හදුනාගෙන ඇත්තේ. මේ සදහා සහල් යොදා ගත හැකිවුවත් මෙවර යළ කන්නයේ අස්වැන්න ලැබෙන තෙක් සහල් තොග ඒ සදහා ලබා නොගන්නා ලෙස අමාත්‍ය මහින්ද අමරවීර මහතා උපදෙස් දී තිබෙනවා. ඒ සත්ත්ව ආහාර සදහා සහල් යොදා ගැනීම සම්බන්ධයෙන් අමාත්‍යාංශයේ ඊයේ පැවති සාකච්ඡාවකදීයි.           ", "URL": "https://www.itnnews.lk/2023/10/05/483605/", "Category": "දේශීය පුවත්", "Parent URL": null}