{"Source": "ITN news", "Timestamp": "ஜூன் 8, 2023 12:49", "Headline": "அறுவை சிகிச்சைக்காக போப் பிரான்சிஸ் மருத்துவமனையில் அனுமதி", "News Content": "போப் பிரான்சிஸ் தள்ளாத வயதிலும், உடல் நலக்குறைவுக்கு மத்தியிலும் வலம் வந்து கொண்டிருக்கிறார். அவர் ‘சியாட்டிகா’ நரம்பு வலியால் அவதிப்பட்டு வருவதால் சக்கர நாற்காலியையும், வாக்கரையும் (walker) ஓராண்டு காலத்துக்கு மேலாக பயன்படுத்தி வருகிறார். இந்தநிலையில், கடந்த (செவ்வாய்க்கிழமை) அவர் ரோமில் உள்ள ஜெமெல்லி மருத்துவமனையில்  பரிசோதனை செய்து கொண்டார். அதைத் தொடர்ந்து நேற்று அவர் வாடிகன் செயிண்ட் பீட்டர் சதுக்கத்தில் தன்னைக் காண வந்த பொதுமக்களைச் சக்கர நாற்காலியில் வந்து சந்தித்து அவர்களுக்கு ஆசி வழங்கினார். அதையடுத்து அவர் ரோம் ஜெமெல்லி மருத்துவமனையில் அனுமதிக்கப்பட்டுள்ள நிலையில் அவருக்கு குடல் அறுவை சிகிச்சை செய்யப்பட உள்ளதாக வாடிகன் வட்டாரங்கள் தெரிவிக்கின்றன. அவர் பல நாட்கள் மருத்துவமனையில் தங்கி இருக்க வேண்டியிருக்கும் என அந்த வட்டாரங்கள் மேலும் கூறுகின்றன. இளம் வயதிலேயே போப் ஆண்டவர் பிரான்சிஸ்சின் ஒரு நுரையீரலில் சிறிய பகுதி அறுவை சிகிச்சை மூலம் அகற்றப்பட்டிருப்பது குறிப்பிடத்தக்கது. போப் ஆண்டவருக்கு நடக்க உள்ள குடல் அறுவை சிகிச்சை பற்றி வாடிகன் கூறும்போது, “போப் பிரான்சிஸ் குடலில் தொடர்ச்சியாக வலியை அனுபவித்து வருகிறார். அவருக்கு குடல் அடைப்பு பிரச்சினைக்காக லேப்ரோடமி மற்றும் அடிவயிற்று சுவர் பிளாஸ்டிக் அறுவை சிகிச்சை நடக்க உள்ளது” என தெரிவித்துள்ளது. ", "URL": "https://www.itnnews.lk/2023/10/05/490367/", "Category": "Breaking News,சர்வதேச செய்திகள்", "Parent URL": null}