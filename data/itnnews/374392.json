{"Source": "ITN news", "Timestamp": "නොවැම්බර් 6, 2021 19:08", "Headline": "වැඩ නිමකළ මාර්ග 1500ක් ජනසතු කරමින් ජනපති ඇරඹු මාර්ග විප්ලවය", "News Content": "ග්‍රාමීය මාර්ග කිලෝමීටර් ලක්ෂයක් සංවර්ධනය කිරීමේ වැඩසටහන යටතේ වැඩ නිමකළ මාර්ග 1,500 ක් අද ජනතා අයිතියට පත්කෙරුණා. ඒ ජනාධිපති ගෝඨාභය රාජපක්ෂ මැතිතුමාගේ සෞභාග්‍යයේ දැක්ම ප්‍රතිපත්තිය අනුව ග්‍රාමීය ආර්ථිකයේ විප්ලවීය වෙනසකට මුලපුරමින්. හැටනව ලක්ෂයක් ජනතාව තමා කෙරෙහි තැබූ විශ්වාසය ඒ අයුරින්ම ආරක්ෂා කරමින් ජනතාව පැතූ විප්ලවීය වෙනස රට තුළ ඇතිකරන බවට ජනාධිපතිතුමා මෙහිදී ප්‍රතිඥාවක් ලබාදුන්නා. ග්‍රාමීය මාර්ග 1500ක් ජනතා අයිතියට පත් කිරීමේ ජාතික වැඩසටහනේ සමාරම්භක උත්සවය වීරකැටිය මන්ඩාඩුව ක්‍රීඩාංගනයේදී පැවැත්වුණා. ඒ ජනාධිපති ගෝඨාභය රාජපක්ෂ මැතිතුමාගේ හා අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. රටේ සියලුම දිස්ත්‍රික්ක ආවරණය වන පරිදි මෙම මාර්ග 1,500 කාපට් අතුරා සංවර්ධනය කර තිබෙනවා. ඒ බැසිල් රාජපක්ෂ සහ ජොන්ස්ටන් ප්‍රනාන්දු යන අමාත්‍යවරුන්ගේ මගපෙන්වීම සහ සෘජු අධීක්ෂණය යටතේයි. මෙම අවස්ථාවට අමාත්‍යවරුන් වන නාමල් රාජපක්ෂ, චමල් රාජපක්ෂ, රාජ්‍ය අමාත්‍ය නිමල් ලාන්සා, ලෝක බැංකු දකුණු ආසියා කලාපයේ උප සභාපති ආචාර්ය හාට්විග් ශේෆ, ආසියා සංවර්ධන බැංකුවේ ශ්‍රී ලංකා නේවාසික නියෝජිත ආචාර්ය චෙන් චෙන් යන මහත්වරුන් ද එක්වුණා. ", "URL": "https://www.itnnews.lk/2023/10/05/374392/", "Category": "Breaking News,දේශීය පුවත්", "Parent URL": null}