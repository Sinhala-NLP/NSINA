{"Source": "ITN news", "Timestamp": "ජනවාරි 17, 2022 11:31", "Headline": "එප්පාවල ග්‍රාමීය රෝහලේ සංවර්ධන කටයුතු අවසන් අදියරට", "News Content": "වසර 70 කට පසු රුපියල් මිලියන 56ක් වැය කරමින් එප්පාවල ග්‍රාමීය රෝහලේ ඉදිකෙරෙන වෛද්‍ය සත්කාර ඒකකය සහ බාහිර වෛද්‍ය ප්‍රතිකාර ඒකකයේ ඉදිකිරීම් අවසන් අදියරට පැමිණ තිබෙනවා. එම කටයුතු රාජ්‍ය අමාත්‍ය මහාචාර්ය චන්න ජයසුමන මහතා නිරික්ෂණය කළා. එප්පාවල ඇදගල කැලේදිවුල්වැව ඇතුළු ප්‍රදේශ රැසක ජනතාව සිය සේවා සඳහා එප්පාවල රජයේ රෝහලට පැමිණියද වසර ගණනාවක් පුරා එම රෝහල කිසිඳු සංවර්ධනයකට ලක් වී නැති බවටයි ජනතාව චෝදනා කරන්නේ. ඒ පිළිබඳ අවධානය යොමු කළ වත්මන් රජය රෝහලේ පහසුකම් පුළුල් කරමින් තෙමහල් ගොඩනැගිල්ලක් ඉදිකිරීමට පියවර ගත්තා. එම ගොඩනැගිල්ල තුළ ප්‍රාථමික වෛද්‍ය සත්කාර ඒකකයක් හා බාහිර වෛද්‍ය ප්‍රතිකාර ඒකකයක් පිහිටුවීමට නියමිතයි. එහි ඉදිකිරීම් නිරීක්ෂණය කළ රාජ්‍ය අමාත්‍ය චන්න ජයසුමන මහතා ඉදිරි කටයුතු පිළිබඳ නිලධාරීන්ට උපදෙස් ලබා දුන්නා. මෙම ගොඩනැගිල්ල ලබන මාසය වන විට විවෘත කිරීමටද කටයුතු යොදා තිබෙනවා.     ", "URL": "https://www.itnnews.lk/2023/10/05/389146/", "Category": "Breaking News,දේශීය පුවත්", "Parent URL": null}