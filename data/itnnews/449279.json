{"Source": "ITN news", "Timestamp": "දෙසැම්බර් 6, 2022 15:18", "Headline": "පූජ්‍ය ගල්වැව සිරිධම්ම හිමියන්ට සහ වසන්ත මුදලිගේට ඇප", "News Content": "අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ අන්තර් විශ්වවිද්‍යාල භික්ෂු බල මණ්ඩලයේ කැඳවුම්කරු පුජ්‍ය ගල්වැව සිරිධම්ම හිමිට කඩුවෙල මහේස්ත්‍රාත් අධිකරණය අද (06) ඇප නියම කළා. රුපියල් ලක්ෂය බැගින් වූ ශරීර ඇප දෙකක් මත ඔවුන් මුදා හැරීමටයි මහේස්ත්‍රාත්වරයා නියෝග කළේ. අද දින හඳුනාගැනීමේ පෙරට්ටුවකට පුජ්‍ය ගල්වැව සිරිධම්ම හිමියන් ඉදිරිපත් කළ නමුත් උන්වහන්සේ හඳුනා ගැනීමට පොලිස් නිලධාරීන් දෙදෙනොට නොහැකි විය. වසන්ත මුදලිගේ සහ පුජ්‍ය ගල්වැව සිරිධම්ම හිමියන් වෙනුවෙන් ජනාධිපති නීතිඥ සාලිය පීරිස්, කමල් විජේසිරි ඇතුළු නීතිඥ මණ්ඩලයක් අද අධිකරණය හමුවේ පෙනී සිටියා. ත්‍රස්තවාදය වැළැක්වීමේ පනත යටතේ වසන්ත මුදලිගේ සහ පුජ්‍ය ගල්වැව සිරිධම්ම හිමියන් දින 89 ක කාලයක් රඳවා තබා ගෙන සිටි අතර පසුගිය නොවැම්බර් 17 වැනි දා ඔවුන් අධිකරණය හමුවට ඉදිරිපත් කෙරුණි. කෙසේවෙතත් වෙනත් නඩුවක් සම්බන්ධයෙන් වසන්ත මුදලිගේ ලබන 12 වැනි දා දක්වා රක්ෂිත බන්ධනාගාරගත කර සිටියි. නඩුව ලබන වසරේ අප්‍රේල් 25 වැනි දා යළි කැඳවීමට නියමිතයි. ", "URL": "https://www.itnnews.lk/2023/10/05/449279/", "Category": "Breaking News,දේශීය පුවත්", "Parent URL": null}