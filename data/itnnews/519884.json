{"Source": "ITN news", "Timestamp": "ඔක්තෝබර් 1, 2023 19:34", "Headline": "ITN ප්‍රවෘත්ති හා කාලීන සිදුවීම් අංශය මෙහෙයවන මාධ්‍ය වැඩමුළුව", "News Content": "දේශීය සිනමාව ගොඩනැංවීමේ වගකීම ඇත්තේ සිනමාකරුවාට බව ජාත්‍යන්තර චිත්‍රපට අධ්‍යක්ෂක හා නිෂ්පාදක චන්ද්‍රම් රත්නම් මහතා පවසනවා. හොලිවුඩ් සිනමා කර්මාන්තයේ අද්විතීය අධ්‍යක්ෂවරයෙකු මෙන්ම නිෂ්පාදකවරයෙකු ද වන චන්ද්‍රම් රත්නම් මහතා අද ස්වාධීන රූපවාහිනී ප්‍රවෘත්ති හා කාලීන සිදුවීම් අංශය මෙහෙයවන මාධ්‍ය වැඩමුළුවට එක්වුණා. දේශීය සිනමා කර්මාන්තය ගොඩනැගීමට ජනමාධ්‍යයට ඇති වගකීම පිළිබදව චන්ද්‍රම් රත්නම් මහතා මෙහිදී අවධාරණය කළා. සිය ජීවන අත්දැකීම් තුළින් අලුත් පරම්පරාවට පාඩම් ඉගෙන ගත හැකි බවද කියාසිටි චන්ද්‍රම් රත්නම් මහතා ගුණාත්මක හෝ වාණිජ හෝ කියා නිර්මාණයක් වර්ග කරනවාට වඩා ප්‍රේක්ෂකයා හදවතින්ම වැළද ගන්නා සිනමාපට නිර්මාණය කිරීම කර්මාන්තය ගොඩගැනීමට ඇති මාර්ගය බවද අවධාරණය කළා. සිංහල සිනමාවේ හෙට දවසකට ජනමාධ්‍යයේ වගකීම යන තේමාවෙන් ස්වාධීන රූපවාහිනී ප්‍රවෘත්ති හා කාලීන සිදුවීම් අංශය සංවිධාන කළ දැනුවත් කිරීමේ වැඩමුළුව අයිටීඑන් ශ්‍රවනාගාරයේදී පැවැත්වුණා. සාර්ථක චිත්‍රපටයක් නිර්මාණය කරන්නේ කෙසේද ? ඒ වෙනුවෙන් අනුගමනය කළ යුතු ක්‍රියාමාර්ග හා ඒ ආශ්‍රිත කරුණු රැසක් පිළිබද එහිදී කරුණු ඉදිරිපත් කෙරුණා. මාධ්‍යවේදීන්,  විශ්වවිද්‍යාල සිසුන්, ප්‍රාදේශීය මාධ්‍යවේදීන් ඇතුලු පිරිසක් මෙම අවස්ථාවට එක්ව සිටියා.       ", "URL": "https://www.itnnews.lk/2023/10/05/519884/", "Category": "දේශීය පුවත්", "Parent URL": null}