{"Source": "ITN news", "Timestamp": "ජූනි 27, 2023 13:13", "Headline": "අස්වැසුමෙන් අසාධාරණයක් වුණා – මානව හිමිකම් කොමිසමට පැමිණිල්ලක්", "News Content": "අස්වැසුම ප්‍රතිලාභ යෝජනා ක්‍රමය නිසා සමෘද්ධිලාභීන් අතරින් පිරිසක් අසාධාරණයට ලක්ව ඇති බව පවසමින් මානව හිමිකම් කොමිෂන් සභාව වෙත පැමිණිල්ලක් ඉදිරිපත් කෙරුණා. නව ජනතා පෙරමුණේ සාමාජිකයන් කිහිප දෙනෙකු අද ශ්‍රී ලංකා මානව හිමිකම් කොමිෂන් සභාව වෙත පැමිණ පැමිණිල්ලක් ඉදිරිපත් කළේ අස්වැසුම ප්‍රතිලාභ යෝජනා ක්‍රමය මගින් සමෘද්ධි ලාභීන් අසාධාරණයට ලක්ව ඇති බව පවසමින්. මේ අතර මේ වන විට නිකුත් කර ඇති අස්වැසුම ප්‍රතිලාභ නාමලේඛණය කිසිසේත් අවසන් ලේඛණය නොවන බව රජය අවධාරණය කරනවා. ඊට අදාළ ගැටලු සහගත තත්ත්වයක් පවතින්නේ නම් අභියාචනා සහ විරෝධතා ඉදිරිපත් කිරීමට සම්පූර්ණ අයිතිය ජනතාව සතුව පවතින බවද අවධාරණය කෙරෙනවා. මේ සම්බන්ධයෙන් වැඩි විස්තර 1924 ක්ෂණික ඇමතුම් අංකය ඔස්සේ ලබා ගැනීමට තවදුරටත්  ජනතාවට අවස්ථාව පවතිනවා. ප්‍රතිලාභ හිමිකර ගැනීමට සුදුසුකම් සපුරා ඇතත්  නාමලේඛණයට ඇතුළත් වී නොමැති පිරිසට අභියාචනයක් ඉදිරිපත් කිරීමට අවස්ථාව සලසා දී තිබෙනවා. එමෙන්ම ප්‍රතිලාභ ලැබීමට සුදුසුකම් සපුරා නොමැති අයෙකුගේ නම ලේඛණයට ඇතුළත් වී ඇත්නම් ඒසම්බන්ධයෙන් විරෝධතාවක් ඉදිරිපත් කිරිමට ද අවශ්‍ය කටයුතු සලසා තිබෙනවා. විරෝධතා සහ අභියාචන ප්‍රාදේශීය ලේකම් කාර්යාලය වෙත නාමිකව හෝ නිර්නාමිකව ලිපියක් මගින් ලබා දීමට හැකි බවයි සුබසාධන ප්‍රතිපාදන මණ්ඩලය සදහන්කරන්නේ.   ", "URL": "https://www.itnnews.lk/2023/10/05/495265/", "Category": "Breaking News,නවතම පුවත්", "Parent URL": null}