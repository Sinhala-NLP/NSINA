{"Source": "ITN news", "Timestamp": "ජූනි 25, 2021 12:22", "Headline": "ඩෙල්ටා ප්‍රභේදය මුලින් හදුනාගත් ප්‍රදේශ හැර වෙනත් ප්‍රදේශවලින් වාර්තා වී නැහැ", "News Content": "දින 45කට පසු මෙරටින් හදුනාගත්, කොරෝනා ආසාදිතයින් අඩුම සංඛ්‍යාව, එනම් දෙදහසට අඩු සංඛ්‍යාවක් ඊයේ වාර්තා වුණා. පසුගිය මැයි 09 වනදා ආසාදිතයින් 1896 ක් වාර්තාවීමෙන් පසු ඊයේ වාර්තා වූ සංඛ්‍යාව 1941ක්. සංචරණ සීමා ඉවත් කළ ද සංචාරය අවම කරමින් රෝගය තවදුරටත් වළක්වා ගැනීමට ක්‍රියා කිරීම ජනතාවගේ යුතුකම සහ වගකීම බවයි සෞඛ්‍ය අංශ මෙන්ම පොලිසිය ද අවධාරණය කරන්නේ. මේ අතර ඩෙල්ටා ප්‍රභේදය මුලින් හදුනාගත් ප්‍රදේශ හැරුණු කොට වෙනත් ස්ථානවලින් එය වාර්තා වී නොමැති බව සෞඛ්‍ය අංශ පවසනවා. සෞඛ්‍ය පුරුදු කඩ නොකර සිටියහොත් මෙම වයිරසය පාලනය කළ හැකි බවයි සෞඛ්‍ය අංශ තවදුරටත් පෙන්වා දෙන්නේ. කොරෝනාවට එරෙහි එන්නත්කරණය ද සාර්ථකව සිදු කෙරෙනවා. ඊයේ දිනයේදී සයිනොෆාම් එන්නතේ පළමු මාත්‍රාව දහතුන් දහස් දෙසිය විසි හය දෙනෙකුටත් දෙවන මාත්‍රාව හාරදහස් එකසිය හැට දෙනෙකුටත්,  ස්පුට්නික් එන්නතේ දෙවන මාත්‍රාව 40 දෙනෙකුටත් ලබාදී තිබෙනවා. ඒ අනුව සමස්ථයක් ලෙස එන්නත් සියල්ලෙහිම පළමු මාත්‍රාව විසිපන් ලක්ෂ දහතුන් දහස් හයසිය පනස් හතර දෙනෙකුට ලබාදී තිබෙනවා. එන්නත්වල දෙවන මාත්‍රාව ලබාදී ඇති සමස්ත සංඛ්‍යාව අසූහත්දහස් නවසිය අනූ දෙදෙනෙකුට ලබාදී ඇති බවයි වසංගත රෝග විද්‍යා අංශය  සදහන් කරන්නේ.   ", "URL": "https://www.itnnews.lk/2023/10/05/344951/", "Category": "දේශීය පුවත්", "Parent URL": null}