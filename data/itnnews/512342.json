{"Source": "ITN news", "Timestamp": "අගෝස්තු 31, 2023 11:58", "Headline": "ප්‍රදේශ කිහිපයකට තවමත් නියඟයෙන් බලපෑම්", "News Content": "ප්‍රදේශ කිහිපයකට තවමත් දැඩි නියං තත්ත්වයක් පවතින අතර පළාත් කිහිපයක ඌෂ්ණාධික කාලගුණය පහව යනු ඇති බවයි වාර්තා වන්නේ. පවතින දැඩි නියගය හේතුවෙන් කන්තලේ ජලාශයේ ජල මට්ටමද අඩු වෙමින් පවතිනවා. කුඹුරු ගොවීන් මෙන්ම මී කිරි නිෂ්පාදකයින්ද පත්ව ඇත්තේ දැඩි අපහසුතාවකටයි. කන්තලේ, තඹලගමුව, කින්නියා, අග්බෝපුර යන ප්‍රදේශවල මී ගව පාලනයේ නිරත පිරිසටද මෙයින් දැඩි බලපෑම් එල්ල වී තිබෙනවා. නියගය හේතුවෙන් ඇඹිලිපිටිය හා ඒ අවට ඇති වැව් සියල්ලම පාහේ මේ වන විට ශීඝ්‍රයෙන් සිදී යමින් පවතිනවා. ඇඹිලිපිටිය නගරයට ආසන්නයේ ඇති කොන්කටුව වැව ද මේ වන විට සිදී යමින් පවතින බවයි අප වාර්තාකරු සඳහන් කරන්නේ. වියළී ගිය වැව් පිටියේ මේ වන විට බඩඉරිගු, කව්පි, බෝංචි, මෑ ඇතුළු බෝග රැසක් වගා කර තිබෙනවා. වැවට හානියක් නොවන අයුරින් මෙසේ කෙටිකාලීන බෝග වගා කරන බවයි ගොවීන් පවසන්නේ. නියගය හේතුවෙන් දිස්ත්‍රික් 19 කට අයත් පුද්ගලයන් තුන්ලක්ෂ හයදහස් නවසිය තිස්හතර දෙනෙකු පීඩාවට පත්ව සිටිනවා. ඔවුන් පවුල් අසූනව දහස් අසූ පහකට අයත්. පවතින අයහපත් කාලගුණය හේතුවෙන් හලාවත ඉරණවිල මුහුදු තීරයේ වෙරළ ඛාදනය වැළැක්වීමට යොදා ඇති ගල්වැටි විනාශ වෙමින් පවතිනවා. මේ දිනවල වෙරළ ඛාදනය ඉහළ ගොස් ඇති බවයි අප වාර්තාකරු සඳහන් කරන්නේ. පසුගිය වාරකන් කාලයේ පැවති මුහුදේ රළු ස්වභාවය හේතුවෙන් මීට මාස කිහිපයකට පෙර වෙරළ සංරක්ෂණ දෙපාර්තමේන්තුව මගින් ඛාදනය වැළැක්වීමට මෙම ගල් වැටි යොදා තිබුණා. දිවයිනේ නිරිත දිග කොටසේ පවතින වැසි තත්ත්වය ලබන 01, 02, 03 යන දිනවල තවදුරටත් වැඩිවීමේ හැකියාවක් පවතින බව කාලගුණ විද්‍යා දෙපාර්තමේන්තුව සඳහන් කරනවා. ජලපෝෂක ප්‍රදේශවලට තවමත් සැළකිය යුතු වර්ෂාපතනයක් ලැබී නැති බවයි කාලගුණ විද්‍යා දෙපාර්තමේන්තුව සඳහන් කරන්නේ.   ", "URL": "https://www.itnnews.lk/2023/10/05/512342/", "Category": "Breaking News,දේශීය පුවත්", "Parent URL": null}