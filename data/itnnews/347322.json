{"Source": "ITN news", "Timestamp": "ජූලි 6, 2021 11:40", "Headline": "ඊයේ දිනය තුළ කොවිඩ් ආසාදිතයින් 869ක් – වැඩිම පිරිස කළුතර දිස්ත්‍රික්කයෙන්", "News Content": "මාස දෙකක කාලයකදී කොරෝනා ආසාදිතයින් අඩුම පිරිසක් වාර්තා වුණේ ඊයේ දවසේ දී කියලා සෞඛ්‍ය අංශ සදහන් කළා. ඊයේ හමුවුණ කොරෝනා ආසාදිතයින් ගණන 869ක්. පසුගිය අප්‍රේල් 25 වනදායින් පසුව මෙරටින් දෛනිකව වාර්තාවූ අඩුව කොරෝනා ආසාදිතයින් සංඛ්‍යාව ලෙසයි ඊයේ හදුනාගත් ආසාදිතයින් 869 දෙනා සැලකෙන්නේ. එම පිරිසෙන් 53 දෙනෙකු විදෙස්ගතව සිට මෙරටට පැමිණි පුද්ගලයින් වනවා. වැඩිම ආසාදිතයින් පිරිස කළුතර දිස්ත්‍රික්කයෙන් වාර්තා වූ අතර එම සංඛ්‍යාව 98 ක්. නුවරඑළියෙන් ආසාදිතයින් 97 ක් හා ගම්පහින් ආසාදිතයින් 83 දෙනෙකු වාර්තා වී ඇති අතර කොළඹින් හදුනා ගැනුණු ආසාදිතයින් සංඛ්‍යාව 44 ක්. ඒ අනුව මේ දක්වා මෙරටින් හමුවී ඇති සමස්ත කොරෝනා ආසාදිතයින් දෙලක්ෂ හැට හය දහස් හාරසිය අනූනවයක් දක්වා ඉහළ ගියා. ඒ අතරින් 28321 දෙනෙකු රෝහල්ගතව ප්‍රතිකාර ලබනවා. මෙරට සුවය ලැබූ සමස්ත කොරෝනා ආසාදිතයින් සංඛ්‍යාව දෙලක්ෂ තිස් දහස් නවසිය හතලිස් දෙකක්. මේ අතර මෙරට සිදුව ඇති කොරෝනා මරණ සංඛ්‍යාව තුන්දහස් දෙසිය හැට අටක්.  වැලිමඩ ප්‍රදේශයේ පෞද්ගලික ඇගලුම් කම්හලක සේවිකාවන් සදහා සිදුකළ පීසීආර් පරික්ෂණවලදී ඉන් 35 දෙනෙකුට කොරෝනා වයිරසය ආසාදනය වී ඇති බව තහවුරු වුණා. එම කම්හලට සේවාවන් සැපයු පුද්ගලයෙකුට කොරෝනා ආසාදනය වී ඇති බව තහවුරු වීමෙන් අනතුරුවයි මෙම පියවර ගැනුණේ. ඇගලුම් කම්හල තාවකාලිකව වසා දැමීමට කටයුතු කෙරුණු අතර ආශ්‍රිතයින් නිරෝධායනයට ලක් කෙරුණා. දිවුලපිටිය දිස්ත්‍රික් රෝහලේ අතහැර දමා තිබූ ගොඩනැගිලි නවීකරණය කර කොරෝනා රෝගී ප්‍රතිකාර මධ්‍යස්ථානයක් ලෙස විවෘත කිරීම රාජ්‍ය අමාත්‍ය ඉන්දික අනුරුද්ධ මහතාගේ ප්‍රධානත්වයෙන් සිදුවුණා. සියලු පහසුකම්වලින් සමන්විත මෙම මධ්‍යස්ථානයේ ප්‍රතිකාර සේවා අද සිට ආරම්භ කිරීමටයි පියවර ගැනුණේ.   ", "URL": "https://www.itnnews.lk/2023/10/05/347322/", "Category": "දේශීය පුවත්", "Parent URL": null}