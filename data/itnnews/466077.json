{"Source": "ITN news", "Timestamp": "මාර්තු 7, 2023 17:35", "Headline": "ආංශික අධීක්ෂණ කාරක සභා 8ක් හෙට සහ අනිද්දා දෙදින ප්‍රථම වරට රැස්වෙයි", "News Content": "ආංශික අධීක්ෂණ කාරක සභා 8ක් හෙට සහ අනිද්දා දෙදින ප්‍රථම වරට රැස්වීමට නියමිතයි. එහිදී එම කාරක සභා අට සදහා සභාපතිවරුන් පත් කිරීමට නියමිත බවයි පාර්ලිමේන්තු මහ ලේකම් ධම්මික දසනායක මහතා පවසන්නේ. ආංශික අධීක්ෂණ කාරක සභා අටෙන් හතරක සභාපතිවරුන් ආණ්ඩු පක්ෂයෙන් පත් කිරීමට නියමිතයි. ඉතිරි හතර සදහා සභාපතිවරුන් පත් කෙරෙන්නේ විපක්ෂයෙනුයි. ආංශික අධීක්ෂණ කාරක සභා 17ක නම් කතානායකවරයා විසින් පසුගියදා පාර්ලිමේන්තුවට නිවේදනය කළා. ඉන් කාරක සභා අටකුයි හෙට සහ අනිද්දා රැස්වීමට නියමිතව තිබෙන්නේ. ඒ අනුව ආගමික කටයුතු හා සහජීවනය, ප්‍රතිසංධානය සහ ජාතික සමගිය, ජාතික ආරක්ෂාව, පරිසරය ස්වභාවික සම්පත් හා තිරසර සංවර්ධනය, ජාත්‍යන්තර සබඳතා, භාණ්ඩ හා සේවා අපනයන ඉහළ නැංවීම, ආර්ථික අර්බුදයේ බලපෑම සමනය කිරීම සහ බලශක්ති හා ප්‍රවාහනය පිළිබඳ ආංශික අධීක්ෂණ කාරක සභා මෙලෙස රැස්වනු ඇති.     ", "URL": "https://www.itnnews.lk/2023/10/05/466077/", "Category": "Breaking News,දේශීය පුවත්", "Parent URL": null}