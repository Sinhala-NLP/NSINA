{"Source": "ITN news", "Timestamp": "ජූනි 6, 2023 15:15", "Headline": "රිෂාඩ්ගේ පෙත්සම 28 යළි කැඳවයි", "News Content": "හිටපු අමාත්‍ය රිෂාඩ් බදියුදීන් මහතා අධිකරණයට අපහාස කළ බවට චෝදනා කරමින් ඉදිරිපත් කර තිබූ පෙත්සමක් ලබන 28 වනදා යළි කැදවන ලෙස අභියාචනාධිකරණය නියම කළා. විල්පත්තු වනාන්තර කලාපය ආසන්නයේ පිහිටි මරයිච්චුකඩ්ඩි සහ කරඩික්කුලි වනාන්තර එළිපෙහෙළි කිරීමේ සිද්ධියට අදාළ රිට් පෙත්සම සම්බන්ධයෙන් අභියාචනාධිකරණයේ දුන් නියෝග ක්‍රියාත්මක නොකිරීම තුළින් මෙම අපහාසය කළ බවටයි චෝදනා එල්ලවී ඇත්තේ. පරිසර යුක්ති කේන්ද්‍රයයි පෙත්සම ඉදිරිපත් කළේ. මේ බව දන්වා හිටපු ඇමතිවරයා වෙත නොතීසි යවන ලෙස පෙත්සම්කාර පාර්ශ්වයට අධිකරණය දැනුම් දුන්නා. විල්පත්තු රක්ෂිත වනාන්තර කලාපය ආශ්‍රිත මෙම වනාන්තර එළිපෙහෙළි කිරීමට එරෙහිව අභියාචනාධිකරණය හමුවේ රිට් පෙත්සමක් ගොනුකළ බව පරිසර යුක්ති කේන්ද්‍රය පවසනවා. 2020 වසරේ එහි තීන්දුව දෙමින් අභියාචනාධිකරණය නියෝග කළේ එළිපෙහෙළි කළ ප්‍රදේශවල යළි වන වගා සිදුකරන ලෙසයි. එම නැවත වගාවෙනුවෙන් රුපියල් මිලියන 1,067ක මුදලක් ගෙවන ලෙස වන සංරක්ෂණ දෙපාර්තමේන්තුව ගණන් බලා තිබුණා. එම මුදල ගෙවන ලෙස රිෂාඩ් බදියුදීන් මහතාට දැනුම් දී තිබුණත් ඔහු මේ දක්වා එය ගෙවා නොමැති බවයි පෙත්සමේ සදහන් වන්නේ. අධිකරණ නියෝග ක්‍රියාත්මක නොකිරීම තුළින් ඔහු අධිකරණයට අපහාස කර ඇති බවට තීන්දුවක් ලබාදෙන ලෙසයි පෙත්සම ගොනුකර ඇත්තේ. ", "URL": "https://www.itnnews.lk/2023/10/05/489724/", "Category": "දේශීය පුවත්", "Parent URL": null}