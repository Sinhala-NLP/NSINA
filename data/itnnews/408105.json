{"Source": "ITN news", "Timestamp": "අප්‍රේල් 24, 2022 13:15", "Headline": "මාර්ග බාධක ඉදිවෙයි. අන්තරයට ගෝල්ෆේස් තහනම්", "News Content": "ගාලුමුවදොර පැවැත්වෙන උද්ඝෝෂණය අද 16 වන දිනටත් පැවැත්වෙනවා. ගාලුමුවදොර අවට මාර්ග කිහිපයක් තාවකාලිකව වසාදමා තිබෙනවා. මේ අතර අන්තර් විශ්වවිද්‍යාලයීය ශිෂ්‍ය බල මණ්ඩලය පවත්වන විරෝධතා පාගමනට ගාලුමුවදොරට ඇතුළුවීම වලක්වාලමින් අධිකරණය නියෝගයක් නිකුත් කළා. නිර්පාක්ෂික අරගලය ලෙස නම්කර ඇති උද්ඝෝෂණයට අද පෙරවරුව වනවිට එතරම් පිරිසක් සහභාගිවී නොසිටි බව අප වාර්තාකරුවන් ප්‍රකාශ කළා. මේ අතර අන්තර් විශ්වවිද්‍යාලයීය ශිෂ්‍ය බල මණ්ඩලය අද දිනයේ විරෝධතා පාගමනක් සංවිධානකර තිබුණා. ඔවුන්ට ගාලුමුවදොර පිටියට ඇතුළුවීම වළක්වාලමින් අධිකරණය නියෝගයක නිකුත්කර තිබෙනවා. එම නියෝගය ශිෂ්‍ය බල මණ්ඩලයේ සිසුන් වෙත භාරදීමට අද උදෑසන පොලීසිය කටයුතු කිරීමත් සමග උණුසුම් තත්ත්වය්ක ඇතිවුණා. ගාලුමුවදොර මැද පාර රථවාහන ධාවනය සදහා සීමාකර ඇති බව පොලීසිය පවසනවා. එම මාර්ගයට ඇතුළුවිය හැක්කේ හෝටල්වලට සහ කාර්යාල සදහා ගමන් ගන්නා රථවාහනවලට පමණයි. මේ හේතුවෙන් ගාලුමුවදොර මැදපාර පාලු ස්වභාවයක් දක්නට ලැබුණා. ලෝටස් මාර්ගයේ මැද කොටසින් මුදල් අමාත්‍යංශය ඉදිරිපිට ප්‍රධාන මාර්ගයේ රථවාහන ගමනාගමනය ද සම්පූර්ණයෙන් නතරකර තිබෙනවා.     ", "URL": "https://www.itnnews.lk/2023/10/05/408105/", "Category": "දේශීය පුවත්", "Parent URL": null}