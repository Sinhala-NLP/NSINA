{"Source": "ITN news", "Timestamp": "නොවැම්බර් 13, 2022 17:20", "Headline": "2022 T20 ලෝක කුසලානය එංගලන්තයට", "News Content": "පන්දුවාර විස්සයි විස්ස ලෝක කුසලානය දෙවන වරටත් තමන් සතුකර ගැනීමට එංගලන්තය අද සමත් වුණා. ඒ පාකිස්තාන කණ්ඩායම කඩුලු  5 කින් පරාජයට පත් කරමින්. විස්සයි විස්ස ලෝක කුසලාන තරගාවලිය සදහා කණ්ඩායම් 16 ක් මෙවර එක්වුණා. ඕස්ට්‍රේලියානු සත්කාරකත්වයෙන් පැවති තරගාවලියේ අවසන් මහා තරගයට සුදුසුකම් ලබාගත්තේ එංගලන්තය සහ පාකිස්තාන කණ්ඩයම්. අවසන් මහා තරගය පැවති මෙල්බර්න් ක්‍රීඩා පිටියට පසුගිය දිනවල ඇදහැලුනු වර්ෂාව හේතුවෙන් අද තරගය අවිනිශ්චිතව පැවතුනා. එහෙත් අද තරගයට වර්ෂාවෙන් බාධාවක් එල්ලවූයේ නැහැ. තරගයේ කාසියේ වාසිය දිනාගත් එංගලන්ත නායක ජෝස් බට්ලර් පන්දු රැකීමට තීරණය කළා. ඒ අනුව ඔවුන් පන්දු රැකීමට පැමිණියේ කලු පැහැති පටියක් අතෙහි පැළදගෙනයි. ඒ එංගලන්ත ක්‍රිකට් ඉතිහාසයේ ගෝඩ් ෆාදර් ලෙසින් හැදින්වෙන ඩේවිඩ් ඉංග්ලිෂ්ගේ මියයාම හේතුවෙන් ඔහුට ගෞරවයක් පුදකිරීම සදහායි. පන්දුවට පහරදුන් පාකිස්තාන ආරම්භක පිතිකරුවන් ලකුණු 29 ක සබදතාවක් ගොඩනැගුවා. පාකිස්තානය වෙනුවෙන් වැඩිම ලකුණු ලාභියා වූයේ සාන් මෂූඩ්. ඔහු ලකුණු 38 ක් රැස්කළා. නායක බාබර් අසාම් ලකුණු 32 යි. ලකුණු 138ක ජයග්‍රාහී ඉලක්කයක් හඹායාමට පිටියට පිවිසි එංගලන්ත කණ්ඩායම පන්දුවාර 19ක් අවසානයේ කඩුලු 5 දැවී එම ඉලක්කය පසුකර යාමට සමත්වුණි. එංගලන්ත කණ්ඩායම වෙනුවෙන් බෙන් ස්ටෝක්ස් නොදැවී ලකුණු 51 රැස් කළ අතර නායක ජොස් බට්ලර් 26ක් රැස් කළේය.       ", "URL": "https://www.itnnews.lk/2023/10/05/445500/", "Category": "Breaking News,ක්‍රීඩා,දේශීය පුවත්", "Parent URL": null}