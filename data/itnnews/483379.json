{"Source": "ITN news", "Timestamp": "මැයි 15, 2023 12:45", "Headline": "ඩෙංගු බෝකරන අයට වැඩ වරදී – විශාල පිරිසකට නඩු", "News Content": "ඩෙංගු රෝගීන්ගේ සංඛ්‍යාව ශීඝ්‍රයෙන් ඉහළ යාමත් සමඟ පසුගිය දින දෙක තුළ සිදුකළ ඩෙංගු මර්දන මෙහෙයුම්වලදී මදුරු කීටයින් බෝ වන ස්ථාන 3142ක් හදුනාගෙන තිබෙනවා. පුද්ගලයින් 3344 දෙනෙකුට අවවාද සිදුකළ අතර තවත් පිරිසකට නඩු පැවරීමටයි පියවර ගැනුනේ. වැසි සහිත කාලගුණයත් සමග ඩෙංගු මදුරු කීට ඝනත්වය ශීඝ්‍රයෙන් ඉහළ ගොස් තිබෙනවා. ඒ හේතුවෙන් වාර්තා වන ඩෙංගු රෝගීන්ගේ සංඛ්‍යාව ද අවදානම් මට්ටමට පැමිණ ඇති බවයි සෞඛ්‍ය අංශ පෙන්වා දුන්නේ. පසුගිය දින 14 තුළ ඩෙංගු  රෝගීන් 4000කට ආසන්න පිරිසක් වාර්තා වී තිබෙනවා. ගත වු මාස 5 තුළ වාර්තා වී ඇති ඩෙංගු  රෝගීන්ගේ සංඛ්‍යාව 33000කට අධික බව ජාතික ඩෙංගු  මර්දන ඒකකය කළ ගණනය කිරීම වලින් තහවුරු වී තිබෙනවා. වාර්තා වන ඩෙංගු මරණ සංඛ්‍යාව ද ඉහළ ගොස් ඇති බවටයි සෞඛ්‍ය අංශ පෙන්වා දෙන්නේ. ඩෙංගු  රෝගීන් වාර්තා වන සංඛ්‍යාවට අනුව ජාතික ඩෙංගු  මර්දන ඒකකය මගින් අදි අවධානම් කලාප ද නම් කර තිබෙනවා. කොළඹ දිස්ත්‍රික්කයේ කොළඹ මහනගර සභා සීමාව ගොතටුව,  පිළියන්දල,  කඩුවෙල මහරගම සහ බත්තරමුල්ල යන සෞඛ්‍ය වෛද්‍ය නිලධාරී බල ප්‍රදේශ සහ ගම්පහ දිස්ත්‍රික්කයේ වත්තල,  මීගමුව,  බියගම,  රාගම සහ ජාඇළ යන ප්‍රදේශ ද ඩෙංගු  අධි අවදානම් කලාප ලෙසයි නම් කර තිබෙන්නේ. පසුගිය දින කිහිපයේ වැඩිම ඩෙංගු  රෝගීන් සංඛ්‍යාවක් වාර්තා වී ඇත්තේ ද ගම්පහ දිස්ත්‍රික්කයෙන්. මෙම පසුබිම හමුවේ පරිසරය පිරිසිදු කිරිමේ මෙහෙයුම් මහජන සෞඛ්‍ය පරීක්ෂකවරුන්ගේ මැදිහත් වීම මත ක්‍රියාත්මක කෙරෙනවා. පසුගිය දින කිහිපෙය්දීම සිදුකළ මෙහෙයුම්වලදී මදුරු කීටයින් බෝවන ස්ථාන පවත්වාගෙන යන බොහෝ පරිසකට අධිකරණ ක්‍රියාමාර්ග ගැනීමට ද කටයුතු කෙරුණා. බස්නාහිර පළාත් ආවරණය වන පරිදි පොලිස් නිලධාරීන් 1325 දෙනෙකු මෙම මෙහෙයුම් සදහා එක්ව සිටිනවා. ඩෙංගු මර්දන විශේෂ වැඩසටහනක් මෝදර ලෙල්ලම ප්‍රදේශයේදී පැවැත්වුණා. ප්‍රජා පොලිස් කමිටු සාමාජිකයින් සහ මහජන සෞඛ්‍ය පරීක්ෂකවරුන් ඊට එක්වුණා. මෙහිදි නිවාස විශාල සංඛ්‍යාවක් පරීක්ෂාවට ලක් කෙරුණු අතර පරිශ්‍ර රැසක් ධුමායනය කිරීමට ද කටයුතු කෙරුණා.       ", "URL": "https://www.itnnews.lk/2023/10/05/483379/", "Category": "දේශීය පුවත්", "Parent URL": null}