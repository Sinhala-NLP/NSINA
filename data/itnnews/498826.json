{"Source": "ITN news", "Timestamp": "ජූලි 10, 2023 16:24", "Headline": "මනම්පිටිය අනතුරේ බස් රථයට අවසර පත්‍රයක් තිබී නැහැ – රියදුරු මීට පෙරත් රිය ධාවනය සම්බන්ධ වැරදිවලට හසු වූ අයෙක්", "News Content": "පොලොන්නරුව මනම්පිටිය / කොටලීය පාළමෙන් පෞද්ගලික බස් රථයක් මහවැලි ගගේ අතු ගංගාවකට පෙරළීයාමෙන් දස දෙනෙකු ජීවිතක්ෂයට පත්වුණා. තවත් 41ක් දෙනෙකු තුවාල ලැබූ අතර රියදුරුගේ අධික වේගය අනතුරට හේතුව බවයි පොලිසිය පවසන්නේ. මේ අතර අනතුරට ලක්වු බස් රථය ජාතික ගමනාගමන කොමිෂන් සභාවේ අවසර පත්‍රයක් නොමැතිව ධාවනයට එක්කර තිබූ බවයි හෙළිවී තිබෙන්නේ. මෙවැනි බස් රථ සැළකිය යුතු සංඛ්‍යාවක් ධාවනයේ යෙදෙන බවද ජාතික ගමනාගමන කොමිසම පවසනවා. කදුරුවෙල සිට කල්මුණේ දක්වා ධාවනය වූ පෞද්ගලික බස් රථයක් ඊයේ රාත්‍රි 7.30ට පමණ කදුරුවෙල නගරයෙන් ගමන් ආරම්භ කළා. විනාඩි 10ක් පමණ කෙටි කාලයක් තුළ බස් රථය අනතුර සිදුවූ මනම්පිටිය කොටලීය පාලම ප්‍රදේශයට පැමිණියා. අධික වේගයෙන් පැමිණි බස් රථය රියදුරුට පාලනය කර ගැනීමට නොහැකි වීමත් සමග කොටලීය පාලමෙන් මහවැලි ගංගාවේ අතු ගංගාවකට පෙරළී තිබෙනවා. එම අවස්ථාවේ බස් රථය තුළ මගීන් 55 දෙනෙකු සිට ඇති බව සදහන්. අනතුරෙන් තුවාල ලැබූ 41 දෙනෙකු පොළොන්නරුව මහරෝහලට ඇතුළත් කෙරුණා. අනතුර සිදුවූ ස්ථානයෙ මියගිය පුද්ගලයන් තවදුරටත් සිටීද යන්න පරික්ෂා කිරීම සදහා නාවික හමුදාවේ කිමිදුම් කණ්ඩායම් යොදවනු ලැබුවා. අනතුර සිදුවූ ස්ථානයට පැමිණි රාජ්‍ය අමාත්‍ය සිරිපාල ගම්ලත් සහ පොළොන්නරුව දිස්ත්‍රික් ලේකම් ඩබ්ලිව් ඒ ධර්මසිරි යන මහත්වරුන් බස් රථයේ ගමන් කළ මගීන්ට අවශ්‍ය පහසුකම් සැලසීමට සියලු අංශ දැනුවත් කළා. මෙම ස්ථානයේ මීට පෙරත් මෙවැනි අනතුරු කිහිපයක්ම වාර්තා වී තිබෙනවා. බස්රථයේ රියදුරු කාත්තන්කුඩි ප්‍රදේශයේ පදිංචි 41 හැවිරිදි පුද්ගලයෙකු වන අතර පොලිසිය විසින් ඔහු අත්අඩංගුවට ගෙන තිබෙනවා. ඔහු මීට පෙර අවස්ථා කිහිපයකදී ද අධික වේගය හා අපරික්ෂාකාරී රිය ධාවනය සම්බන්ධයෙන් අත්අඩංගුවට ගෙන දඩ නියම කර ඇති බවද පොලිසිය පවසනවා. අනතුරට ලක්වූ බස් රථය ජාතික ගමනාගමන කොමිසන් සභාවේ අවසර පත්‍රයක් ලබා ගෙන නොමැති බව එම කොමිසමේ සභාපති ශෂී වෙල්ගම මහතා සදහන් කළා. මේ අතර මෙම අනතුර සම්බන්ධයෙන් තමාට වහා වාර්තාවක් ලබා දෙන ලෙස නැගෙනහිර පළාත් ආණ්ඩුකාර සෙන්දිල් තොණ්ඩමාන් මහතා පළාත් මාර්ගස්ථ මගී ප්‍රවාහන අධිකාරියට දැනුම් දී තිබෙනවා. අන්තර් පළාත් පෞද්ගලික බස්රථ සංගමයේ සභාපති සරත් විජිතකුමාර මහතා සදහන් කළේ මෙම අනතුරට වගකිව යුත්තේ ජාතික ගමනාගමන කොමිෂන් සභාව බවයි. මේ අතර අමාත්‍ය ආචාර්ය බන්දුල ගුණවර්ධන මහතා අද පැවති මාධ්‍ය හමුවකට එක්වෙමින් සදහන් කළේ දස දෙනෙකුට මරු කැදවමින් සිදුවූ මෙම අනතුර සම්බන්ධයෙන් අපක්ෂපාතීව විධිමත් පරික්ෂණයක් කර වැරදිකරුවන්ට නිතිය දැඩිව ක්‍රියාත්මක කිරීමට පසුබට නොවන බවයි. පාදෙණිය අනුරාධපුර මාර්ගයේ අඹන්පොල මධ්‍ය මහා විද්‍යාලය ආසන්නයේ දී බස් රථයක් සහ මාර්ගයේ නතර කර තිබූ කන්ටේනර් රථය ගැටීමෙන් පුද්ගලයන් දෙදෙනෙකු ජීවිතක්ෂයට පත්වුණා. තලාව ප්‍රදේශයේ පදිංචිකරුවන් පිරිසක් කූරගල වන්දනාවේ ගොස් යළි පැමිණෙමින් සිටියදීයි මෙම අනතුර සිදුව තිබෙන්නේ. තුවාල ලැබු කාන්තාවන් 18 දෙනා සහ පිරිමි පුද්ගලයින් 4 දෙනෙකු ගල්ගමුව රෝහලට ඇතුලත් කෙරුණා. අසාධ්‍ය තත්ත්වයේ සිටි රෝගීන් කිහිප දෙනෙකු කුරුණෑගල සහ අනුරාධපුර රෝහල්වෙත යොමුකර තිබෙනවා. රියදුරුට නින්දයාම අනතුරට හේතුව බවටයි පොලිසිය පවසන්නේ. ", "URL": "https://www.itnnews.lk/2023/10/05/498826/", "Category": "දේශීය පුවත්", "Parent URL": null}