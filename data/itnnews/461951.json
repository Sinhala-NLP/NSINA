{"Source": "ITN news", "Timestamp": "පෙබරවාරි 20, 2023 14:43", "Headline": "කිඹුලාවල ජංගම වෙළෙඳසැල් ඉවත් කරන ලෙස නියෝග", "News Content": "කිඹුලාවල වීදි ආහාර ජංගම වෙළෙඳසැල් මේ මස 24 වනදාට ඉවත් කරන ලෙස මාර්ග සංවර්ධන අධිකාරිය වෙළෙදුන්ට දැනුම් දී තිබෙනවා. මෙම ස්ථානයේ වෙළෙදසල් 33ක් ක්‍රියාත්මක වන අතර පවුල් 150කට වැඩි සංඛ්‍යාවක් ඉන් ජීවනෝපාය සරිකරගන්නවා. මෙහි වෙළෙදල් හිමියන් සදහන් කළේ කොරෝනා තත්ත්වයත් සමග තම රැකියා අහිමිවීමෙන් පසු කිඹුලාවල ප්‍රදේශයේ ව්‍යාපාර කටයුතු ආරම්භ කළ බවයි. දෙස් විදෙස් සංචාරකයන් විශාල පිරිසක් මෙම ස්ථානයට වීදි ආහාර රස විදීම සදහා සෑම දිනකම පැමිණෙන බවද ඔවුන් පෙන්වා දුන්නා. කෙසේ වෙතත් අප මාර්ග සංවර්ධන අධිකාරියෙන් මේ පිළිබද විමසීමක් කළා. එම අධිකාරියේ අධ්‍යක්ෂ ජෙනරාල් එල්.වී.එස්. වීරකෝන් මහතා කියා සිටියේ කලක පටන් සිදු කරගෙන යන අනවසර වෙළඳම් නතර කර තාවකාලික ඉදිකිරීම් ඉවත් කරගන්නා ලෙස මීට මාස කිහිපයකට පෙර අදාළ පුද්ගලයින්ට දැනුම් දුන් බවයි. මාර්ග භාවිත කරන පදිකයින්ට සහ රියදුරන්ට සිදු වන අපහසුතාව පිළිබද ලැබී ඇති පැමිණිලි සංඛ්‍යාව ද ඉහළ යාම හේතුවෙන් මෙම තීරණය ගැනීමට සිදු වූ බවද ඒ මහතා වැඩිදුරටත් සඳහන් කළා. ලබන 24 වනදාට පෙර අනිවාර්යෙන්ම එම පුද්ගලයින් ඉවත් විය යුතු අතර ඔවුන් වෙනුවෙන් සුදුසු ස්ථානයක් හඳුනාගෙන නීත්‍යානුකූලව ගෙවීමක් සිදු කර වෙළඳකුටි ලබාගැනීමට අවශ්‍ය කටයුතු සම්පාදනය කර දීමට අවධානය යොමු කර ඇති බව ද මාර්ග සංවර්ධන අධිකාරියේ අධ්‍යක්ෂ ජෙනරාල් එල්.වී.එස්. වීරකෝන් මහතා තවදුරටත් සදහන් කළා. ", "URL": "https://www.itnnews.lk/2023/10/05/461951/", "Category": "දේශීය පුවත්", "Parent URL": null}