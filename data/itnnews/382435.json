{"Source": "ITN news", "Timestamp": "දෙසැම්බර් 13, 2021 11:38", "Headline": "ආසියාවේ රැජින ගැන තීරණයක් ගන්න විශේෂ සාකච්ඡාවක්", "News Content": "ආසියාවේ රැජින ලෙසින් හඳුන්වන ලෝකයේ විශාලම තනි නිල් මැණික අවසන් තීරණ කිහිපයක් ගැනීමේ අරමුණින් විශේෂ සාකච්ඡාවක් අද පැවැත්වීමට නියමිතයි. මැණික් හා ස්වර්ණාභරණ අධිකාරිය ,භූ විද්‍යා හා පතල් කැණීම් කාර්යාංශය සහ එම මැණික අයත් පෞද්ගලික ආයතනය වන ජෙමලොජිකල් ඉන්සිටිටියුට් ඇන්ඩ් රිසර්ව් ප්‍රයිවට් ලිමිටඩ් ආයතනයේ නිලධාරීන් මෙම සාකච්ඡාවට එක් වනවා. මෙම මැණිකේ අවසන් වටිනාකම සහ එය අලෙවි කිරීම ඇතුලු කරුණු කිහිපයක් පිළිබඳව මෙහිදී අවසන් නිගමනයකට එළඹීම එම සාකච්ඡාවේ අරමුණයි. ලොව විශාලතම නැචුරල් කොරන්ඩම් බ්ලු සෆායර් වර්ගයට අයත් මෙම මැණික හමුව තිබෙන්නේ රත්නපුර බටුගෙදර ප්‍රදේශයෙන්. ඒ මීට මාස හයකට පමණ පෙරයි. එය ප්‍රථම වතාවට මාධ්‍ය වෙත ප්‍රදර්ශනය කෙරුණේ ඊයේ දිනයේ දී යි. එහි හිමිකාරිත්වය පවතින්නේ ජෙමලොජිකල් ඉන්සිටිටියුට් ඇන්ඩ් රිසර්ච් පුද්ගලික සමාගමට වන අතර එහි බර කිලෝග්‍රෑම් 310 කට ආසන්නයි. තනි පාෂාණයෙන් නිර්මාණය වී තිබීම නිසා මෙහි වටිනාකම තවත් වැඩි වී තිබෙනවා. මෙම නිල් මැණික කැරට් පහලොස් ලක්ෂ පනස් දහසකට අධික බවට මේ වනවිට තක්සේරු කර තිබෙනවා.   ", "URL": "https://www.itnnews.lk/2023/10/05/382435/", "Category": "Breaking News,දේශීය පුවත්", "Parent URL": null}