{"Source": "ITN news", "Timestamp": "අප්‍රේල් 29, 2022 14:18", "Headline": "රඹුක්කන වෙඩි තැබීමේ සිද්ධියට සැකපිට පොලීසියේ 4 ක් අද අධිකරණයට", "News Content": "රඹුක්කන වෙඩි තැබීමේ සිද්ධිය සම්බන්ධයෙන් අත්අඩංගුවට ගත්,  කෑගල්ල හිටපු ජ්‍යෙෂ්ඨ පොලිස් අධිකාරිවරයා ඇතුළු පොලිසියේ හතර දෙනා කෑගල්ල මහේස්ත්‍රාත් අධිකරණය වෙත අද ඉදිරිපත් කිරීමට නියමිතයි. මොවුන් ඊයේ අත්අඩංගුවට ගැනුණේ කෑගල්ල මහේස්ත්‍රාත්වරිය පොලිසියට කළ  නියෝගයකට අනුවයි. පසුගිය 19 වනදා රඹුක්කන පැවති විරෝධතාවක් විසුරුවා හැරීමට කදුළු ගෑස්වලට අමතරව ජීව උණ්ඩ භාවිත කරමින් වෙඩි තැබීමට අණ දුන් සහ එම නියෝග ක්‍රියාත්මක කළ නිලධාරීන් වහා අත්අඩංගුවට ගෙන අධිකරණයට ඉදිරිපත් කරන ලෙස කෑගල්ල අතිරේක මහේස්ත්‍රාත්වරිය පසුගියදා නියෝග කළා. එම නියෝගය අනුව ක්‍රියාත්මක වූ පොලිස්පතිවරයා අපරාධ පරීක්ෂණ දෙපාර්තමේන්තුවට උපදෙස් ලබා දුන්නේ සිද්ධියට අදාළ නිලධාරීන් අත්අඩංගුවට ගන්නා ලෙසයි. ඒ අනුවයි කෑගල්ල හිටපු ජ්‍යෙෂ්ඨ පොලිස් අධිකාරී කේ.බී කීර්තිරත්න ඇතුළු නිලධාරීන් 4 දෙනා ඊයේ අත්අඩංගුවට ගැනුණේ.   ", "URL": "https://www.itnnews.lk/2023/10/05/408900/", "Category": "දේශීය පුවත්", "Parent URL": null}