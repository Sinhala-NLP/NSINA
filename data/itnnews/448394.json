{"Source": "ITN news", "Timestamp": "නොවැම්බර් 30, 2022 17:19", "Headline": "පළාත් සභා වෙනුවට දිස්ත්‍රික් සංවර්ධන කමිටු පිහිටුවීමට ජනාධිපතිවරයාගේ සූදානමක් නැහැ – PMD", "News Content": "පළාත් සභා වෙනුවට දිස්ත්‍රික් සංවර්ධන කමිටු පිහිටුවීමට ජනාධිපතිවරයාගේ සූදානමක් පවතින බවට පළ වන වාර්තා අසත්‍ය බව ජනපති මාධ්‍ය අංශය දැනුම් දෙනවා. ජනාධිපති රනිල් වික්‍රමසිංහ මහතා පාර්ලිමේන්තුවේදී ඊයේ දැක් වූ ප්‍රතිචාරයක් මාධ්‍ය කිහිපයකින් අර්ථය විකෘති වන ආකාරයට වාර්තා කර තිබෙනවා. පාර්ලිමේන්තු අය වැය විවාදයේදී මෛත්‍රීපාල සිරිසේන මහතාගේ ප්‍රකාශයකට ප්‍රතිචාර දක්වමින් ජනාධිපති රනිල් වික්‍රමසිංහ මහතා සඳහන් කළේ පළාත් සභා තුළ දිස්ත්‍රික් සංවර්ධන කමිටු පිහිටුවීමට සූදානම් බවයි. ඒ හැර පළාත් සභා විසුරුවා හැරීමක් පිළිබද ජනාධිපතිවරයා කිසිදු ප්‍රකාශයක් සිදු කර නොමැති බවද ජනාධිපති මාධ්‍ය අංශය නිකුත් කළ නිවේදනයෙන් අවධාරණය කර තිබෙනවා. ජනාධිපතිවරයාගේ ස්ථාවරය වන්නේ ගනු ලබන විධායක තීරණ ක්‍රියාත්මක කිරීමේදී රජය පළාත් සභා හා පළාත් පාලන ආයතන අතර නිවැරදි සම්බන්ධීකරණයක් පවත්වා ගැනීමට වේදිකාවක් ලෙස දිස්ත්‍රික් සංවර්ධන කමිටු ක්‍රියාත්මක වනු ඇති බවයි. ඒ හරහා සංවර්ධන ක්‍රියාවලිය විධිමත්ව සිදු කිරීමට අවස්ථාව හිමි වන අතර හානි හා ප්‍රමාදයන්ද වළක්වා ගැනීමට අවස්ථාව හිමිවනු ඇති. ", "URL": "https://www.itnnews.lk/2023/10/05/448394/", "Category": "Breaking News,දේශීය පුවත්", "Parent URL": null}