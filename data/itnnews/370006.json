{"Source": "ITN news", "Timestamp": "அக்டோபர் 18, 2021 12:33", "Headline": "ஒளடத ஒழுங்குப்படுத்தலின் தரவுகளை அழித்த சந்தேகநபர் மீண்டும் விளக்கமறியலில்..", "News Content": "ஒளடத ஒழுங்குப்படுத்தல் அதிகார சபையின் தரவுக் களஞ்சியத்தை அழித்த சம்பவம் தொடர்பில் கைது செய்யப்பட்ட மென்பொருள் பொறியியலாளர் எதிர்வரும் 25 ஆம் திகதி வரை விளக்கமறியலில் வைக்கப்பட்டுள்ளார். இது தொடர்பிலான முறைப்பாடு கொழும்பு பிரதான நீதவான் புத்திக ஸ்ரீ ராகல தலைமையில் இன்று விசாரணைக்கு எடுத்துக் கொள்ளப்பட்டது. இதன்போது குற்றப்புலனாய்வு திணைக்களம் சார்பில் ஆஜரான அரச சட்டத்தரணி ஜயனி வேக்கொடபொல ஒளடத ஒழுங்குப்படுத்தல் அதிகார சபையின் கணினிமயப்படுத்தப்பட்ட தரவு களஞ்சியத்தை முன்னெடுத்துச் சென்ற தனியார் நிறுவன பொறியியலாளரிடமிருந்து உபகரணங்கள் கைப்பற்றப்பட்டதாக குறிப்பிட்டார். குறித்த உபகரணங்கள் அனைத்தும் அரச இரசாயன பகுப்பாய்வு திணைக்களத்தின் டிஜிட்டல் தணிக்கை ஆய்வு கூடத்திற்கு அனுப்பப்பட்டன. அது தொடர்பில் ஆய்வுகளை முன்னெடுத்து அறிக்கை கோருவதற்கான உத்தரவை பிறப்பிக்குமாறு சட்;டத்தரணி இதன்போது கோரிக்கை விடுத்தார். உத்தரவை ஏற்றுக் கொண்ட நீதவான் குறித்த உபகரணங்களை அரச இரசாயன பகுப்பாய்வு திணைக்களத்திற்கு அனுப்பி, அறிக்கையொன்றை பெறுமாறு உத்தரவிட்டுள்ளார். அத்துடன் சம்பவத்துடன் தொடர்புடைய சந்தேக நபரிடம் வாக்குமூலம் பெற அனுமதி தருமாறு விடுக்கப்பட்ட கோரிக்கைக்கு நீதவான் அனுமதி வழங்கினார். ", "URL": "https://www.itnnews.lk/2023/10/05/370006/", "Category": "Breaking News,தேசிய செய்திகள்", "Parent URL": null}