{"Source": "ITN news", "Timestamp": "ஜனவரி 5, 2023 13:26", "Headline": "புத்தாண்டை வெற்றிகளை தரக்கூடிய ஆண்டாக மாற்ற அரசியல் கட்சி பிரதிநிதிகள் அனைவரும் ஒன்றிணைந்து செயற்படவேண்டும் : பிரதமர்", "News Content": "2023 புத்தாண்டை வெற்றிகளை தரக்கூடிய ஆண்டாக மாற்ற அரசியல் கட்சிகளின் பிரதிநிதிகள் அனைவரும் ஒன்றிணைந்து செயற்படவேண்டுமென பிரதமர் தினேஸ் குணவர்தன தெரிவித்தார். புதுவருடத்தின் முதலாவது சபை அமர்வு இன்று ஆரம்பமானது. அதில் கலந்துகொண்டு உரையாற்றும்போதே பிரதமர் இவ்வாறு தெரிவித்தார். புத்தாண்டு பல்வேறு சவால்களை கொண்டது. அதை வெற்றிக்கொள்ள முடியும். இதற்காக அனைவரும் ஒன்றிணைந்து செய்படவேண்டும். சிறந்த நாட்டை உருவாக்குவதற்காக அனைவரும் அர்ப்பணிப்புடன் செயற்படவேண்டும். நாட்டு மக்களின் அபிலாஷைகளை பூர்த்தி செய்ய அனைவரும் ஒன்றிணைந்து செயற்படுவோம் என மீண்டும் வலியுறுத்துவதாக பிரதமர் தினேஸ் குணவர்தன தெரிவித்தார். மக்களின் அன்றாட தேவைகளை பூர்த்திசெய்யக்கூடிய சூழல் நாட்டில் உருவாக்கப்பட்டுள்ளது. பாராளுமன்றத்தில் அமைக்கப்பட்டுள்ள தெரிவுக்குழுக்களின் செயற்பாடுகளை வினைத்திறன்மிக்கதாக முன்னெடுக்க சகல அரசியல் கட்சிகளும் ஒத்துழைப்பு வழங்க வேண்டும். தேசிய சபையின் செயற்பாடுகளையும் தொடர்ந்தும் முன்னெடுக்க, அதில் பங்குபற்றுதலும், ஒத்துழைப்பும் முக்கியமானதென பிரதமர் தினேஸ் குணவர்தன தெரிவித்தார். இதேவேளை மேலும் பல ஆளும் கட்சி, எதிர்க்கட்சி உறுப்பினர்களும் சபையில் கருத்துக்களை முன்வைத்தனர். மின் கட்டணம் மற்றும் உள்ளுராட்சி மன்ற தேர்தல் தொடர்பில் கருத்துக்கள் முன்வைக்கப்பட்டன. தேர்தலை நடத்துவது தேர்தல் ஆணைக்குழுவின் பணியாகும். ஆணைக்குழுவின் சுயாதீன உரிமையில் அரசாங்கம் தலையிடாதென நீதியமைச்சர் விஜயதாஸ ராஜபக்ஷ பாராளுமன்றத்தில் உரையாற்றும்போது தெரிவித்தார். உள்ளுராட்சி மன்ற தேர்தலில் இளைஞர், யுவதிகளுக்கு கூடுதல் சந்தர்ப்பம் வழங்கப்படவேண்டுமென்ற கருத்தும் முன்வைக்கப்பட்டது. ", "URL": "https://www.itnnews.lk/2023/10/05/453953/", "Category": "Breaking News,தேசிய செய்திகள்", "Parent URL": null}