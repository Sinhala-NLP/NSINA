{"Source": "ITN news", "Timestamp": "මාර්තු 17, 2022 16:33", "Headline": "ජාත්‍යන්තර යුද අධිකරණයෙන් රුසියාවට නියෝගයක්", "News Content": "යුක්රේනයට එරෙහි ප්‍රහාර නවතා දමන ලෙස රුසියාවට ජාත්‍යන්තර යුද අධිකරණයෙන් නියෝගයක් නිකුත් කර තිබෙනවා. යුක්රේනයට එරෙහි යුදමය ක්‍රියාමාර්ගය නවතා දමන ලෙස නෙදර්ලන්තයේ හේග් නුවර ජාත්‍යන්තර යුද අධිකරණය රුසියාවට දැනුම් දී තිබෙනවා. පසුගිය 07 වනදා සිදු කරන ලද සමූල ඝාතන සිද්ධියක් සම්බන්ධයෙන් යුක්රේනය කළ චෝදනාවකට අනුව හේග් අපරාධ අධිකරණය රුසියාවට මෙම දැනුම්දීම සිදු කර ඇති බවයි පැවසෙන්නේ. මේ අතර මරියුපෝල්හි යුක්රේන සිවිල් වැසියන් සැඟව සිටි ස්ථානයකට රුසියාව දැඩි ප්‍රහාරයක් එල්ල කර ඇති බව විදෙස් මාධ්‍ය වාර්තා කළා.රුසියාව යුක්රේනය ආක්‍රමණය කොට අදට දින 22 ක් ඉක්මවා ගොස් තිබෙනවා. සිවිල් ජනතාව පීඩාවට පත් කරමින් දෙරට අතර තවමත් දරුණු යුද ගැටුම් ක්‍රියාත්මක වනවා.ගැටුම්වලින් ආරක්ෂා වීමට සිවිල් වැසියන් දහස් ගණනක් රැදී සිටි දකුණු දිග  මරියුපෝල්හි නගරයකට රුසියානු හමුදා අද දිනයේදී එල්ල කළ ෂෙල් වෙඩි ප්‍රහාරයකින් විශාල පිරිසක් තුවාල ලැබුවා. 13 දෙනෙකු ජීවිතක්ෂයට පත් වූ බවයි වාර්තා වන්නේ. මේ වන විට මරියුපෝල් නගරයේ 2500 කට අධික සංඛ්‍යාවක් ප්‍රහාර හමුවේ ජීවිතක්ෂයට පත්ව තිබෙනවා. තවමත් යුක්රේනයේ කියෙව් අගනුවර මෙන්ම සුමී , කර්කිව්  සහ චර්නිහිව් නගරවලට අඛණ්ඩව ප්‍රහාර එල්ල වෙමින් පවතිනවා. මේ අතර යුක්රේන හමුදා ප්‍රහාරවලින් රුසියානු ඉදිරිපෙල ජෙනරාල්වරයකු ජීවිතක්ෂයට පත්ව තිබෙනවා. ඒ අනුව ඉදිරිපෙල රුසියානු ජෙනරාල්වරු 04 දෙනෙකු ජීවිතක්ෂයට පත්ව ඇති බවයි විදෙස් මාධ්‍ය වාර්තා කරන්නේ. යුක්රේනය පෙන්වා දෙන්නේ රුසියා යුද භටයින් 6000 ක් පමණ තම ප්‍රහාර හමුවේ ජීවිතක්ෂයට පත්ව ඇති බවයි.     ", "URL": "https://www.itnnews.lk/2023/10/05/401828/", "Category": "Breaking News,ජාත්‍යන්තර පුවත්", "Parent URL": null}