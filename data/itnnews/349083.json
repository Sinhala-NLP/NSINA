{"Source": "ITN news", "Timestamp": "ජූලි 14, 2021 11:21", "Headline": "පොලිස් නිලධාරීන් ලෙස පෙනී සිටිමින් කොල්ලකෑම් සිදුකළ කණ්ඩායමක් අත්අඩංගුවට", "News Content": "පොලිස් නිලධාරීන් ලෙස පෙනී සිටිමින් මුදල් සහ ස්වර්ණාභරණ කොල්ලකෑම් සිදුකළ කණ්ඩායමක් අත්අඩංගුවට ගැනීමට වත්තල පොලිසිය සමත්ව තිබෙනවා. පොලිස් හැදුනුම්පත් පෙන්වා පුද්ගලයන් හුදකලා ස්ථානවලට රැගෙන ගොස් මෙම කොල්ලකෑම් කර තිබෙන බවයි පරීක්ෂණවලදී හෙළිව ඇත්තේ.වත්තල පොලිසියේ විමර්ශන කණ්ඩායමක් ඊයේ සිදුකළ වැටලීමකදී මෙම සැකකරුවන් අත්අඩංගුවට ගැනීමට හැකිවුණා. සිද්ධියට සම්බන්ධ පුද්ගලයන් තුන් දෙනෙකු පොලිස් අත්අඩංගුවට ගත් බවයි වාර්තා වන්නේ. ඔවුන් වත්තල වැල්ලම්පිටිය සහ මෝදර පොලිස් වසම්වල සිදුවූ අපරාධ 17 කට පමණ සම්බන්ධ බව හෙළි වුණා. සැකකරුවන් භාරයේ තිබී ස්වර්ණාබරණ , අත් විලංගු දෙකක් සහ යතුරු පැදි දෙකක් පොලිස් බාරයට ගෙන තිබෙනවා. පුද්ගලයන් පාලු ස්ථාන වලට රැගෙන ගොස් ඔවුන්ගේ මුදල් සහ ස්වර්ණාභරණ කොල්ල කා අත්විලංගු දමා මෙම කොල්ලකරුවන් පලා යන බවයි පොලිසිය පැවසුවේ. සැකකරුවන් අද දිනයේ දී හඳුනාගැනීමේ පෙරෙට්ටුවට ඉදිරිපත් කිරීමට නියමිතයි. පොලිස් නිලධාරින් ලෙස පෙනී සිටිමින් මෙලෙස සිවිල් ඇදුමෙන් පැමිණෙන පුද්ගලයන් පිළිබඳ විමසිල්ලෙන් පසුවන ලෙස පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා ජනතාවගෙන් ඉල්ලා සිටිනවා.   ", "URL": "https://www.itnnews.lk/2023/10/05/349083/", "Category": "Breaking News,දේශීය පුවත්", "Parent URL": null}