{"Source": "ITN news", "Timestamp": "மார்ச் 21, 2022 18:57", "Headline": "பெற்ற கடனை திருப்பி செலுத்தும் இலங்கைக்கு சீனாவிலிருந்து மற்றொரு பாரிய கடன் கிடைக்கும் அறிகுறி..", "News Content": "பெற்ற கடனை திருப்பி செலுத்துவதில் இலங்கை சாதனை படைத்துள்ளதாக இலங்கைக்கான சீனத் தூதுவர் சீ சென் ஹொங் தெரிவித்துள்ளார். அத்துடன் இலங்கை சீனாவிலிருந்து கோரியுள்ள 2.5 பில்லியன் அமெரிக்க டொலர் நிதி வசதியை பெற்றுக்கொடுப்பது தொடர்பாக பேச்சுவார்த்தைகள் இடம்பெறுவதாகவும் அவர் தெரிவித்துள்ளார். \nகொழும்பில் இன்று இடம்பெற்ற ஊடகவியலாளர் சந்திப்பில் ஊடகவியலாளர் எழுப்பிய கேள்விகளுக்கு பதிலளித்த சீனத்தூதுவர் சேன் ஹொங் இதனை தெரிவித்துள்ளார். சீன அரசாங்கம் இலங்கையில் மேற்கொண்டுள்ள பாரியளவிலான முதலீடுகள் தொடர்பாகவும் கருத்து வெளியிடப்பட்டது. சீன அரசாங்கம் ஹம்பாந்தோட்டை கைத்தொழில் வலயத்தில் 43 சீனக் கம்பனிகள் ஊடாக தொழில் முயற்சிகளை ஆரம்பிப்பதற்கான ஒப்பந்தம் கைச்சாத்திடப்பட்டுள்ளது. அத்தோடு முதலீடுகளை மேற்கொள்ளும் போது நாம் எந்தவொரு நாட்டுடனும் போட்டித் தன்மையான கொள்கைளை பின்பற்றுவதில்லை, வடக்கே போன்று கிழக்கிலும் சீன முதலீடுகளினால் பலமடையும் அபிவிருத்தி திட்டங்கள் தொடர்ந்தும் முன்னெடுக்கப்படும். அத்தோடு இலங்கை பெற்ற கடன்களை திருப்பி செலுத்துவதில் இதுவரை சாதனை படைத்துள்ளது. கடந்த வாரம் வரை இலங்கை கடனை உரிய முறையில் செலுத்தி வந்துள்ளது. சீனா இலங்கையை நெருங்கிய ஒரு நண்பராகவே கருதுகின்றது. கொவிட் நெருக்கடி ஆரம்பித்த காலம் முதல் இலங்கை எதிர்கொண்ட நெருக்கடிகளுக்கு தீர்வாக நாம் 2.5 பில்லியன் டொலர்களை நிதி உதவியாக வழங்கியுள்ளோம். அத்தோடு இலங்கை அண்மையில் ஒரு பில்லியன் டொலர் நிதி உதவியை கோரியது. மற்றும் 1.5 பில்லியன் நிதி உதவியை கோரியுள்ளது. நாம் இந்த கோரிக்கைகள் பற்றி கவனம் செலுத்தி வருகிறோம் என சீனத்தூதுவர் தெரிவித்துள்ளார். ", "URL": "https://www.itnnews.lk/2023/10/05/403126/", "Category": "Breaking News,தேசிய செய்திகள்", "Parent URL": null}