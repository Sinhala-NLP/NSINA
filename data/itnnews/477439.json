{"Source": "ITN news", "Timestamp": "අප්‍රේල් 23, 2023 10:27", "Headline": "අනවසරෙන් මැණික් ගැරූ 09 දෙනෙකු අත්අඩංගුවට", "News Content": "ජාතික විදුලි බල පද්ධතියට විදුලි උත්පාදනය සඳහා ප්‍රධාන වශයෙන් ජලය සපයන කාසල්රි ජලාශයේ ඉවුරේ විශාල වලවල් හාරා පරිසර විනාශයක් කරමින් අනවසරෙන් මැණික් ගරමින් සිටි සැකකරුවන් 09 දෙනෙකු අත්අඩංගුවට ගත් බව නොර්වුඩ් පොලිසිය පවසයි. නොර්වුඩ් පොලිස් වසමට අයත් නොර්වුඩ් ගැලැන්කන් වත්ත ප්‍රදේශයේ ජලාශය තුල පිරිසක් අනවසරෙන් මැණික් කරමින් සිටින බවට ලද තොරතුරක් මත වැටලිම සිදු කර තිබෙනවා. සැකකරුවන් ජලාශය තුලට පිවිස ගැඹුරට වලවල් හාරා වල තුල තිබු ඉල්ලම් සහිත පස් ගොඩගෙන තිබෙනවා. මැණික් ගැරිමට උපයෝගි කරගත උපකරණ රැසක් පොලිස් භාරයට ගෙන ඇති අතර අත්අඩංගුවට ගත් සැකකරුවන් නොර්වුඩ් ප්‍රදේශයේම පදිංචිකරුවන් වේ. සැකකරුවන් පොලිස් ඇප මත මුදා හැර ඇති අතර  ඔවුන්ට එරෙහිව (24) දින හැටන් මහෙස්ත්‍රාත් අධිකරණය හමුවේ නෛතික පියවර ගන්නා බවයි නොර්වුඩ් පොලිසියේ ස්ථානාධිපතිවරයා කියා සිටියේ. ", "URL": "https://www.itnnews.lk/2023/10/05/477439/", "Category": "දේශීය පුවත්", "Parent URL": null}