{"Source": "ITN news", "Timestamp": "සැප්තැම්බර් 16, 2022 12:16", "Headline": "ජනපති නිවසට ගිනිතැබීමේ සිද්ධියට තවත් සැකකරුවන් දෙදෙනෙකු අත්අඩංගුවට", "News Content": "ජනාධිපති රනිල් වික්‍රමසිංහ මහතාගේ පෞද්ගලික නිවසට බලහත්කාරයෙන් ඇතුළු වී දේපල ගිනිතැබීමේ සිද්ධිය සම්බන්ධයෙන් තවත් සැකකරුවන් දෙදෙනෙකු අත්අඩංගුවට ගෙන තිබෙනවා. ජනාධිපති රනිල් වික්‍රමසිංහ මහතාගේ පෞද්ගලික නිවසට ගිනි තබා විනාශ කෙරුණේ පසුගිය ජුලි 09 වනදායි. සිද්ධිය සම්බන්ධයෙන් අපරාධ පරික්ෂණ දෙපාර්තමේන්තුව විමර්ශන සිදු කරනවා. ඒ අනුව  තවත් සැකකරුවන් දෙදෙනෙකු අත්අඩංගුවට ගෙන තිබෙනවා. ඒ බොරලැස්ගමුව ප්‍රදේශයේදයී. සැකකරුවන් 20 හැවිරිදි වියේ  පසුවන අය බවයි පොලීසිය පවසන්නේ. ඔවුන් අද දින කොටුව මහේස්ත්‍රාත් අධිකරණයට ඉදිරිපත් කිරීමට නියමිතයි. මේ අතර රෝහිත අබේගුණවර්ධන ,ජොන්ස්ටන් ප්‍රනාන්දු යන මන්ත්‍රීවරුන්ගේ රත්මලාන ප්‍රදේශයේ පිහිටි නිවාසවලට පහරදී හානි සිදු කිරීමේ සිද්ධීන්ට අදාළව සැකකාරියක අත්අඩංගුවට ගෙන තිබෙනවා. ඇය රත්මලාන ප්‍රදේශයේ පදිංචි 39 හැවිරිදි කාන්තාවක්. දෙහිවල හිටපු නගරාධිපති ධනසිරි අමරතුංග මහතාගේ සහ ඔහුගේ සහෝදරයෙකුගේ නිවාසවලට පහරදී දේපල හානි සිදු කිරීමේ සිද්ධියට අදාළව සැකකරුවන් තුන් දෙනෙකු අත්අඩංගුවට ගැනුනා. කළුබෝවි ප්‍රදේශයේ පිහිටි මෙම නිවාසවලට හානි කිරීමේ සිද්ධීන් සම්බන්ධයෙන් අත්අඩංගුවට ගත් සැකකරුවන් මොරටුව ප්‍රදේශයේ පදිංචිකරුවන් . ඔවුන් 20 හැවිරිදි වියේ සහ 23  හැවිරිදි වියේ පසුවන අයයි. රාජ්‍ය අමාත්‍ය  ඩී.බී හේරත් මහතාගේ කාර්යාලයට සහ දේපලවලට පහරදී ගිනිතබා හානි කිරීම සම්බන්ධ සැකකරුවන් දෙදෙනෙකු ද අත්අඩංගුවට ගෙන තිබෙනවා. ඔවුන් ගොකරැල්ල හා මලගනේ ප්‍රදේශවල පදිංචිකරුවන්.       ", "URL": "https://www.itnnews.lk/2023/10/05/435269/", "Category": "Breaking News,දේශීය පුවත්", "Parent URL": null}