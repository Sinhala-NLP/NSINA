{"Source": "ITN news", "Timestamp": "ஜூலை 30, 2021 10:17", "Headline": "சிறுமியின் சடலத்தை தோண்டியெடுப்பதற்கான நடவடிக்கை ஆரம்பம்", "News Content": "முன்னாள் அமைச்சர் ரிஷாட் பதியுதீனின் வீட்டில் பணியாற்றிய போது எரிகாயங்களுடன் வைத்தியசாலையில் அனுமதிக்கப்பட்டதன் பின்னர் உயிரிழந்த டயகம பகுதியை சேர்ந்த 16 வயது சிறுமியின் சடலத்தை தோண்டியெடுப்பதற்கான நடவடிக்கை டயகம மேற்கு பிரிவு தோட்ட த்தில் இன்று (30) முன்னெடுக்கப்பட்டுள்ளது. இதனை முன்னிட்டு இப்பகுதியில் பலத்த பொலிஸ் பாதுகாப்பு போடப்பட்டிருப்பதாக எமது ஊடக அதிகாரி தெரிவித்தார். இதேவேளை, சடலத்ததை பொலிஸ் பாதுகாப்புடன் பேராதனை போதனா வைத்தியசாலைக்கு கொண்டு செல்லுமாறும் தனிமைப்படுத்தல் விதிமுறைகளுக்கு அமைய, டயகம பொது மயானத்தில் புதைக்கப்பட்டுள்ள சிறுமியின் சடலத்தை இன்று (30) காலை 8.30-க்கு தோண்டுமாறும் நுவரெலியா நீதவான் லுஷாகா குமாரி தர்மகீர்த்தி நேற்று உத்தரவிட்டார். டயகம சிறுமி ஹிஷாலினியின் சடலத்தை தோண்டி எடுத்து மீளவும் பிரேத பரிசோதனையை நடத்துமாறு கொழும்பு நீதவான் நீதிமன்றம் ஏற்கனவே உத்தரவிட்டிருந்தமை குறிப்பிடத்தக்கது. அதற்கமைய, பிரேத பரிசோதனையை மேற்கொள்வதற்கான மூவரடங்கிய விசேட நிபுணர் குழுவும் பெயரிடப்பட்டது. கொழும்பு பல்கலைக்கழகத்தின் மருத்துவ பீடத்தின், சட்ட மருத்துவத்துறை தொடர்பான பேராசிரியர் ஜீன் பெரேரா, கொழும்பு பல்கலைக்கழகத்தின் மருத்துவ பீடத்தின், சட்ட மருத்துவத்துறை தலைவரும், விரிவுரையாளருமான டொக்டர் சமீர குணவர்தன பேராதனை போதனா வைத்தியசாலையின் சட்ட மருத்துவ துறையின் விசேட சட்ட வைத்திய அதிகாரி பிரபாத் சேனசிங்க ஆகியோர் இந்த குழுவிற்கு நியமிக்கப்பட்டுள்ளனர். சிறுமி உயிரிழந்த விதம், துஷ்பிரயோகத்திற்கு உட்படுத்தப்பட்டுள்ளாரா, அவ்வாறு ஏற்பட்டிருப்பின் எந்த காலப்பகுதியில் சம்பவம் இடம்பெற்றுள்ளது, ஏனைய சித்திரவதைக்குள்ளாக்கப்பட்டுள்ளாரா உள்ளிட்ட பல விடயங்கள் தொடர்பில் மூவரடங்கிய இந்த விசேட நிபுணர் குழுவினால் விசாரணை அறிக்கை சமர்ப்பிக்கப்படவுள்ளது. சிறுமியின் மரண சம்பவம் தொடர்பில் முன்னாள் அமைச்சர் ரிஷாட் பதியுதீனின் மனைவி, மனைவியின் தந்தை மற்றும் சிறுமியை தொழிலுக்காக டயகம பகுதியிலிருந்து கொழும்பிற்கு அழைத்து வந்த தரகர் ஆகியோரே கைது செய்யப்பட்டு விளக்கமறியலில் வைக்கப்பட்டுள்ளதுடன் வாக்கு மூலம் பெறப்பட்டுள்ளது. ", "URL": "https://www.itnnews.lk/2023/10/05/352790/", "Category": "Breaking News,தேசிய செய்திகள்", "Parent URL": null}