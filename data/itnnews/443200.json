{"Source": "ITN news", "Timestamp": "ඔක්තෝබර් 30, 2022 12:40", "Headline": "තිහගොඩ වෙඩි තැබු SI ගැන විශේෂ පොලිස් පරීක්ෂණයක්", "News Content": "මාතර තිහගොඩදී ගිනි අවියක් ක්‍රියාත්මක වීමෙන් පාසල් ශිෂ්‍යයෙකු බරපතල තුවාල ලැබුවා. එම සිද්ධියට අදාළව රක්ෂිත බන්ධනාගාර ගත කර ඇති උප පොලිස් පරීක්ෂකවරයා සම්බන්ධයෙන් අභ්‍යන්තර පරීක්ෂණයක් සිදුකෙරෙන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා පවසනවා. මාතර තිහගොඩ, නායිම්බල, ප්‍රදේශයේ දී පාසල් සිසුවෙකුට වෙඩි ප්‍රහාරයක් එල්ල වුණේ පසුගිය 28වෙනිදායී. තිහගොඩ පොලීසියේ අපරාධ අංශයේ නිලධාරින් පිරිසක් පොලිසියට අයත් ත්‍රිරෝද රථයකින් මෙහෙයුමක් සදහා ගොස් නැවත පැමිණෙමින් සිට තිබෙනවා. එහිදී ධාවනය කරමින් තිබූ ත්‍රිරෝද රථයක් දැක එය හඹා ගොස් නවත්වා පරීක්ෂා කර කළා. එම අවස්ථවේදී පොලිස් නිලධාරියා සතුව තිබු ගිනි අවිය ක්‍රියාත්මක වීම හේතුවෙන් මෙම දරුවාගේ හිසට බරපතළ තුවාල සිදුවුණා. තුවාල ලැබූ දරුවා මාතර  රෝහලට ඇතුළත් කිරීමෙන් පසු වැඩිදුර ප්‍රතිකාර සදහා  කරාපිටිය ශික්ෂණ රෝහලට මාරු කර යැවුණා. මෙලෙස තුවාල ලැබූවේ නායිම්බල කටුවන්තුඩුව ප්‍රදේශයේ පදිංචිව සිටි  15 හැවිරිදි හරිෂ් හංසක දේශාන් නමැති පාසල් සිසුවෙකුයි. ඔහු නායම්බල විද්‍යාලයේ 10වන ශ්‍රේණියේ ඉගෙනුම ලබමින් සිටියා. මෙම වෙඩි තැබීමේ සිද්ධිය සම්බන්ධයෙන් සැකපිට අත්අඩංගුවට ගත් සැකකරු මාතර මහේස්ත්‍රාත්වරයා වෙත ඊයේ ඉදිරිපත් කෙරුණා. ඉන් අනතුරුව සැකකාර උප පොලිස් පරීක්ෂකවරයා තමා අතින් සිදු වූ වරද පිළිගෙන තිබෙනවා. මෙහිදී මාතර ප්‍රධාන මහේස්ත්‍රාත් ඉසුරු නෙත්තිකුමාර මහතා සැකකරු නොවැම්බර් 4 දක්වා රක්ෂිත බන්ධනාගාරගත කිරීමට නියෝග කළා. කෙසේ වෙතත් අද මාධ්‍ය හමුවක් කැදවමින් පොලිස් මාධ්‍ය ප්‍රකාශකවරයා සදහන් කළේ මේ පිළිබද විමර්ශණ තවදුරටත් ක්‍රියාත්මක බවයි.   ", "URL": "https://www.itnnews.lk/2023/10/05/443200/", "Category": "දේශීය පුවත්", "Parent URL": null}