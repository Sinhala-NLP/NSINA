{"Source": "ITN news", "Timestamp": "ජනවාරි 1, 2022 12:48", "Headline": "නව වසරට සෙත් පතා ජනපති සහ අගමැති කිරිවෙහෙර අභියස ආගමික වතාවත්වල", "News Content": "නව වසරට ආශිර්වාද ලබා ගැනීමේ අරමුණින් ජනාධිපති ගෝඨාභය රාජපක්ෂ මැතිතුමා සහ අග්‍රාමාත්‍ය මහින්ද රාජපක්ෂ මහතා ඓතිහාසික කිරිවෙහෙර අභියස ආගමික වතාවත්වල නිරත වුණා. කිරිවෙහෙර චෛත්‍ය රාජයාණන් උදෙසා සිදුකෙරුණු කප්රුක් පූජාවට මෙන්ම ගිලන්පස හා ඖෂධ පූජාවට ද ජනාධිපතිතුමා සහ අගමැතිතුමා එක්වුණා. කිරිවෙහෙර රජමහා විහාරාධිපති පූජ්‍ය කොබවක ධම්මින්ද ස්වාමීන් වහන්සේ රැස්ව සිටි පිරිස පංචශීලයෙහි පිහිටුවමින් ආගමික වතාවත් සිදුකළා. 2021 වසර අවසානය සනිටුහන් කරමින් කිරිවෙහෙර චෛත්‍ය රාජයණන් ඉදිරිපිට භූමි පරිශ්‍රයේ සුදුහදුන් පැළයක් රෝපණය කිරීම ද ජනාධිපතිතුමා අතින් සිදුකෙරුණා. කිරිවෙහෙර සිට රුහුණු කතරගම මහා දේවාලය වෙත ගමන් කළ ජනාධිපතිතුමා වෙත දෙපස සිටි මල් අලෙවිකරුවන් මල් පිරිනැමීම විශේෂ සිදුවීමක් වුණා. පූජා භූමියට රැස්ව සිටි ජනතාව සමග සුහද කතාබහක නිරත වූ ජනාධිපතිතුමා ඔවුන්ගේ තොරතුරු විමසා බැලුවා. ඓතිහාසික කතරගම මහ දේවාලයේ අෂ්ඨපල බෝධීන් වහන්සේ අභියස පැවති සෙත් පිරිත් සජ්ඣායනය ශ්‍රවණය කිරීමට ද ජනාධිපතිතුමා සහ අගමැතිතුමා කටයුතු කළා. සෙත් පිරිත් සජ්ඣායනයට මහා සංඝරත්න හාරසිය නමක් වැඩමකර සිටියා. සාමනේර භික්ෂූන් වහන්සේ උදෙසා ශිෂ්‍යත්ව ප්‍රදානය සදහා ද ජනාධිපතිතුමා සහ අගමැතිතුමා එක්වුණා. අනතුරුව අභිනවාරාමාධිපති පූජ්‍ය කපුගම සරණතිස්ස ස්වාමීන් වහන්සේ බැහැදුටු ජනාධිපතිතුමා සහ අගමැතිතුමා ආශිර්වාද ලබාගත්තා. ශ්‍රී ලංකා නිදහස් පක්ෂය කතරගම පුදබිමේ වාර්ෂීකව සංවිධාන කරන පිරිත් පිංකම සදහා සධාතුක ධාතු කරඩුව වැඩම කරවීම ද සිදුකෙරුණේ ජනාධිපතිතුමා අතින්. මැතිඇමතිවරුන් ආණ්ඩුකාරවරුන් ත්‍රිවිධ හමුදාපතිවරුන් ඇතුළු බොහෝ පිරිසක් මෙම අවස්ථාවට එක්වුණා.   ", "URL": "https://www.itnnews.lk/2023/10/05/386115/", "Category": "Breaking News,දේශීය පුවත්", "Parent URL": null}