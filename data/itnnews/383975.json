{"Source": "ITN news", "Timestamp": "දෙසැම්බර් 21, 2021 08:59", "Headline": "ඉන්ධන මිල ඉහළට", "News Content": "ඊයේ මධ්‍යම රාත්‍රියේ සිට බලපැවැත්වෙන පරිදි ඉන්ධන මිල ඉහළ දැමීමට ලංකා ඛණිජතෙල් සංස්ථාව කටයුතු කළා. ඒ අනුව අයිඕසී සමාගම ද තෙල් මිල ඉහළ දැමීමටයි පියවර ගෙන තිබෙන්නේ. තෙල් මිල ඉහළ යාම හේතුවෙන් ජනතාවට සිදුවන අපහසුතා සැලකිල්ලට ගනිමින් සහන ලබාදීම පිළිබද ඉදිරියේ දී කැබිනට් මණ්ඩලය අවදානය යොමු කරන බව අමාත්‍ය ඩලස් අලහප්පෙරුම මහතා ප්‍රකාශ කළා. මාසිකව මෙරටට ඉන්ධන ආනයනය කිරීම සදහා විශාල මුදලක් වැය කෙරෙනවා. වර්තමානයේ මෙරට මුහුණ දී ඇති විදේශ සංචිත කඩාවැටීමේ ක්‍රියාවලිය අවම කර ගැනීම සදහා එක් විසදුමක් ලෙස ඉන්දන මිල ඉහළ දැමීමට කටයුතු කළ බවයි රජය පවසන්නේ. මේ සම්බන්ධයෙන් ඊයේ කැබිනට් හමුවේදී දීර්ඝ ලෙස සාකච්ඡා වී තිබෙනවා. ඒ අනුව ලංකා ඛණිජතෙල් නීතිගත සංස්ථාව ඔක්ටේන් 92 වර්ගයේ පෙට්‍රල් ලීටරයක් රුපියල් 20 කින්  ඉහළ දමා ඇති අතර 157 ක්ව පැවති පෙට්‍රල් ලීටරයක් රුපියල් 177 ක් දක්වා ඉහළ ගොස් තිබෙනවා. ඔක්ටේන් 95  වර්ගයේ පෙට්‍රල් ලීටරයක මිල ඉහළ දමා ඇත්තේ රුපියල් 23 කින්. ඒ අනුව රුපියල් 184 ක්ව පැවති එම වර්ගයේ පෙට්‍රල් ලීටරයක නව මිල වන්නේ රුපියල් 207 ක්. රුපියල් 111 ක්ව පැවති ඔටෝ ඩීසල් ලීටරයක් රුපියල් 10 කින් ඉහළ නංවා ඇති අතර එහි නව මිල 121  ක් වනවා. සූපර් ඩීසල් ලීටරයක නව මිල 159 ක් වනවා. ඒ රුපියල් 144 ක්ව පැවති එහි මිල රුපියල් 15 කින් ඉහල දැමීම හේතුවෙන්. මේ අතර භූමිතෙල් මිලද රුපියල් 10 කින් ඉහළ දමා ඇති අතර රුපියල් 77 ක්ව පැවති භුමිතෙල් ලීටරයක නව මිල වන්නේ රුපියල් 87 ක්. මේ අතර ලංකා අයිඕසී සමාගම ද ඉන්ධන මිල ගණන් ඉහළ නංවා තිබෙනවා. ඔක්ටේන් 92 වර්ගයේ පෙට්‍රල් ලීටරයක් රුපියල් 20කින් ඉහළ නංවා ඇති අතර එම පෙට්‍රල් ලීටරයක නව මිල රුපියල් 177ක්. 95 වර්ගයේ පෙට්‍රල් ලීටරයක නව මිල 210ක් ලෙස ඉහළ නංවා තිබෙනවා. ඩීසල් ලීටරයක මිල රුපියල් 10 කින් ඉහළ දමා ඇති අතර එහි නව මිල වන්නේ 121ක්. සුපිරි ඩීසල් ලීටරයක්ද රුපියල් 15කින් ඉහළ නැංවීමත් සමග එහි නව මිල රුපියල් 159 ක් බවයි අයිඕසී සමාගම නිවේදනය කරන්නේ. ලෝක වෙළෙදපොළේ බොරතෙල් මිල තවදුරටත් පහළ යන ආකාරය දැකිය හැකියි. ඒ අනුව ඇමරිකාවේ ඩබ්ලිව් පී අයි බොරතෙල් බැරලයක මිල අද සටහන් වූයේ ඇමරිකා ඩොලර් 68 යි ශත 23 ක් ලෙසයි. එමෙන්ම බ්‍රිතාන්‍යෙය් බ්‍රෙන්ට් බොරතෙල් බැරල් එකක මිල ඇමරිකා ඩොලර් 72 යි ශත 17 ක් ලෙසද සටහන් වුණා. මේ අතර ඉන්ධන මිල ඉහළ යාම හේතුවෙන් අවම බස්ගාස්තුව ඉහළ නැංවිය යුතු බවට බස් රථ සංගම් යෝජනා කරනවා. ත්‍රීරෝද රථ සංගම් ද පවසන්නේ ආරම්භක කිලෝමීටර සදහා මෙතෙක් පැවති රුපියල් 50 ගාස්තුව රුපියල් 80 දක්වා වැඩි කිරීමට සිදුවනව බවයි.   ", "URL": "https://www.itnnews.lk/2023/10/05/383975/", "Category": "දේශීය පුවත්", "Parent URL": null}