{"Source": "ITN news", "Timestamp": "ජනවාරි 4, 2022 11:07", "Headline": "2021 ලෝකයේ යහ පැවැත්ම වෙනුවෙන් චීන ජනපති සිය අදහස් මතු කල වසරක්", "News Content": "2021 වසරේ චීන ජනාධිපති ෂී ජින් පිං මහතා වීඩියෝ ආකාරයෙන් වැදගත් රාජ්‍ය තාන්ත්‍රික ක්‍රියාකාරකම් 40කට පමණ එක් විය. සෙසු රටවල රාජ්‍ය නායකයන් හා ජාත්‍යන්තර සංවිධානවල වග කිව යුතු නිලධාරීන් සමග හෙතෙම 79 වතාවක් දුරකථන සංවාදවල නිරත විය. එමෙන් ම විවිධ උත්සව හා වැදගත් අවස්ථා වෙනුවෙන් චීන ජනාධිපතිවරයා වීඩියෝ ආකාරයෙන් හෝ දුරකථන ඇමතුමෙන් හෝ ලිපි මගින් 100 වතාවක් සිය සුබපැතුම් පණිවිඩ යොමු කර ඇත. 2021 වසරේ චීන ජනාධිපති ෂී ජින් පිං මහතා පොදු ඉරණමක් සහිත මානව ප්‍රජාවක් ගොඩ නැගීමේ සංකල්පය විවිධ අවස්ථාවලදී යළි යළිත් ඉස්මතු කර තිබේ. සැබෑ බහුපාර්ශ්වවාදය ආරක්ෂා කිරීම සහ අනුගමනය කිරීමේ වැදගත්කම හෙතෙම බොහෝ අවස්ථාවලදී අවධාරණය කර ඇත. 2021 වසරේ ජනවාරි මස 25වැනි දා චීන ජනාධිපතිවරයා වීඩි‍යෝ ආකාරයෙන් ලෝක ආර්ථික සාකච්ඡා සභාවට එක් වෙමින් කියා සිටියේ ජගත් ප්‍රජාවට අදාළ ඕනෑ ම කටයුත්තක් සම්බන්ධයෙන් සියලු රටවල් විසින් සාකච්ඡා කර තීන්දු තීරණ ගත යුතු බවයි. ලෝකයේ අනාගතය සියලු රටවල් විසින් සැලැසුම් කළ යුතු බව ද හෙතෙම එහිදී පෙන්වා දී තිබේ. බහුපාර්ශ්වවාදය වත්මන් ජාත්‍යන්තර ව්‍යූහයේ හා ජාත්‍යන්තර පටිපාටියේ කේන්ද්‍රීය සංකල්පයකි. චීන ජනාධිපතිවරයා සැබෑ බහුපාර්ශ්වවාදයේ වැදගත්කම බොහෝ වර අවධාරණය කර ඇත. සියලු රටවල් සමගියෙන් හා සහයෝගයෙන් සංවර්ධන මාවතේ පොදුවේ ගමන් කරන ලෙස හෙතෙම ජගත් ප්‍රජාවෙන් ඉල්ලීමක් කර තිබෙන්නේ බහුපාර්ශ්වවාදය පිළිපැදීමේ අර්ථය පහදා දෙමිනි. පසුගිය සැප්තැම්බර් මාසයේ එක්සත් ජාතීන්ගේ 76වැනි මහ සම්මේලනයට එක් වූ අවස්ථාවේදී ෂී ජින් පිං ජනාධිපතිවරයා ප්‍රථම වරට ගෝලීය සංවර්ධන වැඩපිළිවෙළ ඉදිරිපත් කළේ ය. පසුගිය ඔක්තෝබර් මාසයේ ජෛව විවිධත්වය පිළිබඳ ගෝලීය සම්මුතියේ 15වැනි සාමාජික රටවල සමුළුවේදී හෙතෙම මිහිමත ජීව ප්‍රජාවක් ‍ගොඩ නැගීමේ යෝජනාවක් ද ඉදිරිපත් කර තිබේ. ", "URL": "https://www.itnnews.lk/2023/10/05/386593/", "Category": "ජාත්‍යන්තර පුවත්", "Parent URL": null}