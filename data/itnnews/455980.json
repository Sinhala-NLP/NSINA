{"Source": "ITN news", "Timestamp": "ජනවාරි 16, 2023 18:01", "Headline": "මෙරටට මත්ද්‍රව්‍ය රැගෙන ආ බවට සැකකෙරෙන බහුදින ධීවර යාත්‍රා 02ක් සමඟ දස දෙනෙකු නාවික හමුදා භාරයට", "News Content": "මෙරටට මත්ද්‍රව්‍ය රැගෙන ආ බවට සැක කෙරෙන දේශීය  බහුදින යාත්‍රා දෙකක් සැකකරුවන් දස දෙනෙකු සමඟ නාවික හමුදා භාරයට ගෙන තිබෙනවා. ශ්‍රී ලංකාවට බටහිර දෙසින් වූ මුහුදේ සිදුකළ මෙහෙයුමකදීයි මෙම සැකකටයුතු යාත්‍රාව සහ සැකකරුවන් නාවික හමුදා භාරයට ගනු ලැබුවේ. එම යාත්‍රා කොළඹ වරායවෙත රැගෙන යාමට කටයුතු කෙරුණු බවයි නාවික හමුදාව පවසන්නේ. පසුගිය පස්වනදා බේරුවල ප්‍ර දේශයට බටහිර මුහුදේදී හෙරොයින් මත්ද්‍රව්‍ය කිලෝග්‍රෑම් 23යි ග්‍රෑම් 235ක් සමග අත්අඩංගුවට ගත් බහුදින යාත්‍රාවේ සිටි සැකකරුවන්ගෙන් ලැබුණු තොරතුරු මත මෙම යාත්‍රා දෙක අත්අඩංගුවට ගැනීමට පියවර ගැනුණා. සැකකරුවන්ගෙන් කළ ප්‍රශ්න කිරීම්වලදී හෙළිවී ඇත්තේ ගැඹුරු මුහුදේදී මේ යාත්‍රාවලට ලබාදුන් මත්ද්‍රව්‍ය  යාත්‍රා අත්අඩංගුවට ගැනීමට පෙර මුහුදට දමා ඇති බවයි. කෙසේ වුවද සිද්ධිය සම්බන්ධයෙන් වැඩිදුර විමර්ශන ක්‍රියාත්මක බවයි නාවික හමුදාව පවසන්නේ.             ", "URL": "https://www.itnnews.lk/2023/10/05/455980/", "Category": "දේශීය පුවත්", "Parent URL": null}