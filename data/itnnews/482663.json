{"Source": "ITN news", "Timestamp": "මැයි 12, 2023 16:34", "Headline": "නුවරඑළියේ අක්ෂි සැත්කම්වලින් විපතට පත් වුවන්ට වන්දි ලබා දිය යුතුයි- ඇමති ජීවන් තොන්ඩමාන්", "News Content": "නුවරඑළිය රෝහලේ සිදු කරන ලද අක්ෂි සැත්කම්වලින් පසු පෙනීම අහිමි වු පුද්ගලයන්ට කඩිනමින් වන්දි ලබාදිය යුතු බව ජල සම්පාදන හා වතු යටිතල පහසුකම් සංවර්ධන අමාත්‍ය ජීවන් තොන්ඩමාන් මහතා අද (12) පාර්ලිමේන්තුවේදී පැවැසීය. මේ පිළිබඳව ඉදිරියේ පැවැත්වෙන කැබිනට් මණ්ඩලයට කරුණු ඉදිරිපත් කරනු ලබන බවත්, නුවරඑළිය දිස්ත්‍රික් රෝහලේ මෑතක දී අක්ෂි සැත්කම් කළ පුද්ගලයින්ට ආසාදනයකට ලක්ව ඇති බවද ඒ මහතා කීය. කල් ඉකුත් වු ඖෂධ භාවිතා කිරීම හේතුවෙන් මෙම තත්ත්වය මතුව ඇති බව අනාවරණය වී ඇති බවත්, එම පිරිස් මේ වනවිට සුවය ලබමින් පසු වන බවද අමාත්‍යවරයා පැවැසීය. මම මේ සම්බන්ධයෙන් ජනාධිපතිවරයා, මුදල් අමාත්‍යවරයා සහ සෞඛ්‍ය අමාත්‍යවරයා සමග කැබිනට් මණ්ඩලයේදී සාකච්ඡා කිරීමට බලා පොරොත්තු වන බවත්, එම අසාධාරණයට ලක් වු පිරිසට වන්දි ලබාදීමට පියවර ගන්නා බවද අමාත්‍ය ජීවන් තොණ්ඩමාන් මහතා මෙහෙදී කීය. නුවරඑළියේ දුප්පත්කම වැඩි වී ඇති බවත්, වතු කම්කරුවන්ට දිනකට ලබා දෙන රුපියල් දහසේ වැටුප ප්‍රමාණවත් නොවන බවත්, වැටුප් වැඩී කර ගැනීමට වෘත්තීය සමිතිවල සහයෝගය වැදගත් බවද ඒ මහතා පැවසීය. පසුගිය 2022 වසරේ උද්ධමනය සියයට 60 දක්වා ඉහළ නැග තිබු බවත්, එය මේ වනවිට සියයට 33 දක්වා අඩුව ඇති බවත් දෙසැම්බර් මස වනවිට මෙරට උද්ධමනය තනි ඉලක්කමට පැමිණේවි යයි තමා අපේකෂා කරන බවද අමාත්‍ය ජීවන් තොණ්ඩමාන් මහතා මෙහෙදී වැඩිදුරටත් කීය. ", "URL": "https://www.itnnews.lk/2023/10/05/482663/", "Category": "දේශීය පුවත්", "Parent URL": null}