{"Source": "ITN news", "Timestamp": "அக்டோபர் 25, 2021 19:06", "Headline": "அருட்தந்தை சிறில் காமினிக்கு எதிராக புலனாய்வுப் பிரிவுத் தலைவர் CIDயில் முறைப்பாடு", "News Content": "ஈஸ்டர் தாக்குதல் தொடர்பாக அருட்தந்தை சிறில் காமினி உள்ளிட்டோர் தெரிவித்துள்ள தவறான குற்றச்சாட்டுக்களை கண்டித்து அரச புலனாய்வு சேவையின் பணிப்பாளர் நாயகம் சுரேஸ் சலே குற்றப்புலனாய்வு திணைக்களத்தில் முறைப்பாடு செய்துள்ளார். தாக்குதலுக்கு தலைமைத்துவம் வழங்கியதாக கூறப்படும் தேசிய தௌஹீத் ஜமாத் அமைப்பின் தலைவர் சஹ்ரான் ஹாசிமுக்கு இலங்கை புலனாய்வுத் துறை நிதி உதவிகளையும் ஏனைய வசதிகளையும் வழங்கியதாக அருட் தந்தை சிறில் காமினி தெரிவித்துள்ளார். கடந்த 23 ம் திகதி சூம் தொழிநுட்பத்தின் ஊடாக இடம்பெற்ற கலந்துரையாடலின் போதே அவர் இதனை தெரிவித்துள்ளார். சஹ்ரான் மற்றும் அவரது சீடர்களை போசிப்பதற்கு அப்போது பிரிகேடியாராக இருந்த மேஜர் ஜெனரல் சலே நடவடிக்கை எடுத்துள்ளதாக அருட் தந்தை சிறில் காமினி தெரிவித்துள்ளார். அருட் தந்தை சிறில் காமினி மற்றும் ஏனையோர் வெளியிட்டுள்ள இந்த குற்றச்சாட்டுக்களை முழுமையாக நிராகரித்துள்ள மேஜர் ஜெனரல் சலே தன்னை அவமதிக்கும் வகையில் சுமத்தப்பட்டுள்ள குற்றச்சாட்டுக்கள் முற்றிலும் உண்மைக்கு புறம்பானவை என தெரிவித்துள்ளார். பொதுமக்களை தவறான வழியில் இட்டுச் செல்லும் நோக்கத்திலும் தனது உயிருக்கும் குடும்பத்தினரின் உயிர்களுக்கும் அச்சுறுத்தல் ஏற்படும் வகையில் இந்த கருத்துக்கள் வெளியிடப்பட்டுள்ளதாகவும் சலே தெரிவித்துள்ளார். இதுபோன்ற பொய்யான குற்றச்சாட்டுக்கள் புலனாய்வுத் துறையினருக்கும் தேசிய பாதுகாப்பை உறுதிப்படுத்துவதற்காக அரும் பணியாற்றும் புலனாய்வு அதிகாரிகளுக்கும் மீள் திருத்த முடியாத வகையில் பாதிப்பை ஏற்படுத்தியுள்ளதாகவும் அவர் குறிப்பிட்டுள்ளார். எந்தவொரு சந்தர்ப்பத்திலும் சஹ்ரான் ஹாசிமிடனோ அவரது சீடர்களுடனோ எவ்விதத்திலும் தொடர்புகளை தான் வைத்திருக்கவில்லையென்றும் சலே மேலும் குறிப்பிட்டுள்ளார். அருட் தந்தை சிறில் காமினி மற்றும் இக் கலந்துரையாடலில் கலந்துகொண்ட ஏனையவர்களுக்கு எதிராக சட்ட நடவடிக்கை எடுக்குமாறு மேஜர் ஜெனரல் சலே குற்றப்புலனாய்வு திணைக்களத்தை கேட்டுள்ளார். ", "URL": "https://www.itnnews.lk/2023/10/05/371695/", "Category": "Breaking News,தேசிய செய்திகள்", "Parent URL": null}