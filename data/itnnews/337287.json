{"Source": "ITN news", "Timestamp": "மே 16, 2021 17:36", "Headline": "பயணத்தடை நீக்கத்தையடுத்து நாளை முதல் புதிய நடைமுறை..", "News Content": "தற்போது நாடளாவிய ரீதியில் அமுல்ப்படுத்தப்பட்டுள்ள பயணத்தடை கட்டுப்பாடுகள் நாளைய தினம் அதிகாலை 4.00 மணியுடன் நீக்கப்படவுள்ளது. கடந்த 13ம் திகதி முதல் நாடளாவிய ரீதியில் பயணத்தடை அமுல்ப்படுத்தப்பட்டுள்ளது. இந்நிலையில் நாளைய தினம் போக்குவரத்து கட்டுப்பாடுகள் நீக்கப்படும் நிலையில் ஒவ்வொரு நாளும் இரவு 11 மணி முதல் அதிகாலை 4.00 மணி வரை போக்குவரத்து கட்டுப்பாடுகள் நடைமுறைப்படுத்தப்படுவதோடு, மாகாணங்களுக்கிடையிலான பயணத்தடை நீடிக்குமென பொலிஸ் திணைக்களத்தின் ஊடக பேச்சாளரும், பிரதி பொலிஸ் மா அதிபருமான அஜித் ரோஹண தெரிவித்துள்ளார். பயணத்தடை நீக்கப்படும் நிலையில் தொழில் வாய்ப்புக்களுக்காக செல்வதை தவிர ஏனையவர்கள் வீடுகளிலிருந்து அடையாள அட்டையில் இறுதி இலக்கத்தின் அடிப்படையிலேயே வீட்டை விட்டு வெளியேற முடியுமெனவும் அவர் சுட்டிக்காட்டியுள்ளார். அடையாள அட்டை நடைமுறை வீடுகளுக்கு அருகாமையிலுள்ள வர்த்தக நிலையங்களுக்கு செல்வதற்காக மாத்திரம் அனுமதி வழங்கப்படுமென பொலிஸ் ஊடக பேச்சாளர் பிரதி பொலிஸ் மா அதிபர் அஜித் ரோஹண தெரிவித்துள்ளார். இந்நிலையில் ஒரே குடும்பத்தை சேர்ந்தவர்கள் தமது சொந்த வாகனத்தில் குடும்பமாக பயணிக்கும் போது முகக்கவசம் அணிய வேண்டிய கட்டாயம் இல்லையெனவும் பொலிஸ் ஊடக பேச்சாளர் தெரிவித்துள்ளார். எனினும் வாகனங்களை விட்டு வெளியே பயணிக்கும் போது கட்டாயம் முகக்கவசம் அணியவேண்டுமென அவர் குறிப்பிட்டார். ", "URL": "https://www.itnnews.lk/2023/10/05/337287/", "Category": "Breaking News,அண்மைய செய்திகள்", "Parent URL": null}