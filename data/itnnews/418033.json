{"Source": "ITN news", "Timestamp": "ජූනි 20, 2022 16:21", "Headline": "ඕස්ට්‍රේලියාවෙන් ශ්‍රී ලංකාවට ඩොලර් මිලියන 50 ක ආධාරයක්", "News Content": "මෙරට හදිසි ආහාර සහ සෞඛ්‍ය අවශ්‍යතා සපුරාලීම සදහා ඕස්ට්‍රේලියාව ඩොලර් මිලියන 50 ක නිල සංවර්ධන ආධාර ලබාදීමට සූදානම් වනවා. ඕස්ට්‍රේලියා විදේශ අමාත්‍යාංශය නිවේදනයක් නිකුත් කරමින් සදහන් කරන්නේ වසර 70 කට පසු ඇති වූ දරුණුතම ආර්ථික අර්බුදයට ශ්‍රී ලංකාව මුහුණ දෙමින් සිටින බවයි. ඒ හේතුවෙන් ආහාර, ඖෂධ සහ ඉන්ධන හිඟයකට මෙරට මුහුණ දී ඇති බවයි  ඕස්ට්‍රේලියාව පෙන්වා දෙන්නේ. තම රට ශ්‍රී  ලංකාව සමග සමීප සහ දිගුකාලීන සබඳතාවක් පවත්වන බවත් ශ්‍රී ලංකාවේ ජනතාවට අවශ්‍ය වේලාවට උපකාර කිරීමට සූදානම් බවත් ඔවුන් පෙන්වා දෙනවා. මෙම අර්බුදය දිගුකාලීනව පැවතුනහොත් එය කලාපයටම දරුණු ප්‍රතිවිපාක උදාකරනු ඇති. ශ්‍රී ලංකාවේ මිලියන 3 ක ජනතාවට ඔවුන්ගේ  දෛනික පෝෂණ අවශ්‍යතා සපුරාගැනීම සදහා හදිසි ආහාර ආධාර සදහා ලෝක ආහාර වැඩසටහනට වහාම ඩොලර් මිලියන 22ක මුදලක් ලබා දෙන බවයි ඕස්ට්‍රේලියාව පෙන්වා දෙන්නේ. එමෙන්ම ඉදිරි වසරක කාලය සදහා සංවර්ධන ආධාර ලෙස ඩොලර් මිලියන 23 ක් ද ලබා දෙනු ඇති. සෞඛ්‍ය සේවාවන්ට සහ ආර්ථික ප්‍රකෘත්තිමත්භාවය ඇති කිරීම සදහාත් අවදානමට ලක් වූවන් වන කාන්තාවන් සහ ගැහැණු දරුවන් ආරක්ෂා කිරීම කෙරෙහි එම ආධාර හේතුවනු ඇති බවත් ඕස්ට්‍රේලියා විදේශ අමාත්‍යාංශය පෙන්වා දෙනවා. මෑතකදී ශ්‍රී ලංකාව වෙනුවෙන් එක්සත් ජාතීන්ගේ නියෝජිත ආයතනය වෙත ලබා දුන් ඩොලර් මිලියන 5ක මුදලට අමතරව මෙම මුදල් ලබා දෙන බවයි ඕස්ට්‍රේලියාව සදහන් කර ඇත්තේ.     ", "URL": "https://www.itnnews.lk/2023/10/05/418033/", "Category": "දේශීය පුවත්", "Parent URL": null}