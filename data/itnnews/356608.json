{"Source": "ITN news", "Timestamp": "අගෝස්තු 17, 2021 11:42", "Headline": "නාමල් රාජපක්ෂ මහතාගේ නව අමාත්‍ය ධුරයේ විෂය පථ ගැසට් කෙරේ", "News Content": "අමාත්‍ය නාමල් රාජපක්ෂ මහතාට ලබාදුන් සංවර්ධන සම්බන්ධීකරණ හා අධීක්ෂණ අමාත්‍යංශයේ විෂය පථය හා ආයතනික  මෙන්ම නෛතික රාමුව දක්වමින් විශේෂ ගැසට් නිවේදනයක් නිකුත් කර තිබෙනවා. නාමල් රාජපක්ෂ මහතාට තරුණ කටයුතු හා ක්‍රීඩා අමාත්‍යධූරයට අමතරව ඊයේ සිදු කෙරුණු කැබිනට් මණ්ඩල සංශෝධනයේ දී සංවර්ධන සම්බන්ධීකරණ අධීක්ෂණ අමාත්‍යධූරයද පිරි නැමුණා.   එම අමාත්‍යධූරයට අදාළව අද නිකුත් කෙරුණු ගැසට් පත්‍රයට අනුව  සෞභාග්‍යයේ දැක්ම ජාතික සංවර්ධන වැඩසටහන තුළින් නව අවස්ථා නිර්මාණය කරමින් ජනතා කේන්ද්‍රීය ආර්ථික සංවර්ධනයක් ඇති කිරීම සදහා අවශ්‍ය මෙහෙයවීම  සිදු කෙරෙනවා. ජනාධිපතිතුමාගේ නියෝග හා මග පෙන්වීම මත සියලු සංවර්ධන කටයුතු සම්බන්ධීකරණය කිරීම හා ව්‍යාපෘති අධීක්ෂණය එම විෂය පථයට ඇතුළත් වනවා. එසේම සෞභාග්‍යයේ දැක්ම ප්‍රතිපත්ති ප්‍රකාශයට අනුකූලව සහ රජය  ක්‍රියාත්මක කරන  ජාතික ප්‍රතිපත්තිවලට අනුකූලව සංවර්ධිත රටක් බිහි කිරීම සදහා අවශ්‍ය නීති හා අණ පනත්වලට අනුකූලව ඊට අදාල ප්‍රතිපත්ති, වැඩසටහන් සහ ව්‍යාපෘති සම්පාදනය කිරීමත් නව අමාත්‍යාංශයට ඇතුළත් වනවා. එමෙන්ම ඒවා ක්‍රියාත්මක කිරීම, පසු විපරම හා ඇගයීමත් අදාළ අමාත්‍යංශයේ කාර්යයන් වලට ඇතුළත්. මේ අතර ගම සමග පිළිසදර වැඩසටහනේ දී ජනතාව ඉදිරිපත් කරන ගැටලු සම්බන්ධයෙන් ජනාධිපතිතුමා ලබාදෙන උපදෙස් හා නියෝග කඩිනිමින් ක්‍රියාත්මක කිරීම සදහා රජයේ නිලධාරීන් මෙහෙයවීම ද ඊට ඇතුළත් වනවා. ප්‍රාදේශීය සභා සහ ප්‍රාදේශීය ලේකම් කාර්යාල බල ප්‍රදේශ තුළ රාජ්‍ය ආයතන මගින් ක්‍රියාත්මක කරන පානීය ජල සම්පාදන මාර්ග,  විදුලිය,  දුරකතන,  සන්නිවේදන,  ක්‍රීඩා පිටි,  පාසල්,  රෝහල්,  නාගරික විශ්වවිද්‍යාල ආදි ව්‍යාපෘති කඩිනම් කිරීමේ වගකීමද එම අමාත්‍යංශයට පැවරී තිබෙනවා. මේ දිනවල ඉදිකරමින් පවතින අධිවේගි මාර්ග ඉලක්කගත කාලසීමාවන් තුළ ක්‍රියාත්මක කිරීම හා කඩිනම් කිරීමද මෙම අමාත්‍යංශයට පැවරී තිබෙනවා.     ", "URL": "https://www.itnnews.lk/2023/10/05/356608/", "Category": "දේශීය පුවත්", "Parent URL": null}