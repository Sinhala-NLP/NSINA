{"Source": "ITN news", "Timestamp": "සැප්තැම්බර් 8, 2023 12:25", "Headline": "කරපිඩංග වැව ප්‍රතිසංස්කරණයේ දී අනුමත සීමාව ඉක්මවා කැළේ සුද්ද කළ කොන්ත්‍රාත්කරුට නඩු", "News Content": "තිස්සමහාරාම කරපිඩංග වැව දේශගුණ සුහුරු වාරි කෘෂිකර්ම ව්‍යාපෘතිය විසින් ප්‍රතිසංස්කරණය කිරීම මේවනවිට ආරම්භ කර තිබෙනවා. මෙම වැව ප්‍රතිසංස්කරණයේදී අවට පරිසරයට ද විශාල හානියක් සිදු වී ඇති බවට මාධ්‍ය තුළ ප්‍රවෘත්ති පළ වී තිබුණා. ඒ අනුව මෙම වැව ප්‍රතිසංස්කරණයේදී සිදුව ඇතැයි කියන පරිසර හානි පිළිබඳව තොරතුරු ඇතුළත් වාර්තාවක් වහාම තමන්ට ලබාදෙන ලෙස අමාත්‍යවරයා දේශගුණ සුහුරු වාරි කෘෂිකර්ම ව්‍යාපෘති අධ්‍යක්ෂවරයාට  නියෝග කළා. තිස්සමහාරාම උද්දකන්දර කරපිඩංග වැව වසර ගණනාවක් තිස්සේ ප්‍රතිසංස්කරණයට ලක් කර නැති බැවින් ප්‍රදේශයේ ජනතාවගේ ඉල්ලීම පරිදි දේශගුණ සුහුරු වාරි කෘෂිකර්ම ව්‍යාපෘතිය මඟින් ප්‍රතිසංස්කරණ කටයුතු අරඹනු ලැබුවා. ඒ සඳහා ව්‍යාපෘතිය විසින් වැය කරන මුදල රුපියල් මිලියන 45.27කි. මෙම වැව ප්‍රතිසංස්කරණය සඳහා හම්බන්තොට දිසා වන නිලධාරි විසින් අනුමැතිය ලබා දී ඇති අතර, එම වැව කිසිසේත්ම යාල පරිවාර කලාපයට අයත් ප්‍රදේශයක් නොවන බව දිසා වන නිලධාරි විසින් තහවුරු කර තිබෙනවා. එමෙන්ම එම කටයුත්තේ දී  දැවැන්ත පාරිසරික හානියක් හෝ වන සංහාරයක් සිදු වී නැති බව ද, දිසා වන නිලධාරි කාර්යාලය සඳහන් කරයි. කෙසේවුවද මෙම වැව ප්‍රතිසංස්කරණය කිරීම සඳහා කටයුතු කළ කොන්ත්‍රාත්කරුට ලබා දුන් සීමාවෙන් ඔබ්බට අක්කර කාලක පමණ ප්‍රදේශයක් යන්ත්‍රානුසාරයෙන් එළිකර තිබෙනවා. නමුත් එහි ඉවත් කිරීමට තරම් විශාල ගස්  නොමැති අතර එහි තිබී ඇත්තේ පඳුරු ශාඛ විශේෂ පමණි. නමුත් දී තිබු සීමාවෙන් ඔබ්බට කැළය කපා හානියක් සිදු කිරීම  කොන්ත්‍රාත්කරු විසින් හිතාමතාම සිදු කර ඇති බැවින් ඔහුට විරුද්ධව නඩු පැවරීමට හම්බන්තොට දිසා වන  නිලධාරි විසින් කටයුතු යොදා ඇති බව දේශගුණ සුහුරු වාරි කෘෂිකර්ම ව්‍යාපෘතියට දැනුම් දී තිබෙනවා. කෙසේවුවද මේ සම්බන්ධව විමර්ශන අවසන් වනතෙක් වැව ප්‍රතිසංස්කරණ කටයුතු තාවකාලිකව නතර කිරීමට තීරණය කර තිබෙනවා. එළඹෙන මහ කන්නයේ වැසි ආරම්භ වීමට  පෙර මෙවැනි වැව්වල ප්‍රතිසංස්කරණ කටයුතු අවසන් කළ යුතු නමුත් මෙම විමර්ශන අවසන් වනතෙක් මෙම වැවේ ප්‍රතිසංස්කරණ කටයුතු තාවකාලිකව නැවත දැනුම්දෙන තුරු අත්හිටුවීමට පියවර ගත් බව ‍දේශගුණ සුහුරු වාරි කෘෂිකර්ම ව්‍යාපෘති අධ්‍යක්ෂ සඳහන් කරයි.     ", "URL": "https://www.itnnews.lk/2023/10/05/514504/", "Category": "Breaking News,දේශීය පුවත්", "Parent URL": null}