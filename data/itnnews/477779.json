{"Source": "ITN news", "Timestamp": "අප්‍රේල් 24, 2023 12:57", "Headline": "ඩයනා අත්අඩංගුවට ගන්නැයි ඉල්ලූ නඩුව බහා තබයි", "News Content": "රාජ්‍ය ඇමතිනී  ඩයනා ගමගේ මහත්මිය අත්අඩංගුවට ගැනීමේ නියෝගයක් නිකුත් නොකරන බව කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ප්‍රකාශ කළා. ආගමන විගමන පනතේ වැරදි සම්බන්ධයෙන් අත්අඩංගුවට ගැනීමට අදාළ පියවර ගැනීම සදහා අපරාධ පරික්ෂණ දෙපාර්තමේන්තුවට නීතියෙන් බලය තිබෙන බැවින් තමන් මෙම නියෝගය කරන බවයි මහේස්ත්‍රාත්වරයා ප්‍රකාශ කළේ. මෙම සිද්ධියේ පැමිණිලිකාර ඔෂල හේරත් සහ අගතියට පත් පාර්ෂ්වයේ නීතිඥවරුන් මීට පෙර අධිකරණය හමුවේ ප්‍රකාශ කර තිබුණේ ප්‍රමාණවත් සාක්ෂි තිබියදීත් ඩයනා ගමගේ මහත්මිය අත්අඩංගුවට ගැනීමට අපරාධ පරික්ෂණ දෙපාර්තමේන්තුව කටයුතු නොකරන බවයි එබැවින් අපරාධ නඩු විධාන සංග්‍රහයේ 32 වන වගන්තිය යටතේ අධිකරණයට පැවරී ඇති බලතල අනුව ඇය අත්අඩංගුවට ගැනීමේ නියෝගයක් නිකුත් කරන ලෙසද මෙම නීතිඥවරුන් අධිකරණයෙන් ඉල්ලා තිබුණා. එහි තීන්දුව ප්‍රකාශයට පත් කරමින් මහේස්ත්‍රාත්වරයා ප්‍රකාශ කළේ ඊට අදාළව කටයුතු කිරීමට අපරාධ නඩු විධාන සංග්‍රහය යටතේ විමර්ශන නිලධාරීන්ට බලයක් තිබෙන බවයි. එබැවින් තම අධිකරණය මීට අදාළව නියෝගයක් නිකුත් කිරීම අනවශ්‍යබවද මහේස්ත්‍රාත්වරයා පැවසුවා. අනතුරුව නඩුව දිනයක් නොමැතිව බහා තැබීමට මහේස්ත්‍රාත්වරයා නියෝග කළා.     ", "URL": "https://www.itnnews.lk/2023/10/05/477779/", "Category": "Breaking News,දේශීය පුවත්", "Parent URL": null}