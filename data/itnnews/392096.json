{"Source": "ITN news", "Timestamp": "ජනවාරි 29, 2022 18:26", "Headline": "හැකියාවන් වර්ධනය කර ගනිමින් වෘත්තීය ජීවිතයේ ඉදිරියටම යාම තරුණ නිලධාරීන්ගේ යුතුකමයි", "News Content": "යුද්ධයෙන් පසු ජාතිය ගොඩනැගීමේදී සහ ජාතික ආරක්ෂාව පවත්වා ගෙන යාමේදී ශ්‍රී ලංකා ගුවන් හමුදාව අඛණ්ඩවම විශාල කාර්ය භාරයක් ඉටු කළ බව ජනාධිපති ගෝඨාභය රාජපක්ෂ මැතිතුමා පවසනවා. හැකියාවන් වර්ධනය කර ගනිමින් වෘත්තීය ජීවිතයේ ඉදිරියටම යාම තරුණ නිලධාරීන්ගේ යුතුකම බව ද ජනාධිපතිවරයා කියා සිටියා. කටුනායක ශ්‍රී ලංකා ගුවන් හමුදා කදවුරේ අද පැවති ගුවන් හමුදා වරලත් නිලධාරීන්ගේ විසිර යාමේ පෙළපාලිය අමතමිනුයි ජනාධිපතිතුමා මේ බව කියා සිටියේ. පාඨමාලා කාණ්ඩ 3 ක් යටතේ වසර තුනහමාරක් හතරහාමාරක් අතර කාලපාරසයක් තුළ පුහුණුව නිම කළ කෙඩෙට් නිලධාරීන් 153 දෙනෙකු අධිකාරියට පත්ව අද විසිර ගියා. ගුවන් හමුදා ඉතිහාසයේ නිලධාරීන් වැඩිම සංඛ්‍යාවක් එකවර විසිර ගිය පළමු අවස්ථාව මෙයයි. ගුවන් හමුදා පියාසර කෙඩෙට් නිලධාරීන් 22 දෙනෙකු හා කාන්තා පියාසර නිලධාරීන් 6 දෙනෙකුට ජනාධිපතිතුමා පියාසර නිල ලාංඡනය පැළදවුවා. සියලු පාඨමාලාවල විශිෂ්ඨ දක්ෂතා දැක්වූ කෙඩෙට් නිලධාරීන් 14 දෙනෙකු ජනාධිපතිතුමා අතින් සම්මාන ලබාගත්තා. ගුවන් හමුදා තූර්ය වාදන කණ්ඩායම ඉදිරිපත් කළ සංදර්ශනය නැරඹූ ජනාධිපතිතුමා විසිර යන නිලධාරීන් සමග සමූහ ඡායාරූපයකට ද පෙනී සිටියා. ගුවන් හමුදාපති එයාර් මාෂල් සුදර්ශන පතිරණ ජනාධිපතිතුමාගේ පැමිණීම සනිටුහන් කරමින් සමරු තිළිණයක් පිරිනැමුවා. ජනාධිපතිතුමා ගුවන් හමුදා කදවුරේ විශේෂ සමරු ග්‍රන්ථයේ සටහනක් ද තැබුවා. ආරක්ෂක ලේකම් ජෙනරාල් කමල් ගුණරත්න ඇතුලු ආරක්ෂක අංශ නිලධාරීන් රැසක් මෙම අවස්ථාවට එක්වුණා.   ", "URL": "https://www.itnnews.lk/2023/10/05/392096/", "Category": "Breaking News,දේශීය පුවත්", "Parent URL": null}