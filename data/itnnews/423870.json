{"Source": "ITN news", "Timestamp": "ජූලි 18, 2022 16:42", "Headline": "මෙරට පාසල් දිවා ආහාර වැඩපිළිවෙළට චීනයෙන් සහල්", "News Content": "පාසල් දිවා ආහාර වැඩපිලිවෙල අඛණ්ඩව පවත්වාගෙ යාමට චීනය  සහල් මෙට්‍රික් ටොන් දසදහසක පරිත්‍යාග කළා. මෙරට පාසල් 7925ක සිසුන් දස ලක්ෂ අසූදහසක් සදහා වසර 30කට ආසන්න කාලයක් අඛණ්ඩව දිවා ආහාර සැපයෙනවා. උද්ධමනය හමුවේ එය ක්‍රියාත්මක වීම අපහසු වී තිබෙනවා. ඊට සහනයක් ලෙසයි චීනය සහල් මෙට්‍රික් ටොන් දස දහසක් පරිත්‍යාග කර ඇත්තේ. අදාළ සහල් තොගයෙන් මෙට්‍රික් ටොන් දහසක ප්‍රමාණයක් ශ්‍රී ලංකාවේ චීන තානාපති චී සෙන් හොන්ග් මහතා අධ්‍යාපන අමාත්‍යාංශයේ ලේකම් එම්එන් රණසිංහ මහතා වෙත නිල වශයෙන් භාරදුන්නා. ඒ අධ්‍යාපන අමාත්‍යාංශයේදීයි. දරිද්‍රතාව හා පෝෂණ ඌණතා සැලකිල්ලට ගනිමින් පාසල් ආහාර වැඩසටහනට සිසුන් තෝරාගෙන තිබෙනවා. එම පාසල් බහුතරය සිසුන් 100ට අඩු ඒවායි. එක් ආහාරවේලක් වෙනුවෙන් මෙතෙක් වෙන්කර තිබූ රුපියල් 30ක මුදල මේ වන විට රුපියල් 60 දක්වා වැඩිකර ඇති බවයි අධ්‍යාපන අමාත්‍යාංශය පවසන්නේ.       ", "URL": "https://www.itnnews.lk/2023/10/05/423870/", "Category": "දේශීය පුවත්", "Parent URL": null}