{"Source": "ITN news", "Timestamp": "பிப்ரவரி 19, 2022 12:46", "Headline": "வீதிப்பயங்கரவாதத்தை ஒழிக்க ஒன்றிணையுமாறு பொதுமக்களுக்கு பொலிசார் அழைப்பு", "News Content": "கடந்த வருடம் 22 ஆயிரம் விபத்துக்கள் பதிவானதாக பொலிஸ் தலைமையகம் அறிவித்துள்ளது. அதில் 2 ஆயிரத்து 470 பேர் உயிரிழந்துள்ளதாக சிரேஷ்ட ஊடகப்பேச்சாளர் , சிரேஷ்ட பிரதிப்பொலிஸ்மா அதிபர் அஜித் ரோஹண தெரிவித்தார். கொவிட் பரவல் , தனிமைப்படுத்தல் சட்டம் , பயணக்கட்டுப்பாடு போன்றவை காணப்பட்ட நிலையில 22 ஆயிரம் விபத்துக்கள் பதிவாகியுள்ளமை கவனிக்கவேண்டிய விடயமாகும். நாட்டில் பதிவாகும் விபத்துக்கள் அதிகரித்துள்ளன. நாளொன்றுக்கு 60க்கும் மேற்பட்ட விபத்துக்கள் பதிவாகின்றன. 40 பேர் காயமடைகின்றனர். 7 பேர் உயிரிழக்கின்றனர். இவ்வருடம் விபத்துக்கள் மேலும் அதிகரிக்கக்கூடும். தனிமைப்படுத்தல் சட்டம் மற்றும் பயணக்கட்டுப்பாடு போன்றவை நீக்கப்பட்டுள்ளன. இவ்வருடத்தில் பதிவாகும் விபத்துக்களை ஒப்பிடும்போது, நாளொன்றுக்கு 10 பேர் வீதம் உயிரிழக்கின்றனர். விபத்தில் ஒருவர் உயிரிழந்தால் குற்றவியல் வழக்கு தொடரப்படும். பிரேதப்பரிசோதனை செய்யப்படும். விசாரணைகள் நடத்தப்படும். அவற்றுக்கான ஒரு மில்லியன் ரூபா செலவாகும். வருடமொன்றுக்கு 3 ஆயிரம் பேர் உயிரிழந்தால் மூவாயிரம் மில்லியன் ரூபா செலவாகும். வாகன விபத்து என்பது வீதிப்பயங்கரவாதமாகும். அதை தடுப்பது அனைவரதும் கடமையாகுமென சிரேஷ்ட பிரதிப்பொலிஸ்மா அதிபர் அஜித் ரோஹண தெரிவித்தார். ", "URL": "https://www.itnnews.lk/2023/10/05/396066/", "Category": "Breaking News,தேசிய செய்திகள்", "Parent URL": null}