{"Source": "ITN news", "Timestamp": "අගෝස්තු 29, 2021 19:14", "Headline": "මෙහෙණි සසුනට අපමණ මෙහෙයක් කළ කුසුමා භික්ෂුණිය අපවත් වෙයි", "News Content": "මෙරට භික්ෂුනි ශාසනයට ඉමහත් සේවාවක් ඉටු කළ කුසුමා භික්ෂුණින් වහන්සේ සහ විශාල සමාජ ශාසනික සේවාවක් ඉටු කළ   පූජ්‍ය මීගහවෙල සුමන සාන්ත ස්වාමීන් වහන්සේ අපවත් වුණා. කුසුමා භික්ෂුණින් වහන්සේ වයස අවුරුදු 92 ක් ආයු වළදා ඊයේ රාත්‍රියේ අපවත්ව තිබෙනවා. 1929 වසරේ ඔක්තෝම්බර් මස 8 වන දින කොලොන්නාව ප්‍රදේශයේ දී කුසුමා ගුණවර්ධන නමින් ජන්ම ලාබය ලැබූ කුසුමා භික්ෂුණින් වහන්සේ කලක් විද්‍යා ගුරුවරියක ලෙස සේවය කර තිබෙනවා. පසුව ශ්‍රී ජයවර්ධනුපර විශ්වවිද්‍යාලයේ ඉංග්‍රීසි කථිකාචාර්යවරියක ලෙසද එම භික්ෂුණින් වහන්සේ කටයුතු කළා. වයස අවුරුදු 60 දී පමණ දසසිල් මාතාවක ලෙස බුදු සසුනට ඇතුලුවන කුසුමා භික්ෂුණින් වහන්සේ 1996 වසරේ දෙසැම්බර් මස අට වනදා ඉන්දියාවේ සාරානාත්හි මූලගන්ධ කුටි විහාරයේ දී උපසම්පදාව ලබා ගත්තා. භික්ෂුණියක ලෙස භික්ෂුණි ශාසනයට විශාල සේවාවක් ඉටු කළඇය රටවල් ගණනාවක ධර්මදූත සේවාවන්හි නිරත වුණා. බෞද්ධ පොත් පත් රැසක් රචනා කර ඇති කුසුමා භික්ෂුණින් වහන්සේ ධර්මදර විනයදර භික්ෂුණියක ලෙස මෙරට පමණක් නොව විදෙස් රටවලද ප්‍රසිද්ධියට පත් වුණා. හොරණ ගෝනපොල ප්‍ර දේශයේ භාවනා මධ්‍යස්ථානයක් ඉදිකර එහි වැඩ වාසය කරමින් එම භික්ෂුණින් වහන්සේ ආගමික කාර්යයන්හි නිරත වුණා. සතියකට වැඩි කාලයක් රෝගාතුරව සිටීමෙන් පසු කොළඹ පෞද්ගලික රෝහලකදී භික්ෂුණින් වහන්සේ ඊයේ අපවත් වූ අතර බොරැල්ල කනත්තේ දී අද දහවල් අවසන් කටයුතු සිදු කෙරුණා. මේ අතර ශ්‍රී ගිරිඋල්ල බෝපිටිය ශ්‍රී සුදර්ශනාරාම රජමහා විහාරාධිකාරි  පූජ්‍ය මීගහවෙල සුමන සාන්ත ස්වාමීන් වහන්සේ ඊයේ  අපවත් වුණා. බෙලිඅත්ත කෝවිලාන ප්‍රදේශයේ උපත ලබා ඇති උන් වහන්සේගේ ගිහි නම වූයේ සරත් මුණසිංහ  යන්නයි. ගිහි කල ජනප්‍රිය ගීත කිහිපයක්ම රචනා කළ ගීත රචකයෙකු ලෙස උන් වහන්සේ කැපී පෙණුනා. නිහාල් නෙල්සන් ගායනා ශිල්පියා ගායනා කරන ලස්සනට පිපුණු වනමල්, එපා එපා මස් කන්නට කිරි අම්මාගේ ආදී ගීත රචනා කළේ ද උන් වහන්සේයි. ", "URL": "https://www.itnnews.lk/2023/10/05/359157/", "Category": "දේශීය පුවත්", "Parent URL": null}