{"Source": "ITN news", "Timestamp": "நவம்பர் 21, 2022 15:15", "Headline": "வட மாகாணம் உள்ளிட்ட நாட்டின் பொருளாதார மாற்றத்திற்கு ஜனாதிபதியிடமிருந்து ஆலோசனை", "News Content": "புவி வெப்பமடைதலின் தாக்கத்தை கட்டுப்படுத்துவதற்காக வட மாகாணத்தில் முன்னெடுக்க வேண்டிய நடவடிக்கைகள் தொடர்பில் ஜனாதிபதி ரணில் விக்ரமசிங்க அதிகாரிகளை தெளிவுப்படுத்தியுள்ளார். பாரிய பசுமை ஹைட்ரஜன் திட்டம் மேம்படுத்தப்பட்ட நீர் முகாமைத்துவ கட்டமைப்பு மற்றும் மீள் காடு வளர்ப்பு குறித்து சுட்டிக்காட்டியுள்ளதாக ஜனாதிபதி ஊடக பிரிவு தெரிவித்துள்ளது. மன்னார் மாவட்டத்திற்கு விஜயம் மேற்கொண்டிருந்த ஜனாதிபதி அங்கு மேற்கொள்ளப்படும் காற்றாலை மின் உற்பத்தி நிலையத்தை அவதானித்தார். அதன்போது ஜனாதிபதி புத்தாக்க எரிசக்தி மூலங்கள் மற்றும் எதிர்வரும் 10 ஆண்டுகளுக்கான திட்டங்கள் தொடர்பில் துறைசார் அதிகாரிகளுடன் கலந்துரையாடியதோடு, ஆலோசனைகளையும் வழங்கியுள்ளார். புத்தாக்க எரிசக்தி திட்டங்கள் மற்றும் ஹைட்ரஜன் திட்டங்களுக்கு விரைவாக மாற வேண்டியதன் முக்கியத்துவம் குறித்தும் ஜனாதிபதி வலியுறுத்தியுள்ளார். கொழும்பு, ஹம்பாந்தோட்டை திருகோணமலை ஆகிய துறைமுகளில் பசுமை ஹைட்ரஜன் திட்டத்தை எதிர்காலத்தில் முன்னெடுக்கவும், மீன்பிடி படகுகளுக்கான ஹைட்ரஜன் எரிசக்தி முறையை உடனடியாக அறிமுகப்படுத்துவதன் ஊடாக நாட்டின் பொருளாதாரத்திலும் வட பகுதி பொருளாதாரத்திலும் பாரிய மாற்றத்தை ஏற்படுத்த முடியுமெனவும் ஜனாதிபதி ரணில் விக்ரமசிங்க குறிப்பிட்டுள்ளார். ", "URL": "https://www.itnnews.lk/2023/10/05/446905/", "Category": "Breaking News,முதன்மை செய்தி", "Parent URL": null}