{"Source": "ITN news", "Timestamp": "ஜனவரி 3, 2023 15:14", "Headline": "அமைச்சரவை தீர்மானங்கள்", "News Content": "அரச காணிகளை ஒதுக்கீடு செய்யும் அடிப்படை செயற்பாடுகள் பிரதேச செயலாளர்களினூடாக மாத்திரம் முன்னெடுப்பதற்கான சட்டத்திட்டங்களை கொண்டுவருவதற்கு அரசாங்கம் தீர்மானித்துள்ளது. மகாவலி காணி ஒதுக்கீட்டுக்கான அதிகாரங்களை மகாவலி அதிகார சபையின் பணிப்பாளர் நாயகத்திற்கும், காணி மறுசீரமைப்பு ஆணைக்குழுவுக்குரிய இடங்களை ஒதுக்குவதற்கான அதிகாரம் ஆணைக்குழுவுக்கும் வழங்கப்பட்டுள்ளது. குறித்த நிறுவனங்களுக்குரிய நோக்கங்கள் தற்போது பூர்த்தி செய்யப்பட்டுள்ளன. அதனூடாக காணி உள்ளிட்ட அரசாங்கத்தின் சகல காணிகளையும் ஒதுக்குவதற்குரிய அடிப்படை நடவடிக்கைகளை பிரதேச செயலாளர்களினூடாக மாத்திரம் முன்னெடுப்பதற்கு முறையான வேலைத்திட்டம் தயாரிக்கப்பட வேண்டுமென இனங்காணப்பட்டுள்ளது. அதற்குரிய சட்ட மறுசீரமைப்பு உள்ளிட்ட கொள்கைகளை தயாரிப்பதற்கு குழுவொன்றை அமைக்க அமைச்சரவை அனுமதி வழங்கியுள்ளது. இதேவேளை நகர அபிவிருத்தி அதிகார சபையின் கீழ் துரித சேவை பிரிவொன்றை ஸ்தாபிப்பதற்கு அமைச்சரவை அனுமதி வழங்கியுள்ளது. நகர அபிவிருத்தி அதிகார சபையின் ஊடாக நகர்ப்பிரதேசங்களில் முன்னெடுக்கப்படும் அபிவிருத்தி வேலைத்திட்டங்களுக்கு அனுமதி வழங்கும் செயற்பாடுகளை துரிதப்படுத்தும் தேவை உணரப்பட்டுள்ளது. அதனடிப்படையில் தற்போது நடைமுறைப்படுத்தப்பட்டுள்ள அபிவிருத்தி செயற்பாடுகளின் விண்ணப்பங்களை தயார்ப்படுத்தும் நடவடிக்கைகளை மேம்படுத்துவதற்கும், அவற்றின் செயற்பாடுகளை நடைமுறைப்படுத்துவதற்கும் புதிய பிரிவு ஸ்தாபிக்கப்படவுள்ளது. அது தொடர்பான யோசனை அமைச்சரவையில் சமர்ப்பிக்கப்பட்ட நிலையில், அதற்கு அனுமதி வழங்கப்பட்டுள்ளது. இதேவேளை இலங்கை துறைமுக அதிகார சபை பணிப்பாளர் சபைக்கு துறைமுக துறைசார் அமைச்சின் பிரதிநிதியொருவரை நியமிப்பதற்கு ஏற்புடைய வகையில் இலங்கை துறைமுகங்கள் தொடர்பான அதிகார சபை சட்டத்தின் 5ம் பிரிவில் மறுசீரமைப்புக்களை மேற்கொள்ளவும் அரசாங்கம் தீர்மானித்துள்ளது.\nஇந்நிலையில் ஐக்கிய நாடுகளின் சகல உறுப்புரிமை நாடுகளும் உலகளாவிய ரீதியில் ஒவ்வொரு காலப்பகுதிக்குமான மதிப்பாய்வுகளை முன்னெடுக்க வேண்டும். உறுப்பு நாடுகளின் மனித உரிமையை மேம்படுத்தும் நோக்கில் நான்கு ஆண்டுகளுக்கு ஒருமுறை ஒவ்வொரு அரசாங்கங்களும் அதனை முன்னெடுக்க வேண்டுமென வலியுறுத்தப்பட்டுள்ளது. இலங்கை மூன்று மதிப்பாய்வுகளுக்கு உட்பட்டுள்ள நிலையில், நான்காவது மதிப்பாய்வு அடுத்த மாதம் முதலாம் திகதி முன்னெடுக்கப்படவுள்ளது. அதற்கான சுய மதிப்பீட்டை முன்வைக்க அமைச்சரவை இணக்கம் தெரிவித்துள்ளது. இந்நிலையில் இலங்கையிலிருந்து சீனாவுக்கு ஏற்றுமதி செய்யப்படவுள்ள சமுத்திர மீன் நீரியல் உற்பத்தி ஆய்வு மற்றும் தனிமைப்படுத்தல் மற்றும் விலங்கு சுகாதார தேவைகள் தொடர்பான கூட்டமைப்பில் கைச்சாத்திடுவதற்கும் அமைச்சரவை அனுமதி வழங்கியுள்ளது. அரச ஊழியர்களுக்காக நிர்மாணிக்கப்பட்ட பொரல்லை ஓவல் வியூவ் ரெசிடென்சி வேலைத்திட்டத்தின் பயனாளர்களுக்கு அதன் உரிமைகளை முழுமையாக பெற்றுக்கொடுக்கும் யோசனைக்கும் அமைச்சரவை அனுமதி வழங்கியுள்ளது. இறக்குமதி, ஏற்றுமதி கட்டுப்பாட்டு சட்டத்தில் காணப்படும் பரிந்துரைகளுக்கு பாராளுமன்ற அனுமதியை பெற்றுக்கொள்வதற்கான யோசனைக்கும் அனுமதி வழங்கப்பட்டுள்ளதாக இன்றைய ஊடகவியலாளர் சந்திப்பில் தெரிவிக்கப்பட்டது. ", "URL": "https://www.itnnews.lk/2023/10/05/453610/", "Category": "Breaking News,தேசிய செய்திகள்", "Parent URL": null}