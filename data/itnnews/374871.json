{"Source": "ITN news", "Timestamp": "නොවැම්බර් 9, 2021 12:48", "Headline": "ගංගා කිහිපයක් පිටාර මට්ටමට – ගංගා ද්‍රෝණි ආශ්‍රිත ජනතාවට අනතුරු ඇඟවීම්", "News Content": "ගංගා කිහිපයක් මේ වනවිට පිටාර මට්ටමට පැමිණ තිබෙනවා. ගංවතුර අවදානම් හේතුවෙන් ගංගා ද්‍රෝණි ආශ්‍රිතව පදිංචි පිරිස් දැඩි විමසිල්ලෙන් සිටින ලෙසයි වාරි මාර්ග දෙපාර්තමේන්තුව දැනුම් දෙන්නේ. මහ ඔය පිටාර මට්ටමට පැමිණ ඇති බැවින් අලව්ව , දිවුලපිටිය , මීරිගම , පන්නල,වෙන්නප්පුව,මීගමුව , කටාන ,නාරම්මල සහ දංකොටුව යන ප්‍ර දේශවලට ඉදිරි පැය කිහිපය තුළ විශාල මට්ටමේ ගංවතුර තත්ත්වයක් ඇති විය හැකි බවට වාරි මාර්ග දෙපාර්තමේන්තුව අනතුරු අඟවනවා. අත්තනගලු ඔයේ ජල මට්ටමද ශීඝ්‍ර යෙන් ඉහළ යමින් පවතිනවා. ජල ගැලීම් අවම කිරීම සඳහා අත්තනගලු ඔයේ අමුණු තිස් අටක් විවෘත කර තිබෙනවා. රඹතලා ඔය පිටාර ගැලීම හේතුවෙන් පුත්තලම නගරයේ ස්ථාන කිහිපයක් ජලයෙන් යටව පවතිනවා. පාලවිය ප්‍ර දේශය සහ පුත්තලම සිට කුරුණෑගල මාර්ගය , අරලිය උයන දෙකේ කණුව , තම්බපණ්නිය යන ප්‍රදේශවල මාර්ග රැසක් ජලයෙන් යටව පවතිනවා. පුත්තලම දිස්ත්‍රික්කයේ පුද්ගලයින් 3250 දෙනෙකුට වැඩි පිරිසක් පීඩාවට පත්ව සිටින බව දිස්ත්‍රික් ලේකම් කේ ජී විජේසිරි මහතා ප්‍රකාශ කළා. කුකුලේ ගඟ පිටාර ගැලීමත් සමග බුලත්සිංහල , පරගොඩ, මෝල්කාව ඇතුලු ප්‍රදේශ රැසක් ජලයෙන් යට වුණා. ගාල්ල අක්මීමන තොටගොඩ කුරුන්ද ප්‍රදේශයේ දී ජල පහරට හසුවීමෙන් පුද්ගලයෙකු මිය ගොස් තිබෙනවා. එම පුද්ගලයාගේ සිරුර මේ වනවිට සොයාගෙන ඇති අතර ඔහු 45 හැවිරිදි දෙදරු පියෙක්. අයහපත් කාලගුණය හේතුවෙන් යාපනය දිස්ත්‍රික්කයේ සියලු පාසල් වසා තැබෙන බව යාපනය දිසාපති කේ මහේෂන් මහතා ප්‍රකාශ කළා. ගෙවුණු පැය 24 තුළ යාපනය දිස්ත්‍රික්කයට මිලි මීටර් 200 ඉක්මවු වර්ෂාපතනයක් ලැබී තිබෙනවා. ගිනිගත්හේන සදගිරි ගමට පිවිසෙන මාර්ගය නායයාමෙන් හැටන් කොළඹ ප්‍රධාන මාර්ගයේ රථ වාහන ධාවනයට බාධා එල්ල වුණා. එම පස් කන්දේ තවත් කොටසක් නාය යාම සක්‍රීය තත්ත්වයේ පවතින බැවින් එම ප්‍රදේශයේ පදිංචිකරුවන් දැඩි අවදානයෙන් සිටින ලෙස දැනුවත් කෙරෙනවා. මහනුවර අකුරණ ප්‍රදේශයට ඇද හැලෙන අධික වර්ෂාවත් සමග අකුරණ නගරය ජලයෙන් යටව පවතිනවා. මාතලේ , මහනුවර ප්‍රධාන මාර්ගයේ රථ වාහන ගමනාගමනයට ද බාධා එල්ල වුණා. කුලියාපිටිය නගරය ජලයෙන් යටවීමත් සමග මාදම්පේ , පන්නල , බෝඅත්ත ආදි ප්‍ර දේශ රැසක ජනතාව පීඩාවට පත්ව සිටිනවා. කුලියාපිටිය අස්වැද්දුම විද්‍යාලය හා සාරානාත් විද්‍යාලය ආශ්‍රිත ප්‍ර දේශයද ජලයෙන් යටවීම හේතුවෙන් පාසල් කටයුතුවලට ද බාධා එල්ල වී තිබෙනවා. රත්නපුර අයගම මාර්ගයේ ගලතුර ප්‍රදේශය ජලයෙන් යටවීමත් සමඟ ගමනාගමනය සම්පූර්ණයෙන්ම ඇණහිට තිබෙනවා. අයගම සහ කිරිඇල්ල ප්‍රාදේශීය ලේකම් කොට්ඨාශවල පහත් බිම් රැසක් ජලයෙන් යටවීම හේතුවෙන් දෛනිකව ජීවනෝපායන් සිදු කරන පිරිස් දැඩි අපහසුතාවට පත්ව සිටිනවා. මුහුදු  ප්‍රදේශවල පවතින අධික සුළං තත්ත්වය හේතුවෙන් ධීවර සහ නාවික කටයුතුවලින් ඉවත් වන ලෙස දැනුවත් කෙරුණා. ඒ අනුව උතුරු පළාතේ ධීවර ජනතාව ධීවර කටයුතුවලින් වැළකී ධීවර බෝට්ටු ගොඩබිමට රැගෙනවිත් ආකාරය දැක ගත හැකි වුණා.   ", "URL": "https://www.itnnews.lk/2023/10/05/374871/", "Category": "Breaking News,දේශීය පුවත්", "Parent URL": null}