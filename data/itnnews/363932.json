{"Source": "ITN news", "Timestamp": "செப்டம்பர் 21, 2021 12:32", "Headline": "மேல் மாகாண இளைஞர்கள் தடுப்பூசியை பெற்றுக்கொள்வதில் ஆர்வமின்மை..", "News Content": "20 வயதுக்கும், 30 வயதுக்கும் இடைப்பட்டவர்களுக்கான தடுப்பூசி வழங்கும் செயற்பாட்டின்போது மேல் மாகாணத்திலேயே குறைந்தளவானோர் தடுப்பூசியை பெற்றுக்கொண்டுள்ளதாக சுகாதார பிரிவினர் உறுதிப்படுத்தியுள்ளனர். நாடளாவிய ரீதியில் வெற்றிகரமாக தடுப்பூசி வழங்கும் செயற்பாடு முன்னெடுக்கப்பட்டு வரும் நிலையில், சகலரும் அதனை பெற்றுக்கொள்வது அவர்களது பொறுப்பென விசேட வைத்தியர் ஹேமந்த ஹேரத் தெரிவித்துள்ளார். நாட்டில் தடுப்பூசி வழங்கும் வேலைத்திட்டத்தின் கீழ் இதுவரை ஒரு கோடியே 37 இலட்சத்து 72 ஆயிரத்து 541 பேருக்கு தடுப்பூசியின் ஒரு மாத்திரை அளவேனும் பெற்றுக்கொடுக்கப்பட்டுள்ளது. ஒரு கோடியே 10 இலட்சத்து 93 ஆயிரத்து 465 பேர் தடுப்பூசியின் இரண்டாவது மாத்திரை அளவை செலுத்திக்கொண்டுள்ளதாக சுகாதார அமைச்சின் புள்ளிவிபர தரவுகள் தெரிவிக்கின்றன. நேற்றைய தினத்தில் மாத்திரம் 59 ஆயிரத்து 187 பேருக்கு தடுப்பூசி செலுத்தப்பட்டுள்ளது . தியத்த உயன மற்றும் விஹாரமகாதேவி பூங்கா ஆகியவற்றில் சைனோபார்ம் தடுப்பூசியின் முதலாம் மற்றும் இரண்டாம் மாத்திரை அளவு இன்றைய தினமும் செலுத்தப்படுகிறது. 20 வயதுக்கு மேற்பட்ட எந்தவொரு நபரும் குறித்த இடங்களுக்கு சென்று தடுப்பூசியை பெற்றுக்கொள்ள முடியுமென இராணுவத்தினர் தெரிவித்துள்ளனர். இந்நிலையில் விஹாரமகாதேவி பூங்காவில் எஸ்ட்ரா ஷெனேக்கா கொவிஷீல்ட் தடுப்பூசியின் இரண்டாவது மாத்திரை அளவை செலுத்தும் நடவடிக்கை இடம்பெறுகிறது. இந்நிலையில் பெருந்தோட்ட பகுதிகளிலுள்ள 20 முதல் 30 வயதுக்கிடைப்பட்ட இளைஞர் யுவதிகளுக்கு சைனோபார்ம் தடுப்பூசியின் முதலாவது மாத்திரை அளவை செலுத்தும் நடவடிக்கைகள் வெற்றிகரமாக முன்னெடுக்கப்பட்டு வருகின்றன. ஹட்டன், கொட்டகலை, திம்புள்ள பத்தனை, தலவாக்கலை உள்ளிட்ட பல்வேறு இடங்களில் தடுப்பூசி செலுத்தும் பணிகள் இடம்பெற்று வருவதாக எமது பிராந்திய செய்தியாளர்கள் குறிப்பிடுகின்றனர். ", "URL": "https://www.itnnews.lk/2023/10/05/363932/", "Category": "Breaking News,தேசிய செய்திகள்", "Parent URL": null}