{"Source": "ITN news", "Timestamp": "ජූලි 23, 2021 09:01", "Headline": "ඇසළ පුර පසළොස්වක පොහොය අදයි", "News Content": "ශාසන ඉතිහාසයේ වැදගත් සිදුවීම් රැසක් සිදු වූ ඇසළ පුර පසළොස්වක පොහොය අදයි. සිදුහත් බෝසතානන් වහන්සේ මහා මායා දේවියගේ කුස පිළිසිඳ ගැනීම අද වැනි ඇසල පුර පසලොස්වක පොහෝ දිනක සිදුවුණා. සිදුහත් බෝසතුන් ගිහිගෙය කලකිරී මහාභිනිෂ්ක්‍රමනය කළේ ද ඇසල පොහෝ දිනකයි. අද වැනි දිනෙක රාහුල කුමරුන්ගේ උපත සිදුවීමද විශේෂත්වයක්. ගිහිගෙය හැරගිය සිදුහත් බෝසතාණන් වහන්සේ වසර හයකට පසු ලොව්තුරා බුද්ධත්වයට පත්ව බරණැස ඉසිපතනයේ මිගදායේ දී පස්වග මහනුන් උදෙසා ධම්මචක්කපවත්වන සූත්‍රය දේශනා කිරීම ද අද වැනි පොහෝ දිනක සිදුවුණා. වෙහෙර විහාරස්ථානවල වැඩවසන භික්ෂූන් වහන්සේ වස් විසීම ආරම්භ කරන්නේ ද ඇසල පොහෝදා වීම විශේෂත්වයක්. ස්වාධීන රූපවාහිනී මාධ්‍ය ජාලය සෑම පොහෝ දිනකම විකාශය කරන සවණැක් රැස් සජීව වැඩසටහන මෙවර ගෙන ආවේ වරකාපොළ වේරගල,  ලෙනගල රජමහා විහාරස්ථානය කේන්ද්‍ර කර ගනිමින්. නියෝජ්‍ය කතානායක රංජිත් සියඹලාපිටිය මහතා ද මේ සදහා එක්ව සිටියා. විහාරාධිපති පූජ්‍ය පුන්සිසිගම ගුණරතන ස්වාමීන් වහන්සේගේ අනුශාසනා පරිදි සවණක් රැස් වැඩසටහන මෙම විහාරස්ථානයේදී ක්‍රියාත්මක කෙරුණා. සවණක රැස් වැඩසටහන් පවත්වන විහාරස්ථානවල එය සිහිපත් වීම සදහා සමරු ඵලකයක් පිහිටුවීම ද සිදු කෙරෙනවා.ලෙනගල රජමහා විහාරස්ථානයේදී එම කාර්ය සිදු කෙරුණේ මහා සංඝරත්නයේ ආශිර්වාදය මධ්‍යයේයි. ස්වාධීන රූපවාහිනිය දිවයින පුරා සවණක් රැස් පෝදා වැඩසටහන් ක්‍රියාත්මක කර තිබෙනවා. ලක්හඩ ගුවන් විදුලිය ක්‍රියාවට නංවා ඇති ශාසනාලෝක වැඩසටහන ද මීට සමගාමීව සිදු කෙරුණා. සාමණේර භික්ෂූන් වහන්සේ සදහා අවශ්‍ය අධ්‍යාපන ග්‍රන්ථ කට්ටල ලබා දීම මෙන්ම උන්වහන්සේ ගේ දෙමාපියන් ඇගයීම ද ශාසනාලෝක වැඩසටහනට ඇතුළත්. කොරෝනා වෛරසයේ ව්‍යාප්තියත් සමග පසුගිය පොහොය කිහිපයකදීම බෞද්ධ ජනතාවට සිය නිවෙස්වලට වී ආගමික වතාවත්වල නිරතවීමට සිදුවුණා. මෙවර පොහොය දිනයේදී ද එම තත්ත්වය දැක ගත හැකියි. බොහෝ දෙනා සිය නිවෙස්වලට වී පෙහෙවස් සමාදන් වෙමින් ආගමික වතාවත්වල නිරත වුණා. කෙසේවුවද ඇතැම් විහාරස්ථානවල සැදැහැවතුන් කිහිපදෙනෙකුගේ සහභාගීත්වයෙන් ආගමික වතාවත් සිදු කෙරෙනවා. පොළොන්නරුව ඓතිහාසික ගල්විහාර පුදබිමේදී ද ආගමික වතාවත් අද පෙරවරුවේ ආරම්භ කෙරුණා. සෞඛ්‍ය මාර්ගෝපදේශයන්ට මුල්තැන දෙමිනුයි අ‌ාගමික වැඩසටහන් පැවැත්වෙන්නේ කඩුවෙල කොතලාවල සංඛපිට්ටි විහාරස්ථානයේ වාර්ෂිකව පවත්වන පෙරහැර 178 වන වරටත් මෙවර පැවැත්වුණා. පවත්නා කොරෝනා තත්ත්වය හමුවේ විහාරස්ථානය වටා ඇති වීථිය ඔස්සේ ගමන් කරමින්  පෙරහැර අවසන් කිරීමටයි පියවර ගැණුනේ. පූජ්‍ය කනන්ගම නාරද ස්වාමීන් වහන්සේ ගේ අනුශාසනා පරිදි මෙය සිදුකෙරුණා. මීතිරිගල රක්ෂිත වන අරණ භූමිය පවිත්‍ර කිරීමේ වැඩසටහනක් ද ක්‍රියාත්මක කෙරුණා. මෙම පූජනීය ස්ථානය පරිසර විනාශයක් සිදුවන බවට සමාජ මාධ්‍ය ජාලා මගින් ප්‍රචාරය කිරීමත් සමග පිවිතුරු හෙළ උරුමයේ ගම්පහ දිස්ත්‍රික් නායක අංජන උදිත කුමාර මහතාගේ මූලිකත්වයෙන් පිරිසිදු කිරීමේ ව්‍යාපෘතිය ක්‍රියාත්මක කර තිබෙනවා.   ", "URL": "https://www.itnnews.lk/2023/10/05/351228/", "Category": "දේශීය පුවත්", "Parent URL": null}