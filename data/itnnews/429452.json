{"Source": "ITN news", "Timestamp": "ஆகஸ்ட் 17, 2022 12:55", "Headline": "சிறுபோக நெற் கொள்வனவு நடவடிக்கை இன்று முதல் ஆரம்பம்..", "News Content": "சிறுபோக நெற்கொள்வனவு நடவடிக்கைகள் இன்று முதல் ஆரம்பிக்கப்பட்டுள்ளது. நாடளாவிய ரீதியிலுள்ள நெற்சந்தைப்படுத்தல் சபைகளினூடாக நெற்கொள்வனவு முன்னெடுக்கப்படுவதாக அமைச்சர் மஹிந்த அமரவீர தெரிவித்துள்ளார். நெற் சந்தைப்படுத்தல் சபையின் கீழ் 7 பிரதேச செயலகங்கள் காணப்படுவதாகவும், அதன் கீழ் 310 நெற்களஞ்சியங்கள் காணப்படுவதாக சுட்டிக்காட்டப்பட்டுள்ளது. முதற்கட்டத்தின் கீழ் இரண்டாயிரம் மில்லியன் ரூபா செலவிடப்பட்டு, 30 ஆயிரம் மெட்ரிக் தொன் நெல் கொள்வனவு செய்யப்படவுள்ளது. அரிசி ஆலை உரிமையாளர்கள் குறைந்த விலையில் விவசாயிகளிடமிருந்து நெல்லை கொள்வனவு செய்யும் நடவடிக்கையை தடுப்பதற்காக குறித்த நடவடிக்கை எடுக்கப்பட்டுள்ளதாக அமைச்சர் மஹிந்த அமரவீர சுட்டிக்காட்டியுள்ளார். ஒரு கிலோ கிராம் நாட்டரிசி நெல் 120 ரூபாவுக்கும், சம்பா நெல் 125 ரூபாவுக்கும், அத்தோடு கீரி சம்பா நெல் ஒரு கிலோ கிராம் 130 ரூபாவுக்கும் கொள்வனவு செய்வதற்கு அமைச்சரவை அனுமதி வழங்கியுள்ளது. நெற் சந்தைப்படுத்தல் சபை விவசாயிகளுக்கு பாதிப்பு ஏற்படாத வகையில் நியாயமான விலையை பெற்றுக்கொள்ள நடவடிக்கை எதுத்துள்ளது. 100 ரூபாவுக்கும் குறைவான விலையில் ஒரு சில அரிசி ஆலை உரிமையாளர்களினால் நெற் கொள்வளவு செய்யப்படுவதாகவும், எனினும் அரசாங்கம் விவசாயிகளுக்கு பாதிப்பு ஏற்படாத வகையில் கூடுதல் விலைக்கு கொள்வனவு செய்யவுள்ளதாக அமைச்சர் தெரிவித்தார். ", "URL": "https://www.itnnews.lk/2023/10/05/429452/", "Category": "Breaking News,தேசிய செய்திகள்", "Parent URL": null}