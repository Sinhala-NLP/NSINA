{"Source": "ITN news", "Timestamp": "මැයි 14, 2023 12:56", "Headline": "උඩදියළුමේ පෙම්වතුන්ට කූඩාරම් ගසන්න දුන් හොර ගයිඩ්ලා රිමාන්ඩ්", "News Content": "කොස්ලන්ද උඩදියළුම ඇල්ල රක්ෂිතයට අනවසරෙන් ඇතුලු වී අනාරක්ෂිත ලෙස කූඩාරමක් ගසා තරුණ පෙම්වතුන් යුවලකට අනාරක්ෂිතව රැය පහන් කිරිමට ඉඩකඩ සලසා දුන් සංචාරක මග පෙන්වන්නන් ලෙස පෙනී සිටි තරුණයන් දෙදෙනකු මේ මස 25 වන දින තෙක් රක්ෂිත බන්ධනාගාර ගත කර තැබීමට බණ්ඩාරවෙල මහේස්ත්‍රාත් කේ.ජීවරානි මහත්මිය නියෝග කළා. හපුතලේ පිටරත්මලේවත්ත පදිංචි සවුන්දරාජ් විමලේන්ද්‍ර් (24) සහ පූනාගල 3 වන කොටස වයිල්මුඩුක්කුව පදිංචි රාමසාමි මනෝහරන් (33) යන දෙදෙනායි මෙලෙස රක්ෂිත බන්ධනාගාර කෙරුණේ. මෙම සිදුවීමෙන් මිය ගියේ පෞද්ගලික රෝහලක හෙදියක ලෙස පුහුණුව ලැබූ මාතර කැකනදුර ප්‍රදේශයේ පදිංචිව සිටි ගම්මාචාරිගේ තරුශී කවිශා (23) නැමැති තරුණියයි. ඇගේ පෙම්වතා අලි පහරින් තුවාල ලබා දියතලාව රෝහලේ ප්‍රතිකාර ලබමින් පසුවනවා. ඔහු කුරුණෑගල වාරියපොල ප්‍රදේශයේ පදිංචි පෞද්ගලික සමාගමක අලෙවි ප්‍රවර්ධන නිළධාරියකු ලෙස සේවය කරන 22 හැවිරිදි තරුණයෙක්. බලපත්‍ර නොමැතිව සංචාරක මගපෙන්වන්නන් ලෙස කටයුතු කල දෙදෙනා කොස්ලන්ද පොලිසිය මගින් සැකපිට අත්අඩංගුවට ගෙන ඊයේ (13 ) බණ්ඩාරවෙල අධිකරණයට ඉදිරිපත් කෙරුණා. ", "URL": "https://www.itnnews.lk/2023/10/05/483126/", "Category": "දේශීය පුවත්", "Parent URL": null}