{"Source": "ITN news", "Timestamp": "පෙබරවාරි 21, 2022 20:01", "Headline": "ජාත්‍යන්තර මාතෘ භාෂා දිනය වෙනුවෙන් නිදහස් චතුරශ්‍ර පරිශ්‍රයේදී උත්සවයක්", "News Content": "මව් භාෂාව භාවිත කිරීමේ අගය පෙන්වා දෙමින් සෑම විටම අග්‍රාමාත්‍ය මහින්ද රාජපක්ෂ මහතා කටයුතු කරන බව අමාත්‍ය දිනේෂ් ගුණවර්ධන පෙන්වා දෙනවා. ජාත්‍යන්තර මාතෘ භාෂා දිනය වෙනුවෙන් නිදහස් චතුරශ්‍ර පරිශ්‍රයේ අද පැවති උත්සවය අමතමින් ඒ මහතා මේ බව කියා සිටියා. ශ්‍රී ලංකාවේ බංග්ලාදේශ මහ කොමසාරිස් කාර්යාලය සහ අධ්‍යාපන අමාත්‍යාංශය එක්වයි ජාත්‍යන්තර මාතෘ භාෂා දිනය සැමරුවේ. ඒ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. මෙහිදී පාසල් දරු දැරියන් විවිධ මව් භාෂා නිරූපනය වන අන්දමින් ඉදිරිපත් කළ විශේෂාංග කැපී පෙනුනා. පාසල් මට්ටමින් සංවිධාන කළ තරගවලින් ජයග්‍රහණය කළ සිසු සිසුවියන් වෙත ත්‍යාග හා සහතික පත් පිරිනැමුනේද අග්‍රාමාත්‍යවරයා අතින්. අමාත්‍ය ආචාර්ය බන්දුල ගුණවර්ධන, රාජ්‍ය අමාත්‍ය තාරක බාලසූරිය හා විදෙස් රටවල් රැසක තානාපතිවරු ඊට එක්ව සිටියා. මේ අතර ශ්‍රී ලංකාවේ ජාතික සංවර්ධනය උදෙසා වූ ජාතික විද්‍යා පදනම මුල්කරගත් විදේශගත ශ්‍රී ලාංකික වෘත්තිකයන්ගේ ජාලය එළිදැක්වුණා. එම උත්සවයද පැවැත්වුණේ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. ලොව පුරා සිටින ශ්‍රී ලාංකිකයන් 950 කට අධික මුදලක් මෙම ජාලය හා දැනට සම්බන්ධ වී සිටිනවා. මෙරට සංවර්ධනයට දායක වීම සදහා උනන්දුවක් දක්වන ශාස්ත්‍රීය, පර්යේෂණ හා සංවර්ධන ආයතන මෙන්ම කර්මාන්ත අංශයේ ඉහළ තනතුරු දරණ විදෙස්ගත කීර්තිමත් ශ්‍රී ලාංකික විද්‍යාඥයින් හා වෘත්තිකයින් සදහා විශ්වසනීය ප්‍රායෝගික යාන්ත්‍රණයක අවශ්‍යතාව ඉටු කිරීම මෙහි ප්‍රධාන අරමුණයි. එම වෘත්තිකයන් කිහිප දෙනෙකුද වීඩියෝ තාක්ෂණය ඔස්සේ උත්සවය ආමන්ත්‍රණය කළා. ජාතික විද්‍යා පදනම හා ශ්‍රී ලංකා මෘදුකාංග හා සේවා සංගමය අතර අවබෝධතා ගිවිසුමකටද අත්සන් තැබුණා. විශ්වවිද්‍යාල ප්‍රතිපාදන කොමිසන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග, ජාතික විද්‍යා පදනමේ සභාපති මහාචාර්ය රංජිත් සේනාරත්න ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/396668/", "Category": "Breaking News,දේශීය පුවත්", "Parent URL": null}