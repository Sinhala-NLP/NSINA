{"Source": "ITN news", "Timestamp": "පෙබරවාරි 19, 2022 13:08", "Headline": "ජාතික සමගිය ගොඩනගන්න දේශපාලනඥයාට වඩා මාධ්‍යවේදියාට සහ කලාකරුවාට හැකියි", "News Content": "ජාතික සමගිය ගොඩනැගීමේ දී දේශපාලනඥයාට වඩා මාධ්‍යවේදියාට සහ කලාකරුවාට හැකියාවක් ඇති බව අමාත්‍ය ඩලස් අලහප්පෙරුම මහතා පවසනවා. මාධ්‍යවේදීන්ගේ වෘත්තිය සංවර්ධනය වෙනුවෙන් වරලත් මාධ්‍යවේදී ආයතනයක්,  ජනාධිපති සම්මාන උළෙලක් ඇතුලු පියවර ගණනාවක් වත්මන් රජය ගෙන ඇති බව ද අමාත්‍යවරයා පෙන්වා දෙනවා. රජයේ ප්‍රවෘත්ති දෙපාර්තමේන්තුවේ යාපනය දිස්ත්‍රික් ප්‍රකාශක කාර්යාංශය විවෘත කිරීමේ අවස්ථාවට එක්වෙමිනුයි අමාත්‍යවරයා මේ බව සදහන් කළේ. යාපනය දිස්ත්‍රික් ලේකම් කාර්යාල පරිශ්‍රයේදී උත්සවය පැවැත්වුණා. රජයේ තොරතුරු ජනතාව වෙත ගෙන යාමටත්,  දුර බැහැර ජනතාවට කොළඹට පැමිණ රජයේ අණපනත් ලබා ගැනීමට ඇති අපහසුතාව ඉවත් කිරීමත් අරමුනු කර ගනිමින් දිස්ත්‍රික් මට්ටමින් රජයේ ප්‍රකාශන කාර්යාංශ ස්ථාපනය කිරීමට ප්‍රවෘත්ති දෙපාර්තමේන්තුව කටයුතු යොදා තිබෙනවා. යාපනයේ විවෘත කරනු ලැබුවේ හත්වෙනි රජයේ ප්‍රකාශන කාර්යාංශ කාර්යාලයයි. ආයතන සංග්‍රහය,  මුදල් රෙගුලාසි, දන්ඩනීති සංග්‍රහය,  අණපනත් සහ රජය නිකුත් කරන සියලුම නිවේදන භාෂා ත්‍රිත්වයෙන්ම ලබා ගැනීමට යාපනයේ ජනතාවට මෙමගින් හැකිවනවා. යාපනය දිස්ත්‍රික් ප්‍රාදේශීය මාධ්‍ය වේදීන් වෙනුවෙන් විශේෂ හමුවක්ද සංවිධාන කර තිබුණා. ප්‍රජාතන්ත්‍රවාදී සීමාව තුළ විසංවාදය සදහා ඉඩ ඇති බවත් එය රටේ ඉදිරි ගමනට වැදගත්වන බවත් අමාත්‍යවරයා මෙහිදී පෙන්වාදුන්නා. මාධ්‍යවේදීන්ගේ වෘත්තීය භාවය වැඩිදියුණු කිරීම සදහා වරලත් මාධ්‍යවේදී ආයතනයක් පිහිටුවීම,  ජනාධිපති සම්මාන උළෙලක් පිහිටුවී ඇතුළු රජය ගෙන ඇති වැඩසටහන් පිළිබදව ද අමාත්‍යවරයා පැහැදිලි කළා. මෙම අවස්ථාවට අමාත්‍ය ඩග්ලස්දේවානන්දා,  පාර්ලිමේන්තු මන්ත්‍රීවරුන් වන අංගජන් රාමනාදන්, සුරේන් රාඝවන්, රජයේ ප්‍රවෘත්ති අධ්‍යක්ෂ ජෙනරාල් මොහාන් සමරනායක ඇතුළු පිරිසක් එක්වුණා. ", "URL": "https://www.itnnews.lk/2023/10/05/396075/", "Category": "දේශීය පුවත්", "Parent URL": null}