{"Source": "ITN news", "Timestamp": "ஜனவரி 26, 2022 13:06", "Headline": "பொதுமக்களின் சட்ட பிரச்சினைகளுக்கு தீர்வு வழங்கும் நடமாடும் சேவை இன்று ஆரம்பம்..", "News Content": "ஒவ்வொரு மாவட்டங்களிலும் பொது மக்கள் எதிர்க்கொள்ளும் சட்டரீதியான பிரச்சினைகளை கண்டறிந்து தீர்வுகளை பெற்றுக்கொடுக்க நீதியமைச்சு நடவடிக்கை எடுத்துள்ளது. இன்றைய தினம் முதல் அது தொடர்பான விசேட நடமாடும் சேவை ஒன்று நாட்டின் சகல மாவட்டங்களும் உள்ளடங்கும் வகையில் முன்னெடுக்கப்படவுள்ளது. நீதிக்கான பிரவேசம் எனும் அடிப்படையில் வடமாகாணத்தின் சகல மாவட்டங்களும் உள்ளடங்கும் வகையில் வேலைத்திட்டம் முதற்கட்டமாக முன்னெடுக்கப்படவுள்ளது. நீதிதுறை தொடர்பில் மக்களுக்கு நம்பிக்கையை ஏற்படுத்தும் வகையில் நடமாடும் சேவை அமையவுள்ளதாகவும் அதன் முதற்கட்டம் இன்றைய தினம் வவுனியா மாவட்டத்தில் ஆரம்பிக்கப்படவுள்ளது. நல்லிணக்கம், காணாமல் போனோர் பிரச்சினைகள் உள்ளிட்ட பல்வேறு பிரச்சினைகளை வட மாகாண மக்கள் எதிர்கொண்டுள்ள நிலையில் அவற்றுக்கான தீர்வுகளை பெற்றுக்கொடுப்பது குறித்து கவனம் செலுத்தப்பட்டுள்ளதாக நீதியமைச்சர் அலிசப்ரி தெரிவித்துள்ளார். சட்டரீதியான பிரச்சினைகளுக்கு உடனடி தீர்வுகளை பெற்றுக்கொடுப்பதற்கும், மக்கள் மத்தியில் சட்டதுறை தொடர்பில் நம்பிக்கையை ஏற்படுத்துவது தொடர்பிலும் கவனம் செலுத்தப்படவுள்ளது. இந்நிலையில் பல்கலைக்கழக மாணவ சமூகத்தோடும் கலந்துரையாடல்களை முன்னெடுக்க எதிர்பார்ப்பதாகவும் அதுதொடர்பில் கூடுதல் அவதாதனம் செலுத்தப்பட்டுள்ளதாகவும் நீதியமைச்சர் அலி சப்ரி தெரிவித்துள்ளார். ", "URL": "https://www.itnnews.lk/2023/10/05/391456/", "Category": "Breaking News,தேசிய செய்திகள்", "Parent URL": null}