{"Source": "ITN news", "Timestamp": "මාර්තු 10, 2023 17:56", "Headline": "අප්‍රේල් 25 වනදා පළාත් පාලන ඡන්ද විමසීමට අදාළව ගැසට් නිවේදනයක්", "News Content": "මැතිවරණ කොමිසමේ උපදෙස් පරිදි ලබන අප්‍රේල් 25 වනදා පළාත් පාලන මැතිවරණය  පැවැත්වීමට අදාළ ගැසට් පත්‍ර එක් එක් තේරීම්භාර නිලධාරීන් විසින් නිකුත් කර තිබෙනවා. ඊයේ දිනයේ පැවැත්වීමට නියමිතව තිබූ  පළාත් පාලන ඡන්ද විමසීම අනපේක්ෂිත හා  නොවැලැක්විය හැකි කරුණු මත කල්දැමීමට මැතිවරණ කොමිසම පසුගියදා තීරණය කළා. ඉන් අනතුරුව රැස් වූ මැතිවරණ කොමිසම තීරණය කළේ කල් දැමුණු පළාත් පාලන මැතිවරණ පැවැත්වීමට‍ සුදුසුම දිනය අප්‍රේල් 25 වනදා බවයි. එම උපදෙස් අනුවයි අදාළ තේරීම්භාර නිලධාරින් අප්‍රේල් 25 වනදා මැතිවරණය පැවැත්වීමට මෙසේ ගැසට් මගින් නිවේදනය කර ඇත්තේ. රජයේ මුද්‍රණාලයාධිපතිවරිය තැපැල් ඡන්ද ප්‍රකාශ කිරීමට අවශ්‍ය ඡන්ද පත්‍රිකා දින 05 ක් ඇතුළත ද අනෙකුත් ඡන්ද පත්‍රිකා දින 20 ත් 25 ත් අතර කාලයකදී ද මුද්‍රණය කර මැතිවරණ කොමිෂන් සභාව වෙත භාර දිය හැකි බවට එම කොමිසමට දැනුම්දී ඇති බව ද අදාළ නිවේදනයේ දැක්වෙනවා. ඡන්ද පත්‍රිකා මුද්‍රණය සදහා මුද්‍රණාලයාධිපතිවරිය ඉල්ලා ඇති පොලිස් ආරක්ෂාව ලබාදීමට මැතිවරණ භාර ජ්‍යෙෂ්ඨ නියෝජ්‍ය පොලිස්පතිවරයා එකඟ වූ බවද මෙම නිවේදනයේ සදහන්. මැතිවරණය සදහා අවශ්‍ය ඉන්ධන ලබාදීම සම්බන්ධව විදුලිබල හා බලශක්ති අමාත්‍යාංශය සමග ඉදිරි දින කිහිපය තුළ එකඟතාවයකට පැමිණෙනු ඇති බව ද මැතිවරණ කොමිසම නිකුත් කළ නිවේදනයේ සදහන් වනවා. මැතිවරණ කොමිසම නිවේදනයක් නිකුත් කරමින් මෙලෙස සදහන් කළ ද  පසුව එම කොමිසම දන්වා සිටියේ ඉහත නිවේදනය නොසළකා හරින ලෙසයි.          ", "URL": "https://www.itnnews.lk/2023/10/05/466970/", "Category": "Breaking News,දේශීය පුවත්", "Parent URL": null}