{"Source": "ITN news", "Timestamp": "නොවැම්බර් 17, 2022 16:38", "Headline": "චීන ජනපති කැනඩා අගමැතිට දෝෂාරෝපණය කරයි", "News Content": "තමන් සමඟ සාකච්ඡා කළ කරුණු ජනමාධ්‍ය වෙත ලබා දීම සම්බන්ධයෙන් චීන ජනාධිපති ෂී ජින්පින් කැනඩා අග්‍රාමාත්‍ය ජස්ටින් ටෲඩෝ වෙත දෝෂාරෝපණය කර තිබෙනවා. චීන කැනඩා සම්බන්ධතාවලට අදාළ කරුණු ජනමාධ්‍ය වෙත නිකුත් කිරීම නොගැළපෙන ක්‍රියාවක් බවයි චීන ජනාධිපතිවරයා සිය පරිවර්තකයා යොදා ගනිමින් ප්‍රකාශ කළේ. ඉන්දුනීසියාවේ බාලි නුවර පැවති  ජී 20 කණ්ඩායමේ රැස්වීම අතරතුර දී නිල නොවන ලෙසින් හමු වූ අවස්ථාවේ දී චීන ජනාධිපතිවරයා මෙම දෝෂාරෝපණය සිදු කළා. කැනඩා අග්‍රාමාත්‍යවරයා පැවසුවේ සෑම දෙයක් සම්බන්ධයෙන් විවෘතභාවයෙන් යුතු ව කටයුතු කිරීම තම රටෙහි ස්වභාවය බවයි.  කැනඩා මැතිවරණය පැවති අවස්ථාවේ දී චීන රහස් ඔත්තු සේවා ක්‍රියාත්මක වූ ආකාරය  සම්බන්ධයෙන් පැවති සාකච්ඡාවල කරුණු හෙළි කිරීම සම්බන්ධයෙන් චීන ජනාධිපතිවරයාගේ දෝෂාරෝපණය එල්ල වී තිබෙනවා.   ", "URL": "https://www.itnnews.lk/2023/10/05/446287/", "Category": "ජාත්‍යන්තර පුවත්", "Parent URL": null}