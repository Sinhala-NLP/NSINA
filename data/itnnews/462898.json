{"Source": "ITN news", "Timestamp": "පෙබරවාරි 23, 2023 18:54", "Headline": "ඉසුරුපායේ ඇතිවූ කලබලකාරී තත්ත්වය ගැන අධ්‍යාපන අමාත්‍යාංශයෙන් නිවේදනයක්", "News Content": "බෞද්ධ හා පාලි විශ්වවිද්‍යාලයේ භික්ෂුන් වහන්සේලා හා අන්තර් විශ්වවිද්‍යාල ශිෂ්‍යබල මණ්ඩලයේ කැඳවුම්කරු වසන්ත මුදලිගේ ඇතුළු පිරිසක් කිසිදු පූර්ව දැනුම්දීමකින් තොරව අධ්‍යාපන අමාත්‍යාංශ පරිශ්‍රයට බලහත්කාරයෙන් ඇතුළුවූ බව සඳහන් කරමින් අධ්‍යාපන අමාත්‍යාංශය නිවේදනයක් නිකුත් කර තිබෙනවා. භික්ෂු විශ්වවිද්‍යාලයේ පාලක සභාව 27 වන සඳුදා සිට අදියරයන් යටතේ විශ්වවිද්‍යාලය ආරම්භ කිරීමට පියවර ගන්නා බව මීට පෙර දැනුම්දී තිබූ බවත් එම නිවේදනයේ සඳහන්. එම විශ්වවිද්‍යාලයේ කටයුතු සම්බන්ධයෙන් අදාළ පියවර ගැනීම සඳහා පාලක සභාවට බලය පැවරී ඇති බව ද උසස් අධ්‍යාපන අමාත්‍යාංශ විසින් දැනුම් දෙනු ලැබුවා. ඒ අනුව හැකි ආසන්න ම දිනයක දී එම විශ්වවිද්‍යාලය ආරම්භ කිරීමට පියවර ගන්නා ලෙසත් ඒ සම්බන්ධයෙන් කිසිදු ගැටලුවක් උසස් අධ්‍යාපන අමාත්‍යාංශයට නොමැති බවත් පැවති සාකච්ඡාවේ දී පාලක සභාව වෙත වැඩිදුරටත් දැනුම්දී තිබෙනවා. ශිෂ්‍යයන් කීප දෙනෙකුගේ පන්ති තහනම් කිරීම සිදු කර ඇත්තේ පාලක සභාව මගින් වන අතර ඒ අනුව පාලක සභාව මගින් ගනු ලබන තීරණ වෙනස් කිරීමට අමාත්‍යාංශයට බලයක් නොමැති බවත් එම තීරණයේ යම් වෙනසක් සිදු කරයි නම් එය කළ යුත්තේ පාලක සභාව මගින් බවත් අමාත්‍යාංශයට ඒ සඳහා කිසිදු මැදිහත්වීමක් සිදු කළ නොහැකි බවත් උසස් අධ්‍යාපන අමාත්‍යාංශය දැනුම්දෙනවා. මෙරට ලක්ෂ 42ක් වන දරුවන්ගේ සාමාන්‍ය අධ්‍යාපනය පිළිබඳව කටයුතු කරන අධ්‍යාපන අමාත්‍යාංශය පරිශ්‍රයට එසේ බලහත්කාරයෙන් ඇතුළුවී කලබලකාරී ලෙස හැසිරීම නිසා පොලීසිය විසින් නීත්‍යානුකූලව ක්‍රියාකර ඇති බවද ඉන් පෙන්වා දෙනවා.  ", "URL": "https://www.itnnews.lk/2023/10/05/462898/", "Category": "දේශීය පුවත්", "Parent URL": null}