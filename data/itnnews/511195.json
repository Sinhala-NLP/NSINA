{"Source": "ITN news", "Timestamp": "අගෝස්තු 27, 2023 09:56", "Headline": "“සැබෑ ජයග්‍රහණය පවතින්නේ දැනුම හඹා යාම තුළයි” – ආරක්‍ෂක ලේකම්", "News Content": "ආරක්‍ෂක ලේකම් ජෙනරල් කමල් ගුණරත්න සෙනසුරාදා (අගෝස්තු 26) බොරලැස්ගමුව ගෝල්ඩන් රෝස් හෝටලයේදී  ‘විශ්‍රාමික ධජ ශ්‍රේණියේ නිලධාරීන්ගේ සංගමය’(ARFRO) විසින් සංවිධානය කරන ලද ‘Masterminds Competition-2023’ප්‍රධාන ආරාධිත අමුත්තා ලෙස සහභාගි වුණා. එම ස්ථානයට පැමිණි ආරක්‍ෂක ලේකම්වරයාව විශ්‍රාමික ධජ ශ්‍රේණියේ නිලධාරීන්ගේ සංගමය හි වත්මන් සභාපති එයාර් චීෆ් මාර්ෂල් ගගන් බුලත්සිංහල (විශ්‍රාමික) විසින් උණුසුම් අයුරින් පිළිගනු ලැබුවා. අදියර කිහිපයකින්පවත්වන ලද Retired Flag Rank Officer’ Masterminds Competition-2023(ARFROMC-2023) ත්‍රිවිධ හමුදා නිලධාරීන්ගෙන් (සාමාජිකයින් 3) සමන්විත කණ්ඩායම් 86ක් තරග කළා. ප්‍රධාන ආරාධිත අමුත්තා වූ ජෙනරල් ගුණරත්න මෙවර තරගය යුද හමුදාවේ මධ්‍යම කළමණාකාරිත්වය කෙරෙහි අවධානය යොමු කරන බව උත්සව සභාව අමතමින් “සැබෑ ජයග්‍රහණය පවතින්නේ දැනුම හඹා යෑම සහ අප ඒ හා ගොඩනඟා ගන්නා බැඳීම් තුළ”බව ද අවධාරණය කළා. “මෙම ප්‍රශ්න හුදෙක් දැනුම පරීක්‍ෂා කිරීමක් ලෙස නොව,ඉගෙනීමටත්,සහයෝගයෙන් කටයුතු කිරීමට සහ එකට නැගීසිටීමට අවස්ථාවක් ලෙස දකින්න යනුවෙන් ප්‍රකාශ කරමින්,ඔහු තරඟකරුවන් දිරිමත්  කළා. හමුදා දැනුම, සමාජ ගැටලු සහ වත්මන් ගෝලීය ප්‍රවණතා පිලිබඳ සාමාන්‍ය දැනුම මෙන්ම කියවීමේ  පුරුද්ද වැඩිදියුණු කිරීම සඳහා  නිර්මාණය කර ඇති මෙම තරඟාවලියේදි යුද හමුදා කණ්ඩායම් 60ක්, නාවික හමුදා කණ්ඩායම් 20ක්, ගුවන් හමුදාව නියෝජනය කරමින් කණ්ඩායම් 05 ක් හා කොතලාවල විශ්වවිද්‍යාලයෙන් කණ්ඩායමක්ද ඉදිරිපත් වුණා. අනතුරුව ජෙනරල් ගුණරත්න විසින් ජයග්‍රාහකයින් වෙත පදක්කම්, කුසලාන සහ මුදල් ත්‍යාග ප්‍රදානය කළා. ඒ අනුව, ගජබා රෙජිමේන්තුවේ රෙජිමේන්තු මූලස්ථාන කණ්ඩායම, වැඩිම ලකුණු සංඛ්‍යාවක් ලබා ගනිමින්, රුපියල් 100,000.00 ක් වටිනා ශූරතා ත්‍යාග මුදල දිනා ගත්තා. ගිණිකොණ නාවික විධානය නියෝජනය කරමින් නාවික හමුදා කණ්ඩායම අනුශූරතාවය  දිනාගත් අතර, යුද හමුදාවේ සංඥා බලකාය තෙවන ස්ථානය දිනාගත්තා. ඒ සඳහා  පිළිවෙළින් රුපියල් 60,000.00 සහ 40,000.00 බැගින් ත්‍යාග හිමිකර දෙනු ලැබුවා. 1996 දී ආරම්භ වූ ශ්‍රී ලංකාවේ විශ්‍රාමික ධජ ශ්‍රේණි නිලධාරීන්ගේ සංගමය විශ්‍රාමික ජ්‍යෙෂ්ඨ හමුදා නිලධාරීන්ගේ සංවිධානයක් වේ. ඔවුන් සාමූහිකව ‘ධජ ශ්‍රේණියේ නිලධාරීන්’ ලෙස හැඳින්වෙනවා. යුද කටයුතු පිළිබඳ අත්දැකීම් සම්භාරයක් සහ විශේෂඥ දැනුමක් සහිත ත්‍රිවිධ හමුදාවේ ජ්‍යෙෂ්ඨ නිලතල දැරූ ධජ නිළධාරීන්, අනාගත අභියෝගවලට මුහුණ දීම සඳහා ඔවුන්ගේ අත්දැකීම් තුලින්  නව හමුදා පරපුරට විශාල වටිනාකමක් ලබා දෙනු නොඅනුමානය. නාවික හමුදාපති වයිස් අද්මිරාල් ප්‍රියන්ත පෙරේරා, විශ්‍රාමික ධජ ශ්‍රේණි නිලධාරීන්ගේ සංගමයේ විධායක කමිටු සාමාජිකයින්, මෙහෙයුම් කමිටු සාමාජිකයින්ගේ ප්‍රධානි මේජර් ජෙනරාල් උපුල් පෙරේරා (විශ්‍රාමික), ARFROMC-2023 මෙහෙයුම් කමිටු සාමාජිකයින් සහ ජ්‍යෙෂ්ඨ හමුදා නිලධාරීන් සම්භාවනීය ආරාධිතයින් අතරට එක්ව සිටියා. ", "URL": "https://www.itnnews.lk/2023/10/05/511195/", "Category": "Breaking News,දේශීය පුවත්", "Parent URL": null}