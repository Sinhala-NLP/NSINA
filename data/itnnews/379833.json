{"Source": "ITN news", "Timestamp": "டிசம்பர் 1, 2021 12:48", "Headline": "நேற்றைய தினம் கொவிட் தொற்றாளர்களாக 722 பேர் பதிவு", "News Content": "நாட்டில் நேற்றைய தினம் கொவிட் – 19 வைரஸ் தொற்றாளர்களாக 722 பேர் இனங்காணப்பட்டுள்ளதாக சுகாதார அமைச்சின், தொற்று நோயியல் பிரிவு தெரிவித்துள்ளது. அதனடிப்படையில் நாட்டில் இனங்காணப்பட்டுள்ள மொத்த கொவிட் தொற்றாளர்களின் எண்ணிக்கை 5 இலட்சத்து 63 ஆயிரத்து 989 ஆக உயர்வடைந்துள்ளது. அவர்களில் 5 இலட்சத்து 40 ஆயிரத்து 387 பேர் தொற்றிலிருந்து குணமடைந்துள்ள நிலையில், 9 ஆயிரத்து 250க்கும் அதிகமானோர் தொடர்ந்தும் தொற்றாளர்களாக சிகிச்சைப்பெற்று வருவதாக சுகாதார அமைச்சின் புள்ளிவிபர தரவுகளில் குறிப்பிடப்பட்டுள்ளது. இந்நிலையில் நேற்று முன்தினம் இடம்பெற்றுள்ள 18 மரணங்கள் தொடர்பான அறிவிப்பு நேற்றைய தினம் சுகாதார சேவைகள் பணிப்பாளர் நாயகத்தின் உறுதிப்படுத்தலுடன் வெளியிடப்பட்டுள்ளன. குறித்த மரணங்களில் 11 ஆண்களும், 7 பெண்களும் உள்ளடங்குகின்றனர். அதனடிப்படையில் நாட்டில் பதிவாகியுள்ள கொவிட் மரணங்களின் மொத்த எண்ணிக்கை 14 ஆயிரத்து 346 ஆக அதிகரித்துள்ளதாக சுகாதார மேம்பாட்டு பணியகம் குறிப்பிட்டுள்ளது. ", "URL": "https://www.itnnews.lk/2023/10/05/379833/", "Category": "Breaking News,தேசிய செய்திகள்", "Parent URL": null}