{"Source": "ITN news", "Timestamp": "නොවැම්බර් 11, 2022 10:57", "Headline": "අටමස්ථානාධිපති ධුරයේ කටයුතු අරඹයි", "News Content": "නුවර කලාවියේ ප්‍රධාන සංඝනායක පූජ්‍ය පල්ලේගම හේමරතන ස්වාමීන්වහන්සේ අටමස්ථානාධිපති ධුරයේ කටයුතු ආරම්භ කිරීම ජයශ්‍රී මහා බෝසමිදුන් අභිසදී සිදු වුණා. පූජ්‍ය පල්ලේගම හේමරතන ස්වාමීන්වහන්සේ අභිනව අටමස්ථානාධිපති ධුරයට පත් වූයේ එම ධුරය දැරූ ආචාර්ය පූජ්‍ය පල්ලේගම සිරිනිවාස ස්වාමීන්වහන්සේ අපවත්වීමෙන් අනතුරුවයි. ඒ අදාළ පුරප්පාඩුවට උන්වහන්සේ පත් කිරීමට අටමස්ථාන කාරක සභාව ගත්  ඒකමතික තීරණයට අනුවයි. අභිනව අටමස්ථානාධිපති ස්වාමීන්වහන්සේ පෙරහැරින් ජයශ්‍රී මහා බෝධීන්වහන්සේගේ උතුරු වාහල්කඩ දක්වා වැඩමකරවනු ලැබුවා. අටමස්ථාන කාරක සභාවේ සභාපති වෛද්‍ය ජනක බුලන්කුලම මහතා උන්වහන්සේට පිච්චමල් බදුනක් පිලිගැන්වීමෙන් අනතුරුව පූජ්‍ය පල්ලේගම හේමරතන ස්වාමීන්වහන්සේ ජයශ්‍රී මහා බෝ සමිදුන් වැද පුදාගෙන ආශිර්වාද ලබාගත්තා. මෙම අවස්ථාවට අටමස්ථාන විහාරස්ථාන ඇතුළු වෙහෙර විහාරස්ථානවල ස්වාමීන්වහන්සේ එක්ව සිටියා. ආගමික වතාවත්වලින් අනතුරුව ජයශ්‍රී මහා බෝධීන්වහන්සේ පිහිටි භූමියේ බෝ අංකුරයක් රෝපණය කිරීම ද සිදු වුණා. ඇඹිලිපිටිය ජාත්‍යන්තර බෞද්ධ මධ්‍යස්ථානයේ රෝපණය සදහා එහි විහාරාධිපති පූජ්‍ය කන්දකැටියේ සද්ධානන්ද ස්වාමීන්වහන්සේ වෙත බෝ අංකුරයක් පරිත්‍යාග කිරීම ද අටමස්ථානාධිපති ස්වාමීන්වහන්සේ අතින් සිදු කෙරුණා.     ", "URL": "https://www.itnnews.lk/2023/10/05/445146/", "Category": "දේශීය පුවත්", "Parent URL": null}