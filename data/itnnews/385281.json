{"Source": "ITN news", "Timestamp": "දෙසැම්බර් 28, 2021 12:07", "Headline": "වයස අවුරුදු 9ක පිරිමි දරුවෙක් වගා ළිඳකට වැටීමෙන් මිය යයි", "News Content": "මැදිරිගිරිය කුසුම් පොකුණ ප්‍රදේශයේදී වයස අවුරුදු 9ක පිරිමි දරුවෙක් අනාරක්ෂිත වගා ළිදකට ඇද වැටීමෙන් මිය ගොස් තිබෙනවා. මෙසේ මියගොස් ඇත්තේ කුසුම් පොකුණ ගම්මානයේ පදිංචි එච් කේ සමන්ත කවිදු සදරුවන් කුමාර නමැති දරුවෙකුයි. ඔහු කුසුම් පොකුණ ප්‍රාථමික විද්‍යාලයේ 4 වන ශ්‍රේණියේ අධ්‍යාපනය ලබමින් සිටියා. පාසල් නිවාඩු කාලය හේතුවෙන් ක්‍රීඩා කරමින් සිටින අතරතුර බෝලයක් මෙම වගා ළිදට වැටී තිබෙනවා. එය ගොඩට රැගෙන දෙන ලෙස තම පියාගෙන් කිහිපවරක් ඉල්ලා සිටියද එය ඉටු නොවීම නිසා දෙමව්පියන් නිවසේ නොමැති අවස්ථාවක ළිදට බැස එය ගොඩට ගැනීමටයි දරුවා උත්සාහ කර ඇත්තේ. කෙසේ වෙතත් බෝලය ගොඩට ගෙන දරුවාද ගොඩට පැමිණීමට උත්සාහකරන අතරතුර ළිදේ ආධාරකයක් ගැලවී යාමෙන් ඔහු නැවතත් ලිදට වැටී මෙම අනතුර සිදුව තිබෙනවා. මියගිය දරුවාගේ සිරුර මැදිරිගිරිය මූලික රෝහලේ තබා ඇති අතර පශ්චාත් මරණ පරික්ෂණ කටයුතු සිදු කෙරෙනවා.         ", "URL": "https://www.itnnews.lk/2023/10/05/385281/", "Category": "දේශීය පුවත්", "Parent URL": null}