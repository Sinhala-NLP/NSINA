{"Source": "ITN news", "Timestamp": "ජූනි 19, 2022 10:38", "Headline": "මුලතිව් ඉන්ධන පිරවුම්හලක් අසල ඇතිවූ ගැටුමකින් යුද හමුදාවේ තිදෙනෙකුට තුවාල", "News Content": "මුලතිව් ඉන්ධන පිරවුම්හලක් අසල ඇතිවූ ගැටුමකින් යුද හමුදාවේ තිදෙනෙකු හා සාමාන්‍ය වැසියන් දෙදෙනෙකු තුවාල ලබා තිබෙනවා. මුලතිව් විශ්වමඩු ප්‍රදේශයේ පිහිටි ඉන්ධන පිරවුම්හලක් අසල ඉදිකොට තිබූ යුද හමුදා මුරපොලක් ආසන්නයේ නොසන්සුන්කාරී තත්ත්වයක් ඊයේ හටගැණුනා. මුරපල ආසන්නයට රැස්වූ සාමාන්‍ය වැසියන් පිරිසක් වහා ඉන්ධන ලබාදෙන ලෙස ඉල්ලමින් විරෝධතාවක නිරත වුණා. ඔවුන්ට එම ස්ථානයෙන් ඉවත් වන ලෙස යුද හමුදාව කළ දැනුම්දීමත් සමඟ බහින්බස්වීමක් ඇතිවූ අතර එහිදී විරෝධතාකරුවන් ගල් වීදුරු සහ බොතල් වලින් හමුදාවට පහරදී තිබෙනවා. එහිදී පිරිස විසුරුවා හැරීමට යුද හමුදාව අහසට වෙඩි තැබූ බවයි පැවසෙන්නේ. කෙසේ වුවද පුදුකුඩිඉරිප්පු පොලීසිය හා මුලතිව් පොලිස් විශේෂ කාය බලකාය එම ස්ථානයට පැමිණ තත්ත්වය පාලනය කර ආරක්ෂාව තහවුරු කළා. තුවාල ලැබූ යුද හමුදා සාමාජිකයින් තුන්දෙනෙකු හා සාමාන්‍ය වැසියන් දෙදෙනෙකු රෝහල් ගතකර ඇති අතර ගැටුමට සම්බන්ධ දෙදෙනෙකු පොලිස් භාරයට ගෙන තිබෙනවා. සිද්ධිය සම්බන්ධයෙන් වැඩිදුර පොලිස් පරීක්ෂණ ක්‍රියාත්මකයි.         ", "URL": "https://www.itnnews.lk/2023/10/05/417774/", "Category": "දේශීය පුවත්", "Parent URL": null}