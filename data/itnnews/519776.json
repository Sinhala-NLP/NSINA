{"Source": "ITN news", "Timestamp": "ඔක්තෝබර් 1, 2023 11:42", "Headline": "මල්වතු මහනායක හිමියන් ලෙස පෙනී සිටිමින් මුදල් වංචා කරලා", "News Content": "මල්වතු මහනායක හිමියන් ලෙස පෙනී සිටිමින් දුරකතන  ඇමතුම් ඔස්සේ පිටරට රැකියාවලට යවන බව පවසමින් දිවයින  පුරා මහා පරිමාණයෙන් ලක්ෂ ගණනින් මුදල් වංචාවන් සිදු කළ  පුද්ගලයෙකු නුවරඑළිය පොලීසිය විසින් අත්අඩංගුවට ගෙන තිබෙනවා. මෙසේ අත්අඩංගුවට ගෙන තිබෙන්නේ ගාල්ල ප්‍රදේශයේ පදිංචි අවුරුදු 51 වයසැති පුද්ගලයෙක්. නුවරඑළිය සඳතැන්න ප්‍රදේශයේ පුද්ගලයෙකුගෙන් වංචනික  ලෙස රුපියල්  1,37000.00 ලබා ගත් බවට ලද පැමිණිල්ලක් මතයි මෙම පුද්ගලයා අත්අඩංගුවට ගෙන තිබෙන්නේ. සිද්ධිය සම්බන්ධයෙන් විමර්ෂණයක් සිදු කල නුවරඑලිය පොලීසියේ ආපරාධ විමර්ෂණ අංශයේ නිලධාරීන් ප්‍රකාශ කළේ, සැකකරු ජාතික පුවත්පත්වල පළ වන ඉඩම් හා දේපල විකිනීම් සම්බන්ධ දැන්වීම් අනුසාරයෙන් ධනවත්  පුද්ගලයන්ගේ දුරකථන අංකවලට ඇමතුම් ලබා ගනිමින් තෙරුවන් සරණ පතා දුරකතන ඇමතුම ආරම්භ කරන මල්වත්තේ මහ නායක ස්වාමීන් වහන්සේ ලෙස පෙනී සිටිමින් තමන්ගේ සහෝදර සහෝදරියන් ඕස්ට්‍රේලියාවේ පදිංචි බවත් ,තම මිතුරෙකු ඕස්ට්‍රේලියාවේ මහ කොමසාරිස්වරයෙකු ලෙස පවසා මුලින්ම තමන්ගේ සහෝදරයාට ඉඩමක්  – නිවසක් මිලදී ගැනීමට අවශ්‍ය බව පවසමින් සූක්ෂමව එම පුද්ගලයන් සමඟ හිතවත්කමක් ගොඩ නගා ගනිමින්, ඉන් අනතුරුව එම හිතවත්කම මත ඔවුන්ගේ පවුල්වල සාමාජිකයන් ඕස්ට්‍රේලියාවට රැකියා සහ අධ්‍යාපන කටයුතු සඳහා කිසිදු මුදලක් අය නොකර කඩිනමින් පිටත් කරවන බවට පවසා  මෙම මුදල් වංචාව සිදු කර ඇති බවයි. ලියාපදිංචි ගාස්තු වශයෙන්  එක් ලක්ෂ තිස් දාහක මුදලක් පමණක්  ගෙවිය යුතු බව සඳහන් කරමින් එම මුදල් සැකකරු සතු බැංකු ගිණුම් වෙත ගෙන්වා ගෙන මහා පරිමාණයේ මුදල් වංචා  රාශියක් සිදු කර තිබෙනවා. බොහෝ අවස්ථාවලදී ඕස්ට්‍රේලියානු මහ කොමසාරිස්වරයා ලෙස ද පෙනී සිට  දුරකථන ඇමතුම් වලට පිළිතුරු ලබා දීමටද මෙම පුද්ගලයාම කටයුතු කර තිබෙනවා. එලෙස මුදල් ගෙන්වා ගැනීමේදී ජාතික හැඳුනුම්පත් ද සැකකරු විසින් ගෙන්වාගෙන ඇති අතර එලෙස ගෙන්වා ගන්නා ජාතික හැඳුනුම්පත්වල පිටපත් ලබා දී තවත් පුද්ගලයන් රැවටීම සඳහා සැකකරු සිම් පත් 100ත් 120ත් අතර ප්‍රමාණයක් මිලදී ගෙන තිබෙනවා. සැකකටයුතු පුද්ගලයා  අත්අඩංගුවට ගනු ලැබූ අවස්ථාවේදී දුරකථන 11ක් , ටැබ් යන්ත්‍රයක් , අන්තර්ජාල සැපයුම උපකරණ , බැංකු ගිණුම්වලට මුදල් තැන්පත් කළ රිසිට්පත් විශාල ප්‍රමාණයක් , විවිධ නම් වලින් සැකසුනු නිල මුද්‍රා තොගයක් , දුරකථනඅංක ලියා ගැනීමට භාවිතා කළ පොත් කිහිපයක් , විවිධ පුද්ගලයන්ගේ නම් වලින් සැකසූ විසිටින් කාඩ් පත් විශාල ප්‍රමාණයක්  ඔහු සතුව තිබී අත්අඩංගුවට ගැනීමට අපරාධ විමර්ශන අංශයේ නිලධාරීන් සමත්ව තිබෙනවා. වංචනික ලෙස මුදල් ලබා ලබා ගැනීම වෙනුවෙන් ව්‍යාජ  ලෙස සැකසූ ජාතික හැඳුනුම්පත් කිහිපයක් භාවිතා කරමින් බැංකු ගිණුම් 15 කට ආසන්න ප්‍රමාණයක් මෙම පුද්ගලයා විසින් පවත්වාගෙන ගොස් ඇති අතර, ව්‍යාජ ජාතික හැඳුනුම්පත් භාවිතා කරමින් බහු විවාහයක් කිහිපයක් දසිදු කර ඇති බවත්,එම විවාහයන්ගෙන් දරුවන්ද සිටින බවත්, උපයන මුදලින් බහු විවාහයන් සිදු කර ගත් කාන්තාවන් සමඟ සුඛෝපභෝගී ජීවිතයක්  ගත කර ඇති බවට තොරතුරු තහවුරු වී තිබෙනවා. මෙම පුද්ගලයාට විරුද්ධව ව්‍යාජ ලෙස සකස් කරන ලද ජාතික හැඳුනුම්පත් වල නම් ගම් වලට අනුව මතුගම , මහර , පන්නිල , කොළඹ කොටුව , කෑගල්ල , දඹුල්ල , නුවරඑළිය , ගාල්ල බලපිටිය , අනුරාධපුර  , නුගේගොඩ , කළුතර , අලුත්කඩේ යන අධිකරණ වල මුදල් වංචා කිරීම්, අධිකරණය නොමග යැවීම, බහු විවාහයක් සිදු කිරීම, වෙනත් පුද්ගලයන් ලෙස පෙනී සිටීමහා කූට ලේඛන සැකසීම, ඇතුළු වැරදි රාශියක්  සම්බන්ධව නඩු කටයුතු ද විශාල ප්‍රමාණයක් පැවැත්වෙන බවට තොරතුරු සනාථ වී තිබෙනවා. අත්අඩංගුවට ගත් සැකකාර පුද්ගලයා ඔක්තෝම්බර් 12දින දක්වා රක්ෂිත බන්ධනාගාර ගත කරන ලෙසයි  නුවරඑළිය වැඩබලන මහේස්ත්‍රාත් කේ. ඩී.විජේවික්‍රම මහතා නියෝග කර තිබෙන්නේ. සිද්ධිය සම්බන්ධ වැඩිදුර පරීක්ෂණ නුවරඑළිය දිසාව භාර ජ්‍යෙෂ්ඨ පොලිස් අධිකාරී අනුරුද්ධ හක්මන මහතාගේ හා නුවරඑළිය මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතාගේ උපදෙස් පරිදි අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක රාජපක්ෂ මහතාගේ ප්‍රධානත්වයෙන් සිදු කෙරෙනවා.     ", "URL": "https://www.itnnews.lk/2023/10/05/519776/", "Category": "දේශීය පුවත්", "Parent URL": null}