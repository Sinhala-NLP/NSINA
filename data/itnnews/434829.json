{"Source": "ITN news", "Timestamp": "සැප්තැම්බර් 14, 2022 10:22", "Headline": "ආමේනියාව හා අසර්බයිජාන් ගැටුම්වලින් 100 කට ආසන්න සංඛ්‍යාවක් ජීවිතක්ෂයට", "News Content": "ආමේනියාව හා අසර්බයිජාන් රාජ්‍ය අතර ඇතිවූ ගැටුම්වලින් හමුදා සෙබලුන් 100 කට ආසන්න සංඛ්‍යාවක් ජීවිතක්ෂයට පත්ව ඇති බව වාර්තා වනවා. ආමේනියාව හා අසර්බයිජානයේ දේශසීමා මුල්කර ගනිමිනුයි මෙම ගැටුම යළිත් වරක් හටගෙන ඇත්තේ. 1980 සිට වරින් වර දෙරට අතර යුද ගැටුම් හටගත්තා. ඊයේ ඇතිවූ ගැටුම්වලින් ආමේනියා සෙබලුන් 49 දෙනෙකු ජීවිතක්ෂයට පත්වූ බවයි එරට අග්‍රාමාත්‍යවරයා නිවේදනය කරන්නේ. එමෙන්ම අසර්බයිජානයේ සෙබලුන් 50 දෙනෙකු ජීවිතක්ෂයට පත්වූ බව එරට ආරක්ෂක අමාත්‍යංශය සදහන් කරනවා. දෙරටේ දේශසීමා අතර පවතින නාගෝර්නෝ කරබාක්හ් ප්‍රදේශය මුල්කර ගනිමින් දශක හතරක පමණ මුළුල්ලේ විටින්විට යුද ගැටුම් හටගන්නවා. රුසියාවේ මැදිහත්වීමෙන් දෙරට අතර සටන්විරාම පැවතුණද ගැටුම් හටගැනීම සම්බන්ධයෙන් දෙපාර්ශ්වයම එකිනෙකාට චෝදනා නඟනවා. නාගෝර්නෝ කරබාක්හ් ප්‍රදේශයෙන් කොටසක් අසර්බයිජානයට අයත් වුවද එහි ආමේනියන් ජාතිකයින් වාසය කරනවා. ආමේනියාවේ කිතුනු භක්තිකයින් මෙන්ම අසර්බයිජානයේ ඉස්ලාම් භක්තිකයින්ද මෙම ප්‍රදේශයේ වාසය කරන අතර ආගම නොව දේශපාලනය මුල්කර ගනිමින් දෙපාර්ශ්වය අතර ගැටුම් හටගන්නා බවයි විශ්ලේෂකයින් පෙන්වා දෙන්නේ. සෝවියටි සමූහාණ්ඩුව බිදීයාමට පෙර දෙරටම ඊට අයත්ව තිබුණා.   ", "URL": "https://www.itnnews.lk/2023/10/05/434829/", "Category": "Breaking News,ජාත්‍යන්තර පුවත්", "Parent URL": null}