{"Source": "ITN news", "Timestamp": "ஜூலை 28, 2021 18:53", "Headline": "ஹிசாலினி தொடர்பான விசாரணைகள் தொடர்ச்சியாக முன்னெடுப்பு : விசாரணைகளுக்கு விசேட பொலிஸ் குழு", "News Content": "றிஷாட் பதுர்தீனின் வீட்டில் பணி புரிந்த போது உயிரிழந்த சிறுமி ஹிஷாலினியின் மரணம் தொடர்பில் தொடர்ச்சியான விசாரணைகள் முன்னெடுக்கப்பட்டுள்ளன. விசாரணைகளுக்காக டயகம பகுதிக்கு விஜயம் செய்துள்ள பிரதான பொலிஸ் பரிசோதகர் வருணி போகஹவத்த தலைமையிலான குழுவினர் இன்று இரண்டாவது நாளாகவும் வாக்குமூலங்களை பதிவு செய்தனர். சிறுமி ஹிஷாலினி உயிரிழந்த சம்பவம் தொடர்பில் றிஷாட் பதுர்தீனின் மனைவி உள்ளிட்ட நால்வர் விளக்கமறியலில் வைக்கப்பட்டுள்ளனர். அவர்கள் தனிமைப்படுத்தப்பட்டுள்ளனர். இந்நிலையில் ஹிஷாலினி அடக்கம் செய்யப்பட்டுள்ள பகுதியில் பொலிஸ் பாதுகாப்பு பலப்படுத்தப்பட்டுள்ளது. நீதிமன்ற உத்தரவிற்கமைய சடலத்தை தோண்டியெடுக்க திட்டமிடப்பட்டுள்ளது. எனினும் இதுவரை இறுதித்தீர்மானம் எட்டப்படவில்லை என நுவரெலியா பிரிவிற்கு பொறுப்பான சிரேஷ்ட பொலிஸ் அதிகாரி ஒருவர் தெரிவித்தார். சடலம் ஒன்றை தோண்டி எடுக்கும்போது அனுமதி வழங்கப்பட வேண்டிய சட்ட நிலை காரணமாக ஹிஷாலினியின் சடலத்தை தோண்டி எடுப்பதில் தாமதம் நிலவுவதாக அவர் குறிப்பிட்டார். சிறுமியின் மரணம் தொடர்பில் மேலதிக விசாரணைகளை நடத்துவதற்காக டயகம பகுதிக்கு விஜயம் செய்துள்ள சிரேஷ்ட பொலிஸ் பரிசோதகர் வருணி போகஹவத்த தலைமையிலான குழுவினர் இன்றைய தினமும் வாக்குமூலங்களை பதிவு செய்தனர். ரிஷாட் பதுர்தீனின் வீட்டில் பணியாற்றுவதற்காக தரகர் 11 சிறுமிகளை அழைத்து வந்துள்ளார். அவர்கள் அடையாளம் காணப்பட்டுள்ளனர். குறித்த சிறுமிகளிடம் வாக்குமூலங்கள் பதிவு செய்யப்படுகின்றன. விசாரணை குழுவினர் நேற்றைய தினம் 16 மணித்தியாலம் வாக்குமூலம் பதிவு செய்தனர். இதன்போது முக்கியத்தகவல்கள் கிடைத்துள்ளன. ஹிஷாலினியின் தாய், தந்தையிடம் நேற்றைய தினம் மீண்டும் வாக்குமூலம் பதிவு செய்யப்பட்டது. தரகரின் குடும்ப உறுப்பினர்களிடம் இன்றைய தினம் வாக்குமூலம் பதிவு செய்யப்பட்டது. இதேவேளை சிறுமி உயிரிழந்தமை தொடர்பில் சிறுவர் பாதுகாப்பு அதிகார சபையில் விசேட விசாரணைகளை முன்னெடுத்துள்ளது. அதன் தற்போதைய நிலை தொடர்பில் தேசிய சிறுவர் பாதுகாப்பு அதிகார சபையின் தலைவர் பேராசிரியர் முதித்த விதான பத்திரன கருத்து வெளியிட்டார். சிறுமி ஹிஷாலினிக்கு நடந்த சம்பவம் போன்று எதிர்காலத்தில் எவருக்கும் நடக்கக்கூடாது என பாராளுமன்ற உறுப்பினர் சிவநேசத்துறை சந்திரகாந்தன் தெரிவித்தார். சட்டம் இயற்றும் சபையான பாராளுமன்ற உறுப்பினர் ஒருவரின் வீட்டில் இவ்வாறான சம்பவம் நடந்தமை கவலைக்குரியது எனவும் அவர் குறிப்பிட்டார். இதேவேளை ஹிஷாலினியின் மரணத்திற்கு நீதிகோரி இன்றைய தினமும் நாட்டின் சில பகுதிகளில் ஆர்ப்பாட்டங்கள் நடத்தப்பட்டன. தலவாக்கலை கிரேட் வெஸ்டர்ன் தோட்ட தொழிலாளர்கள் கவனயீர்ப்பு போராட்டத்தை நடத்தினர். இதேவேளை ரூவன்வெல்ல நகரிலும் ஆர்ப்பாட்டம் நடத்தப்பட்டது. இந்து குருமார் உள்ளிட்ட பெரும்எண்ணிக்கையிலானோர் அதில் பங்கேற்றனர். ", "URL": "https://www.itnnews.lk/2023/10/05/352399/", "Category": "Breaking News,முதன்மை செய்தி", "Parent URL": null}