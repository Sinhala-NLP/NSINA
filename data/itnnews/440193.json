{"Source": "ITN news", "Timestamp": "ඔක්තෝබර් 12, 2022 18:24", "Headline": "කෝටි 251ට කළ දේ හොයන්න CIDය පියුමාලිත් රැගෙන ලෝක වෙළද මධ්‍යස්ථානයට එයි", "News Content": "කෝටිපති ව්‍යාපාරිකයන් ඇතුළු සමාජයේ ප්‍රභූ පැලැන්තියේ ධනවතුන් රවටමින් දැවැන්ත මූල්‍ය වංචාවක නිරත වූ තිළිණි ප්‍රියමාලි නමැත්තිය අද කොළඹ කොටුව ලෝක වෙළෙද මධ්‍යස්ථානය වෙත ආරක්ෂක රැකවල් මැද රැගෙන ආවා. බන්ධනාගාර නිලධාරින් සහ අපරාධ පරීක්ෂණ දෙපාර්තමේන්තු නිලධාරීන් සමග පැමිණි ඇයට මාංචු යොදා නොතිබීමද විශේෂත්වයක්. අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයෙන් සිදු කරන ලද ඉල්ලීමකට අනුව මහේස්ත්‍රාත් තිළිණ ගමගේ මහතාගේ අවසරය මත සැකකාරිය කොළඹ ලෝක වෙළෙද මධ්‍යස්තානය වෙත රැගෙන විත් තිබුණා. අධිකරණයෙන් ලබා ගත් විශේෂ සෝදිසි වරෙන්තුවක් මත සිදුකරනු ලබන විමර්ශනයට සහායවීම සදහායි තිළිණි ප්‍රියමාලි මෙසේ රැගෙන විත් තිබුණේ. මේ අතර ඇය සම්බන්ධයෙන් සිදු කරන පරීක්ෂණවලින් මේ වන විට තහවුරු වී ඇත්තේ රුපියල් කෝටි 251 ක මුදලක් ඇය වංචා කර ඇති බවයි. පොලීසිය තවදුරටත් තිළිණි ප්‍රියමාලි පිළිබද පරීක්ෂණ සිදු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නීතිඥ නිහාල් තල්දූව මහතා කියා සිටියා. මේ අතර තිළිණි ප්‍රියමාලි නැමැත්තිය ළග මුදල් තැන්පත් කළ පිරිස් හා එම මුදල් ප්‍රමාණ නිවැරදිව හෙළි කරන්නැයි හිටපු අමාත්‍යවරයෙකු වන නවීන් දිසානායක මහතාද අද කොළඹ අපරාධ කොට්ඨාසයෙන් ඉල්ලීමක් කළා. මුදල් ලබා දුන් බවට චෝදනා එල්ල වී ඇති රංගන ශිල්පිණී දමිතා අබේරත්න මහත්මියද අපරාධ පරීක්ෂණ දෙපාර්තමේන්තුවට පැමිණ අසත්‍ය තොරතුරු ඉදිරිපත් කර ඇති සමාජ මාධ්‍ය ජාල පිළිබද පරීක්ෂණයක් කරන්නැයි අද ඉල්ලා සිටියා. කෙසේ වෙතත් තිළිණි ප්‍රියමාලි නැමැත්තියට මුදල් ලබා දුන් හෝ වංචනික ක්‍රියාවකට හසු වී ඇති කෙනෙක් වෙතොත් ඒ පිළිබද හැකි ඉක්මණින් පොලීසිය දැනුවත් කරන්නැයි පොලිස් මාධ්‍ය ප්‍රකාශකවරයා ඉල්ලීමක් කළා. ", "URL": "https://www.itnnews.lk/2023/10/05/440193/", "Category": "Breaking News,දේශීය පුවත්", "Parent URL": null}