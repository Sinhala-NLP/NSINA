{"Source": "ITN news", "Timestamp": "ජූලි 30, 2022 17:16", "Headline": "ලෝක කණිෂ්ඨ මලල ක්‍රීඩා තරඟාවලියට සහභාගීවීමට නොහැකි වූ දරුවන් ගැන ක්‍රීඩා ඇමති දුක් වෙයි", "News Content": "නිලධාරීන්ගේ අතපසුවීම් හේතුවෙන් ලෝක කණිෂ්ඨ මලල ක්‍රීඩා තරගාවලිය සදහා සහභාගීවීමට නොහැකි වූ දරුවන්ට සිදු වූ අපහසුතාව පිළිබද ක්‍රීඩා අමාත්‍යවරයා කණගාටුව පල කරනවා. මෙවර කොලොම්බියාවේ පැවැත්වෙන ලෝක කණිෂ්ඨ මලල ක්‍රීඩා තරගාවලියට සහභාගී වීම සදහා දරුවන්7 දෙනෙකු සුදුසුකම් ලබා සිටිනවා. එහෙත් ඒ සදහා සහභාගී වීමට එම දරුවන්ට මුදල් නොමැති බව දැනගත් අමාත්‍ය රොෂාන් රණසිංහ මහතා ක්‍රීඩා සංවර්ධන අරමුදල හරහා ඔවුන්ට මුදල් ලබා දෙන ලෙස ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජෙනරාල්වරයාට උපදෙස් ලබාදී තිබෙනවා. ඒ පිළිබද සොයා බලා අවශ්‍ය පහසුකම් මෙන්ම මැදිහත්වීම් සිදු කරන ලෙස මලල ක්‍රීඩා සංගමයේ සභාපතිවරයාට ද දැනුම් දුන් බවයි ක්‍රීඩා අමාත්‍යාංශය සදහන් කරන්නේ. කෙසේ වුවද අදාළ අධ්‍යක්ෂ ජෙනරාල්වරයා සහ සභාපතිවරයා ජාත්‍යන්තර ක්‍රීඩා තරග සදහා විදේශගතව සිටි බැවින් දරුවන්ට අවශ්‍ය මුදල් සම්පාදනය කිරීම සිදුවී නැති බව අමාත්‍යවරයාට පසුව දැන ගැනීමට ලැබී තිබෙනවා. ඒ අනුව යළි ක්‍රියාත්මක වූ අමාත්‍යවරයා තම පෞද්ගලික මැදිහත්වීමෙන් දරුවන්ට ගුවන් ටිකට්පත් ලබාදෙමින් තරගාවලියට සහභාගී වීම සදහා අවස්ථාව උදාකර දීම සදහා මේ වන විට උත්සාහදරමින් සිටිනවා.       ", "URL": "https://www.itnnews.lk/2023/10/05/425897/", "Category": "ක්‍රීඩා,මලල ක්‍රීඩා", "Parent URL": null}