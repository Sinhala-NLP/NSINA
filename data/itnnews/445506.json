{"Source": "ITN news", "Timestamp": "නොවැම්බර් 13, 2022 18:04", "Headline": "ස්වාධීන කොමිෂන් සභා පමාවට විපක්ෂයටත් ඇගිල්ල දිගුවෙයි", "News Content": "ස්වාධීන කොමිෂන් සභා ස්ථාපිත කිරීමට නියෝජිතයින් පත්කිරීමේ දී විපක්ෂයේ මන්ත්‍රීවරුන්ට ප්‍රබල වගකීමක් පවතින බව ආචාර්ය ප්‍රතිභා මහානාමහේවා මහතා පවසනවා. කොමිෂන් සභා පත් කිරීමට ඉඩ ලබාදෙනවා වෙනුවට විරෝධය පෑම සහ කල්මැරීම නොකළ යුතු බවයි දේශපාලන විචාරකයින් පෙන්වා දෙන්නේ. ආර්ථික ආර්බුදය නිර්මාණය වනවාත් සමගම ආණ්ඩු පක්ෂය සහ විපක්ෂය පොදු වැඩපිළිවෙළකට පැමිණිය යුතු බව බොහෝ දෙනාගේ මතය වුණා. ජනාධිපති රනිල් වික්‍රමසිංහ මහතා යෝජනා කළේ ආංශික අධීක්ෂණ කාරක සභා ස්ථාපිත කර ඒ සදහා පසුපෙළ ආණ්ඩු හා විපක්ෂයේ මන්ත්‍රීවරුන්ට එහි බලතල ලබාදිය යුතු බවයි. අමාත්‍යංශවල,  රාජ්‍ය අමාත්‍යංශවල මෙන්ම රජයේ ආයතනවල වැඩකටයුතු අධ්‍යයනය කර රටට ගැලපෙන සහ දූෂණ වංචාවලින් තොරව පරිපාලන කටයුතු කරගෙන යාම සදහා සජීව දායකත්වයක් ලබාගැනීමට හැකි වැඩපිළිවෙළක අවශ්‍යතාව අනුවයි මෙම කාරක සභා ස්ථාපිත කිරීමට යෝජනා වුණේ. ඊට අදාළ ස්ථාවර නියෝග සහ අනෙකුත් නෛතික සංශෝධන ද අවසන් කර එහි බලය දැන් පවතින්නේ පාර්ලිමේන්තුව සතුවයි. පාර්ලිමේන්තුවේ ආංශික අධීක්ෂක කාරක සභා 17 ම සභාපති ධුර විපක්ෂයට ලබාදිය යුතු බවට සමගි ජන බලවේගය දිගින් දිගටම ඉල්ලීම් කරන පසුබිමක විපක්ෂයේ මතය වෙනස් නොවීම හේතුවෙන් කාරක සභා පත්කිරීම දිනෙන් දිනම ප්‍රමාද වන බව පාර්ලිමේන්තු ආරංචිමාර්ග සදහන් කරනවා. සභාපති ධුර නොදෙන්නේ නම් සමගි ජන බලවේගය ඊට දායකත්වය ලබා නොදෙන බවයි පැවසෙන්නේ. පසුගිය දිනෙක ජනාධිපතිවරයා කතානායක මහින්ද යාපා අබේවර්ධන මහතා වෙත ලිපියක් ද යොමුකරමින් කියාසිටියේ ආංශික අධීක්ෂණ කාරක සභා පත් කිරීමට ක්‍රියාමාර්ග ගන්නා ලෙසයි.  කෙසේ වෙතත් උත්තර ලංකා සභාගයෙන් කමිටු ගණනාවක නිලතල සදහා සහ අදාළ සාමාජිකයින් නම්කර පාර්ලිමේන්තුවට යවා ඇති බවයි එම පක්ෂ නියෝජිතයින් සදහන් කරන්නේ. විපක්ෂයේ අනෙකුත් පක්ෂ මේ සදහා උනන්දුවක් නොදක්වන බවද එම පක්ෂය වැඩිදුරටත් කියාසිටියා.   ", "URL": "https://www.itnnews.lk/2023/10/05/445506/", "Category": "දේශීය පුවත්", "Parent URL": null}