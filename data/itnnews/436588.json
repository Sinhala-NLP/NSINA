{"Source": "ITN news", "Timestamp": "සැප්තැම්බර් 22, 2022 21:03", "Headline": "යුද පුවත් වාර්තාකරණයේදී ITN අපිට සහයෝගය දුන් ලුතිනන් කර්නල් ප්‍රජාත් විජේසිංහ ජීවිත ගමනට සමු දෙයි", "News Content": "වන්නි මානුෂීය මෙහෙයුමේ යුද පුවත් වාර්තාකරණයේදී ස්වාධීන රූපවාහිනියට දැවැන්ත සහයෝගයක් ලබා දුන් රණවිරුවෙකු වූ ලුතිනන් කර්නල් ප්‍රජාත් විජේසිංහ ජීවිත ගමනට සමු දුන්නා. යුද බිමේ පුවත් මෙන්ම උතුරේ සිදුවීම් ස්වාධීන රූපවාහිනිය ඔස්සේ එසැනින් ගෙන ඒමට කටයුතු කළ අප මාධ්‍ය කණ්ඩායමට ලුතිනන් කර්නල් ප්‍රජාත් විජේසිංහ ලබා දුන්නේ අමිල සහයෝගයක්. හමුදා නිලධාරියෙකු වුවත් සොදුරු මාධ්‍ය සගයකු ලෙස ඔහු නිරතුරුව අප සමග කටයුතු කළේ අපගේ ආරක්ෂාව ද අංක එකෙහිලා සළකමින්. කුළුපග මිතුරෙකු වූ ප්‍රජාත් විජේසිංහ හමුදාවේ ගෞරවය ආරක්ෂා කරමින් මාධ්‍යවේදීන්ට උපරිමයෙන් තම දායකත්වය ලබා දුන්නේ ඔහු ද අපේ සඟයකු බව අපට හැගෙන අයුරින්වීම   විශේෂත්වයක්. රෝගී තත්ත්වයකට පත් වූ ප්‍රජාත් ජීවිතයෙන් සමුගෙන ගියේ සොදුරු සිතැති හමුදා නිලධාරියකු ලෙසින් අප තුළ බොහෝ මතකයන් රදවමින්. යාම් ඊම් යනු ජීවිතයේ යතාර්ථය බව පසක් කරමින් ජීවන ගමනට සමුදුන් සහෘදයානෙනි ඔබට නිවන්සුව.       ", "URL": "https://www.itnnews.lk/2023/10/05/436588/", "Category": "දේශීය පුවත්", "Parent URL": null}