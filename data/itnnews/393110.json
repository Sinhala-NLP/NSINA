{"Source": "ITN news", "Timestamp": "பிப்ரவரி 3, 2022 17:02", "Headline": "ஆப்கானிஸ்தானுக்கான நிதிஉதவிகளை அனுப்புவதற்கு சர்வதேச வங்கிகளுக்கு அமெரிக்கா அனுமதி", "News Content": "ஆப்கானிஸ்தானுக்கான நிதி உதவிகளை அனுப்புவதற்கு உலக நாடுகளிலுள்ள வங்கிகளுக்கு அமெரிக்கா அனுமதி வழங்கியுள்ளது. நிவாரண குழுக்கள் தலிபான்கள் மீதான தடைகளை மீறி எவ்வித அச்சமுமின்றி அரசாங்கம் நடத்தும் நிறுவனங்களின் ஆசிரியர்களுக்கும் ஏனைய ஊழியர்களுக்கும் அதன் ஊடாக சம்பளத்தை வழங்க முடியுமென எதிர்பார்க்கப்படுகிறது. சர்வதேச வங்கிகள் மனிதாபிமான நோக்கங்களுக்காக ஆப்கானிஸ்தானுக்கு பணப்பரிமாற்றத்தை மேற்கொள்ள முடியுமென அமெரிக்கா குறிப்பிட்டுள்ளது. ஆப்கானிஸ்தானிலுள்ள 39 மில்லியன் மக்களில் அரைவாசிக்கும் அதிகமானோர் உணவுப்பற்றாக்குறை, பொருளாதார நெருக்கடி, கல்வி மற்றும் சேவைகள் இன்றி பாதிப்புக்களை எதிர்கொண்டுள்ளதாக ஐக்கிய நாடுகள் அமைப்பு சுட்டிக்காட்டியுள்ளது. ஆப்கானிஸ்தான் பாரிய நெருக்கடியை எதிர்கொண்டுள்ளதாகவும் ஐக்கிய நாடுகள் அமைப்பின் பொதுச்செயலாளர் என்டோனியோ குட்ரெஸ் எச்சரிக்கை விடுத்திருந்தார். தலிபான்கள் ஆப்கானிஸ்தானின் ஆட்சி அதிகாரத்தை கைப்பற்றியதன் பின்னர் அந்நாடுகள் மீதான பொருளாதார தடைகள் விதிக்கப்பட்டதையடுத்து, பாரிய நெருக்கடி நிலை எழுந்துள்ளது. இந்நிலையிலேயே மனிதாபிமான விடயங்கள் குறித்து கவனம் செலுத்தப்பட்டு நிதி பரிமாற்றத்துக்கான அனுமதியை அமெரிக்கா வழங்கியுள்ளதாக சர்வதேச ஊடகங்கள் செய்தி வெளியிட்டுள்ளன. ", "URL": "https://www.itnnews.lk/2023/10/05/393110/", "Category": "Breaking News,சர்வதேச செய்திகள்", "Parent URL": null}