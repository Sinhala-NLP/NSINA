{"Source": "ITN news", "Timestamp": "ජූනි 4, 2022 13:31", "Headline": "Aeroflot සමාගම ශ්‍රී ලංකාව සමඟ ගුවන් ගමන් අත්හිටුවයි", "News Content": "ශ්‍රී ලංකා බලධාරීන් විසින් රුසියාවට අයත් එරෝෆොලොට් ගුවන් යානයක් රඳවා තබා ගැනීම සම්බන්ධයනේ රුසියාව සිය අප්‍රසාදය පළකරනවා. ඒ රුසියාවේ ශ්‍රී ලංකා තානාපති ජනිතා අබේවික්‍රම ලියනගේ මහත්මිය එරට විදේශ අමාත්‍යාංශයට කැඳවා තිබූ පසුබිමකයි. මේ අතර එරෝෆොලොට් ගුවන් සමාගම මෙරටට පැමිණෙන වාණිජ ගුවන් ගමන් අත්හිටුවා ඇති අතර ටිකට් පත් අලෙවියද අත්හිටුවීමට පියවර ගෙන ඇති බව ජාත්‍යන්තර මාධ්‍ය වාර්තා කරනවා. එරෝෆොලොට් ගුවන් සමාගමට අයත් ඒ 330 ගුවන් යානය පසුගිය දෙවනදා මොස්කව් සිට මෙරටට පැමිණියේ පෙරවරු 10.10ට පමණයි. ඒ මගීන් 191 දෙනෙකු රුසියාවට රැගෙන යාමේ අරමුණෙන්. එදින දහවල් 12.00ට පමණ එම ගුවන් යානය පිටත්ව යාමට සූදානම් වන අවස්ථාවේ ගුවන් ගමන් පාලන මධ්‍යස්ථානය ඊට අවසර ලබා දී තිබුණේ නැහැ. ඒ කොළඹ වාණිජ මහාධිකරණය නිකුත් කළ වාරණ නියෝගයකට අදාලවයි. අයර්ලන්ත කල්බදු සමාගමක් විසින් අධිකරණයෙන් කළ ඉල්ලීමකට අනුව එම නියෝගය නිකුත් කළ බවයි ප්‍රකාශ කෙරුණේ. එහෙත් රුසියාව කල ඉල්ලීමකට අනුව රුසියානු ගුවන් යානා මෙරට රදවාගැනීමක් සිදු නොකරන බවට සිවිල් ගුවන්සේවා අධිකාරිය ද දැනුම් දී තිබෙන මොහොතකයි ගුවන් යානය රදවාගෙන තිබුණේ. වාණිජ මහාධිකරණයේ මේ පිළිබද ඊයේ විභාගයට ගැනුණා. එහිදී හෙළිවුයේ අධිකරණය වාරණ නියෝගය නිකුත්කළ අවස්ථාවේ අධිකරණයේ පිසිකල්වරයා ගුවන්ගමන් පාලක මැදිරියට ගොස් ගුවන් ගමන අත්හිටුවන ලෙසට තර්ජනය කර ඇති බවයි. එහිදී වාණිජ මහාධිකරණ විනිසුරු හර්ෂ සේතුංග මහතා ප්‍රකාශ කළේ ගුවන් තොටුපොල හා ගුවන්සේවා සමාගමේ ගමන් පාලකවරයා වෙත වාරණ නියෝගයක් නිකුත් නොකළ බවයි. මෙහිදී ගුවන් සමාගම වාරණ නියෝගය අත්හිටුවන ලෙසට කර තිබෙන ඉල්ලීම පිළිබද විභාගය ලබන 8 වනදා ප්‍රකාශ කිරීමට නියමිතයි. එවන් පසුබිමක් යටතේ රුසියාවේ ශ්‍රී ලංකා තානාපතිනී ජනිතා අබේවික්‍රම ලියනගේ මහත්මිය ඊයේ දිනයේ රුසියානු විදේශ අමාත්‍යාංශය වෙත කැදවා තිබෙනවා. එහිදී ශ්‍රී ලංකා බලධාරීන් විසින් එරෝෆොලොට් ගුවන්යානය රදවා ගැනීම පිළිබද සිය අප්‍රසාදය පළකර තිබෙනවා. රුසියානු විදේශ අමාත්‍යාංශය ද මේ පිළිබද නිවේදනයක් ද නිකුත් කර තිබුණා. මේ අතර එරෝෆොලොට් සමාගම නිවේදනය කරන්නේ රුසියා ගුවන් යානයේ සියලු මගීන් අද සහ හෙට රුසියාව බලා පිටත්කරන බවයි.  මේ වන විට අදාළ සමාගම ශ්‍රී ලංකාවට වාණිජ ගුවන් ගමන් අත්හිටුවා ඇති අතර ටිකට්පත් අලෙවිය ද තාවකාලිකව නවතා තිබෙනවා.       ", "URL": "https://www.itnnews.lk/2023/10/05/415058/", "Category": "Breaking News,දේශීය පුවත්", "Parent URL": null}