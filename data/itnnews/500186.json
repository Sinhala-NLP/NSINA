{"Source": "ITN news", "Timestamp": "ජූලි 16, 2023 08:09", "Headline": "සල්ලිවලට පුනරුත්ථාපන මධ්‍යස්ථානයක් පවත්වාගෙන ගිය දෙදෙනෙකු අත්අඩංගුවට", "News Content": "අනුමැතියකින් තොරව දෙහිවල මල්ලවත්ත පාරේ පුනරුත්ථාපන මධ්‍යස්ථානයක් පවත්වාගෙන ගිය දේවගැතිවරයෙකු හා තවත් පුද්ගලයෙකු දෙහිවල පොලිස් නිලධාරීන් විසින් අත්අඩංගුවට ගෙන තිබෙනවා. එම මධ්‍යස්ථානයේ නේවාසිකව සිටි පුද්ගලයින් 34 දෙනෙකු පොලිස් භාරයට ගෙන තිබෙනවා. පොලිසිය පැවසුවේ ඔවුන්ව එහි රඳවා තබා තිබුණේ අවම පහසුකම්වත් නොමැතිව බවයි ආගමික සංවිධානයකට අයත් දේවගැතිවරයෙකු විසින් දෙහිවල මල්වත්ත පාරේ පවත්වාගෙන ගිය මෙම පුනරුත්ථාපන මධ්‍යස්ථානය දෙහිවල පොලිස් නිලධාරීන් විසින් වටලනු ලැබුවා. මෙහිදී අනාවරණ වුණේ මෙම මධ්‍යස්ථානය පවත්වාගෙන ගොස් ඇත්තේ, රජයේ ලියාපදිංචියකින් තොරව බවයි. එහිදී නේවාසිකව පුනරුත්ථාපනය වන එක් පුද්ගලයෙකුගෙන් රුපියල් 30,000ක මුදලකුත්, ඖෂධ සඳහා තවත් රුපියල් 5,000ක මුදලකුත් මසකට අය කර තිබුණා. රැඳවියන් අතර විශේෂ අවශ්‍යතා සහිත පුද්ගලයින් 8 දෙනෙකුද සිටි අතර, ඔවුන්ට ප්‍රතිකාර ලබාදීමට කිසිදු වෛද්‍යවරයෙකු මෙහි නොසිටි බව දෙහිවල පොලිසිය ප්‍රකාශ කළා. පුනරුත්ථාපන මධ්‍යස්ථානයක් පවත්වාගෙන යන්නේ නම්, සෑම නේවාසික පුද්ගලයෙකු වෙනුවෙන් පෞද්ගලික ලිපි ගොනුවක්ද පවත්වාගෙන යා යුතු වුවද,මෙහි ලිපි ගොනු තිබී ඇත්තේ 34 දෙනාගෙන් 21 දෙනෙකුට පමණයි. මෙම මධ්‍යස්ථානය පවත්වාගෙන ගිය දේවගැතිවරයා සහ තවත් පුද්ගලයෙකු පොලිස් අත්අඩංගුවට ගෙන තිබෙනවා. පුනරුත්ථාපනයට යොමුව සිටි පුද්ගලයින් දෙහිවල සෞඛ්‍ය වෛද්‍ය නිලධාරීවරයා හමුවට ඉදිරිපත් කිරීමෙන් පසු ලබාගන්නා වාර්තා අනුව ඉදිරි ක්‍රියාමාර්ග ගන්නා බවද දෙහිවල පොලිසිය ප්‍රකාශ කළා.   ", "URL": "https://www.itnnews.lk/2023/10/05/500186/", "Category": "දේශීය පුවත්", "Parent URL": null}