{"Source": "ITN news", "Timestamp": "ජනවාරි 12, 2022 18:38", "Headline": "විදුහල්පති උද්ඝෝෂණය නිසා ප්‍රදේශ රැසක දැඩි රථවාහන තදබදයක්", "News Content": "විදුහල්පති සමිති සන්ධානයේ උද්ඝෝෂණයක් නිසා බත්තරමුල්ල, බොරැල්ල, රාජගිරිය, පැලවත්ත, කොට්ටාව ආදී ප්‍රදේශ රැසක දැඩි රථවාහන තදබදයක් ඇති වී විශාල පිරිසක් අපහසුතාව පත් වුණා. විදුහල්පති සමිති සන්ධානය බත්තරමුල්ල පැලවත්ත ඉසුරුපාය අධ්‍යාපන අමාත්‍යාංශය ඉදිරිපිටදීයී උද්ඝෝෂණය පැවැත්වූයේ. ඒ ඉල්ලීම් 04 ක් මුල් කර ගනිමින්. නව ව්‍යවස්ථාව උල්ලංඝනය කරමින් විදුහල්පති සේවයට බදවාගැනීම් සහ මූල්‍ය අසාධාරණකම් නතර කිරීම එම ඉල්ලීම් අතර වනවා. විරෝධතාකරුවන් කිහිප දෙනෙකුට අධ්‍යාපන අමාත්‍යවරයාගේ සම්බන්ධීකරණ ලේකම් සමිත කවිරත්න මහතා සමඟ සාකච්ඡා කිරීමට අවස්ථාව ලැබුණා. මෙම උද්ඝෝෂණයත් සමඟ ඉසුරුපාය ඉදිරිපිටින් ගමන්ගන්නා රථවාහනවලට බොහෝ වේලාවක් යනතෙක් ගමන් කිරීමට හැකි වූයේ නැහැ. එම අවහිරතාව හේතුවෙන් 174 බොරැල්ල කොට්ටාව බස් මාර්ගය පුරාම දක්නට ලැබුනේ දැඩි රථවාහන තද බදයක්. විරෝධතාව අතරතුරදී අධ්‍යාපන අමාත්‍යාංශය වෙත පැමිණි මෝටර් රථයකටද විරෝධතාකරුන් අලාභ හානි සිදු කර තිබෙනවා.     ", "URL": "https://www.itnnews.lk/2023/10/05/388487/", "Category": "දේශීය පුවත්", "Parent URL": null}