{"Source": "ITN news", "Timestamp": "ජනවාරි 10, 2023 17:47", "Headline": "එක්ස්ප්‍රස් පර්ල් වන්දි මුදල ඩොලර් වලින් ගන්න කැබිනට් අනුමැතිය", "News Content": "එක්ස්ප්‍රස් පර්ල් නෞකා අනතුරෙන් සිදුවු පරිසර හානියට අදාළ වන්දි මුදල ඇමෙරිකා ඩොලර් වලින් ලබා ගැනීමට කැබිනට් අනුමැතිය හිමිවුණා. ඉදිරියේදි මෙවැනි අනතුරක් සිදුවුව හොත් ඒ සියලු වන්දි මුදල් ඩොලර් වලින් ලබා ගැනීමටත් කැබිනට් අනුමැතිය හිමිව තිබෙනවා. මේ අතර මෙම අනතුරෙන් ඇමෙරිකා ඩොලර් බිලියන හයයි දශම පහක වන්දි මුදලක් ලබා ගැනීම අපේක්ෂාවයි. සිංගප්පුරු ධඡය යටතේ භාණ්ඩ රැගෙන යාත්‍රා කරමින් තිබු එක්ස්ප්‍රස් පර්ල් නෞකාව අනතුරට පත්වුයේ 2021 මැයි 20වනදායි. මෙම අනතුරෙන් මෙරට සාගර පරිසරයට දැඩි හානියක් සිදුවුණා. ඊට අදාළ වන්දි මුදල නැවට අයිති රක්ෂණ සමාගමෙන් ඇමෙරිකා ඩොලර් වලින් ලබා ගැනීමටයි කැබිනට් අනුමැතිය හිමිවුණේ. වෙරළ පිරිසිදු කිරීම,  අපද්‍රව්‍ය කළමනාකරණය,  පරිසරහානිය ආදි සියලු කටයුතුවලට ලැබෙන ප්‍රතිපූරණ හා වන්දි ඩොලර් වලින් ලබා ගැනීමට කැබිනට් මණ්ඩලයේ එකගතාව හිමිවු බව අමාත්‍ය ප්‍රසන්න රණතුංග මහතා පවසනවා. වන්දි මුදල ඩොලර් වලින් ලබා ගැනීම සුදුසු බව සමෘද්ධි පරිසර ආරක්ෂන අධිකාරිය නීතිපති දෙපාර්තමේන්තුවට දැනුම් දි ඇති බවද කැබිනට් පත්‍රිකාවේ සදහන්. මේ අතර මෙම නෞකා අනතුර සම්බන්ධයෙන් සොයා බැලීමට පත්කළ විශේෂඥයින් 40 දෙනෙකුගෙන් යුත් කමිටුව සැකසු දෙවන අන්තර් වාර වාර්තාව අමාත්‍ය ප්‍රසන්න රණතුංග මහතාට සහ රාජ්‍ය අමාත්‍ය අරුන්දික ප්‍රනාන්දු මහතාට පිළිගැන්වුවා. ඒ පරිසර ආරක්ෂන අධිකාරියේ සභාපතිනි දර්ශනි ලහදපුර මහත්මිය විසින්. එය ජනාධිපතිවරයාට ද පිළිගැන්වීමට නියමිතයි. වසර එකහමාරක් විවිධ අංශ ඔස්සේ පරීක්ෂණ සිදුකර මෙම වාර්තාව සකස් කර තිබෙනවා. පළමු අන්තර් වාර වාර්තා මීට පෙර භාරදී තිබෙනවා. අවසන් වාර්තාව නෞකා අනතුර සම්බන්ධයෙන් මෙරට දි සහ සිංගප්පුරුවේදි නඩු පැවරිමට බලාපොරොත්තු වන බව රාජ්‍ය අමාත්‍ය අරුන්දික ප්‍රනාන්දු මහතා මෙහිදි පැවසුවා. මෙම නැවෙන් තවමත් පරිසර දූෂණයක් සිදුවනවා. නැව ගොඩ ගත් පසු අවසන් පරිසර හානි වාර්තාව සකස් කරන බවයි මෙහිදි ප්‍රකාශ වුනේ.     ", "URL": "https://www.itnnews.lk/2023/10/05/454896/", "Category": "Breaking News,දේශීය පුවත්", "Parent URL": null}