{"Source": "ITN news", "Timestamp": "මැයි 12, 2022 15:07", "Headline": "අග්‍රාමාත්‍ය ධූරය භාර ගැනීමට සූදානම්", "News Content": "නිශ්චිත අවම කාලරාමුවක් තුළ ජනාධිපතිධූරයෙන් ඉවත්වීම ඇතුළු කරුණු හතරක් ක්‍රියාත්මක කිරීමේ එකගත්වය මත කෙටිකාලීන ආණ්ඩුවක් පිහිටුවීමටත් අග්‍රාමාත්‍ය ධූරය භාර ගැනීමටත් තමන් තීරණය කර ඇති බව විපක්ෂ නායක සජිත් ප්‍රේමදාස මහතා පවසනවා. මීට සුළු වේලාවකට පෙර ජනාධිපතිවරයාට ලිපියක් යොමු කරමින් ඒ මහතා මේ  බව සදහන් කරනවා. සමගි ජනබල සන්ධානයේ මූලිකත්වයෙන් අනෙකුත් පක්ෂ සමග එක්ව කෙටිකාලීන ආණ්ඩුවක් පිහිටුවීමටයි ඒ මහතා කැමැත්ත ප්‍රකාශ කර ඇත්තේ. මහ නාහිමිවරුන්ගේ මෙන්ම ජනාධිපතිතුමා සමග පැවති දුරකතන සංවාදයත්, ඊයේ ජාතිය අමතා කළ ප්‍රකාශයත් යන කරුණු සියල්ල එක්ව ගෙන මෙම තීරණයට එළඹි බවයි සජිත් ප්‍රේමදාස මහතා යොමු කළ ලිපියේ සදහන් වන්නේ. මෙරට ආර්ථිකය ගොඩනැගීමට නිශ්චිත සහ සැලසුම් සහගත වැඩපිළිවෙළක් තමන් සතු බවද විපක්ෂනායකවරයා ජනාධිපතිවරයාට දන්වා යවා තිබෙනවා. ඉහත කරුණුවලට අනුව නව කෙටිකාලීන රජය පිහිටුවීමේ රාමුව පිළිබදව සහ හෙට දවසේ නව රජයේ දිවුරුම් දීම සදහා අවශ්‍ය කටයුතු සාකච්ඡා කිරීමට සූදානම් බවයි සජිත් ප්‍රේමදාස මහතා ජනාධිපතිතුමාට දන්වා ඇත්තේ.       ", "URL": "https://www.itnnews.lk/2023/10/05/410993/", "Category": "දේශීය පුවත්", "Parent URL": null}