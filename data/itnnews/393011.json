{"Source": "ITN news", "Timestamp": "පෙබරවාරි 3, 2022 12:26", "Headline": "පුරවැසියාගේ ජීවනෝපාය ශක්තිමත් කරමින් රට සමෘද්ධිමත් කරන වැඩ ලක්ෂයක් රට පුරා ඇරඹේ", "News Content": "සියලු පුරවැසියන්ගේ ජීවනෝපාය ශක්තිමත් කරමින් රට සමෘද්ධිමත් දේශයක් බවට පත් කරන අයවැයෙන් වැඩ ලක්ෂයක් ග්‍රාමීය සංවර්ධන වැඩසටහන දීපව්‍යාප්තව අද ආරම්භ වුණා. මෙහි සමාරම්භක උත්සවය මුදල් අමාත්‍ය බැසිල් රාජපක්ෂ මහතාගේ ප්‍රධානත්වයෙන් මුදල් අමාත්‍යාංශයේදී පැවැත්වුණා. දිස්ත්‍රික්ක 25,  ප්‍රාදේශීය ලේකම් කොට්ඨාස 336 සහ ග්‍රාමනිලධාරී වසම් 14021 ම ඇතුළත් වන පරිදි සංවර්ධන ව්‍යාපෘති ක්‍රියාවට නැංවීම නව වැඩසටහනේ අරමුණයි. 2022 වර්ෂය සදහා ඉදිරිපත් කළ අය වැයේ විශාලතම ව්‍යාපෘතිය අයවැයෙන් වැඩ ලක්ෂයක් ග්‍රාමීය සංවර්ධන වැඩසටහනයි. රජය මේ සදහා වැය කරන මුදල රුපියල් බිලියන 85 ක්. ග්‍රාමීය ජනතාවට අවශ්‍ය සංවර්ධනය එම ජනතාවගෙන්ම අසා ඔවුන්ගේ ජීවනෝපාය නගා සිටුවීම මෙමගින් අපේක්ෂිතයි. ග්‍රාමීය යටිතල පහසුකම්,  පරිසර සහ තිරසර සංවර්ධනය මින් සිදු කෙරෙනවා. දිවයිනම ආවරණය වන  පරිදි ප්‍රධාන ස්ථාන 04 ක් මූලික කරගනිමින් සමාරම්භ උත්සවය මුදල් අමාත්‍යාංශයේදී පැවැත්වුණා. කළුතර වේලාපුර දුම්මල මෝදර ඇල ප්‍රතිසංස්කරණය අමාත්‍ය රෝහිත අබේගුණවර්ධන ඇතුළු මහජන නියෝජිතයින්ගේ ප්‍රධනාත්වයෙන් සිදු වුණා. කිලෝමීටර් 10.5 ක මෙම ඇළ මාර්ගයෙන් ග්‍රාමනිලධාරී වසම් 20 ක් ආවරණය වනවා. ඇල ප්‍රතිසංස්කරණය කිරීමෙන් අනතුරුව පුරන් කුඹුරු 500ක් අස්වැදීමට හැකිවනවා සේම ප්‍රදේශයේ ගංවතුර ගැටලුවට ද විසදුම් ලැබෙනවා. කුරුණෑගල දිස්ත්‍රික්කයේ නිකවැරටිය ප්‍රාදේශීය  ලේකම් කොට්ඨායේ ඉබ්බාවල මිල්ලගොඩ ග්‍රාමසේවා වසමේ ජනතාවගේ ජීවනෝපාය නගා සිටුවීමට මූල්‍ය ප්‍රතිපාදන හා උපකරණ ඇතුළු මෙවලම් ලබාදීම අමාත්‍ය ජොන්ස්ටන් ප්‍රනාන්දු මහතාගේ ප්‍රධානත්වයෙන් සිදු කෙරුණා. ගම්පහ දිස්ත්‍රික්කයේ මිනුවන්ගොඩ විතානමුල්ල ප්‍රදේශයේ අලෙවි මධ්‍යස්ථානයක් ඉදිකිරීමට අවශ්‍ය කටයුතු ද අද සිදු වුණා.  ග්‍රාමීය ජනතාවගේ නිෂ්පාදන අලෙවි කිරීමට ස්ථානයක් නොමැතිව ඔවුන් බොහෝ දුෂ්කරතාවන්ට මුහුණ දුන්නා. රුපියල් ලක්ෂ 65 ක් වැය කරමින් ඉදිකිරීමට නියමිත මෙම මධ්‍යස්ථානයෙන් පවුල් 1500 කට සෙත සැළසෙනවා. අමාත්‍ය ප්‍රසන්න රණතුංග මහතාගේ ප්‍රධානත්වයෙන් මෙම කටයුතු සිදු වනු ඇති. ග්‍රාමීය ජනතාවගේ ජීවනෝපාය නගා සිටුවීම වෙනුවෙන් දොඩම්පැල බෙදාදීම මහන මැෂින් ඇතුළු උපකරණ බෙදාදීමක් ද මෙහිදී සිදු වුණා. කොළඹ තිඹිරිගස්යාය 465 වත්තට ගමන් කරන මාර්ගය ප්‍රතිසංස්කරණය කිරීම ද ග්‍රාමීය ජනතාවගේ යටිතල පහසුකම් සංවර්ධනය යටතේ සිදු වුණා. මුදල් අමාත්‍ය බැසිල් රාජපක්ෂ මහතා ඇතුළු රාජ්‍ය නිලධාරීන් මෙම සියලු සංවර්ධන ව්‍යාපෘති ආරම්භ වන ආකාරය මුදල් අමාත්‍යාංශයේ සිට නිරීක්ෂණය කළා.මේ වසර අවසානයට පෙර මෙම සියලු සංවර්ධන ව්‍යාපෘති නිම කිරීම රජයේ සැළසුමයි. ව්‍යාපෘති සියල්ල අවසන් වන තෙක් පසු විපරමක් ද සිදු වන අතර සියලු දිස්ත්‍රික් ලේකම්වරුන්ට මෙම ව්‍යාපෘතිවල මූල්‍ය බලය පැවරෙනු ඇති. අයවැයෙන් වැඩ ලක්ෂයක් ග්‍රාමීය සංවර්ධන වැඩසටහන ස්වාධීන රූපවාහිනිය  ඔස්සේ සජීවීව විකාශය කෙරුණා. එය මුදල් අමාත්‍යවරයාගේ විශේෂ ඇගයීමට ද ලක් වුණා. ", "URL": "https://www.itnnews.lk/2023/10/05/393011/", "Category": "දේශීය පුවත්", "Parent URL": null}