{"Source": "ITN news", "Timestamp": "මාර්තු 2, 2022 18:24", "Headline": "අඛණ්ඩ විදුලි සැපයුමට පියවර ගන්න – ජනපතිගෙන් උපදෙස්", "News Content": "අඛණ්ඩව විදුලිය සැපයීමට පියවර ගන්නැයි ජනාධිපති ගෝඨාභය රාජපක්ෂ මැතිතුමා වගකකිව යුතු සියලු පාර්ශ්වයන්ට උපදෙස් ලබාදුන්නා. ලබන පස්වනදා සිට විදුලි කප්පාදුවක් සිදුකරන්නේ නැති බව නිලධාරීන් සදහන් කරනවා. පවත්නා විදුලි කප්පාදුව සහ ඉන්ධන ගැටලුව සම්බන්ධයෙන් ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් විශේෂ සාකච්ඡාවක් ජනාධිපති කාර්යාලයේ දී පැවැත්වුණා. විදුලිබල හා බලශක්ති අමාත්‍යාංශයේ නිලධාරීන් සමග පැවති මෙම දීර්ඝ සාකච්ඡාවෙන් පසු ප්‍රමාදයකින් තොරව ඉන්ධන ගෙන්වීම, සංචිත පවත්වාගෙන යාම,විදුලි උත්පාදනය සදහා ඉන්ධන මෙන්ම ගල් අගුරු සැපයීම අඛණ්ඩව සිදුකිරීමට ද තීරණය කෙරුණා. මේ අනුව ලබන 5 වනදා සිට විදුලි කප්පාදුවක් සිදුකරන්නේ නැති බව නිලධාරීන් මෙහිදී කියා සිටියා. දිවයින පුරා සියලු ඉන්ධන හල් වෙත ඉන්ධන බෙදාහැරීම හෙට සිට සාමාන්‍ය පරිදි සිදුකෙරෙනවා. මේ හේතුවෙන් ජනතාව අනිසි බියක් ඇතිකර ගනිමින් ඉන්ධ රැස්කිරීමෙන් වළකින ලෙස එම නිලධාරීන් ජනතාවගෙන් ඉල්ලා සිටිනවා. අග්‍රාමාත්‍ය මහින්ද රාජපක්ෂ මහතා මෙන්ම මැතිඇමතිවරුන් ඇතුළු පිරිසක් සාකච්ඡාවට එක්වුණා.         ", "URL": "https://www.itnnews.lk/2023/10/05/399135/", "Category": "දේශීය පුවත්", "Parent URL": null}