{"Source": "ITN news", "Timestamp": "අගෝස්තු 29, 2021 19:27", "Headline": "ජ්‍යෙෂ්ඨ මාධ්‍යවේදී එල්මෝ ගුණරත්න මහතාගේ අභාවය වෙනුවෙන් අගමැතිගෙන් ශෝක පණිවුඩයක්", "News Content": "අභාවප්‍රාප්ත ජ්‍යෙෂ්ඨ මාධ්‍යවේදී එල්මෝ  ගුණරත්න මහතාගෙන් දශක හයක් පුරා මෙරට පුවත්පත් කලාවට විශිෂ්ට සේවයක් ඉටු වූ බව අග්‍රාමාත්‍ය මහින්ද රාජපක්ෂ මහතා පවසනවා. ඒ මහතාගේ  වියෝව ඇසීමෙන් තමන් බලවත් ශෝකයට පත්වූ බවයි අග්‍රාමාත්‍යවරයා ශෝක පණිවුඩයක් නිකුත් කරමින් සදහන් කළේ. මාධ්‍ය කේෂ්ත්‍ර යේ බහුශ්‍රැතයෙකු වන එල්මෝ ගුණරත්න මහතා සම්මානනීය ජ්‍යෙෂ්ඨ මාධ්‍ය වේදියෙකු වනවා. නීති ශිෂ්‍ය යෙකුව සිටියදී එය පසෙකලා 1954 දී ජන මාධ්‍ය යෙකු ලෙස සිය වෘත්තිය ජිවිතය ආරම්භ කළ එල්මෝ ගුණරත්න මහතා සිංහල ජාතිය සහ ගාඩියන් පුවත්පත්වල අධිකරණ වාර්තාකරුවෙකු ලෙස කටයුතු කිරීම ඇරඹුවා. 1955 වසරේ දී ලේක්හවුස් ආයතනයට සම්බන්ධ වූ ඒ මහතා සිළුමින, ජනතා, ඩේලි  නිවුස් සහ සන්ඩේ ඔබ්සවන් පුවත්පත්වල වාර්තාකරුවෙකු ලෙස දිර්ඝ කලක් කටයුතු කළා. ඔක්ස්ෆර්ඩ් විශ්වවිද්‍යාලයේ පුවත්පත් කලාව හැදෑරු ඒ මහතාඑහි අධ්‍යාපනය ලබන අතරතුරදී රොයිටර්ස්,නිවුස්  ඔෆ්ද වර්ල්ඩ් සහ මැන්චෙස්ට්ද ගාර්ඩියන් පුවත්පත්වල වාර්තාකරුවෙකු ලෙස සේවය කර තිබෙනවා. 1973 වසරේ දී ලේක්හවුස් ආයතනය රජයට පවරා ගැනීමත් සමග ඊට විරෝධය පල කරමින් සේවයෙන් ඉවත් වූ ඒ මහතා තායිලන්තයේ බැංකොක්හි පල වන මෝනින් එක්ස්ප්‍රස් පුවත්පතේ සේවයට එක් වුණා. 1978 වසරේ දී නැවත ටයිම්ස් සහ ඩේලි මිරර් පුවත් පත් සමග එක් වෙමින් කටයුතු කළ ඒ මහතා සිංහල සහ ඉංග්‍රීසි ප්‍රකාශනවල කලමනාකරණ කතෘ ලෙස සේවය කර තිබෙනවා. මිය යන විට එල්මෝ ගුණරත්න මහතා  89හැවිරිදි වියේ පසුවුණා. තමාටම ආවේණික වූ භාෂා ශෛලියකින් සිංහල සහ ඉංග්‍රීසි භාෂාවන්ගෙන් මාධ්‍ය කටයුතු මෙහෙයවූ ඒ මහතා  මෙරට මාධ්‍ය කලාව අලුත් මාවතකට ගෙන යාමට උත්සාර දැරූ විශිෂ්ටයෙකු බවයි අග්‍රාමාත්‍යවරයා සිය පණිවුඩයෙන් සදහන් කළේ.   ", "URL": "https://www.itnnews.lk/2023/10/05/359166/", "Category": "දේශීය පුවත්", "Parent URL": null}