{"Source": "ITN news", "Timestamp": "අප්‍රේල් 7, 2022 09:18", "Headline": "ගුවන්තොටුපොළ ගැන පැතිර යන කට කතා අසත්‍ය බවට නිවේදනයක්", "News Content": "ගුවන්තොටුපොළ ක්‍රියාපටිපාටිය හා මගීන්ගේ සහ ප්‍රභූවරුන්ගේ පිටත්වීම පිළිබඳ සමාජ මාධ්‍ය ඔස්සේ පැතිර යන කටකතා සම්පූර්ණයෙන්ම අසත්‍ය බව ගුවන්තොටුපොළ හා ගුවන් සේවා සමාගම අවධාරණය කරනවා. පසුගිය පැය 48 ක කාලය තුළ කටුනායක බණ්ඩාරනායක ජාත්‍යන්තර ගුවන්තොටුපොළින් ඇතැම් මගීන් හා ප්‍රභූවරුන්ගේ පිටත්වීම් ක්‍රියා පටිපාටිය පිළිබඳ ජනතාව නොමග යවන අයුරින් සාවද්‍ය පුවත් සමාජ මාධ්‍ය ජාලාවල පළ වී ඇති බව ගුවන්තොටුපොළ හා ගුවන් සේවා සමාගම පවසනවා. ගුවන් ගමනක් සඳහා නීත්‍යානුකූලව හිමිකම් ලබන ඕනෑම ශ්‍රී ලාංකිකයෙකුට එම පහසුකම් සලසා ගැනීමට ගුවන් තොටුපොලේදී හැකියාව ලැබෙන බව ගුවන්තොටුපොළ හා ගුවන් සේවා සමාගමේ සභාපති විශ්‍රාමික මේජර් ජෙනරාල් ජී ඒ චන්ද්‍රසිරි මහතා පෙන්වා දෙනවා. ගුවන් මගියෙකු රටින් පිටත්වීම වැළැක්වීම සඳහා අධිකරණ නියෝගයක් ලබා දි ඇත්නම් එවැනි අයෙකුට රටින් බැහැර විය නොහැකියි. ගුවන්තොටුපොළ තුළ ආරක්ෂක කැමරා පද්ධති වෙනස් කිරීම්, ක්‍රියා විරහිත කිරීම් හෝ කිසිඳු ආරක්ෂක ක්‍රියා පටිපාටියක් පුද්ගල අවශ්‍යතාවන් මත ලිහිල් කිරීමට කටයුතු කර නොමැති බවද සභාපතිවරයා තරයේ ප්‍රකාශ කර සිටිනවා. ගුවන්තොටුපොළ පරිශ්‍රය භාවිත කරන සියලු ගුවන් මගීන්ගේ ආරක්ෂාව සහ සුරක්ෂිතභාවය තහවුරු කිරීමට වගකීමෙන් ක්‍රියා කරන බවයි  ජී ඒ චන්ද්‍රසිරි මහතා තවදුරටත් සඳහන් කරන්නේ.   ", "URL": "https://www.itnnews.lk/2023/10/05/405906/", "Category": "Breaking News,දේශීය පුවත්", "Parent URL": null}