{"Source": "ITN news", "Timestamp": "මැයි 12, 2021 18:01", "Headline": "එන්නත්කරණය සාර්ථකව- දසලක්ෂයකට ආසන්න පිරිසකට එන්නත්", "News Content": "කොවිඩ් නයින්ටීන් ප්‍රතිශක්තීකරණ වැඩසටහන යටතේ දසලක්ෂයකට ආසන්න පිරිසකට එන්නත් ලබා දී තිබෙනවා. අද දිනයේත් ස්ථාන රැසකදී එන්නත් ලබාදීමේ කටයුතු සාර්ථකව සිදු කෙරෙනවා. ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව නව ලක්ෂ විසිපන්දහස් දෙසිය හතලිස් දෙදෙනෙකුට ලබා දී ඇති අතර එහි දෙවන මාත්‍රාව ලබා දී ඇති සංඛ්‍යාව දෙලක්ෂ විසි එක්දහස්තුන්සිය හැට අටක්. සයිනොෆාම් එන්නතේ පළමු මාත්‍රාව හැත්තෑ එක්දහස් දෙසිය තුන් දෙනෙකුට ලබා දී තිබෙනවා. එහි දෙවන මාත්‍රාව දෙදහස් හාරසිය තිස්පස් දෙනෙකුට ලබාදී ඇති බවයි සෞඛ්‍ය අංශ සදහන් කරන්නේ. ස්පුට්නික් වී එන්නතේ පළමු මාත්‍රාව 11338 දෙනෙකුට ලබා දී තිබෙනවා. එන්නත්කරණ වැඩසටහන සාර්ථකව අඛණ්ඩව ක්‍රියාත්මක කරන බවයි සෞඛ්‍ය අංශ අවධාරණය කරන්නේ. පිලියන්දල සෞඛ්‍ය වෛද්‍ය නිලධාරී කාර්යාලයට අයත් විශ්වකලාව ප්‍ර දේශයේ දී එන්නත ලබාදීම අද උදෑසන සිට සිදු කෙරෙනවා. එන්නත් ලබාගැනීම සදහා විශාල පිරිසක් පැමිණ සිටින අතර අද දිනයේ දී 1500 කට ආසන්න පිරිසකට එන්නත ලබාදීමට සූදානම් කර ඇති බව පිලියන්දල සෞඛ්‍ය වෛද්‍ය නිලධාරී ඉන්දික එල්ලාවල මහතා ප්‍රකාශ කළා. පාදුක්ක අරුක්වත්ත ශ්‍රී මහා විහාරස්ථානයේදී ද එන්නත් ලබාදීම සිදු කෙරෙනවා. අරුක්වත්ත සහ ගනේගොඩ ග්‍රාම නිලධාරී වසම් වල පිරිස් වෙත එන්නත් ලබාදීම සිදු කෙරෙන බවයි පාදුක්ක සෞඛ්‍ය වෛද්‍ය නිලධාරී දුමිත්‍ර කහන්ගම මහතා ප්‍රකාශ කළේ. රාජ්‍ය සේවකයින් සදහා එන්නත ලබාදීම ගම්පහ රත්නාවලී බාලිකා විද්‍යාලයේ දී අද දිනයේත් සිදු කෙරෙනවා. ගම්පහ සෞඛ්‍ය වෛද්‍ය කාර්යාලයයි එම කටයුතු සිදු කරන්නේ. බේරුවල කලුවාමෝදර නැගෙනහිර,   කලුවාමෝදර බටහිර සහ කලුවාමෝදර උතුර,  මලෙවන්බද්ද ප්‍ර දේශවල පිරිස් වෙත එන්නත ලබාදීම සිදු කෙරෙන බව බේරුවල සෞඛ්‍ය වෛද්‍ය නිලධාරී කාර්යාලය පවසනවා. මේ අතර වාද්දුව ප්‍ර දේශයේ දී ද රාජ්‍ය සේවකයන් සහ පෞද්ගලික අංශයේ සේවකයන් වෙනුවෙන් එන්නත ලබාදීමේ කටයුතු සිදු කෙරුණා. හොරණ අගුරුවාතොට විහාරස්ථානයේ දී එන්නත ලබාදීම සිදු කෙරුණේ මදුරාවල සෞඛ්‍ය වෛද්‍ය කාර්යාලයේ මෙහෙයවීමෙන්. දොඩංගොඩ සෞඛ්‍ය වෛද්‍ය නිලධාරී කොට්ඨාසයේ පිරිස් වෙත එන්නත ලබාදීම එම කාර්යාල පරිශ්‍රයේ දී සිදු කෙරෙනවා. වැඩි වශයෙන් කොවිඩ් රෝගීන් වාර්තා වූ 800 ඊ ග්‍රාම නිලධාරී වසම සදහා ප්‍රමුඛත්වය ලබාදී ඇති බවයි මහජන සෞඛ්‍ය පරික්ෂකවරුන් ප්‍රකාශ කළේ. කඩුවෙල සහ බත්තරමුල්ල සෞඛ්‍ය වෛද්‍ය නිලධාරී කාර්යාලවල මෙහෙයවීමෙන් එන්නත්කරණ වැඩපිළිවෙල අද දිනයේත් ක්‍රියාත්මකයි. පැලවත්ත මයුරපාද පිරිවෙනේදී එන්නත් ලබා දීම සිදු කෙරෙනවා.   ", "URL": "https://www.itnnews.lk/2023/10/05/336649/", "Category": "Breaking News,දේශීය පුවත්", "Parent URL": null}