{"Source": "ITN news", "Timestamp": "ජනවාරි 31, 2022 10:02", "Headline": "බ්‍රසීලයට බලපා ඇති අයහපත් කාලගුණයෙන් 18 දෙනෙකු ජීවිතක්ෂයට", "News Content": "බ්‍රසීලයේ සාවෝ පවුලෝ නගරයට බලපා ඇති අයහපත් කාලගුණයෙන් පුද්ගලයින් දහඅට දෙනෙකු ජීවිතක්ෂයට පත්ව තිබෙනවා. බ්‍රසීලයේ සාවෝ පවුලෝ නගරයට දින දෙකක් පුරා අඛණ්ඩව ඇදහැලෙන අධික වර්ෂාව හේතුවෙන් ගංවතුර තත්ත්වයක් හටගෙන ඇති ආකාරය මාධ්‍ය වාර්තා කළා. නායයාම් කිහිපයක්ද සිදුව ඇති බවයි වාර්තා වන්නේ. මියගිය පිරිස අතරට කුඩා දරුවන් හත් දෙනෙකුද ඇතුළත් බව බ්‍රසීලයේ මහජන ආරක්ෂාව පිළිබද කාර්යාලය නිවේදනය කරනවා. තවත් පුද්ගලයින් නව දෙනෙකු තුවාල ලබා රෝහල්ගත කර ඇති බවද සදහන්. අවතැන් වූ පවුල් පන්සියයක් පමණ සහන කදවුරු වෙත යොමු කර ඇති අතර ගංවතුරට හසුවීමෙන් පුද්ගලයින් පස් දෙනෙකු අතුරුදන් බවයි බලධාරීන් නිවේදනය කරන්නේ.     ", "URL": "https://www.itnnews.lk/2023/10/05/392284/", "Category": "ජාත්‍යන්තර පුවත්", "Parent URL": null}