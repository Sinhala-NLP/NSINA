{"Source": "ITN news", "Timestamp": "නොවැම්බර් 10, 2021 12:18", "Headline": "සෞඛ්‍ය වර්ජනය සතියකට අත්හිටුවයි", "News Content": "හෙද, පරිපූරක , අතුරු වෛද්‍ය සේවාවවලට අයත් වෘත්තිය සමිති 16ක් එක්ව දීපව්‍යාප්තව ආරම්භ කර ඇති සංකේත වැඩවර්ජනය අද උදෑසන 07.00න් අවසන් කළ බව සෞඛ්‍ය වෘත්තියවේදීන්ගේ සම්මේලනය පවසනවා. ඉල්ලීම් කිහිපයක් මුල්කර ගනිමින් හෙද, පරිපූරක හා අතුරු වෛද්‍ය සේවා ඇතුළු ක්ෂේත්‍ර 16ක වෘත්තීකයින් ඊයේ පැය 24ක වැඩ වර්ජනයක් ආරම්භ කළා. වැටුප් විෂමතා ඉවත් කිරීම, වෘත්තීමය උපාධියට හිමි තනතුරුවල පිහිටුවීම, සෞඛ්‍ය පරිපාලන සේවයක් පිහිටුවීම සහ මාණ්ඩලික සේවා චක්‍රලේඛය නිකුත් කිරීම ඇතුළු කරුණු 6ක් මුල්කරගනිමිනුයි මෙම සංකේත වැඩ වර්ජනය පැවැත්වුණේ. රජයේ හෙද නිලධාරින්ගේ සංගමයේ සභාපති සමන් රත්නප්‍රිය මහතා පැවැසුවේ හෙද, වෛද්‍ය රසායනාගාර, ඖෂධවේදීන්, මහජන සෞඛ්‍ය පරීක්ෂකවරු සහ පවුල් සෞඛ්‍ය සේවා නිලධාරීනියන් ඇතුළු වෘත්තීයවේදින් 50,000ක් පමණ එම වර්ජනයට එක්වූ බවයි. මාතෘ හා ළමා රෝහල්, පිළිකා රෝහල් සහ කොවිඩ් රෝහල් ඇතුළු විශේෂිත රෝහල් කිහිපයක හැර අනෙකුත් සියලුම රෝහල්වල මෙම වර්ජනය ක්‍රියාත්මක වුණා. කෙසේ වෙතත් වර්ජනය හේතුවෙන් රෝහල්වල නේවාසික හා බාහිර රෝගී ප්‍රතිකාර සේවාවලට එල්ලවූයේ දැඩි බලපෑමක්. සතියක් ඇතුළත සිය ගැටළුවලට විසඳුම් ලබා නොදෙන්නේ නම් අඛණ්ඩ වෘත්තිය ක්‍රියමාර්ගයකට අවතීර්ණවන බව සෞඛ්‍ය වෘත්තියවේදීන්ගේ සංගමය පවසනවා.   ", "URL": "https://www.itnnews.lk/2023/10/05/375101/", "Category": "දේශීය පුවත්", "Parent URL": null}