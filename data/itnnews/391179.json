{"Source": "ITN news", "Timestamp": "ජනවාරි 25, 2022 12:08", "Headline": "ජාත්‍යන්තර මුහුදේ දී අත්අඩංගුවට ගත් හෙරොයින් තොගය ගොඩබිමට", "News Content": "ජාත්‍යන්තර මුහුදේ දී අත්අඩංගුවට ගැණුනු රුපියල් මිලියන තුන්දහස් තුන්සීයකට අධික වටිනාකමකින් යුතු හෙරොයින් තොගය මේ වනවිට ගොඩබිමට රැගෙන එමින් පවතින බව නාවික හමුදාව පවසනවා. සිද්ධිය සම්බන්ධයෙන් සැකකරුවන් 16 දෙනෙකු අත්අඩංගුවට ගෙන තිබෙනවා. ශ්‍රී ලංකා නාවික හමුදාව,  රාජ්‍ය බුද්ධි සේවාව සහ පොලිස් මත්ද්‍රව්‍ය නාශක කාර්යංශය එක්ව ශ්‍රී ලංකාවට දකුණු ‍දෙසින් වූ ජාත්‍යන්තර මුහුදේ පසුගිය 17 සහ 22 යන දිනවල විශේෂ මෙහෙයුමක් සිදු කළා. ශ්‍රී ලංකා නාවික නෞකා සමුදුර ගැඹුරු මුහුදු නිරීක්‍ෂණ නෞකාව ජාත්‍යන්තර මුහුදේ සති 02ක පමණ කාලයක් ආවේක්‍ෂණය කරමිනුයි මෙම විශේෂ මෙහෙයුම සිදුකර ඇත්තේ. එහිදී දෙවුන්දර සිට කිලෝ මීටර් 1364ක් පමණ  දුරකින් ජාත්‍යන්තර මුහුදේ යාත්‍රා කරමින් තිබූ සැකකටයුතු දේශීය බහුදින ධීවර යාත්‍රාවක් නිරීක්‍ෂණයට ලක්ව තිබෙනවා. එම බහුදින ධීවර යාත්‍රාවේ තිබී රුපියල් මිලියන 3300කට අධික වටිනාකමකින් යුත් හෙරොයින් මත්ද්‍රව්‍ය කිලෝ ග්‍රෑම් 330 කට අධික තොගයක් සොයා ගත්තා. සූක්‍ෂම ලෙස උර 13ක් තුළ පැකට් 309ක මෙම හෙරොයින් තොගය අසුරා තිබෙනවා. බහුදින ධීවර යාත්‍රාවේ සිටි සැකකරුවන් 06 දෙනෙකු ජනවාරි මස 17 වන දින අත්අඩංගුවට ගැනීමට නාවික හමුදාව සමත්වුණා. තවදුරටත් සිදු කළ සෝදිසි මෙහෙයුම්වලදී මත්ද්‍රව්‍ය තොගය  මුහුදේදී හුවමාරු කර ගොඩබිමට රැගෙන යාමට පැමිණි තවත් සැකකරුවන් 05 දෙනෙකු ජනවාරි මස 22 වන දින අත්අඩංගුවට ගත්තා. මෙම මත්ද්‍රව්‍ය ජාවාරමේ ගොඩබිම් ජාලයට සම්බන්ධ තවත් සැකකරුවන් 05 දෙනෙකු ද පොලිස් මත්ද්‍රව්‍ය නාශක කාර්යංශය විසින් අත්අඩංගුවට ගෙන තිබෙනවා. මෙහි ප්‍රධාන ජාවාරම්කරු ඩුබායි රාජ්‍යයේ සිට මත්ද්‍රව්‍ය ජාවාරම මෙහෙයවා ඇති බවටයි තොරතුරු තහවුරු වී ඇත්තේ. හෙරොයින් තොගය සැකකරුවන් මෙන්ම බහුදින ධීවර යාත්‍රා නාවික හමුදාව මගින්  ගොඩබිමට රැගෙන ඒම මේ වනවිට සිදුකෙරෙනවා.   ", "URL": "https://www.itnnews.lk/2023/10/05/391179/", "Category": "දේශීය පුවත්", "Parent URL": null}