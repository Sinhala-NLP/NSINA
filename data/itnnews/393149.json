{"Source": "ITN news", "Timestamp": "පෙබරවාරි 4, 2022 10:28", "Headline": "යල කන්නයට නිසි පරිදි කාබනික පොහොර දෙන්න ජනපතිගෙන් උපදෙස්", "News Content": "යළ කන්නයට අවශ්‍ය කාබනික පෙහොර නියමිත කාලයේදීම ලබා දෙන්නැයි ජනාධිපති ගෝඨාභය රාජපක්ෂ මැතිතුමා නිලධාරීන්ට උපදෙස් ලබා දුන්නා. මහ කන්නයේදී සිදු වූ අඩුපාඩු ඉදිරියේදී නොවිය යුතු බවත් පොහොර බෙදා හැරීමට විධිමත් යාන්ත්‍රණයක් ක්‍රියාත්මක විය යුතු බවත් ජනාධිපතිතුමා අවධාරණය කළා. පොහොර කාර්යසාධක බලකාය ජනාධිපති ලේකම් කාර්යාලයේදී ඊයේ රැස් වූ අවස්ථාවේදී   ජනාධිපති ගෝඨාභය රාජපක්ෂ මැතිතුමා මෙම උපදෙස් ලබාදීම සිදු කළා. විවිධ තාක්ෂණ ක්‍රම යොදාගනිමින් දේශීයව කාබනික පොහොර නිෂ්පාදනය සිදු වනවා. එබැවින් එම පොහොර භාවිතය පිලිබද ගොවීන් නිසි ලෙස දැනුවත් කිරීමේ අවශ්‍යතාව පැහැදිලි කළ ජනාධිපතිතුමා  ඒ සදහා පොහොර කාර්ය සාධක බලකායේ නිලධාරීන් යොදාගත යුතු බවද අවධාරණය කළා. කාබනික පොහොර භාවිතය පිළිබද නිසි ලෙස දැනුවත් නොකිරීම හේතුවෙන් පසුගිය කන්නයේදී ඇතැම් ගොවීන් අසාර්ථකත්වයට පත් වුණා. මෙවර එම අඩුපාඩු මගහරවා ගනිමින් කෘෂි පර්යේෂණ සහකාර නිලධාරීන් මගින් දැනුවත් කිරීම් කළ යුතුයි. ඇතැම් නිලධාරීන් දැනුවත් කිරීමේ වැඩසටහන්වලට සහභාගීවීමට මැලිකමක් දක්වන බවද වාර්තා වී තිබෙනවා. සියලු දෙනා එම වැඩසටහන්වලට සහභාගී වීම අනිවාර්ය කළ යුතු බවට ජනාධිපතිතුමා මෙහිදී උපදෙස් ලබා දුන්නා. වස විසෙන් තොර ආහාර වේලක් ජනතාවට ලබාදීමේ රාජ්‍ය ප්‍රතිපත්තිය සමග තමන් බැදී සිටින බව  කාබනික පොහොර ව්‍යවසායකයින් මෙහිදී ප්‍රකාශ කළා. පසුගිය මහ කන්නයේ කාබනික පොහොර  භාවිතයෙන් ලබා ගත් සාර්ථක අස්වැන්න පිලිබද පොහොර නිෂ්පාද සමාගම් නියෝජිතයින් සංඛ්‍යා ලේඛණ සහිතව කරුණු ඉදිරිපත් කළා . දිස්ත්‍රික්ක  25 ම ආවරණය වන  පරිදි පොහොර නිෂ්පාදනය හා බෙදාහැරීමේ ක්‍රියාවලිය සාර්ථකව ක්‍රියාත්මක බවයි රාජ්‍ය අමාත්‍ය ශෂීන්ද්‍ර රාජපක්ෂ මහතා මෙහිදී ප්‍රකාශ කළේ.   ", "URL": "https://www.itnnews.lk/2023/10/05/393149/", "Category": "දේශීය පුවත්", "Parent URL": null}