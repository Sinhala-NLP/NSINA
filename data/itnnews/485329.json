{"Source": "ITN news", "Timestamp": "මැයි 22, 2023 18:12", "Headline": "වරායේ නැගෙනහිර පර්යන්තයේ දෙවන අදියරේ ඉදිකිරීම් අරඹයි", "News Content": "ශ්‍රී ලංකා වරායේ නැගෙනහිර පර්යන්තයේ දෙවන අදියරේ ඉදිකිරීම් අද ආරම්භ කෙරුණා. ඒ අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන්. ශ්‍රී ලංකා වරායේ නැගෙනහිර පර්යන්තයේ දෙවන අදියරේ ඉදිකිරීම් මේ වසරේ දී අවසන් කිරීමට සැලසුම් කර තිබෙනවා. ඒ අනුව මුහුදු පතුලේ සිට ගල්වැටි ඉහළට නැංවීම අද ආරම්භ කෙරුණා. පළමු පියවරේ දී නෞකා නැගෙනහිර පර්යන්තයට පැමිණ භාණ්ඩ පැටවීම සහ ගොඩබෑම පමණක් සිදු කෙරෙන අතර සේවා සැපයීම ඉන් පසුව සිදු කිරීමටයි සැලසුම් කර තිබෙන්නේ. නැගෙනහිර පර්යන්තයේ දෙවන අදියරේ ඉදි කිරීම් ආරම්භ කරමින් අමාත්‍ය නිමල් සිරිපාල ද සිල්වා මහතා කියා සිටියේ මෙහි පෞද්ගලික පර්යන්ත දෙකක් ද ක්‍රියාත්මක වන බැවින් එම පර්යන්ත සමග තරග කිරීමට සිදුවන බවයි. එමෙන්ම නැගෙනහිර පර්යන්තය වරාය අධිකාරිය සතු සම්පතක් ලෙස ආරක්ෂා කර ගැනීමට වෘත්තීය සමිති දැවැන්ත සටනක් සිදුකළ බව ද අමාත්‍යවරයා සිහිපත් කළා. ", "URL": "https://www.itnnews.lk/2023/10/05/485329/", "Category": "දේශීය පුවත්", "Parent URL": null}