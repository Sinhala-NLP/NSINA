{"Source": "ITN news", "Timestamp": "මාර්තු 27, 2023 16:15", "Headline": "සියලු අමාත්‍යාංශය යටතේ ඇති ආයතනවල වාර්ෂික වාර්තා ඉක්මනින් පාර්ලිමේන්තුවට ලබාදෙන්න – අගමැතිගෙන් උපදෙස්", "News Content": "සියලු අමාත්‍යාංශය යටතේ ඇති ආයතනවල වාර්ෂික වාර්තා ඉක්මනින් පාර්ලිමේන්තුවට ලබාදීමට කටයුතු කරන්න – අග්‍රාමාත්‍යවරයාගෙන් නිලධාරීන්ට උපදෙස් රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශය යටතේ මෙන්ම අනෙකුත් අමාත්‍යංශ යටතේ ඇති එක් එක් ආයතනවල වාර්ෂික වාර්තා අප්‍රමාදව පාර්ලිමේන්තුවට ලබාදීම, එම ආයතන ප්‍රධානීන්ගේ සහ අමාත්‍යංශ ලේකම්වරුන්ගේ වගකීමක් බවත්, එමනිසා එම වාර්තා ඉක්මනින් පාර්ලිමේන්තුවට ලබාදීමට කටයුතු කරන ලෙසත් අග්‍රාමාත්‍ය ගරු දිනේෂ් ගුණවර්ධන මහතා අදාළ නිලධාරීන්ට උපදෙස් ලබාදුන්නේය. මේ පිළිබඳව සාකච්ඡාවට බඳුන්වූයේ, රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන කටයුතු පිළිබඳ අමාත්‍යාංශයීය උපදේශක කාරක සභාව ගරු අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් 2023.03.24 වැනිදා පාර්ලිමේන්තුවේදී රැස් වූ අවස්ථාවේදීය. මෙහිදී ආයතන කිහිපයක වාර්ෂික වාර්තා අනුමත කිරීම සඳහා උපදේශක කාරක සභාවට ඉදිරිපත් වූ අතර එහිදී ඇතැම් වාර්ෂික වාර්තා 2018, 2019 වර්ෂවලට අදාළ වීම පිළිබඳව අවධානය යොමු විය. වාර්ෂික වාර්තා පාර්ලිමේන්තුවට ඉදිරිපත් කිරීමේ ප්‍රමාදය නිසා ඇතිවන ගැටලුකාරී තත්ත්වය පිළිබඳව ගරු අග්‍රාමාත්‍යවරයා සහ කාරක සභාවේ මන්ත්‍රීවරු කරුණු පෙන්වා දුන්හ. එසේම මෙසේ පැරණි වාර්තා ලබාදීම අවශ්‍ය වුවත් වඩා ප්‍රයෝජනවත් වන්නේ හැකි ඉක්මණින් අදාළ වර්ෂවල වාර්තා ලබා දීමට කටයුතු කිරීම බව ද මෙහිදී මන්ත්‍රීවරු පෙන්වා දුන්හ. මේ අනුව අදාළ වාර්ෂික වාර්තා අප්‍රමාදව පාර්ලිමේන්තුවට ලබාදීමට අග්‍රාමාත්‍යවරයා නිලධාරීන්ට උපදෙස් ලබාදුන්නේය. එසේම රැකියා ලක්ෂය වැඩසටහනට අදාළව පත්වීම් ලබාදීම පිළිබඳව ද මෙහිදී සාකච්ඡා වූ අතර එම තෝරාගත් රැකියාලාභීන්ට ඔවුන් සිටින දිස්ත්‍රික්ක තුළම පත්වීම් ලබාදිය යුතු බවද, ඒ සඳහා නිර්දේශ ලබාදීම වෙනත් පාර්ශ්ව විසින් සිදු නොවිය යුතු බවද මෙහිදී කාරක සභාවේ මන්ත්‍රීවරු පැවසීය. මේ අනුව අදාළ ප්‍රදේශයේම එම පත්කිරීම් සිදු කිරීමට ගත් තීරණය ක්‍රියාත්මක කිරීම සඳහා අග්‍රාමාත්‍යවරයා නිලධාරීන්ට උපදෙස් ලබා දුන්නේය. මෙම කාරක සභාව සඳහා සහභාගී වූ විපක්ෂනායක ගරු සජිත් ප්‍රේමදාස මහතා, දිස්ත්‍රික්ක කිහිපයක් සඳහා ප්‍රාදේශීය ලේකම් කොට්ඨාසවල කාර්යාල වැඩි කිරීමේ අවශ්‍යතාව, ග්‍රාමසේවා වසමක් නිර්ණය කිරීමේදී සලකාබලන සාධක, රාජ්‍ය සේවය තුළ ඉංග්‍රීසි භාෂා සාක්ෂරතාවය සහ තොරතුරු තාක්ෂණය ප්‍රගුණකිරීමේ අවශ්‍යතාවය ගැන අදහස් දැක්වූ අතර මේ පිළිබඳ විමර්ශනය කර පියවර ගැනීමට අග්‍රාමාත්‍යවරයා අදාළ අංශවලට උපදෙස් ලබාදුන්නේය. එසේම දිස්ත්‍රික්ක කිහිපයකම පවතින නගර සභා කිහිපයක් මහනගර සභා කිරීම සම්බන්ධයෙන්ද මෙහිදී සාකච්ඡා විය. පළාත් සභා හා පළාත් පාලන රාජ්‍ය අමාත්‍ය ගරු ජානක වක්කුඹුර, ස්වදේශ කටයුතු රාජ්‍ය අමාත්‍ය ගරු අශෝක ප්‍රියන්ත, ඇතුළු ගරු ඉන්දික අනුරුද්ධ, ගරු ප්‍රසන්න රණවීර, ගරු ශාන්ත බණ්ඩාර, ගරු ඩී. බී. හේරත් යන රාජ්‍ය අමාත්‍යවරුන් ද, ගරු ජේ. සී. අලවතුවල, ගරු යදාමිණී ගුණවර්ධන, ගරු එම්. රාමේෂ්වරම්, ගරු චින්තක අමල් මායාදුන්න, ගරු සුමිත් උඩුකුඹුර, ගරු තිස්ස කුට්ටිආරච්චි, ගරු කුමාරසිරි රත්නායක, ගරු කෝකිලා ගුණවර්ධන, ගරු ජගත් සමරවික්‍රම, ගරු මුදිතා ප්‍රිශාන්ති, ගරු කෝකිලා ගුණවර්ධන, ගරු සිවඥානම් ශ්‍රීතරන්, ගරු වීරසුමන වීරසිංහ, ගරු ප්‍රේම්නාත් සී. දොළවත්ත, ගරු (මේජර්) සුදර්ශන දෙණිපිටිය, ගරු සම්පත් අතුකෝරල සහ ගරු උපුල් මහේන්ද්‍ර රාජපක්ෂ යන පාර්ලිමේන්තු මන්ත්‍රීවරුන්ද අදහස් එක්කරමින් මෙම කාරක සභාව සඳහා සහභාගී වූහ. ", "URL": "https://www.itnnews.lk/2023/10/05/471255/", "Category": "Breaking News,දේශීය පුවත්", "Parent URL": null}