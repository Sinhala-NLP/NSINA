{"Source": "ITN news", "Timestamp": "පෙබරවාරි 17, 2023 17:58", "Headline": "සෑම දුම්රිය ස්ථානයක්ම පරිසර හිතකාමී කිරීමේ වැඩසටහනක්", "News Content": "මෙරට සෑම දුම්රිය ස්ථානයක්ම පරිසර හිතකාමී මෙන්ම පොදු ජනතාවගේ ජීවිතවලට වඩා ආරක්ෂිත අගයක් එකතු කරන ස්ථානයක් බවට පත් කිරීමේ වැඩසටහනක් ක්‍රියාත්මක කරන බව අමාත්‍ය ආචාර්ය බන්දුල ගුණවර්ධන මහතා පවසනවා. හරිත දුම්රිය ව්‍යාපෘතිය 2023 පිළිබදව මහාමාර්ග අමාත්‍යාංශයේදී අද පැවති සාකච්ඡාවකදීයි අමාත්‍යවරයා මේ බව කියා සිටියේ. හරිත දුම්රිය සංකල්පය ලබන මස 15වනදා සිට ක්‍රියාත්මක කිරීමට නියමිතයි. එදිනට යෙදෙන පාරිභෝගික දිනයට සමගාමීව මෙම වැඩසටහනද සැලසුම් කර තිබෙනවා. දුම්රිය ස්ථානවල අපද්‍රව්‍ය කළමනාකරණය සහ බලශක්ති සැපයුම සම්බන්ධයෙන් නව වැඩපිළිවෙළක් හදුන්වා දීමටද සැලසුම් කර ඇති බවයි අමාත්‍ය බන්දුල ගුණවර්ධන මහතා පැවසුවේ. පරිසර අමාත්‍ය නසීර් අහමඩ් මහතා ඇතුළු රාජ්‍ය නිලධාරීන් පිරිසක්ද මෙම අවස්ථාවට එක්වුණා.   ", "URL": "https://www.itnnews.lk/2023/10/05/461346/", "Category": "දේශීය පුවත්", "Parent URL": null}