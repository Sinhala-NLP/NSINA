{"Source": "ITN news", "Timestamp": "මාර්තු 30, 2022 12:15", "Headline": "යුක්රේනයේ යුද ශක්තිය ඉතාමත් දුර්වල මට්ටමකට පැමිණ ඇති බව රුසියාව කියයි", "News Content": "යුක්රේනයේ යුද ශක්තිය ඉතාමත් දුර්වල මට්ටමකට පැමිණ ඇති බව රුසියා ආරක්ෂක අමාත්‍යාංශය සඳහන් කරනවා. ඔවුන්ට අවශ්‍ය අවි ආයුධ ප්‍රමාණවත් තරම් ලැබී නොමැති බවයි රුසියා ආරක්ෂක අමාත්‍යාංශය තවදුරටත් පවසන්නේ. මරියුපෝල් නගරය තුළ රුසියා හමුදාවට අයත් සන්නාහ සන්නද්ධ රථ ගමන් කරන ආකාරය දැක්වෙන වීඩියෝ පටයක් මාධ්‍ය වෙත නිකුත් කර තිබුණා. රුසියා හමුදාව නගරය සම්පූර්ණයෙන්ම වටකර තිබෙන අතර එක්ලක්ෂ හැටදහසකට ආසන්න නගර වැසියන් පිරිසක් ඒ තුළ සිරව සිටින බවයි වාර්තා වන්නේ. චෙච්නියා රාජ්‍ය නායක රම්සන් කදිරොව් මරියුපෝල් ප්‍රදේශයේ සංචාරයක නිරතව සිටින ආකාරයද මාධ්‍ය වාර්තා කළා. රුසියා පාර්ශ්වයට සහාය දක්වන ඔහු මරියුපෝල් නගරයේ බලය අත්පත් කර ගැනීමට දැවැන්ත යුද ශක්තියක් ලබාදෙන බවයි විදෙස් මාධ්‍ය සඳහන් කරන්නේ.   ", "URL": "https://www.itnnews.lk/2023/10/05/404632/", "Category": "ජාත්‍යන්තර පුවත්", "Parent URL": null}