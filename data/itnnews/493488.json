{"Source": "ITN news", "Timestamp": "ජූනි 20, 2023 16:48", "Headline": "අධිකරණය මගින් වරදකරුවන් කරන අයට ජනාධිපති සාමාව දීමට අදාළ මාර්ගෝපදේශ මාලාවක් ?", "News Content": "අධිකරණය මගින් වරදකරුවන් කරන අයට ජනාධිපති සාමාව දීමට අදාළ මාර්ගෝපදේශ මාලාවක් නිකුත් කිරීම වැදගත් බව ශ්‍රී ලංකා නීතිඥ සංගමය ශ්‍රේෂ්ඨාධිකරණය හමුවේ ප්‍රකාශ කළා. රෝයල් පාක් හිදී තරුණියක ඝාතනය කිරීමේ සිද්ධියට මරණ දඩුවම නියමව සිටි ජූඩ් ශ්‍රමන්ත ජයමහ යන අය ජනපති සමාව යටතේ නිදහස් කිරීමට හිටපු ජනාධිපති මෛත්‍රීපාල සිරිසේන මහතා ගත් තීරණය බල රහිත කරන ලෙස ඉල්ලා ගොනුකළ පෙත්සමක් ශ්‍රේෂ්ඨාධිකරණය හමුවේ අද විභාගයට ගත්තා. කාන්තා මාධ්‍ය සංවිධාන එකමුතුව එය ගොනුකර තිබුණා. එම පෙත්සම අද විභාගයට ගත් අවස්ථාවේ ශ්‍රී ලංකා නීතිඥ සංගමය වෙනුවෙන් පෙනී සිටි ජනාධිපති නීතිඥ සාලිය පීරිස් මහතා කියාසිටියේ වරදකරුවන්ට සමාව ප්‍රදානය කිරීම සදහා ව්‍යවස්ථාව යටතේ ජනපතිට පැවරී ඇති බලය විවාද කළ නොහැකි බවයි. එහෙත් එම බලය / පවතින නීතියට අනුකූල විය යුතු බවයි ඔහු පෙන්වා දුන්නේ. එම බලය භාවිත කිරීමේ දී මතුවිය හැකි අසමානතා මගහැරීම සදහා මාර්ගෝපදේශ මාලාවක් නිකුත් කරන ලෙස ඔහු අධිකරණයෙන් ඉල්ලා සිටියා. හිටපු ජනාධිපති මෛත්‍රීපාල සිරිසේන මහතා වෙනුවෙන් ජනාධිපති නීතිඥ ෆයිසර් මුස්තාපා මහතා පෙනී සිටියා. විත්තිකරුට ජනපති සමාව ප්‍රදානය කිරීමට අදාළව අධිකරණය හමුවේ ඉදිරිපත් කර ඇති ලිපි ගොනුව ජනාධිපති කාර්යාලයේ නොමැති බව එම කාර්යාලය දැනුම් දී ඇති බව ඔහු පැවසුවා. තොරතුරු දැනගැනීමේ පනත යටතේ එම ලිපි ගොනුව පිළිබද තොරතුරු අධිකරණ අමාත්‍යංශයෙන් ඉල්ලා ඇති බවයි ඔහු සදහන් කළේ. වැඩිදුර විභාගය ජූලි 13 වනදා දක්වා කල්තැබුණා. මේ අතර විත්තිකරුට ජනාධිපති සාමාව දී නිදහස් කරන ලෙස මෛත්‍රීපාල සිරිසේන මහතාගෙන් කිසි විටෙකත් ඉල්ලීමක් කර නොතිබූ බව දකුණු පළාත් කතෝලික පදවියේ රදගුරු රේමන් වික්‍රමසිංහ හිමිපාණන් සහ බලංගොඩ බුද්ධඝෝෂ හිමියන් අධිකරණයට දැනුම් දුන්නා. උන්වහන්සේ සිය නීතිඥවරයා මගින් තවදුරටත් දැනුම්දී තිබුණේ විත්තිකරුට සමාව දෙන ලෙස හිටපු ජනපතිගෙන් ඉල්ලීමක් කළ බවට ඉකුත් නඩු දිනයේ සදහන් වූ වාර්තා අසත්‍ය බවයි. ", "URL": "https://www.itnnews.lk/2023/10/05/493488/", "Category": "දේශීය පුවත්", "Parent URL": null}