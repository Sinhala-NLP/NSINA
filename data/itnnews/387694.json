{"Source": "ITN news", "Timestamp": "ජනවාරි 9, 2022 14:11", "Headline": "ජේම්ස් වෙබ් දුරේක්ෂය තම කාර්යභාරය ඉටුකිරීමට සූදානම්", "News Content": "විශ්වයේ රහස් සෙවීමට අභ්‍යවකාශයට පිටත්කර හැරි ජේම්ස් වෙබ් දුරේක්ෂය තම කාර්යභාරය ඉටුකිරීමට සූදානම් බව මෙහෙයුම භාර විද්‍යාඥයින් පවසනවා. ලොව විශාලතම අභ්‍යවකාශ දුරේක්ෂය ලෙස සැලකෙන ජේම්ස් වෙබ් දුරේක්ෂය ඊයේ දිනයේ දී තම සියලු දර්පණ විදහා අවසන් බව නාසා ආයතනය නිවේදනය කරනවා. ෂඩාශ්‍රාකාර හැඩයෙන් යුතු දුරේක්ෂයේ දර්පණ මීටර් හයයි දශම පහක් පමණ දිගින් යුක්තයි. ඇමෙරිකා ඩොලර් බිලියන දහයක වියදමින් වසර 30 ක පරිශ්‍රමයකින් පසු පසුගිය දෙසැම්බර් 25 වනදා ජේම්ස් වෙබ් දුරේක්ෂය අභ්‍යවකාශ ගත කෙරුණා. එමගින් විශ්වයේ මූලාරම්භය පිළිබද පවා මේ වනතෙක් සැගව ඇති සියලු රහස් අනාවරණය කර ගැනීමට හැකිවනු ඇති බවටයි විද්‍යාඥයින් මත පළකරන්නේ. 1960 වසරේ දී කක්ෂගත කෙරුණු හබල් දුරේක්ෂය මෙන් සිය ගුණයක් පමණ මෙම දුරේක්ෂය බලවත් බව වාර්තා වනවා. එහි නිර්මාණය කටයුතු සදහා ඇමරිකා,කැනඩා හා යුරෝපීය රටවල් රැසක ඉංජිනේරුවන් තම දායකත්වය ලබාදුන්නා. ඇපලෝ සද ගමන සැලසුම් කළ විද්‍යාඥයෙක් සිහිවීම පිණිසයි එය ජේම්ස් වෙබ් ලෙස නම් කර ඇත්තේ.             ", "URL": "https://www.itnnews.lk/2023/10/05/387694/", "Category": "අතන මෙතන", "Parent URL": null}