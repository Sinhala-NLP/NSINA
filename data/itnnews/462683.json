{"Source": "ITN news", "Timestamp": "පෙබරවාරි 23, 2023 10:30", "Headline": "වී මිලදී ගැනීමට වෙන් කළ මුදල බිලියන 20 දක්වා ඉහළ දැමේ", "News Content": "වී මිල දී ගැනීම දිස්ත්‍රික් ලේකම්වරුන් මගින් සිදු කිරීම සඳහා වෙන් කරන රුපියල් බිලියන  10ක මුදල අවශ්‍යතාවය පරිදි රුපියල් බිලියන 20ක් දක්වා ඉහළ නැංවීමට ගරු ජනාධිපතිතුමන් තීරණය කළ බව කෘෂිකර්ම අමාත්‍යවරයා පවසයි. මෙවර මහ කන්නයේ දී වී මිල දී ගැනීම සිදු කරන්නේ වී අලෙවි මණ්ඩලය මගින් නොවේ.  වී මිල දී ගැනීමේ යාන්ත්‍රණය දිස්ත්‍රික් ලේකම්වරුන් හා ප්‍රාදේශීය ලේකම්වරුන් මගින් ක්‍රියාත්මක කිරීමට රජය තීරණය කර තිබේ.  ඒ අනුව වී කිලෝග්‍රෑම් 01ක් රුපියල් 100ක් බැගින් මිල දී ගැනීමට කටයුතු යොදා ඇත. ඒ සඳහා මින් පෙර රුපියල් බිලියන 10ක් වෙන් කිරීමට මුදල් අමාත්‍යවරයා වශයෙන් ගරු ජනාධිපතිතුමන් පියවර ගෙන තිබූ අතර මේ වනවිට අවශ්‍ය වුවහොත් එම මුදල රුපියල් බිලියන 20ක් දක්වා ඉහළ නැංවීමට සූදානම් බව  එතුමා අමාත්‍ය මණ්ඩලයට දැනුම් දුන්නා යැයි කෘෂිකර්ම අමාත්‍ය මහින්ද අමරවීර මහතා පැවසීය. ඊයේ පස්වරුවේ ජාතික ගොවි සමුළුවේ නියෝජිතයින් සමග සාකච්ඡාවකට සහභාගි වෙමින් අමාත්‍යවරයා මේ බව දැනුම් දුන්නේය. මෙවර දිස්ත්‍රික් ලේකම්වරුන් විසින් මිල දී ගන්නා වී මාස දෙකක් යන තෙක් අඩු ආදායම්ලාභී පවුල් සඳහා එක් පවුළකට මාසයකට හාල් කිලෝ ග්‍රෑම් 10ක් බැගින් ලබා දීමට රජය කටයුතු යොදා ඇත.  අඩු ආදායම්ලාභී පවුල් ලක්ෂ 20කට මෙම සහනය ලබා දීමට කලින් තීරණය කර තිබු නමුත් පසුව ගරු ජනාධිපතිතුමා එම පවුල් සංඛ්‍යාව ලක්ෂ 29ක් දක්වා ඉහළ නංවා තිබේ. මෙම සාකච්ඡාවේ දී වී මිල සම්බන්ධව අදහස් පළ කළ ගොවි නියෝජිතයෝ වී මිල රුපියල් 100ක් යැයි තීරණය කිරීම සම්බන්ධව තමන් සෑහිමකට පත් නොවන බව සඳහන් කළේය. ඊට පිලිතුරු දුන් අමාත්‍යවරයා- රජය වී කිලෝවක මිල රුපියල් 100ක් යැයි තීරණය කළේ සමහර ගොවි නියෝජිතයෝ මාධ්‍ය ඔස්සේ කළ ප්‍රකාශ නිසායි. ගොයම් කැපීම ආරම්භ වී නොතිබුනු පොලොන්නරුවේ ගොවි නියෝජිතයෝ පවා වී මිල රුපියල් 50ට 60ට දක්වා අඩු වී ඇති බව ප්‍රකාශ කළා. මුදල් අමාත්‍යාංශය වී කිලෝවක මිල රුපියල් 100ක් ලෙස නියම කළේ ඒ නිසයි. ගොවි නියෝජිතයෝ කියු දේ අනුව රුපියල් 100ක් කියන්නේ බැලු බැල්මට හොඳ මිලක්. ඒ වැරැද්ද කළේ ගොවි නියෝජිතයින් යැයි කියාගන්නා සමහර දේශපාලන පක්ෂවල නියෝජිතයෝ. පසුගිය යල කන්නයේ දීත් ඔය ගොවි නියෝජිතයෝ ඔය දේම කළා. වී අස්වනු නෑ. රටේ හාල් හිඟයක් ඇතිවෙනවා. කෘෂිකර්ම ඇමැති කියන්නේ බොරු කියළා මාධ්‍යවලට ඔය ගොවි නියෝජිතයෝ විවිධ ප්‍රකාශ කර තිබුනා. එහි ප්‍රතිපලය වුනේ රටේ ජනතාව කුසගින්නේ තැබිය නොහැකි නිසා අසාමාන්‍ය ලෙස සහල් තොග රටට ආනයනය කිරීමයි. වී මිල අඩු වුනේ ඒ නිසයි. එමනිසා ප්‍රකාශ නිකුත් කරන්නට පෙර ඉන් ඇති විය හැකි ප්‍රතිවිපාක ගැනත් හිතනවා නම් හොඳ බව ද අමාත්‍යවරයා සඳහන් කළේය. කෙසේ වුවද මෙවර යල කන්නයේ දී වී වගාවට අවශ්‍ය සියලුම පොහොර ගොවීන් වෙත ලබා දීමට මෙවර හැකි වනු ඇති බවත් අමාත්‍යවරයා කීය. මෙම සාකච්ඡාවට අමාත්‍යාංශයේ ලේකම් ගුනදාස සමරසිංහ මහතා ද සහභාගි විය. \n ", "URL": "https://www.itnnews.lk/2023/10/05/462683/", "Category": "දේශීය පුවත්", "Parent URL": null}