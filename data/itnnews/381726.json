{"Source": "ITN news", "Timestamp": "දෙසැම්බර් 9, 2021 12:06", "Headline": "සම්මානලාභී කලාකරු ආනන්ද එස්. විජයසිරි මහතාගේ අවසන් කටයුතු පස්වරුවේ", "News Content": "සම්මානලාභී කලාකරුවෙකු අභාවප්‍රාප්ත වූ ආනන්ද එස්. විජයසිරි මහතාගේ දේහය මේ වන විට බොරැල්ල ජයරත්න මල් ශාලාවේ තැන්පත් කර තිබෙනවා. නාට්‍ය රචකයෙකු, නිෂ්පාදකවරයෙකු, අධ්‍යක්ෂවරයෙකු, ගීත රචකයෙකු, කාව්‍ය රචකයෙකු හා ගායකයෙකු ඇතුළු විවිධ  කලා ක්ෂේත්‍රයන්හි ප්‍රවීණයෙකු වූ ආනන්ද එස් විජයසිරි මහතා අභාවප්‍රාප්ත වන විට 81 වන වියේ පසුවුණා. 1971 වසරේදී බැද්දේ ගෝරනාඩුව නාට්‍යය රචනාකොට අධ්‍යක්ෂණය කර එම වසරේ රාජ්‍ය නාට්‍ය සම්මාන උළෙලේ දී රාජ්‍ය සම්මානයට ද ඔහු පාත්‍ර වුණා. තවත් නාට්‍ය රැසක් ඔහු නිර්මාණය කළා. චිත්‍රපට රැසකට ගීත රචනා කර ඇති ඔහු තිරනාටක හා දෙබස් රචනා ශිල්පියෙකු ද  වනවා. සුළංකෝඩ නමැති නවතම ග්‍රන්ථය එළිදැක්වීමට සූදානමින් සිටි ඔහු ස්වාධීන රූපවාහිනී වැඩසටහන් පූර්ව අධීක්ෂණ මණ්ඩලයේ සාමාජිකයෙකු ද වනවා. අභාවප්‍රාප්ත ආනන්ද එස් විජයසිරි මහතාගේ දේහය පිළිබද අවසන් කටයුතු බොරැල්ල පොදු සුසාන භූමියේදී අද පස්වරුවේ සිදු කිරීමට නියමිතයි.         ", "URL": "https://www.itnnews.lk/2023/10/05/381726/", "Category": "දේශීය පුවත්", "Parent URL": null}