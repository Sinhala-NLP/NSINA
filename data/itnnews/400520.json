{"Source": "ITN news", "Timestamp": "මාර්තු 10, 2022 15:41", "Headline": "යුක්රේනයේ ළමා සහ මාතෘ රෝහලක් වෙත රුසියාව එල්ල කළ ප්‍රහාරයෙන් තුන්දෙනෙකු ජීවිතක්ෂයට", "News Content": "යුක්රේනයේ මරියුපෝල් නගරයේ පිහිටි ළමා සහ මාතෘ රෝහලක් වෙත රුසියාව එල්ල කළ ප්‍රහාරයෙන් තුන්දෙනෙක් ජීවිතක්ෂයට පත්ව ඇති බව විදෙස් මාධ්‍ය වාර්තා කරනවා. මියගිය පිරිස අතර කුඩා දරුවෙකුද සිටින බවයි පැවසෙන්නේ. ඊයේ රාත්‍රියේ සිට මරියුපෝල් හි මෙම රෝහල් ප්‍රදේශය වෙත ප්‍රහාර කිහිපයක් එල්ල වී තිබෙනවා. ප්‍රහාරයෙන් රෝහලට බරපතල හානි සිදුව ඇති අතර මව්වරුන්, රෝහල් සේවකයන් ඇතුලු 17 දෙනෙකු තුවාල ලබා තිබෙනවා. බෝම්බ ප්‍රහාරයෙන් විනාශ වූ ගොඩනැගිලි සුන්බුන්වලට යටවී සිටින පිරිස් සොයා තවදුරටත් මෙහෙයුම් සිදු කරනවා. මෙම ප්‍රහාරය සාහසික යුද අපරාධයක් බව යුක්රේන ජනාධිපති විලෝදිමීර් සෙලෙන්ස්කි නිවේදනයක් නිකුත් කරමින් අද ප්‍රකාශ  කර සිටියා. මෙම ප්‍රහාරය එක්සත් ජාතීන්ගේ සංවිධානය ඇතුළු බටහිර රටවල දැඩි විවේචනයට ලක් වුණා.             ", "URL": "https://www.itnnews.lk/2023/10/05/400520/", "Category": "ජාත්‍යන්තර පුවත්", "Parent URL": null}