{"Source": "ITN news", "Timestamp": "ඔක්තෝබර් 17, 2021 13:14", "Headline": "21 වනදා ආරම්භ කරන පාසල් පිරිසිදු කරන්න රටපුරා ශ්‍රමදාන", "News Content": "දරුවන් 200ට අඩු පළාත් සභා යටතේ පාලනය වන පාසල් වල  ප්‍රාථමික අංශයේ අධ්‍යාපන කටයුතු ලබන 21 වනදා ආරම්භ කිරීමට තීරණය කර තිබෙනවා. ඒ අනුව සෞඛ්‍ය අමාත්‍යාංශයේ සෞඛ්‍ය මාර්ගෝපදේශ පරිදි 1 සිට 5 ශ්‍රේණිය දක්වා පන්ති පළමු අදියර යටතේ ආරම්භ කිරීමට නියමිතයි. මෙම වැඩපිළිවෙළ යටතේ ප්‍රාථමික අධ්‍යාපනය ලබාදෙන පාසල් තුන්දහසක අධ්‍යයන කටයුතු නැවත ආරම්භ කිරීමට නියමිතයි. ලබන 21 වනදා පාසල් විවෘත කිරීමට පෙර සිදුකෙරෙන ශ්‍රමදාන වැඩසටහන් නිරීක්ෂණය කිරීමට අමාත්‍ය ආචාර්ය බන්දුල ගුණවර්ධන මහතා ද එක්වුණා. දැරණියගල මැතිවරණ කොට්ඨාසයේ ප්‍රාථමක ශ්‍රේණිවල අධ්‍යයන කටයුතු නැවත ආරම්භ කිරීම සදහා සූදානම් බව විදුහල්පතිවරුන් පවසනවා. ඒ සඳහා අවශ්‍ය සූදානම්වීම් මේ වනවිට සිදුකෙරෙන බවයි විදුහල්පතිවරුන් ගුරුවරුන් මෙන්ම පාසල් සංවර්ධන සමිති නියෝජිතයින් පවසන්නේ. කෙසේ වෙතත් සිය වැටුප් ගැටලුවට විසදුමක් නොලැබුණහොත් නැවත පාසල් ආරම්භ කෙරුණද වැඩවර්ජනය අඛණ්ඩව පවත්වාගෙන යන ලංකා ගුරු සංගමයේ ලේකම් ජෝසප් ස්ටාලින් මහතා ප්‍රකාශ කර තිබෙනවා. ", "URL": "https://www.itnnews.lk/2023/10/05/369830/", "Category": "Breaking News,දේශීය පුවත්", "Parent URL": null}