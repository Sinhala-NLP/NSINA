{"Source": "ITN news", "Timestamp": "ஜூன் 4, 2021 12:47", "Headline": "மழையுடனான வானிலை நீடிக்குமென எச்சரிக்கை.. நீர்தேக்கங்கள் பலவற்றின் வான்கதவுகளும் திறப்பு", "News Content": "சீரற்ற காலநிலையினால் இரத்தினபுரி மாவட்டத்தில் மண்சரிவு அனர்த்தம் பதிவாகியுள்ளது. இதானால் மூவர் காணாமல்போயுள்ளதாக மாவட்ட அனர்த்த முகாமைத்துவ மத்திய நிலையம் தெரிவித்துள்ளது. இன்று அதிகாலை அனர்த்தம் ஏற்பட்டுள்ளது. அதிக மழை காரணமாக வெள்ள அபாயமும் காணப்படுவதாக சுட்டிக்காட்டப்பட்டுள்ளது. இந்நிலையில் மலையகத்தில் நிலவும் சீரற்ற வானிலை காரணமாக வீடுகள் மற்றும் விவசாய நிலங்கள் பாதிக்கப்பட்டுள்ளன. நுவரெலியா – டயகம பொலிஸ்பிரிவிற்குட்பட்ட பகுதிகளில் விவசாயிகள் பாதிப்பை எதிர்கொண்டுள்ளதாக எமது செய்தியாளர் தெரிவித்தார். நேற்றிரவு ஆக்ரோயா ஆறு பெருக்கெடுத்ததால் மரக்கறி தோட்டங்கள் வெள்ளநீரில் முழ்கியுள்ளன. இதனால் விவசாயிகள் குறித்த பாதிப்பை எதிர்கொண்டுள்ளதாக தெரியவந்துள்ளது. இதேவேளை மழை காரணமாக டயகம ஈஸ்ட் தோட்டத்தில் அமைந்துள்ள வீடுகளுக்குள் வெள்ள நீர் புகுந்துள்ளது. இதனால் 25 வீடுகள் வெள்ள நீரில் மூழ்கியுள்ளன. மேலும் சில வீடுகள் பகுதியளவில் சேதமடைந்துள்ளதாக எமது செய்தியாளர் தெரிவித்தார். குறித்த வீடுகளுக்கு அருகில் இருந்து ஆறுகளின் நீரின் மட்டம் அதிகரித்ததால் வெள்ள அனர்த்தம் ஏற்ப்பட்டுள்ளது. இதனால் பாதிக்கப்பட்ட 44 குடும்பங்களை சேர்ந்த நூற்றுக்கும் அதிகமானோர் தற்காலிக இடங்களில் தங்க வைக்கப்பட்டுள்ளனர். அதிக மழையுடனான காலநிலை காரணமாக தப்போவ மற்றும் தெதுறுஓயா நீர்த்தேக்கங்களின் வான்கதவுகள் திறக்கப்பட்டுள்ளதாக நீர்ப்பாசன திணைக்களம் தெரிவித்துள்ளது. புத்தளத்திலுள்ள தப்போவ நீர்த்தேக்கத்தின் 6 வான் கதவுகளும், குருணாகல் தெதுறுஓயா நீர்த்தேக்கத்தின் 2 வான் கதவுகளும் திறக்கப்பட்டுள்ளதாக நீர்ப்பாசன திணைக்களம் மேலும் தெரிவித்தது. எனவே, குறித்த நீர்த்தேக்கங்களை அண்டிய தாழ்நிலப்பகுதிகளில் வசிக்கும் மக்கள் வெள்ள நிலைமை தொடர்பில் அவதானமாக இருக்குமாறு அனர்த்த முகாமைத்துவ மத்திய நிலையம் அறிவுறுத்தியுள்ளது. இதேவேளை நாட்டின் தென்மேற்கு பகுதிகளில் தற்போது நிலவும் மழையுடனான வானிலை மேலும் தொடரும் என எதிர்வுகூறப்பட்டுள்ளது. மேல், சப்ரகமுவ, வடமேல் மற்றும் மத்திய மாகாணங்களிலும் காலி மற்றும் மாத்தறை மாவட்டங்களிலும் மழையோ அல்லது இடியுடன் கூடிய மழையோ பெய்யக்கூடிய சாத்தியம் காணப்படுகின்றது. நாட்டின் ஏனைய பிரதேசங்களில் பல இடங்களில் மாலையில் அல்லது இரவில் மழையோ அல்லது இடியுடன் கூடிய மழையோ பெய்யக்கூடிய சாத்தியம் இருப்பதாக வளிமண்டலவியல் திணைக்கம் தெரிவித்துள்ளது. மேல், சப்ரகமுவ மற்றும் வடமேல் மாகாணங்களிலும் காலி மற்றும் மாத்தறை மாவட்டங்களிலும் சில இடங்களில் 150 மில்லிமீற்றருக்கும் அதிகமான மிகப் பலத்த மழைவீழ்ச்சி எதிர்பார்க்கப்படுகின்றது. மத்திய மற்றும் ஊவா மாகாணங்களில் சில இடங்களில் 100 மில்லிமீற்றருக்கும அதிகமான பலத்த மழைவீழ்ச்சி எதிர்பார்க்கப்படுகின்றது. இடியுடன் கூடிய மழை பெய்யும் வேளைகளில் அப் பிரதேசங்களில் தற்காலிகமாக பலத்த காற்றும் வீசக்கூடும். மின்னல் தாக்கங்களினால் ஏற்படக்கூடிய பாதிப்புகளை குறைத்துக்கொள்ள தேவையான முன்னெச்சரிக்கை நடவடிக்கைகளை எடுத்துக் கொள்ளுமாறு பொதுமக்கள் அறிவுறுத்தப்பட்டுள்ளனர். ", "URL": "https://www.itnnews.lk/2023/10/05/340639/", "Category": "Breaking News,தேசிய செய்திகள்", "Parent URL": null}