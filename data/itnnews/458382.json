{"Source": "ITN news", "Timestamp": "ජනවාරි 30, 2023 17:15", "Headline": "පළාත් පාලන මැතිවරණ දිනය ඇතුළත් ගැසට් නිවේදනය අද මුද්‍රණාලයට", "News Content": "පළාත් පාලන ඡන්ද විමසීම පැවැත්වෙන දිනය ඇතුළත් දැන්වීම ගැසට් මගින් ප්‍රකාශයට පත් කිරීම සදහා රජයේ මුද්‍රණාලය වෙත යොමු කළ බව මැතිවරණ කොමසාරිස් ජනරාල්වරයා පවසනවා. මාර්තු 9 පැවැත්වෙන ඡන්ද විමසිමට  අදාළ දැන්වීම් සියලුම දිස්ත්‍රික්කවලින් මැතිවරණ කොමිසමට ලැබී තිබෙනවා. ඒ අනුව අදාළ දැන්වීම මගින් ඡන්ද විමසීම සිදු කෙරන දිනයට අමතරව වේලාව , තරඟ කරන දේශපාලන පක්ෂ සහ ස්වාධීන කණ්ඩායම් සම්බන්ධයෙන් තොරතුරු ඇතුළත් වන බවයි මැතිවරණ කොමිසම සදහන් කලේ. තැපැල් ඡන්ද විමසීමට අදාළවත් සියලු කටයුතු මේ වනවිට සිදු කරමින් පවතිනවා. පළාත් පාලන මැතිවරණය සඳහා ඡන්ද පත්‍රිකා මුද්‍රණය කිරීම ආරම්භ කරන ලෙස මැතිවරණ කොමිෂන් සභාව රජයේ මුද්‍රණාලය වෙත දැනුම් දී තිබෙනවා. ඒ අනුව අදාළ සියලුම පළාත් පාලන ආයතනවලට අදාළ ඡන්ද පත්‍රිකා මුද්‍රණය කිරීමේ මූලික කටයුතුත් මේ වනවිටත් සිදු කෙරෙනවා. පළාත් පාලන මැතිවරණය සඳහා ඡන්ද පත්‍රිකා කෝටියකට වැඩි සංඛ්‍යාවක් මුද්‍රණය කිරීමට නියමිත අතර 2018 වසරේ පැවැති පළාත් පාලන මැතිවරණයේ ඡන්ද පත්‍රිකා මුද්‍රණය සඳහා රුපියල් කෝටි 20ක මුදලක් වැය වී තිබෙනවා. ඒ අනුව මෙම වසරේ දී මුද්‍රණ කටයුතු සඳහා රුපියල් කෝටි 30කට වැඩි මුදලක් වැය වනු ඇති බවයි රජයේ මුද්‍රණාලය පවසන්නේ. කෙසේ වෙතත් පළාත් පාලන මැතිවරණයක් සදහා වැඩිම අපේක්ෂකයන් සංඛ්‍යාවක් මෙවර ඉදිරිපත්ව ඇති බවයි මැතිවරණ කොමිසම පෙන්වා දෙන්නේ. ‌මාර්තු මස පැවැත්වීමට නියමිත පළාත් පාලන මැතිවණය සදහා නාමයෝජනා භාර ගැනීම පසුගිය 21වනදායින් අවසන් වුණා. මෙහිදී  දිවයිනේ බොහෝ ප්‍රදේශවලින් විශාල පිරිසක් පලාත් පාලන මැතිවරණය සදහා නාම යෝජනා භාර දෙනු දක්නට ලැබුණා. කෙසේ වෙතත් නාමයෝජනා පත්‍ර දහසකට ආසන්න සංඛ්‍යාවක් විවිධ ගැටළු හේතුවෙන් ප්‍රතික්ෂේප වූ බවටත් තොරතුරු වාර්තා වුණා. මෙවන් පසුබිමක් තුළ මෙවර පළාත් පාලන මැතිවරණය සදහා අපේක්ෂකයන් 82,000ක් ඉදිරිපත්ව සිටින බවයි මැතිවරණ කොමිසම පෙන්ව දෙන්නේ. පසුගිය පලාත් පාලන මැතිවරණය හා සැසදීමේදී එවර ඉදිරිපත්ව ඇති අපේක්ෂකයන් සංඛ්‍යාව 52,700ක්.එය මේ  වසර හා සැසඳීමේදී 29,300ක වැඩිවීමක්. දේශපාලන පක්ෂ 58කින් සහ ස්වාධීන කණ්ඩායම් 321 කින් පලාත් පාලන ආයතන 339ක් සදහා මෙවර අපේක්ෂකයන් සිය නාමයෝජනා භාර දී තිබෙනවා. මෙවන් විශාල පිරිසක් තරඟ බිමට පිවිස සිටියද තෝරා ගැනීමට නියමිත සභිකයන් සංඛ්‍යාව 8,000ක් පමණයි. පළාත් පාලන ආයතන 341ක් ඇති නමුත් ගාල්ල දිස්ත්‍රික්කයේ ඇල්පිටිය ප්‍රාදේශීය සභාවේ ධුර කාලය තවමත් අවසන් වී නැහැ. එමෙන්ම කල්මුණේ ප්‍රාදේශීය සභාවට අදාළ නාමයෝජනා භාර ගැනීමටද අධිකරණ කටයුත්තක් හේතුවෙන් කල් දමා තිබෙනවා. ඒ මේ අනුව මෙවර පළාත් පාලන මැතිවරණය පවත්වනු ලබන්නේ ආයතනය 339ක් සදහා පමණයි.     ", "URL": "https://www.itnnews.lk/2023/10/05/458382/", "Category": "Breaking News,දේශීය පුවත්", "Parent URL": null}