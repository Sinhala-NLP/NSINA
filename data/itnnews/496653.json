{"Source": "ITN news", "Timestamp": "ජූලි 2, 2023 08:39", "Headline": "වහල් වෙළඳාමට සමාව ඉල්ලූ ලන්දේසි රජු", "News Content": "නෙදර්ලන්ත රජු Willem-Alexander විසින් තම රට, ලොව පුරා සිදුකළ වහල් වෙළඳාම කෙරෙහි නිල වශයෙන් සමාව ඉල්ලා තිබෙනවා. ලන්දේසීන් විසින් 17 වන ශත වර්ෂයේ ශ්‍රී ලංකාව ඇතුලු රටවල් රැසක් යටත් විජිත බවට පත්කරගනිමින් ඔවුන් සිදුකළ වහල් වෙළඳාමට මිනිසුන් ලක්ෂ හයකට අධික පිරිසක් යොදාගෙන තිබූ බවයි සඳහන් වන්නේ. Willem-Alexander රජු ජනතාව ඉදිරියේ සමාව ගැනීමෙන් ප්‍රථම වරට මහ ජනතාවගෙන් සමාව ඉල්ලූ රජු වශයෙන් ඉතිහාස ගත වන බවයි විදෙස් මාධ්‍ය වැඩිදුරටත් සඳහන් කරන්නේ. Willem-Alexander රජු මෙම වහල් වෙළඳාම භීෂණකාරී තත්ත්වයක් ලෙස හඳුන්වා තිබෙනවා. වහල් භාවය අහෝසි කර වසර 160ක් සම්පූර්ණවීම නිමිත්තෙන් ඇම්ස්ටර්ඩෑම් නුවර ඊයේ (01) පැවති සංවත්සරයට එක්වෙමින් එරට Willem-Alexander රජු කියා සිටියේ අතීත රජ පවුල ඒ සම්බන්ධයෙන් කිසිදු ක්‍රියාමාර්ගයක් ගෙන නොතිබූ බවයි. ජූනි මාසයේදී, නව අධ්‍යයනයකින් හෙළි වූයේ 1675 සිට 1770 දක්වා කාලය තුළ වහල්භාවය බලාත්මක කරන ලද යටත් විජිතවලින් ලන්දේසි පාලකයින්ට අද දින මුදලින් යුරෝ මිලියන 545 (ඩොලර් මිලියන 595) ට සමාන මුදලක් ලැබුණු බවයි. 17 වන ශතවර්ෂයේදී නෙදර්ලන්තය ඉන්දුනීසියාව, දකුණු අප්‍රිකාව, කුරසාවෝ සහ බටහිර පැපුවා යන ප්‍රදේශවලින් විශාල භූමි ප්‍රමාණයක් අත්පත් කර ගත් අතර අත්ලාන්තික් සාගරයේ වහල් වෙළඳාමේ ප්‍රධානියා බව සඳහන්.  ", "URL": "https://www.itnnews.lk/2023/10/05/496653/", "Category": "ජාත්‍යන්තර පුවත්", "Parent URL": null}