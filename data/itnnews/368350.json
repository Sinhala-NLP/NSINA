{"Source": "ITN news", "Timestamp": "ඔක්තෝබර් 10, 2021 17:48", "Headline": "සිරිමාවෝ බණ්ඩාරනායක මැතිණියගේ 21 වන ගුණානුස්මරණය අදයි", "News Content": "ලොව පළමු අග්‍රාමාත්‍යවරිය වූ දිවංගත සිරිමාවෝ ආර් ඩී බණ්ඩාරනායක මැතිණියගේ 21 වන ගුණානුස්මරණය අද පැවැත්වුණා. සිරිමාවෝ බණ්ඩාරනායක මැතිණිය මෙරට දේශපාලනය තුළ ස්වර්ණමය ලකුණක් බවට පත්වූ අතර පක්ෂ විපක්ෂ භේදයකින් තොරව ඇය සියළු  දෙනාගේ ගෞරව බහුමානයට පාත්‍ර වුණා. 1916 වසරේ අප්‍රේල් මස 17 වනදා උපත ලැබූ සිරිමාවෝ බණ්ඩාරනායක මැතිණිය අභාවප්‍රාප්ත වූයේ 2000 වසරේ ඔක්තෝම්බර් මස 10 වනදායි. 1960 – 1965, 1970 – 1977 සහ 1994 – 2000  කාල සීමාවේ දී ඇය මෙරට අග්‍රාමාත්‍යධූරය හොබවා තිබෙනවා. ශ්‍රී ලංකාවේ නිදහස යතාර්ථයක් බවට පත් කරමින් 1972 වසරේ ජන රජ ව්‍යවස්ථාව බිහි කර ගැනීම සිදු වුයේ ද බණ්ඩාරනායක මැතිණියගේ නායකත්වය යටතේයි. ඒ ඔස්සේ ශ්‍රී ලංකාව ඩොමිනියන් තත්ත්වයෙන් බැහැර වී සම්පූර්ණ නිදහස් රාජ්‍යයක් බවට පත් වුණා. බැංකු, අධ්‍යාපන, කර්මාන්ත ආදි ක්ෂේත්‍ර රැසක ආයතන ජන සතු කරමින්  දේශීය ආර්ථිකය සවිබල ගැන්වීම සදහා ඇය යුගකාරක මෙහෙයක් ඉටු කළා. ෆේස්බුක් සටහනක් තබමින් හිටපු ජනාධිපති චන්ද්‍රිකා බණ්ඩාරනායක මහත්මිය සදහන් කර තිබුණේ බණ්ඩාරනායක මැතිණිය කුමන වරප්‍රසාද ඉදිරියේ වුවද කිසිදු බලවේගයකට ශ්‍රී ලංකා නිදහස් පක්ෂය පාවා නොදුන් බවයි. වත්මන් පක්ෂ නායකයන් අමු අමුවේ විනාශ කරමින් සිටින්නේ මැතිණිය වසර හතලිහක් පුරා තම දරුවෙකු මෙන් රැකබලා ගත් ශ්‍රී ලංකා නිදහස් පක්ෂය බවද ඇය කියා සිටිනවා. බණ්ඩාරනායක මැතිණියගේ 21 වන ගුණානුස්මරණය වෙනුවෙන් ශ්‍රී ලංකා නිදහස් පක්ෂ මූලස්ථානයේ දී විශේෂ උත්සවයක් පැවැත්වුණා. ඒ හිටපු ජනාධිපති මෛත්‍රීපාල සිරිසේන මහතාගේ ප්‍රධානත්වයෙන්. මෙම අවස්ථාවට ශ්‍රී ලංකා නිදහස් පක්ෂයේ ප්‍රධානීන් වන දයාසිරි ජයසේකර, මහින්ද අමරවීර, දුමින්ද දිසානායක ඇතුළු මැති ඇමතිවරුන් කිහිප දෙනෙකු එක්ව සිටියා. ගුණානුස්මරණයට සමගාමී ලෙස නැගෙනහිර කොළඹ මූලික රෝහල වෙත වෛද්‍ය උපකරණ ප්‍රදානයක් ද සිදු කෙරුණා. ශ්‍රී ලංකා නිදහස් පක්ෂය සංවිධානය කළ මෙම වැඩසටහනට හිටපු ජනාධිපති මෛත්‍රීපාල සිරිසේන මහතා ඇතුළු පිරිසක් එක්ව සිටියා.       ", "URL": "https://www.itnnews.lk/2023/10/05/368350/", "Category": "දේශීය පුවත්", "Parent URL": null}