{"Source": "ITN news", "Timestamp": "ஜனவரி 3, 2023 12:55", "Headline": "இலங்கை – இந்திய T – 20 தொடர் இன்று ஆரம்பம்..", "News Content": "இலங்கை மற்றும் இந்திய அணிகளுக்கிடையிலான மூன்று போட்டிகளை கொண்ட T – 20 தொடர் இன்று ஆரம்பமாகவுள்ளது. முதல் போட்டி இரவு 07.00 மணிக்கு மும்பை வான்கடே மைதானத்தில் ஆரம்பமாகும். புத்தாண்டில் இலங்கை – இந்திய ரசிகர்களுக்கு விறுவிறுப்பை வழங்கக்கூடிய போட்டியாக இன்றைய போட்டி அமையுமென எதிர்ப்பார்க்கப்படுகிறது. இந்திய அணி ரோஹித் ஷர்மா, கே.எல்.ராகுல், விராட் கோஹ்லி, ஸ்ரேயாஸ் ஐயர், ரிஷப் பேண்ட், ரவிந்த்ர ஜடேஜா, புவனேஸ்வர் குமார், ரவிச்சந்திரன் அஸ்வின், மொஹமட் சமி மற்றும் ஜஸ்ப்ரிட் பும்ப்ரா ஆகிய வீரர்கள் இன்றி களமிறங்கவுள்ளது. இந்திய அணியில் அண்மைக்காலமாக பிரகாசிக்கும் இளம் வீரர்களுக்கு வாய்ப்பளிக்கப்பட்டுள்ளது. ஹர்டிக் பாண்ட்யா அணியை வழிநடத்தவுள்ளார். இந்நிலையில் இலங்கை அணி லங்கா ப்ரீமியர் லீக் தொடரில் பெற்றுக்கொண்ட அனுபவத்தோடு இந்திய அணியை எதிர்கொள்ளவுள்ளது. தசுன் ஷானக்க தலைமையிலான இலங்கை அணி ஆசிய ச்செம்பியன்கள் என்ற மகுடத்தோடு இந்திய அணியை சந்திக்கவுள்ளது. மூன்று T – 20 போட்டிகள் மற்றும் 3 ஒருநாள் போட்டிகள் இரு அணிகளுக்குமிடையில் நடைபெறவுள்ளன. இலங்கை மற்றும் இந்திய அணிகளுக்கிடையில் 26 T – 20 போட்டிகள் இதுவரை நடைபெற்றுள்ள நிலையில், அதில் 17 போட்டிகளில் இந்திய அணியும் 8 போட்டிகளில் இலங்கை அணியும் வெற்றிப்பெற்றுள்ளன. 2021ம் ஆண்டின் பின்னர் இந்திய அணிக்கெதிரான 4 போட்டிகளில், இலங்கை அணி 3 வெற்றிகளை பெற்றுள்ளமை குறிப்பிடத்தக்கது. ", "URL": "https://www.itnnews.lk/2023/10/05/453600/", "Category": "Breaking News,அண்மைய செய்திகள்,கிரிக்கெட்,விளையாட்டு", "Parent URL": null}