{"Source": "ITN news", "Timestamp": "සැප්තැම්බර් 28, 2022 21:41", "Headline": "කජීමා වත්ත ගින්නෙන් අවතැන් වූවන්ට සියලු සහන සැලසීමට විශේෂ වැඩපිළිවෙලක්", "News Content": "කජීමා වත්ත ගින්නෙන් අවතැන් වූවන්ට සියලු සහන සැලසීමට ජනාධිපති රනිල් වික්‍රමසිංහ මහතාගේ උපදෙස් මත විශේෂ වැඩපිළිවෙලක් ක්‍රියාවට නංවා තිබෙනවා. ඒ සම්බන්ධයෙන් වූ විශේෂ සාකච්ඡාවක් අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් පැවැත්වුණා. මේ අතර වසර එකහමාරක් ඇතුළත තුන්වරක් ගිනිගත් තොටලග කජීමාවත්තේ ගින්න පිළිබද විධිමත් හා අපක්ෂපාතී පරීක්ෂණයක් පවත්වන ලෙස  නාගරික සංවර්ධන හා නිවාස අමාත්‍යවරයා අග්‍රාමාත්‍යවරයාගෙන් ඉල්ලීමක් කළා. තොටලග කජීමාවත්ත පැල්පත් නිවාස සංකීර්ණයෙහි ගින්න හටගත්තේ ඊයේ රාත්‍රියේදීයි. ග්‍රෑන්ඩ්පාස්   පොලීසිය යුද හමුදාව සහ කොළඹ මහනගර සභාවේ ගිනි නිවීමේ ඒකකය වහාම ගින්න මැඩපැවැත්වීමට කටයුතු කළා.  ඒ සදහා ගිනි නිවීමේ රථ 12 ක් පමණ යොදවා තිබුණා. මෙම ගින්න පිළිබද දැනගත් වහාම ජනාධිපති රනිල් වික්‍රමසිංහ මහතා ජපානයේ සිට අදාළ නිලධාරීන් අමතමින් පීඩාවට පත්වූවන්ට කඩිනම් සහන සළසන ලෙස උපදෙස් ලබා දුන්නා. පීඩාවට පත් පිරිසට සහන සැලසීමේ විශේෂ වැඩපිලිවෙලක් ද ක්‍රියාවට නංවන ලෙසයි ජනාධිපතිවරයා වැඩිදුරටත් අදාළ අංශ වෙත උපදෙස් ලබාදී ඇත්තේ. එම වැඩපිළිවෙල ක්‍රියාවට නංවන ආකාරය සම්බන්ධයෙන් විශේෂ සම්බන්ධීකරණ කමිටු රැස්වීමක් කොළඹ දිස්ත්‍රික් කාර්යාලයේදී පැවැත්වුණේ අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන්. ආපදා කළමනාකරණ මධ්‍යස්ථානය, කොළඹ මහනගර සභාව, පොලීසිය, හා ත්‍රිවිද හමුදාවේ මැදිහත්වීම මත පීඩාවට පත්වූවන්ට සහන සැලසීමේ කටයුතු ක්‍රියාත්මක බවද මෙහිදී පැහැදිලි කෙරුණා. එම පිරිසට අත්‍යවශ්‍ය ද්‍රව්‍ය හා වියළි සළාක ලබාදීම සිදු වන බව  කොළඹ දිස්ත්‍රික් ලේකම් ප්‍රදීප් යසරත්න මහතා ‍මෙම සාකච්ඡාවේදී සදහන් කළා.2007 වර්ෂයේ සිට කජීමාවත්ත අතරමැදි කදවුරක් ලෙස නාගරික සංවර්ධන අධිකාරිය පවත්වාගෙන ගිය අතර 2014 වසර අවසන් වන විට එහි සිටි සියලු දෙනාට නිවාස ලබාදී අවසන් කළ බව නාගරික සංවර්ධන අධිකාරියේ අධ්‍යක්ෂ ජෙනරාල් ප්‍රසාද් රණවීර මහතා මෙහිදී කියා සිටියා. 2015 වසරේ සිට විටින් විට අනවසර පදිංචිකරුවන් මෙම ඉඩම අත්පත් කරගෙන ඇති බවද පසුගිය වසර දෙක තුළ අවස්ථා තුනකදී  එය ගිනිගැනීමට ලක්ව ඇති බවද සාකච්ඡාවේදී හෙළි වුණා. ගින්න සම්බන්ධයෙන් අපක්ෂපාතී පරික්ෂණයක් සිදු කිරීමට පාර්ලිමේන්තු මන්ත්‍රී මේජර් ප්‍රදීප් උදුගොඩ හා දිස්ත්‍රික් ලේකම් ප්‍රදීප් යසරත්න යන මහත්වරුන්ගේ ප්‍රධානත්වයෙන් කමිටුවක් ද පත් කෙරුණා. එම කමිටුව දින 07 ක් ඇතුළත මෙම සිද්ධියට හේතු වූ කරුණු හා පදිංචිකරුවන් සදහා යෝජිත ක්‍රියාමාර්ග පිළිබදවත් කඩිනම් වාර්තාවක් ජනාධිපතිවරයා හා අග්‍රාමාත්‍යවරයා වෙත ඉදිරිපත් කළ යුතු වනවා. අමාත්‍යවරුන් වන ප්‍රසන්න රණතුංග හා බන්දුල ගුණවර්ධන යන මහත්වරුන් මෙන්ම මහජන නියෝජිතයින් ඇතුළු පිරිසක් ද මෙම සාකච්ඡාවට එක්ව සිටියා. ", "URL": "https://www.itnnews.lk/2023/10/05/437714/", "Category": "Breaking News,දේශීය පුවත්", "Parent URL": null}