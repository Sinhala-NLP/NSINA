{"Source": "ITN news", "Timestamp": "පෙබරවාරි 21, 2022 10:09", "Headline": "ප්‍රතිපත්තිමය කරුණු මුල්කර ගනිමින් රුසියාව සමඟ පැවත්වෙන සමුළුවකට සහභාගිවීමට ඇමෙරිකා ජනපති එකඟ වෙයි", "News Content": "ප්‍රතිපත්තිමය කරුණු මුල්කර ගනිමින් රුසියාව සමඟ පැවත්වෙන සමුළුවකට සහභාගිවීමට ඇමෙරිකා ජනාධිපති ජෝ බයිඩන් එකඟත්වය පළකරනවා. රුසියාව සමඟ සමුළුවක් පැවැත්වීමට ප්‍රංශය පසුගියදා යෝජනා කළා. ප්‍රංශ ජනාධිපති එමානුවෙල් මැක්‍රෝන් හා ඇමෙරිකා ජනාධිපති ජෝ බයිඩන් අතර පැය තුනක පමණ කාලයක් පුරා පැවති දුරකතන සංවාදයකින් අනතුරුවයි සමුළුව සඳහා එකඟත්වය පළකෙරුණේ. කෙසේ වුවද එම සමුළුව සඳහා ඇමෙරිකා ජනාධිපතිවරයා සහභාගි වන්නේ රුසියාව , යුක්රේනය ආක්‍රමණය කිරීමෙන් වැළකුණහොත් පමණක් බවයි ධවල මන්දිරය නිවේදනය කරන්නේ. මෙම සමුළුව තුළින් යුක්රේන රුසියා අර්බුදයට රාජ්‍ය තාන්ත්‍රික විසඳුමක් ලබාදීමට හැකිවනු ඇති බවට ප්‍රංශය තම විශ්වාසය පළකරනවා. සමුළුව පැවැත්වෙන දිනය , වේලාව හා කාලය සම්බන්ධයෙන් ඇමෙරිකා රාජ්‍ය ලේකම්වරයා හා රුසියා විදේශ කටයුතු අමාත්‍යවරයා අතර පැවැත්වෙන සාකච්ඡාවකින් අනතුරුව තීරණය කිරීමට නියමිතයි.         ", "URL": "https://www.itnnews.lk/2023/10/05/396388/", "Category": "ජාත්‍යන්තර පුවත්", "Parent URL": null}