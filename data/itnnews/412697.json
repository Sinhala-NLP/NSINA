{"Source": "ITN news", "Timestamp": "මැයි 22, 2022 18:27", "Headline": "මෙතෙක් ප්‍රයෝජනයට නොගත් ඉඩම් වගා කටයුතු සඳහා යෙදවීමට තීරණයක්", "News Content": "නාගරික සංවර්ධන හා නිවාස අමාත්‍යාංශය යටතේ ඇති මෙතෙක් ප්‍රයෝජනයට නොගත් ඉඩම් කඩිනමින් වගා කටයුතු සඳහා යෙදවීමට තීරණය කර තිබෙනවා. ප්‍රාදේශීය ලේකම්වරුන් සමඟ සාකච්ඡා කර ඒ ඒ ප්‍රදේශවලට අදාළ ආවේනික බෝග වගාවන් සිදුකරන ලෙසයි නාගරික සංවර්ධන හා නිවාස අමාත්‍ය ප්‍රසන්න රණතුංග මහතා නිලධාරීන්ට උපදෙස්දී ඇත්තේ. ඉදිරියේදී ඇති විය හැකි ආහාර අර්බුදයකට පිලියමක් ලෙස මෙම වැඩපිළිවෙල ක්‍රියාත්මක කර තිබෙනවා. නාගරික සංවර්ධන හා නිවාස අමාත්‍යාංශයේ පැවැති සාකච්ඡාවකදී අමාත්‍යවරයා මෙම උපදෙස් ලබාදී තිබෙනවා. ආයෝජන සඳහා ඉඩම් ලබාදීමේදි දේශීය හා ජාත්‍යන්තර වශයෙන් දැන්වීම් ප්‍රචාරය කිරීමට ද කටයුතු කරන ලෙස අමාත්‍යවරයා දැනුම්දී තිබෙනවා. රටේ ආර්ථික තත්වය යහපත් වනතුරු නව ව්‍යාපෘති ආරම්භ කිරීම කල්දමන ලෙස ද ප්‍රසන්න රණතුංග මහතා දැනුම්දුන්නා. මෙම සාකච්ඡාවට රාජ්‍ය ඉංජිනේරු සංස්ථාව , ශ්‍රී ලංකා ඉඩම් සංවර්ධනය කිරීමේ සංස්ථාව ඇතුලු ආයතන රැසක් නියෝජනය කරමින් නිලධාරීන් සහභාගී වුණා.       ", "URL": "https://www.itnnews.lk/2023/10/05/412697/", "Category": "Breaking News,දේශීය පුවත්", "Parent URL": null}