{"Source": "ITN news", "Timestamp": "ඔක්තෝබර් 7, 2022 13:06", "Headline": "මහින්ද, ගෝඨාභය, බැසිල් ඇතුළු පිරිසට එරෙහි පෙත්සම් විභාගයට ශ්‍රේෂ්ඨාධිකරණය අවසර දෙයි", "News Content": "වත්මන් ආර්ථික අර්බුදයට වගකිව යුතු පුද්ගලයන්ට එරෙහිව විමර්ශනයක් සිදුකරන ලෙසට රජයට නියෝග කරන්නැයි ඉල්ලා ගොනුකළ පෙත්සම් දෙකක් විභාගයට ගැනීමට ශ්‍රේෂ්ඨාධිකරණය අවසර ලබා දුන්නා. හිටපු ජනාධිපති ගෝඨාභය රාජපක්ෂ, හිටපු මුදල් අමාත්‍යවරුන්වන මහින්ද රාජපක්ෂ හා බැසිල් රාජපක්ෂ යන මහත්වරුන් ඇතුළු පිරිසකට එරෙහිවයි මෙම පෙත්සම් ගොනු කර තිබෙන්නේ. පෙත්සම් විභාගයට ගැනීම සදහා අගවිනිසුරු ජයන්ත ජයසූරිය මහතා ප්‍රමුඛ ශ්‍රේෂ්ඨාධිකරණ විනිසුරු මඩුල්ලක් අවසර ලබා දුන්නා. වගඋත්තරකරුවන් ඩොලරය රුපියල් 203ක වටිනාකමේ රදවාගැනීමට උත්සාහ කිරීම ජාත්‍යන්තර සෛරීබැදුම්කර සදහා පසුගිය ජනවාරි මාසයේදී ඇමෙරිකා ඩොලර් මිලියන 500ක මුදලක් ගෙවීම මෙන්ම ආර්තික අර්බුදය ඇතිවූ අවස්ථාවේදී ජාත්‍යන්තර මූල්‍ය අරමුදලේ සහාය ලබා නොගැනීම යන කරුණු සම්බන්ධයෙන් පූර්ණ විමර්ශනයක් සිදු කොට වාර්තාවක් ලබා දෙන ලෙස ශ්‍රේෂ්ඨාධිකරණය විගනකාධිපතිවරයාට නියෝග කළා. එම වාර්තාව ලබන ජනවාරී 18 වනදාට පෙර ගොනු කරන ලෙසයි අධිකරණය විගනකාධිපතිවරයාට නියෝග කළේ. මීට අමතරව වත්මන් ආර්තික අර්බුදය ඇතිවූ අවස්ථාවේදී ඒ සම්බන්ධයෙන් පියවර ගන්නා ලෙස මහබැංකුවේ මූල්‍ය මණ්ඩලයේ සාමාජිකයා ලෙස කටයුතු කළ ජනාධිපති නීතීඥ සංජීව ජයවර්ධන සහ රාණි ජයමහ යන අය පාර්ලිමේන්තු කෝප් කමිටුවේදී සිදුකළ ප්‍රකාශවලට අදාළ සියලු ලේඛණ අධිකරණයට ඉදිරිපත් කරන ලෙස ශ්‍රේෂ්ඨාධිකරණය මහබැංකුවේ මූල්‍ය මණ්ඩලයට නියෝග කළා. එම ලේඛණ නොවැම්බර් 30 වනදාට පෙර අධිකරණය හමුවේ ගොනු කරන ලෙසටයි නියෝග කෙරුණේ. අදාළ පෙත්සම් ලබන ජනවාරි 9 වනදා යළි කැදවීමට නියෝග කර තිබෙනවා. ශ්‍රී ලංකා වාණිජ මණ්ඩලයේ හිටපු සභාපති චන්ද්‍රා ජයරත්න, පිහිණුම් ශූරයෙකු වන ජුලියන් බෝලින් ඇතුළු පිරිසක් එක් පෙත්සමක් ගොනුකළා. මහාචාර්ය මහීම් මෙන්ඩිස් ඇතුළු තවත් පිරිසක් අනෙක් පෙත්සම ඉදිරිපත් කර තිබෙනවා. ", "URL": "https://www.itnnews.lk/2023/10/05/439297/", "Category": "දේශීය පුවත්", "Parent URL": null}