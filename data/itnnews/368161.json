{"Source": "ITN news", "Timestamp": "ඔක්තෝබර් 9, 2021 18:24", "Headline": "බෝගොඩ රිලාඇල්ල දිය ඇල්ලෙන් පහළට ඇද වැටී දෙදෙනෙකු මියයයි", "News Content": "හාලි ඇල බෝගොඩ රිලාඇල්ල දිය ඇල්ලෙන් පහළට ඇද වැටී පුද්ගලයන් දෙදෙනෙකු මිය ගොස් තිබෙනවා. ගිරාදුරු කෝට්ටේ අලුයටවෙල ප්‍රදේශයේ පදිංචි ටී. බී සමීර ලක්මාල් සහ හතුරුවෙල වීරකැටිය ප්‍රදේශයේ පදිංචි විදානපතිරණලාගේ ධර්මදාස නමැති පුද්ගලයන් දෙදෙනෙකුයි මෙලෙස ජීවිතක්ෂයට පත්ව ඇත්තේ. හාලිඇල බෝගොඩ හරහා මහනුවර දක්වා වැටී ඇති රජ මාවතේ සංවර්ධන කටයුතු වල නිරතවූ සමාගමේ මෙම පුද්ගලයන් දෙදෙනා සේවය කර ඇති බවයි  වාර්තා වන්නේ. මොවුන් රාත්‍රී කාලයේදී මත්පැන් පානය කරමින් සිට ඇති අතර ඉන් එක් පුද්ගලයෙකු තමන්ට දේවාරූඩයක් පැමිණ රිලා ඇල්ල දිය ඇල්ලෙහි නිධානයක් ඇති බව පවසා නිධානය ගැනීමට දිවගොස් තිබෙනවා. එම පුද්ගලයා අල්ලා ගැනීමට තවත් පුද්ගලයෙකු පසුපසින් දිවගොස් ඇති අතර දෙදෙනාම දිය ඇල්ලෙන් පහළට වැටී මියගොස් ඇති බවයි විමර්ශනවලදී හෙළිවී ඇත්තේ. ඔවුන් දෙදෙනා පසුපස පිටුපස තවත් දෙදෙනෙකු ද දිව ගොස් ඇති අතර ඔවුන්ට කිසිදු හානියක් සිදුව නොමැති බව හාලිඇල පොලිසිය පැවසුවා.     ", "URL": "https://www.itnnews.lk/2023/10/05/368161/", "Category": "දේශීය පුවත්", "Parent URL": null}