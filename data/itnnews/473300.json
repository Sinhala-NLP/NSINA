{"Source": "ITN news", "Timestamp": "අප්‍රේල් 5, 2023 08:47", "Headline": "පොහොර වෙනුවට මුදල්", "News Content": "මහ කන්නයේ දී රජය පොහොර බෙදා දීමෙන් ඉවත් ව ගොවීන්ට සහනාධාර ක්‍රමයක් යටතේ මුල්‍ය ප්‍රතිපාදන ලබා දෙන බව කෘෂිකර්ම අමාත්‍ය මහින්ද අමරවීර මහතා පවසනවා. 2023 මහ කන්නයේ දී රජය පොහොර බෙදා හැරීමේ වැඩ පිළිවෙළින් ඉවත්ව එම කටයුතු පුද්ගලික අංශයට බාර දෙන අතර ‍ ගොවි ජනතාවට අවශ්‍ය රසායනික පොහොර, කාබනික පොහොර, බීජ වර්ග හා අනෙකුත් කෘෂි යෙදවුම් මිල දී ගැනීම සඳහා ගොවි ජනතාවට මූල්‍යමය සහනාධාරයක් ලබා දීමට පියවර ගන්නා බවයි කෘෂිකර්ම අමාත්‍ය මහින්ද අමරවීර මහතා සඳහන් කළේ. ඒ සඳහා QR ඛේතයක් සෑම ගොවියෙකුටම ලබා දෙන අතර ගොවි ජනතාවට තමන්ට අවශ්‍ය කෘෂි යෙදවුම් එමගින් ලබා ගැනීමට හැකිවනවා. 2022/23 යල කන්නයේ දී යුරියා පොහොර හා බන්ඩි ‍ පොහොර බෙදා හැරීම සඳහා රජය විසින් රුපියල් බිලියන 6.5ක් වැය කර තිබේ. මෙවර යල කන්නයේ දී මඩපොහොර බෙදාහැරීම සඳහා ද රුපියල් බිලියන 02ක් වැය කිරීමට සිදු වූ බවයි කෘෂිකර්ම අමාත්යංශය නිවේදනය කළේ. මෙම මුදල් ගොවි ජනතාවට සහනාධාරයක් වශයෙන් ලබා දීම මගින් ගොවීන්ට අවශ්‍ය දේවල් මිල දී ගැනීමට අවස්ථාව සලසා දීම එම වැඩ පිළිවෙළෙහි අරමුණයි එමෙන්ම මෙවර යල කන්නයේ දී කුඹුරු වගා කරන සියලු ගොවීන්ට හෙක්ටෙයාර් එකක් සඳහා රුපියල් 20,000ක මුදලක් හා හෙක්ටෙයාර් දෙකක් සඳහා රුපියල් 40,000ක මුදලක් පොහොර, බිත්තර වී හෝ පැරචුට් ක්‍රමයට වී වගා කිරීම සඳහා අවශ්‍ය පැරචුට් තැටි මිල දී ගැනීම සඳහා ලබා දීමට ද රජය තීරණය කර තිබෙනවා මඩ පොහොර නොමිලයේ ම රජය විසින් ලබා දෙන අතර අනෙකුත් කෘෂි යෙදවුම් මිල දී ගැනීම සඳහා සියලුම ගොවීන්ට කූපන් පත්‍රයක් නිකුත් කිරීමට පියවර ගන්නා බව කෘෂිකර්ම අමාත්‍යවරයා සඳහන් කරනවා ", "URL": "https://www.itnnews.lk/2023/10/05/473300/", "Category": "දේශීය පුවත්,නවතම පුවත්", "Parent URL": null}