{"Source": "ITN news", "Timestamp": "ජූනි 26, 2023 16:37", "Headline": "සිංහල රාවය නොදන්නවාම ගිය තැන", "News Content": "විදේශ රැකියා ක්ෂේත්‍රය ඩිජිටල්කරණය කරන්නැයි ඉල්ලා කම්කරු හා විදේශ රැකියා අමාත්‍යංශයට පැමිණි සිංහල රාවය සංවිධානයේ නියෝජිතයින්ට අමාත්‍ය මනූෂ නානායක්කාර මහතාගෙන් උණුසුම් ප්‍රතිචාරයක් හිමිවී තිබෙනවා. පූජ්‍ය අක්මීමන දයාරතන ස්වාමීන් වහන්සේ ඇතුළු සිංහල රාවය සංවිධානයේ නියෝජිතයින් මෙසේ අමාත්‍යංශයට පැමිණියේ කිසිදු දැනුම්දීමකින් තොරවයි. පූජ්‍ය අක්මීමන දයාරතන ස්වාමීන් වහන්සේ ඇතුළු පිරිසක් අද පෙරවරුවේ කිසිදු දැනුම්දීමකින් තොරව කම්කරු හා විදේශ රැකියා අමාත්‍යංශයට පැමිණියා. එම අවස්ථාවේ දී අමාත්‍ය මනූෂ නානායක්කාර මහතා සිටියේ සාකච්ඡාවකයි. එහිදී අමාත්‍යවරයා සාකච්ඡාව මදකට නතරකර ස්වාමීන් වහන්සේ ඇතුළු කණ්ඩායම හමුවීමට පැමිණියා. එහිදී පූජ්‍ය අක්මීමන දයාරතන ස්වාමීන් වහන්සේ ඉල්ලා සිටියේ විදේශ රැකියා ක්ෂේත්‍රය කඩිනමින් ඩිජිටල්කරණයට ලක්කරන ලෙසයි. කිසියම් රටක ඉන්නා ශ්‍රමිකයෙක් කුමන හෝ ගැටලුවකට මුහුණ දුනහොත් ඒ පිළිබඳ අදාළ සියලු බලධාරීන්ට ඒවා දැකගත හැකිවන අයුරින් එම ඩිජිටල්කරණය සිදුකළ යුතු බවයි ස්වාමීන් වහන්සේ පෙන්වා දුන්නේ. රටට වැඩිම විදේශ විනිමයක් ගෙන එන ඔවුන් වෙනුවෙන් ඉතා කඩිනමින් ඩිජිටල්කරණය සිදුකිරීමේ අවශ්‍යතාව උන්වහන්සේ පෙන්වා දුන්නා. ඊට අමාත්‍යවරයාගෙන් ලැබුණේ සුබවාදී ප්‍රතිචාරයක්. මෙහිදී අදහස් දැක්වූ අමාත්‍යංශයේ ලේකම් ආර් පී ඒ විමලවීර මහතා විදේශ රැකියා ක්ෂේත්‍රය ඩිජිටල්කරණයට ලක්කිරීම තුළින් පවතින ප්‍රශ්නවලින් සියයට අනූනවයක්ම විසදාගත හැකි බවයි කියාසිටියේ. ලබන ජනවාරියේ සිට මෙම ඩිජිටල්කරණය ක්‍රියාත්මක කිරීමට හැකිවෙතැයි විමලවීර මහතා සඳහන් කළා.   ", "URL": "https://www.itnnews.lk/2023/10/05/495102/", "Category": "දේශීය පුවත්", "Parent URL": null}