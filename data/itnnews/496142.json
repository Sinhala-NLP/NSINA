{"Source": "ITN news", "Timestamp": "ජූනි 30, 2023 11:36", "Headline": "අර්ධ සුඛෝපභෝගී බස් රථ බලපත්‍ර 430ක් අහෝසි කිරීම වළක්වාලමින් අතුරු තහනම් නියෝගයක්", "News Content": "අන්තර් පළාත් අර්ධ සුඛෝපභෝගී බස් රථ සඳහා නිකුත් කර තිබූ බලපත්‍ර 430ක් අහෝසි කිරීම වළක්වාලමින් අභියාචනාධිකරණය අතුරු තහනම් නියෝගයක් නිකුත් කළා. අන්තර් පළාත් පෞද්ගලික බස් රථ සංගමය සහ එහි සාමාජිකයන් 28 දෙනෙකු ඉදිරිපත් කළ රිට් පෙත්සමක නියෝගයක් නිකුත් කරමින් අභියාචනාධිකරණය මෙම අතුරු තහනම් නියෝගය නිකුත් කළේ. ඒ අනුව අදාළ පෙත්සම පිළිබඳ විවාද අගෝස්තු 28 වනදා පැවැත්වීමට නියෝග කෙරුණා. එදින අධිකරණය හමුවේ කරුණු දක්වන ලෙස දන්වා ජාතික ප්‍රවාහන කොමිසම, එහිසභාපතිවරයා, අමාත්‍ය මණ්ඩල සාමාජිකයන් ඇතුළු වගඋත්තරකරුවන් 30 දෙනෙකු වෙත නොතීසි ද නිකුත් කළා. අභියාචනාධිකරණය සභාපති විනිසුරුවරයා පෙත්සම්කරුවන්ට දැනුම් දුන්නේ මෙම ගැටළුව අමාත්‍යවරයා සමග සාකච්ඡා කර විසදුමක් සෙවීමට උත්සාහ ගන්නා ලෙසයි. පෙත්සම්කරුවන් පවසන්නේ අන්තර් පළාත් අර්ධ සු‍ඛෝපභෝගී බස් රථ  සේවා සඳහා නිකුත් කර තිබූ බලපත්‍ර අද සිට අත්හිටුවීමට ජාතික ප්‍රවාහන කොමිසම තීරණය කර තිබූ බවයි. අමාත්‍ය මණ්ඩල තීරණයකට අනුව එය ක්‍රියාත්මක බවද පෙත්සමේ සඳහන්.     ", "URL": "https://www.itnnews.lk/2023/10/05/496142/", "Category": "Breaking News,දේශීය පුවත්", "Parent URL": null}