{"Source": "ITN news", "Timestamp": "ජූලි 16, 2022 12:22", "Headline": "පාපැදි අලුත්වැඩියා කරන ස්ථාන කාර්ය බහුල වෙයි", "News Content": "පවතින ඉන්ධන අර්බුදය හේතුවෙන් බොහෝ පිරිසක් පාපැදිවලින් ප්‍රවාහන පහසුකම් සපයා ගැනීමට පෙළඹී සිටිනවා. මේ නිසාම පාපැදි අලුත්වැඩියා කරන ස්ථාන මේ වන විට කාර්ය බහුල තත්ත්වයට පත්ව තිබෙනවා. ඉන්ධන අර්බුදය හේතුවෙන් බොහෝ සිය පෞද්ගලික වාහන භාවිත කිරීම සීමා කර තිබෙනවා. ඒ වෙනුවට පොදු ප්‍රවාහනය සදහා යොමු වී ඇති ආකාරයකුයි දැකගත හැකි වන්නේ. කෙසේ වුවද පොදු ප්‍රවාහන සේවාවල විශාල පිරිසක් ගමන් කිරීමත් සමග ඒවායෙහිද දැඩි තදබදයක් පවතිනවා. මෙවැනි වටපිටාවක් තුළ එදිනෙදා කටයුතු කර ගැනීම සදහා ගමන් බිමන් යාමට බොහෝ දෙනෙකු පාපැදිය තෝරා ගෙන අවසන්. කලක් පුරා නිවසේ පසෙක දමා තිබූ පාපැදිය දැන් දැන් බොහෝ දෙනා අලුත්වැඩියා කරමින් සිය ගමන් පහසුව සදහා යොදා ගන්නවා. මේ හේතුව නිසාම පාපැදිවල මිල ගණන්ද ඉහළ ගොස් තිබෙනවා. එපමණක් නොව පාපැදි  අලුත්වැඩියා කරන ස්ථාන අද වන විට කාර්යබහුලම තත්ත්වයකටයි පත්ව තිබෙන්නේ. ඇතැම් ස්ථානවල දිවා රාත්‍රි දෙකේම පාපැදි අලුත්වැඩියා කරන ආකාරය දැකගත හැකියි.     ", "URL": "https://www.itnnews.lk/2023/10/05/423557/", "Category": "දේශීය පුවත්", "Parent URL": null}