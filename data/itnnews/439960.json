{"Source": "ITN news", "Timestamp": "ඔක්තෝබර් 11, 2022 11:35", "Headline": "රාජ්‍ය අමාත්‍ය ෂෙහාන් හා මහ බැංකු අධිපති IMF නිලධාරියෙකු සමඟ විශේෂ සාකච්ඡාවක", "News Content": "රාජ්‍ය අමාත්‍ය ෂෙහාන් සේමසිංහ හා මහ බැංකු අධිපති ආචාර්ය නන්දලාල් වීරසිංහ යන මහත්වරුන් ජාත්‍යන්තර මූල්‍ය අරමුදලේ නියෝජ්‍ය කළමනාකාර අධ්‍යක්ෂිකාව සමඟ විශේෂ සාකච්ඡාවක් පවත්වා තිබෙනවා. ජාත්‍යන්තර මූල්‍ය අරමුදලේ සහ ලෝක බැංකුවේ 2022 වාර්ෂික ඒකාබද්ධ සමුළුව ඊයේ ඇමෙරිකාවේ වොෂින්ටන් නගරයේ දී ආරම්භ වුණා. ශ්‍රී ලංකාව නියෝජනය කරමින් මහ බැංකු අධිපති ආචාර්ය නන්දලාල් වීරසිංහ, මුදල් රාජ්‍ය අමාත්‍ය ෂෙහාන් සේමසිංහ සහ මුදල් අමාත්‍යංශයේ ලේකම් මහින්ද සිරිවර්ධන ඇතුළු නියෝජිතයින් පිරිසක් ඊට සහභාගි වී සිටිනවා. සමුළුව පැවැත්වෙන අතරතුරයි ජාත්‍යන්තර මූල්‍ය අරමුදලේ නියෝජ්‍ය කළමනාකාර අධ්‍යක්ෂිකා ගීතා ගෝපිනාත් සමග සාකච්ඡා පැවැත්වුණේ. ශ්‍රී ලංකාව මුහුණදෙන අභියෝග හා එයට මුහුණදීමට ගෙන ඇති ස්ථිර පියවර සම්බන්ධයෙන් මෙහිදී සාකච්ඡා කර තිබෙනවා. එමෙන්ම ශ්‍රී ලංකාවේ පවතින වත්මන් ආර්ථික අර්බුදය සම්බන්ධයෙන් ජාත්‍යන්තර සහාය තවදුරටත් ලබාගැනීම පිළිබඳ මෙන්ම ණය ප්‍රතිව්‍යුහගත කරණය පිළිබඳව ද සාකච්ඡා වට කිහිපයක් සමුළුව අතරතුරදී පැවැත්වීමට නියමිතයි. රටවල් රැසක මහ බැංකු අධිපතිවරුන්, මුදල් අමාත්‍යවරුන්, පාර්ලිමේන්තු මන්ත්‍රීවරුන් හා පෞද්ගලික අංශ විධායක නිලධාරීන් ඇතුළු විද්වතුන් මෙවර සමුළුවට සහභාගිවී සිටිනවා. ගෝලීය අර්බුදයන්, ලෝක ආර්ථික දැක්ම, දුගීබව තුරන් කිරීම හා ආර්ථික සංවර්ධනය යන අංශයන් වෙත මෙවර සමුළුවේ දී වැඩි අවධානයක් යොමුවනු ඇති. සමුළුව ලබන 16 වනදා දක්වා පැවැත්වෙනවා.   ", "URL": "https://www.itnnews.lk/2023/10/05/439960/", "Category": "Breaking News,දේශීය පුවත්", "Parent URL": null}