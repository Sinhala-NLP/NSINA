{"Source": "ITN news", "Timestamp": "මැයි 22, 2022 12:31", "Headline": "ඔස්ට්‍රේලියා පාර්ලිමේන්තුව ජයගත් ශ්‍රී ලංකා කාන්තාව", "News Content": "ශ්‍රී ලාංකික සම්භවයක් සහිත කාන්තාවක වන කැසෙන්ඩ්‍රා ෆර්නෑන්ඩු ඔස්ට්‍රේලියා මහ මැතිවරණයෙන් පාර්ලිමේන්තුවට තේරීපත්ව තිබෙනවා. ලිබරල් පක්ෂය නියෝජනය කරමින් මැතිවරණයට ඉදිරිපත් වූ ශ්‍රී ලාංකික සම්භවයක් සහිත තවත් අපේක්ෂකයකු වන රන්ජ් පෙරේරා පරාජයට පත් කරමිනුයි ඇය මෙම ජයග්‍රහණය හිමි කරගත්තේ. ඔස්ට්‍රේලියාවේ කම්කරු පක්ෂය නියෝජනය කරමින් මහ මැතිවරණයට තරගවැදුණු කැසෙන්ඩ්‍රා ෆර්නෑන්ඩු හෝල්ට් මැතිවරණ කොට්ඨාසය ජයගෙන තිබෙනවා. ඔස්ට්‍රේලියා ෆෙඩරල් පාර්ලිමේන්තුව නියෝජනය කරන ශ්‍රී ලාංකික සම්භවයක් සහිත පළමු කාන්තාව බවට පත්වන්නේ ඇයයි. වැඩි ඡන්ද දස දහස් හාරසියයකට වැඩි සංඛ්‍යාවක් ලබාගනිමින් ඇය ජයග්‍රහණය ලබාගැනීමට සමත් වුණා. 1988 වසරේදී ශ්‍රී ලංකාවේදී උපත ලබා ඇති ඇය ඔස්ට්‍රේලියාවට දෙමාපියන් සමග සංක්‍රමණයවී ඇත්තේ 1999 වසරේදී. ඔස්ට්‍රේලියාවේ වික්ටෝරියා ප්‍රාන්තයේ ඇය හැදීවැඩී ඇති අතර සත්කාරක සේවා සම්බන්ධයෙන් ඩිප්ලෝමා පාඨමාලාවක් හදාරා තිබුණා. පේස්ට්‍රි නිෂ්පාදනය සම්බන්ධයෙන් කෝකිවරියක් ලෙස වසර 15 කට වැඩි කාලයක් සේවය කර ඇති ඇය පසුව දේශපාලනයට පිවිසුණා. වැඩකරන ජනතාවගේ අයිතිවාසිකම් ආරක්ෂා කළයුතු බව කැසෙන්ඩ්‍රා ෆර්නෑන්ඩුගේ මූලික දේශපාලන ප්‍රතිපත්තිය බවට පත්ව තිබෙනවා. ඉංග්‍රීසි කතා නොකරන සරණාගතයන් සහ සංක්‍රමණික ජනතාවගේ අයිතිවාසිකම් වෙනුවෙන් ද ඇය ස්වෙච්ඡාවෙන් ඉදිරිපත්වී සිටිනවා.  මේ අතර ශ්‍රී ලාංකික සම්බවයක් සහිත රන්ජ් පෙරේරා ද ඕස්ට්‍රේලියාවේ ලිබරල් පක්ෂය නියෝජනය කරමින් මෙම ආසනයෙන් ම මහමැතිවරණයට තරඟවැඳුණු නමුත් ජයග්‍රහයනය කිරීමට නොහැකි වුණා. කැසෙන්ඩ්‍රා ෆර්නෑන්ඩුට සියයට 57.7ක ඡන්ද ප්‍රතිශතයක් හිමි වූ අතර රන්ජ් පෙරේරාට හිමි වුයේ සියයට 42.3ක ඡන්ද ප්‍රතිශතයකුයි.   ", "URL": "https://www.itnnews.lk/2023/10/05/412615/", "Category": "අතන මෙතන,ජාත්‍යන්තර පුවත්", "Parent URL": null}