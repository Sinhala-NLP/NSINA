{"Source": "ITN news", "Timestamp": "අගෝස්තු 16, 2022 22:20", "Headline": "හිටපු ජනපතිගේ එතෙර වියදම් රජයේ මුදලින් නොවේ – රජයේ ප්‍රවෘත්ති දෙපාර්තමේන්තුව", "News Content": "හිටපු ජනාධිපති ගෝඨාභය රාජපක්ෂ මහතා විදේශයන්හිදී කරන සියලු වියදම් සඳහා රජයේ මුදල් වැය නොකරන බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් පවසනවා. එම සියලු වියදම් හිටපු ජනාධිපතිවරයාගේ පෞද්ගලික මුදලින් සිදුකරන බවයි එම නිවේදනයේ සදහන් වන්නේ. කැබිනට් තීරණ දැනුම් දීම සදහා අද පැවති මාධ්‍ය හමුවේදී හිටපු ජනාධිපතිවරයාගේ එතෙර වියදම් පිළිබදව මාධ්‍ය වේදියෙකු ප්‍රශ්න කර තිබෙනවා. හිටපු සහ වත්මන් ජනාධිපතිවරුන්ට නීතියෙන්ම ඇතැම් වරප්‍රසාද හිමි බවයි එම ප්‍රශ්නයට පිළිතුරු දෙමින් අමාත්‍ය ආචාර්ය බන්දුල ගුණවර්ධන මහතා එහිදී ප්‍රකාශ කළේ. එහෙත් මෙම ප්‍රකාශය ඇතැම් මාධ්‍ය වාර්තාකරු තිබුණේ හිටපු ජනාධිපතිවරයාගේ එතෙර වියදම් සදහා රජය මුදල් වැය කරන බව ඇගවෙන අයුරින් බවටයි රජයේ ප්‍රවෘත්ති දෙපාර්තමේන්තුව සදහන් කරන්නේ. තමාගේ එතෙර වියදම් ගැන ඇතැම් මාධ්‍ය පළකර ඇති වාර්තා වැරදි බව හිටපු ජනාධිපති ගෝඨාභය රාජපක්ෂ මහතා දැනුම්දී ඇති අතර සියලු වියදම් සදහා වැය කරන්නේ සිය පෞද්ගලික මුදල් බවට ද ඒ මහතා අවධාරණය කර ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ වැඩිදුරටත් සදහන් වන්නේ.    ", "URL": "https://www.itnnews.lk/2023/10/05/429362/", "Category": "Breaking News,දේශීය පුවත්", "Parent URL": null}