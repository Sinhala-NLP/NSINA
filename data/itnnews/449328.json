{"Source": "ITN news", "Timestamp": "දෙසැම්බර් 6, 2022 11:34", "Headline": "රාජගිරිය වකුගඩු ජාවාරමේ ප්‍රධාන තැරැව්කරුවා CCD අත්අඩංගුවට", "News Content": "රාජගිරිය පෞද්ගලික රෝහලක මිනිස් අවයව ජාවාරමේ ප්‍රධාන තැරැව්කරුවා බව කියන කජිමාවත්ත ප්‍රදේශයේ පදිංචි 41 හැවිරිදි පුද්ගලයෙකු කොළඹ අපරාධ කොට්ඨාශය විසින්  අත්අඩංගුවට ගෙන තිබෙනවා. වකුගඩු ලබාගැනීම සිදුකර මුදල් ලබා නොදීමක් සම්බන්ධව පුද්ගලයන් 04 දෙනෙකු සහ කාන්තාවක් විසින් බොරැල්ල පොලිසියට කරන ලද පැමිණිලිවලට අදාළව කොළඹ අපරාධ කොට්ඨාසයේ  මෙම සැකකරු අත්අඩංගුවට ගැනුණා. දරිද්‍රතාවයෙන් පෙළෙන පවුල්වල පුද්ගලයන් ප්‍රධාන වශයෙන් වකුගඩු ලබා ගැනීම ඉලක්ක කර ගනිමින් මෙම ජාවාරම සිදුකර ඇති බවත්, සැත්කම්වලින් පසුව එකඟ වූ මුදල නොගෙවා ඇති බවත් අනාවරණය වී තිබෙනවා. සැකකරු රෝගීන් සහ එම අවයව ලබා ගන්නා තුන්වන පාර්ශ්වය අතර තැරැව්කරුවකු ලෙස කටයුතු කර මිලදීගන්නා අයගෙන් කොමිස් මුදලක් ලබාගෙන ඇති අතර රෝගීන්ට ලබා දෙන පියවීමේ මුදලින් ද මුදලක් වංචා කර ඇති බව විමර්ශනවලදී අනාවරණය වී තිබේ. සැකකරු අද අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතයි. මෙම ජාවාරම සම්බන්ධයෙන් අධිකරණයට කරුණු ඉදිරිපත් කිරීමෙන් අනතුරුව CCDය තවදුරටත් පරීක්ෂණ පවත්වයි. තවද, එම අවයව බද්ධ කළ බව කියන පෞද්ගලික රෝහල සම්බන්ධයෙන් පුළුල් පරීක්ෂණයක් පැවැත්වීමට සෞඛ්‍ය අමාත්‍යාංශය සත් පුද්ගල කමිටුවක් ඊයේ පත් කළා. නියෝජ්‍ය සෞඛ්‍ය සේවා අධ්‍යක්ෂ ජනරාල්වරයෙකුගේ ප්‍රධානත්වයෙන් විශේෂඥ වෛද්‍යවරුන් පස් දෙනෙකුගෙන් සමන්විත සත් පුද්ගල කමිටුවක් පත් කළ බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා. ", "URL": "https://www.itnnews.lk/2023/10/05/449328/", "Category": "Breaking News,දේශීය පුවත්", "Parent URL": null}