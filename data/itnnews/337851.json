{"Source": "ITN news", "Timestamp": "மே 19, 2021 12:58", "Headline": "கொழும்பு துறைமுக நகர சட்டமூலம் தொடர்பான விவாதம் பாராளுமன்றில்..", "News Content": "கொழும்பு துறைமுக நகர பொருளாதார ஆணைக்குழு சட்டமூலம் தொடர்பான விவாதம் பாராளுமன்றில் இடம்பெற்றுவருகிறது. இன்றும் நாளையும் விவாதம் இடம்பெறவுள்ள நிலையில் நாளை பிற்பகல் 4 மணிக்கு சட்டமூலம் தொடர்பான வாக்கெடுப்பு இடம்பெறவுள்ளது. கொழும்பு துறைமுக நகர பொருளாதார ஆணைக்குழு சட்டமூலம் தொடர்பான உயர் நீதிமன்றின் தீர்ப்பு நேற்றைய தினம் சபாநாயகர் மஹிந்த யாப்பா அபேவர்தனவினால் பாராளுமன்றில் சமர்பிக்கப்பட்டது. நேற்று பிற்பகல் சட்டமூலம் தொடர்பில் கலந்துரையாடுவதற்கான விசேட கூட்டம் இடம்பெற்ற நிலையில் சட்டமூலத்தை திருத்தத்துடன் நிறைவேற்ற அமைச்சரவையின் அனுமதி கிடைக்கப்பெற்றிருந்தது. இதேவேனை உத்தேச துறைமுக நகர பொருளாதார ஆணைக்குழு சட்டமூலத்தினூடாக இலங்கைக்கு பல நன்மைகள் கிடைக்கவுள்ளதாக நிதி இராஜாங்க அமைச்சர் அஜித் நிவாட் கப்ரால் தெரிவித்துள்ளார். கடந்த நல்லாட்சி அரசாங்கத்தின்போது ஏற்பட்ட கோடிக்கான பெறுமதி கொண்ட பெருந்தொகை கடன்களை, சமகால அரசாங்கம் மீளச்செலுத்தியுள்ளது என்றும் அவர் குறிப்பிட்டார். இதற்கு மேலதிகமாக உள்ளுர் விவசாயிகளின் நன்மை கருதி , உர நிவாரணத்திற்காக 24 பில்லியன் ரூபா செலுத்தப்பட்டுள்ளது. மருந்து விற்பனை நிலையங்களுக்கு வழங்கப்பட வேண்டியிருந்த 26 பில்லியன் ரூபாவும் செலுத்தப்பட்டுள்ளது. சிரேஷ்ட் பிரஜைகளுக்கான வட்டிகளை வழங்குவதற்கென 46 பில்லியன் ரூபா செலுத்தப்பட்டுள்ளது. இந்த செலவினங்களை அரசாங்கம் கடந்த வருடமே செலுத்தியுள்ளதாக நிதி ராஜாங்க அமைச்சர் அஜித் நிவாட் கப்ரால் மேலும் தெரிவித்தார். ", "URL": "https://www.itnnews.lk/2023/10/05/337851/", "Category": "Breaking News,அண்மைய செய்திகள்,முதன்மை செய்தி", "Parent URL": null}