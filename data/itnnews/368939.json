{"Source": "ITN news", "Timestamp": "அக்டோபர் 13, 2021 12:50", "Headline": "எவராலும் தோற்கடிக்க முடியாத இராணுவம் உருவாக்கப்படுமென்கிறார் வடகொரிய தலைவர்..", "News Content": "எவராலும் தோற்கடிக்க முடியாத இராணுவத்தை கட்டியெழுப்பவுள்ளதாக வடகொரிய தலைவர் கிம் ஜோன் உன் உறுதியளித்துள்ளதாக சர்வதேச செய்திகள் தெரிவிக்கின்றன. அமெரிக்கா மற்றும் மேற்குலக நாடுகளிடமிருந்து விடுக்கப்படும் அழுத்தங்களுக்கு முகங்கொடுக்க இராணுவத்தை பயன்படுத்தவுள்ளதாக வடகொரிய தலைவர் தெரிவித்துள்ளார். ஏவுகணை பரிசோதனைகள் தமது சுயபாதுகாப்பிற்காக மாத்திரமே மேற்கொள்ளப்படுவதாகவும், அது யுத்தமொன்றை ஆரம்பிப்பதற்கு அல்லவெனவும் அவர் குறிப்பிட்டுள்ளார். அத்துடன் தமது அயல் நாடான தென்கொரியாவுடன் எந்தவொரு சந்தர்ப்பத்திலும் யுத்தமொன்றை மேற்கொள்வதற்கான எண்ணம் தமக்கு இல்லை எனவும், தமது நாட்டுக்கும், தென்கொரியாவுக்குமிடையிலான பிரச்சினைகள் அதிகரிப்பதற்கு அமெரிக்கா பொறுப்பு கூற வேண்டுமெனவும் வடகொரிய தலைவர் கிம் ஜோன் உன் தெரிவித்துள்ளார். வடகொரிய தலைநகர் பியாங்யாங்கில் இடம்பெற்ற கண்காட்சியின் போது கண்டம் விட்டு கண்டம் பாயும் அதிநவீன ஏவுகணைகள் உட்பட இராணுவ தளவாடங்;கள் காட்சிப்படுத்தப்பட்டன. இதில் கலந்துகொண்டு உரையாற்றியபோதே வடகொரிய தலைவர் கிம் ஜொன் உன் குறித்த கருத்துக்களை வெளியிட்டுள்ளார். ", "URL": "https://www.itnnews.lk/2023/10/05/368939/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}