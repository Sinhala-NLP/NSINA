{"Source": "ITN news", "Timestamp": "පෙබරවාරි 10, 2022 14:01", "Headline": "ශ්‍රී ලංකාවේ නව පකිස්තානු මහකොමසාරිස් නාවික හමුදාපති හමුවෙයි", "News Content": "ශ්‍රී ලංකාවේ නව පකිස්තානු මහකොමසාරිස්, මේජර් ජෙනරල් (විශ්‍රාමික) උමර් ෆාරුක් බුර්කි මහතා අද (10) නාවික හමුදා මූලස්ථානයේදී නාවික හමුදාපති වයිස් අද්මිරාල් නිශාන්ත උළුගේතැන්න මහතා හමුවිය. මේජර් ජෙනරල් (විශ්‍රාමික) උමර් ෆාරුක් බුර්කි, ශ්‍රී ලංකාවේ නව පකිස්තානු මහකොමසාරිස් ලෙස 2022 පෙබරවාරි 02 වන දින පත්වීමෙන් පසු නාවික හමුදාපති සමඟ පැවැත් වූ ප්‍රථම නිල හමුව ලෙස මෙය සනිටුහන් වූ අතර, නව පත්වීම් ලද ශ්‍රී ලංකාවේ නව පකිස්තානු මහකොමසාරිස් වෙත නාවික හමුදාපති විසින් මෙහිදී සුභාශිංසන පිරිනැමීමට කටයුතු කෙරිණි. මෙම නිළ හමුවේදී ශ්‍රී ලංකාවේ නව පකිස්තානු මහකොමසාරිස් මේජර් ජෙනරල් (විශ්‍රාමික) උමර් ෆාරුක් බුර්කි සහ නාවික හමුදාපති අතර ද්වීපාර්ශික වශයෙන් වැදගත් කරුණු සහ ඉදිරියේ සිදුවීමට නියමිත නාවික හමුදාපතිවරයාගේ පකිස්තානු නිල සංචාරය පිළිබඳ සුහඳ පිළිසඳරක් පැවැත්වීමෙන් අනතුරුව, මෙම අවස්ථාව සනිටුහන් කරමින් දෙපාර්ශවය අතර, සමරු තිළිණ හුවමාරුවක්ද සිදු කෙරුණි. එමෙන්ම, මෙම අවස්ථාව සඳහා ශ්‍රී ලංකාවේ පකිස්තානු මහකොමසාරිස් කාර්යාලයේ ආරක්‍ෂක උපදේශක කර්නල් මුහම්මද් ශෆ්ධාර් කාන්  ද සහභාගී වී සිටින ලදී. ", "URL": "https://www.itnnews.lk/2023/10/05/394281/", "Category": "දේශීය පුවත්", "Parent URL": null}