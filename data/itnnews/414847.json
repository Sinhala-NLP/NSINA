{"Source": "ITN news", "Timestamp": "ජූනි 2, 2022 19:00", "Headline": "රුසියාව නැගෙනහිර යුක්රේනයට වට කර පහර දෙයි", "News Content": "නැගෙනහිර යුක්රේනයේ ආරක්ෂණ පද්ධතිය බිද දැමීමට රුසියාව සෑම දිශාවකින්ම ප්‍රහාර එල්ල කරන බව යුක්රේන ජනාධිපතිවරයා සදහන් කරනවා. යුක්රේනයේ භූමි ප්‍රදේශයන්ගෙන් සියයට විස්සක පාලන බලය රුසියාවට නතුව තිබෙන බවද ඔහු පවසනවා. නැගෙනහිර යුක්රේනයේ ලුහාන්ස්ක් ප්‍රදේශයට මේ වනවිට රුසියා හමුදාව දැඩි ප්‍රහාර එල්ල කරන බව විදෙස් මාධ්‍ය සදහන් කරනවා. එමෙන්ම සෙවෙරොඩොනෙට්ස්ක් ප්‍රදේශයේ පාලන බලයද රුසියා හමුදාව අත්පත් කරගෙන ඇති බවයි වාර්තා වන්නේ. එම ප්‍රදේශයේ බලය අත්පත් කර ගැනීමත් සමග නැගෙනහිර ඩොන් බාස්ක් ප්‍රාන්තයේ බහුතර බලය මේ වනවිට රුසියාවට හිමිව තිබෙනවා. රුසියා හමුදා මැඩපැවැත්වීමට අවශ්‍ය යුද ශක්තිය ලබා දෙන ලෙස යුක්රේන ජනාධිපතිවරයා ජාත්‍යන්තර ප්‍රජාවගෙන් ඉල්ලා සිටිනවා. පසුගිය පෙබරවාරි 24 වනදා සිට මේ දක්වා රුසියා ප්‍රහාරයන්ගෙන් කුඩා දරුවන් 261 දෙනෙකු ජීවිතක්ෂයට පත්ව තවත් 460 දෙනෙකු තුවාල ලබා ඇති බවයි යුක්රේන රජය නිවේදනය කරන්නේ. එමෙන්ම දරුවන් ලක්ෂ දෙකකට ආසන්න සංඛ්‍යාවක් ගැටුම් පවතින ප්‍රදේශයන්ගෙන් රුසියාවට බලහත්කාරයෙන් රැගෙන ගොස් ඇති බවද යුක්රේන ජනාධිපතිවරයා පවසනවා. මේ අතර යුක්රේනයට නව රොකට් පද්ධති ලබා දීමට ඇමෙරිකාව එකගවීමත් සමග තත්ත්වය තවත් දරුණු අතර හැරෙනු ඇති බවට රුසියාව අනතුරු අගවනවා.       ", "URL": "https://www.itnnews.lk/2023/10/05/414847/", "Category": "ජාත්‍යන්තර පුවත්", "Parent URL": null}