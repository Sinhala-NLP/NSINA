{"Source": "ITN news", "Timestamp": "අගෝස්තු 17, 2021 17:50", "Headline": "රාජ්‍ය මාධ්‍යයෙන් පෞද්ගලික ප්‍රතිරූප ගොඩනැගෙන එකට වැට බඳින්න සූදානම් වෙන අලුත් ජනමාධ්‍ය ඇමති", "News Content": "රජයේ මාධ්‍ය ආයතන ඔස්සේ පෞද්ගලික ප්‍රතිරූප ප්‍රවර්ධනය කිරීම තමන් අනුමත කරන්නේ  නැති බව ජන මාධ්‍ය අමාත්‍ය ඩලස් අලහප්පෙරුම මහතා  අවධාරණය කරනවා.  රජයේ මාධ්‍ය ආයතන ප්‍රධානීන් සමග අද පැවැත්වුණු විශේෂ හමුවට එක් වෙමින් තමයි නව ජනමාධ්‍ය අමාත්‍යවරයා මේ බව ප්‍රකාශ කළේ. ජන මාධ්‍ය අමාත්‍යවරයා සහ රජයේ මාධ්‍ය ආයතන ප්‍රධානීන් අතර මෙම හමුව පැවැත්වුණේ ජන මාධ්‍ය අමාත්‍යංශයේ දී යි. එම මාධ්‍ය ආයතනවල වත්මන් ක්‍රියාකාරීත්වය, ප්‍රගතිය,මූල්‍ය තත්ත්වය සහ ගැටලු සම්බන්ධයෙන් අමාත්‍යවරයාගේ ඍජු අවදානය යොමු වුණා. ලබන සතියේ සිට එක් එක් රාජ්‍ය මාධ්‍ය ආයතන නිලධාරීන් හමුවී ඉදිරි කටයුතු සැලසුම් කිරීමට අපේක්ෂා කරන බවද අමාත්‍ය ඩලස් අලහප්පෙරුම මහතා මෙහිදී කියා සිටියා. රජයේ සංවර්ධන වැඩපිළිවෙළ සාර්ථකව ජනගත කිරීමට හා යහපත් මාධ්‍ය සංස්කෘතියක් ගොඩ නැංවීමට කටයුතු කරන බවද ඒ මහතා වැඩිදුරටත් ප්‍රකාශ කළා. ජන මාධ්‍ය අමාත්‍යංශ ලේකම් ජගත් පී විජේවීර මහතා ඇතුලු අමාත්‍යංශ නිලධාරීන්ද මෙම සාකච්ඡාවට එක් වුණා.         ", "URL": "https://www.itnnews.lk/2023/10/05/356721/", "Category": "දේශීය පුවත්", "Parent URL": null}