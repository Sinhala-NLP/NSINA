{"Source": "ITN news", "Timestamp": "අගෝස්තු 14, 2021 21:40", "Headline": "පළාත් අතර සංචරණය නවත්තගන්න ත්‍රිවිධ හමුදාවත් පාළාත් මායිම්වල", "News Content": "පළාත් අතර සංචරණ සීමා දැඩිව ක්‍රියාත්මක කිරීමට රජය තීරණය කර තිබෙනවා. ඒ අනුව පළාත් සීමාවන්වල කටයුතු සදහා ත්‍රිවිධ හමුදාව ද යෙදවීමටයි රජය පියවර ගෙන ඇත්තේ. ලබන සැප්තැම්බර් 15 වනදායින් පසු පොදු ස්ථානවලට පිවිසෙන වයස අවුරුදු 30 ට වැඩි සියලු දෙනා කොවිඩ් මර්දන එන්නත් මාත්‍රා දෙකම ගෙන තිබේදැයි පරීක්ෂා කිරීමට අවධානය යොමු වී තිබෙනවා. දිවයින පුරා සීඝ්‍රයෙන් පැතිර යන කොවිඩ් වසංගතය පාලනය කිරීම සදහා ඊයේ මධ්‍යම රාත්‍රියේ සිට පළාත් අතර සංචරණ සීමා දැඩි කිරීමට රජය පියවර ගත්තා. පළාත් සීමා මායිම්වල පොලිස් මුර පොළ තර කෙරෙන අතර ත්‍රිවිධ හමුදාව ද පොලීසියේ සහායට කැදවා තිබෙනවා. නව නීති රීති අනුව පළාත් අතර සංචරණය සිදු කළ හැක්කේ අත්‍යාවශ්‍ය සේවාවල නිරත වන කාර්ය මණ්ඩලවලට පමණයි. ඒ අනුව පළාත් අතර ගමන් කිරීමට අවසර හිමිවන්නේ සෞඛ්‍ය,  වරාය, ගුවන්තොටුපොල ඇතුළු අත්‍යවශ්‍ය සේවා,  කෘෂි කර්මාන්ත සේවාවන්හි නිරත පිරිස් සහ ආයෝජන මණ්ඩලයේ අනුමත ඇගලුම් කම්හල්වල රැකියාවල නිරත පිරිස් සදහා පමණයි. රාජ්‍ය මෙන්ම පෞද්ගලික අංශ කාර්ය මණ්ඩලය සේවයට කැදවීමේදී අවශ්‍යතාව අනුව පළාතෙන් පිට පදිංචි සේවකයන් කැදවීමේ බලය ආයතන ප්‍රධානීන්ට පැවරෙනවා. පෞද්ගලික ව්‍යාපාරික ආයතනවල කාර්ය මණ්ඩල සේවයට කැදවිය යුත්තේ සෞඛ්‍ය මාර්ගෝපදේශවලට අනුව සේවා ස්ථානයේ ඉඩ ප්‍රමාණය සැලකිල්ලට ගනිමින්. පළාත් අතර ප්‍රවාහන සේවා නතර කර ඇතත් අත්‍යාවශ්‍ය රාජකාරී සදහා පමණක් ප්‍රමාණවත් ප්‍රවාහන පහසුකම් සලසා ඇති බව රාජ්‍ය අමාත්‍ය දිලුම් අමුණුගම මහතා පවසනවා. ලබන සැප්තැම්බර් 15 වනදායින් පසු පොදු ස්ථානවලට පිවිසෙන වයස අවුරුදු 30 ට වැඩි සියලු දෙනා කොවිඩ් මර්දන එන්නත් මාත්‍රා දෙකම ගෙන තිබේදැයි පරීක්ෂා කරන බව යුද හමුදාපතිවරයා අවධාරණය කරනවා.   ", "URL": "https://www.itnnews.lk/2023/10/05/356273/", "Category": "දේශීය පුවත්", "Parent URL": null}