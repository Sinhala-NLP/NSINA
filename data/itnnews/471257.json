{"Source": "ITN news", "Timestamp": "மார்ச் 27, 2023 16:14", "Headline": "ஏப்ரல் மாதம் 3ஆம் திகதி வசந்த முதலிகேவிற்கு எதிரான மேன்முறையீடு விசாரணை", "News Content": "அனைத்து பல்கலைக்கழக மாணவர் ஒன்றியத்தின் இணைப்பாளர் வசந்த முதலிகே விடுதலை செய்யப்பட்டமைக்கு எதிராக சட்டமா அதிபர் தாக்கல் செய்த மேன்முறையீட்டை ஏப்ரல் மாதம் 3ஆம் திகதி அழைப்பதற்கு கொழும்பு மேன்முறையீட்டு நீதிமன்றம் இன்று உத்தரவிட்டுள்ளது. மேன்முறையீட்டு நீதிமன்ற நீதியரசர் இன்றைய தினம் விடுமுறை பெற்றிருந்தமை காரணமாக குறித்த தீர்மானம் எடுக்கப்பட்டுள்ளது. இன்றைய தினம் குறித்த மனு விசாரணைக்கு அழைக்கப்பட்ட போது, அனைத்து பல்கலைக்கழக மாணவர் ஒன்றியத்தின் இணைப்பாளர் வசந்த முதலிகே நீதிமன்றில் முன்னிலையானார். பயங்கரவாத தடை சட்டத்தின் கீழ் தடுத்து வைக்கப்பட்டிருந்த அனைத்து பல்கலைக்கழக மாணவர் ஒன்றியத்தின் இணைப்பாளர் வசந்த முதலிகேவுக்கு எதிராக போதுமான சாட்சியங்கள் இல்லை என தெரிவித்து அவரை விடுதலை செய்வதற்கு கொழும்பு பிரதான நீதவான் நீதிமன்றம் தீர்ப்பளித்தது. இந்த தீர்ப்பை சவாலுக்குட்படுத்தி, சட்டமா அதிபர் மேன்முறையீட்டு நீதிமன்றில் மனுத்தாக்கல் செய்தமை குறிப்பிடத்தக்கது. ", "URL": "https://www.itnnews.lk/2023/10/05/471257/", "Category": "Breaking News,தேசிய செய்திகள்", "Parent URL": null}