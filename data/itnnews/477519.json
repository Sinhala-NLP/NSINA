{"Source": "ITN news", "Timestamp": "අප්‍රේල් 23, 2023 13:11", "Headline": "ප්‍රදේශ රැසක උෂ්ණත්වය අද දිනයේත් ඉහළට", "News Content": "දිවයිනේ ප්‍රදේශ රැසක උෂ්ණත්වය අද දිනයේද අවධානය යොමුකළ යුතු මට්ටමක පවතිනු ඇති බව කාලගුණ විද්‍යා දෙපාර්තමේන්තුව පෙන්වා දෙනවා. මාර්තු සිට අප්‍රේල් දක්වා කාලයේදී වාර්ෂිකව මෙරට උෂ්ණත්වය ඉහළ යාම සිදුවනවා. ඒ අනුව මේ දිනවල දිවයින තුළ උෂ්ණාධික කාලගුණ තත්ත්වයකුයි පවතින්‌නේ. මේ හේතුවෙන් ජනතාව දැඩි අපහසුතාවයට පත්ව සිටිනවා. කාලගුණ විද්‍යා දෙපාර්තමේන්තුවේ දත්ත අනුව උතුරු, උතුරු මැද , නැගෙනහිර , වයඹ පළාත්වල මෙන්ම මොණරාගල, හම්බන්තොට, රත්නපුර යන දිස්ත්‍රික්කවලටද අද දිනයේද උණුසුම් කාලගුණ තත්ත්වයක් පවතිනවා. මිනිස් සිරුරට දැඩිව දැනෙන උණුසුම් කාලගුණය පිළිබඳ අවධානය යොමුකළ යුතු බවයි කාලගුණ විද්‍යා දෙපාර්තමේන්තුව නිවේදනය කරන්නේ. වැඩි වේලාවක් හිරු එළියට නිරාවරණය වන ක්‍රියාකාරකම්වල නිරතවීම වැනි තත්ත්වයන් වලින් බැහැරවී සිටීම යෝග්‍ය බවද කාලගුණ විද්‍යා දෙපාර්තමේන්තුව වැඩිදුරටත් නිවේදනය කරනවා. ප්‍රමාණවත් ලෙස ජලය පානය කරන ලෙස ද අධික වෙහෙසකාරී කටයුතු සීමා කරන ලෙස ද සුදු හෝ ලා පැහැති සැහැල්ලු ඇදුම් භාවිත කරන ලෙස ද සෞඛ්‍ය අමාත්‍යංශය නිවේදනය කරනවා.     ", "URL": "https://www.itnnews.lk/2023/10/05/477519/", "Category": "Breaking News,කාලගුණ අනාවැකිය,දේශීය පුවත්", "Parent URL": null}