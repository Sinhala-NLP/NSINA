{"Source": "ITN news", "Timestamp": "අප්‍රේල් 19, 2021 11:44", "Headline": "වරාය නගර පනත් කෙටුම්පතට එරෙහි අධිකරණ පෙත්සම් විභාගය ඇරඹෙයි", "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත අභියෝගයට ලක් කරමින් ගොනුකර ඇති පෙත්සම් විභාග කිරීම පංච පුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ අද පෙරවරුවේ ආරම්භ වුණා. අගවිනිසුරු ජයන්ත ජයසූරිය හා බුවනෙක අලුවිහාරේ , ප්‍රියන්ත ජයවර්ධන , මුර්දු ප්‍රනාන්දු හා ජනක් ද සිල්වා යන මහත්ම මහත්මීන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ පෙත්සම් විභාගය පැවැත්වෙනවා. පෙත්සම් විභාගය ආරම්භ කිරීමට පෙර විවෘත අධිකරණයේ කරුණු දැක්වූ අගවිනිසුරු ජයන්ත ජයසූරිය මහතා කියාසිටියේ මෙම කෙටුම්පත අභියෝගයට ලක් කරමින් නීතිඥවරුන් විශාල පිරිසක් පෙනී සිටින බැවින් සෑම නීතිඥයෙකුටම සිය වාචික දේශන විනාඩි 20 ත් 30 ත් අතර කාලයකට සීමා කළ යුතු බවයි. එක්සත් ජාතික පක්‍ෂයේ සභාපති වජිර අබේවර්ධන , එම පක්‍ෂයේ මහ ලේකම් පාලිත රංගේ බණ්ඩාර යන මහත්වරුන් ඇතුලු පිරිසක් පෙත්සම් 20 ක් පමණ ඉදිරිපත් කර තිබෙනවා. අදාළ පෙත්සම්වලට මැදිහත් වී කරුණු දැක්වීමට අවසර ඉල්ලා අමාත්‍ය මහාචාර්ය ජී එල් පීරිස්, ශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම් , ශ්‍රී ලංකා පොදුජන පෙරමුණේ නීතිඥ සංගමය ඇතුලු පිරිසක් අතරමැදි පෙත්සම් ඉදිරිපත් කර තිබෙනවා.     ", "URL": "https://www.itnnews.lk/2023/10/05/332305/", "Category": "Breaking News,දේශීය පුවත්", "Parent URL": null}