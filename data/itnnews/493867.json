{"Source": "ITN news", "Timestamp": "ජූනි 22, 2023 06:10", "Headline": "පාසල් සිසුවියන් දෙදෙනෙකු අතුරුදන්", "News Content": "අම්පාර, ඉඟිනියාගල පොල්වත්ත ප්‍රදේශයේ පාසල් සිසුවියන් දෙදෙනෙකු අතුරුදන් වීම සම්බන්ධයෙන් පොලීසිය විමර්ශනයක් ආරම්භ කර තිබෙනවා. සමීපව ඇසුරුකළ එම සිසුවියන් දෙදෙනා 16හැවිරිදි වියේ පසුවන දෙදෙනෙකි. පසුගිය 15 වනදා එක් සිසුවියක් පාසල් යන බව පවසා අනෙක් සිසුවියගේ නිවසට පැමිණ තිබෙනවා. ඒ අනුව, එදින උදෑසන පාසල් සිසුවියන් දෙදෙනා උපකාරක පන්තියකට යන බව පවසමින් නිවසින් පිටත්ව ගොස් ඇති බවයි වාර්තා වන්නේ. දැරියන් දෙදෙනා යළි නිවසට නොපැමිණීම සම්බන්ධයෙන් එක් දැරියකගේ මිත්තණිය විසින් ඉගිනියාගල පොලීසියට පැමිණිල්ලක් ඉදිරිපත් කර තිබෙනවා. ඒ අනුවයි, ඉගිනියාගල පොලීසිය සිද්ධිය සම්බන්ධයෙන් විමර්ශන ආරම්භ කර තිබෙන්නේ. අදාල සිසුවියන් දෙදෙනා නිවසින් පිටත් වු දිනට පසු දින ඔවුන් වෙනත් මිතුරෙකුට දුරකතන ඇමතුමක් ලබාදෙමින් තමන් දෙදෙනා කොළඹ ප්‍රදේශයේ සිටින බවට ප්‍රකාශ කර තිබෙනවා. පොලීසිය විසින් අදාළ දුරකතන ඇමතුම ඔස්සේ ද මේ වන විට විමර්ශන ආරම්භ කර ඇති අතර දුරකතන ඇමතුම ලබාදුන් මිතුරාගෙන්ද පොලීසිය ප්‍රශ්න කර ප්‍රකාශ සටහන් කර ගෙන ඇති බවයි වාර්තා වන්නේ. ", "URL": "https://www.itnnews.lk/2023/10/05/493867/", "Category": "නවතම පුවත්", "Parent URL": null}