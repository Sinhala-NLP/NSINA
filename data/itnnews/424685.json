{"Source": "ITN news", "Timestamp": "ජූලි 24, 2022 09:34", "Headline": "පාසල් හෙට සිට යළි ඇරඹේ", "News Content": "පවතින ඉන්ධන අර්බුධයත් සමඟ මතුව ඇති ප්‍රවාහන දුෂ්කරතා සැලකිල්ලට ගෙන සති කිහිපයක් නිවාඩු ලබා දී තිබූ රජයේ සහ රජයේ අනුමත පෞද්ගලික පාසල් හෙට සිට නැවත ආරම්භ වන බව අධ්‍යාපන අමාත්‍යාංශය නිවේදනය කරනවා. හෙට සිට නැවත පාසල් ආරම්භ කිරීමත් සමඟ යළි දැනුම් දෙන තුරු සදුදා,  අගහරුවාදා, බ්‍රහස්පතින්දා යන දින තුනෙහි පමණක් සාමාන්‍ය පරිදි පාසල් පැවැත්විය යුතු බව අධ්‍යාපන අමාත්‍යාංශය පවසනවා. එලෙස පාසල් නොපැවැත්වෙන බදාදා සහ සිකුරාදා දිනවල නිවෙස් පාදක ඉගෙනුම් ක්‍රියාකාරකම් හෝ මාර්ගගත ක්‍රමයට ඉගැන්වීම් කටයුතු සිදු කළ යුතුයි. මේ අතර  ඉන්ධන ගැටලුව සහ ඉදිරි පියවර සම්බන්ධයෙන් සාකච්ඡාවක් ජනාධිපති රනිල් වික්‍රමසිංහ මහතාගේ ප්‍රධානත්වයෙන් අග්‍රාමාත්‍ය කාර්යාලයේ දී ඊයේ පැවැත්වුණා. අධ්‍යාපනය ඇතුළු ක්ෂේත්‍ර කිහිපයක සහ පොදු ප්‍රවාහන සේවයේ නිරත පෞද්ගලික මෙන්ම රජයේ බස්රථ සදහා අවශ්‍ය ඉන්ධන බෙදා හැරීම කඩිනම් කිරීම පිළිබද මෙහිදී දීර්ඝ වශයෙන් සාකච්ඡා කර තිබෙනවා. එහිදී ඉන්ධන සපයා ගැනීමේ දුෂ්කරතා හේතුවෙන් පාසල් දරුවන් ප්‍රවාහනයේදී මතුවන ගැටලු පිළිබද අමාත්‍ය සුසිල් ප්‍රේම්ජයන්ත් මහතා ජනාධිපතිතුමාගේ අවධානය යොමු කළා. ඒ අනුව පාසල් ළමුන් ප්‍රවාහනය කරන බස් රථ සහ වෑන් රථ සදහා ඊයේ පස්වරු 3 සිට දිවයිනපුරා පිහිටි සියලු ලංගම ඩිපෝ මගින් ඉන්ධන සපයා දීමට අවස්ථාව සලසන ලෙස ජනාධිපතිතුමා  ප්‍රවාහන අමාත්‍යවරයාට උපදෙස් දුන්නා. ඒ අනුව දිවයින පුරා එම කටයුතු ආරම්භ කෙරුණා. මේ අතර පාසල් ප්‍රවාහන කටයුතු සදහා ඉන්ධන ලබාදීමට රජය ගත් පියවර අගය කරන බව සමස්ත ලංකා පාසල් ප්‍රවාහන සේවකයින්ගේ සංමය පවසනවා. එහෙත් පාසල් ප්‍රවාහන ගාස්තු අඩු කිරීම සම්බන්ධයෙන් මැදිහත්විය නොහැකි බවයි සමස්ත ලංකා පාසල් ළමුන් ප්‍රවාහන සංගමයේ ලේකම් ලලිත් චන්ද්‍රසිරි මහතා පෙන්වාදෙන්නේ.         ", "URL": "https://www.itnnews.lk/2023/10/05/424685/", "Category": "දේශීය පුවත්", "Parent URL": null}