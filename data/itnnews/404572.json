{"Source": "ITN news", "Timestamp": "මාර්තු 30, 2022 09:47", "Headline": "ආරක්ෂක ඇපකරයක් දෙනවනම් ස්වාධීන රාජ්‍යයක් ලෙස කටයුතු කරන්න සූදානම් – යුක්රේනය", "News Content": "ආරක්ෂක ඇපකරයක් ලබාදෙන්නේ නම් පමණක් ස්වාධීන රාජ්‍යයක් ලෙස කටයුතු කිරීමට තමන් සූදානම් බව සාම සාකච්ඡා අතරතුරදී යුක්රේනය පවසා තිබෙනවා. යුක්රේනය ස්වාධීන රාජ්‍යයක් ලෙස කටයුතු කිරීම රුසියාවේ ප්‍රධානතම කොන්දේසියක් ද වනවා. කෙසේ වුවද පෝලන්තය , ඊශ්‍රායලය , තුර්කිය හෝ කැනඩාව යන රටවලින් එක් රටක් ආරක්ෂක ඇපකරුවෙකු ලෙස කටයුතු කරන්නේ නම් පමණක් ස්වාධීන රාජ්‍යයක් ලෙස කටයුතු කරන බවයි යුක්රේනය පෙන්වා දෙන්නේ. ස්වාධීන රාජ්‍යයක් වූ පසු යුක්රේනයට නේටෝ සංවිධානයට සම්බන්ධවීමට හැකියාවක් නොලැබෙන අතර වෙනත් රටවලට අයත් හමුදාවන්ට තම රටට තුළ රැඳී සිටීමට අවස්ථාව ලබාදීමට නොහැකි වනවා. එමෙන්ම යුක්රේනය දෙරටේ ජනාධිපතිවරුන් අතර සාකච්ඡාවක් පැවැත්වීමේ වැදගත්කම අවධාරණය කර ඇති අතර ඒ සඳහා රුසියා පාර්ශ්වයෙන් ප්‍රතිචාරයක් බලාපොරොත්තු වන බවද පවසා තිබෙනවා. මේ අතර කියෙව් හා චර්නිහිව් නගර ඉලක්ක කර ගනිමින් සිදුකෙරෙන යුද මෙහෙයුම් දැඩි ලෙස අවම කිරීමට කටයුතු කරන බවයි යුක්රේනයේ තීරණයට ප්‍රතිචාරයක් ලෙස රුසියාව සඳහන් කර ඇත්තේ.         ", "URL": "https://www.itnnews.lk/2023/10/05/404572/", "Category": "Breaking News,ජාත්‍යන්තර පුවත්", "Parent URL": null}