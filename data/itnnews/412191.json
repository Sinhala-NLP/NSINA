{"Source": "ITN news", "Timestamp": "මැයි 19, 2022 14:43", "Headline": "බේරේ වැව අසලදී පහර කෑ පුද්ගලයෙකු ජීවිතක්ෂයට", "News Content": "පසුගිය නව වනදා දිවයින පුරා සිදුවූ නොසන්සුන්කාරී තත්වය හේතුවෙන් පහරකෑමට ලක්වූ තවත් අයෙකු අද මිය ගියා. පසුගිය නව වන දා කොල්ලුපිටිය හා ගාලුමුවදොර ප්‍රදේශවල සිදු වූ ප්‍රචණ්ඩකාරී හා කලහකාරී සිදුවීම් හේතුවෙන් පෙරහැර මාවත හා බේරේ වැව අතර ඇති පදික වේදිකාවේ දී පහර කෑ පුද්ලයෙකුයි අද මෙලෙස මිය ගියේ. ඒ ඔහු රාගම රෝහලට ඇතුළත් කිරීමෙන් අනතුරුව කොළඹ ජාතික රෝහලට මාරු කර යවා එහි ප්‍රතිකාර ලබමින් සිටියදී යි. මෙසේ මියගියේ කුලියාපිටිය ගලහිටියාව ප්‍රදේශයේ පදිංචි හතළිස් හත් හැවිරිදි අයෙක්. පහර දීමෙන් හිසට හා පපුවට සිදු වූ බහුවිධ තුවාල හේතුවෙන් මෙම මරණය සිදුව ඇති බවයි අධිකරණ වෛද්‍ය වාර්තාවේ සඳහන් වන්නේ. සැකකරුවන් අත්අඩංගුවට ගැනීම සඳහා කොල්ලුපිටිය පොලිසිය වැඩිදුර විමර්ශන සිදුකරනවා.     ", "URL": "https://www.itnnews.lk/2023/10/05/412191/", "Category": "Breaking News,දේශීය පුවත්", "Parent URL": null}