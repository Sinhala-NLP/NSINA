{"Source": "ITN news", "Timestamp": "නොවැම්බර් 29, 2021 10:07", "Headline": "මිනිස් පරිභෝජනයට නුසුදුසු අර්තාපල් ජාවාරමක තොරතුරු හෙළිවෙයි", "News Content": "ඉන්දියාවෙන් ගෙන්වා කෙටි ආහාර සැකසීමට පරිභෝජනයට නුසුදුසු අර්තාපල් අල විකුණන ජාවාරමක් හෙළි කරගෙන තිබෙනවා. රට පුරා හෝටල්වලට අඩු මිලට මෙම නරක් වූ අල ලබා දී ඇති බවයි හෙළිව තිබෙන්නේ. මිනිස් පරිභෝජනයට නුසුදුසු මෙම අර්තාපල් ජාවාරම සිදු කරගෙන ගොස් ඇත්තේ දඹුල්ල ආර්ථික මධ්‍යස්ථානයේ වෙළෙඳසැලක සංවිධානාත්මක කණ්ඩායමක් බව දඹුල්ල නගරාධිපති ජාලිය ඕපාත මහතා පවසනවා. ඉන්දියාව , පාකිස්ථානය ආදි විදේශ රටවලින් ගෙන්වන නරක් වූ අල කන්ටේනර් රථ පිටින් දඹුල්ලට රැගෙනවිත් කාන්තාවන් යොදවා ඒවා සුද්ධ පවිත්‍ර කරමින් මෙම ජාවාරම සිදු කරගෙන ගොස් තිබෙනවා. කාන්තාවන් 25 දෙනෙකු දිනපතා මේ සඳහා සේවයේ යොදවා ඇති බවයි සඳහන් වන්නේ. කිලෝග්‍රෑම් 45000 ක් පමණ දඹුල්ල ආර්ථික මධ්‍යස්ථානය පිටුපස ගබඩාවක තිබී හමුව තිබෙනවා. ඒවා වරායෙන් නිදහස් කළ ආකාරය ද හෙළි කර ගැනීමට නොහැකි වී ඇති බවයි දඹුල්ල නගරාධිපතිවරයා පවසන්නේ. එම ස්ථානයට ගිය නගරාධිපතිවරයා ඒ පිළිබඳ ප්‍රශ්න කිරීමේ ව්‍යාපාරිකයා පවසා ඇත්තේ කිසිඳු ලියවිල්ලක් තමන් සතුව නොමැති බවයි. මෙම අල හෝටල් සදහා ලබාදෙන බවද ඔහු පිළිගෙන තිබෙනවා. ඒ අනුව නගරාධිපතිවරයා තමාට ජනක බණ්ඩාර තෙන්නකෝන් මහතා දුරකතනය ඔස්සේ දැනුවත් කර දඹුල්ල පොලිසියේ නිලධාරීන් ගෙන්වා ගබඩාවට මුද්‍රා තැබීමට කටයුතු කෙරුණා.   ", "URL": "https://www.itnnews.lk/2023/10/05/379274/", "Category": "Breaking News,දේශීය පුවත්", "Parent URL": null}