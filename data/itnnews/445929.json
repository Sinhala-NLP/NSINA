{"Source": "ITN news", "Timestamp": "நவம்பர் 16, 2022 13:11", "Headline": "போலந்தில் மேற்கொள்ளப்பட்ட ஏவுகணை தாக்குதல் தொடர்பில் ரஷ்யாவிடமிருந்து மறுப்பு..", "News Content": "ரஷ்யா, யுக்ரேன் மீது மேற்கொண்ட ஏவுகணை தாக்குதலொன்று யுக்ரேனின் எல்லையை அண்மித்த கிழக்கு போலந்தை தாக்கியுள்ளது. போலந்தின் கிழக்கு பகுதி கிராமமான ப்ரெஷெவோடொவ் பகுதியிலேயே ஏவுகணை தாக்குதல் மேற்கொள்ளப்பட்டுள்ளதோடு, இரண்டு பேர் கொல்லப்பட்டுள்ளதாக அந்நாட்டு தகவல்கள் தெரிவிக்கின்றன. இந்நிலையில் ரஷ்யா குறித்த செயற்பாட்டை மறுத்துள்ள நிலையில், அது தொடர்பில் விளக்கமளிக்குமாறு போலந்துக்கான, ரஷ்ய தூதுவரிடம் கோரிக்கை விடுக்கப்பட்டுள்ளது. யுக்ரேன் எல்லையிலிருந்து 6 கிலோ மீற்றர் தொலைவிலுள்ள கிழக்கு போலந்தின் ப்ரெஷெவோடொவ் கிராமத்திலேயே தாக்குதல் மேற்கொள்ளப்பட்டுள்ளதாக போலந்து வெளிவிவகார அமைச்சு தெரிவித்துள்ளது. நேட்டோ அமைப்பில் போலந்து அங்கம் வகிக்கும் நிலையில், அங்கம் வகிக்கும் நாடுகளின் கூட்டுப்பாதுகாப்பு தொடர்பில் அவதானம் செலுத்தப்படும். இந்நிலையில் போலந்து மீதான ரஷ்ய தாக்குதல், யுக்ரேன் – ரஷ்ய மோதல்களை மேலும் அதிகரிக்கும் அச்சத்தை ஏற்படுத்தியுள்ளதாக சர்வதேச ஊடகங்கள் செய்தி வெளியிட்டுள்ளன. இந்நிலையில் அமெரிக்க ஜனாதிபதி ஜோ பைடன் போலந்து ஜனாதிபதியுடன் தொலைபேசி மூலம் தொடர்புகொண்டு நேட்டோ அமைப்பின் முழுமையான ஒத்துழைப்பு இருப்பதாகவும், விசாரணைகளுக்கு ஆதரவளிக்குமாறு தெரிவித்துள்ளதாக வெள்ளை மாளிளை குறிப்பிட்டள்ளது. ஏவுகணை தாக்குதலை யார் மேற்கொண்டார்கள் என்பதற்கு உறுதியான எந்வொரு ஆதாரமும் போலந்திடம் இல்லையென அந்நாட்டு ஜனாதிபதி எண்ட்ரஜே டூடா தெரிவித்துள்ளார். எனினும் குறித்த ஏவுகணை ரஷ்ய தயாரிப்பாக இருக்கலாமென சந்தேகம் வெளியிடப்பட்டுள்ள நிலையில், அது தொடர்பான விசாரணைகள் முன்னெடுக்கப்பட்டுள்ளன. ", "URL": "https://www.itnnews.lk/2023/10/05/445929/", "Category": "Breaking News,சர்வதேச செய்திகள்", "Parent URL": null}