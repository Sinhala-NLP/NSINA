{"Source": "ITN news", "Timestamp": "අගෝස්තු 27, 2021 19:46", "Headline": "මහේෂ් ජයකොඩිට 6වන ස්ථානය", "News Content": "ටෝකියෝ පැරාලිම්පික් ක්‍රීඩා උළෙලේ ඔරු පැදීමේ මූලික වටයේ තරගයට සහභාගී වූ මහේෂ් ජයකොඩිට 6 වන ස්ථානය හිමිවුණා. ඔරු පැදීමේ ඉසව්වේදී ඔහු මිනිත්තු 12 යි තප්පර 16.80 ක කාලයක් සටහන් කළා. මෙම දක්ෂතාව අනුව ඔහුට එම ඉසව්වේ අවසන් වටය සඳහා එකවර සුදුසුකම් ලබා ගැනීමට හැකියාව ලැබුණේ නැහැ. කෙසේ වෙතත් මහේෂ් ජයකොඩි හෙට තවත් තරග වටයකට සහභාගී වීමට නියමිතයි. එම තරගයේ ඔහු දක්වන දක්ෂතාව අනුව අවසන් තරග සඳහා සුදුසුකම් ලබා ගැනීමේ අවස්ථාව උදාවනු ඇති. ටෝකියෝ පැරාලිම්පික් ක්‍රීඩා උළෙලේ පදක්කම් සටහනේ පෙරමුණ ගැනීමට මේ වන විට චීනය සමත්ව සිටිනවා. ඔවුන් ජයග්‍රහණය කළ රන් පදක්කම් ගණන 20 ක්. දෙවන ස්ථානයේ පසුවන එංගලන්තයට රන් පදක්කම් 9 ක් හිමිවුණා. මේ අතර දුනු විදීමේ ක්‍රීඩක සම්පත් බණ්ඩාරට මූලික වටයේදී හිමිවී ඇත්තේ 23 වන ස්ථානයයි. ඔහු මුළු ලකුණු 589 ක් ලබා ගෙන තිබෙනවා. සම්පත් බණ්ඩාර 16 දෙනාගේ වටයේ තරගය සදහා ලබන 3 වනදා සහභාගී වනවා.     ", "URL": "https://www.itnnews.lk/2023/10/05/358765/", "Category": "ක්‍රීඩා", "Parent URL": null}