{"Source": "ITN news", "Timestamp": "டிசம்பர் 21, 2021 13:44", "Headline": "பிலிப்பைன்ஸில் ராய் சூறாவளியினால் உயிரிழந்தவர்களின் எண்ணிக்கை 375ஆக உயர்வு..", "News Content": "பிலிப்பைன்ஸை தாக்கிய ராய் சூறாவளியில் சிக்கி உயிரிழந்தவர்களின் எண்ணிக்கை 375ஆக உயர்வடைந்துள்ளதாக சர்வதேச செய்திகள் தெரிவிக்கின்றன. மேலும் 500 பேர் காயமடைந்துள்ளதோடு, 56 பேர் காணாமல் போயுள்ளதாக அந்நாட்டு அனர்த்த முகாமைத்துவ மத்திய நிலையம் தெரிவித்துள்ளது. இவ்வருடத்தில் பிலிப்பைன்ஸை தாக்கிய மோசமான மற்றும் கொடிய சூறாவளி இதுவாகும். சுமார் 4 இலட்சம் மக்கள் சொந்த இடங்களை விட்டு வெளியேறிய தற்காலிக இடங்களில் தங்க வைக்கப்பட்டுள்ளனர். பாடசாலைகள், அரச கட்டிடங்கள் மற்றும் வைத்தியசாலைகளிலும் பாதிக்கப்பட்டவர்கள் தங்க வைக்கப்பட்டுள்ளனர். மணிக்கு 195 கிலோ மீற்றர் வேகத்தில் வீசிய ராய் சூறாவளியினால் பாரிய சொத்து சேதங்கள் ஏற்பட்டுள்ளன. சில பிரதேசங்களில் போக்குவரத்துக்கள் பாதிக்கப்பட்டுள்ளதோடு, மின்விநியோகமும் முற்றாக தடைப்பட்டுள்ளன. மண்சரிவு மற்றும் வெள்ள நிலை ஏற்பட்டுள்ளமையினால் உயிரிழப்புக்களின் எண்ணிக்கை மேலும் அதிகரிக்கக்கூடுமென மீட்பு பணிகளில் ஈடுபட்டுள்ள குழுவினர் தெரிவித்துள்ளனர். ", "URL": "https://www.itnnews.lk/2023/10/05/384112/", "Category": "Breaking News,சர்வதேச செய்திகள்", "Parent URL": null}