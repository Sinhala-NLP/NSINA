{"Source": "ITN news", "Timestamp": "සැප්තැම්බර් 13, 2022 17:15", "Headline": "මිලියන 50 කට වැඩි ලෝක වැසියන් වහල්භාවයේ හිරවෙලා – ජගත් සංවිධානයෙන් හෙළිදරව්වක්", "News Content": "ලොව පුරා මිලියන 50 කට අධික පිරිසක් නූතන වහල්භාවයේ සිරවී සිටින බව එක්සත් ජාතීන්ගේ සංවිධානය පවසනවා. කොරෝනා වසංගතය,  සන්නද්ධ ගැටුම් හා දේශගුණික විපර්යාස ජනතාව අන්ත දුගීභාවයට පත් කරමින් නූතන වහල්භාවය තීව්‍ර කිරීමට හේතුවී ඇති බවයි ජගත් සංවිධානය නිකුත් කළ වාර්තාවේ දැක්වෙන්නේ. එමෙන්ම මිනිසුන් බලහත්කාරයෙන් ශ්‍රමයට හෝ බලහත්කාරයෙන් විවාහයට යොමුකර ඇති බව එහි සදහන් වනවා. බලහත්කාරයෙන් ශ්‍රමයට හෝ විවාහවීමට හා වෙනත් අර්බුදයන්ට කොටුවී සිටින පුද්ගලයින්ගේ සංඛ්‍යාව පසුගිය වසර 5 තුළදී මිලියන 10 කින් ඉහළ ගොස් ඇති බව එක්සත් ජාතීන්ගේ ජාත්‍යන්තර කම්කරු සංවිධානය පවසනවා. ශ්‍රමය හා සංක්‍රමණිකයින් සදහා වූ එක්සත් ජාතීන්ගේ නියෝජිත ආයතන එක්ව සිදුකළ මෙම සමීක්ෂණ හරහා හෙළිවී ඇත්තේ පසුගිය වසර අවසානයේ දී නූතන වහල්භාවයට සිරවී සිටින පිරිසෙන් අඩකට වඩා වැඩි පිරිසක් ඔවුන්ගේ කැමැත්තට එරෙහිව වැඩ කිරීමට බලකර ඇති අතර අනෙක් පිරිසට විවාහවීමට බලකර ඇති බවයි. එමෙන්ම ලෝකයේ සෑම පුද්ගලයින් 150 දෙනෙකුගෙන් එක් අයෙක් නූතන වහල්භාවයට හසුව සිටින බවද ජගත් සංවිධාන වාර්තාවේ දැක්වෙනවා. නූතන වහල්භාවය බොහෝ පිරිසකට ප්‍රතික්ෂේප කිරීමට හෝ හැරයාමට නොහැකි වී ඇත්තේ තර්ජන,  ප්‍රචණ්ඩත්වය,  රැවටීම,  බලය අනිසි ලෙස භාවිත කිරීම හෝ වෙනත් ආකාරයේ බලකිරීම් හේතුවෙන් බවද එහි සදහන්. 2030 වසර වනවිට සියලුම ආකාරයේ නූතන වහල්භාවයන් තුරන් කිරීම ජගත් සංවිධානයේ ඉලක්කයයි.     ", "URL": "https://www.itnnews.lk/2023/10/05/434694/", "Category": "ජාත්‍යන්තර පුවත්", "Parent URL": null}