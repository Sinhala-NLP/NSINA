{"Source": "ITN news", "Timestamp": "டிசம்பர் 24, 2021 12:18", "Headline": "டிக்கட் இன்றி ரயில்கள் சேவையில்..", "News Content": "புகையிரத தொழிற்சங்கங்கள் சில ஆரம்பிக்கவுள்ள பணிப்பகிஸ்கரிப்பினால் ரயில் பயணிகள் இன்றைய தினமும் பாரிய அசௌகரியங்களுக்கு முகங்கொடுத்தனர். ரயில் டிக்கட்டுக்களை வழங்கும் நடவடிக்கைகள் நிறுத்தப்பட்டமை மற்றும் பொருட்களை ஏற்றுக்கொள்ளாதிருக்க ஒரு சில தொழிற்சங்கங்கள் நடவடிக்கை எடுத்ததையடுத்து ரயில் பயணிகள் இலவசமாக ரயிலில் பயணிப்பதை காணக்கூடியதாக இருந்தது. ரயில் டிக்கட்டுக்கள் வழங்கப்படாவிடினும் ரயில் போக்குவரத்தில் மாற்றங்கள் இடம்பெறாததால் பொதுமக்கள் இவ்வாறு இலவசமாக ரயிலில் பயணிக்க நடவடிக்கை எடுத்தனர். இது அரசாங்கத்திற்கு பாரியதொரு நட்டமென பொதுமக்கள் தெரிவித்துள்ளனர். பதவி உயர்வு, ரயில் போக்குவரத்து சேவையின் எண்ணிக்கையை அதிகரித்தல், பயணிகளுக்கான வசதிகளை அதிகரித்தல் உள்ளிட்ட சுமார் 20 கோரிக்கைகளை முன்வைத்து புகையிரத ஊழியர்கள் பணிபகிஸ்கரிப்பில் ஈடுப்பட்டுள்ளனர். எவ்வாறெனினும் ஒரு சில புகையிரத நிலையங்களில் டிக்கட்டுக்கள் வழங்கப்பட்டள்ளதாக எமது செய்தியாளர்கள் தெரிவித்தனர். மட்டக்களப்பு பிரதான ரயில் நிலையத்தில் டிக்கட் வழங்கும் பிரிவு மூடப்பட்டிருந்தது. எனினும் டிக்கட்டுக்கள் ஒன்லைன் முறையில் வழங்கப்பட்டதாக புகையிரத நிலைய பொறுப்பாளர் தெரிவித்தார். தொழிற்சங்க போராட்டத்திற்கு மத்தியிலும், மலையக ரயில் சேவை சாதாரண முறையில் இடம்பெற்றது. நியாயமற்ற கோரிக்கைகளை முன்வைத்து புகையிரத தொழிற்சங்க நடவடிக்கை முன்னெடுக்கப்பட்டுள்ளதாக ரயில்வே பொது முகாமையாளர் தம்மிக்க ஜயசுந்தர ஊடக சந்திப்பில் தெரிவித்துள்ளார். பண்டிகை காலத்தில் பயணிகளை அசௌகரியங்களுக்கு உட்படுத்துவதை ஏற்றுக்கொள்ள முடியாதெனவும் அவர் குறிப்பிட்டுள்ளார். இதேவேளை ரயில் டிக்கட்டுக்களை வழங்கும் பொறுப்புக்களிலிருந்து வெளியேறிய ரயில் நிலைய பொறுப்பதிகாரிகளின் சங்கம் போக்குவரத்து அமைச்சின் செயலாளரை இன்று சந்தித்து கலந்துரையாடியுள்ளது. போக்குவரத்து அமைச்சில் குறித்த கலந்துரையாடல் இடம்பெற்றது. ", "URL": "https://www.itnnews.lk/2023/10/05/384708/", "Category": "Breaking News,தேசிய செய்திகள்", "Parent URL": null}