{"Source": "ITN news", "Timestamp": "මාර්තු 6, 2022 18:18", "Headline": "හෙට විදුලි කප්පාදුව සිදුවන්නේ මෙහෙමයි", "News Content": "කැලණිතිස්ස බලාගාරය ඇතුළු විදුලි බලාගාර දෙකකට අවශ්‍ය ඩීසල් මෙට්‍රික් ටොන් අටදහසක් ලබාදීම අද දිනයේ ආරම්භ කෙරුණු බව විදුලිබල අමාත්‍යාංශය පවසනවා. කැලණිතිස්ස විදුලි බලාගාරයට සහ සෝජිට්ස් පෞද්ගලික විදුලි බලාගාරයට ඩීසල් මෙට්‍රික් ටොන් අටදහසක් ලබාදීම අද දිනයේ ආරම්භ කෙරුණා. ඒ අනුව කැලණිතිස්ස විදුලි බලාගාරයට ඩීසල් මෙට්‍රික් ටොන් හාරදහසක් අද දිනයේ ලබාදී ඇති බව විදුලිබල අමාත්‍යාංශය සඳහන් කළා. විදුලිබලාගාර සඳහා අවශ්‍ය දැවිතෙල් මෙට්‍රික්ටොන් තිස්දහසක් රැගත් නෞකාවක් හෙට දිවයිනට පැමිණීමට නියමිතයි. එම ඉන්ධන තොග කැලණිතිස්ස ඇතුළු තාප බලාගාර සඳහා ලබාදීමට කටයුතු යොදා තිබෙනවා. මේ අතර විදුලිබල අමාත්‍ය පවිත්‍රා වන්නිආරච්චි සහ විදුලිබල මණ්ඩලයේ නිලධාරීන් අතර විශේෂ සාකච්ඡාවක් අද පැවැත්වුණා. එහිදී අමාත්‍යවරිය උපදෙස් ලබාදී ඇත්තේ විදුලිබල අර්බුදය විසඳීම සඳහා කෙටිකාලීනව සහ දීර්ඝකාලීනව වැදගත් වන යෝජනා ඉදිරිපත් කරන ලෙසයි. මේ අතර හෙට දිනයේ කලාප 2ක් ලෙස විදුලි කප්පාදුව සිදුකරන බව විදුලිබල මණ්ඩලය පවසනවා. E / F කලාපවලට පැය 5 ක් සහ සෙසු කලාපවලට පැය 2 ක් ලෙස විදුලි කප්පාදුව සිදුකිරීමට සැළසුම්කර තිබෙනවා. දිවයිනේ සියලුම ඉන්ධන පිරවුම්හල්වලට ඉන්ධන තොග යොමුකළ බවට ඛණිජ තෙල් නීතිගත සංස්ථාව පියවර ගත්තා ද ස්ථාන කීපයක තවදුරටත් දිගු පෝලිම් පැවතුනා. ඇහැලියගොඩ ඉන්ධන පිරවුම්හල අසල රැඳී සිටි ජනතාවට ජාතික ජනබලවේගයේ පිරිසක් විසින් අත්පත්‍රිකා බෙදාදීමත් සමග එම ජනතාව ඔවුන්ට දැඩි විරෝධයක් එල්ල කළා. මේ අතර දිවයිනේ ඇතැම් ප්‍රදේශවල ගෑස් හිඟයක් ඇති බවට වාර්තා වනවා. සාමාන්‍යයෙන් දිනකට ගෑස් සිලින්ඩර් අසූදහසකට ආසන්න සංඛ්‍යාවක් වෙළෙදපොලට නිකුත් කෙරෙනවා. එහෙත් පසුගිය පළමුවනදායින් පසු ලිට්‍රෝ සමාගම කිසිඳු ගෑස් සිලින්ඩරයක් වෙළෙදපොලට නිකුත්කර නොමැති බවයි වාර්තා වන්නේ.   ", "URL": "https://www.itnnews.lk/2023/10/05/399701/", "Category": "Breaking News,දේශීය පුවත්", "Parent URL": null}