{"Source": "ITN news", "Timestamp": "දෙසැම්බර් 26, 2022 12:50", "Headline": "අයහපත් කාලගුණයෙන් පුද්ගලයින් 1,500කට වැඩි පිරිසක් පීඩාවට", "News Content": "පීඩන අවපාතය අඩු පීඩන කලාපයක් දක්වා දුර්වල වී ශ්‍රි ලංකාවේ බටහිර වෙරළ දෙසට ගමන් කරමින් පවතින බව කාලගුණ අංශ පවසනවා. වැසි තත්ත්වයේ අඩුවක් අපේක්ෂා කරන අතර අද පස්වරුව වනවිට ධීවර සහ නාවික කටයුතුවල නිරතවිය හැකි බවටයි කාලගුණ විද්‍යා දෙපාර්තමේන්තුව සදහන් කරන්නේ. මේ අතර අයහපත් කාලගුණයෙන් එක්දහස් පන්සියයකට වැඩි පිරිසක් පීඩාවකට පත්ව සිටිනවා. පවතින අයහපත් කාලගුණ තත්ත්වය හේතුවෙන් දිවයිනේ දිස්ත්‍රික්ක 3ක පුද්ගලයින් 1,675කට අධික පිරිසක් පීඩාවට පත්ව සිටිනවා. ආපදා කළමණාකරන මධ්‍යස්ථානය සඳහන් කළේ, මාතලේ, මහනුවර සහ අම්පාර යන දිස්ත්‍රික්කවල පවුල් 346කට අයත් පුද්ගලයින් 1,511 දෙනෙකු පීඩාවට පත්ව සිටින බවයි. ඊයේ දිනය තුළ ඇතිවු අධික වර්ෂාවත් සමග පුද්ගලයින් දෙදෙනෙකු ජිවිතක්ෂයට පත්ව ඇති අතර තවත් පුද්ගලයින් තිදෙනෙකු තුවාල ලබා තිබෙනවා. අයහපත් කාලගුණ තත්ත්වය හේතුවෙන් නිවාස 66කට අර්ධ හානි සිදුව ඇති බවයි ආපදා කළමණාකරන මධ්‍යස්ථානය සඳහන් කළේ. අකුරණ දුනුවිල ප්‍රදේශයේ නිවසක් මතට ඊයේ පස්වරුවේ පස් කන්දක් කඩාවැටීම හේතුවෙන් එකම පවුලේ දෙදෙනෙකු ජීවිතක්ෂයට පත්වුණා. තුවාල ලැබූ තවත් පුද්ගලයෙකු මේ වනවිට රෝහල් ගතව ප්‍රතිකාර ලබනවා. එම ප්‍රදේශයේ අවදානම් ස්ථානවල පදිංචි පවුල් කිහිපයක් ඉවත් කිරීමටයි පියවර ගෙන ඇත්තේ. පොලොන්නරුව දිස්ත්‍රික්කයට ඇදහැලුණු අධික වැසි හා සුළං හේතුවෙන් ඊයේ සවස ජයන්තිපුර 5 ඇල ප්‍රදේශයේ නිවසක් මතට ගසක් කඩා වැටීමෙන් එම නිවස සම්පූර්ණයෙන්ම විනාශයට පත් වුණා.   ", "URL": "https://www.itnnews.lk/2023/10/05/452158/", "Category": "දේශීය පුවත්", "Parent URL": null}