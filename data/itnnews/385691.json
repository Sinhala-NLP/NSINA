{"Source": "ITN news", "Timestamp": "දෙසැම්බර් 30, 2021 12:12", "Headline": "අවුරුදු 16 ක් සිරබත් කා, එළියට ඇවිත්, යතුරුපැදි 40 ක් හොරකම් කළ, 79 යේ සීයා", "News Content": "යතුරු පැදි 40 කට ආසන්න සංඛ්‍යාවක් සොරකම් කළ 79 හැවිරිදි පුද්ගලයෙකු අත්අඩංගුවට ගැනීමට එප්පාවල පොලිස් ස්ථානයේ නිලධාරීන් පිරිසක් සමත්වුණා. සැකකරු මින්නේරිය, දුම්රියපොළ හන්දිය ප්‍රදේශයේ පදිංචිකරුවෙක්. සැකකරු සමග ඔහු සොරකම් කළ යතුරු පැදි 6 ක් ද අත්අඩංගුවට ගෙන තිබෙනවා. මොහු නම ගිය අපරාධකරුවෙකු බවත් මීට පෙර සොරකම් කළ යතුරුපැදි 17 ක් සම්බන්ධයෙන් සැකකරුට එරෙහිව නඩු විභාග වෙමින් පවතින බව ද පොලීසිය පවසනවා. එමෙන්ම ඔහු වසර 16 ක් සිරගතව සිටි අයෙකු වනවා. එප්පාවල නගරයේ වෙළෙදසැල් කිහිපයක සීසීටීවී දර්ශන පරීක්ෂා කිරීමේදී ඔහු යතුරුපැදි සොරකම් කරන ආකාරය දැකගත හැකිවුණා. මේ අතර කොළඹ කොටුව ජනාධිපති ලේකම් කාර්යාලය ඉදිරිපිටදී මෝටර් රථයක් ගිනි ගෙන විනාශ වී තිබෙනවා. කාර්මික දෝෂයක් හේතුවෙන් ගින්න හටගන්නට ඇති බවටයි සැක කෙරෙන්නේ. සුඛෝපභෝගී මෝටර් රථයක් වන මෙහි ගින්න නිවා දැමීමට කොළඹ ගිනි නිවන හමුදාව උත්සාහ කළ ද ඒ වන විටත් රථය ගිනි ගෙන අවසන් වී ඇති බවයි වාර්තා වන්නේ. ", "URL": "https://www.itnnews.lk/2023/10/05/385691/", "Category": "දේශීය පුවත්", "Parent URL": null}