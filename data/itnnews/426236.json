{"Source": "ITN news", "Timestamp": "අගෝස්තු 1, 2022 14:53", "Headline": "නිල්වලා සහ කළු ගඟ ආශ්‍රිත පහත්බිම්වලට ගංවතුර අවදානමක්", "News Content": "මාතර සහ රත්නපුර දිස්ත්‍රික්කවල ප්‍රදේශ රැසකට ගංවතුර තත්ත්වයක් ඇතිවිය හැකි බවට වාරිමාර්ග දෙපාර්තමේන්තුව අනතුරු අඟවනවා. ඒ නිල්වලා ගඟ සහ කළු ගඟ ජල ධාරා ප්‍රදේශවලට අධික වැසි ඇතිවීම හේතුවෙනුයි. ඉදිරි පැය 3 සිට පැය 24 ක කාලය තුළ මාතර දිස්ත්‍රික්කයේ,  පස්ගොඩ,  කොටපොල,  පිටබැද්දර,  අකුරැස්ස, අතුරලිය,  මාලිම්බඩ,  තිහගොඩ,  කඹුරුපිටිය,  මුලටියන,  මාතර සහ දෙවිනුවර යන ප්‍රාදේශීය ලේකම් කොට්ඨාසවල නිල්වලා ගඟ පිටාර තැන්නට අයත් පහත් බිම්වලට සැලකිය යුතු මට්ටමේ ගංවතුර තත්ත්වයක් ඇතිවිය හැකි බවටයි අනතුරු අඟවා තිබෙන්නේ. මේ අතර රත්නපුර දිස්ත්‍රික්කයේ පැල්මඩුල්ල, නිවිතිගල,  රත්නපුර,  කුරුවිට,  අයගම සහ ඇළපාත යන ප්‍රාදේශීය ලේකම් කොට්ඨාසවල කළු ගග පිටාර තැන්නට අයත් පහත් බිම්වලට සැලකිය යුතු ගංවතුර තත්ත්වයක් ඇතිවිය හැකි බවට ද වාරිමාර්ග දෙපාර්තමේන්තුව අනතුරු අඟවනවා. මේ සම්බන්ධයෙන් අදාළ ප්‍රදේශවල ජනතාව දැඩි අවධානය යොමුකළ යුතු මෙම ප්‍රදේශ හරහා ගමන් ගන්නා වාහන ද ඒ පිළිබද දැඩිව අවධානය යොමුකළ යුතු බවටයි අවධාරණය කෙරෙන්නේ.         ", "URL": "https://www.itnnews.lk/2023/10/05/426236/", "Category": "දේශීය පුවත්", "Parent URL": null}