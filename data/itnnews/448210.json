{"Source": "ITN news", "Timestamp": "නොවැම්බර් 29, 2022 18:08", "Headline": "ඊ කුෂාන් 13දා තෙක් රිමාන්ඩ්", "News Content": "මිනිස් වෙළෙදාමට සම්බන්ධ වූ ඕමානයේ ශ්‍රී ලංකා තානාපති කාර්යාලයේ තුන්වන ලේකම්වරයා ලෙස කටයුතු කළ ඊ කුෂාන් නමැත්තා කටුනායක ගුවන් තොටුපලේ දී අත්අඩංගුවට ගනු ලැබුවා. ඔහු ලබන 13 වනදා තෙක් රක්ෂිත බන්ධනාගාර ගත කිරීමටයි කොළඹ මහේස්ත්‍රාත් අධිකරණය නියෝග කළේ. ඕමානයේ මස්කට් නුවර සිට අද අලුයම 3.57 ට පමණ කටුණායක ගුවන් තොටුපොල වෙත පැමිණි අවස්ථාවේ ඊ කුෂාන් අපරාධ පරීක්ෂණ දෙපාර්තමේන්තුව මගින් මෙසේ අත්අඩංගුවට ගනු ලැබුවා. සංචාරක වීසා මත ඕමානයේ රැකියා සදහා ගොස් සිටි කාන්තාවන්ට ලිංගික අඩන්තේට්ටම් සිදුකිරීම,  මිනිස් වෙළෙදාම ඇතුළු දූෂන චෝදනා කිහිපයක් යටතේ ඔහු මෙසේ අත්අඩංගුවට ගෙන තිබෙනවා. ඊ කුෂාන් අත්අඩංගුවට ගැනීම සදහා අපරාධ පරීක්ෂණ දෙපාර්තමේන්තුව ඊයේ දිනයේ දී විවෘත වරෙන්තුවක් ද ලබාගෙන තිබූ බවයි වාර්තා වන්නේ. චෝදනාවට ලක්ව ඇති ඊ කුෂාන් මහතාගේ සේවය වහාම ක්‍රියාත්මක වන පරිදි අත්හිටුවීමට රජය කටයුතු කළා. එමෙන්ම ඔහුගේ රාජ්‍ය තාන්ත්‍රික ගමන් බලපත්‍රය ද අහෝසි කිරීමටයි කටයුතු කෙරුණේ. අත්අඩංගුවට ගත් ඊ කුෂාන් මහතාගෙන් ප්‍රකාශ සටහන් කර ගැනීමට අපරාධ පරික්ෂණ දෙපාර්තමේන්තුව කටයුතු කරනු ලැබුවා. ඉන් අනතුරුවයි ඔහු අධිකරණ වෛද්‍ය නිලධාරියා වෙත යොමු කෙරුණේ. අදාළ වෛද්‍ය පරික්ෂණයෙන් අනතුරුව සැකකරු කොළඹ අලුත්කඩේ මහේස්ත්‍රාත් අධිකරණයට ඉදිරිපත් කරනු ලැබුවා. මේ අතර ඕමානයේ සිදු වන මෙරට කාන්තාවන් අලෙවි කිරීමේ ජාවාරම සම්බන්ධයෙන් තොරතුරු හෙළි කළ මැදපෙරදිග මිනිස් ජාවාරම් හෙළිදරව් කිරීමේ එකමුතුවේ සභාපති නිශ්ශංක ප්‍රියදර්ශන හෙවත් ඩුබායි සුද්දාගෙන් ඊට අදාළව ප්‍රකාශයක් ලබාගැනීමට කටයුතු කර තිබෙනවා. ඔහු අපරාධ පරික්ෂණ දෙපාර්තමේන්තුවේ තැනැත්තන් වෙළදාම, ජාවාරම් විමර්ශන හා සමුද්‍රීය අපරාධ කොට්ඨාසය වෙත අද කැදවා තිබුණා.   ", "URL": "https://www.itnnews.lk/2023/10/05/448210/", "Category": "Breaking News,ප්‍රධාන පුවත", "Parent URL": null}