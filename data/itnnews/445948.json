{"Source": "ITN news", "Timestamp": "නොවැම්බර් 16, 2022 13:30", "Headline": "‘My Campus Story’ ජාත්‍යන්තර තරඟයේ ප්‍රථම ස්ථානය ශ්‍රී ලාංකිකයෙකු හිමිකරගනී", "News Content": "චිනයේ යුවාන් විශ්වවිද්‍යාලයේ විදේශ භාෂා පාසලේ කථිකාචාර්ය සුගත් රත්නායක මහතා චයිනා ඩේලි පුවත්පතේ සද්කාරකත්වයෙන් පැවති මයි කැම්පස් ස්ටෝරි නැමති ජාත්‍යන්තර තරඟයෙන් ප්‍රථම ස්ථානය හිමිකරගෙන තිබෙනවා. සුගත් රත්නායක මහතා මෙම ජයග්‍රහණය හිමිකරගෙන ඇත්තේ රටවල් සහ කලාප 115 කින් ජාත්‍යන්තර සිසුන්ගෙන් ලද ලිඛිත කෘති 1078 ක් සහ කෙටි වීඩියෝ පට 396 ක් අතුරිනි. විශ්වවිද්‍යාල ආචාර්ය, මහාචාර්යවරුන්ගෙන් සමන්විත විද්වත් මණ්ඩලයක් මගින් මෙම කෘති සමාලෝචනය කිරීමෙන් පසුවයි මෙම තේරීම සිදුකර ඇත්තේ. මූලික වටයේදී කැපී පෙනෙන නිර්මාණ 91 ක් තෝරා ගෙන තිබුණා. ඒ අතුරිනුයි සුගත් රත්නායක මහතා මෙම ප්‍රථම ස්ථානය හිමිකරගෙන ඇත්තේ. ඉංග්‍රීසි හෝ චීන භාෂා ද්විත්වයෙන් මෙම තරගය පැවැත්වුණේ චීනයේ දැනට අධ්‍යාපනය ලබන හා ලබා ගත් ජාත්‍යන්තර සිසුන් අතරයි. මගේ චීන විශ්වවිද්‍යාල ගමන විදේශීය ගුරුවරයෙකුගේ දෘෂ්ඨිකෝණයෙන් යන තේමාව ඔස්සේයි සුගත් රත්නායක මහතා සිය නිර්මාණය ඉදිරිපත් කර තිබුණේ.   ", "URL": "https://www.itnnews.lk/2023/10/05/445948/", "Category": "Breaking News,දේශීය පුවත්", "Parent URL": null}