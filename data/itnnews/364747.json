{"Source": "ITN news", "Timestamp": "සැප්තැම්බර් 24, 2021 15:34", "Headline": "වරායේ තිබෙන අත්‍යවශ්‍ය ආහාර ද්‍රව්‍ය තොග වහාම නිදහස් කරන්න – අගමැතිගෙන් නියෝගයක්", "News Content": "වරායේ සිරවී තිබෙන අත්‍යවශ්‍ය ආහාර ද්‍රව්‍ය තොග වහාම නිදහස් කරන්නැයි අග්‍රාමාත්‍යවරයා ආනයන අපනයන පාලක ජනරාල්වරියට සහ රේගු අධ්‍යක්ෂ ජනරාල්වරයාට නියෝග කළා. අද දිනයේ සූම් තාක්ෂණය ඔස්සේ රැස්වූ අමාත්‍ය මණ්ඩල අනුකාරක සභා රැස්වීමේදීයි අග්‍රාමාත්‍ය මහින්ද රාජපක්ෂ මහතා මෙම නියෝගය ලබාදුන්නේ. ඒ ජනතාවගේ ජීවන වියදම පිළිබද අවධානය යොමු කරමිනුයි. මෙහිදී අමාත්‍ය බැසිල් රාජපක්ෂ මහතා එසේ නිදහස්වන අත්‍යවශ්‍ය ආහාර ද්‍රව්‍ය කඩිනමින් සතොස සහ අත්‍යවශ්‍ය ආහාර ද්‍රව්‍ය ආනයනකරුවන් හරහා ජනතාවට බෙදාහැරීමට කටයුතු කරන්නැයි අමාත්‍ය ආචාර්ය බන්දුල ගුණවර්ධන මහතාට දැනුම් දුන්නා. සහල් ඇතුළු අත්‍යවශ්‍ය ආහාර ද්‍රව්‍ය හිගයකින් තොරව වෙළෙදපොලට නිකුත් කිරීමේ වගකීම වෙළෙද අමාත්‍යංශයේ නිලධාරීන් සහ කෘෂිකර්ම නිලධාරීන් දැරිය යුතු බවට ද මෙහිදී අවධාරණය කෙරුණා. පාරිභෝගික කටයුතු පිළිබද අධිකාරියේ විධායක අධ්‍යක්ෂ ජනරාල්වරයා ඉල්ලා අස්වෙමින් කළ චෝදනා පිළිබද පරීක්ෂණයක් පවත්වන ලෙස තමන් කළ පැමිණිල්ල කඩිනමින් විභාග කරන්නැයි අමාත්‍ය බන්දුල ගුණවර්ධන මහතා අග්‍රාමාත්‍යවරයාගෙන් මෙහිදී ඉල්ලා සිටියා. ඒ අනුව අදාළ පරීක්ෂණය කඩිනම් කරන්නැයි අග්‍රාමාත්‍යවරයා ඒ මොහොතේම පොලිස්පතිවරයාට දුරකතනය ඔස්සේ දැනුම් දුන්නා. දේශීය බඩඉරිගු ඵලදාව ලැබෙන තුරු විදේශ වෙළෙදපොලෙන් තවදුරටත් බඩඉරිගු ඇතුළු සත්‍ත්ව ආහාර අමුද්‍රව්‍ය ලබාගැනීමට රාජ්‍ය අමාත්‍ය ඩී බී හේරත් මහතා කළ ඉල්ලීමට ද මෙහිදී අනුමැතිය හිමිවුණා.     ", "URL": "https://www.itnnews.lk/2023/10/05/364747/", "Category": "දේශීය පුවත්", "Parent URL": null}