{"Source": "ITN news", "Timestamp": "ජූලි 2, 2022 15:49", "Headline": "ජපානයෙන් ශ්‍රී ලංකාවට ඩොලර් මිලියන 3ක ආධාර", "News Content": "ශ්‍රී ලංකාවේ පවතින වත්මන් දුෂ්කර ආර්ථික තත්ත්වය සැලකිල්ලට ගනිමින් ඇමෙරිකා ඩොලර් මිලියන 3ක ආධාර සැපයීමට ජපානය පියවර ගෙන තිබෙනවා. හදිසි ආධාර පැකේජයක් ලෙස මෙම ඇමෙරිකා ඩොලර් මිලියන තුනක සහනය හිමිවනු ඇති යුනිසෙෆ් සහ ලෝක ආහාර සංවිධානය හරහා එම ආධාර පිරිනැමීමට නියමිතයි. ඖෂධ හා ආහාර ලබා ගැනීම වෙනුවෙන් ආධාර හිමිවන බවයි ජපන් තානාපති කාර්යාලය නිවේදනය කරන්නේ. නව ආධාර වැඩපිලිවෙල යටතේ  යුනිසෙෆ් සංවිධානය හරහා ඇමෙරිකා ඩොලර් මිලියන 1.5ක අත්‍යවශ්‍ය ඖෂධ ලබා ගැනීමට ශ්‍රී ලංකාවට ඉඩ සැලසෙනවා. එහිදී ගැබිණි මව්වරුන් පනස්තුන්දහසකට සහ කුඩා දරුවන් එක්ලක්ෂ විසි දෙදහසකට සෙත සැලසීම ජපානයේ ඉලක්කයයි. ශ්‍රී ලංකාවට ඉතා ඉක්මනින් අවශ්‍ය ඖෂධ වර්ග විසිපහක් ලබාදීම මෙහිදී සිදුවනු ඇති. ඉදිරි මාස දෙකක කාලය තුළ යුනිසෙෆ් සංවිධානය හරහා ඖෂධ ලබා දෙන බවයි මෙරට නියෝජ්‍ය ජපන් තානාපති කත්සුකි කොටාරෝ මහතා පැවසුවේ. ශ්‍රී ලංකාවේ දිගුකාලීන මිතුරෙකු ලෙස තවදුරටත් මෙරට අභිවෘද්ධිය වෙනුවෙන් සහාය දක්වන බවද ජපානය පවසනවා. ජාත්‍යන්තර මූල්‍ය අරමුදල සමග ශ්‍රී ලංකාව පවත්වන සාකච්ඡා සම්බන්ධයෙන් ජපානය අවධානයෙන් පසුවන අතර වත්මන් අර්බුධකාරී තතත්ත්වය හමුවේ ශ්‍රී ලංකාව සමග අත්වැල් බැදගැනීමට සූදානම් බව ජපන් තානාපති කාර්යාලය නිකුත්කළ නිවේදනයක දැක්වෙනවා. මේ අතර ජපන් ශ්‍රී ලංකා සම්බන්ධතා පිළිබදව මෙන්ම ජාත්‍යන්තර මූල්‍ය අරමුදලේ සාකච්ඡා ගැන ඇතැම් දේශපාලනඥයන් සහ මාධ්‍ය ආයතන අසත්‍ය ප්‍රචාර පතුරුවන බව අමාත්‍ය හරීන් ප්‍රනාන්දු මහතා ප්‍රකාශ කළා.   ", "URL": "https://www.itnnews.lk/2023/10/05/420707/", "Category": "Breaking News,දේශීය පුවත්", "Parent URL": null}