{"Source": "ITN news", "Timestamp": "ජනවාරි 8, 2022 12:25", "Headline": "මෛත්‍රී නැතුව චන්ද්‍රිකා සමරපු බණ්ඩාරනායක සැමරුම", "News Content": "එස් ඩබ්ලිව් ආර් ඩී බණ්ඩාරනායක මහතාගේ 123 වෙනි ගුණසැමරුම පැවැත්වුණේ ගාලුමුවදොර පිටිය ඉදිරිපස ඇති බණ්ඩාරනායක ස්මාරකය අභියසදීයි. හිටපු ජනාධිපති චන්ද්‍රිකා බන්ඩාරනායක කුමාරතුංග මහත්මිය ඇතුළු ශ්‍රී ලංකා නිදහස් පක්ෂ ක්‍රියාකාරීන් පිරිසක් පැමිණ මෙම පිලිරුවට පුෂ්පෝපහාර දැක්වුවා. එම කාර්ය අවසන් වූ පසු උත්සවය වෙනුවෙන් කර තිබූ සැරසිලි ආදිය ඉවත්කරන ලෙසට දැනුම් දීමත් සමග ඒවා ඉවත් කිරීමට ක්‍රියා කෙරුණා. අනතුරුව අද පෙරවරු 10.30ට පමණ හිටපු ජනාධිපති මෛත්‍රිපාල සිරිසේන මහතා ප්‍රමුඛ පක්ෂ ක්‍රියාකාරීන් පිරිසක් මෙම පිළිරුව අභියසට පැමිණ පුෂ්පෝපහාර දැක්වීමට ක්‍රියාකළා. ඒ වන විටත් පැවති සැරසිලි ආදිය ඉවත් නොකරන ලෙස එම කණ්ඩායම ඉල්ලීම් කලද එය අසාර්ථක වූ බවයි අප වාර්තාකරු සදහන් කරන්නේ. මේ අතර ශ්‍රී ලංකා නිදහස් පක්ෂයේ නව ආසන සංවිධායකවරුන් පත් කිරීම පක්ෂයේ සභාපති මෛත්‍රිපාල සිරිසේන මහතාගේ ප්‍රධානත්වයෙන් අද උදෑසන සිදු කෙරුණා. ඒ ශ්‍රි ලංකා නිදහස් පක්ෂ මූලස්ථානයේදීයි.   ", "URL": "https://www.itnnews.lk/2023/10/05/387483/", "Category": "දේශීය පුවත්", "Parent URL": null}