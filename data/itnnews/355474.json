{"Source": "ITN news", "Timestamp": "අගෝස්තු 9, 2021 09:47", "Headline": "ශ්‍රී ජයවර්ධනපුර රෝහලේ දී සිදුකළ පළමු අක්මා බද්ධය", "News Content": "ශ්‍රී ජයවර්ධනපුර මහරෝහලේ දී පළමුවරට අක්මා බද්ධ සැත්කමක් සාර්ථකව සිදුකර තිබෙනවා. රෝහල් අධ්‍යක්ෂ වෛද්‍ය රත්නසිරි හේවගේ මහතා ප්‍රකාශ කළේ 37 හැවිරිදි තරුණයෙකු සඳහා මෙම සැත්කම සිදුකළ බවයි. සිරෝසීස් රෝගයෙන් පෙළුණු මෙම තිස්හත් හැවිරිදි තරුණයාට ඉතා ඉක්මනින් අක්මා බද්ධයක් සිදු කිරීමේ අවශ්‍යතාව මතුව තිබුණා. ඒ හේතුවෙන් පසුගිය 30 වනදා මෙම සැත්කම සිදුකර ඇති අතර එය 100%ක්ම සාර්ථක බවට තහවුරු කර ගෙන ඇති බවයි ශ්‍රී ජයවර්ධනපුර රෝහල් අධ්‍යක්ෂ වෛද්‍ය රත්නසිරි හේවගේ මහතා ප්‍රකාශ කළේ. රාගම රෝහලේදී ලබාගත් මොළය මිය ගිය 62 හැවිරිදි පුද්ගලයෙකුගේ අක්මාවකුයි මෙලෙස බද්ධ කර තිබෙන්නේ. සැත්කම සඳහා පැය 12කට ආසන්න කාලයක්  ගතවූ බවයි වෛද්‍යවරුන් සඳහන් කළේ. ජයවර්ධනපුර රෝහලේ සහ කොළඹ ජාතික රෝහලේ විශේෂඥ ශල්‍ය වෛද්‍යවරුන් කණ්ඩායමක් මෙම සැත්කමට එක්ව සිටියා. අක්මා බද්ධ සැත්කම සඳහා අධික වියදමක් දැරීමට සිදුවන අතර එය ඉන්දියාවේ සිදු කිරීමට සාමාන්‍යයෙන් රුපියල් ලක්ෂ 120ක් පමණ වැයවන බව සඳහන්. එහෙත් ශ්‍රී ජයවර්ධනපුර රෝහලේ සිදුකළ මෙම සැත්කම සඳහා කිසිඳු අය කිරීමක් සිදු නොකිරීම ද විශේෂත්වයක්.      ", "URL": "https://www.itnnews.lk/2023/10/05/355474/", "Category": "Breaking News,දේශීය පුවත්", "Parent URL": null}