{"Source": "ITN news", "Timestamp": "අප්‍රේල් 10, 2022 11:15", "Headline": "අද දිනයේ විදුලි කප්පාදුව පැයකට සීමා කෙරේ", "News Content": "අද දිනයේදී විදුලි කප්පාදුව පැයකට සීමාකර තිබෙනවා. බලාගාර සඳහා අවශ්‍ය ඉන්ධන ලැබීම සහ සති අන්තයේ විදුලි පරිභෝජනය අවම වීම හේතුවෙන් මෙලෙස විදුලි කප්පාදුව අඩු කිරිමට පියවර ගත් බවයි විදුලිබල මණ්ඩලය සඳහන් කරන්නේ.  https://www.pucsl.gov.lk/wp-content/uploads/2022/04/E-10-04-2022-Power-Interruption-Schedule-full.pdf අද දිනයේදී  විදුලිය විසන්ධි වන්නේ සවස 06 ත් රාත්‍රී 10 ත් අතර පැයක පමණ කාලයක් පමණයි. හෙට සහ අනිද්දා දිනයන්වලදීත් විදුලි කප්පාදුව පැය 02යි විනාඩි 15කට සීමා කළ බව විදුලි බල මණ්ඩලය නිවේදනය කරනවා. ලබන 13 / 14 සහ 15 එනම් අලුත් අවුරුදු දින වලදී විදුලි කප්පාදුවක් සිදු නොවන බව මහජන උපයෝගීතා කොමිසන් සභාව සඳහන් කරනවා. මේ අතර මධ්‍යම කදුකරයට ඇදහැලෙන අධික වර්ෂාවත් සමඟ ජලාශ රැසක ජල මට්ටම් ඉහළ යමින් පවතිනවා. කාසල්රී , කැනියොන් සහ කොත්මලේ ජලාශවල මේ වනවිට ජල ධාරිතාව අඩි තුනකින් පමණ ඉහළ ගොස් ඇති බවයි ජලාශ භාර ඉංජිනේරුවරුන් පවසන්නේ. පසුගිය දිනවල ජලාශවල ජල මට්ටම ශීඝ්‍රයෙන් පහළ යාම හේතුවෙන් ජල විදුලි නිෂ්පාදනයටද දැඩි බලපෑම් එල්ලවුණා. මේ වනවිට ජලාශ පිරීයාම හේතුවෙන්  ජල විදුලිය නිපදවීමේ ධාරිතාව ද ඉහළ නංවා තිබෙනවා. එමෙන්ම බලාගාර සඳහා අවශ්‍ය ඉන්ධන ලැබීමත් හේතුවෙන් ඉදිරි දිනයන්වල විදුලි කප්පාදුව අවම කිරීමටත් හැකියාව ලැබෙනු ඇති බවයි විදුලිබල මණ්ඩලය කියාසිටින්නේ. මේ අතර තවමත් ගෑස් තොග අවශ්‍ය තරම් වෙළෙඳපොලේ නොමැතිවීම හේතුවෙන් ගෑස් ලබාගැනීමට බොහෝ පිරිස් පෝලිම්වල රැඳීසිටිනවා. කෙසේවෙතත් ලිට්රෝ සමාගම නිවේදනයක් නිකුත් කරමින් දැනුම්දෙන්නේ තම සමාගම ගෑස් මිල ඉහළ දමා නැති බැවින් වැඩිමිලට ගෑස් අළෙවි කරන වෙළෙදුන් පිළිබඳ තොරතුරු ලබාදෙන ලෙසයි. 1311 ක්ෂණික දුරකථන අංකයට ද එම තොරතුරු දැනුම්දිය හැකි බවයි ලිට්‍රෝ සමාගම සඳහන් කරන්නේ. ගෑස් මෙට්‍රික් ටොන් 3900 ක් රැගත් නෞකාවක් ඊයේ කොළඹ වරායට ළගාවී තිබෙනවා. එම නෞකාවෙන් ගෑස් ගොඩබෑමේ කටයුතු ඊයේ රාත්‍රීයේ ආරම්භ කළ බවයි එම සමාගම පවසන්නේ. ගෑස් සිලින්ඩර නැවත පිරවීමේ ක්‍රියාවලිය මේ වනවිට සිදුවෙමින් පවතින අතර දිනකට ගෑස් සිලින්ඩර ලක්ෂයක් වෙළෙදපොළට නිකුත් කිරීමට හැකියාව පවතින බවයි එම සමාගම වැඩිදුරටත් කියාසිටියේ.       ", "URL": "https://www.itnnews.lk/2023/10/05/406318/", "Category": "Breaking News,දේශීය පුවත්", "Parent URL": null}