{"Source": "ITN news", "Timestamp": "පෙබරවාරි 10, 2022 12:05", "Headline": "රිය අනතුරු සංඛ්‍යාව දිනෙන් දින ඉහළට", "News Content": "දිනෙන් දින ඉහළ යන රිය අනතුරුවලට හේතුව අපරීක්ෂාකාරී ලෙස ධාවනය කරන යතුරුපැදි බව පොලීසිය පවසනවා. ඊයේ දිනයේදී ද මෙවැනි රිය අනතුරු කිහිපයකින් පුද්ගලයින් 05 දෙනෙකු ජීවිතක්ෂයට පත් වුණා. මේ අතර බස් රථයක් ඇළකට පෙරළීමෙන් අටදෙනෙකු තුවාල ලැබුවා. ඇගළුම් සේවකයන් ප්‍රවාහනය කළ බස් රථයක් පරාක්‍රම සමුද්‍රයේ සිට ජලය බෙදා හරින උතුරු ඇළ හෙවත් එකේ ඇළට පෙරළීමෙන් අටදෙනෙකු තුවාල ලැබුවා. පොළොන්නරුව ලංකාපුර ප්‍රධාන මාර්ගයේ 317 අලි වංගුව ප්‍රදේශයේදීයි අනතුර සිදු වුණේ. මෙම ස්ථානයේ මාර්ගය පටුවීම අනතුරට හේතු වන්නට ඇති බවයි පොලිසිය පවසන්නේ. විශාල ජල කදක් සහිත මෙම ඇළ තුලට බස් රථයෙන් අඩක්ම යට වී ඇති අතර සිදුවීමට ගිය විශාල අනතුරක් බේරී තිබුණේ එසේයි. මේ අතර බදුල්ල බණ්ඩාරවෙල ප්‍රධාන මාර්ගයේ හල්පේ ප්‍රදේශයේ මධුරගම මංසන්ධිය ආසන්නයේදී යතුරුපැදියක ගැටීමෙන් පුද්ගලයෙකු ජීවිතක්ෂයට පත් වුණා. ඔහු දෙමෝදර මීරිය කැලේ ප්‍රදේශයේ  පදිංචි සිව් දරු පියෙක්. එම පුද්ගලයා පාර මාරුවීමට උත්සාහ කළ අවස්ථාවේදී වේගයෙන් පැමිණි යතුරුපැදියක ගැටීමෙනුයි අනතුර සිදු වුණේ. යතුරුපැදිකරු හාලිඇල පොලීසියට භාර වී තිබෙනවා. මෙම අනතුර සී සී ටී වී කැමරාවකද සටහන්ව තිබුණා. ", "URL": "https://www.itnnews.lk/2023/10/05/394210/", "Category": "දේශීය පුවත්", "Parent URL": null}