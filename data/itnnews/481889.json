{"Source": "ITN news", "Timestamp": "මැයි 10, 2023 10:47", "Headline": "බඩෝවිට ලොකු මල්ලී හෙරොයින් සහ තියුණු ආයුධ සමඟ කොටුවෙයි", "News Content": "මහමරක්කලගේ චමින්ද කුමාර සිල්වා හෙවත් බඩෝවිට ලොකු මල්ලී යන අය හෙරොයින් සහ තියුණු ආයුධ සමඟ අත්අඩංගුවට ගෙන තිබෙනවා. මොහු සංවිධානාත්මක අපරාධකරුවෙකු හා මහා පරිමාණ මත්ද්‍රව්‍ය ජාවාරම්කරුවෙකු බව කියන ශිරාන් බාසික්ගේ ගෝලයෙකු බවයි වැටලීම සිදුකළ විශේෂ කාර්ය බළකාය පවසන්නේ. දෙහිවල අත්තිඩිය ප්‍රදේශයේ කළ වැටලීමකදීයි මෙම සැකකරු සහ මත්ද්‍රව්‍ය තොගය අත්අඩංගුවට ගැනුණේ. හෙරොයින් ග්‍රෑම් 15 යි මිලිග්‍රෑම් 300 ක් සහ තියුණු ආයුධ දෙකක් මෝටර් රථයකින් ප්‍රවාහනය කරමින් තිබියදී මෙසේ අත්අඩංගුවට ගත් සැකකරු වැඩිදුර විමර්ශන සඳහා දෙහිවල පොලිසියට භාර දී තිබෙනවා. මේ අතර හෙරොයින් කේරළ ගංජා සහ අයිස් යන මත්ද්‍රව්‍ය තුනම ජාවාරම් කළ පුද්ගලයෙකු විශේෂ කාර්ය බළකාය මගින් අත්අඩංගුවට ගෙන තිබෙනවා. ඒ බණ්ඩාරදූව තිහේ කොළණිය ප්‍රදේශයේදියි. සැකකරු සමඟ කේරළ ගංජා ග්‍රෑම් 116 යි මිලිග්‍රෑම් 230 ක්, අයිස් ග්‍රෑම් 2 යි මිලිග්‍රෑම් 140 ක් සහ හෙරොයින් ග්‍රෑම් 2 යි මිලිග්‍රෑම් 290 ක් මෙන්ම ජංගම දුරකතන 6 ක්ද අත්අඩංගුවට ගෙන  තිබෙනවා.       ", "URL": "https://www.itnnews.lk/2023/10/05/481889/", "Category": "Breaking News,දේශීය පුවත්", "Parent URL": null}