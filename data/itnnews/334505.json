{"Source": "ITN news", "Timestamp": "අප්‍රේල් 29, 2021 18:45", "Headline": "රසායනික පොහොර භාවිතය මුළුමනින්ම ඉවත් කළ පළමු රට ශ්‍රී ලංකාව කරනවා", "News Content": "රසායනික පොහොර භාවිතය මුළුමනින්ම ඉවත්කළ ලෝකයේ පළමු රට බවට ශ්‍රී ලංකාව පත් කරන බව ජනාධිපති ගෝඨාභය රාජපක්ෂ මහතා අවධාරණය කරනවා. ගත් පියවර ආපස්සට ගන්නේ නැතුවම කතාවට සීමා නොවී දිස්ත්‍රික් මට්ටමෙන් කාබනික පොහොර නිෂ්පාදන දිරි ගැන්වීමට පියවර ගන්නා බවද ජනාධිපතිවරයා කියා සිටියා. රසායනික පොහොර, කෘමිනාශක හා වල් නාශක භාවිතය හා ආනයන තහනම් කිරීම පිළිබද දැනුවත් කිරීමේ සාකච්ඡාවේදීයි ජනාධිපතිතුමා මේ බව ප්‍රකාශ කළේ. ජනාධිපති කාර්යාලයේ දී අද පෙරවරුවේ මෙම සාකච්ඡාව පැවැත්වුණේ. ශ්‍රී ලංකාව රසායන පොහොර ආනයනය සදහා 2019 දී ඇමෙරිකා ඩොලර් මිලියන 221 ක් වැය කළා. තෙල් මිල වැඩිවීම සමග එම වියදම ඩොලර් මිලියන 300 ත් 400 ත් අතර ප්‍රමාණයකින් ඉහළ යනු ඇති. රසායනික පොහොර, වල්නාශක සහ පලිභෝදනාශක සදහා අති විශාල වියදමක් කළද කෘෂිකාර්මික නිෂ්පාදනයෙහි ගුණාත්මක වර්ධනයක් සිදුව නැති බව ජනාධිපතිතුමා මෙහිදී පෙන්වා දුන්නා. පාර්ලිමේන්තු මන්ත්‍රී පූජ්‍ය අතුරලියේ රතන හිමි, ආචාර්ය පූජ්‍ය කිරින්දේ අස්සජි හිමි, අමාත්‍ය මහින්දානන්ද අලුත්ගමගේ මහතා සහ රාජ්‍ය ඇමතිවරුන් ඇතුළු පිරිසක් මෙම සාකච්ඡාවට එක්ව සිටියා. ", "URL": "https://www.itnnews.lk/2023/10/05/334505/", "Category": "Breaking News,දේශීය පුවත්", "Parent URL": null}