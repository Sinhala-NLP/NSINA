{"Source": "ITN news", "Timestamp": "ජූනි 8, 2021 11:22", "Headline": "අඩු ආදායම්ලාභීන්ට 5000 දීමනාව සහ වියළි ආහාර ලබා දීම අඛණ්ඩව", "News Content": "කොරෝනා ව්‍යවසනය හේතුවෙන් පීඩාවට පත්ව සිටින අඩු ආදායම්ලාභීන් සදහා රුපියල් පන්දහසේ දීමනාව මෙන්ම වියළි ආහාර ඇතුලු ද්‍රව්‍ය පරිත්‍යාග කිරීම අඛණ්ඩව සිදු කෙරෙනවා. මේ අතර කොරෝනා ආසාදිතයින්ට ප්‍රතිකාර සදහා අවශ්‍ය උපකරණ මෙන්ම ඖෂධ ලබාදීමටද විවිධ පාර්ශව තවදුරටත් කටයුතු කරනවා. වව්නියාව දිස්ත්‍රික්කයේ ග්‍රාම සේවා වසම් 102 ක අඩු ආදායම්ලාභී පවුල් 4153  කට රුපියල් පන්දසේ දීමනාව ලබාදීම සිදු කෙරුණා. සමෘද්ධි සංවර්ධන නිලධාරින්ගේ මැදිහත්වීමෙන් ආබාධිත වැඩිහිටි වකුගඩු සහ මහජන දීමනා ලබන පුද්ගලයින්ට ද එම දීමනා නිවෙස් වෙතම ගොස් ලබාදීමට කටයුතු කෙරුණා. ගාල්ල දිස්ත්‍රික්කයේ 79499 කට රුපියල් පන්දහසේ දීමනාව මේ වනවිට ලබාදී ඇති බව ගාල්ල දිස්ත්‍රික් ලේකම් ශාන්ත වීරසිංහ මහතා පවසනවා. ඉදිරි දින කිහිපයේ දී දීමනා ලබාදීමට කටයුතු කෙරෙන බවයි ඒ මහතා ප්‍රකාශ කළේ. පිලියන්දල උද්යෝගිපුර සිරි විජයාරාම විහාරස්ථානය මගින් ප්‍ර දේශවාසීන්ට වියළි ආහාර ලබාදීමට කටයුතු කෙරුණා. බස්නාහිර පළාත් ප්‍රධාන සංඝ නායක පූජ්‍ය වේපතර හේමාලෝක ‌ස්වාමීන් වහන්සේගේ අනුශාසනා මත විදෙස් රටවල සිටින දානපතීන්ගේ හා දායක සභාවේ මැදිහත්වීමෙනුයි මෙම ආධාර පිරි නැමුණේ. සෞඛ්‍ය මාර්ගෝපදේශ අනුගමනය කරමින් විහාරස්ථාන‌යේදී සංකේතාත්මකව ආධාර පිරි නැමීමෙන් පසු ගෙන් ගෙට ගොස්  ද්‍රව්‍ය පිරි නැමීමට කටයුතු කෙරුණා. ගම්පහ දිස්ත්‍රික් රෝහලේ කොවිඩ් ආසාදිතයින්ගේ පරිහරණය සදහා ඔක්සිජන් තාප හියුම්කරණ චිකිත්සා ඒකකයක් ලබාදීමට ගුවන් හමුදා ඉංජිනේරු අංශය ක්‍රියා කළා. ඒ සදහා මූල්‍ය දායකත්වය ලබා දුන්නේ ගම්පහ නාගරික එක්සත් වෙළද සංගමයයි. මේ අතර ගම්පහ රෝහල වෙත දැඩි සත්කාර ඇදන් 11 ක් ලබාදීමට ව්‍යාපාරික මහේෂ් නානායක්කාර මහතා පියවර ගත්තා. රුපියල් ලක්ෂ 30 කට වැඩි වටිනාකමකින් යුත් එහ ඇදන් රෝහල් අධ්‍යක්ෂ මහින්ද ඉලේපෙරුම මහතා වෙත භාර දුන්නා.   ", "URL": "https://www.itnnews.lk/2023/10/05/341324/", "Category": "දේශීය පුවත්", "Parent URL": null}