{"Source": "ITN news", "Timestamp": "ජූලි 13, 2022 09:11", "Headline": "ජනාධිපති ගෝඨාභය මාලදිවයිනට යයි", "News Content": "ජනාධිපති ගෝඨාභය රාජපක්ෂ මහතා අද(බදාදා) අලුයම හමුදා ගුවන් යානයකින් අසල්වැසි මාලදිවයින බලා පිටත්ව ගිය බව AFP ප්‍රංශ පුවත් සේවය වාර්තා කරනවා. ජනාධිපතිවරයා, එම ආර්යාව සහ ඔවුන්ගේ ආරක්ෂක නිලධාරියෙකු කටුනායක ගුවන් හමුදා කදවුරෙන් මෙසේ පිටත්ව ගොස් ඇත්තේ ශ්‍රී ලංකා ගුවන් හමුදාවට අයත් ඇන්ටොනෝව් 32 වර්ගයේ ගුවන් යානයකිනුයි. ජනාධිපතිවරයා අද අලූයම 01 යි 45 ට පමණ මාලදිවයින බලා නික්ම ගොස් ඇති බවයි කටුනායක ගුවන් තොටුපළ ආරංචි මාර්ග සදහන් කරන්නේ. අද අලුයම 03 ට පමණ ඔවුන් මාලදිවයිනේ මාලේ අගනුවරට ළගා වී තිබෙනවා. කෙසේවෙතත් සමාජ මාධ්‍ය වීඩීයෝ පටවල දැක්වෙන්නේ මාලේ ගුවන් තොටුපළ ආසන්නයේදී ඔවුන් රැගත් රථපෙළට එරට සිටින ලාංකික ජනතාවගෙන් දැඩි විරෝධයක් පළවී ඇති බවයි. මාලදිවයිනේ සිට වෙනත් රටකට පළා යෑම ජනාධිපතිවරයාගේ අපේක්ෂාව බව විදෙස් වාර්තා සඳහන් කරන්නේ.  ජනාධිපතිවරයා ඉල්ලා තිබූ අමෙරිකානු වීසා ප්‍රතික්ෂේප වී ඇති බව ද හින්දු පුවත්පත ඊයේ වාර්තා කළා.   ", "URL": "https://www.itnnews.lk/2023/10/05/422878/", "Category": "Breaking News,දේශීය පුවත්", "Parent URL": null}