{"Source": "ITN news", "Timestamp": "ජූනි 13, 2021 18:10", "Headline": "පාසල් නැවත ආරම්භයේ දී ළමා රෝග විශේෂඥ වෛද්‍යවරුන්ගෙන් උපදෙස් ලබා ගන්න", "News Content": "පාසල් නැවත ආරම්භ කිරීමේදී ළමා රෝග විශේෂඥ වෛද්‍යවරුන්ගේ උපදෙස් සහ සහාය ලබාගන්නා ලෙස අග්‍රාමාත්‍ය මහින්ද රාජපක්ෂ මහතා අධ්‍යාපන බලධාරීන්ට දැනුම් දුන්නා. පාසල් නැවත විවෘත කිරීම සහ ගුරුවරුන් සහ සිසුන්ට කොරෝනා ප්‍රතිශක්තීකරණ එන්නත් ලබාගැනීම සම්බන්ධයෙන් අරලියගහ මන්දිරයේ පැවති සාකච්ඡාවකට එක් වෙමිනුයි අග්‍රාමාත්‍යවරයා මෙම දැනුම්දීම සිදු කළේ. කොරෝනා වසංගතය පාලනය වූ වහාම අදියර කිහිපයක් යටතේ පාසල් නැවත ආරම්භ කිරීම වැදගත් වන බව මහින්ද රාජපක්ෂ මහතා සඳහන් කළා. ගුරුවරුන්ට අවශ්‍ය එන්නත් ලබාදීම සෞඛ්‍ය අමාත්‍යංශය යටතේ සිදුකළ හැකි බවද අග්‍රාමාත්‍යවරයා කියා සිටියා. රටපුරා විසිරි තිබෙන අධ්‍යාපන කලාප 99 සඳහාම ළමා රෝග විශේෂඥ වෛද්‍යවරුන්ගේ සංගමයෙන් නියෝජිතයන් නම් කරමින් සහය ලබාදෙන බවයි එම සංගමය මෙහිදී සඳහන් කළේ. පාසල් නැවත ආරම්භ කිරීමට අදාලව එන්නත්කරණ වැඩපිළිවෙළක් ක්‍රියාත්මක වන්නේනම් 11 සහ 13 ශ්‍රේණිවල දරුවන්ට ප්‍රමුඛතාව දිය යුතු බවද අධ්‍යාපන අමාත්‍යංශයේ ලේකම් මහාචාර්ය කපිල පෙරේරා මහතා පැවසුවේ. රටේ අනාගත දරු පරපුර මෙන්ම ඔවුනට මග පෙන්වන ගුරුවරුන් ආරක්ෂා කර ගැනීමට රජය සෑම විටම කටයුතු කරන බවද අග්‍රාමාත්‍යවරයා කියා  සිටියා. පාසල් ආරම්භ කිරීමේ දී දරුවන් සහ ගුරුවරුන් ආරක්ෂිත ක්‍රම වේදයක් ඔස්සේ පාසලට කැඳවා ගැනීම පිළිබඳව වැඩපිළිවෙළක් සකස් කළ යුතු බව සදහන් කළ අග්‍රාමාත්‍යවරයා දරුවන් ප්‍රවාහනය කිරීමේදී අනුගමනය කළ යුතු සෞඛ්‍යාරක්ෂිත ක්‍රමවේද  පිළිබද අවධානය යොමු කරන ලෙස ඉල්ලා සිටියා. ගැබිණි මව්වරුන්ට කොවි ඩ් ප්‍රතිශක්තිකරණ එන්නත ලබාදීමේ අග්‍රාමාත්‍ය ආර්්‍යා ශිරන්ති රාජපක්ෂ මහත්මිය ලබාදුන් සහයෝගය පිළිබඳව ළමා රෝග විශේෂඥ වෛද්‍යවරුන්ගේ සංගමය සිය ප්‍රණාමය පුද කළා. මෙම සාකච්ඡාවට අධ්‍යාපන අමාත්‍ය මහාචාර්ය ජී එල් පීරිස් , අග්‍රාමාත්‍ය ලේකම් ගාමිණි සෙනරත් යන මහත්වරුන් ඇතුලු පිරිසක් එක්ව සිටියා.     ", "URL": "https://www.itnnews.lk/2023/10/05/342513/", "Category": "Breaking News,දේශීය පුවත්", "Parent URL": null}