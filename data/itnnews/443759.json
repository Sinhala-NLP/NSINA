{"Source": "ITN news", "Timestamp": "නොවැම්බර් 2, 2022 11:30", "Headline": "විරෝධතාව කොටුව දුම්රියපොළ ඉදිරිපිට පැවැත්වීමට අවසර නැහැ – පොලිසිය", "News Content": "අද පස්වරුවේ කොළඹදී පැවැත්වීමට සූදානම් වන විරෝධතාව කොටුව දුම්රියපොළ ඉදිරිපිටදී හෝ ඒ ආසන්නයේ පැවැත්වීමට අවසර නොදෙන බව පොලිසිය පවසනවා. දේශපාලන පක්ෂ, වෘත්තීය සමිති සහ බහුජන සංවිධානය ඒකාබද්ධව අද පස්වරුවේ කොළඹදී විරෝධතාවක් පැවැත්වීමට කටයුතු යොදා තිබෙනවා. පොලිසිය දැනුම් දෙන්නේ කොටුව දුම්රියපොළ ඉදිරිපිටදී හෝ ඒ ආසන්නයේ විරෝධතා පැවැත්වීමට අවසර නොදෙන බවයි. ඊට අදාළව ලිපියක් පොලිසිය මගින් විරෝධතාවට එක්වීමට නියමිත පාර්ශ්ව වෙත ලබා දීමටයි පියවර ගෙන ඇත්තේ. විරෝධතා පැවැත්වෙන කාලසීමාවේ මාර්ග අවහිරවීම නිසා රාජ්‍ය හා පෞද්ගලික ආයතනවල සේවය අවසන් කර යන ජනතාවට මෙන්ම කොටුව සහ පිටකොටුව තොග වෙළෙදාමටද අවහිරතා ඇතිවිය හැකියි. විරෝධතා හේතුවෙන් ඇතිවන වාහන තදබදයෙන් ප්‍රවාහන කටයුතු අඩාල වීම ඇතුළු කරුනු ගණනාවක් පොලිසිය අදාල ලිපිය මගින් පෙන්වා දී තිබෙනවා. එම ලිපියේ වැඩිදුරටත් සදහන් කර ඇත්තේ මාර්ග අවහිරවීමක් හෝ බාධාවීමක් සිදු වුවහොත් ජනතාවට වන පීඩා ඉවත් කිරීමට පොලිස් ආඥා පනතේ සහ වෙනත් නීති යටතේ ක්‍රියාමාර්ග ගැනීමට පොලිසියට සිදුවන බවයි.   ", "URL": "https://www.itnnews.lk/2023/10/05/443759/", "Category": "Breaking News,දේශීය පුවත්", "Parent URL": null}