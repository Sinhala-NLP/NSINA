{"Source": "ITN news", "Timestamp": "මාර්තු 14, 2023 15:45", "Headline": "විදුහල්පතිනිය සහ ගුරුමණ්ඩලය අතර ඇතිවූ ආරවුලක් නිසා ගිනි අව්වේ විභාගය ලියූ කිලිනොච්චියේ පාසල් සිසුවියන්", "News Content": "විභාග කල්යාම, වැඩවර්ජන වැනි ගැටලු හමුවේ දැඩි පීඩාවට ලක්වෙමින් අකුරු කරන දරුවන් මුහුණ දුන් තවත් ඛේදනීය සිදුවීමක් කිළිනොච්චියෙන් වාර්තා වනවා. කිළිනොච්චිය ශාන්ත තෙරේසා බාලිකා විද්‍යාලයේ 11 වසරේ සිසුවියන්ට දැඩි අව්වේ එළිමහන් ප්‍රදේශයක විභාගයට මුහුණ දීමට සිදුවුණේ පාසලේ විදුහල්පතිණිය සහ ගුරුමණ්ඩලය අතර ඇතිවූ ආරවුලක් හේතුවෙන්. කිළිනොච්චිය ශාන්ත තෙරේසා බාලිකා විද්‍යාලයේ 11 වසරේ සිසුවියන් වෙනුවෙන් වාර විභාගය ඊයේ පැවැත්වුණා. එහෙත් ඔවුන්ට විභාගය සඳහා පාසල් ගොඩනැගිල්ලක් නොලැබීම හේතුවෙන් විභාගය පැවැත්වුණේ එළිමහන් ප්‍රදේශයකයි. දැඩි අවුරශ්මිය මධ්‍යයයේ එම සිසුවියන් විභාගයට මුහුණ දුන් අතර ඒ හේතුවෙන් කුඩ ඉහළාගනිමින් විභාගයට මුහුණ දීමට එම සිසුවියන්ට සිදුවුණා. අව්රශ්මිය ඉවසාගත නොහැකි සිසුවියන් යතුරුපැදි හිස්ආවරණ පැළද විභාගයට මුහුණ දෙන ආකාරය ද දැකගත හැකිවුණා. විභාගය සදහා ශාලාවක් හිමි නොවුනේ විදුහල්පතිණිය සහ ගුරුමණ්ඩලය අතර ඇතිවූ මත ගැටුමක් හේතුවෙන් බවයි දෙමාපියන් පවසන්නේ. විභාගය පැවැත්වීමට පහසුකම් සහිත ශාලාවක් තිබියදී තම දරුවන් මෙලෙස දැඩි අව්රශ්මියේ විභාගයට පෙනී සිටීම ඛේදනීය තත්ත්වයක් බවත් , මෙම සිද්ධියට විදුහල්පතිනිය වගකිවයුතු බවටත් දෙමාපියන් චෝදනා කරනවා. කොරෝනා ව්‍යසනයේ සිටම මේ දක්වාම අධ්‍යාපන ක්ෂේත්‍රය මෙන්ම පාසල් දරුවන් ද පත්ව සිටින්නේ දැඩි පීඩාවන්ටයි. අධ්‍යාපනය යථා තත්ත්වයට පත් කිරීමේ වගකීම විදුහල්පතිවරුන්ට මෙන්ම ගුරුවරුන්ට අද දවසේ පැවරී ඇති පසුබිමක වගකීම් විරහිතව මෙලෙස ක්‍රියාකිරීම තුළ රටේ අනාගත දරු පරපුරට කුමක් වේද යන්න රට හමුවේ ඇති ගැටළුවයි. මෙවන් සිදුවීම් පාසල් පද්ධතිය තුළ යළි සිදු නොවීමට වගබලා ගැනීම බලධාරීන්ගේ වගකීම බව සිහිපත් කළ යුතුමයි.\n ", "URL": "https://www.itnnews.lk/2023/10/05/468013/", "Category": "දේශීය පුවත්", "Parent URL": null}