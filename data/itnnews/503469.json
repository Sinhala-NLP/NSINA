{"Source": "ITN news", "Timestamp": "ජූලි 28, 2023 15:42", "Headline": "ඉසුරුමත් ගෙවත්තක් තුලින් පෝෂක අවශ්‍යතා සපුරා ගනිමු", "News Content": "අතිගරු ජනාධිපති රනිල් වික්‍රමසිංහ මැතිතුමාගේ සංකල්පයකට අනුව ජනාධිපති ලේකම් කාර්යාලයේ මැදිහත්වීමෙන් ක්‍රියාවට නංවන ආහාර සුරක්ෂිතතා වැඩසටහනට සමගාමීව බස්නාහිර පළාත් කෘෂිකර්ම දෙපාර්තමේන්තුව මගින් සිදුකරන  ” ඉසුරුමත් ගෙවත්තක් තුලින් පෝෂක අවශ්‍යතා සපුරා ගනිමු ” යන තේමාව යටතේ ක්‍රියාවට නංවන වැඩසටහනක් කොළඹ 14 බ්ලුමැන්ඩල් සිංහල විද්‍යාලයේදී පැවැත්වුණා. කොළඹ මහනගර සභාවේ හිටපු නාගරික මන්ත්‍රී යූ. සඳමාලි මහත්මියගේ මූලිකත්වයෙන් පැවති මෙම අවස්ථාවට බ්ලුමැන්ඩල් සිංහල විද්‍යාලයේ විදුහල්පති කරුණානන්ද ද සිල්වා . බස්නාහිර පළාත් කෘෂිකර්ම දෙපාර්තමේන්තුවේ උසස් නිලධාරීන් ඇතුළු සම්භාවනීය පිරිසක් සහ පාසල් දරු දැරියන් සහභාගී වුණා. භූමිය කළමනාකරණය කර ගනිමින් වගාවන් සිදු කරන ආකාරයත් , රජය මගින් ලබාදෙන බීජ නිසියාකාරයෙන් රෝපණය කරන ආකාරය පිළිබඳවත් මෙහිදී දරුවන් දැනුවත් කිරීම සිදුකළා. කොළඹ 14 කලේමගල් දෙමළ විද්‍යාලය ,  බ්ලූමැන්ඩල් අගමැති විද්‍යාලය , කොටහේන ජනාධිපති විද්‍යාලය , කොටහේන ශාන්ත ලුසියා විද්‍යාලය හා කොළඹ 14 ශාන්ත ජෝශප් බාලිකා විද්‍යාල වල දරු දැරියන් මෙම අවස්ථාවට සහභාගි වුණා ජනාධිපති කාර්යාලය මගින් කෘෂිකර්ම දෙපාර්තමේන්තුව හරහා නිකුත් කරන ඉහළ කාර්යක්ෂමතාවයක් ඇති බීජ පාර්සල් වැඩසටහනට සහභාගි වූ පාසල් සඳහා ලබාදීමද මෙහිදී සිදු කරනු ලැබුවා. ", "URL": "https://www.itnnews.lk/2023/10/05/503469/", "Category": "Uncategorized @si", "Parent URL": null}