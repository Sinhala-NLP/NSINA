{"Source": "ITN news", "Timestamp": "ජූනි 24, 2021 11:06", "Headline": "ඊයේ දිනය තුළ කොවිඩ් ආසාදිතයින් 2196ක් – වැඩිම පිරිස ගම්පහ දිස්ත්‍රික්කයෙන්", "News Content": "ඊයේ දිනයේදී ද කොරෝනා ආසාදිතයන් වැඩිම සංඛ්‍යාවක් හදුනා ගැනුණේ ගම්පහ දිස්ත්‍රික්කයෙන්. ඊයේ හදුනාගත් සමස්ත සංඛ්‍යාව දෙදහස් එකසිය අනූ හයක්. මරණ හැටපහක්ද තහවුරු කර ගැනුණා. ඊයේ හදුනාගත් ආසාදිතයන් දෙදහස් එකසිය අනූ හය දෙනාගෙන් දහඅට දෙනෙකු විදේශගතව සිට මෙරටට පැමිණි අයයි. ඊයේ දිනයේ ගම්පහ දිස්ත්‍රික්කයෙන් හදුනාගත් ආසාදිතයින් සංඛ්‍යාව හාරසිය තිස් හයක්. කළුතර දිස්ත්‍රික්කයෙන් තුන්සිය විසි හතර දෙනෙකු සහ කොළඹ දිස්ත්‍රික්කයෙන් තුන්සිය දහඅටදෙනෙකු වාර්තා වුණා. ඊයේ වන විට කොරෝනා වයිරසය ආසාදනය වූ දිවයිනේ සමස්ත සංඛ්‍යාව දෙලක්ෂ හතළිස් හයදහස් එකසිය නවයක්. ඉන් එක්ලක්ෂ හතළිස්දහස් අසූ එක් දෙනෙකුම වාර්තා වූයේ අලුත් අවුරුදු සමයෙන් පසුවයි. දැනට ප්‍රතිකාර ලබමින් සිටින සංඛ්‍යාව තිස් දෙදහස් දෙසිය දහනවයක්. රෝගීන් දෙලක්ෂ එකොළොස් දහස් එකසිය අසූ හය දෙනෙකු සුවය ලබා සිටිනවා. ඊයේ සිදු වූ මරණ හැටපහද සමගින් සමස්ත මරණ සංඛ්‍යාව දෙදහස් හත්සිය හැට නවය දක්වා ඉහළ ගියා. ඒ පළමු රැල්ලෙන් මරණ 13 ක් ද දෙවන රැල්ලෙන් 596 ක් ද, තුන්වන රැල්ලෙන් මරණ දෙදහස් එකසිය හැටක්ද වශයෙන්. කොරෝනාවට එරෙහි එන්නත්කරණ වැඩසටහනද තවදුරටත් ක්‍රියාත්මකයි. ඊයේ දිනයේදී කොවිෂීල්ඩ් එන්නතේ දෙවන මාත්‍රාව හතළිස් හතර දෙනෙකුටත් සයිනොෆාම් එන්නතේ පළමු මාත්‍රාව දහතුන්දහස් එකසිය තිස් එක් දෙනෙකුට සහ එහි දෙවන මාත්‍රාව හයදහස් අටසිය අසූ දෙනෙකුටත් ලබා දී තිබෙනවා. මේ අනුව එන්නත්වල පළමු මාත්‍රාව ලැබූ සමස්ත සංඛ්‍යාව විසිපන්ලක්ෂ හාරසිය විසිඅටක්. පුද්ගලයින් අටලක්ෂ හැටහයදහස් හත්සිය අනූ දෙදෙනෙකුට එන්නත්වල දෙවන මාත්‍රා ලබා දී තිබෙනවා.   ", "URL": "https://www.itnnews.lk/2023/10/05/344773/", "Category": "දේශීය පුවත්", "Parent URL": null}