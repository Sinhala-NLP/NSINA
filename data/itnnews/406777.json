{"Source": "ITN news", "Timestamp": "අප්‍රේල් 13, 2022 19:47", "Headline": "ITN සූර්ය මංගල්‍යය අංග රැසකින් මෙවරත්", "News Content": "හෙලයේ මහා මංගල්‍යය, සිංහල දෙමල අලුත් අවුරුද්ද වෙනුවෙන් ITN මාධ්‍ය ජාලයේ සූර්ය මංගල්‍යය 2022 වැඩසටහන හෙළ සිරිතට මුල්තැන දෙමින්  නව මුහුණුවරකින් විශේෂාංග රැසකින් සමන්විතව ඉදිරිපත් කිරීමට මෙවර කටයුතු කර තිබෙනවා. අද සිට පුරා දින තුනක් සූර්ය මංගල්‍යය සැමරීමටයි ස්වාධීන රූපවාහිනිය සැලසුම් කර තිබෙන්නේ. අද උදෑසන හයේ සිටයි සූර්ය මංගල්‍යය විකාශය ආරම්භ කෙරුණේ. අද මධ්‍යම රාත්‍රිය වනතෙක් විවිධ සංස්කෘතික අංග රැසකින් සූර්යමංගල්‍යය විකාශය වර්ණවත් වෙනවා. සූර්ය මංගල්‍යයේ සුවිශේෂී අංගය වන අවුරුදු කුමරා කුමරිය තේරීමේ තරගයේ මූලික වටයේ තරග පසුගියදා පැවැත්වුණා. ITN එච් ඩී මැදිරියේ සිට විශේෂ සාකච්ඡාමය වැඩසටහනකින් අද ආරම්භ  වූ  සූර්ය මංගල්‍යය විකාශයට ජන ගී ගායනාවක්ද එක් කර තිබුණා. සිංහල හා දෙමළ අලුත් අවුරුද්දේ තම ආදරණීයයන්ගෙන් ඈත් වී රට වෙනුවෙන් සිය ශ්‍රම දායකත්වය ලබා දෙන වැඩ කරන ජනතාවට ගෞරවයක් එක් කරමින් වැඩබිමේ සිට ගෙන ආ ලෙන්ගතුකමේ අවුරුදු විශේෂාංගයද අද දිනයේ දී කැපී පෙනුනා. මෙහිදී එම වැඩසටහනට එක් වූවන්ට ත්‍යාග ලබාදීමද සිදු කෙරුණා. සිගිති අවුරුදු කුමරා සහ කුමරිය තේරීමේ තරගය පැවැත්වුණේද අද පස්වරුවේයි. අද රාත්‍රි හතට නුගගම අවුරුදු වැඩසටහන විදේශිකයන් සමග එක්ව ගෙන ඒමට කටයුතු යොදා තිබෙනවා. කලාකරුවන්ගේ සහභාගීත්වයෙන් පැවැත්වෙන අවුරුදු සාජ්ජේ ගීත ප්‍රසංගය අද රාත්‍රි නවයට විකාශය කිරීමටයි සැලසුම් කර ඇත්තේ. අලුත් අවුරුද්ද උදාවන හෙට දිනයේදී උදෑසන හයට සූර්යමංගල්‍යය විකාශය ආරම්භ කිරීමටයි සැලසුම් කර ඇත්තේ. වීවා සමග ITN මහ ගෙදර සරු අවුරුද්ද නැකත් චාරිත්‍ර වැඩසටහන ආරම්භ කෙරෙන්නේ පෙවරු අටටයි. පෙරවරු අටේ සිට සිංහල අවුරුදු නැකත් සියල්ල ඔබ වෙත ගෙන ඒමට සියලු කටයුතු සුදානම් කර තිබෙනවා. හෙට දිනයේදීත් විවිධ වැඩසටහන් රැසකින් සූර්ය මංගල්‍යය වර්ණවත් වෙනවා. තරු රැල්ලේ සහ නව රැල්ලේ අවුරුදු තරු විශේෂ අවුරුදු වැඩසටහන් හෙට දිනයේදී විකාශය වීමටයි නියමිතව ඇත්තේ. විදේශිකයන් සමග එක්ව ගෙන එන ලෝකයෝ සමග අවුරුදු වැඩසටහනද හෙට දිනයේදී  ඔබ වෙත ගෙන එන විශේෂ වැඩසටහනක් වනවා. සූර්ය මංගල්‍යයේ සුවිශේෂීම අංගය වන අවුරුදු කුමරා සහ කුමරිය තේරීමේ තරගය ආරම්භ වන්නේ හෙට පස්වරු හතටයි.             ", "URL": "https://www.itnnews.lk/2023/10/05/406777/", "Category": "දේශීය පුවත්", "Parent URL": null}