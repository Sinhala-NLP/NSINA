{"Source": "ITN news", "Timestamp": "පෙබරවාරි 1, 2022 09:18", "Headline": "උසස්පෙළ උපකාරක පන්ති අද මධ්‍යම රාත්‍රියේ සිට තහනම්", "News Content": "අධ්‍යයන  පොදු සහතික පත්‍ර උසස්පෙළ විභාගයට අදාළ උපකාරක පන්ති පැවැත්වීම අද මධ්‍යම රාත්‍රියේ සිට තහනම් කර තිබෙනවා. ඒ අනුව විභාගයට අදාළ විෂයානුබද්ධ දේශන සම්මන්ත්‍රණ සහ වැඩමුළු යනාදිය පැවැත්වීම අද මධ්‍යම රාත්‍රියේ සිට තහනම් කර ඇති බවයි විභාග දෙපාර්තමේන්තුව දැනුම් දෙන්නේ. 2021, 2022 අධ්‍යයන පොදු සහතික පත්‍ර උසස්පෙළ විභාගය මේ මස 07 වනදා සිට මාර්තු මස 05 වනදා දක්වා පැවැත්වීමට සැලසුම් කර තිබෙනවා. විභාගයට සිසුන් තුන්ලක්ෂ හතලිස් පන්දහස් දෙසිය හතලිස් දෙදෙනෙකු ඉදිරිපත් වන අතර මධ්‍යස්ථාන 2438 කදී විභාගය පැවැත්වීමට නියමිතයි. සියලු විභාග මධ්‍යස්ථානවල වේලාව නිවැරදිව ප්‍රදර්ශනය කළ යුතු අතර විභාග පරික්ෂකවරුන්ගේ හා සිසු දරු දැරියන්ගේ ද වේලාවන් එම වේලාවට අනුව සකස් කර ගත යුතු බව විභාග කොමසාරිස් ජෙනරාල් එම් එම් ඩී ධර්මසේන මහතා දන්වා සිටිනවා.       ", "URL": "https://www.itnnews.lk/2023/10/05/392472/", "Category": "දේශීය පුවත්", "Parent URL": null}