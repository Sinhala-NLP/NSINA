{"Source": "ITN news", "Timestamp": "මැයි 11, 2021 15:24", "Headline": "එන්නත්කරණ වැඩසටහන අදත් සාර්ථකව", "News Content": "කොරෝනාවට එරෙහි එන්නත්කරණ වැඩසටහන අදත් සාර්ථකව සිදුවනවා. ගොතටුව සෞඛ්‍ය වෛද්‍ය නිලධාරී කාර්යාලයේ මූලිකත්වයෙන් එන්නත් ලබාදීමේ වැඩපිළිවෙළ අද දිනයේ මධ්‍යස්ථාන තුනකදී ක්‍රියාත්මක වනවා. කොටිකාවත්ත රාජසිංහ විද්‍යාලය තුළ එන්නත්කරණ මධ්‍යස්ථාන දෙකක් පිහිටුවා තිබෙනවා. එන්නත් ලබා ගැනීම සදහා ජනතාව ද මහත් උනන්දුවකින් යුතුව පැමිණෙමින් සිටිනවා. ගම්පහ දිස්ත්‍රික්කයේ වැඩිවන කොරෝනා අවධානමට මුහුණ දීම සදහා එන්නත්කරණ වැඩපිළිවෙළද කඩිනම් කර තිබෙනවා. ගම්පහ මහ නගර සභා සීමාවේ ග්‍රාම නිලධාරී වසම් හයක හයදහසක පිරිසකට කඩිනමින් එන්නත් ලබා දීමට නියමිතයි. ගම්පහ කෙසෙල්වතුගොඩ විහාරස්ථානයේ දී ද එක් වැඩසටහනක් ක්‍රියාත්මක කෙරුණා. රත්මලාන සෞඛ්‍ය වෛද්‍ය නිලධාරී කොට්ඨාශය තුළද එන්නත්කරණ වැඩසටහන ක්‍රියාත්මක වනවා. රත්මලාන නැගෙනහිර ග්‍රාම නිලධාරී වසමේ ජනතාවට එන්නත් ලබාදීම කොතලාවලපුර මාතෘ හා ළමා සායනයේ දී සිදු කෙරුණා. මතුගම සෞඛ්‍ය වෛද්‍ය නිලධාරී කාර්යාලය මගින් ද එන්නත්කරණ වැඩසටහන ක්‍රියාත්මක කරනවා. අධි අවධානම් සහිත පුද්ගලයන් දහසකට පමණ ඊයේ දිනයේ එන්නත ලබාදී තිබෙනවා.         ", "URL": "https://www.itnnews.lk/2023/10/05/336348/", "Category": "දේශීය පුවත්", "Parent URL": null}