{"Source": "ITN news", "Timestamp": "අප්‍රේල් 15, 2021 18:34", "Headline": "කොළඹ වරාය නගරය කලාප කොමිෂන් සභා පනත් කෙටුම්පතට එරෙහි පෙත්සම් විභාගය 19 වනදා", "News Content": "කොළඹ වරාය නගරය කලාප කොමිෂන් සභා පනත් කෙටුම්පත අභියෝගයට ලක් කරමින් පාර්ශ්ව කිහිපයක් මේ වන විට ශ්‍රේෂ්ඨාධිකරණය හමුවේ පෙත්සම් ගොනු කර තිබෙනවා. මෙම පෙත්සම් ගැන විභාග කරීමට පංච පුද්ගල ශ්‍රේෂ්ඨාධිකරණ විනිසුරු මඩුල්ලක් ද පත් කර තිබෙනවා. මාර්තු 24 වෙනිදා නිකුත් කෙරුණු මෙම පනත් කෙටුම්පත මගින් මෙරට ආණ්ඩුක්‍රම ව්‍යවස්ථාව උල්ලංඝණය වන බව සදහන් කරමින් තොරතුරු තාක්ෂණ වෘත්තීයවේදීන්ගේ එකමුතුවේ සභාපති ඉංජිනේරු කපිල රේණුක මහතා පෙත්සමක් ශ්‍රේෂ්ඨාධිකරණය වෙත ඉදිරිපත් කළා. අදාළ වගන්ති සම්මත කිරීමට අවශ්‍ය නම් ඒවා  පාර්ලිමේන්තුවේ 2/3ක බහුතර ඡන්දයකින් හා ජනමත විචාරණයකින් සම්මත විය යුතු බවට තීන්දුවක් ලබා දෙන ලෙසයි පෙත්සම්කරු ශ්‍රේෂ්ඨාධිකරණයෙන් ඉල්ලා සිටියේ. අදාළ පනත් කෙටුම්පතේ අන්තර්ගත ප්‍රතිපාදන තුළින් මෙරට ජාතික සහ ආර්ථිකයේ ආරක්ෂාවට බරපතල තර්ජනයක් එල්ල වන බව ද පෙත්සම්කරු පෙන්වා දී තිබෙනවා. අදාළ පෙත්සම විභාග කිරීමට අගවිනිසුරු  ජයන්ත ජයසූරිය මහතාගේ ප්‍රධානත්වයෙන් යුතු පංචපුද්ගල විනිසුරු මණ්ඩලයක් පත් කෙරුණා.බුවනෙක අලුවිහාරේ, ප්‍රියන්ත ජයවර්ධන, මුර්දු ප්‍රනාන්දු හා ජනක් ද සිල්වා යන මහත්ම මහත්මීන් එම විනිසුරු මඩුල්ලේ සෙසු සාමාජිකයන් වනවා. අදාළ පෙත්සම ලබන 19 වනදා විභාගයට ගැනීමට නියමිතයි. මේ අතර ශ්‍රී ලංකා නීතිඥ සංගමය ද ශ්‍රේෂ්ඨාධිකරණය හමුවේ පෙත්සමක් ගොණුකර ඇති අතර අදාළ පනත් කෙටුම්පත මගින් අධිකරණ ක්‍රියාවලියට බලපෑමක් එල්ල වන බව එම සංගමය සදහන් කරනවා. එක්සත් ජාතික පක්ෂ සභාපති වජිර අබේවර්ධන සහ එම පක්ෂ මහලේකම් පාලිත රංගේ බණ්ඩාර යන මහත්වරුන් විසින් ද පෙත්සම් දෙකක් ඉදිරිපත් කර තිබෙනවා. ජනතා විමුක්ති පෙරමුණේ හිටපු පාර්ලිමේන්තු මන්ත්‍රී වසන්ත සමරසිංහ හා විකල්ප ප්‍රතිපත්ති කේන්ද්‍රිය ද තවත් පෙත්ම් දෙකක් ඉදිරිපත් කර ඇති බවයි වාර්තා වන්නේ.   ", "URL": "https://www.itnnews.lk/2023/10/05/331707/", "Category": "Breaking News,දේශීය පුවත්", "Parent URL": null}