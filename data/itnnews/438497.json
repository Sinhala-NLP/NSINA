{"Source": "ITN news", "Timestamp": "ඔක්තෝබර් 3, 2022 12:08", "Headline": "ආනයනික සහල්වල බැරලෝහ නැහැ – පරික්ෂණයෙන් හෙළිවෙයි", "News Content": "මෙරටට ආනයනය කළ සහල්වල බැරලෝහ අඩංගු නැති බවට පරික්ෂණ සිදුකළ රසායනාගාර වාර්තා තහවුරු කරනවා. සහල්වල බැරලෝහ ඇති බවට පසුගියදා සිදුකළ ආන්දෝලනාත්මක ප්‍රකාශ හේතුවෙන් පසුගියදා සමාජයේ දැඩි කතාබහක් ඇතිවුණා. ආනයනික සහල්වල බැරලෝක ඇති බවට පළවුණු ප්‍රකාශත් සමග සෞඛ්‍ය අමාත්‍යාංශයේ ආහාර ආරක්ෂණ ඒකකයේ මැදිහත්වීමෙන් මේ පිළිබද පරික්ෂණ ආරම්භ කෙරුණා.  ආනයනික සහල්තොගවලින් ලබා ගත් සාම්පල 275ක් ජාත්‍යන්තර වශයෙන් පිළිගත් මෙරට පෞද්ගලික රසායනාගාරයකදී  පරික්ෂාවට ලක් කෙරුණේ ඒ අනුවයි. මේ සදහා  සතොස මගින් බෙදා හැරීමට නියමිත සහල් තොග සාම්පල ද ලබා ගැනුණා. ඊට අදාළ පරික්ෂණ වාර්තාව මේ වන විට ලැබී ඇති අතර එහිදී තහවුරු වී ඇත්තේ මෙම සහල් තොගවල බැර ලෝහ අඩංගු නොවන බවයි. මෙම වාර්තාව වෙළෙද අමාත්‍යාංශයට ලබාදීමට නියමිත අතර අමාත්‍යාංශ මට්ටමින් ද පාරිභෝගික සේවා අධිකාරිය හරහා තවත් සාම්පල් කිහිපයක් යොදා ගනිමින් පරික්ෂණයක් පැවැත්වීමට නියමිත බවයි. මේ අතර අමාත්‍ය මහින්ද අමරවීර මහතා ප්‍රකාශ කළේ ආයනයනික සහල් ප්‍රචලිත කිරීමට යම් කණ්ඩායමක් ක්‍රියා කරන අතර ඒ තුලින් පවතින ආහාර අර්බුදයට කිසිසේත් විසදුමක් නොලැබෙන බවයි. ", "URL": "https://www.itnnews.lk/2023/10/05/438497/", "Category": "දේශීය පුවත්", "Parent URL": null}