{"Source": "ITN news", "Timestamp": "නොවැම්බර් 25, 2022 14:05", "Headline": "මෙරට කාන්තාවන් මිනිස් ජාවාරමේ යෙදවීමේ සිද්ධිය සම්බන්ධයෙන් තවදුරටත් පරීක්ෂණ", "News Content": "මෙරට කාන්තාවන් ඕමානයට ගෙන් ගොස් මිනිස් ජාවාරමේ යෙදවීමේ සිද්ධිය සම්බන්ධයෙන් විමර්ශන කණ්ඩායම් කිහිපයක් ඔස්සේ තවදුරටත් පරීක්ෂණ සිදු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව මහතා පවසනවා. මෙරට කාන්තාවන් සංචාරක වීසා මත ඕමානයට ගෙන ගොස් වංචනික ලෙස මිනිස් ජාවාරමේ යොදවන බවට පසුගියදා අනාවරණය වුණා. ඒ ඊට අදාළව සිදු කෙරුණු විමර්ශනවලින් අනතුරුවයි. මීට අදාළව මෙම ජාවාරමේ ප්‍රමුඛ පෙලේ සැකකරුවන් දෙදෙනෙකු සහ තැරැව්කරුවන් කිහිප දෙනෙකු අත්අඩංගුවට ගැනීමට පොලීසිය හා අපරාධ පරික්ෂණ දෙපාර්තමේන්තුව සමත් වුණා. ඊයේ දිනයේද මාලිගාවත්ත ප්‍රදේශයේ පදිංචි 47 හැවිරිදි පුද්ගලයෙක් මෙම සිද්ධියට අදාළව අපරාධ විමර්ශන කොට්ඨාසයේ වෙළදාම,ජාවාරම් විමර්ශන හා සමුද්‍රීය අපරාධ විමර්ශන කොට්ඨාසය මගින් අත්අඩංගුවට ගනු ලැබුවා. එම පුද්ගලයා දෙසැම්බර් 1 වනදා තෙක් රක්ෂිත බන්ධනාගාර ගත කිරීමටයි අධිකරණය නියෝග කළේ. ඕමානයේ සිදු කරගෙන ගිය මිනිස් ජාවාරමට අදාළව ඕමාන තානාපති කාර්යාලයේ ඊ කුෂාන් නැමැති නිලධාරියාගේ වැඩ තහනම් කිරීම සිදු වූ අතර ඔහු මෙරටට ගෙන්වා ගැනීමට කටයුතු කරන බවයි පොලීසිය හා අපරාධ විමර්ශන කොට්ඨාසය දැනුම් දෙන්නේ. ඊට අදාළව අදාළ නිලධාරියාගේ රාජ්‍ය තාන්ත්‍රික ගමන්බලපත්‍රය ද අවලංගු කිරීමට කටයුතු කෙරුණා. මෙම සිද්ධිය සම්බන්ධයෙන් පොලීසිය,විදේශ සේවා නියුක්ති කාර්යාංශය, අපරාධ විමර්ශන කොට්ඨාසය හා විදේශ කටයුතු අමාත්‍යාංශය යන සියලු ආයතන විමර්ශන කඩිනමින් සිදු කරන බවයි වාර්තා වන්නේ.     ", "URL": "https://www.itnnews.lk/2023/10/05/447531/", "Category": "දේශීය පුවත්", "Parent URL": null}