{"Source": "ITN news", "Timestamp": "පෙබරවාරි 25, 2023 11:48", "Headline": "දූෂණය, නාස්තිය වැළැක්වීමට පරිපාලන ප්‍රතිසංස්කරණ අවශ්‍ය බව අගමැති කියයි", "News Content": "රටට සාපයක් වී ඇති දූෂණය, නාස්තිය වැළැක්වීමට පරිපාලන ප්‍රතිසංස්කරණ වහා අවශ්‍ය බව අග්‍රාමාත්‍ය දිනේෂ් ගුණවර්ධන මහතා පවසනවා. කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවති ශ්‍රී ලංකා නවෝත්පාදකයන්ගේ සංසදයේ සමාරම්භක උත්සවයට එක්වෙමිනුයි අග්‍රාමාත්‍යවරයා මේ බව කියා සිටියේ. පරිපාලන ප්‍රතිසංස්කරණ වැදගත් වන්නේ ඵලදායිතාව ප්‍රවර්ධනය කිරීමට හෝ දූෂණයට එරෙහිවීමට පමණක් නොව රටට සාපයක් වී ඇති නාස්තිය, උදාසීනත්වය සහ ගුණාත්මක අතින් බාල නිෂ්පාදන පිටුදැකීම සදහාද බව අග්‍රාමාත්‍යවරයා පෙන්වා දුන්නා. ශ්‍රීලංකා නවෝත්පාදකයන්ගේ සංසදයේ සමාරම්භක උත්සවය සංවිධාන කර තිබුණේ ගාමිණී කොරයා පදනම මගිනුයි. බ්‍රිතාන්‍ය පාලනය අවසානයේ දරිද්‍රතාවයෙන් පෙළුණු ජනතාවගේ ජිවිත නගා සිටුවීමට ගාමිණී කොරයා මහතා ඉටු කළ කාර්යභාරයද අග්‍රාමාත්‍යවරයාගේ ඇගයීමට ලක් වුණා. වෙළෙදපොළ බලවේග හැසිරවීමේදී රජය ගෙන ඇති නිවැරදි ක්‍රියාමාර්ග පිළිබදව අදහස් පළ කළ දිනේෂ් ගුණවර්ධණ මහතා විනිමය අනුපාතිකය නිවැරදි කිරීම සහ වෙළෙදපොළ යාන්ත්‍රණය කාර්යක්ෂම කිරිම පිළිබදවද පැහැදිලි කළා. ජාත්‍යන්තර මූල්‍ය අරමුදල සමග පැවැත්වෙන සාකච්ඡාවේ අවසන් ප්‍රතිඵලය ලෙස මෙරට ව්‍යාපාරික හවුල්කරුවන්ගේ විශ්වාසය නැවත ගොඩනැගීමට හැකිවන බවද අග්‍රාමාත්‍යවරයා මෙහිදී කියා සිටියා. මෙම අවස්ථාවට අමාත්‍ය රමේෂ් පතිරණ, පාර්ලිමේන්තු මන්ත්‍රීවරුන් වන තිස්ස විතාරණ, එරාන් වික්‍රමරත්න, චරිත හේරත්, යදාමිනි ගුණවර්ධන යන මහත්වරුන් ඇතුළු ආර්ථික විශේෂඥයන් සහ විදෙස් දූත මණ්ඩල නියෝජිතයන් එක්ව සිටියා.   ", "URL": "https://www.itnnews.lk/2023/10/05/463252/", "Category": "දේශීය පුවත්", "Parent URL": null}