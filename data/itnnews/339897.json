{"Source": "ITN news", "Timestamp": "මැයි 31, 2021 12:15", "Headline": "එක්ස්ප්‍රස් පර්ල් නෞකාවේ කපිතාන්වරයා හා ඉංජිනේරුවරයාගෙන් CIDය ප්‍රශ්න කිරීම අරඹයි", "News Content": "කොළඹ වරායට ආසන්න මුහුදු තීරයේදී ගිනිගැනීමට ලක් වූ එක්ස්ප්‍රස් පර්ල් නෞකාවේ කපිතාන්වරයාගෙන් සහ  ඉංජිනේරුවරයාගෙන් අපරාධ පරීක්ෂණ දෙපාර්තමේන්තුව මේ වන විට ප්‍රකාශ සටහන් කරගනිමින් සිටිනවා. ඔවුන් නිරෝධායනයට ලක් කර සිටින වැල්ලවත්ත ප්‍රදේශයේ හෝටලයකට අපරාධ පරීක්ෂණ දෙපාර්තමේන්තුවේ නිලධාරීන් අද පෙරවරුවේ පැමිණියා. මේ වන විට ඔවුන්ගෙන් ප්‍රකාශ ලබාගනිමින් සිටින බවයි අප වාර්තාකරු සඳහන් කළේ. මේ අතර එම නෞකාවේ ඇති වූ ගින්න සම්බන්ධයෙන් සමුද්‍රීය ආරක්ෂණ පරිසර අධිකාරියේ නියෝජ්‍ය සාමාන්‍යාධිකාරීවරයා පොලීසියට ඉදිරිපත් කළ පැමිණිල්ල පිළිබඳව විමර්ශනය කිරීම සඳහා  දස දෙනෙකුගෙන් යුත් කණ්ඩායමක් පත් කර ඇති බවයි පොලිස් මාධ්‍ය ප්‍රකෘශක නියෝජ්‍ය පොලිස්පති  අජිත් රෝහණ මහතා ප්‍රකාශ කළේ. නැවේ අනතුර පිළිබඳව දැනගත් මොහොතේ පටන් වගකිවයුතු නිලධාරීන් ලෙස ගත යුතු සියලු පියවර ගත් බවයි සමුද්‍රීය පරිසර ආරක්ෂණ අධිකාරියේ සභාපති දර්ශනී ලහදපුර මහත්මිය සහ ශ්‍රී ලංකා වරාය අධිකාරියේ සභාපති ජෙනරාල් දයා රත්නායක මහතා ස්වාධීන රූපවාහිනී 7 වෙනි පැය වැඩසටහනට එක්වෙමින් කියා සිටියේ. ", "URL": "https://www.itnnews.lk/2023/10/05/339897/", "Category": "Breaking News,දේශීය පුවත්", "Parent URL": null}