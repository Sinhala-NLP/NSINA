{"Source": "ITN news", "Timestamp": "දෙසැම්බර් 10, 2021 16:54", "Headline": "පොදු ස්ථානවලට යෑමට එන්නත් කාඩ්පත අනිවාර්ය කිරීමට කොවිඩ් කමිටුව තීරණය කරයි", "News Content": "පොදු ස්ථානවලට ඇතුළුවීමේ දී එන්නත් කාඩ්පත අනිවාර්ය කිරීමට කොවිඩ් කමිටුව තීරණය කර තිබෙනවා. කොවිඩ් මර්දන විශේෂ කමිටුව අද පෙරවරුවේ රැස්වුණේ ජනාධිපති කාර්යාලයේදීයි. කොරෝනාවට එරෙහි දෙවන එන්නත් මාත්‍රාව ලබාගෙන මාස තුනක් සම්පූර්ණ වූ සියලු දෙනාට බූස්ටර් එන්නත ලබාගැනීමේ සුදුසුකම පවතිනවා. ඒ අනුව බූස්ටර් එන්නත්කරන වැඩපිළිවෙළ ක්‍රියාත්මක වන ඕනෑම ස්ථානයකින් එම එන්නත ලබාගැනීමේ හැකියාව පවතිනවා. මේ දිනවල වාර්තාවන කොවිඩ් ආසාදිතයින්ගෙන් ඉහළ ප්‍රතිශතය එන්නත නොගත් අය වන අතර එයින් බහුතරය තරුණ පිරිස බව සෞඛ්‍ය අංශ පෙන්වා දෙනවා. මේ පිළිබද තරුණ පිරිස දැනුවත් කර කඩිනමින් එන්නත ලබාදීමට පියවර ගන්නැයි ජනාධිපතිතුමා උපදෙස් ලබාදුන්නා. කොරෝනා ව්‍යාප්තිය වැළැක්වීම සදහා එන්නත නොගත් පිරිසට පොදු ස්ථානවලට ඇතුළුවීම වැළැක්වීම සදහා මේ වනවිට නීති උපදෙස් ලබාගෙන තිබෙනවා. එය සැළකිල්ලට ගනිමින් ඉදිරියේ දී පොදු ස්ථානවලට ඇතුළුවීමේ දී එන්නත් කාඩ්පත අනිවාර්ය කිරීමට කොවිඩ් කමිටුව අද තීරණය කළා. වයස අවුරුදු 16 ත් 19 ත් අතර දරුවන්ට දෙවන මාත්‍රාව මෙන්ම වයස අවුරුදු 12 ත් 15 ත් අතර සියලු දරුවන්ට පළමු මාත්‍රාව ලබාදීමට අනුමැතිය හිමිව තිබෙනවා. ඒ අනුව අධ්‍යාපන අමාත්‍යාංශය සමග එක්ව මෙම එන්නත් ලබාදීමට කඩිනමින් කටයුතු කරන්නැයි ජනාධිපතිතුමා උපදෙස් ලබාදුන්නා. විදෙස් සංචාරකයින්ගේ පැමිණීම ද මේ වනවිට ඉහළ ගොස් තිබෙනවා. සංචාරක ව්‍යාපාරයේ පවත්නා වර්ධනය සැළකිල්ලටගෙන පනවා ඇති සීමා තවදුරටත් ලිහිල් කරන්නැයි ජනාධිපතිතුමා උපදෙස් දී තිබෙනවා.   ", "URL": "https://www.itnnews.lk/2023/10/05/382073/", "Category": "දේශීය පුවත්", "Parent URL": null}