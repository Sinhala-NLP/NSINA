{"Source": "ITN news", "Timestamp": "මාර්තු 24, 2023 15:33", "Headline": "ලාඕසයේ රැකියා සඳහා ගොස් සිරගත තත්වයට පත් ශ්‍රී ලාංකික තරුණයන්", "News Content": "ලාඕසයේ පරිගණක ක්ෂේත්‍රයේ රැකියා සඳහා ගොස් සිටි ශ්‍රී ලාංකික තරුණයන් 24 දෙනෙකු , තමන්ට පැවරූ පරිගණක මූල්‍ය වංචා සිදු නොකිරීම නිසා එරට විශේෂිත කළාපයක කොටු වී සිටියදී 03, 24 දින ඔවුන් බේරා ගෙන කටුනායක ගුවන් තොටුපළ වෙත රැගෙන විත් තිබුණි . මොවුන් හම්බන්තොට සහ ගාල්ල ඇතුළු දකුණු පළාත නියෝජනය කරන පරිගණක පිළිබඳ වැඩිදුර අධ්‍යාපනය ලැබූ තරුණයන් පිරිසකි . ඔවුන් මීට මාස 04 කට පමණ පෙර ලාඕසයේ ” බොකියෝ ” (Bokio ) හි , චීනය විසින් පාළනය කරනු ලබන රන් ත්‍රිකෝණයේ , විශේෂිත ආර්ථික කළාපයේ (Special Economic Zone ) පරිගණක ක්ෂේත්‍රයේ රැකියා සඳහා ව්‍යාපාරික වීසා යටතේ , ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි නොවී පිටත්ව ගොස් තිබේ . එහිදී මෙම කළාපයට ඇතුළු වත්ම ඔවුන්ගේ ගුවන් ගමන් බලපත්‍ර , ජංගම දුරකථන සහ අනෙකුත් වටිනා ලියකියවිලි සියල්ල මොවුන් රැගෙන ගිය සමාගම විසින් තම භාරයට ගෙන තිබේ . ඉන්පසුව මෙම විශේෂිත කළාපය තුළ පිහිටි සමාගමේ කාර්යාලය වෙත රැගෙන ගිය මෙම ශ්‍රී ලාංකිකයන් පිරිස වෙත , තම රැකියාවේ කාර්යයභාරය ලෙස , විවිධ ගිණුම් ක්‍රම භාවිතා කරමින් , මෙම කළාපය තුළ ව්‍යාජ ලෙස විවිධ ආයෝජන අවස්ථා පවතින බව පෙන්වා දෙමින් , මේ පිළිබඳව උනන්දුවක් දක්වන්නන්ගෙන් , අන්තර්ජාලය ඔස්සේ මුදල් වංචනික ලබා ගැනීමට කටයුතු කරන ලෙස දන්වා තිබේ . මෙම කටයුත්ත ප්‍රතික්ෂේප කළ මෙම ශ්‍රී ලාංකික තරුණයන් පිරිසට , මෙම විශේෂිත ආර්ථික කළාපයෙන් පිටවීමට , මේ සිදුවීම පිළිබඳව ශ්‍රී ලංකාවට හෝ බාහිර ලෝකය දැනුවත් කිරීමට අවස්ථාවක් ලබා නොදී සිරගත තත්වයකට පත් කිරීමට එම සමාගම පියවර ගෙන තිබේ . එහෙත් පරිගණක පිළිබඳව මනා නිපුණත්වයක් ඇති මෙම ශ්‍රී ලාංකික තරුණයන් පිරිස , මෙම බාධක මැඩලමින් , දැඩි ප්‍රයත්නයක් දරා මේ සියලු සිදු වීම් මාලාව ලොවට හෙළි කිරීමට පියවර ගෙන තිබුණි . ලාඕස රාජ්‍යයේ ශ්‍රී ලංකාව නියෝජනය කරන තානාපති නිලධාරීවරයෙකු නොමැති අතර , ඒ වෙනුවට ගරු දූත සේවා නිලධාරීවරයෙකු වශයෙන් දමිත් අලුත්ගේ මහතා කටයුතු කරමින් සිටින අතර , ඔහු සහ ශ්‍රී ලංකාවේ ” මගෙන් රටට ” සිවිල් සංවිධානයේ සභාපති සංජය මහවත්ත මහතා එක්ව දැඩි ප්‍රයත්නයක් දරා , මෙම තරුණයන් පිරිස මෙම කළාපයේ , එම සමාගමෙන් බේරා ගෙන , යළි ශ්‍රී ලංකාවට ගෙන ඒමට කටයුතු කර තිබුණි . ඒ අනුව මෙම තරුණයන් පිරිස ලාඕසයේ සිට තායිලන්තයේ බැංකොක් වෙත ගෙනැවිත් , එතැන් සිට 03, 24 දින උදෑසන 10.20 ට ශ්‍රී ලන්කන් ගුවන් සේවයේ යූ.එල්.- 403 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි . ", "URL": "https://www.itnnews.lk/2023/10/05/470699/", "Category": "දේශීය පුවත්", "Parent URL": null}