{"Source": "ITN news", "Timestamp": "අගෝස්තු 12, 2023 12:24", "Headline": "අනුල ද සිල්වා මහත්මිය අභාවප්‍රාප්ත වෙයි", "News Content": "විශිෂ්ඨ ලේඛිකාවක හා සටන්කාමී පුවත්පත් කතුවරියක වූ අනුල ද සිල්වා මහත්මිය අභාවප්‍රාප්ත වුණා. 1941 වසරේ ජනවාරි 27 වනදා අම්බලන්ගොඩ පොල්වත්ත ගම්මානයේදී උපත ලැබූ ඇය සිය ප්‍රථම නවකතාව උන්මත්තිකයෝ යන නමින් 1964 වසරේ දී එළි දැක්වුවා. ගුරුවරියක ලෙස සිය වෘත්තීය ජීවිතය ආරම්භ කළ ඇය පසුව ලේක් හවුස් ආයතනය සම්බන්ධ වෙමින් මිහිර පුවත්පතේ පූර්ණකාලීන ලේඛිකාවක් බවට පත්වුණා. සිරිකත පුවත් පතේ පළමු කතුවරිය වන ඇය හදමාමා පුවත්පත ආරම්භ කිරීමට ද කටයුතු කළා. කාන්තා විත්ති සගරාව ආරම්භ කිරීමට කැපවූ අනුල ද සිල්වා මහත්මිය කාන්තාවන් පිළිබඳව ගුවන්විදුලි වැඩසටහන් රැසක්ම මෙහෙයවා තිබෙනවා. ග්‍රන්ථ 125කට අධික සංඛ්‍යාවක් ඇය සම්පාදනය කර තිබෙනවා. අභාවප්‍රාප්ත අනුල ද සිල්වා මහත්මියගේ දේහය පිළිබඳ අවසන් කටයුතු බොරැල්ල කනත්තේදී අනිද්දා සිදු කෙරෙනවා.       ", "URL": "https://www.itnnews.lk/2023/10/05/507592/", "Category": "Breaking News,දේශීය පුවත්", "Parent URL": null}