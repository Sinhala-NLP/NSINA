{"Source": "ITN news", "Timestamp": "සැප්තැම්බර් 12, 2023 12:19", "Headline": "ශ්‍රී ලංකාවට එරෙහි කිසිදු යෝජනාවක් මින් ඉදිරියට එපා – වෙනිසියුලාව ජිනීවාවලට කියයි", "News Content": "ජගත් මානව හිමිකම් කවුන්සිලයේ 54 වැනි සැසිවාරය ස්විට්සර්ලන්තයේ ජිනීවා නුවර දී ආරම්භ කරමින් නියෝජ්‍ය මහ කොමසාරිස්වරිය සඳහන් කළේ ශ්‍රී ලංකාවේ ආර්ථික තත්ත්වය ස්ථායි කිරීම සඳහා ජාත්‍යන්තර මූල්‍ය ආයතන ඇතුලු ජාත්‍යන්තර ප්‍රජාව ශ්‍රී ලංකාවට තවදුරටත් උපකාර කළ යුතු බවයි. විවාදය අතරතුර දී ශ්‍රි ලංකාවට පක්ෂපාතව අදහස් ප්‍රකාශ කරමින් වෙනිසියුලාව සදහන් කළේ මින් ඉදිරියට ශ්‍රී ලංකාවට එරෙහි කිසිදු යෝජනාවක් මානව හිමිකම් කවුන්සිලයට ගෙන ඒමෙන් වැළකිය යුතු බවයි. 2022 වසරේ ඔක්තෝබර් මාසයේ දී ජගත් මානව හිමිකම් කොමිසමට ඉරිපත් කළ 51 / 1 යෝජනාවේ ලිඛිත ප්‍රගතිය කොමිසමට ඊයේ ඉදිරිපත් කෙරුණා. එහිදි ජගත් මානව හිමිකම් කොමිසමේ නියෝජ්‍ය මහ කොමසාරිස්වරිය සදහන් කළේ ශ්‍රී ලංකාව තවමත් හටගෙන ඇති අභියෝගවටල සාර්ථකව මුහුණ දී නොමැති බවයි. එමෙන්ම ශ්‍රී ලංකාවේ දූගී භාවය තවදුරටත් ඉහළ ගොස් ඇති අතර 37%ක ප්‍රමාණයක් ආහාර අනාරක්ෂිත භාවයට මුහුණ දී සිටින බව ද ඇය සදහන් කරනවා. පාස්කු ප්‍රහාරය ඇතුලු ශ්‍රී ලංකාවේ මානව හිමිකම් කඩවීම් සිද්ධීන් සම්බන්ධයෙන් විමර්ෂණ වේගවත් කිරීමට රජය පියවර ගත යුතු බව ද නියෝජ්‍ය මහ කොමසාරිස්වරිය කොමිසම හමුවේ සදහන් කළා. නියෝජ්‍ය මහ කොමසාරිස්වරියගේ ප්‍රකාශයට පිළිතුරු සපයමින් ජීනිවා හි ශ්‍රී ලංකා නිත්‍ය නියෝජිත හිමාලි අරුණතිලක මහත්මිය සදහන් කළේ 46 / 1 හා 51 / 1 යන යෝජනා ශ්‍රී ලංකා රජය ප්‍රතික්ෂේප කරන බවයි. එමෙන්ම ලිඛිත ප්‍රගතිය,  නිගමන හා නිර්දේශයන් ප්‍රතික්ෂේප කරන බව ද ඇය කොමිසම හමුවේ ප්‍රකාශ කළා. එබැවින් ශ්‍රී ලංකාවට විරුද්ධව ඉදිරිපත් කර ඇති යෝජනාවන්වලට සහාය දැක්වීමෙන් වැළකී සිටින ලෙස ඇය සාමාජික රටවලින් ඉල්ලා සිටියා. මේ අතර ජගත් මානව හිමිකම් සැසිවාරයට ශ්‍රී ලංකාව නියෝජනය කරමින් ගෝලීය ශ්‍රී ලාංකික සංසදයේ නීතිඥ ජයරාජ් පලිහවඩන හා ජනත් විමල සහභාගිවී සිටිනවා. ඔවුන් ද ඊයේ දිනයේ දී විවාදයට සහභාගි වෙමින් ශ්‍රී ලංකාවට සහාය පළකළා. ”නියෝජ්‍ය මහ කොමසාරිස්වරිය ඉදිරිපත් කළ ශ්‍රී ලංකාව පිළිබද ලිඛිත වාර්තාවට පක්ෂව හා විපක්ෂව රටවල් රැසක් අදහස් පළකළා. මෙහිදී වෙනිසියුලාව සදහන් කළේ මින් ඉදිරියට ශ්‍රී ලංකාවට විරුද්ධව කිසිදු යෝජනාවක් මානව හිමිකම් කොමිසමට ගෙන ඒමෙන් වැලකිය යුතු බවයි. එමෙන්ම සංහිදියාව ඇතිකිරීමේ වැඩපිළිවෙළ ඉදිරියට ගෙනයාමට ශ්‍රී ලංකාවට නිදහස ලබාදිය යුතු බවත් කිසිදු මැදිහත්වීමකින් තොරව ගැටලු විසදා ගැනීමට ශ්‍රී ලංකාවට හැකියාව ඇති බවත් අප මානව හිමිකම් කොමිසමට පෙන්වා දුන්නා.” එමෙන්ම මහාචාර්ය ප්‍රතිභා මහානාම ජගත් සංවිධානයේ 54වන මානව හිමිකම් සැසිවාරය පිළිබද අදහස් දක්වමින් සදහන් කළේ චැනල් ෆෝ නාලිකාවේ වාර්තාවද මානව හිමිකම් සැසිවාරය ඉලක්ක කර ගනිමින් ගොඩනගන ලද්දක් බවයි. 54 වන සැසිවාරය තුළ දී අන්තර්ක්‍රියාකාරී සංවාද 29 ක් පවත්වනු ඇති. 54 වන නිත්‍ය සැසිවාරය අද සිට ලබන ඔක්තෝබර් 13 දක්වා පැවැත්වෙනවා.     ", "URL": "https://www.itnnews.lk/2023/10/05/515358/", "Category": "දේශීය පුවත්", "Parent URL": null}