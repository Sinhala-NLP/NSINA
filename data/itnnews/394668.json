{"Source": "ITN news", "Timestamp": "பிப்ரவரி 12, 2022 15:15", "Headline": "6வது நாளாகவும் தொடர்கிறது சுகாதார பணிப்பகிஷ்கரிப்பு.. இன்றும் நோயாளர்கள் பெரும் சிரமத்திற்கு..", "News Content": "சுகாதார துறையின் ஒரு சில தொழிற்சங்கங்கள் கூட்டாக இணைந்து ஆரம்பித்த பணிப்பகிஷ்கரிப்பு 6 வது நாளாகவும் இன்று தொடர்கிறது. குறித்த தொழிற்சங்க செயற்பாட்டை இடைநிறுத்துமாறு கொழும்பு மாவட்ட நீதிமன்றத்தினால் தடையுத்தரவு பிறப்பக்கப்பட்டிருந்த போதிலும் பணிப்பகிஷ்கரிப்பு முன்னெடுக்கப்படுகிறது. சட்டமா அதிபர் தாக்கல் செய்த முறைப்பாட்டை விசாரணைக்கு எடுத்துக்கொண்ட போதே கொழும்பு மாவட்ட நீதிமன்றம் தடை உத்தரவை பிறப்பித்தது. அவ்வாறன தடையுத்தரவு பிறப்பிக்கப்பட்ட நிலையிலும் சுகாதார பணிப்பகிஷ்கரிப்பானது 6 வது நாளாகவும் இன்று அமுல்படுத்தப்படுகிறது. இதனால் சிகிச்சைக்காக வருகை தந்த நோயாளர்கள் பெரும் சிரமங்களை எதிர்கொண்டதாக எமது செய்தியாளர்கள் தெரிவிக்கின்றனர். முன்னெடுக்கப்பட்டுள்ள பணிப்பகிஷ்கரிப்பு காரணமாக வைத்தியசாலைகளில் மருந்துகளை விநியோகிக்கும் நடவடிக்கை முழுமையாக தடைப்பட்டுள்ளது. இதற்கு தீர்வாக அரச வைத்தியசாலைகளினால் வழங்கப்படுகின்ற மருந்து பட்டியலுக்கு அரச மருந்தகங்களினால் இலவசமாக மருந்து வகைகள் வழங்கும் நடவடிக்கை ஆரம்பிக்கப்பட்டது. எவ்வாறானதொரு பணிப்பகிஷ்கரிப்பு முன்னெடுக்கப்பட்டுள்ள தருணத்தில் அரசாங்கம் எடுத்த இத்தீர்மானத்திற்கு மக்கள் பாராட்டு தெரிவித்தனர். வவுனியா மாவட்ட பொது வைத்தியசாலையின் வெளிநோயாளர் பிரிவு, பிணி ஆய்வு சேவை, நோயாளர் விடுதிகள் என்பனவற்றில் சேவைகளை பெற்றுக்கொள்வதற்காக வருகை தந்த நோயாளர்கள் பெரும் அசௌகரியங்களுக்கு உட்பட்டதாக எமது செய்தியாளர் தெரிவிக்கின்றார். ", "URL": "https://www.itnnews.lk/2023/10/05/394668/", "Category": "Breaking News,தேசிய செய்திகள்", "Parent URL": null}