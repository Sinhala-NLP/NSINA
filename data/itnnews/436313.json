{"Source": "ITN news", "Timestamp": "செப்டம்பர் 21, 2022 13:17", "Headline": "களவாடப்பட்ட பஸ் வண்டி கொஸ்கம பிரதேசத்தில் மீட்பு", "News Content": "திட்டமிட்ட முறையில் பஸ் வண்டிகளை களவாடி அவற்றின் பாகங்களை மாற்றி , நிறமூட்டி விற்பனை செய்யும் வர்த்தகம் தொடர்பான தகவல்களை நிட்டம்புவ பொலிஸ் தலைமையகம் அம்பலப்படுத்தியுள்ளது. களவாடப்பட்ட பஸ் வண்டியொன்று தொடர்பில் பொலிஸார் சுமார் 80 கிலோ மீற்றர்கள் வரையான பகுதிகளில் சீசீடிவி காட்சிகளை ஆய்வு செய்திருந்தனர். அத்தனகல்ல ரூக்கஹவில பிரதேசத்திலிருந்து வேயங்கொட நயிவல பிரதேசத்திலுள்ள ஆடைத்தொழிற்சாலைக்கு ஊழியர்களை ஏற்றிச்செல்லும் பஸ் வண்டியொன்று கடந்த 19ம் திகதி மாலை 06.00 மணியளவில் களவாடிச்செல்லப்பட்டுள்ளதாக நிட்டம்புவ பொலிஸ் தலைமையகத்தில் பஸ் உரிமையாளரினால் முறைப்பாடு செய்யப்பட்டது. அதனடிப்படையில் விசாரணைகள் முன்னெடுக்கப்பட்டிருந்தன. பஸ் வண்டி நிறுத்திவைக்கப்பட்டிருந்த இடத்திலிருந்து, குறித்த பஸ் வண்டி பயணித்ததாக சந்தேகிக்கப்படும் வீதியின் பல பகுதிகளில் பொருத்தப்பட்டிருந்த சீசீடிவி காட்சிகள் பரிசோதனைக்குட்படுத்தப்பட்ட நிலையில், களவாடப்பட்ட பஸ் வண்டி கொஸ்கம பிரதேசத்தில் பாழடைந்த தோட்டமொன்றில் மறைத்துவைக்கப்பட்டிருந்தமை கண்டுப்பிடிக்கப்பட்டது. குறித்த இடம் உறுதிசெய்யப்பட்டபோதும் சுற்றிவளைப்பை முன்னெடுப்பதற்கு முன்னர் களவாடிய நபர்கள் பஸ் வண்டியை அத்தனகல்ல வத்துப்பிட்டிவல வைத்தியசாலைக்கு அருகில் கைவிட்டு சென்றுள்ளனர். குறித்த பாழடைந்த பகுதி சோதனைக்குட்படுத்தப்பட்டபோது பஸ் வண்டிகள் நிறமூட்டப்பட்டு, உதிரிப்பாகங்கள் மாற்றப்பட்டுள்ளமை தொடர்பான தகவல்கள் கிடைக்கப்பெற்றதாக பொலிஸார் தெரிவித்துள்ளனர். இந்நிலையில் பஸ் வண்டியை களவாடிய நபரும், மேலும் மூன்று நபர்களும் கைதுசெய்யப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/436313/", "Category": "தேசிய செய்திகள்", "Parent URL": null}