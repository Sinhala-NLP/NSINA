{"Source": "ITN news", "Timestamp": "ஆகஸ்ட் 17, 2022 12:33", "Headline": "வெளிநாடொன்றுக்கு அகதிகளாக செல்ல முற்பட்ட 10 பேர் தலைமன்னார் பகுதியில் கைது..", "News Content": "வெளிநாடொன்றுக்கு அகதிகளாக செல்ல முற்பட்ட 10 பேர் தலைமன்னார் பகுதியில் கடற்படையினரால் கைதுசெய்யப்பட்டுள்ளனர். தலைமன்னார் சிலுவைப்பாடு பிரதேசத்திற்கு அப்பாலுள்ள கடற்பகுதியில் தேடுதல் நடவடிக்கையில் ஈடுபட்டிருந்த கடற்படையினர் சந்தேகத்திற்கிடமான டிங்கி படகொன்றை சோதனைக்குட்படுத்தியுள்ளனர். அதன்போது குறித்த படகில் சட்டவிரோதமான முறையில் வெளிநாட்டுக்கு செல்ல முற்பட்ட 10 பேர் இருந்தமை கண்டறியப்பட்ட நிலையில், அவர்களை கடற்படையினர் கைதுசெய்துள்ளனர். குறித்த நபர்கள் பேசாலை ஊரமலை, கிளிநொச்சி, கந்தளாய் ஆகிய பிரதேசங்களை சேர்ந்தவர்களென ஆரம்பகட்ட விசாரணைகளிலிருந்து தெரியவந்துள்ளது. மேலதிக விசாரணைகளுக்காக சந்தேக நபர்கள் கடற்படையினரால் தலைமன்னார் பொலிஸாரிடம் ஒப்படைக்கப்பட்டுள்ளனர். கடல் மார்க்கமாக வெளிநாட்டுக்கு தப்பிச்செல்லும் நபர்களை கைதுசெய்வதற்கு கடற்படையினர் விசேட சோதனை நடவடிக்கைகளை முன்னெடுத்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/429445/", "Category": "Breaking News,தேசிய செய்திகள்", "Parent URL": null}