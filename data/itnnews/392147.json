{"Source": "ITN news", "Timestamp": "ජනවාරි 30, 2022 12:06", "Headline": "ITN වොයිස් ඔෆ් කලම්බෝ කිරුළ සුජානිට", "News Content": "ස්වාධීන රූපවාහිනි මාධ්‍ය ජාලය සහ කොළඹ දිස්ත්‍රික් ලේකම් කාර්යාලය අත්වැල් බැදගනිමින් සංවිධාන කළ වොයිස් ඔෆ් කල ගායන තරගයේ අවසන් මහා තරගය අතිඋත්කර්ෂවත් ආකාරයෙන් ඊයේ පැවැත්වුණා. හෝමාගම ප්‍රාදේශීය ලේකම් කාර්යාලය නියෝජනය කළ සුජානි හෙට්ටිආරච්චි එහි කිරුළ හිමිකර ගැනීමට සමත් වුණා. සියලු අභියෝග මධ්‍යයේ තම රාජකාරියට එහා ගිය මෙහෙවරක් රටට ඉටුකරන රාජ්‍ය නිලධාරීන් අතරින් සුවිශේෂී හඩ පෞරුෂයන් අභිෂේක ගැන්වීමේ අරමුණෙන් මෙම තරගය සංවිධානය කෙරුණා. කොළඹ දිස්ත්‍රික් ලේකම් කාර්යාලය සහ කොළඹ දිස්ත්‍රික් ප්‍රාදේශීය ලේකම් කාර්යාලයවල සේවය කරන රාජ්‍ය සේවක සේවිකාවන්ගේ ගායන කුසලතාවයන් මෙහිදී එළිදැක්වුණා. මහරගම යොවුන් රගහලේදී අතිඋත්කර්ෂවත් පැවැත්වුණු අවසන් මහා තරගයේ සම්භාවනීය අමුත්තන් ලෙස  ඩලස් අලහප්පෙරුම, චමල් රාජපක්ෂ යන අමාත්‍යවරුන් ද කොළඹ දිස්ත්‍රික් සම්බන්ධීකරණ කමිටුවේ සම සභාපති පාර්ලිමේන්තු මන්ත්‍රී මේජර් ප්‍රදීප් උදුගොඩ, ITN මාධ්‍ය ජාලයේ සභාපති නිරෝෂන් ප්‍රේමරත්න යන මහත්වරුන් සහභාගී වුණා. කොළඹ දිස්ත්‍රික් ලේකම් ප්‍රදීප් යසරත්න මහතාගේ සංකල්පයකට අනුවයි වොයිස් ඔෆ් කලම්බො ගායන තරගය ආරම්භ වුණේ. එහි අවසන් මහා තරගය සදහා තරගකරුවන් 12 දෙනෙකු තරග වැදුණා. ප්‍රවීණ ගායක රෝහණ බෝගොඩ, ප්‍රවීණ ගායක රෝහණ සිරිවර්ධන යන මහත්වරුන් සහ ප්‍රවීණ ගායිකා නෙරංජලා සරෝජිනි මහත්මියයි එම තරගයේ විනිශ්චය මණ්ඩලය ලෙස එක්වුණේ. අවසන් තරගය සදහා මුහුණ දුන් තරගකරුවන් 12 දෙනා අතරින් 6 දෙනෙකු තෝරාපත් කරගත් අතර ඔවුන් අතරින් තෙවන ස්ථානයට පත්වුණේ ඩිලාන් චතුරංග. තරගාවලියේ දෙවන ස්ථානයට සුදුසුකම් ලැබුවේ සමන්ත ශ්‍රී උදුගොඩයි. වොයිස් ඔෆ් කලම්බො අවසන් මහා තරගාවලියේ ප්‍රථම ස්ථානය දිනාගනිමින් එහි කිරුළ හිමිකර ගත්තේ හෝමාගම ප්‍රාදේශීය ලේකම් කාර්යාලය නියෝජනය කළ සුජානි හෙට්ටිආරච්චි.   ", "URL": "https://www.itnnews.lk/2023/10/05/392147/", "Category": "දේශීය පුවත්", "Parent URL": null}