{"Source": "ITN news", "Timestamp": "පෙබරවාරි 2, 2023 17:40", "Headline": "13 බලාත්මක කළ යුතු නැති බව මහානායක ස්වාමීන් වහන්සේ අවධාරණය කරයි", "News Content": "13වන ව්‍යවස්ථා සංශෝධනය කිසිසේත් බලාත්මක කළ යුතු නැති බව තෛනිකායික මහානායක ස්වාමින් වහන්සේ අවධාරණය කරනවා. ජනාධිපති රනිල් වික්‍රමසිංහ මහතා වෙත ලිපියක් යොමු කරමිනුයි මහානායක ස්වාමින් වහන්සේ මේ බව සදහන් කරන්නේ. මල්වතු පාර්ශවයේ මහානායක අති පූජ්‍ය තිබ්බටුවාවේ සුමංගල, අස්ගිරි පාර්ශවයේ මහානායක අති ජූජ්‍ය වරකාගොඩ ඥානරතන, අමරපුර නිකායේ මහානායක අති පූජ්‍ය දොඩම්පහළ චන්දසිරි, ශ්‍රී ලංකා රාමඤ්ඤ නිකායේ මහානායක අති පූජ්‍ය මකුලෑවේ විමල යන මහානායක ස්වාමින් වහන්සේගේ අත්සනින් යුතුවයි මෙම ලිපිය යොමු කර ඇත්තේ. උපුටා ගැනීම. 13 වන ව්‍යවස්ථා සංශෝධනය පූර්ණ වශයෙන් ක‍්‍රියාත්මක කිරීමට විධායකය ලෙස ඔබතුමන් කටයුතු කරන බවට සිදුකළ ප‍්‍රකාශය රටතුළ දැඩි ව්‍යාකූලත්වයක් නිර්මාණය කිරීමට හේතු වී ඇත.  ඉඩම් හා පොලිස් බලතල, පෞරාණික,ඓතිහාසික ස්මාරක වාර්තා හා ආගමික සමිති නියාමනය ඇතුලූ බලතල ක‍්‍රියාත්මක කිරීමට පළාත් සභා වෙත බලය ලබාදීම රටතුළ බෙදුම්වාදය තවදුරටත් ක‍්‍රියාත්මක කිරීමට ඉඩ ප‍්‍රස්ථාව විවර කරන්නකි.  මීට පෙර ද ධුරය දැරූ විධායක ජනාධිපතිවරුන් විසින් 13වන ව්‍යවස්ථා සංශෝධනය පූර්ණ වශයෙන් බලාත්මක කිරීමෙන් වැළකි සිටියේ රටතුළ ඇති විය හැකි ව්‍යාකූලත්වයන් හා එහි අනර්ථකාරී බව අවබෝධ කරගත් නිසා බව ඔබතුමන් ද මනාව දන්නා කරුණකි.  ජනතා පරමාධිපත්‍ය ආරක්ෂා කිරීමේ වගකීමෙන් බැඳී සිටින විධායක ජනාධිපතිවරයා මධ්‍යම රජයේ ස්වාධීනත්වය බිඳ වැටීමට හේතු වන මෙවැනි ව්‍යවස්ථා සංශෝධන ක‍්‍රියාත්මක කිරීමට කටයුතු කිරීම දැඩි මහජන අප‍්‍රසාදයට ද හේතු වේ.  රටතුළ පවත්නා ආර්ථික අර්බුධය හමුවේ කලාපීය හා ගෝලීය බලවතුන්ගේ සහයෝගය ලබා ගැනීම උදෙසා යම් කොන්දේසි සඳහා එකඟවීමට බලපෑම් එල්ල වුවද රටේ භෞමික අඛණ්ඩතාව හා ස්වාධීන්තවය අනතුරේහි හෙළන මෙවැනි යෝජනාවන් ප‍්‍රතික්ෂේප කරන බවයි මහානායක ස්වාමින් වහන්සේ අවධාරණය කරන්නේ.    ", "URL": "https://www.itnnews.lk/2023/10/05/458906/", "Category": "දේශීය පුවත්", "Parent URL": null}