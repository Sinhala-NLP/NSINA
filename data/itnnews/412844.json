{"Source": "ITN news", "Timestamp": "මැයි 23, 2022 19:13", "Headline": "ආහාර අර්බුදයට මුහුණ දෙන්න අගමැති උපදෙසින් විශේෂ කමිටුවක්", "News Content": "විද්‍යාත්මක හා සැලසුම් සහගත වගා සංග්‍රාමයක් ආරම්භ කළ යුතු බව අග්‍රාමාත්‍ය රනිල් වික්‍රමසිංහ මහතා පවසනවා. ආහාර සැපයීම සම්බන්ධයෙන් කමිටුද පත් කෙරුණා. මාසික සහල් අවශ්‍යතාව මෙට්‍රික් ටොන් ලක්ෂ දෙකක් වන අතර දැනට රට තුළ සහල් සංචිතය ප්‍රමාණවත් වන්නේ සැප්තැම්බර් මැද දක්වා පමණක් බවයි අග්‍රාමාත්‍යවරයාගේ ප්‍රධානත්වයෙන් යුත් සාකච්ඡාවකදී හෙළි වුණේ. ලෝක ආහාර හිගයක් අභිමුව සිටින ශ්‍රී ලංකාව තුළ ආහාර සුරක්ෂිතතාව ඇති කිරීම පිළිබද සාකච්ඡාවක් අග්‍රාමාත්‍ය කාර්යාලයේදී පැවැත්වුණා. ආහාර භෝග පශු සම්පත් සහ අපනයන බෝග පිළිබද මෙහිදී සාකච්ඡා කෙරුණා. පොහොර බීජ සහ ඉන්ධන ගැටලුව පිළිබද මෙහිදී දීර්ඝ ලෙස සාකච්ඡා කළා. ඒ සදහා ගත යුතු පියවර සම්බන්ධයෙන් අග්‍රාමාත්‍යවරයා උපදෙස් ලබා දුන්නා. ඊළග කන්නයේ අස්වනු නෙළීමට හැකි වන්නේ පෙබරවාරි මාසයේදීයි. එහෙත් ඇතිවිය හැකි ආහාර හිගයට ගත හැකි සැලසුම් සහගත වගා සංග්‍රාමයක් අවශ්‍ය බවයි අග්‍රාමාත්‍යවරයා අවධාරණය කළේ. නාගරික ප්‍රදේශ සදහා ආහාර සැපයීම පිළිබද කටයුතු කිරීමට අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් කමිටුවක්ද පත් කෙරුණා. බස්නාහිර හා දකුණු පළාත්වල වගාසංග්‍රාමය හා  ආහාර සැපයීම සදහා වන කටයුතු අමාත්‍ය ප්‍රසන්න රණතුංග පාර්ලිමේන්තු මන්ත්‍රීවරුන් වන මධුර විතාන, මනෝ ගනේෂන්, කොළඹ පුරපතිනි රෝසි සේනානායක, හිටපු අමාත්‍ය වජිර අබේවර්ධන යන අය ඇතුළත් කමිටුවක්ද පත් කෙරුණා. දැනට රට තුළ පවතින ආහාර ප්‍රමාණය පිළිබද දත්ත එක්රැස් කිරීම සහ නිර්දේශ ඉදිරිපත් කිරීම සදහා හිටපු භාණ්ඩාරගාර ලේකම්වරයා පත් කළා.     ", "URL": "https://www.itnnews.lk/2023/10/05/412844/", "Category": "දේශීය පුවත්", "Parent URL": null}