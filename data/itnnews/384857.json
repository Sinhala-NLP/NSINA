{"Source": "ITN news", "Timestamp": "දෙසැම්බර් 25, 2021 12:29", "Headline": "බැතිමතුන් දෙදහසක් සමගින් පාප්වහන්සේ නත්තල් දේවමෙහෙයට එක්වෙයි", "News Content": "ජේසු සමිදානන්ගේ උපත සිහිපත් කරන නත්තල් දින ප්‍රධාන දේවමෙහෙය ශුද්ධෝත්තම ෆ්‍රැන්සිස් පාප් වහන්සේගේ ප්‍රධානත්වයෙන් ඉතාලියේ සාන්ත පීතර බැසිලිකා දෙව්මැදුරේ දී පැවැත්වුණා. සීඝ්‍ර කොවිඩ් වෛරස් ව්‍යාප්තිය හේතුවෙන් මෙවරද ඊට සහභාගී වූයේ 2000 ක් පමණ වූ සීමිත කිතුණු බැතිමතුන් පිරිසක්. ශුද්ධෝත්තම ෆ්‍රැන්සිස් පාප් වහන්සේගේ ප්‍රධානත්වයෙන් පැවති නත්තල් දින ප්‍රධාන දේවමෙහෙය සෞඛ්‍ය මාර්ගෝපදේශයන්ට අනුකූලව පැවැත්වීමට කටයුතු යොදා තිබුණා. සහභාගි වූ සියලු බැතිමතුන් කොරෝනා මර්දන එන්නත් ලබාගෙන තිබීම අනිවාර්ය කර තිබුණා. ඉතාලියේ මේ වන විට කොරෝනා රෝගයේ සීඝ්‍ර ව්‍යාප්තියක් පැවතීම හේතුවෙන් දේව මෙහෙය වෙලාවට පෙර අවසන් කිරීමට කටයුතු කෙරුණා. ඊයේ දිනයේදී එරටින් කොරෝනා ආසාදිතයින් 50,000 කට අධික සංඛ්‍යාවක් හදුනාගැනුනු අතර කොරෝනා මරණ 101 ක් වාර්තා වුණා. මේ අතර ජේසුස් වහන්සේ උපන් ස්ථානය යැයි විශ්වාස කෙරෙන බෙත්ලෙහෙමෙහි මේන්ජර් චතුරස්‍රයට ඊයේ රාත්‍රියේ සුළු පිරිසක් එක් වූයේ අඛණ්ඩව සිදු කරනු ලබන සාම්ප්‍රදායික දේව මෙහෙයට සහභාගී වීම සදහායි. මීට පෙර වසරවලදී මෙම දේව මෙහෙය සදහා බැතිමතුන් මිලියන 3 කට ආසන්න සංඛ්‍යාවක්  සහභාගී වනවා.                 ", "URL": "https://www.itnnews.lk/2023/10/05/384857/", "Category": "ජාත්‍යන්තර පුවත්", "Parent URL": null}