{"Source": "ITN news", "Timestamp": "டிசம்பர் 16, 2021 12:40", "Headline": "இந்தோனேஷியாவிலும் ஒமிக்ரோன் வைரஸ் திரிவு அடையாளம்..", "News Content": "இந்தோனேஷியாவில் ஒமிக்ரோன் வைரஸ் திரிபு முதல் முதலாக அடையாளம் காணப்பட்டுள்ளது. தொற்றாளர் ஒருவர் தலைநகர் ஜஹார்தாவில் அடையாளம் காணப்பட்டுள்ளதாக அந்நாட்டு சுகாதார அமைச்சு தெரிவித்துள்ளது. ஜஹார்தாவிலுள்ள வைத்தியசாலை ஒன்றில் சிகிச்சை பெற்று வந்த ஊழியர் ஒருவருக்கு ஒமிக்ரோன் வைரஸ் தொற்று ஏற்பட்டிருப்பது உறுதிசெய்யப்பட்டுள்ளது. எனினும் குறித்த நபர் வெளிநாட்டிலிருந்து இந்தோனேஷியாவிற்கு வந்தமைக்கான எந்தவொரு பின்புல தகவல்களும் இல்லையென தெரியவந்துள்ளது. இதனால் ஒமிக்ரோன் வைரஸ் திரிபு தமது நாட்டுக்குள் பரவிய விதம் கேள்விக்குரியாகியுள்ளதாக இந்தோனேஷிய சுகாதார அமைச்சர் தெரிவித்துள்ளார். இந்நிலையில் ஒமிக்ரோன் தொற்றாளரிடமிருந்து சமூகத்திற்குள் தொற்று பரவவில்லையென உறுதிசெய்யப்பட்டுள்ளது. இருப்பினும் ஒமிக்ரோன் தொற்று ஏற்பட்டிருக்கலாம் என்ற சந்தேகத்தின் பேரில் ஐவர் அடையாளம் காணப்பட்டுள்ளனர். அவர்களில் இருவர் அண்மையில் அமெரிக்காவிலிருந்து இந்தோனேஷியாவிற்கு வருகை தந்தவர்களென சுட்டிக்காட்டப்பட்டுள்ளது. குறித்த ஐவரும் தனிமைப்படுத்தலுக்கு உட்படுத்தப்பட்டுள்ளனர். ", "URL": "https://www.itnnews.lk/2023/10/05/383091/", "Category": "Breaking News,சர்வதேச செய்திகள்", "Parent URL": null}