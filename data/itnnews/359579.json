{"Source": "ITN news", "Timestamp": "සැප්තැම්බර් 1, 2021 09:39", "Headline": "නීති විරෝධීව මෙරටට ගෙන ඒමට උත්සාහ කළ කහ තොගයක් නාවික හමුදා භාරයට", "News Content": "නීතී විරෝධි ලෙස මෙරටට රැගෙන ඒමට උත්සාහ කළ වියලි කහ කිලෝග්‍රෑම් 2023කට අධික තොගයක් සමඟ සැකකරුවන් දෙදෙනෙක් නාවික හමුදා භාරයට ගෙන තිබෙනවා. ශ්‍රී ලංකා නාවික හමුදාව විසින් ඊයේ ( 31)  දින මීගමුව කළපුවේ සිදුකළ විශේෂ සෝදිසි මෙහෙයුම් මඟින් නීතී විරෝධි ලෙස මෙරටට රැගෙන ඒමට උත්සාහ කළ වියලි කහ කිලෝග්‍රෑම් 2023කට අධික තොගයක් සමඟ සැකකරුවන් දෙදෙනෙක් (02) සහ ඩිංගි යාත්‍රා දෙකක් (02) නාවික හමුදා භාරයට ගෙන තිබෙනවා. බටහිර නාවික විධානයට අයත් ශ්‍රි ලංකා නාවික නෞකා කැළණි ආයතනය මඟින් ඊයේ (31) වන දින රාත්‍රී කාලයේ මීගමුව කළපුවේ සිදුකළ මුර සංචාරයකදී එම කළපුව තුළට පැමිණෙමින් තිබූ සැක සහිත ඩිංගි යාත්‍රාවක් නීරීක්‍ෂණය කර එම යාත්‍රාව පරීක්‍ෂා කරන ලදී. එහිදී එම ඩිංගි යාත්‍රාවේ තිබූ උර 29ක අසුරන ලද වියලි කහ කිලෝග්‍රෑම් 1050ක පමණ තොගයක් සමඟ එම යාත්‍රාව සහ එහි සිටි සැකකරුවන් දෙදෙනෙකු (02) නාවික හමුදා භාරයට ගන්නා ලදී. තවද, නාවික හමුදා විශේෂ යාත්‍රා බලඝණය විසින් ඊයේ ( 31) අළුයම් කාලයේ මීගමුව කළපුව තුළට පැමිණෙමින් තිබූ තවත් සැකකටයුතු ඩිංගි යාත්‍රාවක් (01) නිරීක්‍ෂණය කර එම යාත්‍රාව පරීක්ෂා කිරීම සඳහා විශේෂ සෝදිසි මෙහෙයුමක් සිදුකරන ලද අතර, එහිදී, නාවික මෙහෙයුම් හමුවේ ජාවාරම් කරුවන් විසින් වෙරළ තීරයේ අතහැර දමා යන ලද ඩිංගි යාත්‍රාවක තිබී උර 26ක අසුරන ලද වියලි කහ කිලෝ 973 ග්‍රෑම් 650 ක පමණ තොගයක් නාවික හමුදා භාරයට ගන්නා ලදී. ඒ අනුව, පවත්නා සෞඛ්‍ය මාර්ගෝපදේශ අනුගමනය කරමින් සිදුකළ මෙම සමස්ථ මෙහෙයුම් මඟින් වියලි කහ කිලෝග්‍රෑම් 2023 කට අධික තොගයක් නාවික හමුදා භාරයට ගැනීමට හැකි විය. මෙහිදී නාවික හමුදා භාරයට ගත් සැකකරුවන් වයස අවුරුදු 36 සහ 37 යන වයසේ පසුවන මීගමුව පිටිපන ප්‍රදේශයේ පදිංචිකරුවන් බවට හඳුනා ගන්නා ලද අතර, එම සැකකරුවන් සමඟ නාවික හමුදා භාරයට ගත් වියලි කහ තොගය සහ ඩිංගි යාත්‍රාව ඉදිරි නීතිමය කටයුතු සදහා කටුනායක රේගු නිවාරණ කාර්යාලය වෙත භාරදීමට කටයුතු කරන ලදී.   ", "URL": "https://www.itnnews.lk/2023/10/05/359579/", "Category": "දේශීය පුවත්", "Parent URL": null}