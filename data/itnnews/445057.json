{"Source": "ITN news", "Timestamp": "නොවැම්බර් 10, 2022 16:07", "Headline": "නවක වධ සිද්ධීන් කිහිපයක් පිළිබඳව පැමිණිලි ලැබෙයි", "News Content": "විශ්විවිද්‍යාල සිසුන්ට නවක වධය ලබාදීමේ සිද්ධීන් කිහිපයක් පිළිබද පැමිණිලි ලැබී ඇති බව පොලීසිය පවසනවා. කැලණිය විශ්වවිද්‍යාලයේ දෙවන වසරේ ඉගෙනුම ලබන ශිෂ්‍යයෙකුට ශිෂ්‍ය සංගම් සාමාජික සිසුන් තිදෙනෙකු පහර දී නවක වධය ලබා දුන් බවට කිරිබත්ගොඩ පොලිස් ස්ථානයට පැමිණිලි කර තිබෙනවා. ඒ සදහා අදාළ සිසුවාට උපදෙස් ලබා දුන් බව පවසමින් තවත් සිසුන් හය දෙනෙකුට නේවාසිකාගාරයක් තුලදී සිසුන් පිරිසක් රදවා තබා ගනිමින් ප්‍රශ්න කරමින් පහර දී ඇති බවටද කැලණිය පොලිස් ස්ථානය වෙත පැමිණිලි ලැබී තිබෙනවා. පේරාදෙණිය විශ්වවිද්‍යාලයේ සිසුවෙකුට සමාජ මාධ්‍ය භාවිත කරමින් අසභ්‍ය දර්ශන යොමු කර නවක වධය ලබාදීමේ සිද්ධියක් සම්බන්ධයෙන්ද පැමිණිල්ලක් ලැබී ඇති බවයි පොලීසිය පවසන්නේ. මෙම පැමිණිලිවලට අදාළව අපරාධ නඩු විධාන සංග්‍රහයේ පවතින ප්‍රතිපාදන අනුව ඉදිරි විමර්ශන කටයුතු පවත්වාගෙන යාම සදහා පොලිස්පතිවරයා අපරාධ පරීක්ෂණ දෙපාර්තමේන්තුවට නියෝග ලබා දී ඇති බවයි පොලිස් මාධ්‍ය කොට්ඨාසය සදහන් කළේ.     ", "URL": "https://www.itnnews.lk/2023/10/05/445057/", "Category": "දේශීය පුවත්", "Parent URL": null}