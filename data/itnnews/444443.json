{"Source": "ITN news", "Timestamp": "නොවැම්බර් 6, 2022 15:08", "Headline": "යුරියා පොහොර පළමු මුරය සඳහා ලබා දෙන පොහොර ප්‍රමාණය කිලෝග්‍රෑම් 50 දක්වා වැඩි කෙරේ", "News Content": "යුරියා පොහොර පළමු මුරය සඳහා නිකුත් කරන ප්‍රමාණය හෙක්ටෙයාර් එකකට කිලෝග්‍රෑම් 50ක් දක්වා ඉහළ නැංවීමට කෘෂිකර්ම අමාත්‍යාංශය තීරණය කර තිබෙනවා. ගොවි ජන නියෝජිතයින් විසින් කරන ලද ඉල්ලීමක් සැළකිල්ලට ගනිමින් කෘෂිකර්ම, වනජීවි හා වන සම්පත් සංරක්ෂණ අමාත්‍ය මහින්ද අමරවීර මහතා මේ සඳහා පියවර ගන්නැයි අමාත්‍යාංශයේ ලේකම් රෝහණ පුෂ්පකුමාර මහතාට උපදෙස් දුන්නේය. මින් පෙර හෙක්ටෙයාර් එකකට ලබා දීමට නියමිතව තිබුනේ යුරියා පොහොර කිලෝග්‍රෑම් 40ක් පමණි. මීට අදාල චක්‍රලේඛය ලබන අඟහරුවාදා නිකුත් කිරීමට පියවර ගන්නා බව අමාත්‍යවරයා අවධාරණය කළේය. මේ අතර මඩකලපුව, අම්පාර හා ත්‍රිකුණාමලය දිස්ත්‍රික්ක සඳහා වී වගාවට අවශ්‍ය යුරියා සම්පූර්ණ ප්‍රමාණයම ලබා දීම සංකේතවත් කරමින් අද දින (06) මඩකලපුව ලංකා පොහොර ගබඩාවට පොහොර ලබා දීම කෘෂිකර්ම අමාත්‍ය මහින්ද අමරවීර මහතා අතින් සිදුවුනා. ඒ අනුව ලංකා පොහොර සමාගම විසින් යුරියා පොහොර මෙට්‍රික් ටොන් 180ක් හා කොමර්ශල් පොහොර සමාගම විසින් මෙට්‍රික් ටොන් 125ක් ඊයේ (06)මඩකලපුව දිස්ත්‍රික්කයේ ගොවීන් සඳහා වී වගාවට ලබා දීම සිදු කෙරුණා. මෙහිදී අදහස් පළ කළ අමාත්‍යවරයා කියා සිටියේ මෙවර වී වගාවට අවශ්‍ය පොහොර, කෘමිනාශක හා වල්නාශක ලබා දීමට අවශ්‍ය සියලුම පියවර රජය ගෙන ඇති බවයි. එමෙන්ම ගොවි ජනතාවට අවශ්‍ය සහන ලබා දීමට ඉදිරිපත් කළ හැම යෝජනාවකටම ගරු ජනාධිපති රනිල් වික්‍රමසිංහ මැතිතුමා විසින් එකගත්වය පළ කළ බව ද අමාත්‍යවරයා ප්‍රකාශ කළේය. මඩකලපුව දිස්ත්‍රික්කය සඳහා ඊයේ දින ලඟා වූ පොහොර තොය අමාත්‍යවරයා විසින් මඩකලපුවදිසාපතිවරයාට බාර කළේය.   ", "URL": "https://www.itnnews.lk/2023/10/05/444443/", "Category": "දේශීය පුවත්", "Parent URL": null}