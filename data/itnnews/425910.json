{"Source": "ITN news", "Timestamp": "ජූලි 30, 2022 18:54", "Headline": "හම්බන්තොටට එන චීන නැව ගැන ඉන්දියාව අවධානයෙන්", "News Content": "චීන අභ්‍යවකාශ පරීක්ෂණ සහ ගවේෂණ නෞකාවක් ලබන මාසයේ හම්බන්තොට වරායට පැමිණීමට නියමිතයි. කෙසේ වෙතත් ලංකාවට පැමිණෙන මෙම නෞකාව ගැන තමන් දැඩි අවධානයෙන් පසුවන බව ඉන්දියාව ප්‍රකාශ කරනවා. අභ්‍යවකාශ පරික්ෂණ සහ ගවේෂණයන් සිදුකරන චීන යුවාන් වැන්ග් 5 නෞකාව එළඹෙන අගෝස්තු 11 වනදා හම්බන්තොට වරායට පැමිණීමට නියමිතයි. චිනයේ ජියෑන් ජින් වරායෙන් පිටත්ව ඇති නෞකාව මේ වන විට තායිවාන මුහුදු සීමාවේ ගමන් කරමින් තිබෙනවා. යුවාන් වැන්ග් 5 නෞකාව සේවා ලබාගැනීම සදහා සතියක කාලයක් හම්බන්තොට වරායේ නවතා තබනු ඇති බව වාර්තා වනවා. ඉන් අනතුරුව එය ඉන්දියන් සාගරයේ වයඹ දිග ප්‍රදේශයේ පරික්ෂණ සදහා පිටත්ව යන බව සදහන්. කෙසේ වෙතත් මේ සම්බන්ධයෙන් ඉන්දීය විදේශ අමාත්‍යාංශයේ ප්‍රකාශක අරින්දම් බගිසි මාධ්‍ය හමුවක් පවත්වමින් සදහන් කළේ මෙම නෞකාව සම්බන්ධයෙන් ඉන්දියාව දැඩි අවධානයෙන් පසුවන බවයි. ඉන්දියාවේ ආරක්ෂාව සහ ආර්ථික අවශ්‍යතා කෙරෙහි බලපාන ඕනෑම දෙයක් සම්බන්ධයෙන් රජය ප්‍රවේශමෙන් නිරීක්ෂණය කරන අතර ඒවා ආරක්ෂා කිරීමට සියලු ක්‍රියාමාර්ග ගන්නා බව ද ඒ මහතා පැවසුවා. මාධ්‍යවේදියා – ‘‘ යුවෑන්ග් වැන්ග් 5 චීන පර්යේෂණ නෞකාව හම්බන්තොට වරායට අගෝස්තු 11 වනද පැමිණීමට සූදානමින් සිටිනවා. ඉන්දීය රජය මෙය නිරීක්ෂණය කරනවාද?\nඉන්දීය ආරක්ෂක අමාත්‍යාංශය – ප‍්‍රකාශක – අරින්දම් බගිසි – \nඔව් අපි අගෝස්තු මාසයේ හම්බන්තොටට එන එම නෞකාව ගැන දැනුවත්ව සිටිනවා.\nඉන්දියාව ආරක්ෂාව සහ ආර්ථිකය කෙරෙහි බලපාන කටයුතු පිළිබඳව දැඩි අවධානයෙන් ඉන්නවා.\nඉන්දියාවේ ආරක්ෂාව වෙනුවෙන් සියලූ පියවර ගන්නවා\nමම හිතන්නේ එය පැහැදිලි පණිවුඩයක් මේ අතර චීන රජය මේ පිළිබද ප්‍රතිචාරයක් දක්වමින් පවසන්නේ අදාළ පාර්ශ්වයන් නීත්‍යානුකූල නාවික කටයුතුවලට මැදිහත්වීමෙන් වැළකී සිටිනු ඇති බවට තමන් බලාපොරොත්තු වන බවයි. ශ්‍රී ලංකා ආරක්ෂක අමාත්‍යාංශය සදහන් කර සිටින්නේ එම නෞකාව දිවයිනට පැමිණීමට අවසර ඉල්ලා ඇති බවයි. කෙසේ වෙතත් විවිධ රටවල් වලින් හමුදා සහ වාණිජ නෞකා සේවා අවශ්‍යතා ලබා ගැනීම සදහා දිවයිනට පැමිණීම සාමාන්‍ය කාරණයක් බවයි.   ", "URL": "https://www.itnnews.lk/2023/10/05/425910/", "Category": "දේශීය පුවත්", "Parent URL": null}