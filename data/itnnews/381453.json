{"Source": "ITN news", "Timestamp": "டிசம்பர் 8, 2021 13:06", "Headline": "உக்ரேனை ஆக்கிரமிக்கும் எண்ணம் தமக்கு இல்லையென்கிறார் ரஷ்ய ஜனாதிபதி..", "News Content": "அமெரிக்க ஜனாதிபதி ஜோ பைடனுக்கும், ரஷ்ய ஜனாதிபதி விளாடிமிர் புட்டினுக்குமிடையில் நேரடி பேச்சுவார்த்தையொன்று ஒன்லைன் ஊடாக இடம்பெற்றுள்ளது. அதன்போது உக்ரேனின் பதற்ற நிலையை தனிக்குமாறு ஜோ பைடன், புட்டினிடம் வலியுறுத்தியுள்ளார். இந்நிலையில் நேட்டே படைப்பிரிவை கிழக்கு நோக்கி விரிவுப்படுத்தும் செயற்பாட்டை தடுக்குமாறு புட்டின் குறிப்பிட்டுள்ளதாக சர்வதேச ஊடகங்கள் செய்தி வெளியிட்டுள்ளன. உக்ரேன் எல்லைப்பகுதியில் ரஷ்ய இராணுவ படையணியை ஆயுதங்களுடன் நிலைநிறுத்தியுள்ளது. அது தொடர்பில் பதற்றமான சூழல் ஏற்பட்டுள்ளது. அடுத்த வருட முதல் பாதியில் ரஷ்யா உக்ரேனை ஆக்கிரமிக்க தயாராவதாக மேற்குலக நாடுகள் குற்றம் சுமத்தியுள்ளன. எவ்வாறெனினும் ரஷ்யா, உக்ரேன் எல்லையை அண்மித்த பகுதியில் நேட்டோ அமைப்பு முன்னெடுத்துள்ள இராணுவ செயற்பாடுகள் தமது நாட்டுக்கு அச்சுறுத்தல் என ரஷ்யா தெரிவித்துள்ளது. இதனால் குறித்த அச்சுறுத்தலை கட்டுப்படுத்த தேவையான சகல நடவடிக்கைகளும் எடுக்கப்படுமென ரஷ்யா குறிப்பிட்டுள்ளது. உக்ரேனின் இறையாண்மைக்கென முன்னின்று செயற்படவுள்ளதாக அமெரிக்க ஜனாதிபதி ஜோ பைடன் இதன்போது குறிப்பிட்டார். எவ்வாறெனினும் உக்ரேனை ஆக்கிரமிப்பதற்கான எந்தவொரு யோசனையும் தமக்கு இல்லையென ரஷ்ய ஜனாதிபதி விளாடிமிர் புடின் இதன்போது குறிப்பிட்டார். கருத்துப்பரிமாற்றங்கள் காரசாரமாக இடம்பெறுமென எதிர்ப்பார்த்தபோதும், இருவரும் வாழ்த்துக்களை பரிமாறிக்கொண்டு சுமூகமாக உரையாடியுள்ளதாக சர்வதேச ஊடகங்கள் செய்தி வெளியிட்டுள்ளன. ", "URL": "https://www.itnnews.lk/2023/10/05/381453/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}