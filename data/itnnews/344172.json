{"Source": "ITN news", "Timestamp": "ජූනි 21, 2021 16:58", "Headline": "රාජ්‍ය හා පෞද්ගලික ආයතනවල සේවකයින් ගෙන්වීම සම්බන්ධයෙන් නව නිර්දේශ නිකුත් කෙරේ", "News Content": "බස්නාහිර පළාතේ රාජ්‍ය හා පෞද්ගලික ආයතනවල සේවකයින් ගෙන්වීම සම්බන්ධයෙන් සෞඛ්‍ය අමාත්‍යාංශය අද නව නිර්දේශ ප්‍රකාශයට පත් කළා. ඒ ලබන 5 වනදා තෙක් ක්‍රියාත්මක සංචරණ සීමාවලට අදාළව ඊයේ නිකුත් කළ මාර්ගෝපදේශවලට අමතරවයි. බස්නාහිර පළාත තුළ අත්‍යවශ්‍ය සේවා ගණයට අයත් සියලු රජයේ අමාත්‍යාංශ, ආයතන සහ අර්ධ රාජ්‍ය ආයතනවල ප්‍රධානියාට අත්‍යවශ්‍ය ප්‍රමාණයට පමණක් නිලධාරීන් සහ සේවකයින් සේවයට ගෙන්වා ගත යුතු බව නව සෞඛ්‍ය මාර්ගෝපදේශවලට ඇතුළත්. එසේම අත්‍යවශ්‍ය සේවා ගණයට අයත් නොවන සියලු රජයේ අමාත්‍යාංශ, ආයතන සහ අර්ධ රාජ්‍ය ආයතනවල සේවයේ නියුතු මාණ්ඩලික නිලධාරීන්ද ඇතුළුව ඕනෑම නිලධාරියෙකු සේවකයෙකු එක් සතියක් තුලදී සේවා ස්ථානයට කැඳවිය හැක්කේ උපරිම දින දෙකක් පමණයි. එයද එම නිලධාරියාට හෝ සේවකයාට අයත් රාජකාරිය සිය නිවසේ සිට සිදු කිරීමට නොහැකි අවස්ථාවන්හිදී පමණි. පොදු ප්‍රවාහන සේවා අත්‍යවශ්‍ය සේවා සඳහා පමණක් වෙන් කර ඇති බැවින් එලෙස සේවා ස්ථානයට ගෙන්වන සේවකයින් සඳහා සෞඛ්‍ය උපදෙස්වලට අනුකූලව නිවසේ සිට කාර්යාලය වෙත අවශ්‍ය පරිදි ප්‍රවාහන පහසුකම් ලබාදිය යුතුයි. පෞද්ගලික අංශයේ කාර්යාල අවශ්‍ය අවම කාර්ය මණ්ඩලය සමඟ කටයුතු කළ යුතු බවත් හැකි සෑමවිටම නිවසේ සිට රාජකාරි කිරීමට උනන්දු කළ යුතු බවත් එම මාර්ගෝපදේශවලට ඇතුළත් වනවා.  ", "URL": "https://www.itnnews.lk/2023/10/05/344172/", "Category": "දේශීය පුවත්", "Parent URL": null}