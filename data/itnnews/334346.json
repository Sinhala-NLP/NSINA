{"Source": "ITN news", "Timestamp": "අප්‍රේල් 29, 2021 10:13", "Headline": "මෙරට වැඩිම දෛනික කොරෝනා ආසාධිතයින් ගණන ඊයේ වාර්තාවේ", "News Content": "කොරෝනාවේ තුන්වන රැල්ලේ බලපෑම එන්න එන්නම දරුණු අතට හැරිලා තියෙනවා. අපේ රටෙන් දවසකදී හදුනාගත්ත වැඩිම කොරෝනා ආසාධිතයින් ගණන වාර්තා වුණේ ඊයේ දවස තුළයි. ඒ සංඛ්‍යාව 1466 ක්. ඊයේ දිනය තුළ මෙරටින් කොරෝනා ආසාධිතයින් 1466 දෙනෙකු හදුනාගැනුනු අතර ඉන් 15 දෙනෙකු විදේශගතව සිට මෙරටට පැමිණි පුද්ගලයින්. වැඩිම ආසාධිතයින් පිරිස කොළඹින් වාර්තා වූ අතර එම සංඛ්‍යාව 228 ක්. ගම්පහෙන් ආසාධිතයින් 209 ක් හා කුරුණෑගලින් ආසාධිතයින් 172 ක් හදුනාගැණුනා. ඒ අනුව මේ දක්වා මෙරටින් හදුනාගෙන ඇති කොරෝනා ආසාධිතයින් සංඛ්‍යාව එක් ලක්ෂ හාරදහස් නවසිය පනස් තුනක්. ඒ අතුරින් 9209 දෙනෙකු රෝහල්ගතව ප්‍රතිකාර ලබනවා. ඊයේ දිනයේ ආසාධිතයින් 227 දෙනෙකු පූර්ණ සුවය ලබා රෝහල්වලින් පිටව යාමත් සමග මේ දක්වා මෙරට සුවය ලැබූ කොරෝනා ආසාධිතයින් සංඛ්‍යාව අනූ පන්දහස් අසූ තුනක්. තවත් කොරෝනා මරණ 6 ක් ද වාර්තා වී තිබෙනවා. ඒ සමගින් මෙරට සිදුවූ කොරොනා මරණ සංඛ්‍යාව 661 දක්වා ඉහළ ගියා. පැතිර යන කොවිඩ් 19 නව වෛරස් ප්‍රභේදයට ගොදුරු වීමේ කණ්ඩායමක් ලෙස ගැබිණි මව්වරුන් හදුනාගෙන ඇති බව ප්‍රසව හා නාරිවේද විශේෂඥ වෛද්‍යවරුන්ගේ විද්‍යායතනය පවසනවා. එහෙයින් කොවිඩ් මර්දන එන්නත ගැබිණි මව්වරුන්ට ලබා දීම සුදුසු බව එම විද්‍යායතනය අවධාරණය කරනවා. මේ අතර කොවිඩ් මර්දන එන්නතේ දෙවන මාත්‍රාව ලබා දීම මේ වන විට සිදුකෙරෙමින් පවතිනවා. ඊයේ දිනය වන විට 3445 දෙනෙකුට එය ලබා දී ඇති බවයි වසංගත රෝග විද්‍යා අංශය පවසන්නේ.  රිජ්වේ ආර්යා ළමා රෝහලේ කාර්ය මණ්ඩලයට ඇස්ට්‍රා සෙනෙකා එන්නතේ දෙවන මාත්‍රාව ලබා දීම අද පෙරවරුවේ ආරම්භ වුණා.     ", "URL": "https://www.itnnews.lk/2023/10/05/334346/", "Category": "Breaking News,දේශීය පුවත්", "Parent URL": null}