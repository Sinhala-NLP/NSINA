{"Source": "ITN news", "Timestamp": "මැයි 1, 2022 09:16", "Headline": "ලෝක කම්කරු දිනය අදයි", "News Content": "ජාත්‍යන්තර කම්කරු දිනය අදට යෙදී තිබෙනවා. මැයි දිනය ආරම්භ වුණේ එක්දහස් අටසිය අසූහය වර්ෂයේ දීයි. ඇමරිකාවේ චිකාගෝ නුවරට රැස්වූ හතලිස් දහසක පමණ කම්කරුවන් පිරිසක් දිනකට පැය අටක වැඩ මුරයක් ඉල්ලමින් පෙළපාලි පැවැත්වුවා. මැක්කොමික් කම්හලේ කම්කරුවන් සංවිධාන කළ වැඩවර්ජනය කඩාකප්පල් කිරීමට හාම්පුතුන් දැරූ උත්සාහයේදී එය මර්දනය කිරීමට පැමිණි පිරිස් හා කම්කරුවන් අතර ගැටුම් පවා හටගත්තා. එහිදී පොලීසිය කළ වෙඩි තැබීමට විරෝධය පළ කරමින් චිකාගෝ නුවර මධ්‍යම චතුරස්‍රයේ යෝධ රැළියක් සංවිධාන කිරීමටයි කටයුතු කෙරුණේ. දිනකට පැය අටක වැඩ ඉල්ලා චිකාගෝ නුවර පැවති අරගලයේ ප්‍රතිඵලයක් ලෙස එක්දහස් අටසිය අසූහයේ මැයි පළමුවනදා සිට ජාත්‍යන්තර කම්කරු දිනය ප්‍රකාශයට පත් කෙරුණා. මැයි දිනය වෙනුවෙන් පණිවුඩයක් නිකුත් කරන ජනාධිපති ගෝඨාභය රාජපක්ෂ මැතිතුමා සදහන් කළේ අභියෝග සියල්ල දරාගනිමින් ජාතික ආර්ථිකය ශක්තිමත් කිරීමට පසුගිය කාලය පුරා කම්කරුවන් කැපවූ බවයි. පැන නැගී ඇති අයහපත් තත්වය කවුරුන් නිර්මාණය කළේ ද යන්න සොයා බැලීමට වඩා ඔවුන්ට සහන සැලසීමට අවධානය යොමුකළ යුතුයි. රාජ්‍ය නායකයා ලෙස සියලුම දේශපාලන පක්ෂවල නායකයන්ට එක්ව කටයුතු කිරීමට ආරාධනා කළේ ජනතාවට වඩාත් යහපත් අනාගතයක උදාකිරීමේ වගකීම සහිතව බවයි ජනාධිපතිතුමා අවධාරණය කරන්නේ. වසර ගණනාවක් පුරා විවිධ දුෂ්කරතාවන්ට පත් ජනතාව ආර්ථික අර්බුදයන්ගෙන් ද පීඩාවට පත්ව සිටින බව අග්‍රාමාත්‍ය මහින්ද රාජපක්ෂ මහතා මැයි දිනය වෙනුවෙන් පණිවුඩයක් නිකුත් කරමින් පෙන්වාදෙනවා. අනපේක්ෂිතව මුහුණදීමට සිදුව ඇති මෙම අර්බුද හමුවේ දැඩි කැපවිමකින් හා සංඥමයකින් යුතුව කටයුතු කිරිමෙන් ජනතාව රටට ආදර්ශයක් ලබාදෙන බවයි අග්‍රාමාත්‍යවරයා සිය පණිවුඩයෙන් වැඩිදුරටත් සදහන් කරන්නේ.       ", "URL": "https://www.itnnews.lk/2023/10/05/409161/", "Category": "Breaking News,දේශීය පුවත්", "Parent URL": null}