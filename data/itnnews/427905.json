{"Source": "ITN news", "Timestamp": "අගෝස්තු 9, 2022 15:46", "Headline": "දමිතා, රැට්ටා ඇතුළු 08 දෙනෙකු ශරීර ඇප මත මුදා හැරේ", "News Content": "මැයි 25 වනදා කොටුව මහේස්ත්‍රාත් අධිකරණයට පිවිසෙන මාර්ගය අසල මාර්ග බාධකයේ පොලිස් නිලධාරීන්ට රාජකාරියට බාධා කිරීම ඇතුලු චෝදනා කිහිපයක් සම්බන්ධයෙන් අධිකරණයට ඉදිරිපත් වූ 08 දෙනෙකු ශරීර ඇප මත මුදා හැරුණා. මීට පෙර අධිකරණය නිකුත් කළ නොතීසියකට අනුව සත්‍යවේල් පියතුමා,  දමිතා අබේරත්න,  රතිදු සේනාර්තන හෙවත් රැට්ටා, ජගත් මනුවර්ණ,  ජෝෂප් ස්ටාලින් ඇතුළු 8 දෙනා අධිකරණය හමුවේ පෙනී සිටියා. පොලීසිය අධිකරණය හමුවේ කියා සිටියේ මැයි 25 වනදා කොටුව මහේස්ත්‍රාත් අධිකරණය අසල පිවිසුම් මාර්ගයේ පිහිටි පොලිස් නිලධාරීන්ට හා බන්ධනාගාර බස් රථයකට බාධා කිරීම් සම්බන්ධයෙන් සැකකරුවන් අධිකරණයට ඉදිරිපත් කරන බවයි. සැකකරුවන් ශරීර ඇප මත මුදාහරින ලෙස නියෝග කළ කොටුව මහේස්ත්‍රාත් තිළිණ  ගමගේ මයතා නඩුව නොවැම්බර් 28 වනදා යළි කැඳවීමට නියෝග කළා. සැකකරුවන් හෙට දිනයේ පොලීසිය හමුවේ ප්‍රකාශ ලබා දෙන ලෙසට ද නියෝග කෙරුණා.         ", "URL": "https://www.itnnews.lk/2023/10/05/427905/", "Category": "Breaking News,දේශීය පුවත්", "Parent URL": null}