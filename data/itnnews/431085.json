{"Source": "ITN news", "Timestamp": "අගෝස්තු 25, 2022 12:09", "Headline": "අක්‍රීය වූ නොරොච්චෝලේ පළමු ජනන යන්ත්‍රය සඳුදා සිට යළිත් වැඩ අරඹයි", "News Content": "අක්‍රීය වූ නොරොච්චෝලේ තාප බලාගාරයේ පළමු ජනන යන්ත්‍රය ලබන සඳුදා සිට ජාතික පද්ධතියට එක් කිරීමට අපේක්ෂා කරන බව ලංකා විදුලිබල මණ්ඩලය පවසනවා. හදිසියේ අක්‍රීය වූ නොරොච්චෝලේ තාප බලාගාරයේ පළමු ජනන යන්ත්‍රය සඳුදා සිට ජාතික පද්ධතියට එක් කළ හැකි බවත් ඒ අනුව මෙගාවොට් 300ක විදුලි ධාරිතාවක් ජාතික පද්ධතියට එක්වන බව විදුලිබල මණ්ඩලයේ මාධ්‍ය ප්‍රකාශක ඇන්ඩෘ නවමනි මහතා පවසනවා. මෙම පළමු යන්ත්‍රය පසුගිය 15 වනදා අක්‍රීය වුණා. එමෙන්ම දෙවන ජනන යන්ත්‍රයද අත්‍යවශ්‍ය නඩත්තු කටයුත්තක් හේතුවෙන් අක්‍රීය කිරීමටයි විදුලිබල මණ්ඩල නිලධාරීන් කටයුතු කළේ.  ඒ හේතුවෙන් ජාතික විදුලි පද්ධතියට ඇති වූ හිඟය මත පසුගිය 16 වනදා සිට දිනකට පැය 3 ක විදුලි කප්පාදුවක් අඛන්ඩව සිදු කිරීමට පියවර ගැනුණා. මේ අතර මේ මස අවසානය දක්වා ප්‍රමාණවත් ගල් අගුරු තොග විදුලිබල මණ්ඩලය සතුව පවතින අතර තවත් ගල් අඟුරු නෞකාවක් මෙම මස අවසන් දින කිහිපයේදී මෙරටට ළඟාවීමට නියමිතයි.   ", "URL": "https://www.itnnews.lk/2023/10/05/431085/", "Category": "Breaking News,දේශීය පුවත්", "Parent URL": null}