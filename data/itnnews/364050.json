{"Source": "ITN news", "Timestamp": "සැප්තැම්බර් 21, 2021 13:52", "Headline": "නිව්යෝර්ක් නගරයේ ආරක්ෂාව දැඩි කෙරේ", "News Content": "එක්සත් ජාතීන්ගේ මහා මණ්ඩල සැසි වාරය අද නිව්යෝර්ක් අගනුවරදී ආරම්භ වීමට නියමිතයි. ඒ හේතුවෙන් නිව්යෝර්ක් නගරයේ ආරක්ෂාව දැඩි කර ඇති බව විදෙස් මාධ්‍ය සදහන් කරනවා. ලොව පුරා රාජ්‍ය නායකයින් රැසක් දැනටමත් සමුළුවට සහභාගි වීම සදහා ඇමරිකාවේ නිව්යෝර්ක් අගනුවරට පැමිණ තිබෙනවා. රටවල් නියෝජනය කරමින් ජනාධිපතිවරුන්,  අගමැතිවරුන් හා විදේශ අමාත්‍යවරුන් මෙම සමුළුවට සහභාගි වන බවයි ජගත් සංවිධානය නිවේදනය කරන්නේ. කාලගුණික විපර්යාවලට මුහුණ දීම සහ කොරෝනා වසංගතය සම්බන්ධයෙන් මෙවර සමුළුවේ දී වැඩි අවදානයක් යොමු වනු ඇති. පසුගිය වසරේ දී සමුළුව වීඩියෝ තාක්ෂණය ඔස්සේ පැවැත්වුණද මෙවර එයට රාජ්‍ය නායකයින් සහභාගි වනවා. කොරෝනා වයිරසයට එරෙහි එන්නත් මාත්‍රා දෙකම ලබා ගත් පුද්ගලයින්ට පමණක් මහා මණ්ඩල සැසි වාරය පැවැත්වෙන ගොඩනැගිල්ලට ඇතුලු වීමට අවසර හිමි වනවා. නමුත් සමුළුවට සහභාගි වීමට සිටින බ්‍රසීල ජනාධිපති ජේර් බොල්සනාරො කිසිදු එන්නතක් ලබාගෙන නොමැති බවයි වාර්තා වන්නේ. නමුත් ඔහුට සමුළුවට සහභාගි වීමට අවසර හිමිව තිබෙනවා.     ", "URL": "https://www.itnnews.lk/2023/10/05/364050/", "Category": "ජාත්‍යන්තර පුවත්", "Parent URL": null}