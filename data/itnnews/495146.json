{"Source": "ITN news", "Timestamp": "ජූනි 27, 2023 08:25", "Headline": "විරෝධතා කණ්ඩායමක් විසුරුවා හැරීමට පොලිසියෙන් අහසට වෙඩි", "News Content": "හඟුරන්කෙත පොලිස් ස්ථානය ඉදිරිපිට කලහකාරී ලෙස හැසිරුණු පිරිසක් විසුරුවා හැරීමට අහසට වෙඩි තැබීමට පොලිසිය සිදුවුණා. හඟුරන්කෙත දියතිලක ප්‍රදේශයේ පුද්ගලයෙකුට සිදුකළ පහරදීමකින් බරපතල තුවාල ලබා මහනුවර ජාතික රෝහලේ ප්‍රතිකාර ලබමින් සිටියදී ජීවිතක්ෂයට පත්වුණා. එම සිද්ධිය සම්බන්ධයෙන් විමර්ශන ඇරඹු හගුරන්කෙත පොලිසිය එක් සැකකාරියක අත්අඩංගුවට ගනු ලැබූ අතර ඇය මේ වන විට රක්ෂිත බන්ධනාගාර ගත කර තිබෙනවා. සිද්ධියට සම්බන්ධ තවත් සැකකරුවන් 8 දෙනෙකු ප්‍රදේශයෙන් පලාගොස් ඇති බවත් ඔවුන් අත්අඩංගුවට ගැනීමේ පරික්ෂණ ක්‍රියාත්මක බවත් පොලිසිය පවසනවා. එවැනි තත්ත්වයක් පවතිද්දී ඊයේ රාත්‍රියේ 200 දෙනෙකුට අධික පිරිසක් හගුරන්කෙත පොලිසිය ඉදිරිපිටට පැමිණි සැකකරුවන් අත්අඩංගුවට නොගැනීම සම්බන්ධයෙන් විරෝධය පළකර කලහකාරී ලෙස හැසිරී තිබෙනවා. ඔවුන් පොලිස් ස්ථානයේ ප්‍රධාන ගේට්ටුව පෙරලා ඊට ඇතුළුවීමට උත්සාහ දැරූ බවත් නිලධාරීන්ගේ ආරක්ෂාව හා පොලිස් ස්ථානයේ ආරක්ෂාව වෙනුවෙන් එහි ස්ථානාධිපතිවරයාගේ නියෝගය මත නිලධාරීන් දෙදෙනෙකු අහසක වෙඩි ප්‍රහාර 38ක් එල්ලකළ බවයි පොලිස් මූලස්ථානය සදහන් කළේ. වෙඩි තැබීමෙන් පසු පිරිස පොලිස් ස්ථානයට ඇතුළුවීමෙන් වැළකී ප්‍රධාන මාර්ගයේ රැදී සිටිමින්  විරෝධතාවක නිරතවුණා. කලහාකාරී ලෙස හැසිරුණු පිරිස හඳුනාගෙන ඔවුන්ට එරෙහිව නීතිමය පියවර ගැනීම සඳහා හඟුරන්කෙත පොලීසිය වැඩිදුර විමර්ශන සිදුකරයි.  ", "URL": "https://www.itnnews.lk/2023/10/05/495146/", "Category": "Breaking News,දේශීය පුවත්,ප්‍රධාන පුවත", "Parent URL": null}