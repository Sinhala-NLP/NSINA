{"Source": "ITN news", "Timestamp": "සැප්තැම්බර් 4, 2022 08:58", "Headline": "හෙරොයින් ප්‍රවාහනය කළ සුඛෝපභෝගී මෝටර් රථයක් රාජසන්තක කරයි", "News Content": "මාතර වැලිගම ප්‍රදේශයේ දී රුපියල් කෝටි 111 පමණ වටිනා හෙරොයින් ප්‍රවාහනය කළ සුඛෝපභෝගී මෝටර් රථය රාජසන්තක කළ බව අපරාධ පරීක්ෂණ දෙපාර්තමේන්තුව පවසනවා. 2020 නොවැම්බර් 20 වනදා පොලිස් විශේෂ කාර්ය බලකායේ ගෝනහේන කඳවුරේ නිලධාරීන්ට ලැබුණු තොරතුරකට අනුව මෙම මහාපරිමාණ මත්කුඩු ජාවාරම වැටලීමට ලක්කළා. එහිදී මෙම ජාවාරමට සම්බන්ධ 13 දෙනෙකු අත්අඩංගුවට ගැනීමට ද හැකිවුණා. මේ සම්බන්ධයෙන් කළ දීර්ඝ විමර්ශනවලදී හෙළිවී තිබෙන්නේ අංගොඩ කොටිකාවත්ත ප්‍රදේශයේ පදිංචිකරුවෙකු නීත්‍යනුකූල නොවන ආකාරයෙන් උපයාගත් මුදල්වලින් මත්කුඩු ප්‍රවාහනය කළ මෝටර් රථය මිලදී ගෙන ඇති බවයි. ඒ අනුව අපරාධ පරීක්ෂණ දෙපාර්තමේන්තුවේ නීති විරෝධී වත්කම් විමර්ශන කොට්ඨාසය මෝටර් රථය මුදල් විශුද්ධි කිරීමේ වැළකැවීමේ පනත යටතේ තහනම් නියෝග නිකුත් කර තිබෙනවා.         ", "URL": "https://www.itnnews.lk/2023/10/05/432878/", "Category": "දේශීය පුවත්", "Parent URL": null}