{"Source": "ITN news", "Timestamp": "ජූලි 3, 2021 12:23", "Headline": "ජනපති හෙද විසදුම් ලබාදෙද්දී සෞඛ්‍යයේ තවත් පිරිසක් වැඩවර්ජනයක", "News Content": "හෙද සංගම්වල ඉල්ලීම්වලට ජනාධිපතිතුමා කඩිනම් විසදුම් ලබා දීමත් සමග දින 2 ක් පුරා පැවති වෘත්තිය ක්‍රියාමාර්ගයෙන් ඉවත් වීමට හෙද සංගම් අද උදෑසන කටයුතු කළා. මේ අතර ඉල්ලීම් කිහිපයක් මුල් කරගනිමින් මහජන සෞඛ්‍ය පරීක්ෂකවරුන් සහ පරිපූරක වෛද්‍ය සේවා ඒකාබද්ධ බල මණ්ඩලය ද අද (03) දිනයේ වෘත්තිය ක්‍රියාමාර්ගවලට එළඹ සිටිනවා. රාජ්‍ය සේවා එක්සත් හෙද සංගමය ජනාධිපති ගෝඨාභය රාජපක්ෂ මැතිතුමා සමග සංගමයේ ඉල්ලීම් පිළිබද විශේෂ සාකච්ඡාවක් පැවැත්වීමෙන් පසු කඩිනම් විසදුම් ලබා දීමට ජනාධිපතිතුමා කටයුතු කළා. ඉල්ලීම් 7 න් 5 කටම එම අවස්ථාවේම විසදුම් ලබා දුන් අතර සෙසු ඉල්ලීම් 2 ට ඉදිරි අයවැයේදී විසදුම් ලබා දෙන බවටයි ජනාධිපතිතුමා එකගත්වය පළ කළේ. ඒ අනුව අද උදෑසන 7 සිට වෘත්තිය ක්‍රියාමාර්ගයෙන් ඉවත් වීමට හෙද සංගම් ක්‍රියා කළා. කොළඹ ජාතික රෝහල ඇතුලු දිවයිනේ සියලුම රෝහල්වල කටයුතු සුපුරුදු පරිදි මේ වන විට සිදු කෙරෙනවා. මේ අතර පරිපූරක වෛද්‍ය සේවා ඒකාබද්ධ බල මණ්ඩලය නිවේදනයක් නිකුත් කරමින් සදහන් කරන්නේ අද සිට හදිසි විරෝධතාවකට සහ අඛණ්ඩ වැඩවර්ජනයකට යොමු වන බවයි. ඉල්ලීම් ලබා දීමේදී සමාන්තර සේවා පිළිබද සැළකිල්ලක් නොදක්වමින් සෞඛ්‍ය අමාත්‍යාංශය නිසි මග පෙන්වීමකින් තොරව කටයුතු කර ඇති බැවින් අර්බුද රැසක් නිර්මාණය වී ඇති බවයි එම බල මණ්ඩලය පෙන්වා දෙන්නේ. එමෙන්ම අසනීප නිවාඩු වාර්තා කරමින් වෘත්තිය ක්‍රියාමාර්ගයකට එළඹීමට මහජන සෞඛ්‍ය පරීක්ෂකවරුන් ද කටයුතු කර ති‌බෙනවා.     ", "URL": "https://www.itnnews.lk/2023/10/05/346794/", "Category": "Breaking News,දේශීය පුවත්", "Parent URL": null}