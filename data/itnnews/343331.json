{"Source": "ITN news", "Timestamp": "ஜூன் 17, 2021 15:45", "Headline": "நச்சுத்தன்மையற்ற உணவுகளை உற்பத்தி செய்யும் வகையில் விவசாயிகளை ஊக்கப்படுத்தும் வேலைத்திட்டம்", "News Content": "நச்சுத்தன்மையற்ற உணவுகளை உற்பத்தி செய்யும் வகையில் விவசாயிகளை ஊக்கப்படுத்தும் வேலைத்திட்டம் நாடளாவிய ரீதியில் முன்னெடுக்கப்பட்டுள்ளது. அதற்கு பலம் சேர்க்கும் வகையில் சேதன உர உற்பத்தியை அதிகரிப்பதற்கு பலரும் தமது ஒத்துழைப்பை வழங்க முன்வந்துள்ளனர். விவசாய செய்கைகளில் ஈடுபட்டுள்ள பொலன்னறுவை மக்களுக்கு தேவையான சேதன உரத்தை உற்பத்தி செய்யும் மாபெரும் வேலைத்திட்டத்திற்கு சிவில் பாதுகாப்பு திணைக்களத்தின் வெலிக்கந்த முகாமின் வீரர்கள் ஒத்துழைப்பு வழங்கியுள்ளனர். ருவன்பிட்டிய பகுதியில் முன்னெடுத்து செல்லப்படும் குறித்த சேதன உர உற்பத்தி நிலையத்தில் நாளாந்தம் ஒரு இலட்சம் கிலோ கிராமுக்கும் அதிக சேதன உரம் உற்பத்தி செய்யப்படுகிறது. அங்கிருந்து பெறப்படும் சேதன உரம் ஒரு கிலோவை 10 ரூபா என்ற நிவாரண விலைக்கு பெற்றுக்கொடுக்க நடவடிக்கை எடுக்கப்பட்டுள்ளது. பாராளுமன்ற உறுப்பினர் அமரகீர்த்தி அத்துகொரல்ல உர உற்பத்தி தொடர்பான பணிகளை ஆராய்கின்றார். சேதன உர உற்பத்தி தொடர்பில் காலி மாவட்டத்தின் கிராமிய விவசாய குழுக்களுக்கு இணைவான அதிகாரிகளை தெளிவுபடுத்தும் வேலைத்திட்டம் பிரதேச செயலாளர் மட்டத்தில் இடம்பெற்றுவருகிறது. லபுதுவ பிரதேச செயலாளர் பிரிவில் குறித்த வேலைத்திட்டம் விவசாய அதிகாரிகளின் பங்கேற்புடன் முன்னெடுக்கப்பட்டதாக எமது செய்தியாளர் தெரிவித்தார். தேயிலை செய்கை உட்பட ஏனைய செய்கைகளுக்கு சேதன உரத்தை பயன்படுத்துவதை உரிய முறையில் முன்னெடுக்க நடவடிக்கை எடுக்கப்பட்டுள்ளதாக அமைச்சர் ரமேஸ் பத்திரண தெரிவித்துள்ளார். காலி கந்துருகஸ்ஹேன பிரதேசத்தில் சேதன உரத்தைக்கொண்டு மேற்கொள்ளப்பட்ட தேயிலை செய்;கைகளை பார்வையிட்ட போதே அமைச்சர் இதனை தெரிவித்துள்ளார். இந்நிலையில் சேதன உரம் மற்றும் திரவ உரம் என்பவற்றை பயன்படுத்தி வெற்றிகரமான முறையில் தேயிலை செய்கையை பொரலந்த ரத்கரவ்வே விவசாயிகள் முன்னெடுத்துள்ளனர். 14 வருடங்களுக்கு பின்னர் தாம் இவ்வாறான செய்கையை முன்னெடுக்க ஆரம்பித்துள்ளதாகவும் இதன் மூலம் வெற்றிகரமான விளைச்சலை பெறுவதற்கான சந்தர்ப்பம் உருவாகியுள்ளதாகவும் விவசாயிகள் தெரிவித்துள்ளனர்.\nமட்டக்களப்பு மாவட்டத்தில் சேதன உரம் பயன்பாட்டில் பல்வேறு செய்கைகள் மேற்கொள்ளப்பட்டு வருகின்றன. உளுந்து, பயறு, கௌபி போன்ற செய்கைகளின் ஊடாக சிறந்த விளைச்சலை பெற்றுள்ளதாக விவசாயிகள் தெரிவித்துள்ளனர். சம்மாந்துறை பிரதேச செயலகத்திற்குட்பட்ட பகுதியில் சேதன உரம் தயாரிக்கும் வேலைத்திட்டம் சிறப்பாக முன்னெடுக்கப்பட்டு வருகிறது. இதன் மூலம் சம்மாந்துறை மல்வத்தை விவசாயிகள் நன்மையடைந்துள்ளனர். உர உற்பத்தி மற்றும் பயன்பட்டிற்கென மேலதிக தொழிநுட்ப ஆலோசனைகளையும் வழிகாட்டுதல்களையும் விவசாயிகளுக்கு வழங்குவதற்கான நடவடிக்கைகளை விவசாய அதிகாரிகள் முன்னெடுத்துள்ளனர். ", "URL": "https://www.itnnews.lk/2023/10/05/343331/", "Category": "Breaking News,தேசிய செய்திகள்", "Parent URL": null}