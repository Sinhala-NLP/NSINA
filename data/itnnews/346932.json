{"Source": "ITN news", "Timestamp": "ජූලි 4, 2021 13:08", "Headline": "හරක් කටා මත්කුඩු ප්‍රවාහනය කරපු හැටි හෙළිවෙයි", "News Content": "ඩුබායි රාජ්‍යයේ සැඟව සිටින හරක් කටා නමැති මත්ද්‍රව්‍ය ජාවාරම්කරු මෙරටට මත්ද්‍රව්‍ය ප්‍රවාහනය කර ඇත්තේ බහුදින ධීවර යාත්‍රාවලින් බවට තොරතුරු තහවුරු වී ඇති බව පොලීසිය පවසනවා. මේ අතර විදෙස්ගතව සිට  මත්ද්‍රව්‍ය ජාවාරම මෙහෙයවන පුද්ගලයින් 13 දෙනෙකුට මේ වනවිටත් රතු නිවේදන නිකුත්කර තිබෙනවා. මෙරට දකුණු මුහුදු තීරය ආශ්‍රිතව පොලීසිය , විශේෂ කාර්ය බලකාය සහ නාවික හමුදාව සමග එක්ව මත්ද්‍රව්‍ය වැටලීමේ විශේෂ මෙහෙයුමක් ක්‍රියාත්මක කළා. එහිදී මෙරටට හෙරොයින් සහ අයිස් මත්ද්‍රව්‍ය තොග රැගෙන එන බහුදින ධීවර යාත්‍රාවක් සහ එය පදවාගෙන ආ පුද්ගලයෙකු මාතර කෝට්ටේගොඩ ප්‍රදේශයේ දී අත්අඩංගුවට ගැණුනා. ඔහු ළඟ තිබී රුපියල් ලක්ෂ 52 ක මුදලක් ද සොයා ගැණුනා. මෙම බහුදින ධීවර යාත්‍රාව මගින් ජාත්‍යන්තර මුහුදේ දී ලබාගන්නා මත්ද්‍රව්‍ය තොග කුඩා බෝට්ටුවලට ලබාදෙන බවටයි හෙළිවී තිබෙන්නේ. ඩුබායිහි රැඳී සිටින හරක්කටා නමැති මත්ද්‍රව්‍ය ජාවාරම්කරු මෙය මෙහෙයවන බවට ද තොරතුරු තහවුරුවී ඇති බව පොලීසිය පවසනවා. මෙලෙස මත්ද්‍රව්‍ය ප්‍රවාහනය කරන තවත් බෝට්ටු කිහිපයක් පිළිබඳ තොරතුරු ලැබී ඇති අතර ඒවා අත්අඩංගුවට ගැනීමේ මෙහෙයුම් ද ක්‍රියාත්මක බවයි පොලීසිය සඳහන් කරන්නේ.     ", "URL": "https://www.itnnews.lk/2023/10/05/346932/", "Category": "දේශීය පුවත්", "Parent URL": null}