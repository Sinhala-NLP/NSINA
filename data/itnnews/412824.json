{"Source": "ITN news", "Timestamp": "මැයි 23, 2022 16:31", "Headline": "යුක්රේනයේ ක්‍රියාත්මක හමුදා නීතිය මාස 3කින් දීර්ඝ කෙරේ", "News Content": "යුක්රේනයේ ක්‍රියාත්මක හමුදා නීතිය තවත් මාස තුනකින් දීර්ඝ කිරීමට එරට ජනාධිපති වොල්දමීර් සෙලෙන්ස්කි පියවර ගත්තා. ඒ අනුව පනවා ඇති යුද නීතිය දීර්ඝ කිරීමත් සමග එය අගෝස්තු 23 වනදා දක්වා බලාත්මක වනවා. පසුගිය පෙබරවාරි මාසයේ 24 වන දින රුසියාව යුක්රේනය තුළ යුද මෙහෙයුම් ආරම්භ කිරීමත් සමග එරට ක්‍රියාත්මක වන්නේ යුද නීතියයි. යුද නීතිය පවතින කාලය තුළදී යුක්රේනයේ වයස අවුරුදු 18 ත් 60 ත් අතර පිරිමි පුද්ගලයින්ට එරටින් පිටවීම තහනම් වනවා. මේ වනවිට ඩොන්බාස් ප්‍රදේශය ඉලක්ක කර ගනිමින් මෙහෙයුම් දැඩි කිරීමටයි රුසියාව පියවර ගෙන ඇත්තේ. මේ අතර රුසියා යුක්රේන යුද ගැටුම් හේතුවෙන් රට අභ්‍යන්තරයේ මිලියන 8 ක පමණ පිරිසක් අවතැන්ව සිටින අතර තවත් මිලියන 6 කට අධික සංඛ්‍යාවක් යුක්රේනයෙන් පලාගොස් ඇති බවයි ජගත් සංවිධානය පවසන්නේ. ඒ සමගම ප්‍රථම වරට ලොවපුරා අවතැන්ව සිටින සමස්ත සංඛ්‍යාව මිලියන සියය ඉක්මවා තිබෙනවා.       ", "URL": "https://www.itnnews.lk/2023/10/05/412824/", "Category": "ජාත්‍යන්තර පුවත්", "Parent URL": null}