{"Source": "ITN news", "Timestamp": "පෙබරවාරි 10, 2023 11:52", "Headline": "පළාත් පාලන ඡන්දය පවත්වන බවට මැතිවරණ කොමිසම ශ්‍රේෂ්ඨාධිකරණයට ප්‍රතිඥාවක් දෙයි", "News Content": "පළාත් පාලන ඡන්ද විමසීම පැවැත්වීමට පියවර ගන්නා බවට මැතිවරණ කොමිසම ශ්‍රේෂ්ඨාධිකරණයට ප්‍රතිඥාවක් ලබාදුන්නා. මැතිවරණය පවත්වන ලෙස ඉල්ලා ගොනුකළ පෙත්සම් දෙකක් අද කැදවූ අවස්ථාවේයි මෙම ප්‍රතිඥාව ලබාදුන්නේ. පළාත් පාලන ඡන්දය පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන ලෙස ඉල්ලා මහාචාර්ය ජී එල් පීරිස් මහතා ඇතුළු මන්ත්‍රිවරුන් පිරිසක් රිට් පෙත්සම් ‍දෙකක් ගොනුකර තිබුණා. එම පෙත්සම් අද කැදවූ අවස්ථාවේ මැතිවරණ කොමිසම වෙනුවෙන් පෙනීසිටි ජනාධිපති නීතීඥ සාලිය පීරිස් මහතායි මෙම ප්‍රතිඥාව ලබාදුන්නේ. අදාළ ප්‍රතිඥාව සම්බන්ධයෙන් සෑහීමකට පත්වන බව පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා  සහ සංජීව ජයවර්ධන යන මහත්වරුන් අධිකරණය හමුවේ සදහන් කළා. එම ප්‍රතිඥාව සටහන් කරගත් ශ්‍රේෂ්ඨාධිකරණය අදාළ පෙත්සම් දෙකේ විභාගය අවසන් කිරීමට තීන්දු කළා. මේ අතර පළාත් පාලන ඡන්ද විමසීම පැවැත්වීම කල් දැමීමේ නියෝගයක් නිකුත් කරන ලෙස ඉල්ලා විශ්‍රාමික යුද හමුදා කර්නල්වරයෙකු වන ඩබ්ලිව් විජේසුන්දර යන අය ඉදිරිපත් කළ පෙත්සම මේ වන විට ශ්‍රේෂ්ඨාධිකරණය හමුවේ සලකා බලමින් තිබෙනවා.     ", "URL": "https://www.itnnews.lk/2023/10/05/460141/", "Category": "දේශීය පුවත්", "Parent URL": null}