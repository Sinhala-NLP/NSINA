{"Source": "ITN news", "Timestamp": "ජූනි 24, 2023 15:56", "Headline": "සාමසාධක රාජකාරී සඳහා පිටත්ව යන 5 වන සංග්‍රාමික ප්‍රවාහන කණ්ඩායම යුද හමුදාපතිට සිය ගෞරවාචාර පිරිනමයි", "News Content": "මාලි රාජ්‍යයේ එක්සත් ජාතීන්ගේ සාමසාධක රාජකාරී සඳහා දිවයිනෙන් පිටත්වීමට නියමිත ශ්‍රී ලංකා යුද හමුදා 5 වන සංග්‍රාමික ප්‍රවාහන කණ්ඩායම යුද හමුදාපති ලුතිනන් ජෙනරල් විකුම් ලියනගේ මහතා වෙත සිය ගෞරවාචාර පිරිනමා තිබෙනවා. බහුවිධ ඒකාබද්ධ ස්ථායිභාවය ඇති කිරීමේ මෙහෙයුම් මූලස්ථානයේ (MINUSMA) රාජකාරී සඳහා පිටත්ව යන එම නිලධාරීන් අඹේපුස්ස සිංහ රෙජිමේන්තු මූලස්ථානයේදී යුද හමුදාපතිවරයා වෙත සම්ප්‍රදායානුකූලව ගෞරවාචාර පිරිනැමීම සිදු කළ බවයි යුද හමුදාව සඳහන් කළේ. මාලි රාජ්‍යයේ බහුවිධ ඒකාබද්ධ ස්ථායිභාවය ඇති කිරීමේ මෙහෙයුම් මූලස්ථානයේ එක්සත් ජාතීන්ගේ සාමසාධක රාජකාරීන් සඳහා සංකේතාත්මක වැදගත්කමක් එක්කරමින් යුද්ධ හමුදාපතිතුමන් විසින් ජාතික කොඩිය, එක්සත් ජාතීන්ගේ ධජය, යුද්ධ හමුදා ධජය සහ ශ්‍රී ලංකා සිංහ රෙජිමේන්තු ධජය 5 වන සංග්‍රාමික ප්‍රවාහන කණ්ඩායම අණදෙන නිලධාරිතුමන් වෙත පිරිනමනු ලැබූ අතර ඉන් එක්සත් ජාතීන්ගේ සාමසාධක රාජකාරීන් සඳහා පිටත්ව යන කණ්ඩායම එම මෙහෙයුම සඳහා සූදානම් බවත් එම වගකීම් භාරගැනීමට සූදානම් බවත් පිළිබිඹූ කරයි. දිවයිනෙන් පිටත්ව යාමට නියමිත ශ්‍රී ලංකා සිංහ රෙජිමේන්තුවේ නිලධාරීන් සහ සෙසුනිලයින් මුලික කොටගත් 5 වන සංග්‍රාමික ප්‍රවාහන කණ්ඩායමට ශ්‍රී ලංකා සන්නාහ සන්නද්ධ බලකාය, ශ්‍රී ලංකා ඉංජිනේරු බලකාය, ශ්‍රී ලංකා සංඥා බලකාය, යාන්ත්‍රික පාබල රෙජිමේන්තුව, ශ්‍රී ලංකා ඉංජිනේරු සේවා බලකාය, ශ්‍රී ලංකා යුද්ධ හමුදා සේවා බලකාය, ශ්‍රී ලංකා යුද්ධ හමුදා වෛද්‍ය බලකාය, ශ්‍රී ලංකා යුද්ධ හමුදා යුධෝපකරණ බලකාය, ශ්‍රී ලංකා විදුලි හා යාන්ත්‍රික ඉංජිනේරු බලකාය, ශ්‍රී ලංකා යුද්ධ හමුදා පොලිස් හේවා බලකාය, ශ්‍රී ලංකා යුද්ධ හමුදා පොදු සේවා බලකාය සහ ශ්‍රී ලංකා ජාතික ආරක්‍ෂක බලමුළුව නියෝජනය කරන නිලධාරීන් සහ සෙසුනිලයින් ද ඇතුළත් විය. නිලධාරීන් 20 දෙනෙක් සහ සෙසුනිලයන් 223 දෙනෙකු ඇතුළු යුද්ධ හමුදා සාමාජිකයින් 243 දෙනෙකුගෙන් සමන්විත 5 වන සංග්‍රාමික ප්‍රවාහන කණ්ඩායමේ අණදෙන නිලධාරි ලෙස ශ්‍රී ලංකා සිංහ රෙජිමේන්තුවේ කර්නල් ඩබ්ලිව්.ඩබ්ලිව්.එන්.පී. වික්‍රමාරච්චි කටයුතු කරනු ලබන අතර දෙවන අණදෙන නිලධාරි ධූරය ශ්‍රී ලංකා සන්නාහ සන්නද්ධ බලකායේ මේජර් එම්.ඒ.ඩී. බණ්ඩාරනායක විසින් හොබවනු ලබයි. යුද්ධ හමුදා සම්ප්‍රදායානුකූල පෙළපාලිය සමාප්ත වීමෙන් අනතුරුව, 5 වන සංග්‍රාමික ප්‍රවාහන කණ්ඩායම ආමන්ත්‍රණය කළ යුද්ධ හමුදාපතිතුමන් විදේශ විනිමය මෙරටට ගෙන්වීමේ ජාතික ප්‍රයත්නය වෙනුවෙන් මෙම විදේශ මෙහෙයුම සඳහා සහභාගී වන යුද්ධ හමුදා සාමාජිකයන්ගේ කාර්යභාරයේ ඇති වැදගත්කම පිළිබඳවත් එම රාජකාරින්හි නිරතවන විට විනය ඉහළ මට්ටමින් පවත්වාගනිමින් කටයුතු කරන ලෙසත් දැනුවත් කරනු ලැබීය. මාලි රාජ්‍යයේ බහුවිධ ඒකාබද්ධ ස්ථායිභාවය ඇති කිරීමේ මෙහෙයුම් මූලස්ථානයේ (MINUSMA) මේ වනවිට සේවයේ නිරතව සිටින 4 වන සංග්‍රාමික ප්‍රවාහන කණ්ඩායම සිය රාජකාරීන් ජූලි මස 1 දින 5 වන සංග්‍රාමික ප්‍රවාහන කණ්ඩායම වෙත භාරදීමෙන් අනතුරුව යලි දිවයිනට පැමිණීමට නියමිතව ඇත.   ", "URL": "https://www.itnnews.lk/2023/10/05/494603/", "Category": "දේශීය පුවත්", "Parent URL": null}