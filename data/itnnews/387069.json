{"Source": "ITN news", "Timestamp": "ජනවාරි 6, 2022 10:48", "Headline": "ගුරු – විදුහල්පති වැටුප් විෂමතා ඉවත් කිරීමේ චක්‍රලේඛය නිකුත් කෙරේ", "News Content": "වසර 24 ක් පුරා නොවිසදුනු ගුරු වැටුප් විෂමතා අද අවසන් වුණා. ඒ විදුහල්පති වැටුප් විෂමතා ඉවත් කිරීමට අදාළ චක්‍රලේඛය නිකුත් කිරීමත් සමගයි. වසර 24 ක් පුරා පැවති විදුහල්පති වැටුප් විෂමතාව රට පාලනය කළ රජයන් රැසක් අපහසුතාවට පත් කළා. ඒත් ඒ කිසිදු රජයකට වසර 24 ක් පුරා පැවත එන මෙම ගැටලුව විසදා ගැනීමට නොහැකි වුණා. ගුරුවරුන්ද විදුහල්පතිවරුන්ද ඒ වෙනුවෙන් විවිධ අරගල කළා. රජයන්ද එම අරගලවලින් දැඩි අපහසුතාවන්ට පත් වුණා. වත්මන් රජය කොරෝනා වසංගතය  හමුවේ දැඩි ආර්ථික අර්බුදයකට ලක්ව සිටියත් මෙම ගැටලුව විසදීමට මැදිහත් වූවා සේම එය ඉටු කරන බවටද අවංක පොරොන්දුවක් ලබා දුන්නා. එම පොරොන්දුව මල්ඵල ගන්වමින් අද ඊට අදාළ චක්‍රලේඛය නිකුත් කෙරුනා. රාජ්‍ය සේවා හා පළාත් සභා පළාත් පාලන අමාත්‍යාංශය අදාළ චක්‍රලේඛය නිකුත් කර තිබෙනවා. පසුගිය වසරේ අගෝස්තු 30 වනදා සහ මේ වසරේ ජනවාරි 3 වනදා පැවති අමාත්‍ය මණ්ඩල රැස්වීම්වලදී ගනු ලැබූ තීරණවලට අනුවයි මෙම චක්‍රලේඛය නිකුත් කර ඇත්තේ. ජනවාරි පළවෙනිදා සිට ක්‍රියාත්මක වන පරිදි මෙම විෂමතාව ඉවත් කිරීමට ජාතික වැටුප් කොමිසන් සභාවේ සහ මුදල් අමාත්‍යාංශයේ එකගතාව ලැබී තිබෙනවා. මේ අතර 2020 වසරේ පුහුණු අභ්‍යාසලාභීන් ලෙස බදවා ගත් උපාධිධාරීන් සදහා සංවර්ධන නිලධාරීන් ලෙස ස්ථිර පත්වීම් ලබාදීමටද රාජ්‍ය සේවා පළාත් සභා හා පළාත් පාලන අමාත්‍යාංශය පියවර ගෙන තිබෙනවා. උපාධිධාරීන් පනස් එක්දහස් හයසිය අසූ දෙදෙනෙකුට ඒ අනුව ස්ථිර පත්වීම් ලැබෙනු ඇති. ඔවුන්ගෙන් වසරක සම්පූර්ණ පුහුණුව ලැබූ උපාධිධාරීන්ට ජනවාරි තුන්වනදා සිට ස්ථිර පත්වීම් හිමිවීමට නියමිතයි. එසේ සම්පූර්ණ නොමැති උපාධිධාරීන්ට අප්‍රේල් මස පළමුවෙනිදා සිට ස්ථිර පත්වීම් ලබාදෙන බවයි රාජ්‍ය සේවා පළාත් සභා හා පළාත් පාලන අමාත්‍යාංශය පවසන්නේ.     ", "URL": "https://www.itnnews.lk/2023/10/05/387069/", "Category": "දේශීය පුවත්", "Parent URL": null}