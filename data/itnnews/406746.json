{"Source": "ITN news", "Timestamp": "අප්‍රේල් 13, 2022 16:27", "Headline": "ඖෂධ හිඟය කළමනාකරණයට සැලසුම් කිහිපයක් – සෞඛ්‍ය අමාත්‍යංශය", "News Content": "රජයේ රෝහල්වල ඇතැම් ඖෂධ හා උපකරණ හිඟයක් පවතින බවත් ගැටළුව කළමනාකරණය කොට අඛණ්ඩ ඖෂධ සැපයුමක් සහතික කරන සැලසුම් සකසා ඇති බවත් සෞඛ්‍ය අමාත්‍යංශය පවසයි. විදේශ විනිමය දුෂ්කරතා නිසා නිසි කලට ණයවර ලිපි විවෘත කිරීමට නොහැකි වූයෙන් ඇතැම් ඖෂධ හිඟවිය. ඊට පිළියම් ක්‍රියාමාර්ග කීපයක් හඳුනාගෙන ක්‍රියාත්මක කෙරෙමින් පවතී. ඉන්දීය සහන ණය පහසුකම යටතේ ණයවර ලිපි විවෘත කොට ඖෂධ හා උපකරණඇණවුම් කිරීම ඉන් එකකි. දෙවනුව ඖෂධ මිලට ගැනීම සඳහා ලෝක බැංකුවෙන් ඩොලර් මිලියන 10ක අරමුදල් ලැබී තිබේ. ඒ හැර අරමුදල් හෝ ඖෂධ සපයා ගැනීම සඳහා ලෝක සෞඛ්‍ය සංවිධානය සහ ආසියානු සංවර්ධනබැංකුව සමඟ අමාත්‍යංශය සාකච්ඡා කරමින් සිටී. හිඟ ඖෂධ හෝ ඖෂධ මිලදී ගැනීමට මුදල් හෝ පරිත්‍යාග කරන මෙන් විදේශීය ආයතන වෙත, විදේශී‍ය සහ එතෙර වෙසෙන ශ්‍රී ලාංකිකයන් වෙත ආයාචනයක් කර තිබේ. දැනටමත් ඊට යහපත් ප්‍රතිචාර ලැබී ඇතැයි අමාත්‍යංශය කීය. රජයේ රෝහලවල ඖෂධ හිඟයක් නැතැයි නිල මූලාශ්‍රයක් උපුටා දක්වමින් රජයේ ප්‍රවෘත්ති දෙපාර්තමේන්තුව ඊයේ නිකුත් කළ නිවේදනය මේ කරුණු සලකා නිවැරදි විය යුතු යැයි සෞඛ්‍ය අමාත්‍යංශය පෙන්වා දුන්නේය. ", "URL": "https://www.itnnews.lk/2023/10/05/406746/", "Category": "Breaking News,දේශීය පුවත්", "Parent URL": null}