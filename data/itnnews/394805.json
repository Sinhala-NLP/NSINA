{"Source": "ITN news", "Timestamp": "පෙබරවාරි 13, 2022 13:10", "Headline": "රෝගීන් තවමත් ප්‍රාණඇපයේ – සෞඛ්‍ය වර්ජනයට අදට දින 7 යි", "News Content": "අහිංසක රෝගීන් ප්‍රාණ ඇපයට තබාගනිමින් සිදුකෙරෙන සෞඛ්‍ය වර්ජනය අද 7 වන දිනටත් ක්‍රියාත්මක වුණා. කෙසේවෙතත් අධිකරණය  ලබාදී ඇති වාරණ නියෝගයට අනුව වර්ජනයෙන් ඉවත් වන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා ඊයේ සදහන් කර තිබුණා. වර්ජනය හේතුවෙන් හෙද සත්කාර සේවා බාහිර රෝගී අංශ වලින් ඖෂධ නිකුත් කිරීම, රසායනාගාර පරීක්ෂණ, විකිරණ පරික්ෂණ ඇතුලු සෞඛ්‍ය සේවා රැසක් අඩපණවීම නිසා ජනතාව පත්ව සිටියේ දැඩි පීඩාවකට. ඇතැම් සෞඛ්‍ය වෘත්තීය සමිතිවල ක්‍රියාමාර්ග නිසා තම ජීවිත දැඩි අවධානමකට ලක්ව ඇති බවයි රෝගීන් සදහන් කළේ. පරිපූරික වෛද්‍ය සේවකයින් වසර 15 ක් පුරා පැවති ගැටලු පිළිබදව නිශ්ශබ්දව සිට හදිස්සියේම මෙවැනි වෘත්තීය ක්‍රියාමාර්ගයකට පෙළඹීම ගැටලු සහගත බවයි රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන මහතා පැවසුවේ. සාකච්ඡා මාර්ගයෙන් විසදාගත යුතු ගැටලු දේශපාලනය සදහා යොදා නොගන්නා ලෙස ද ඒ මහතා ඉල්ලා සිටිනවා. ක්‍රියාත්මක වෘත්තිය ක්‍රියාමාර්ගය හේතුවෙන් රෝහල්වල ඖෂධ ලබාදීම සම්පූර්ණයෙන් ඇණහිටියා. මීට පිළියමක් ලෙස රජයේ රෝහල් මගින් නිකුත් කරන ඖෂධ තුණ්ඩු සදහා රජයේ ඔසුසැල් මගින් නොමිලේ ඖෂධ ලබාදීම ආරම්භ කෙරුණා. මෙවැනි වර්ජනයක් ක්‍රියාත්මක වන සමයක රජය ගත් මෙම තීරණයට ජනතාව දැක්වූයේ දැඩි ප්‍රසාදයක්. ", "URL": "https://www.itnnews.lk/2023/10/05/394805/", "Category": "දේශීය පුවත්", "Parent URL": null}