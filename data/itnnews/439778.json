{"Source": "ITN news", "Timestamp": "ඔක්තෝබර් 10, 2022 16:09", "Headline": "ගාලු මුවදොර විරෝධය වළක්වන්නැයි පොලීසිය කළ ඉල්ලීම අධිකරණය ප්‍රතික්ෂේප කරයි", "News Content": "අද ගාලුමුවදොරදී පැවැත්වෙන උද්ඝෝෂණය වැළැක්වීමේ නියෝගයක් නිකුත් කරන ලෙස පොලීසිය කළ ඉල්ලීම අධිකරණය ප්‍රතික්ෂේප කළා. කොටුව පොලීසිය,  කොටුව මහේස්ත්‍රාත් අධිකරණයෙන් ඉල්ලා සිටියේ උද්ඝෝෂණය සම්බන්ධයෙන් නාගරික සංවර්ධන අධිකාරිය සහ වරාය අධිකාරිය දැනටමත් පැමිණිලි කර ඇති බවයි. ඒ අනුව එම උද්ඝෝෂණය වැළැක්වීමේ නියෝගයක් නිකුත් කරන ලෙස පොලීසිය අධිකරණයෙන් ඉල්ලා සිටියා. එහිදී මහේස්ත්‍රාත්වරයා සදහන් කළේ අදාළ උද්ඝෝෂනය සාමකාමීව සිදුකළ හැකි බවයි. එහෙත් ගාලුමුවදොර භාවිත කරන ජනතාවට බාධාවක් නොවන අයුරින් එය සිදුකළ යුතු බවද මහේස්ත්‍රාත්වරයා අවධාරණය කළා. ප්‍රචණ්ඩ ක්‍රියා සිදුකරන්නේ නම් අදාළ නීතිමය ප්‍රතිපාදන අනුව කටයුතු කරන ලෙස අධිකරණය පොලීසියට නියෝග කළා. මේ අතර මෙම විරෝධතාවත් සමග ගාලුමුවදොර සිට ජනාධිපති ලේකම් කාර්යාලයට පිවිසෙන මාර්ගයේ එක් මන්තීරුවක් වසා දමා තිබෙනවා.             ", "URL": "https://www.itnnews.lk/2023/10/05/439778/", "Category": "දේශීය පුවත්", "Parent URL": null}