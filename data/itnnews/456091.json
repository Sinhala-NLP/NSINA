{"Source": "ITN news", "Timestamp": "ජනවාරි 17, 2023 11:10", "Headline": "UPDATE : පෑලියගොඩ වෙඩි තැබීමෙන් තුවාල ලැබූ පුද්ගලයා ජීවිතක්ෂයට", "News Content": "පෑලියගොඩ ප්‍රදේශයේ පිහිටි සිය නිවසේ සිටියදී අද උදෑසන යතුරුපැදියකින් පැමිණි නාඳුනන තුවක්කුකරුවන් දෙදෙනෙකු වෙඩි තැබීමකින් 32 හැවිරිදි පුද්ගලයෙකු ජීවිතක්ෂයට පත්වුණා. වෙඩි තැබීමෙන් තුවාල ලැබූ පුද්ගලයා ප්‍රතිකාර සඳහා කොළඹ ජාතික රෝහලට ඇතුළත් කිරීමෙන් පසු මියගොස් තිබෙනවා. ඝාතනයට ලක්වූ පුද්ගලයා මීට සති කිහිපයකට පෙර බන්ධනාගාරයෙන් නිදහස් වී ඇති අතර ඔහුට එරෙහිව මිනීමැරුම් නඩු කිහිපයක් අධිකරණයේ විභාග වෙමින් පවතින බව විමර්ශනවලදී අනාවරණය වුණා. පලාගිය සැකකරුවන් අත්අඩංගුවට ගැනීම සඳහා පෑලියගොඩ පොලිසිය වැඩිදුර විමර්ශන සිදු කරයි. පෙර පුවත පෑලියගොඩ, කළුපාලම ප්‍රදේශයේදී අද (17) උදෑසන සිදුකළ වෙඩිතැබීමකින් පුද්ගලයෙකු තුවාල ලබා තිබෙනවා. පෑලියගොඩ කලු පාලම අසළ නිවසකට කඩා වැදුණු යතුරුපැදියකින් පැමිණි ගිනි අවි රැගත් පුද්ගලයන් දෙදෙනකු එහි සිටි පුද්ගලයකුට වෙඩි තබා පලා ගොස් ඇතැයි පොලිස් මාධ්‍ය කොට්ඨාසය සඳහන් කළේ. එහිදී බරපතළ තුවාල ලැබූ 32 හැවිරිදි පුද්ගලයා කොළඹ ජාතික රෝහල වෙත ඇතුළත් කර තිබෙනවා. වෙඩි වැදීමෙන් තුවාල ලැබූ පුද්ගලයා බන්ධනාගාර ගතව සිට මීට සතියකට පමණ පෙර පැමිණ ඇති බව පොලිස් මාධ්‍ය කොට්ඨාසය වැඩිදුරටත් සඳහන් කරයි. ", "URL": "https://www.itnnews.lk/2023/10/05/456091/", "Category": "Breaking News,නවතම පුවත්", "Parent URL": null}