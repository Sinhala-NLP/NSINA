{"Source": "ITN news", "Timestamp": "නොවැම්බර් 8, 2022 21:44", "Headline": "මිල්ලනිය සිසුන්ට වද හිංසා කළ විදුහල්පති හා පොලිස් නිලධාරීන් රිමාණ්ඩ්", "News Content": "හොරණ මිල්ලනිය ප්‍රදේශයේ ගුරුවරියකගේ ගමන් බෑගයේ තිබූ මුදල් සොරකම් කළ බවට සැකකළ පාසල් දරුවන් පිරිසකට පොලීසිය පහර දුන් බවට චෝදනා එල්ලවී තිබුණා. සිද්ධියට අදාළව විදුහලේ විදුහල්පතිවරයා,  ගුරුවරිය මෙන්ම පොලීසියේ නිලධාරීන් තුන්දෙනෙකු ළමාරක්ෂක අධිකාරියට කැදීමෙන් අනතුරුව අත්අඩංගුවට ගැනුණා. සැකකරුවන් කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව සිද්ධියට අදාළ විදුහල්පතිනිය සහ මිල්ලනිය පොලිසියේ නිලධාරීන් දෙදෙනෙකු ලබන 16 වනදා දක්වා රක්ෂිත බන්ධනාගාර ගත කිරීමට අධිකරණය නියෝග කළා. ගුරුවරියකගේ මුදල් පසුම්බියක් සොරකම් කළේ යැයි චෝදනා කරමින් පහ වසරේ ඉගෙනුම ලබන සිසුන් කිහිප දෙනෙකුට අමානුෂික ලෙස පහරදී කෘෘරත්වයට පත්කළේ යැයි ජාතික ළමාරක්ෂක අධිකාරියට පැමිණිල්ලක් ඉදිරිපත්ව තිබුණා. ඊට අදාළ විමර්ශනවලින් අනතුරුවයි සැකපිට අත්අඩංගුවට ගත් විදුහල්පතිනිය සහ ගුරුවරියක් මෙන්ම මිල්ලනිය පොලීසියේ නිලධාරීන් තුන්දෙනෙකු කොළඹ අතිරේක මහේස්ත්‍රාත් කේමින්ද පෙරේරා හමුවට ඉදිරිපත් කරනු ලැබුවේ. එහිදී ජාතික ළමාරක්ෂක අධිකාරියේ නිලධාරීන් අධිකරණය හමුවේ කරුණු දක්වමින් කියාසිටියේ අදාළ පාසලේ ගුරුවරියගේ මුදල් පසුම්බියක් සොරකම් කළේ යැයි සැකකරුවන් විසින් දරුවන් පිරිසක් කෘෘරත්වයට පත්කර ඇති බවයි. “ස්වාමීනී… සැකකාර විදුහල්පතිවරිය සහ නියෝජ්‍ය විදුහල්පතිවරිය දරුවන් කිහිපදෙනෙකු පුස්තකාල ශාලාවට ගෙන ගොස් දණ ගස්වා ඔවුන්ගේ පාදවලට හා විලුඹට වේවැල් වලින් සහ ලී පතුරු වලින් පහර දී තිබෙනවා. පසුව පොලීස් ජීප් රථයක් පාසැල තුළට ගෙන්වා ගෙන පොලීසියට භාර දී තිබෙනවා. පසුව ජීප් රථයේ සිටි සැකකාර පොලිස් නිලධාරීන් ජීප් රථයේ තිබෙන “වෝකිටෝකි’ ගමන් කථන යන්ත්‍රවලට විදුලිය සපයන විදුලි රැහැන් වලින් අදාළ දරුවන්ගේ දණිස් පුලුස්සා තිබෙනවා. පසුව මුදල් පසුම්බිය පෙන්වීමට යැයි පවසමින් අදාළ දරුවන් පාසල අසල තිබෙන කැලෑ ප්‍රදේශයට ගෙනගොස් සැකකාර පොලිස් නිලධාරීන් විසින් පුවක් මල් වලින් අදාළ දරුවන්ට පහර දී තිබෙනවා. මෙම පහර කෑම නිසා අසාධ්‍ය වූ දරුවකු හොරණ මූලික රෝහලට ඇතුළත් කර තිබෙනවා” යනුවෙන් ජාතික ළමාරක්ෂක අධිකාරිය සදහන් කළා. වැඩිදුරටත් කරුණු දැක්වූ එම අධිකාරියේ නිලධාරීන් කියාසිටියේ සිද්ධියට අදාළ විමර්ශන අවසන් වී නොමැති බවයි. මෙම සිද්ධිය මුල්කර ගනිමින් අදාළ ප්‍රදේශයේ ඊයේ දිනයේ උද්ඝෝෂණයක් වැනි මහජන කැළඹීමක් හටගත් බවත් ඒ පිටුපස සැකකාර විදුහල්පතිවරියගේ බලපෑම් තිබෙන බවට සැක කළ හැකි තොරතුරු හෙළිවී ඇති බැවින් ඒ පිළිබදව ද වැඩිදුර විමර්ශන සිදුකරන බවයි ජාතික ළමාරක්ෂක අධිකාරිය සදහන් කළේ. ඒ අනුව සැකකරුවන් රක්ෂිත බන්ධනාගාර ගත කරන ලෙස ජාතික ළමාරක්ෂක අධිකාරිය අධිකරණයෙන් ඉල්ලා සිටියා. එම චෝදනා ප්‍රතික්ෂේප කළ විත්තියේ නීතිඥවරු අදාළ පාසල තුළ විදුහල්පතිවරිය සහ ගුරුවරුන් පිරිසක් අතර ගැටුමක් පවතින අතර එහි ප්‍රතිඵලයක් ලෙස මෙම සිද්ධිය නිර්මාණය වී ඇතැයි චෝදනා කළා. තම සේවාදායකයින් කිසිදු ආකාරයේ පහරදීමක් නොකළ බවත් විත්තියේ නීතිඥවරු සැකකරුවන්ට ඇප ලබාදෙන ලෙසත් ඉල්ලා සිටියා. ඉදිරිපත් වූ සියලු කරුණු සළකා බැලූ මහේස්ත්‍රාත්වරයා සැකකාර විදුහල්පතිනිය සහ මිල්ලණිය පොලිසියේ නිලධාරීන් දෙදෙනො ලබන 16 වනදා තෙක් රක්ෂිත බන්ධනාගාර ගත කරන ලෙස නියම කළා. සිද්ධිය සම්බන්ධයෙන් අත්අඩංගුවට ගත් අදාළ පාසලේ ගුරුවරිය හා මිල්ලනිය පොලිසියේ රියදුරා ඇප මත මුදාහරින ලෙස මහේස්ත්‍රාත්වරයා නියම කළා.     ", "URL": "https://www.itnnews.lk/2023/10/05/444812/", "Category": "දේශීය පුවත්", "Parent URL": null}