{"Source": "ITN news", "Timestamp": "අප්‍රේල් 17, 2022 13:56", "Headline": "ටියුනීසියාවේ ඉන්ධන නෞකාවක් අනතුරට ලක්වීමෙන් දැඩි පරිසර හානියක්", "News Content": "ටියුනීසියාව ආසන්නයේ වෙරළ තීරයේ ඉන්ධන නෞකාවක් අනතුරට ලක්වීමෙන් දැඩි පරිසර හානියක් සිදුව ඇති බව විදෙස් මාධ්‍ය වාර්තා කරනවා. ටියුනීසියාවේ ගේබ්ස් වෙරළ නගරය ආසන්නයේයි මෙම අනතුර සිදුව තිබෙන්නේ. ටොන් 1000ක් රැගත් ඉන්ධන නෞකාවකුයි මෙලෙස අනතුරට ලක්ව තිබෙන්නේ. ඉන්ධන නෞකාවේ සිටි ටියුනීසියානු ජාතික නැවියන් 7 දෙනෙකු බේරා ගැනීමට මෙහෙයුම් අංශ සමත්වී තිබෙනවා. අනතුර හේතුවෙන් ඉන්ධන නෞකාවේ තිබූ ඉන්ධන මුහුදට එක්වී ඇති බවද විදෙස් මාධ්‍ය වාර්තා කරනවා. මේ වන විට නෞකාව මුහුදේ ගිලෙමින් තිබෙන බවයි මෙහෙයුම් අංශ සදහන් කරන්නේ. ඉන්ධන කාන්දුව හේතුවෙන් සිදුවන පරිසර හානිය වළක්වා ගැනීම සදහා මේ වන විටත් කටයුතු කරමින් සිටින බව ටියුනීසියා බලධාරීන් සදහන් කරනවා. එම ප්‍රදේශයට පවතින අයහපත් කාලගුණය හේතුවෙන් ඉන්ධන නෞකාව අනතුරට පත්වී ඇති බවයි සැක පළකරන්නේ.               ", "URL": "https://www.itnnews.lk/2023/10/05/407115/", "Category": "ජාත්‍යන්තර පුවත්", "Parent URL": null}