{"Source": "ITN news", "Timestamp": "අප්‍රේල් 22, 2023 12:23", "Headline": "පිළිතුරු පත්‍ර ඇගයීමේ සියලු කටයුතු කඩිනමින් ආරම්භ කිරීමට නොහැකි වුවහොත් ගැටලු රැසක්", "News Content": "අපොස උසස් පෙළ විභාගයේ දෙමළ මාධ්‍ය පිළිතුරු පත්‍ර ඇගයීමේ මූලික කටයුතු ආරම්භ වුවද තවමත් සෑම අංශයකම ඇගයීම් කටයුතු ආරම්භ කර නැහැ. කඩිනමින් මෙම කටයුතු ආරම්භ නොකළහොත් ගැටලු රැසක් මතුවන බව විවිධ පාර්ශ්ව පෙන්වා දෙනවා. අපොස උසස් පෙළ දෙමළ මාධ්‍ය පිළිතුරු පත්‍ර ඇගයීමේ කටයුතු ඊයේ ආරම්භ කෙරුණා. විභාග දෙපාර්තමේන්තුව පවසන්නේ විෂයන් කිහිපයකට අදාළ පාලක පිළිතුරු පත්‍ර සලකුණු පටිපාටිය සම්මත කර ගැනීමේ ක්‍රියාවලිය සිදුවෙමින් පවතින බවයි. හින්දු ධර්මය , ක්‍රිස්තානි ධර්මය , හින්දු ශිෂ්ටාචාරය ඇතුළු තවත් විෂයන් කිහිපයකට අදාළව උස්ස පෙළ දෙමළ මාධ්‍යය පිළිතුරු පත්‍ර ඇගයීමේ මුලික කටයුතු ආරම්භ වී තිබෙනවා. යාපනය , කොළඹ,මඩකලපුව , ගම්පහ , කළුතර සහ කුරුණෑගල යන නගර ආශ්‍රිත පිළිතුරු පත්‍ර ඇගයීම් මධ්‍යස්ථාවලදී ඇගයීම් කටයුතු සිදු කරන බවයි විභාග කොමසාරිස් ජනරාල් එච් ජේ එම් සී අමිත් ජයසුන්දර මහතා සඳහන් කලේ. එමෙන්ම සිංහල සහ ඉංග්‍රිසි මාධ්‍ය ඇතුළු අනෙකුත් විෂයන්ට අදාළ පිළිතුරු පත්‍ර ඇගයීමේ කටයුතු ආරම්භ කිරිම සඳහා අයදුම්පත් ප්‍රමාණවත් පරිදි ලැබී ඇති බවත් එම කටයුතු ඉදිරියට ක්‍රියාත්මක කිරීම පිළිබඳ මේ වන විට අදාළ පාර්ශවයන් සමඟ සාකච්ඡා කරමින් සිටින බවත් විභාග කොමසාරිස් ජනරාල්වරයා සඳහන් කරනවා. පිළිතුරු පත්‍ර ඇගයීමේ සියලු කටයුතු කඩිනමින් ආරම්භ කිරීමට නොහැකි වුවහොත් ගැටලු රැසක් ඇතිවන බවයි බොහෝ දෙනා පෙන්වා දෙන්නේ.   ", "URL": "https://www.itnnews.lk/2023/10/05/477252/", "Category": "දේශීය පුවත්", "Parent URL": null}