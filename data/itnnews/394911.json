{"Source": "ITN news", "Timestamp": "පෙබරවාරි 14, 2022 12:42", "Headline": "වී- භාෂා වැඩසටහන් මාලාව තුළින් මෙරට දරුවන්ට විදේශීය භාෂා 10ක් ඉගෙනීමේ අවස්ථාව", "News Content": "මෙරට පාසල් දරුවන් සඳහා විදේශීය භාෂා ඉගැනුමට ප්‍රවේශය ලබා දීමේ මාර්ගගත වැඩසටහන් මාලාවක් ක්‍රියාත්මක කිරීමට සැලසුම් කර ඇති බව කාන්තා හා ළමා සංවර්ධන, පෙර පාසල් හා ප්‍රාථමික අධ්‍යාපන, පාසල් යටිතල පහසුකම් හා අධ්‍යාපන සේවා රාජ්‍ය අමාත්‍ය පියල් නිශාන්ත ද සිල්වා මහතා පැවසීය. අමාත්‍යවරයා මේ බව පැවසුවේ පසුගියදා අමාත්‍යංශ පරිශ්‍රයේදී පැවැති වී- භාෂා වැඩසටහන් මාලාව පිළිබඳව දැනුවත් කිරීමේ මාධ්‍ය හමුවකට එක් වෙමින්. රාජ්‍ය අමාත්‍යවරයාගේ සංකල්පයක් පරිදි London School of Executive Limited ආයතනය සමඟ එක්ව රාජ්‍ය අමාත්‍යංශයේ මෙහෙයවීම සහ අධීක්ෂණය යටතේ මෙම ව්‍යාපෘතිය ක්‍රියාත්මක කිරීමට නියමිතය. එක්සත් රාජධානියේ London School of Executive Limited ආයතනය සමඟ එක්ව ක්‍රියාත්මක කරන මෙම ව්‍යාපෘතිය හරහා පාසල් දරුවන්ට ගැළපෙන ලෙස ජාත්‍යන්තර ප්‍රමිතියට අනුගතව ඉංග්‍රීසි, ප්‍රංශ, ස්පාඤ්ඤ, ජර්මන්, ඉතාලි, හිංදි, චීන, ජපන්, රුසියානු හා අරාබි යන භාෂා හැදෑරීමේ හැකියාව ඇති බව අනාවරණය වී තිබේ. ජාත්‍යන්තර කාන්තා දිනය නිමිති කොටගෙන පැවැත්වීමට නියමිත ප්‍රධාන උත්සවයට සමගාමීව මෙම වැඩසටහන ද ආරම්භ කිරීමට බලාපොරොත්තු වන බවයි රාජ්‍ය අමාත්‍යවරයා සඳහන් කළේ. දිවයින පුරා පාසල් වල විදුහල්පතිවරුන් මෙම වැඩසටහන පිළිබඳව දැනුවත් කිරීමේ වැඩපිළිවෙළක් මේ වන විටත් ආරම්භ කර ඇති බවද රාජ්‍ය අමාත්‍යවරයා වැඩිදුරටත් අදහස් දක්වමින් පැවසීය. ", "URL": "https://www.itnnews.lk/2023/10/05/394911/", "Category": "දේශීය පුවත්", "Parent URL": null}