{"Source": "ITN news", "Timestamp": "සැප්තැම්බර් 28, 2022 12:50", "Headline": "නොරොච්චෝලෙන් අහිමි වූ විදුලි ධාරිතාව පෞද්ගලික බලාගාරවලින් ලබාගැනීමට පියවර", "News Content": "නොරොච්චෝලේ ජනන යන්ත්‍රය බිඳවැටීම හේතුවෙන් ජාතික විදුලිබල පද්ධතියට අහිමි වූ විදුලි ධාරිතාව පෞද්ගලික බලාගාරවලින් ලබාගැනීමට කටයුතු කර තිබෙනවා. නොරොච්චෝලේ බලාගාරයේ බිඳ වැටීමක් සිදු වුවද විදුලි කප්පාදුව දීර්ඝ නොකර පවත්වාගෙන යාමට කටයුතු කරන බව අමාත්‍ය කංචන විජේසේකර මහතා ඊයේ ප්‍රකාශ කලා. ඒ අනුවයි පෞද්ගලික විදුලි බලාගාරවලින් විදුලිය ලබා ගැනීමට මහජන උපයෝගීතා කොමිසම විදුලි බල මණ්ඩලයට අවසර ලබා දුන්නේ. නොරොච්චෝලේ බලාගාරයේ 3වන ජනන යන්ත්‍රයේ හට ගෙන ඇති දෝෂය හේතුවෙන් මෙගාවොට් 270ක් ජාතික විදුලි බල පද්ධතියට අහිමිව යනවා. නමුත් අදාළ විදුලි ධාරිතාව කැළණිතිස්ස සහ ඇඹිලිපිටිය ඒස් බලාගාරයෙන් ලබා ගැනීමට අපේක්ෂා කරන බව ලංකා විදුලි බල මණ්ඩල ප්‍රකාශකයෙකු සදහන් කලා. කැළණි තිස්ස බලාගාරයට විදුලි ජනනය සදහා නැප්තා ලැබීමත් සමඟ මෙගා වොට් 170ක් ද, ඇඹිලිපිටිය ඒස් බලාගාරයෙන් මෙගා වොට් 100ක්ද ලබා ගැනීමට අපේක්ෂිතයි. මේ අතර අමාත්‍ය කංචන විජේසේකර මහතා ඊයේ දිනයේ විදුලි උත්පාදන තත්ත්වය සම්බන්ධයෙව් ට්විටර් පණිවුඩයක් නිකුත්කලා. ඒ අනුව , ගල් අගුරු මගින්- 15.80%ක්ද, ජල විදුලිය මගින් – 52.01%ක්ද, තාප විදුලිය මගින් – 11.03%ක්ද, සුළං මගින් – 1.35%ක්ද ජාතික විදුලි බල පද්ධතියට එක් කර තිබෙනවා. එමෙන්ම පෞද්ගලික තාප බලාගාරවලින් -17.72ක්ද, පෞද්ගලික සුළං බලාගරවලින් 1.39%ක්ද සූර්ය තාප මගින් 0.42%ක්ද ජාතික විදුලි බල පද්ධතියට එක් කර තිබෙනවා. ", "URL": "https://www.itnnews.lk/2023/10/05/437634/", "Category": "Breaking News,දේශීය පුවත්", "Parent URL": null}