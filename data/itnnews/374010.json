{"Source": "ITN news", "Timestamp": "නොවැම්බර් 4, 2021 17:39", "Headline": "දිවයිනේ දිස්ත්‍රික්ක 8 කට පනවා තිබූ නායයෑම් අනතුරු ඇඟවීම් නිවේදනය දීර්ඝ කෙරේ", "News Content": "දිවයිනේ දිස්ත්‍රික්ක 8 කට පනවා තිබූ  නායයෑම් අනතුරු නිවේදන තවදුරටත් දීර්ඝ කර තිබෙනවා.  පවතින වැසි සහිත කාලගුණ තත්ත්වය සැළකිල්ලට ගනිමිනුයි මේ තීරණය ගෙන තිබෙන්නේ. ජල ගැලීම් හේතුවෙන් ජන ජීවිතයට බලපෑම් එල්ල වී තිබෙනවා. බස්නාහිර, සබරගමුව යන පළාත්වලත් ගාල්ල සහ මාතර යන දිස්ත්‍රික්කවලත් විටින් විට වැසි ඇතිවිය හැකියි. දිවයිනේ සෙසු ප්‍රදේශවල සවස් කාලයේ දී හෝ රාත්‍රී කාලයේ දී තැනින් තැන වැසි හෝ ගිගුරුම් සහිත වැසි ඇතිවන බවයි කාලගුණ විද්‍යා දෙපාර්තමේන්තුව නිවේදනය කරන්නේ. කොළඹ සිට ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශ විටින් විට තරමක් රළුවිය හැකියි. එම මුහුදු ප්‍රදේශයේ සුළගේ වේගය පැයට කිලෝමීටර් 40 ත් 50 ත් අතර වන බවයි කාලගුණ විද්‍යා දෙපාර්තමේන්තුව නිවේදනය කරන්නේ. මාතලේ, බදුල්ල, රත්නපුර, නුවරඑළිය, කෑගල්ල, මහනුවර, කළුතර, හා ගාල්ල යන දිස්ත්‍රික්ක සදහා පනවා ඇති නායයෑම් අනතුරු ඇගවීම් නිවේදනය අද රාත්‍රිය දක්වා දීර්ඝ කෙරුණා. මේ අනුව අදාළ දිස්ත්‍රික්කවල ජනතාව වැඩි අවධානයකින් පසුවිය යුතු බවයි ආපදා කළමනාකරණ මධ්‍යස්ථානය සදහන් කරන්නේ. ඇල්ල, දෙමෝදර, බටත්තාවෙල  ප්‍රදේශයේ නිවාස දෙකක් මතට පස් කදු කඩා වැටීමෙන් හානි සිදුවුණා. ඒ අතුරින් එක් නිවසක් මුළුමනින්ම විනාශයට පත්ව තිබෙනවා. නායයෑමට ලක්වූ එක් නිවසක මවක හා දියණියක සිරවී සිටියදී මහත් පරිශ්‍රමයක් දරා එම කාන්තාවන් සිරවී සිටි ස්ථානයෙන් ඉවත් වී ඇති බවයි අප වාර්තාකරු සදහන් කරන්නේ. මධ්‍යම කදුකරයට ඇදහැලෙන අධික වර්ෂාවත් සමග මාතලේ මහනුවර මාර්ගයේ අකුරණ නගරය හා දුනුවිල මාර්ගය ජලයෙන් යටවී පැවතුනා. දින 10 ක් තුළ තුන්වන වරටත් මෙසේ නගරය ජලයෙන් යටවුණා. ගිංගගේ ජල මට්ටම ඉහළ යාමත් සමග ගාල්ල, හෝලුවාගොඩ ප්‍රදේශයේ පහත් බිම් රැසක් ජලයෙන් යටවුණා. එමෙන්ම පිලාන හරුමල්ගොඩ මාර්ගය වැලිකොන්ද බෝගහගොඩ මාර්ගය ඇතුළු මාර්ග කීපයක් ද ජලයෙන් යටවුණු බවයි අප වාර්තාකරු සදහන් කරන්නේ. ජල ගැලීම් හේතුවෙන් ලිදුල ප්‍රදේශයේ වතු නිවාස 37 ට පමණ හානි සිදුවුණා. ඒවායෙහි සිටි පුද්ගලයෙන් 60 දෙනෙකු පමණ අවතැන් වූ බවයි අප වාර්තාකරු පවසන්නේ. උඩවලව ජලාශයේ පෝෂක ප්‍ර දේශයක් වන හල්දුම්මුල්ල කල්තොට,බලංගොඩ යන ප්‍රදේශවලට මේ දිනවල අධික වැසි ලැබීමත් සමග එම ජලාශයේ එක් වාන්දොරටුවක් විවෘත කිරීමට ඊයේ පස්වරුවේ ක්‍රියා කළා. ජලාශයේ ධාරිතාව අක්කර අඩි දෙලක්ෂ දාහත්දහසක් වනවා. කෙසේ වුවද ඊයේ රාත්‍රිය වනවිට ජල ප්‍රමාණය අක්කර අඩි 220,240 ක් දක්වා ඉහළ ගියා. රාජාංගනය ජලාශයේ වාන් දොරටු 6 ක් විවෘත කෙරුණා. මෙහි ජල පෝෂක ප්‍රදේශවලට අධික වර්ෂාවක් ලැබීමත් සමග කලාවැවේ හා බළලුවැවේ ජල මට්ටම ඉහළ ගියා. ඒත් සමගම රාජාංගනය ජලාශයේ වාන් දොරටු විවෘත කිරීමට සිදුවුණා. වැලිමඩ ප්‍ර දේශයට ඊයේ පස්වරුවේ ඇදහැලුණු අධික වර්ෂාවත් සමග වැලිමඩ බදුල්ල ප්‍රධාන මාර්ගයේ පුහුල්පොල ප්‍රදේශයේ පස් කන්දක් කඩාවැටීමෙන් රථවාහන ධාවනයට බාධා එල්ලවුණා. අධික වර්ෂාවත් සමග උමා ඔයේ ජල මට්ටම ද ශීඝ්‍රයෙන් ඉහළ යමින් පවතිනවා. ", "URL": "https://www.itnnews.lk/2023/10/05/374010/", "Category": "Breaking News,කාලගුණ අනාවැකිය,දේශීය පුවත්", "Parent URL": null}