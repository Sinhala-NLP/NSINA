{"Source": "ITN news", "Timestamp": "නොවැම්බර් 2, 2022 19:23", "Headline": "සජිත්ගේ කොළඹ විරෝධයට, විරෝධයෙන්ම විරෝධයක්", "News Content": "මර්දනයට එරෙහි විරෝධතාව අද පස්වරුවේ එල්ෆින්ස්ටන් රඟහල අසලින් ආරම්භ වුණා. සමගි ජනබලවේගයේ නායක සහ විපක්ෂ නායක සජිත් ප්‍රේමදාස  මහතාගේ මූලිකත්වයෙනුයි විරෝධතාව සංවිධාන කෙරුණේ. කෙසේ වෙතත් කොටුව දුම්රියපල ඉදිරිපිටට යාමට සැලසුම් කළ විරෝධතා ව්‍යාපාරය පිටකොටුව කැලෑපොල අසලදී නතර කෙරුණා.  එහි රැස්වීම පැවැත්වීමට ගිය විපක්ෂ නායක සජිත් ප්‍රේමදාස මහතාට විරෝධතාකරුවන්ගෙන්ම විරෝධතාවක් එල්ල වුණා. වෘත්තීය සමිති බහුජන සංවිධාන හා දේශපාලන පක්ෂ ඒකාබද්ධව විරෝධතා පාගමන මරදාන එල්ෆින්ස්ටන් රගහල අසලින් ආරම්භ කෙරුණා. ඒ පස්වරු තුනයි තිහට පමණයි. මෙම පාගමනට සහභාගී වීම සදහා ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර මහතා ඇතුළු පක්ෂ ක්‍රියාකාරීන් පක්ෂ මුලස්ථානය ඉදිරිපිටදී සංවිධාන වුණා. ඔවුන් මරදාන ඩාලි පාර ඔස්සේ එල්ෆින්ස්ටන් රඟහල වෙත පැමිණියා. අනිකුත් වෘත්තීය සමිති සංවිධානද එල්ෆින්ස්ටන් රගහල අසලින් පාගමනට එක්ව සිටියා. ඒ අනුව එල්ෆින්ස්ටන් රඟහල අසළින් ආරම්භ වූ විරෝධතා පාගමන ටෙක්නිකල් මංසන්ධිය ඔස්සේ කොළඹ කොටුව දෙසට ගමන් කිරීම සිදු වුණා. කෙසේ වෙතත් විරෝධතාකරුවන්ට පිටකොටුව දුම්රියපොළ ආසන්නයට ළගාවීමට පොලිසියෙන් අවසර ලැබුණේ නෑ. ඒ අද උදෑසන පොලිසිය ලබා දුන් නියෝගයක් මතයි. කොටුව දුම්රියපොළ ඉදිරිපිටදී හෝ ඒ ආසන්නයේ විරෝධතා පැවැත්වීමට අවසර නොදෙන බව පොලිසිය දැනුම් දී තිබුණේ. පොලිසිය මගින් විරෝධතාව මෙහෙයවන්නන්ට ලිපි ලබා දී තිබුණා. එමගින් දැනුම්දී තිබුණේ විරෝධතා පැවැත්වෙන කාලසීමාවේ මාර්ග අවහිරවීම නිසා රාජ්‍ය හා පෞද්ගලික ආයතනවල සේවය අවසන් කර යන ජනතාවට මෙන්ම කොටුව සහ පිටකොටුව තොග වෙළෙදාමටද අවහිරතා ඇතිවිය හැකි බවයි. මාර්ග අවහිරවීමක් හෝ බාධාවීමක් සිදු වුවහොත් ජනතාවට වන පීඩා ඉවත් කිරීමට පොලිස් ආඥා පනතේ සහ වෙනත් නීති යටතේ ක්‍රියාමාර්ග ගන්නා බවද පොලිසිය එයින් අවධාරණය කර තිබුණා. ඒ අනුව පිටකොටුව ඕල්කට් මාවතේ කැලෑපොළ මංසන්ධිය අසලින් මාර්ග බාධක යොදා පිටකොටුව දුම්රියපොළ ඉදිරිපිටට විරෝධතාකරුවන් පැමිණීම වැළැක්වීමට පොලිසිය කටයුතු කළා. ඒ අනුව විවෘත රථයක නැග රැස්වීමක් පැවැත්වීමටයි දේශපාලන පක්ෂ නියෝජිතයන් කටයුතු කළේ.  මෙම විරෝධතාව සංවිධාන කිරීමට මූලිකත්වය ගත් සමගි ජනබලවේගයේ නායක විපක්ෂ නායක සජිත් ප්‍රේමදාස මහතාද මෙම අවස්ථාවේදී විරෝධතා ව්‍යාපාරයට එක් වුණා. විවෘත රථයට නැගී සජිත් ප්‍රේමදාස මහතා විරෝධතාකරුවන් ඇමතීමට උත්සාහ දරද්දී තවත් සංවිධාන කිහිපයක් එය වැළැක්වීමට කටයුතු කළා. ", "URL": "https://www.itnnews.lk/2023/10/05/443859/", "Category": "Breaking News,නවතම පුවත්", "Parent URL": null}