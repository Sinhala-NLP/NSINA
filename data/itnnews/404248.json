{"Source": "ITN news", "Timestamp": "மார்ச் 28, 2022 12:53", "Headline": "நாட்டில் நிலவும் அதிக வெப்பமான வானிலையால் சிறுவர்களுக்கு பாதிப்பு : சுகாதார பிரிவு", "News Content": "தற்போது நாட்டில் நிலவும் அதிக வெப்பமான வானிலையால் சிறுவர்கள் பாதிக்கப்பட்டுள்ளனர். கொழும்பு லேடி றிட்ச்வே சிறுவர் வைத்தியசாலைக்கு அதிகளவான சிறுவர்கள் மருத்துவ சிகிச்சைகளுக்கென வருகை தருவதாக வைத்தியசாலையின் குழந்தை நல மருத்துவர் தீபால் பெரெரா தெரிவித்துள்ளார். ஒவ்வொரு வருடமும் மார்ச் மாத இறுதியில், ஏப்ரல் மாத ஆரம்பத்தில் சூரியன் உச்சம் கொடுக்கிறது. அதிக வெப்பத்தால் சிறு பிள்ளைகளுக்கு நீரிழப்பு, சோர்வு, உடல் வேதனை, தலைவலி, உடலில் கொப்புளங்கள் ஏற்படல் உள்ளிட்ட அறிகுறிகள் தோன்றக்கூடும். இதனை தவிர்க்க சிறுவர்களுக்கு அதிகளவாக நீரை பருகக்கொடுக்குமாறும், ஒரு நாளுக்கு இரு தடவைகள் நீராடச்செய்யுமாறும் வைத்தியர்கள் அறிவுறுத்தியுள்ளனர். குழந்தைகளுக்கு நீரில் விளையாட அதிக நேரத்தை வழங்குமாறும் அவர் வலியுறுத்தியுள்ளார். ", "URL": "https://www.itnnews.lk/2023/10/05/404248/", "Category": "Breaking News,தேசிய செய்திகள்", "Parent URL": null}