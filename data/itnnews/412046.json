{"Source": "ITN news", "Timestamp": "මැයි 18, 2022 19:45", "Headline": "පසුගිය කෙටි කාලය තුළ පොලීසිය දේශපාලනීකරණය වූ හැටි ගැන පොලිස්පති හෙළිදරව්ව", "News Content": "පසුගිය නව වනදා සිදුවූ ප්‍රචණ්ඩ ක්‍රියා නැවැත්වීමට පොලීසිය ක්‍රියා නොකළ බව විවිධ අංශවලින් මෙන්ම ඊයේ පාර්ලිමේන්තුවේදී ද චෝදනා එල්ල වුණා. ඊට හේතුව සුදුසුකම් නොලත් නිලධාරීන් දේශපාලන බලපෑම් මත ස්ථානාධිපති තනතුරුවලට පත් කිරීම බව පොලිස්පතිවරයා පවසා තිබෙනවා. මෙම නුසුදුසු පත්කිරීම් සම්බන්ධයෙන් පසුගිය දෙසැම්බර් 6 වනදා මහජන ආරක්ෂාව පිළිබද ලේකම්වරයාට පොලිස්පතිවරයා ලිපියක් ද යවා තිබෙනවා. පසුගිය කෙටි කාලය තුළ පොලීසිය දේශපාලනීකරණය වූ බව පොලිස්පති සී ඩී වික්‍රමරත්න මහතා, මහජන ආරක්ෂාව පිළිබඳ ලේකම් විශ්‍රාමික මේජර් ජනරාල් ජගත් අල්විස් මහතා වෙත ලිඛිතව කරුණු පෙන්වා දී තිබුණා. ඒ මීට මාස 3 ට පෙරයි. ඔහු එම ලිපියෙන් පෙන්වා දී තිබුණේ පසුගිය වසරේ ජනවාරි පළමුවනදා සිට නොවැම්බර් 3 වනදා දක්වා පොලිස් ස්ථානාධිපති ධුරවලට පත්කළ 184 දෙනාගෙන් නිශ්චිත ක්‍රමවේද සපුරා සුදුසුකම් සහිතව එම තනතුර ලබාගෙන ඇත්තේ දෙදෙනෙකු පමණයි. ඉතිරි 182 නාම තම නිර්දේශවලින් තොරව දේශපාලන බලපෑම් මත පත්වීම් ලැබූවන් බව ඔහු එහි දක්වා තිබුණා. පසුගියදා ජනාධිපතිතුමාගේ ප්‍රධානත්වයෙන් පැවති ආණ්ඩු පක්ෂ මන්ත්‍රී කණ්ඩායම් රැස්වීමේදී ද පොලිස්පතිවරයා මේ බව පැවසූ බවයි මාධ්‍ය වල පළවුණේ. ඒ සිය නිවාස දේපල විනාශ කරන තෙක් පොලීසිය බලාසිටි බවත් ආරක්ෂාව ලබාදීමට ක්‍රියා නොකළ බවටත් සිදුකළ දෝෂාරෝපණ හමුවේයි. එහිදී පොලිස්පතිවරයා පවසා තිබුණේ සුදුසුකම් නොමැති නිලධාරීන් දේශපාලන බලපෑම් මත ස්ථානාධිපති තනතුරුවලට පත්කිරීම නිසා මෙම තත්ත්වය උද්ගත වූ බවයි       ", "URL": "https://www.itnnews.lk/2023/10/05/412046/", "Category": "Breaking News,දේශීය පුවත්", "Parent URL": null}