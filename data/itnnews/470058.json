{"Source": "ITN news", "Timestamp": "මාර්තු 22, 2023 05:49", "Headline": "රාජ්‍ය ආරක්‍ෂක අමාත්‍යවරයා යුධ හමුදා සාමාජිකයින්ගේ සේවය අගය කරයි", "News Content": "ආරක්‍ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා ඊයේ ( 21) දින ශ්‍රී ජයවර්ධනපුර කෝට්ටේ ආරක්‍ෂක මූලස්ථාන සංකීර්ණයේ පිහිටි යුධ හමුදා මූලස්ථානයේ දී යුද්ධ හමුදා සාමාජිකයින් විසින් ඉටු කරනු ලබන සේවාවන් ඇගයීමට ලක් කළා. ජාතික ආරක්‍ෂාව පිළිබඳ ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානී සාගල රත්නායක  මහතාද සමගින් හමුදා මූලස්ථානයට පැමිණි ආරක්‍ෂක රාජ්‍ය අමාත්‍යවරයා මේ බව ප්‍රකාශ කළේ යුද හමුදා මූලස්ථානයේ දී අද දින සිදු කළ සිය පලමු සංචාරයේදීයි. යුධ හමුදා මූලස්ථාන පරිශ‍්‍රයට පැමිණි රාජ්‍ය අමාත්‍යවරයා යුද හමුදාපති ලුතිනන් ජෙනරල් විකුම් ලියනගේ විසින් උණුසුම් ලෙස පිළිගත් අතර එහිදී අමාත්‍යවරයා විසින් යුධ හමුදා මූලස්ථානයෙහි සේවයේ නියුතු හමුදා සාමාජිකයින් සමඟ සුහද කථා බහකද නිරත වුණා. මෙම සුවිශේෂී අවස්ථාව සනිටුහන් කරමින් යුද හමුදාපතිවරයා විසින් රාජ්‍ය අමාත්‍ය තෙන්නකෝන් මහතා සහ සාගල රත්නායක මහතා වෙත සමරු තිළිණයක් ප්‍රදානය  කෙරුණා. යුධ හමුදා මාණ්ඩලික ප්‍රධානී ඇතුළු ජ්‍යෙෂ්ඨ නිලධාරීන් සහ භට පිරිස් ද මෙම අවස්ථාවට එක්ව සිටියා.             ", "URL": "https://www.itnnews.lk/2023/10/05/470058/", "Category": "Breaking News,දේශීය පුවත්", "Parent URL": null}