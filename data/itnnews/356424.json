{"Source": "ITN news", "Timestamp": "අගෝස්තු 15, 2021 20:49", "Headline": "එන්නතේ එක මාත්‍රාවක් හරි විදගත්ත ගණන එක්කෝටි දහඅට ලක්ෂ පනස්දහසත් පනී", "News Content": "කොරෝනා මර්දන එන්නත්වල පළමු මාත්‍රාව ලබා ගත් පිරිස එක්කෝටි දහඅට ලක්ෂ පනස් දහසේ සීමාව ඉක්මවලා ගියා. ඒත් සමගම එන්නත්කරණ වැඩපිළිවෙලට බොහෝ දෙනෙකුගෙන් හිමිවෙලා  තියෙන්නේ ඉහළ ප්‍රසාදයක්. කොරෝනා වයිරසයෙන් මෙරට ජනතාව ආරක්ෂා කර ගැනීම සදහා එන්නත් ලබා දීමේ වැඩපිලිවෙල සාර්ථකව ක්‍රියාත්මක වනවා. යුද හමුදාව මගින් සයිනොෆාම් එන්නතේ පළමු හා දෙවන මාත්‍රා ලබා දීම විහාර මහා දේවී උද්‍යානයේ දී සිදුවන අතර ඒ සදහා විශාල පිරිසක් එක්ව සිටියා. යුද හමුදාව මගින් ජංගම එන්නත්කරණ වැඩසටහන් ප්‍රදේශ කිහිපයකම අද දිනයේද ක්‍රියාත්මක කළා. වැඩිහිටි හා ආබාධිත පුද්ගලයන් සදහා නුගේගොඩ,  මිරිහාන,  තලපත්පිටිය ආදී ප්‍රදේශවල දී මෙසේ නිවෙස්වලටම ගොස් එන්නත් ලබා දීම සිදුවුණා. තවත් ප්‍රදේශ කිහිපයකට වැඩපිළිවෙල සාර්ථකව ක්‍රියාත්මක වූ බවයි අප වාර්තාකරුවන් සදහන් කරන්නේ. ජා – ඇළ නිවන්දම ශ්‍රී දීපදුත්තාරාම පුරාණ විහාරස්ථානයේ දීද සයිනොෆාම් එන්නතේ පළමු හා දෙවන මාත්‍රාව ලබා දීම සිදුකෙරුණා. 2000 කට අධික පිරිසකට මෙසේ එන්නත් ලබා දීම සිදු කෙරුණේ ජා ඇළ මහජන සෞඛ්‍ය පරීක්ෂක කාර්යාලයේ මෙහෙයවීමෙනුයි. කළුතර ජාතික සෞඛ්‍ය විද්‍යායතන පරිශ්‍රයේදී සයිනොෆාම් එන්නතේ දෙවන මාත්‍රාව ලබා දීම සිදු කෙරුණා. ක්‍රමවත් වැඩපිලිවෙලක් එහිදි ක්‍රියාත්මක කෙරුණා. සයිනොෆාම් එන්නතේ පළමු හා දෙවන මාත්‍රා ලබා දීමේ තවත් වැඩපිළිවෙලක් මීරිගම යොවුන් නිකේතනයේදී ක්‍රියාත්මක කෙරුණා. 3000 ක් පමණ පිරිසකට මෙහිදි එන්නත ලබා දීම සිදුවුණා. මේ අතර ඊයේ දිනය වන විට කොවිෂීල්ඩ් එන්නතේ පළමු මාත්‍රාව ලබාගෙන සිටි පුද්ගලයින් ගණන දොළොස් ලක්ෂ අනූතුන් දහස් හයසිය තිස් එකක්. අටලක්ෂ හැත්තෑ එක්දහස් හාරසිය තිස් දෙකක් එහි දෙවන මාත්‍රාව ලබාගෙන තිබෙනවා. සයිනොෆාම් එන්නතේ පළමු මාත්‍රාව පුද්ගලයින් අනු තුන් ලක්ෂ හැත්තෑ නව දහස් නවසිය විසිහයක් හා දෙවන මාත්‍රාව තිස් හය ලක්ෂ දාහතර දහස් හයසිය හතලිස් පස් දෙනෙකුට ලබා දීමටයි පියවර ගෙන ඇත්තේ. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ එක් දෙනෙකුට හා දෙවන මාත්‍රාව 14516 දෙනෙකුට ලබා දී ඇති අතර ෆයිසර් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව දෙලක්ෂ පනස් දෙදහස් දෙසිය විසිනවයක්. එහි දෙවන මාත්‍රාව 26908 කුට ලබා දී ඇති අතර මොඩර්නා එන්නතේ පළමු මාත්‍රාව මේ දක්වා පුද්ගලයින් හත් ලක්ෂ හැට පන්දහස් හාරසිය හතලිස් එක් දෙනෙකුට ලබා දී ඇති බවයි වසංගත රෝග විද්‍යා අංශය සදහන් කළේ. කොරෝනා මර්දන කුමන හෝ එන්නත් වර්ගයකින් පළමු මාත්‍රාව ලබාගත් පිරිස  මේ වන විට එක්කෝටි දහ අට ලක්ෂ පනස් දහස් තුන්සිය අටක් වනවා. හතලිස් පන් ලක්ෂ විසි හත් දහස් පන්සිය දෙදෙනෙකු මාත්‍රා දෙකම ලබාගෙන අවසන්.     ", "URL": "https://www.itnnews.lk/2023/10/05/356424/", "Category": "දේශීය පුවත්", "Parent URL": null}