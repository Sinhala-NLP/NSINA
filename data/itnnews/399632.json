{"Source": "ITN news", "Timestamp": "මාර්තු 5, 2022 18:23", "Headline": "සදුදා සිට රටටම තෙල් දෙන්න තෙල් සංස්ථාව සූදානමින්", "News Content": "රටේ සියලු අංශ සදහා සදුදා සිට අවශ්‍ය ඉන්ධන ලබාදීමට කටයුතු කරන බව ලංකා ඛනිජ තෙල් නීතිගත සංස්ථාව සදහන් කරනවා. අද දිනයේදීත් දිවයිනේ බොහෝ ප්‍රදේශවල ඉන්ධන පිරවුම්හල් ආසන්නයේ ඉන්ධන ලබාගැනීම සදහා දිගු ‍පෝලිම් දක්නට ලැබුණා. කිරිබත්ගොඩ නගර මධ්‍යයේ පිහිටි ඉන්ධන පිරවුම්හලට ඩීසල් ලැබෙන තුරු බොහෝ පිරිසක් සිය වාහන හා කෑන් සමග පෝලිමේ සිටින අයුරු දැකගැනීමට ලැබුණා. කෙසේ වෙතත් අපේක්ෂා කළ පරිදී ඩීසල් රැගත් බවුසරයක් නොපැමිණීම නිසා නොසන්සුන්කාරී තත්ත්වයක් ද ඇතිවුණා. හිස් කෑන් සමග කොළඹ නුවර ප්‍රධාන මාර්ගයට පැමිණි පිරිසක් රථවාහන ගමනාගමනයට බාධා කරමින් මාර්ගය අවහිර කර සිටින ආකාරය දැක ගැනීමට ලැබුණා. කිරිබත්ගොඩ පොලිසියේ නිලධාරීන් පැමිණ තත්ත්වය යථා තත්ත්වයට පත් කළා. කෙසේ වෙතත් ඉන්ධන පිරවුම්හල් වෙත අද දිනයේදී ඩීසල් බෙදාහැරීම සිදුවන බව ලංකා ඛනිජ තෙල් නීතිගත සංස්ථාවේ සභාපති නීතිඥ සුමිත් විජේසිංහ මහතා පවසනවා.     ", "URL": "https://www.itnnews.lk/2023/10/05/399632/", "Category": "Breaking News,දේශීය පුවත්", "Parent URL": null}