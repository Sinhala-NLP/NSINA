{"Source": "ITN news", "Timestamp": "නොවැම්බර් 22, 2021 11:40", "Headline": "රසායනික පොහොර ගෙන්වීම ගැන තීරණාත්මක සාකච්ඡාවක්", "News Content": "රසායනික පොහොර ගෙන්වීම පිළිබඳ සාකච්ඡාවක් ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් අද පෙරවරුවේ ආරම්භ වුණා. කෘෂිකාර්මික නිෂ්පාදන සඳහා කාබනික පොහොර භාවිතය ප්‍රවර්ධනය කිරීමේ අරමුණින් රසායනික පොහොර කෘමිනාශක සහ වල්නාශක ආනයනය මේ වනවිට තහනම්. එම තහනම ක්‍රියාත්මක වනුයේ පසුගිය අප්‍රේල් 27 වනදා ඉදිරිපත් කෙරුණු අමාත්‍ය මණ්ඩල සංදේශයකට අනුවයි. හඳුනාගත් රසායනික පොහොර , කෘමිනාශක ,වල්නාශක ගණයට ගැනෙණ භාණ්ඩ ආනයනය ඒ අනුව තහනම් කෙරුණා. ඒ පසුගිය මැයි හය වනදා සිට ක්‍රියාත්මක වන පරිදි නිකුත් කෙරුණු ගැසට් නිවේදනයට අනුවයි. රජයේ එම තීරණයට ඇතැම් ගොවීන් විරෝධය පළ කළ අතර උද්ඝෝෂණ ද පැවැත්වුවා. ඒ අනුව මහ කන්නයේ භාවිතය සඳහා ඝන යූරියා වෙනුවට නයිට්‍රජන් දියර පොහොර ඉන්දියාවෙන් ආනයනය කර ගොවීන්ට ලබාදීමට රජය කටයුතු කළා. එසේ වුවද රසායනික පොහොර ඉල්ලා සිදු කළ ගොවි විරෝධතා අවසන් වූයේ නැහැ. ඒ අනුව මෙවර මහ කන්නයේ වී , බඩඉරිඟු ,එළවලු හා අනෙකුත් බෝග වගාවන් සඳහා කෘෂි රසායනික හා අත්‍යවශ්‍ය ශාක පෝෂක යළි ආනයනය කිරීමට තීරණය කළ බව කෘෂිකර්ම අමාත්‍යංශයේ ලේකම් ජ්‍යෙෂ්ඨ මහාචාර්ය උදිත් කේ ජයසිංහ මහතා පවසනවා. මේ අතර රසායනික පොහොර ගෙන්වීම සම්බන්ධයෙන් ජනාධිපති ගෝඨාභය රාජපක්ෂ මහතා සමඟ විශේෂ සාකච්ඡාවක්  ජනාධිපති ලේකම් කාර්යාලයේ දී අද පෙරවරුවේ ආරම්භ වුණා. රාජ්‍ය අමාත්‍ය ශෂීන්ද්‍ර රාජපක්ෂ මහතා ඊයේ පැවසුවේ තුන සහ හතර කාණ්ඩවල පොහොර ලංකාවට ආනයනය සඳහා අවසර ලබා ගැනීම පිළිබඳව මෙහිදී සාකච්ඡා කරන බවයි. ", "URL": "https://www.itnnews.lk/2023/10/05/377723/", "Category": "Breaking News,දේශීය පුවත්", "Parent URL": null}