{"Source": "ITN news", "Timestamp": "මැයි 15, 2021 14:47", "Headline": "එකොළොස් ලක්ෂ පනස් දහසකට කොරෝනා එන්නත් ලබාදී අවසන්", "News Content": "එන්නත්කරණ වැඩසටහන සාර්ථකව ක්‍රියාත්මක වෙද්දී එකොළොස් ලක්ෂ පනස්දහසකට වැඩි පිරිසකට එන්නත ලබාදී ඇති බව සෞඛ්‍ය අංශ පවසනවා. ඇස්ට්‍රා සෙනෙකා කොවිෂීල්ඩ් එන්නතේ පළමු මාත්‍රාව 925,242 නෙකුට ලබාදී තිබෙනවා. දෙවන මාත්‍රාව ලබාදී ඇති සංඛ්‍යාව 256,004 ක්. සයිනොෆාම් එන්නතේ පළමු මාත්‍රාව 276,762 නෙකුට ලබාදී ඇති අතර එහි දෙවන මාත්‍රාව 2,435 දෙනෙකුට ලබාදී තිබෙනවා. ස්පුට්නික් එන්නතේ පළමු මාත්‍රාව 14,675 දෙනෙකුට ලබාදී ඇති බවයි සෞඛ්‍ය අංශ සදහන් කරන්නේ. මේ අතර එන්නත්කරණ වැඩසටහන අද දිනයේත් ස්ථාන රැසකදී සාර්ථකව සිදුකෙරෙනවා. බේරුවල සෞඛ්‍ය වෛද්‍ය නිලධාරී කොට්ඨාසයට අයත් පයාගල ග්‍රාම සේවා වසම් හයක ජනතාවට එන්නත ලබාදීම සිදුකෙරුණා. 1,300 කට වැඩි පිරිසකට එන්නත ලබාදුන් බවයි බේරුවල සෞඛ්‍ය වෛද්‍ය නිලධාරී කාර්යාලය සදහන් කළේ. කළුතර,  පන්විල,  හේනවත්ත,  මුණසිංහ බෝධිරාජ විහාර පරිශ්‍ර යේදී ද එන්නත් ලබාදීමේ කටයුතු ක්‍රියාත්මක කෙරුණා. කොරෝනා ආසාදිතයින් වැඩි වශයෙන් වාර්තා වූ තේක්කවත්ත ග්‍රාම නිලධාරී වසමේ ජනතාව වෙනුවෙනුයි මෙහිදී එන්නත ලබාදුන්නේ. දෙහිවල,  කවුඩාන,  නැදිමාල හා කොහුවල යන ග්‍රාම සේවා වසම්වල පදිංචි ජනතාව වෙනුවෙන් එන්නත ලබාදීම දෙහිවල ඇන්ඩර්සන් පාර ශ්‍රී මහා විහාරස්ථානයේ දී සිදුකෙරුණා. දහසකට වැඩි පිරිසකට මෙහිදී එන්නත ලබාදී තිබෙනවා. රාජ්‍ය සේවකයින් සදහා එන්නත ලබාදීම මිනුවන්ගොඩ ප්‍රාදේශීය ලේකම් කාර්යාලයේ දී සිදුකෙරුණා. එම කටයුතු පිළිබද සොයා බැලීමට අමාත්‍ය ප්‍රසන්න රණතුංග මහතා ද එම ස්ථානයට පැමිණ සිටියා. පිළියන්දල,  දොළේ කනත්ත, මාවිත්තර ග්‍රාම සේවා වසම්වල ජනතාව වෙනුවෙන් එන්නත් ලබාදීම අද උදෑසන ආරම්භ කෙරුණා. සෞඛ්‍ය වෛද්‍ය නිලධාරී ඉන්දික එල්ලාවල මහතා අධීක්ෂණයෙනුයි එම කටයුතු සිදුකෙරුණේ. මේ අතර බොරලැස්ගමුව ප්‍රදේශයේ ජනතාවට එන්නත ලබාදීම ද සෞඛ්‍ය වෛද්‍ය නිලධාරිනී ඉනෝකා ලියනගේ මහත්මියගේ අධීක්ෂණය යටතේ සිදුකෙරුණා. එන්නත ලබාදීමේ කටයුතු අඛණ්ඩව සිදුකෙරෙන බවයි ඒ මහත්මිය ප්‍රකාශ කළේ.                     ", "URL": "https://www.itnnews.lk/2023/10/05/337185/", "Category": "දේශීය පුවත්", "Parent URL": null}