{"Source": "ITN news", "Timestamp": "දෙසැම්බර් 29, 2021 19:23", "Headline": "දෙනගම සිරි විජයාරාම චෛත්‍යට කොත්වහන්සේ පූජා කිරීම අගමැති ප‍්‍රධානත්වයෙන්", "News Content": "හක්මන දෙනගම සිරිවිජයාරාම විහාරස්ථානයේ අභිනවයෙන් ඉදිවන චෛත්‍යයට චූඩා මාණික්‍ය සහිත කොත් වහන්සේ පූජා කිරීමේ මහෝත්සවය අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පැවැත්වුණා. මියන්මාරයේ මින්ඩොන් රජ දවස ඉදිකළ පෞරාණික විහාරස්ථානයකින් තෙල්දෙණිය ශ්‍රී ශාලවන බෝධිමහා විහාරාධිපති යටිරාවණ සීලානන්ද ස්වාමීන් වහන්සේට ප්‍රදානය කර තිබූ මෙම චූඩා මාණික්‍යය සහිත කොත් වහන්සේ පළමුව අග්‍රාමාත්‍යවරයා වෙත භාර කෙරුණා. අනතුරුව අග්‍රාමාත්‍යවරයා එය දෙනගම සිරි විජයාරාම විහාරස්ථානයේ අභිනවයෙන් ඉදිවන චෛත්‍යයට පැළැන්දවීම සදහා තිස්සමහාරාම රජමහා විහාරාධිපති ආචාර්ය පූජ්‍ය දේවාලේගම ධම්මසේන ස්වාමීන් වහන්සේට පූජා කළා. මෙම චූඩා මාණික්‍ය සහිත කොත් වහන්සේ ලබන මස 10 වනදා චෛත්‍යයේ තැන්පත් කොට නිරාවරණය කිරීමට නියමිතයි. කෑගල්ලේ රතනසාර ස්වාමීන් වහන්සේ ඇතුළු මහා සංඝරත්නයද, නිලධාරීන් ඇතුළු පිරිසක්ද මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/385658/", "Category": "දේශීය පුවත්", "Parent URL": null}