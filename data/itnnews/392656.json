{"Source": "ITN news", "Timestamp": "පෙබරවාරි 1, 2022 16:47", "Headline": "මියන්මාරයේ පාලන බලය හමුදාවට නතු වී අදට වසරයි", "News Content": "මියන්මාරයේ ප්‍රජාතන්ත්‍රවාදී පාලකයන් සිර භාරයට ගෙන එරට පාලන බලය හමුදාවට නතු වී අදට වසරක් සපිරෙනවා. ප්‍රකාශයට පත් කර ඇති හදිසි තත්ත්වය තවත් මාස කිහිපයකින් දීර්ඝ කිරීමට ද හමුදා පාලනය අද තීරණය කළා. මියන්මාරයේ හිටපු නායක අවුන් සාන් සු කී, ජනාධිපති හා තවත් දේශපාලන නායකයින් රැසක් පසුගිය වසරේ පෙබරවාරි පළමුවනදා හමුදා සිර භාරයට ගැනුණා. ඉන් අනතුරුව හමුදා පාලනය යටතේ ක්‍රියාත්මක වන මියන්මාරය සිර භාරයට ගත් නායකයින්ට විරුද්ධව චෝදනා එල්ලකරමින් නඩු විභාග පැවැත්වීමට කටයුතු කරනවා. චෝදනා කිහිපයකට වරදකරු වූ හිටපු නායක අවුන් සාන් සු කී හට මේ වන විට වසර 6ක සිර දඩුවමක් පනවා තිබෙනවා. ඇයට විරුද්ධව එල්ලවී ඇති සියලු චෝදනා ඔප්පු වුවහොත් වසර 100ක පමණ සිර දඩුවමක් නියම වනු ඇති බවටයි විශ්ලේෂකයින් අනාවැකි පළකරන්නේ. එරට හමුදා පාලනයට විරුද්ධව ජනතාව උද්ඝෝෂණ ආරම්භ කළ අතර දෙපාර්ශ්වය අතර හටගත් ගැටුම්වලින් පුද්ගලයින් දොළොස් දහසක් පමණ ජීවිතක්ෂයට පත්ව ඇති බව නිල නොවන ආරංචි මාර්ග සදහන් කරනවා. තවත් විශාල පිරිසක් සිර භාරයට ගෙන ඇති බවයි වාර්තා වන්නේ.   ", "URL": "https://www.itnnews.lk/2023/10/05/392656/", "Category": "ජාත්‍යන්තර පුවත්", "Parent URL": null}