{"Source": "ITN news", "Timestamp": "මැයි 12, 2022 12:38", "Headline": "තාවකාලික ආණ්ඩුවේ අගමැති කවුද ?", "News Content": "ඉදිරි දින දෙක තුන තුලදී නව ආණ්ඩුවක් පිහිටුවීමට මේ වන විට සියලු කටයුතු සූදානම් වෙමින් පවතිනවා. තවමත් නව ආණ්ඩුවේ අගමැති ධුරයට පත්වන්නේ කවුරුන්ද යන්න නිශ්චිතව ප්‍රකාශයට පත්වී නැහැ. කෙසේ වෙතත් ඊයේ දිනය තුළදීත් අද දිනයේදීත් හිටපු අග්‍රාමාත්‍ය රනිල් වික්‍රමසිංහ මහතාගේ නම මෙම තාවකාලික ආණ්ඩුවේ අග්‍රාමාත්‍යවරයා ලෙස ඉදිරියෙන්ම යෝජනා වී තිබෙනවා. එමෙන්ම වාර්තාවන ආකාරයට මේ වන විටත් සමගි ජනබලවේගයේ මන්ත්‍රීවරුන් පිරිසක් ස්වාධීන මන්ත්‍රීවරුන් ලෙස කටයුතු කිරීමේ තීරණයකට එළඹ ඇති බව දේශපාලන ආරංචි මාර්ග සදහන් කරනවා. මේ අතර ආණ්ඩුවේ ස්වාධීන වූ මන්ත්‍රීවරුන් සහ ස්වාධීන පක්ෂ 11 නියෝජනය කරන කණ්ඩායම ඊයේ රැස්වී කළ සාකච්ඡාවේදී අග්‍රාමාත්‍ය ධුරයට සුදුසු යැයි යෝජනා වූ නම් ජනාධිපතිතුමාට ලබාදී ඇති බවට ප්‍රචාරය වුවත් එවැන්නක් සිදු නොකළ බවයි හිටපු ජනාධිපති මෛත්‍රීපාල සිරිසේන මහතා පවසන්නේ. කොටුව ජනාධිපති මන්දිරයේ පැවති අදාළ සාකච්ඡාව පැය දෙකකට ආසන්න කාලයක් පැවති බව වාර්තා වනවා. අග්‍රාමාත්‍ය ධුරය සම්බන්ධයෙන් මෙහිදී දීර්ඝ වශයෙන් සාකච්ඡා වී තිබෙනවා. රනිල් වික්‍රමසිංහ මහතාට සමගි ජනබලවේගයේ මන්ත්‍රීවරුන් පිරිසක් ද සහාය ලබාදීමට කැමැත්ත පල කර ඇති බවට වාර්තා වනවා. මේ අතර වත්මන් ජනාධිපතිවරයා ඉවත්වීමේ කොන්දේසියට යටත්ව අන්තර්වාර ආණ්ඩුවක අග්‍රාමාත්‍ය ධුරය භාරගැනීමට සජිත් ප්‍රේමදාස මහතා එකගතාව පල කර තිබුණා. කෙසේ වෙතත් විපක්ෂ නායක කාර්යාලයේදී ඊයේ පැවති සමගි ජනබලවේග පාර්ලිමේන්තු කණ්ඩායම් රැස්විමේදී විපක්ෂ නායකවරයාගේ එම තීරණයේ වෙනසක් සිදුව තිබෙනවා. නිශ්චිත අවම කාලසීමාවක් තුළ ජනාධිපතිවරයා ඉවත්වීම ඇතුළු කරුණු 04 කට ජනාධීපතිවරයා එකගවන්නේ නම් පමණක් රටේ පාලනය භාර ගැනීමට තමා සූදානම් බව විපක්ෂ නායකයවරයා එහිදී ප්‍රකාශ කළා. මේ අතර පාරලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා මහතා තම ෆේස් බුක් ගිණුමේ සටහනක් තබමින් ප්‍රකාශ කරන්නේ වත්මන් ජනාධිපතිවරයා යටතේ පවතින රජයක කිසිදු තනතුරක් ලබාගැනීමට තමන් සූදානම් නොමැති බවයි. අසත්‍ය ප්‍රචාර හරහා ජනතාව නොමග යැවීමේ උත්සාහය හෙළා දකින බවද මන්ත්‍රීවරයා සදහන් කරනවා. ආණ්ඩුවෙන් ස්වාධීන වූ මන්ත්‍රීවරුන් සහ ස්වාධීන පක්ෂ 11 නියෝජනය කරන කණ්ඩායම අතර සාකච්ඡාවක් ඊයේ පැවැත්වුණා. එහිදී අග්‍රාමාත්‍ය ධුරය සදහා සුදුසු කිහිප දෙනෙකුගේ නම් යෝජනා වී තිබෙනවා.     ", "URL": "https://www.itnnews.lk/2023/10/05/410944/", "Category": "Breaking News,දේශීය පුවත්", "Parent URL": null}