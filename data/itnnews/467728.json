{"Source": "ITN news", "Timestamp": "මාර්තු 13, 2023 14:47", "Headline": "බක්හ්මත් ප්‍රදේශයේ යුද ගැටුම්වලින් රුසියා – යුක්රේන දෙපාර්ශ්වයටම දැඩි හානි", "News Content": "යුක්රේනයේ බක්හ්මත් ප්‍රදේශයේ ඇතිව තිබෙන යුද ගැටුම්වලින් රුසියා යුක්රේන දෙපාර්ශ්වයටම දැඩි හානි සිදුව ඇති බව විදෙස් මාධ්‍ය වාර්තා කරනවා. මාස ගණනක සිට බක්හ්මත් නගරය අත්පත් කර ගැනීම සදහා රුසියාව උත්සාහ කරන අතර මේ වනවිට ප්‍රදේශයේ ගැටුම් උග්‍ර අතට හැරී තිබෙනවා. රුසියා සෙබලුන් 1,100කට අධික සංඛ්‍යාවක් ඝාතනය කළ බවයි යුක්රේන ජනාධිපති වොල්දොමීර් සෙලෙන්ස්කි සදහන් කරන්නේ. තවත් සිය ගණනක පිරිසක් තුවාල ලබා ඇති බවද ඔහු පවසනවා. පසුගිය පැය 24 තුළදී පමණක් යුක්රේන සෙබලුන් 220 දෙනෙකු ජීවිතක්ෂයට පත්ව ඇති බවයි රුසියා ආරක්ෂක අමාත්‍යංශය පවසන්නේ. කෙසේ වුවද මෙම දත්තයන් තහවුරු කළ නොහැකි බව බීබීසී පුවත් සේවය සදහන් කරනවා. බක්හ්මත් නගරය අත්පත් කර ගැනීම හරහා ඩොනෙට්ස්ක් ප්‍රාන්තයේ සම්පූර්ණ බලය හිමිකර ගැනීම රුසියාවේ අරමුණයි.           ", "URL": "https://www.itnnews.lk/2023/10/05/467728/", "Category": "ජාත්‍යන්තර පුවත්", "Parent URL": null}