{"Source": "ITN news", "Timestamp": "දෙසැම්බර් 22, 2021 13:32", "Headline": "තාක්ෂණ විෂය ධාරාවෙන් උසස් පෙළට පිවිසෙන දරුවන් සංඛ්‍යාව ඉහළ නැංවීම රජයේ අරමුණයි", "News Content": "තාක්ෂණ විද්‍යා විෂය ධාරාවෙන් අපොස උසස් පෙළට පිවිසෙන දරුවන්ගේ සංඛ්‍යාව ඉහළ නැංවීම රජයේ අරමුණ බව අධ්‍යාපන අමාත්‍ය දිනේෂ් ගුණවර්ධන මහතා පවසනවා. පන්නිපිටිය ධර්මපාල විද්‍යාලයේ පැවති උත්සවයකට එක් වෙමින් අමාත්‍යවරයා එම අදහස් පළ කළා. පන්නිපිටිය ධර්මපාල විද්‍යාලයේ තාක්ෂණ පීඨ ගොඩනැගිල්ලේ ඉදි කිරීම් අමාත්‍යවරයාගේ ප්‍රධානත්වයෙන් ආරම්භ වුණා. මහල් තුනකින් යුක්තව ඉදි කෙරෙන ගොඩනැගිල්ල සදහා වැය කෙරෙන මුදල රුපියල් කෝටි පහ ඉක්මවනවා. අධ්‍යාපන අමාත්‍යංශය මගින් ක්‍රියාත්මක තාක්ෂණික අධ්‍යාපන සංවර්ධන වැඩසටහන යටතේයි මෙම තාක්ෂණ පීඨයේ ඉදි කිරීම් සිදු කෙරෙන්නේ. පාසල් දරුවන්ගේ තාක්ෂණික කුසලතා වර්ධනය කිරීමේ අරමුණින් සියලු පළාත් ආවරණය වන පරිදි පාසල් 36 ක තාක්ෂණ විද්‍යාගාර ඉදි කෙරෙනවා.   ", "URL": "https://www.itnnews.lk/2023/10/05/384351/", "Category": "දේශීය පුවත්", "Parent URL": null}