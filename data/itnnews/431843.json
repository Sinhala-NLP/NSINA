{"Source": "ITN news", "Timestamp": "අගෝස්තු 29, 2022 17:26", "Headline": "නීති විරෝධි රත්‍රන් තොගයක් කටුනායකදී අත්අඩංගුවට (PHOTOS)", "News Content": "රුපියල් එක්කෝටි හතලිස් දෙලක්ෂයක් වටිනා රත්‍රන් තොගයක් නීති විරෝධී ලෙස මෙරටට රැගෙන ඒමට තැත් කළ ශ්‍රී ලාංකිකයෙකු කටුනායක දී රේගු භාරයට ගැනුණා. බහරේන් සිට පැමිණි මෙම ගුවන් මගියා සිය භාරයට ගෙන සිදුකළ පරීක්ෂාවේදියි සූක්ෂම  ලෙස ඔහු රැගෙන ආ රත්‍රන් තොගය සොයා ගැනීමට හැකි වූයේ. විදේශ රටදීම සූක්ෂම ලෙස සකස් කරමින් ඔහු මෙම රත්‍රන් රැගෙන විත් තිබුණා. සුවද විලවුන් බෝතල් හයක මූඩි තුළ සූක්ෂම ලෙස රත්‍රන් තහඩු සගවා තිබිය දී හමුවුණා. බාම් ඇසුරුම් දොලහක පියන් තුළ ද රත්‍රන් සගවා තිබුණා. කාබන් පෑන් හයක තීන්ත බටය තුළට රත්‍රන් කූරු ඇතුළු කර සකස් කර තිබුණා. මෙම පෑන් හොදින් ලියවෙමින් තිබීම ද විශේෂත්වයක්. ඔහු රැගෙන ආ යතුරක් ද මුළුමනින්ම රත්‍රන්වලින් නිමවා තිබුණා. මෙම ගුවන් මගියාගේ බද පටියෙහි බකල් එක ද රත්‍රන් වලින් නිමවා තිබුණා. ආහාර පිසින භාජන දෙකක හැඩලයන් තුළට ද රත්‍රන් කූරු බස්සවා සකස් කර තිබූ ආකාරයයි දැක ගත හැකි වුණේ. මෙසේ රැගෙන විත් තිබූ රත්‍රන් වල මුළු බර ග්රෑම් 682ක් බව රේගුව පවසනවා.        ", "URL": "https://www.itnnews.lk/2023/10/05/431843/", "Category": "දේශීය පුවත්", "Parent URL": null}