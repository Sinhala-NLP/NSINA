{"Source": "ITN news", "Timestamp": "දෙසැම්බර් 29, 2021 12:16", "Headline": "ප්‍රකාශනයේ නිදහසට අවශ්‍ය වටපිටාව නියත වශයෙන්ම ගොඩනගනවා – ජනමාධ්‍ය ඇමති", "News Content": "දියුණු තාක්ෂණයත් සමඟ ප්‍රකාශනයේ නිදහසට අවශ්‍ය වටපිටාව නියත වශයෙන්ම ගොඩනගන බව ජනමාධ්‍ය අමාත්‍ය ඩලස් අලහප්පෙරුම මහතා පවසනවා. රූපවාහිනී විකාශන ඩිජිටල්කරණ ව්‍යාපෘතියේ සමාරම්භක උත්සවයට එක්වෙමින් අමාත්‍යවරයා මේ බව ප්‍රකාශ කළා. සුපැහැදිලි දසුනින් අනාගතය දකින්නට සුවහසක් ශ්‍රී ලාංකේය රූපවාහිනී ප්‍රේක්ෂකයින්ට මෙම ඩිජිටල්කරණය හරහා අවස්ථාව හිමිවනවා. ශ්‍රී ලංකාව තුළ ඩිජිටල් තාක්ෂණය සම්බන්ධයෙන් පළමු කතාබහ ඇතිවූයේ 2005 වසරේදීයි. ඒ එවකට ජනාධිපති  මහින්ද රාජපක්ෂ මහතාගේ පාලන කාලය තුලයි. රූපවාහිනී විකාශන ඩිජිටල්කරණ ව්‍යාපෘතියේ නිල සමාරම්භක උත්සවය ජනමාධ්‍ය අමාත්‍ය ඩලස් අලහප්පෙරුම මහතාගේ ප්‍රධානත්වයෙන් ඊයේ පස්වරුවේ කොළඹ දී පැවැත්වුණා. මෙහිදි රූපවාහිනි ඩිජිටල්කරණ ව්‍යාපෘතියේ ජන ගත කරන සන්නාම සංකේත එළිදැක්වීම සිදුවුණා. ඒ ඩලස් අලහප්පෙරුම,  ආචාර්ය බන්දුල ගුණවර්ධන, කෙහෙළිය රඹුක්වැල්ල යන අමාත්‍යවරුන්ගේ ප්‍රධානත්වයෙන්. ශ්‍රී ලංකාවේ ජපාන තානාපති මහතා මෙන්ම හිටපු ජනමාධ්‍ය අමාත්‍යවරුන්ද මෙම අවස්ථාවට එක් වුණා.   ", "URL": "https://www.itnnews.lk/2023/10/05/385548/", "Category": "දේශීය පුවත්", "Parent URL": null}