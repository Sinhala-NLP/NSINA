{"Source": "ITN news", "Timestamp": "අගෝස්තු 17, 2021 15:55", "Headline": "ජංගම එන්නත්කරණ වැඩසටහන අද දවසේත් සාර්ථකව (Photos)", "News Content": "ජාතික එන්නත්කරණ වැඩසටහනට නව ප්‍රවිෂ්ඨයක් එක්කරමින් ආරම්භ කරන ලද ජංගම එන්නත්කරණ වැඩසටහන අදත්(අගෝස්තු 17) ක්‍රියාත්මක විය. ඒ බස්නාහිර පළාතට අයත් කොළඹ සහ ගම්පහ දිස්ත්‍රික්කයන්හි පදිංචි වයෝවෘධ පුරවැසියන් හා විවිධ අවශ්‍යතා සහිත පුද්ගලයින් සඳහා ය. කොවිඩ් – 19 පැතිරීම වැළැක්වීමේ ජාතික ක්‍රියාන්විතය වඩාත් ශක්තිමත් කරමින් සෞඛ්‍ය අංශ විසින් සිදුකරනු ලබන එන්නත්කරණ වැඩසටහන වඩාත් කාර්යක්‍ෂමව සහ ක්‍රමවත්ව සිදුකිරීම සඳහා ශ්‍රී ලංකා යුද්ධ හමුදාවේ භටපිරිස් විසින් දිවයින පුරා මෙම වැඩසටහන ආරම්භ කර තිබේ. අතිගරු ජනාධිපති ගෝඨාභය රාජපක්‍ෂ මැතිතුමා කළ ඉල්ලීමකට අනූව කොවිඩ් – 19 පැතිරීම වැළැක්වීමේ ජාතික ක්‍රියාන්විත මධ්‍යස්ථාන ප්‍රධානී, ආරක්‍ෂක මාණ්ඩලික ප්‍රධානී සහ යුද්ධ හමුදාධිපති ජෙනරල් ශවේන්ද්‍ර සිල්වා මහතාගේ මගපෙන්වීම යටතේ ජංගම එන්නත්කරණ වැඩසටහන ක්‍රියාත්මකයි. මේ සදහා දායකත්වය ලබා දෙනු ලබන්නේ ශ්‍රී ලංකා යුද්ධ හමුදා වෛද්‍ය බලකාය සහ අනෙකුත් යුද්ධ හමුදා භටපිරිස් විසිනි.     ", "URL": "https://www.itnnews.lk/2023/10/05/356682/", "Category": "දේශීය පුවත්", "Parent URL": null}