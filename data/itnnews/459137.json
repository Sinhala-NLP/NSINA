{"Source": "ITN news", "Timestamp": "පෙබරවාරි 4, 2023 10:09", "Headline": "ජනපති, අගමැති, විපක්ෂ නායක, නිදහස වෙනුවෙන් පණිවුඩ නිකුත් කරයි", "News Content": "අපට අහිමි වූ බොහෝ දේ ළගා කර ගැනීම සදහා ලෝක ආර්ථිකයේ සැළකිය යුතු පංගුවක් අත්පත් කරගැනීමට අවශ්‍ය උපායමාර්ග සැලසුම් කිරීම මේ වසරේ මූලික අභිප්‍රාය වී ඇති බව ජනාධිපති රනිල් වික්‍රමසිංහ මහතා පවසනවා. 75 වන ජාතික නිදහස් දිනය වෙනුවෙන් පණිවුඩයක් නිකුත් කරමින් ජනාධිපතිවරයා මේ බව කියා සිටිනවා. තවත් කිහිප දෙනෙකුම නිදහස් දිනය වෙනුවෙන් සුබ පැතුම් එක් කර තිබෙනවා. මෙවර 75 වන නිදහස් දින සැමරුමෙන් නව ප්‍රතිසංස්කරණවාදී ගමන් මග ආරම්භ කරන බවයි ජනාධිපතිවරයා කියා සිටින්නේ. ඒ අනුව 2048 වසරේ සමරන සියවන නිදහස් දිනය දක්වා නොවෙනස් රාජ්‍ය ප්‍රතිපත්තියක් බවට පත් කිරීම මූලික අරමුණ බව ජනාධිපතිවරයා කියා සිටිනවා. නොබැදි එහෙත් තීරක බලයක් ඇති නොසැලෙන දේශගුණික විපර්යාසයන්ට විසදුම් සෙවීම වැනි තිරසර අභිලාශයන් සහිත නව විදේශ ප්‍රතිපත්තියක් දැන්ක්‍රියාත්මක කරමින් පවතින බවද ජනාධිපතිවරයා සිය නිදහස් දින පණිවුඩයෙන් පෙන්වා දෙනවා. අප ලැබූ නිදහස පසුගිය 75 වසර පුරාවට ත්‍රස්තවාදීන්ගෙන් සහ අන්තවාදින්ගෙන් ආරක්ෂා කර ගැනිම වෙනුවෙන් සටන් වැදි අභීත රණවිරුවන් මේ මොහොතේ ගෞරවයෙන් සිහිපත් කළ යුතු බවයි නිදහස් දිනය වෙනුවෙන් පණිවුඩයක් නිකුත් කරමින් අග්‍රාමාත්‍ය දිනේෂ් ගුණවර්ධන මහතා ප්‍රකාශ කරන්නේ. අභියෝග ජයගෙන ආර්ථික වශයෙන් යහපත් ප්‍රගතශීලී ජාතියක් ගොඩනැගීම අප සතු දැඩි අපේක්ෂාව බවයි අග්‍රාමාත්‍යවරයා මෙහිදී වැඩිදුරටත් පෙන්වා දෙන්නේ. විපක්ෂ නායක සජිත් ප්‍රේමදාස මහතාද 75 වන නිදහස් දිනය වෙනුවෙන් පණිවුඩයක් නිකුත් කර තිබෙනවා. පටු ජාතිවාදය හා වර්ගවාදය තුළ සිර වී සිටීම සැබෑ නිදහස අත්දැකීමේ මාර්ගය නොවන බවයි විපක්ෂ නායකවරයා එහිදි පෙන්වා දෙන්නේ. සැබෑ නිදහස අත්කර ගැනීම සදහා සැමට සම අයිතිවාසිකම් පැවතිය යුතු බැවින් ඒ සදහා සියලු දෙනා එක්විය යුතු බව විපක්ෂනායකවරයා සදහන් කරනවා. ජාතික නිදහස් සැමරුම වෙනුවෙන් ඇමෙරිකා ජනාධිපති ජෝ බයිඩ්න් මහතාද සුබ පැතුම් එක් කර තිබෙනවා. මෙම නිදහස් දින සැමරුමට සමගාමීව ශ්‍රී ලංකාව සහ එක්සත් ජනපදය අතර ද්විපාර්ශ්වික සබදතා තවදුරටත් ශක්තිමත් හා පුළුල් කර ගැනීමට අපේක්ෂා කරන බවයි ජෝ බයිඩ්න් මහතා ප්‍රකාශ කරන්නේ. ඇමෙරිකා ජනාධිපතිවරයාගේ සුබ පැතුම් පණිවුඩය එක්සත් ජනපදයේ දේශපාලන කටයුතු පිළිබද උප රාජ්‍ය ලේකම් වික්ටෝරියා නූලන්ඩ් මහත්මිය පසුගියදා ජනාධිපති රනිල් වික්‍රමසිංහ මහතා හමු වී භාර දුන්නා.     ", "URL": "https://www.itnnews.lk/2023/10/05/459137/", "Category": "Breaking News,දේශීය පුවත්", "Parent URL": null}