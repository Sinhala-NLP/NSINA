{"Source": "ITN news", "Timestamp": "අගෝස්තු 15, 2021 13:56", "Headline": "කාබුල් හැර ඇෆ්ගනිස්ථානයේ ප්‍රධාන නගර සියල්ල තලෙයිබාන් යටතට", "News Content": "ඇෆ්ගනිස්ථානයේ කාබුල් හැර සියලුම ප්‍රධාන නගරවල බලය අත්පත් කර ගැනීමට තලෙයිබාන් සංවිධානය සමත්වී තිබෙනවා. අද දිනයේදී ඇෆ්ගනිස්ථානයේ නැගෙනහිර ප්‍රදේශයේ නගරයක් වන ජලලාභාද් හි බලය තලෙයිබාන් සටන්කාමීන් සතු වීමත් සමග ආන්ඩුව සතු එකම නගරය බවට කාබුල් අගනුවර පත්වුණා. පවතින තත්ත්වයත් සමග ජනාධිපති අශ්රොෆ් ගානී ඉල්ලා අස්විය යුතු බවට දැඩි බලපැමක් එල්ලවෙමින් තිබෙනවා. අගනගරය ආරක්ෂා කර ගැනීම සදහා අඛණ්ඩව සටන් කිරීම හෝ තලෙයිබාන් සටන් කරුවන්ට යටත්වීම යන විසදුම් දෙක පමණක් ඇෆ්ගන් ජනාධිපතිවරයාට මේ වන විට ඇති බවයි විදෙස් විශ්ලේෂකයන් පවසන්නේ. ඇමෙරිකා එක්සත් ජනපදය ඇෆ්ගනිස්ථානයේ සිටින සිය පුරවැසියන් බේරා ගැනීම සදහා මෙහෙයුමක්ද ආරම්භ කර තිබෙනවා. කෙසේ වෙතත් ඇමෙරිකාව සිය හමුදා ඇෆ්ගනිස්ථානයෙන් ඉවත්කර ගැනීමට පසුගියදා කටයුතු කිරීමත් සමග තලෙයිබාන් සංවිධානයේ ප්‍රචණ්ඩ ක්‍රියා ඉහළ ගියා. ඇමෙරිකා ජනාධිපති ජෝ බයිඩන් සදහන් කර තිබුණේ අවසානයක් නොමැති යුද්ධයක පැටලී සිටීමට තම රට කිසිසේත් කැමති නොවන බවයි. කෙසේ වෙතත් දශක ගණනක් පවත්වාගෙන ගිය යුද්ධයකින් පසුව නැවතත් තලෙයිබාන් සංවිධානයම ඇෆ්ගනිස්ථානයේ බලය අල්ලා ගැනීමට යොමුවී තිබීම බොහෝ පාර්ශ්ව වල විවේචනයට ලක්ව තිබෙනවා.     ", "URL": "https://www.itnnews.lk/2023/10/05/356353/", "Category": "ජාත්‍යන්තර පුවත්", "Parent URL": null}