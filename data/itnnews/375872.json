{"Source": "ITN news", "Timestamp": "නොවැම්බර් 14, 2021 09:17", "Headline": "සංවර්ධනය වෙමින් පවතින රටවලට චීනයෙන් අඛණ්ඩව කොරොනා මර්දන එන්නත්", "News Content": "සංවර්ධනය වෙමින් පවතින රටවලට කොරොනා මර්දන එන්නත් වැඩි ප්‍රමාණයෙන් ලබා දෙන බව චීනය පවසයි. චීන විදේශ අමාත්‍යංශයේ ප්‍රකාශක වං වෙන්බින් මහතා පසුගියදා පැවති මාධ්‍ය හමුවකදී මේ බව ප්‍රකාශ කළේය. චීනය සැපයූ එන්නත් හේතුවෙන් චිලී රාජ්‍යය, කාම්බෝජය යන රටවල එන්නත්කරණ අනුපාතය වෙන් වෙන් ව 79%ක් හා 77%ක් ඉක්මවා ගොස් ඇති අතර, එය ඇමරිකාව හා යුරෝපා රටවල් හා සැසඳීමේදී වඩාත් ඉහළ අගයක් බව පසුගියදා The Economist සඟරාවේ බුද්ධි මණ්ඩලය නිකුත් කළ වාර්තාවක දැක්වේ. මේ පිළිබඳව මාධ්‍ය වේදීන් නැඟු ප්‍රශ්නවලට පිළිතුරු දෙමින්  වං වෙන්බින් මහතා ප්‍රකාශ කළේ චීනයේ විශාල ජනගහනයක් සිටින අතර එන්නත් සැපයුම ප්‍රමාණවත් නොවන තත්ත්වයක පැවතිය ද, මේ වන විට චීනය රටවල් හා ජගත් සංවිධාන 110කට පමණ එන්නත් මාත්‍රා බිලියන 1.7ක් ලබාදී ඇති බවයි. මේ වසරේ ලෝකයට තවත් එන්නත් මාත්‍රා බිලියන 2ක් ලබා දීමට චීනය උත්සාහ දරමින් සිටී. පරිත්‍යාග කිරීම ඇතුළු විවිධ ක්‍රම මගින් සංවර්ධනය වෙමින් පවතින රටවලට චීනය එන්නත් වැඩි ප්‍රමාණයෙන් ලබා දෙනු ඇතැයි වං වෙන්බින් මහතා සඳහන් කළේය.   ", "URL": "https://www.itnnews.lk/2023/10/05/375872/", "Category": "ජාත්‍යන්තර පුවත්", "Parent URL": null}