{"Source": "ITN news", "Timestamp": "டிசம்பர் 21, 2021 10:32", "Headline": "எரிபொருள் விலை அதிகரிப்பு..", "News Content": "நேற்று நள்ளிரவு முதல் அமுலுக்கு வரும் வகையில் எரிபொருளின் விலையை அதிகரிக்க இலங்கை பெற்றோலிய கூட்டுத்தாபனம் நடவடிக்கை எடுத்தது. அதற்கமைய ஐ.ஓ.சி நிறுவனமும் எரிபொருள் விலையை அதிகரிக்க நடவடிக்கை எடுத்துள்ளது. உலக சந்தையில் எரிபொருள் விலை வீழ்ச்சியடைந்துள்ளதன் பின்னணியில் இவ்வாறு எரிபொருள் அதிகரிக்க நேரிட்டமை தொடர்பில் அமைச்சரவை சந்திப்பில் தெளிவுப்படுத்தப்பட்டது. மாதமொன்றுக்கு நாட்டில் எரிபொருள் இறக்குமதிக்கென பாரிய நிதி செலவிடப்படுகிறது. தற்போது நாடு முகங்கொடுத்துள்ள அந்நியசெலாவணி வீழ்ச்சியை குறைப்பதற்கான தீர்வின் ஒரு கட்டமாகவே எரிபொருள் விலை அதிகரிக்க நடவடிக்கை எடுக்கப்பட்டுள்ளதாக அரசாங்கம் தெரிவித்துள்ளது. இதுதொடர்பில் நேற்று அமைச்சரவையில் நீண்ட கலந்துரையாடல் இடம்பெற்றது. அதற்கமைய 92 ஒக்டேன் பெற்றோல் ஒரு லீற்றரின் விலை 20 ரூபாவினால் அதிகரிக்கப்பட்டுள்ளது. ஏற்கனவே 157 ரூபாவுக்கு விற்பனை செய்யப்பட்ட நிலையில், தற்போதைய புதிய விலை 177 ரூபாவென இலங்கை பெற்றோலிய கூட்டுத்தாபனம்ஊடக அறிக்கை யொன்றினூடாக அறிவித்துள்ளது. 95 ஒக்டேன் பெற்றோல் 23 ரூபாவினால் அதிகரிக்கப்பட்டுள்ளது. ஏற்கனவே 184 ரூபாவுக்கு 95 ஒக்டேன் பெற்றேல் விற்பனை செய்யபபட்ட நிலையில், தற்போதைய விலை 207 ரூபாவாக அதிகரிக்கப்பட்டுள்ளது. இந்நிலையில் விலை அதிகரிப்பையடுத்து ஒட்டோ டீசல் ஒரு லீற்றரின் விலை 111 ரூபாவிலிருந்து, 121 ரூபா வரை அதிகரிக்கப்பட்டுள்ளது. சுப்பர் டீசல் ஒரு லீற்றரின் விலை 15 ரூபாவினால் அதிகரிக்கப்பட்டுள்ளது. 144 ரூபாவிலிருந்து 159 ரூபாவாக சுப்பர் டீசல் அதிகரிக்கப்பட்டுள்ளதாக பெற்றோலிய கூட்டுத்தாபனம் அறிவித்துள்ளது. இந்நிலையில் 77 ரூபாவுக்கு விற்பனை செய்யப்பட்ட மண்ணெண்ணெய் ஒருலீற்றரும் 10 ரூபாவால் அதிகரிக்கப்பட்டு, 87 ரூபாவாக விற்பனை செய்யப்படவுள்ளது. இதேவேளை லங்கா ஐ.ஓ.சி நிறுவனமும் எரிபொருள் விலையை அதிகரித்துள்ளது. 92 ஒக்டேன் ரக ஒரு லீற்றர் பெற்றோல் 20 ரூபாவால் அதிகரிக்கப்பட்டுள்ள நிலையில், அதன் புதிய விலை 177 ரூபாவாகும். 95 ஒக்டேன் ரக பெற்றோல் ஒரு லீற்றரின் புதிய விலையும் 210 ரூபாவாகும். ஒரு லீற்றர் டீசலின் விலை 10 ரூபாவால் அதிகரிக்கப்பட்டு 121 ரூபாவாக விற்பனை செய்யப்படுகிறது. ஒரு லீற்றர் சூப்பர் டீசலின் விலை 15 ரூபாவால் அதிகரிக்கப்பட்டதையடுத்து, 159 ரூபாவிற்கு சூப்பர் டீசலை விற்பனை செய்யப்படுவதாக ஐ.ஓ.சி நிறுவனம் அறிவித்துள்ளது. இந்நிலையில் உலக சந்தையில் கச்சா எண்ணெயின் விலை குறைவடைகின்றமை காணக்கூடியதாகவுள்ளது. அதற்கமைய அமெரிக்காவின் கச்சா எண்ணெய் ஒரு பெரலின் விலை 68.23 அமெரிக்க டொலராக இன்றைய தினம் பதிவாகியுள்ளது. அத்துடன் பிரித்தானியாவின் ப்ரென்ட் கச்சா எண்ணெய் ஒரு பெரலின் விலை 72.17 அமெரிக்க டொலராக பதிவாகியுள்ளது. இதேவேளை எரிபொருள் விலை அதிகரிக்கப்பட்டமையினால் குறைந்தபட்ச பஸ் கட்டணத்தை அதிகரிக்க வேண்டுமென பஸ் சங்கங்கள் யோசனை முன்வைத்துள்ளன. முச்சக்கரவண்டி சங்கங்களும் முதலாவது கிலோ மீற்றருக்கு இதுவரை காணப்பட்ட 50 ரூபா எனும் கட்டணத்தை 80 ரூபா வரை அதிகரிக்க வேண்டிய நிலை ஏற்பட்டுள்ளதாக குறிப்பிட்டுள்ளனர். ", "URL": "https://www.itnnews.lk/2023/10/05/384020/", "Category": "Breaking News,தேசிய செய்திகள்,முதன்மை செய்தி", "Parent URL": null}