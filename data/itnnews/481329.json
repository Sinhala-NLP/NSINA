{"Source": "ITN news", "Timestamp": "මැයි 8, 2023 11:27", "Headline": "කළුතර සිසුවියගේ මරණය සම්බන්ධයෙන් අත්අඩංගුවට ගත් තිදෙනා රිමාන්ඩ්", "News Content": "කළුතර ප්‍රදේශයේ පාසල් සිසුවියක හෝටල් කාමරයක් තුළදී අබිරහස් ලෙස මියයාමේ සිද්ධිය සම්බන්ධයෙන් සැකකරුවන් තුන්දෙනෙකු අත්අඩංගුවට ගෙන තිබෙනවා. මියගිය සිසුවිය සමග හෝටලයට පැමිණි තරුණයා පලාගොස් ඇති අතර ඔහු අත්අඩංගුවට ගැනීමේ මෙහෙයුම් ක්‍රියාත්මකයි. මේ අතර මියගිය තරුණියගේ ශරීර කොටස් රජයේ රස පරීක්ෂක වෙත සහ වෛද්‍ය පර්යේෂණ ආයතනය වෙත යොමුකර තිබෙනවා. කළුතර සිරිකුරස හංදියේ හෝටලයක් වෙත තරුණයින් දෙදෙනෙකු සහ තරුණියන් දෙදෙනෙකු පෙරේදා පස්වරුවේ පැමිණ තිබුණා. ඔවුන් හෝටලයට ඇතුළුවන ආකාරය සීසීටීව දර්ශනවල සටහන්ව තිබුණා. ඔවුන් සිව්දෙනාම එක් කාමරයක සිට මත්පැන් පානය කරන ආකාරය ද හෝටල් සේවකයෙකු දැක තිබෙනවා. ඉන් ටික වේලාවකට පසු තරුණයෙකු සහ තරුණියක හෝටලයෙන් පිටව ගොස් තිබෙනවා. ඊට පසු මියගිය තරුණිය සමග හෝටලයේ සිටි බවට සැක කෙරෙන තරුණයා ද හෝටලයෙන් පිටව ගොස් ඇති බවටයි සදහන් වුණේ. ආහාර ගැනීම සදහා හෝටලයට පැමිණි පුද්ගලයෙකු අසල දුම්රිය මාර්ගයේ නාදුනන සිරුරක් තිබෙන බවට කළ දැනුම්දීමකට අනුව සිද්ධිය සම්බන්ධයෙන් පොලීසිය පරීක්ෂණ ආරම්භ කළා. ඒ අනුව සිද්ධිය සම්බන්ධයෙන් මේ වනවිට සැකකරුවන් තුන්දෙනෙකු අත්අඩංගුවට ගෙන තිබෙනවා. මෙම සිසුවිය සමග හෝටලයට පැමිණි යුවල සහ ඔවුන් සිව්දෙනා හෝටලයට රැගෙන ආ මෝටර් රථයේ රියදුරුයි මේ වනවිට අත්අඩංගුවට ගෙන තිබෙන්නේ. සැකකරුවන් තුන්දෙනා අධිකරණයට ඉදිරිපත් කෙරුණු අතර ලබන 15 වනදා දක්වා රක්ෂිත බන්ධනාගාර ගත කරන ලෙස නියෝග කෙරුණා. මියගිය තරුණියගේ ශරීර කොටස් රජයේ රස පරීක්ෂකවරයා වෙත සහ වෛද්‍ය පර්යේෂන ආයතනය වෙත යොමුකර තිබෙනවා.       ", "URL": "https://www.itnnews.lk/2023/10/05/481329/", "Category": "දේශීය පුවත්", "Parent URL": null}