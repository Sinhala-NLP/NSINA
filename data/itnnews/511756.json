{"Source": "ITN news", "Timestamp": "අගෝස්තු 29, 2023 11:26", "Headline": "මහනුවර ඇසළ පෙරහැර මංගල්‍යයේ අවසන් රන්දෝලි පෙරහැර හෙට", "News Content": "මහනුවර ඇසළ පෙරහැර මංගල්‍යයේ අවසන් රන්දෝලි පෙරහැර හෙට (30) රාත්‍රියේ විථි සංචාරය සදහා සියලු කටයුතු සූදානම් කර තිබෙනවා. ඇසල පෙරහැරේ තුන්වන රන්දෝලි පෙරහැර ඊයේ රාත්‍රියේ සුබ මොහොතින් ආරම්භ කෙරුණා. ශ්‍රී දළදා මාලිගයේ පෙරහැර සමඟ නාථ,  විශ්ණු,  කතරගම සහ පත්තිනි යන සිව්මහා දේවාල පෙරහැර සමගින් මෙය වීථි සංචාරය කෙරුණා. පෙරහැරේ සධාතුක කරඩුව වැඩම කළේ කණ්ඩුල හස්ථියා විසින්. මියන්රාජා සහ සිංහරාජා හස්ථීන් දෑලේ ගමන් කළා. පෙරහැර නැරඹීමට ඊයේ දිනයේ අති විශාල පිරිසක් එක්ව සිටියා. 31 වනදා දහවල් පෙරහැර පැවැත්වීමෙන් පසු පෙරහැර මංගල්‍යය නිමාවට පත්වීමට නියමිතයි. අනතුරුව දියවඩන නිලමේවරයා විසින් පෙරහැර සාර්ථකව අවසන් කළ බවට සදහන් සංදේශය සාම්ප්‍රාදායික් චාරිත්‍රවලට අනුව ජනාධිපතිවරයාට භාරදීමෙන් පසු පෙරහැර මංගල්‍යය නිමාවට පත්කෙරෙනවා. මේ අතර දළදා පෙරහැරට සමගාමීව පවත්වන ඇසල පෙරහැරයි සිතුවම් පෙළහරයි චිත්‍ර ප්‍රදර්ශනය දළදා මාලිගයේ මගුල් මඩුවේදී පැවැත්වුණා. මධ්‍යම පළාත් ආණ්ඩුකාර ලලිත් යූ ගමගේ මහතාගේ ප්‍රධානත්වයෙන් මෙය පැවැත්වුණු අතර ප්‍රදර්ශනය සදහා චිත්‍ර 3,500ට වැඩි ප්‍රමාණයක් ලැබී තිබූ අතර ඉන් තෝරාගත් චිත්‍ර 300ක් ප්‍රදර්ශනය කෙරුණා. ", "URL": "https://www.itnnews.lk/2023/10/05/511756/", "Category": "Breaking News,දේශීය පුවත්,නවතම පුවත්", "Parent URL": null}