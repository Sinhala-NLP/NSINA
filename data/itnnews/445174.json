{"Source": "ITN news", "Timestamp": "நவம்பர் 11, 2022 12:15", "Headline": "மதிய போசனம் வழங்கப்படும் மாணவர்களின் எண்ணிக்கையை இரட்டிப்பாக்க நடவடிக்கை..", "News Content": "மதிய போசணம் வழங்கப்படும் பாடசாலை மாணவர்களின் எண்ணிக்கையை 51 வீதமாக அதிகரிக்க உத்தேசிக்கப்பட்டுள்ளது. இதற்காக தனியான நிதியமொன்று நிறுவப்படுமென கல்வியமைச்சர் சுசில் பிரேம்ஜயந்த் தெரிவித்தார். எதிர்கட்சித்தலைவர் சஜித் பிரேமதாச பாராளுமன்றத்தில் எழுப்பிய வினாவுக்கு பதிலளிக்கும்போதே அமைச்சர் இவ்வாறு குறிப்பிட்டார். 43 லட்சம் மாணவர்களுக்கும் மதிய போசணத்தை வழங்கும் திட்டத்தை ஆரம்பிக்குமாறு எதிர்கட்சித்தலைவர் சபையில் கோரிக்கை விடுத்தார். நாட்டிலுள்ள பாடசாலை மாணவர்களில் அதிகளவானோர் உணவு கிடைக்காமல் பாதிக்கப்பட்டுள்ளனர். இதனால் மாணவர்களுக்கு மதிய போசண உணவை வழங்குவதற்காக எதிர்வரும் திங்கட்கிழமை சமர்ப்பிக்கப்படவுள்ள வரவுசெலவு திட்டத்தில் முன்மொழிவுகளை இணைக்குமாறு எதிர்கட்சித் தலைவர் சஜித் பிரேமதாச கல்வியமைச்சரிடம் கோரிக்கை விடுத்தார். அமைச்சர் சுசில் பிரேம் ஜயந்த் பதிலளித்தார். மாணவர்களின் போஷாக்கு நிலை தொடர்பில் ஆராய கல்வியமைச்சில் மேலதிக செயலாளரின்கீழ் தனியான பிரிவு உண்டு. கோட்ட , வலய மற்றும் மாகாண கல்வி மட்டங்களில் மாதந்தோறும் அறிக்கை பெறப்படுகிறது. தற்போது அரசாங்கத்தின் நிதியொதுக்கீட்டின் மூலம் 11 லட்சம் மாணவர்களுக்கு ஒரு வேளை உணவு வழங்கப்படுகிறது. குறித்த எண்ணிக்கையை இரட்டிப்பாக அதிகரிக்க நடவடிக்கை எடுக்கப்பட்டுள்ளது. இதற்காக தனியான நிதியமொன்றும் ஸ்தாபிக்கப்படும். குறைந்த வருமானம் குடும்பங்களை சேர்ந்த மாணவர்களுக்கு பாடநூல்களுக்கு மேலதிகமாக கற்றல் உபகரணங்களை வழங்குவது குறித்தும் ஆலோசிக்கப்பட்டுள்ளதாக கல்வியமைச்சர் சுசில் பிரேம் ஜயந்த் தெரிவித்தார். ", "URL": "https://www.itnnews.lk/2023/10/05/445174/", "Category": "Breaking News,முதன்மை செய்தி", "Parent URL": null}