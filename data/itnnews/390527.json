{"Source": "ITN news", "Timestamp": "ජනවාරි 22, 2022 13:05", "Headline": "හියුමන් රයිට්ස් වොච් වාර්තාව ගැන විදේශ අමාත්‍යාංශයෙන් නිවේදනයක්", "News Content": "හියුමන් රයිට්ස් වොච් සංවිධානයේ 2022 වාර්තාව මගින් ශ්‍රී ලංකාවේ වත්මන් මානව හිමිකම් තත්ත්වය පිළිබද අනවශ්‍ය හා ඍණාත්මක නිරූපනයක් ලබාදී ඇති බව විදේශ අමාත්‍යාංශය නිවේදනය කරනවා. ශ‍්‍රී ලංකාව මානව හිමිකම් ආශ‍්‍රිත කරුණුවලදී හියුමන් රයිට්ස් වොච් වැනි රාජ්‍ය නොවන ජාත්‍යන්තර සංවිධාන මෙන්ම ජාත්‍යන්තර ප‍්‍රජාව සමඟ ඵලදායි ලෙස කටයුතු කිරීමේ ප‍්‍රතිපත්තියක් අනුගමනය කරන බවයි විදේශ අමාත්‍යාංශය නිකුත් කළ නිවේදනයක දැක්වෙන්නේ. කෙසේවුවද අභියෝගාත්මක ගෝලීය ආර්ථික හා සමාජීය වාතාවරණයක් තුළ සංවේදී කරුණු පක්ෂග‍්‍රාහී ආකාරයකින් වාර්තා කිරීමෙන් රටතුළ අසමඟිය පැතිරීම සහ එය උග‍්‍ර තත්ත්වයට පත්වීමේ අවදානමක් ඇති බව ද එම නිවේදනයේ දැක්වෙනවා. වගකීම්සහගත, සමබර සහ අපක්ෂපාතී වාර්තාකරණයේ වැදගත්කම මෙහිදි අවධාරණය කර සිටින බවයි විදේශ අමාත්‍යාංශය පවසන්නේ. දේශීය වශයෙන් සැළසුම් කර ක‍්‍රියාත්මක කෙරෙන ප‍්‍රතිසන්ධාන හා වගවීමේ ක‍්‍රියාවලියක් තුළින් තිරසාර සාමය ළඟා කර ගැනීමේ ගමනක ශ‍්‍රී ලංකාව නිරත වී සිටිනවා. පසුගිය සැප්තැම්බර් මස ජිනීවා හි පැවති මානව හිමිකම් කවුන්සිලයේදී විදේශ අමාත්‍ය මහාචාර්ය ජී.එල්. පීරිස් මහතා ද මේ බව අවධාරණය කර සිටියා. අපගේම ව්‍යවස්ථාවට සහ අපගේ ජාත්‍යන්තර බැඳීම්වලට අනුකූලව මානව හිමිකම් ප‍්‍රවර්ධනය කිරීම හා ආරක්ෂා කිරීම පිළිබඳ දීර්ඝකාලීන කැපවීම ශ‍්‍රී ලංකාව යළිත් අවධාරණය කර ඇති බවයි විදේශ අමාත්‍යාංශය පැවසුවේ. පසුගිය 18 වනදා ශ‍්‍රී ලංකා පාර්ලිමේන්තුවේ 9 වැනි සැසිවාරය ඇරඹූ අවස්ථාවේ ජනාධිපති ගෝඨාභය රාජපක්ෂ මැතිතුමා ද මෙම පණිවුඩය අවධාරණය කළා. සංහිඳියාව ක‍්‍රියාවට නැංවීම, වගවීම, මානව හිමිකම් ක‍්‍රියාත්මක කිරීම ආදී කරුණුවලදී කොවිඞ් වසංගතය හමුවේ වුවද ශ‍්‍රී ලංකා රජය සුවිශේෂි ප‍්‍රගතියක් ලබා තිබෙනවා. අතුරුදන්වූවන් පිළිබඳ කාර්යාලය, වන්දි ගෙවීමේ කාර්යාලය, ශ‍්‍රී ලංකා මානව හිමිකම් කොමිෂන් සභාව, ජාතික සමඟිය හා ප‍්‍රතිසන්ධාන කාර්යාලය මෙන්ම ශ‍්‍රී ලංකා තිරසාර සංවර්ධන කවුන්සිලය යන ආයතන එහිදි විශාල කාර්යභාරයක් ඉටු කළා. ජාත්‍යන්තර හවුල්කරුවන් වන එක්සත් ජාතීන්ගේ සංවිධානය ඇතුලූ දේශීය හා ජාත්‍යන්තර රාජ්‍ය නොවන සංවිධානවල හිතෛෂී බව හා උපදෙස් ශ‍්‍රී ලංකාව බෙහෙවින් අගය කර සිටින බවයි විදේශ අමාත්‍යාංශය නිකුත් කළ නිවේදනයේ දැක්වෙන්නේ.   ", "URL": "https://www.itnnews.lk/2023/10/05/390527/", "Category": "Breaking News,දේශීය පුවත්", "Parent URL": null}