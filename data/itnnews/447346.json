{"Source": "ITN news", "Timestamp": "නොවැම්බර් 24, 2022 10:06", "Headline": "සුදු මැස්සා මර්දනය සම්බන්ධයෙන් ජනතාව දැනුවත් කිරීමේ වැඩපිළිවෙළක්", "News Content": "පොල් වගාවට දැඩි සේ බලපෑම් එල්ල කරන සුදු මැස්සා මර්දනය සම්බන්ධයෙන් ජනතාව දැනුවත් කිරීමේ විශේෂ වැඩපිළිවෙළක් පොල් පර්යේෂණ ආයතනය ආරම්භ කර තිබෙනවා. ඒ සදහා පාර්ශ්ව රැසක සහාය ලබා ගැනීමටයි එම ආයතනය සැලසුම් කර ඇත්තේ. පොල් වගාවට දැඩි තර්ජනයක් වී ඇති සුදු මැස්සා මේ වන විට ප්‍රදේශ රැසක ව්‍යාප්ත වී සිටිනවා. මේ හේතුවෙන් වගාකරුවන් දැඩි අසීරුතාවකට මුහුණ දී සිටින බවයි වාර්තා වුණේ. මේ පිළිබද අවධානය යොමු කළ පොල් පර්යේෂණායතනය සුදු මැස්සා මර්දනය සදහා විශේෂ වැඩපිළිවෙළක් ආරම්භ කළා. සුදු මැස්සා විනාශ කරන පරපෝෂිතයින් සහ විලෝපිකයින් හදුනාගෙන පොල් පර්යේෂණ රසායනාගාර තුලදී වර්ධනය කර ඔවුන් පරිසරයට මුදා හැරීම සිදු කිරීමටයි සැලසුම් කර ඇත්තේ. පොල් කොළයේ යට කොටසේ මෙම කෘමි සතා බිත්තර දැමීම හේතුවෙන් ඉන් පිටවන ශ්‍රාවය පොල් කොළය පුරා පැතිර ගොස් ප්‍රභාසංස්ලේෂණ ක්‍රියාවලියට දැඩි බලපෑම් එල්ල වනවා. මෙම තත්ත්වයන් පිළිබද ජනතාව දැනුවත් කිරීමේ වැඩසටහනේ සමාරම්භය දංකොටුව යෝගියාන ප්‍රදේශයෙන් ආරම්භ කෙරුණා. ඒ පොල් පර්යේෂණ ආයතනයේ සභාපති මල්රාජ් පීරිස් මහතාගේ ප්‍රධානත්වයෙන්.   ", "URL": "https://www.itnnews.lk/2023/10/05/447346/", "Category": "දේශීය පුවත්", "Parent URL": null}