{"Source": "ITN news", "Timestamp": "ජූනි 28, 2022 17:48", "Headline": "ඒරොෆ්ලොට් නඩුව නිෂ්ප්‍රභ කරන ලෙස ඉල්ලීමක්", "News Content": "රුසියාවේ ඒරොෆ්ලොට් ගුවන්යානයට එරෙහිව අයර්ලන්ත සමාගමක් ගොණු කර ඇති නඩුව නිෂ්ප්‍රභ කරන ලෙස නීතිපතිවරයා කොළඹ වානිජ මහාධිකරණයෙන් ඉල්ලා සිටියා. මෙම නඩුව අද කැඳවූ අවස්ථාවේ කරුණු දැක්වූ අතිරේක සොලිසිටර් ජෙනරාල් සුමති ධර්මවර්ධන මහතා එරොප්ලොට් ගුවන්යානය සම්බන්ධයෙන් මෙරට අධිකරණයක් මගින් තවදුරටත් නියෝග නිකුත් කරන්නේ නම් එය ශ්‍රී ලංකා රාජ්‍ය ප්‍රතිපත්තිවලට පටහැනි බව ප්‍රකාශ කළා. එමෙන්ම  ශ්‍රී ලංකා රජය හා රුසියා රජය අතර ඇතිකර  ගත් ද්වීපාර්ශ්වික ගිවිසුම්වලට එමගින් හානි සිදුවිය හැකි බවද නියෝජ්‍ය සොලිසිටර් ජෙනරාල්වරයා පෙන්වා දුන්නා. රුසියා ගුවන්යානාවලට නිදහසේ මෙරටට ඇතුළුවීමට හා පියසර කිරීමට දෙපාර්ශ්වය අතර ඇති කරගත් ගිවිසුම් මේ වන විට කඩ වී ඇති බවටද ඔහු චෝදනා කළා. පැමිණිලිකාර අයර්ලන්ත සමාගම අධිකරණ බලය අයුතු ලෙස භාවිත කරමින් අධිකරණයට කරුණු වසන් කර රුසියා ගුවන්යානයට මෙරටින් පිටව යාම වළක්වාලමින් වාරණ නියෝගයක් ලබාගත්  බවද නියෝජ්‍ය සොලිසිටර් ජෙනරාල් සුමති ධර්මවර්ධන මහතා අධිකරණය හමුවේ තවදුරටත් කියා සිටියා. මෙම නඩුව තවදුරටත්   පවත්වාගෙන යාමට නොහැකි බවද අතිරේක සොලිසිටර් ජෙනරාල්වරයා පෙන්වා දුන්නා.කරුණු සළකා බැලූ වානිජ මහාධිකරණය මෙය විශේෂ නඩු කටයුත්තක් බැවින් ලබන 25 වනදා විමසීම් ආරම්භ කිරීමට නියෝග කළා. ", "URL": "https://www.itnnews.lk/2023/10/05/419861/", "Category": "දේශීය පුවත්", "Parent URL": null}