{"Source": "ITN news", "Timestamp": "නොවැම්බර් 19, 2021 13:56", "Headline": "මහවිරු සැමරුම් වළක්වාලමින් අධිකරණයෙන් තහනම් නියෝග", "News Content": "ලබන 26 වනදාට යෙදී ඇති එල්ටීටීඊ මහවිරු දිනය ඇතුළු මහවිරු සතිය සැමරීම තහනම් කරමින් අධිකරණ නියෝග ලබාගැනීමට උතුරේ පොලිස් ස්ථාන කීපයක් කටයුතු කළා. මුලතිව් පුදුකුඩිඉරිප්පු,  මුල්ලියාවේලි,  මාන්කුලම්,  අයියන්කුලම්,  ඔඩ්ඩුසුඩාන් සහ මල්ලාවි යන පොලිස් බල ප්‍රදේශ වෙනුවෙන් මෙම තහනම් නියෝග පැනවීමට මුලතිව් මහේස්ත්‍රාත් ආර් සරවන රාජා මහතා කටයුතු කළා. මුලතිව් දිස්ත්‍රික්කයේ පාර්ලිමේන්තු මන්ත්‍රීවරුන් ඇතුළු පුද්ගලයින් 64 දෙනෙකුට එරෙහිව ද මෙම තහනම් නියෝගය ක්‍රියාත්මකයි. පාර්ලිමේන්තු මන්ත්‍රීවරුන් වන එස් ශ්‍රීධරන්,  ගජේන්ද්‍ර කුමාර් පොන්නම්බලම්,  එස් ගජේන්ද්‍රන් මෙන්ම හිටපු මන්ත්‍රීවරුන් වන සිවශක්ති ආනන්දන්,  එස් ශිවමෝහන් සහ හිටපු පළාත් සභා මන්ත්‍රීවරුන් වන එම් කේ සිවාජිලිංගම්,  ටී රවිකරන් ඇතුළු පිරිසකට එරෙහිවයි මෙම තහනම් නියෝගය ලබාදී ඇත්තේ. මීට අමතරව වව්නියාව,  කිලිනොච්චිය,  මන්නාරම සහ යාපනය දිස්ත්‍රික්කවල මහවිරු සැමරුම් වැළැක්වීම සදහා අධිකරණ නියෝග ලබාගැනීමට පොලිස් ස්ථාන කටයුතු කර තිබෙනවා. අධිකරණ නියෝග කඩකරන පුද්ගලයින්ට එරෙහිව දැඩිව නීතිය ක්‍රියාත්මක කරන බවයි ආරක්ෂක අංශ සදහන් කළේ.     ", "URL": "https://www.itnnews.lk/2023/10/05/377156/", "Category": "දේශීය පුවත්", "Parent URL": null}