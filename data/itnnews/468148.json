{"Source": "ITN news", "Timestamp": "මාර්තු 15, 2023 07:29", "Headline": "වරකාපොල සහ දෙබරවැව මාරක රිය අනතුරු දෙකක්", "News Content": "ඊයේ සවස් කාලයේ වරකාපොල මීරිගම මාර්ගයේ ආරාම දෙසට හැරෙන හන්දියේ දී වරකපොල දෙස සිට මීරිගම දෙසට ධාවනය වූ යතුරු පැදියක් යතුරු පැදිකරුට පාලනය කරගත නොහැකිව ලිස්සා ගොස් ඇද වැටීමෙන් අනතුරක් සිදුවුණා. අනතුරින් බරපතළ තුවාල ලැබූ යතුරු පැදිකරු රෝහලට ඇතුළත් කිරීමෙන් පසු මියගොස් තිබෙනවා. මියගිය පුද්ගලයා වයස අවුරුදු දහ අටක් වන පහළගම ප්‍රදේශයේ පදිංචිකරුවෙක්. මෘත දේහය වරකපොල රෝහලේ මෘත ශරීරාගාරයේ තැන්පත් කර ඇති අතර වරකාපොල පොලිසිය වැඩිදුර විමර්ශන සිදු කරයි. මේ අතර ඊයේ සවස තිස්සමහාරාමය කතරගම මාර්ගයේ දිවුල්පල්ලම ප්‍රදේශයේ දී කතරගම දෙසට ධාවනය වූ ත්‍රී රෝද රථයක් මාර්ගයේ ගමන් කළ ගවයෙකුගේ ගැටීම වැළක්වීමට යාමේදී ඉදිරියෙන් පැමිණි ලංගම බස් රථයක මුහුණට මුහුණ ගැටීමෙන් අනතුරක් සිදුවුණා. අනතුරින් බරපතළ තුවාල ලැබූ ත්‍රිරෝද රථයේ රියැදුරු දෙබරවැව රෝහලට ඇතුලත් කිරීමේදී මියගොස් තිබෙනවා. මියගිය පුද්ගලයා වයස අවුරුදු හතළිස් හතක් වන කොහොඹගහ පැළැස්ස තිස්සමහාරාමයේ ප්‍රදේශයේ පදිංචිකරුවෙක්. මෘත දේහය දෙබරවැව රෝහලේ මෘත ශරීරාගාරයේ තැන්පත් කර ඇති අතර අනතුර සම්බන්ධයෙන් බස් රථයේ රියැදුරු අත්අඩංගුවට ගෙන තිබෙනවා. තිස්සමහාරාමය අනතුරු සම්බන්ධයෙන් වැඩිදුර පරීක්ෂණ සිදුකරයි. ", "URL": "https://www.itnnews.lk/2023/10/05/468148/", "Category": "Breaking News,දේශීය පුවත්", "Parent URL": null}