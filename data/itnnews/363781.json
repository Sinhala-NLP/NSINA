{"Source": "ITN news", "Timestamp": "செப்டம்பர் 20, 2021 12:44", "Headline": "வட்டவளையில் நீரில் முழ்கி காணாமல் போன இருவர் சடலமாக மீட்பு..", "News Content": "வட்டவளை பகுதியில் நீரில் மூழ்கி காணாமல் போன இருவர் சடலமாக மீட்கப்பட்டுள்ளனர். 38 வயதான சின்னையா ராஜா மற்றும் 21 வயதான சச்சிந்த டில்ஷான் ஆகியோரே சடலமாக மீட்கப்பட்டுள்ளனர். வட்டவளை லொனக் பாற்பண்ணைக்கு சொந்தமான அணைக்கட்டில் நேற்று மாலை நீராடச்சென்ற நிலையில் அவர்கள் இருவரும் நீரில் மூழ்கி காணாமல் போயுள்ளனர். சம்பவம் தொடர்பில் பொலிஸாருக்கு கிடைக்கப்பெற்ற முறைப்பாட்டிற்கமைய இராணுவம் மற்றும் பொதுமக்களின் ஒத்துழைப்புடன் பொலிஸார் தேடுதல் பணிகளை முன்னெடுத்தனர். இந்நிலையில் குறித்த இருவரும் சடலமாக மீட்கப்பட்டனர். உடல்கள் பிரேத பரிசோதனைக்கென மாவட்ட வைத்தியசாலைக்கு கொண்டு செல்லப்பட்டுள்ளது. சம்பவம் தொடர்பில் நோர்ட்டன் பிரிட்ஜ் பொலிஸார் விசாரணைகளை முன்னெடுத்துள்ளனர். ", "URL": "https://www.itnnews.lk/2023/10/05/363781/", "Category": "Breaking News,தேசிய செய்திகள்", "Parent URL": null}