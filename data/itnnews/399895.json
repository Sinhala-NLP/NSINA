{"Source": "ITN news", "Timestamp": "මාර්තු 7, 2022 18:04", "Headline": "අලුතින් පත් කෙරුණු අමාත්‍යවරුන් සිය ධූරවල රාජකාරී ආරම්භ කරයි", "News Content": "අලුතින් පත් කෙරුණු අමාත්‍යවරුන් සිය ධූරවල රාජකාරි ආරම්භ කළා.  විමල් වීරවංශ සහ උදය ගම්මන්පිළ යන අමාත්‍යවරුන් ධූරවලින් ඉවත් කිරීමත් සමගයි අමාත්‍ය මණ්ඩලයේ මෙම නව ධූර ලබාදීම සිදු කෙරුණේ. හිටපු අමාත්‍ය විමල් වීරවංශ කටයුතු කළ කර්මාන්ත අමාත්‍ය ධූරය සදහා පත් කළ අමාත්‍ය එස් බී දිසානායක අද රාජකාරි ආරම්භ කළේ කොල්ලුපිටියේ පිහිටි එම අමාත්‍යාංශයේදී. පූජ්‍ය කිරින්දේ අස්සජි ස්වාමීන් වහන්සේ ප්‍රමුඛ මහා සංඝරත්නය මෙහිදී ආශිර්වාද පළ කළා. උදය ගම්මන්පිළ අමාත්‍ය ධූරයෙන් ඉවත් කිරීමත් සමග ඒ සදහා ගාමිණී ලොකුගේ පත් කෙරුණා. ඒ මහතා නව ධූරයේ රාජකාරි ආරම්භ කිරීම බලශක්ති අමාත්‍යාංශයේදී සිදු කෙරුණා. ප්‍රවාහන අමාත්‍යවරයා ලෙස පත් කෙරුණු දිලුම් අමුණුගම ද සෙත්සිරිපායේ පිහිටි ප්‍රවාහන අමාත්‍යාංශයේදී රාජකාරි ආරම්භ කළේ මහා සංඝරත්නයේ ආශිර්වාද මධ්‍යයේයි. පොල්, කිතුල් හා තල් ප්‍රවර්ධන හා ආශ්‍රිත කාර්මික භාණ්ඩ නිෂ්පාදනය හා අපනයන විවිධාංගීකරණ රාජ්‍ය අමාත්‍යවරයා ලෙස අරුන්දික ප්‍රනාන්දු අද දිනයේ යළි අමාත්‍යාංශයේ වැඩ භාර ගත්තා. රාගම වෛද්‍ය පීඨයේ ශිෂ්‍ය නේවාසිකාගාරයේ සිදු වූ සිද්ධියක් මුල්කරගනිමින් අරුන්දික ප්‍රනාන්දු සිය රාජ්‍ය අමාත්‍ය ධූරයෙන් ඉල්ලා අස් වුණා. ", "URL": "https://www.itnnews.lk/2023/10/05/399895/", "Category": "දේශීය පුවත්", "Parent URL": null}