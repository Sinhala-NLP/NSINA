{"Source": "ITN news", "Timestamp": "செப்டம்பர் 18, 2022 19:08", "Headline": "உணவு பாதுகாப்பு மற்றும் போஷாக்கு திட்டத்தை துரிதப்படுத்த அறிவுறுத்தல்", "News Content": "ஜனாதிபதி ரணில் விக்கிரமசிங்க தலைமையில் கடந்த 13ஆம் திகதி அறிமுகப்படுத்தப்பட்ட உணவுப் பாதுகாப்பு மற்றும் போஷாக்கு தொடர்பான பல்துறை கூட்டுப் பொறிமுறையின் அமுலாக்க வேலைத்திட்டத்துடன் இணைந்து,\nமாவட்ட செயலாளர்கள் மற்றும் பிரதேச செயலாளர்களுக்கு அறிவிக்கும் கலந்துரையாடல் கடந்த 16ம் திகதி ஜனாதிபதி ஊடக மையத்தில் இடம்பெற்றது. தேசிய உணவுப் பாதுகாப்பு தொடர்பான ஜனாதிபதியின் ஆலோசகர் கலாநிதி சுரேன் படகொட தலைமையில் இணையவழியில் இடம்பெற்ற இந்தக் கலந்துரையாடலில், கிராமிய மட்டத்தில் உணவுப் பாதுகாப்பு மற்றும் போஷாக்கு தொடர்பான பல துறைகளின் கூட்டுப் பொறிமுறையை நடைமுறைப்படுத்துவது மற்றும் பிரச்சினைகள் குறித்து நீண்ட கலந்துரையாடல் இடம்பெற்றது. இதில் கிராமப்புற பொருளாதார மறுமலர்ச்சி மையங்களை நிறுவுவது தொடர்பான அடிப்படைப் பிரச்சனைகள், பயிர்களுக்கு போதுமான உரம் இல்லாதது, விதைகள் தட்டுப்பாடு, விவசாய இயந்திரங்களை இயக்குவதற்கு தேவையான எரிபொருள் பற்றாக்குறை,\nபூச்சிக்கொல்லி பற்றாக்குறை, கால்நடைகளுக்கு ஏற்படும் சேதம் மற்றும் மேலதிக அறுவடைகளை விற்பனை செய்வதில் உள்ள சிரமங்கள், போன்ற பல்வேறு விவசாயப் பிரச்சினைகள் குறித்தும் இதன்போது கலந்துரையாடப்பட்டது. அத்துடன் இந்தப் பிரச்சினைகளுக்கு விரைவான தீர்வுகளை வழங்குவதற்கு ஏற்கனவே நடவடிக்கை எடுக்கப்பட்டுள்ளதாகவும், உரங்கள் மற்றும் பூச்சிக்கொல்லிகளை இறக்குமதி செய்வதற்கும் ஏற்பாடுகள் செய்யப்பட்டுள்ளதாகவும், எரிபொருளுக்கான QR குறியீட்டின் கீழ் எரிபொருள் ஒதுக்கீட்டை வழங்குவதற்கு தேவையான நடவடிக்கைகள் ஆரம்பிக்கப்பட்டுள்ளதாகவும் கலாநிதி சுரேன் படகொட சுட்டிக்காட்டினார். ", "URL": "https://www.itnnews.lk/2023/10/05/435745/", "Category": "தேசிய செய்திகள்", "Parent URL": null}