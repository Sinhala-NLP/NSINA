{"Source": "ITN news", "Timestamp": "අප්‍රේල් 18, 2022 12:41", "Headline": "IOC සමාගම යළිත් ඉන්ධන මිල ඉහළ නංවයි", "News Content": "IOC සමාගම ඊයේ මධ්‍යම රාත්‍රියේ සිට යළි ඉන්ධන මිල ඉහළ නංවා තිබෙනවා. පසුගිය මාර්තු මාසයෙන් පසු IOC සමාගම ඉන්ධන මිල ඉහළ නැංවූ තුන්වන අවස්ථාව මෙයයි. ඩොලරයට සාපේක්ෂව රුපියල් අවප්‍රමාණ වීම හේතුවෙන් මෙලෙස මිල  ඉහළ නැංවූ බවයි IOC සමාගම සදහන් කරන්නේ. ඒ අනුව පෙට්‍රල් ලීටරයක මිල රුපියල් 35 කින් සහ ඩීසල් ලීටරයක මිල රුපියල් 75 කින් ඉහළ නංවා තිබෙනවා. මිල ඉහළ නැංවීමට අනුව IOC ඔක්ටේන් 92 වර්ගයේ පෙට්‍රල් ලීටරයක් රුපියල් 338 ක් වනවා.   ඔක්ටේන් 95 වර්ගයේ පෙට්‍රල් ලීටරයක නව මිල වන්නේ රුපියල් 367 ක්. ඔටෝ ඩීසල් ලීටරයක් රුපියල් 289 දක්වා සහ සුපර් ඩීසල් ලීටරයක් රුපියල් 227 දක්වා ඉහළ නංවා තිබෙනවා. ලංකා ඛනිජ තෙල් නීතිගත සංස්ථාව පසුගිය මාර්තු මස 12 වනදා ඉන්ධන මිල ඉහළ නැංවීමක් සිදුකළා. කෙසේ වෙතත් IOC සමාගම ඊයේ රාත්‍රියේ යළි මිල ඉහළ නැංවීමක් සිදුකළ ද සිපෙට්කෝ මිලෙහි මෙතෙක් කිසිදු වෙනසක් සිදුකර නැහැ. පසුගිය දින කීපයේ පැවති නිවාඩුව හේතුවෙන් ඉන්ධන ලබාගැනීම සදහා බවුසර් පැමිණීමේ අඩුවක් දක්නට ලැබුණා. ඒ හේතුවෙන් ඉන්ධන ලබාගැනීමට බොහෝ ඉන්ධන පිරවුම්හල්වල දිගු පෝලිම් දක්නට ලැබුණා. අද දිනයේ බවුසර් වැඩි සංඛ්‍යාවක් ඉන්ධන ලබාගැනීම සදහා පැමිණ තිබුණා.         ", "URL": "https://www.itnnews.lk/2023/10/05/407238/", "Category": "දේශීය පුවත්", "Parent URL": null}