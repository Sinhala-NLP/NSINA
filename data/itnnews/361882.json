{"Source": "ITN news", "Timestamp": "සැප්තැම්බර් 12, 2021 11:44", "Headline": "මෙරට සංචාරක ව්‍යාපාරය නඟා සිටුවීම සඳහා පස් අවුරුදු සැලැස්මක්", "News Content": "කොවිඩ් වසංගතය හේතුවෙන් අර්බුදයට පත්වූ මෙරට සංචාරක ව්‍යාපාරය නඟා සිටුවීම සඳහා පස් අවුරුදු සැලැස්මක් සකස් කර ඇති බව අමාත්‍ය ප්‍රසන්න රණතුංග මහතා පවසනවා. යුක්රේනයේ හිල්ටන් හෝටලයේ දී යුක්රේන සංචාරක සංවිධායකවරුන් පිරිසක් පසුගියදා හමුවූ අවස්ථාවේ දීයි අමාත්‍ය ප්‍රසන්න රණතුංග මහතා මේ බව කියා සිටියේ. සංචාරක බුබුළු ක්‍රමය යටතේ ක්‍රියාත්මක කෙරුණු නියාමන ව්‍යාපෘතියක් මගින් යුක්රේන රුසියා සහ කසකස්ථාන සංචාරකයන් 2258 දෙනෙකු පසුගිය කාලයේ දී මෙරටට පැමිණි බවද අමාත්‍යවරයා පෙන්වා දුන්නා. වයිරසය ආසාදිත බව තහවුරු වූයේ එම සංචාරකයන්ගෙන් නව දෙනෙකුට පමණක් බවයි ඒ මහතා කියා සිටියේ. මෙරට ජනතාවට ලබා දෙන එන්නත් පිළිබඳ සඳහන් කළ අමාත්‍යවරයා ජනතාවගෙන් කෝටියකට වැඩි පිරිසකට එන්නත් මාත්‍රා දෙකම ලබා දීමට හැකිවීම රජයේ ජයග්‍රහණයක් බවද පැවසුවා. මෙම අවස්ථාවට යුක්රේනයේ සංචාරක සංවිධායකවරුන් 150 දෙනෙකු පමණ එක් වූ අතර රාජ්‍ය අමාත්‍ය තාරක බාලසූරිය සංචාරක සංවර්ධන අධිකාරියේ සභාපති තිමාලි ප්‍රනාන්දු යන මහත්ම මහත්මීන් ද ශ්‍රී ලංකාව නියෝජනය කරමින් එක් වුණා.   ", "URL": "https://www.itnnews.lk/2023/10/05/361882/", "Category": "Breaking News,දේශීය පුවත්", "Parent URL": null}