{"Source": "ITN news", "Timestamp": "සැප්තැම්බර් 26, 2022 18:13", "Headline": "අධි ආරක්ෂිත ගැසෙට්ටුව බල රහිත කරන්නැයි ඉල්ලා ශ්‍රේෂ්ඨාධිකරණයට පෙත්සමක්", "News Content": "කොළඹ නගරයේ ස්ථාන කිහිපයක් අධි ආරක්ෂිත කලාප ලෙස නම් කරමින් ජනාධිපතිවරයා නිකුත් කළ ගැසට් නිවේදනය බල රහිත කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් අද ඉදිරිපත් කෙරුණා. රාජ්‍ය රහස් පනත යොදා ගනිමින් මෙවැනි ගැසට් නිවේදනයක් නිකුත් කිරීමට නොහැකි බවයි ශ්‍රී ලංකා මානව හිමිකම් කොමිෂන් සභාව ද පෙන්වා දෙන්නේ. මේ අතර වැඩබලන ආරක්ෂක අමාත්‍යවරයා අද ප්‍රකාශ කළේ මෙවැනි ගැසට් නිවේදනයක් නිකුත් කළේ ජාතික ආරක්ෂාව තහවුරු කිරීම වෙනුවෙන් බවයි.  සමාජවාදී තරුණ සංගමයේ සංවිධායකවරයෙකු ඉදිරිපත් කර ඇති මූලික අයිතිවාසිකම් පෙත්සමේ වග උත්තරකරුවන් ලෙස නීතිපති, ආරක්ෂක ලේකම් ඇතුළු 10 දෙනෙකු නම්කර තිබෙනවා. රාජ්‍ය රහස් පනත යටතේ එවැනි නියෝගයක් නිකුත් කිරීමට ජනාධිපතිවරයාට බලයක් නොමැති බව පෙත්සම්කරු සදහන් කරනවා. ගැසට් නිවේදනය බල රහිත කිරීමේ නියෝගයක් නිකුත් කරන ලෙසත් පෙත්සම විභාගකොට අවසන් තීන්දුවක් ලබාදෙන තුරු එය ක්‍රියාත්මකවීම වැළැක්වීමේ අතුරු නියෝගයක් නිකුත් කරන ලෙස පෙත්සමෙන් ඉල්ලා තිබෙනවා. මේ අතර අධි ආරක්ෂිත කලාප ප්‍රකාශයට පත් කිරීමට රාජ්‍ය රහස් පනත යොදාගත නොහැකි බව ශ්‍රී ලංකා මානව හිමිකම් කොමිෂන් සභාව පෙන්වා දෙනවා. මේ තුළින් ජනතාවගේ මූලික අයිතිවාසිකම් උල්ලංඝනය වන බැවින් මෙම ගැසට් නිවේදනය ඉල්ලා අස්කර ගත යුතු බවයි එම කොමිෂන් සභාව පෙන්වා දෙන්නේ. ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකදී වැඩ බලන ආරක්ෂක අමාත්‍ය ප්‍රමිත බණ්ඩාර තෙන්නකෝන් මහතා මේ සම්බන්ධයෙන් කරුණු පැහැදිලි කළා. ආරක්ෂක ලේකම් විශ්‍රාමික ජෙනරාල් කමල් ගුණරත්න මහතා ද මේ පිළිබද අදහස් දැක්වූවා. ", "URL": "https://www.itnnews.lk/2023/10/05/437197/", "Category": "Breaking News,දේශීය පුවත්", "Parent URL": null}