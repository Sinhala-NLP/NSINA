{"Source": "ITN news", "Timestamp": "ஏப்ரல் 17, 2022 23:14", "Headline": "புதிய அமைச்சரவையுடன் புதிய பயணம் நாளை ஆரம்பமாகுமா?", "News Content": "நாளைய தினம் புதிய அமைச்சரவை சத்தியப்பிரமாணம் செய்யவுள்ளதாக அரசியல் வட்டாரங்கள் தெரிவிக்கின்றன. இதுதொடர்பாக ஜனாதிபதி கோட்டாபய ராஜபக்ஷ தலைமையில் முன்னாள் அமைச்சரவையுடன் நேற்று பேச்சுவார்த்தைகள் இடம்பெற்றன. அரசாங்கத்தின் அடுத்த கடட நடவடிக்கைகள் தொடர்பான 2 விசேட பேச்சுவார்த்தைகள் ஜனாதிபதி தலைமையில் நேற்று இடம்பெற்றது. இப்பேச்சுவார்த்தையில் தற்போது அமைச்சர்களாக உள்ள தினேஷ் குணவர்த்தன, ஜோன்ஸ்டன் பெர்னாண்டோ, அலி சப்ரி ஆகியோர் இணைந்திருந்தனர். பின்னர் அண்மையில் அமைச்சுப் பொறுப்புக்களிலிருந்து ராஜினாமா செய்த முன்னாள் அமைச்சர்கள் ஜனாதிபதியுடன் பேச்சுவார்த்தையில் கலந்துகொண்டனர். நடவடிக்கைகளை முன்னெடுத்துச் செல்வதற்கு வரையறுக்கப்பட்ட அமைச்சரவை ஒன்று அவசியமென ஜனாதிபதி சுட்டிக்காட்டினார்.\nஅத்துடன் புதிய அமைச்சரவையில் எந்தவித பதவிகளையும் தாம் எதிர்பார்ப்பதில்லையென பந்துலகுணவர்த்தன, பிரசன்ன ரணதுங்க, பவித்ரா வன்னியாராய்ச்சி, ரோஹித்த அபேகுணவர்த்தன ஆகியோர் தெரிவித்துள்ளனர். இதேநேரம் நாளைய அமைச்சரவையில் சமல் ராஜபக்ஷ, பெசில் ராஜபக்ஷ, நாமல் ராஜபக்ஷ ஆகியோரின் பெயர்கள் உள்ளடக்கப்படவில்லையென தெரியவருகின்றது. எனினும் புதிய அமைச்சரவையில் தற்போது ராஜாங்க அமைச்சர்களாக உள்ள கஞ்சன விஜயசேகர, டி.வி.சானக்க, கனக்க ஹேரத் ஆகியோரின் பெயர்கள் உள்ளடக்கப்படலாமென அரசியல் வட்டாரங்கள் தெரிவிக்கின்றன. ", "URL": "https://www.itnnews.lk/2023/10/05/407177/", "Category": "Breaking News,முதன்மை செய்தி", "Parent URL": null}