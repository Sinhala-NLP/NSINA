{"Source": "ITN news", "Timestamp": "දෙසැම්බර් 2, 2021 11:46", "Headline": "අසාද් සාලි නිදොස් කොට නිදහස් කෙරේ", "News Content": "බස්නාහිර පළාත් හිටපු ආණ්ඩුකාර අසාද් සාලි මහතාට එල්ල වී ඇති චෝදනාවලින් ඔහු නිදොස් කොට නිදහස් කරන ලෙස කොළඹ මහාධිකරණය නියෝග කළා. ආගමික කණ්ඩායම් අතර එදිරිවාදිකම් උත්සන්න කිරීමට ක්‍රියාකළ බවටයි ඔහුට චෝදනා එල්ල වී තිබුණේ. ඒ හේතුවෙන් ඔහු මාස 8 කට අධික කාලයක් රක්ෂිත බන්ධනාගාරගතව සිටියා.තීන්දුව ප්‍රකාශයට පත් කරමින් විනිසුරු අමල් රණරාජා මහතා කියා සිටියේ විත්තිකරු ජාතීන් හෝ ආගම්වල සංහිදියාව බිදී යන ආකාරයෙන් හා ජනතාව අතර ක්‍රෝධය වර්ධනය වන අයුරින් ප්‍රකාශ සිදු කර ඇති බව ඔප්පු කිරීමට පැමිණිලිකරුවන් අසමත්ව ඇති බවයි. ඒ අනුව විත්තිකරුට ඇති චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත්ව ඇති බැවින් ඔහු නිදොස් කොට නිදහස් කරන බවයි විනිසුරුවරයා පැවසුවේ. මේ අතර තමන්ට එරෙහිව ද්වේශසහගත පැමිණිල්ලක් සිදු කළ බවත් ඒ වෙනුවෙන් පැමිණිලිකරුවන්ගෙන් වන්දි අය කර දෙන ලෙසත් අසාද් සාලි මහතා වෙනුවෙන් කරුණු ඉදිරිපත්ව තිබෙනවා. එය සලකා බැලූ කොළඹ මහාධිකරණය පැමිණිල්ල ඉදිරිපත් කළ මොහමඩ් මුසම්මිල් , නිමල් පියතිස්ස සහ ජයනන්ද වැල්ලබොඩ යන අයට පෙබරවාරි 21 වනදා අධිකරණය හමුවේ පෙනී සිටින ලෙස නොතීසි නිකුත් කෙරුණා.     ", "URL": "https://www.itnnews.lk/2023/10/05/380052/", "Category": "දේශීය පුවත්", "Parent URL": null}