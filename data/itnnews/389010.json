{"Source": "ITN news", "Timestamp": "ජනවාරි 16, 2022 12:42", "Headline": "මෙරට ක්‍රීඩාව හදන්න පෙළගැහෙන පැරණි ඔලිම්පික් තරු", "News Content": "ඔලිම්පික් තරගාවලිය නියෝජනය කළ ශ්‍රී ලාංකික ක්‍රීඩක ක්‍රීඩිකාවන්ගෙන් සැදුම්ලත් ශ්‍රී ලංකා ඔලිම්පියන්ස් ක්‍රීඩා සංගමයේ ඉදිරි වසර හතර සඳහා වූ නිලධාරී මණ්ඩලය පත්කර ගැනීම ඊයේ සිදුකෙරුණා. දැනට ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 102 දෙනෙකු ඔලිම්පික් තරග සඳහා එක්වී ඇති අතර, ඔවුන්ගෙන් මේ වනවිට ජීවතුන් අතර සිටින්නේ ක්‍රීඩකයින් 73 දෙනෙකු පමණයි. මෙම සංගමය මගින් පැරණි ක්‍රීඩකයින්ගේ සුබසාධනය, මෙරට පාසල් ක්‍රීඩකයින්ගේ තාක්ෂණික දැනුම වර්ධනය කිරීම ඇතුලු මෙහෙවර රැසක් ඉටු‍කෙරෙනවා. එන් සී සී ක්‍රීඩා සමාජයේ ඊයේ පැවැති වාර්ෂික මහ සභා රැස්වීමේදී ශ්‍රී ලංකා ඔලිම්පියන්ස් නව නිලධාරී මණ්ඩලය පත්කෙරුණු අතර ඉදිරි වසර හතර සදහාවූ ක්‍රීඩාවට ශක්තිය ලබාදෙන වැඩපිළිවෙලක් ද සංවිධාන කර තිබෙනවා. ඒ අනුව ඉදිරි වසර හතර සදහා මෙම සංගමයේ සභාපතිනිය ලෙස පත්වූයේ හිටපු ප්‍රවීණ මළල ක්‍රීඩිකා ශ්‍රියානි කුලවංශ මහත්මියයි. සංගමයේ ලේකම් තනතුරට ප්‍රවීණ මළල ක්‍රීඩක සුදත් තිලකරත්න මහතා පත්වූ අතර ප්‍රවීණ මළල ක්‍රීඩිකා දමයන්ති දර්ශා උප සභාපතිනිය ලෙස තේරීපත්වුණා.           ", "URL": "https://www.itnnews.lk/2023/10/05/389010/", "Category": "Breaking News,ක්‍රීඩා,දේශීය පුවත්", "Parent URL": null}