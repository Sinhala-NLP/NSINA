{"Source": "ITN news", "Timestamp": "සැප්තැම්බර් 17, 2022 11:55", "Headline": "ජේ. ආර්. ජයවර්ධන මහතාගේ 116 වන ජන්මෝත්සවය අදයි", "News Content": "ශ්‍රී ලංකාවේ ප්‍රථම විධායක ජනාධිපති දිවංගත ජේ. ආර්. ජයවර්ධන ජනාධිපතිවරයාගේ 116 වන ජන්මෝත්සවය අදට යෙදී තිබෙනවා. ජේ. ආර්. ජයවර්ධන මහතා මෙරට දේශපාලන ඉතිහාසය තුළ කෘතහස්ත දේශපාලනඥයෙකු බව අවිවාදාත්මකයි. 1906 වසරේ සැප්තැම්බර් 17 වෙනිදා කොළඹ සේදවත්ත වලව්වේදී  උපත ලැබූ ජේ ආර් ජයවර්ධන මහතාගේ මාපියන් වන්නේ හිටපු විනිසුරුවරයෙකු වූ රාජ නීතිඥ ඊ ඩබ්ලිව් ජයවර්ධන මහතා හා හෙලේනා ඇග්නස් ජයවර්ධන මහත්මියයි. දරුවන් 11 දෙනෙකුගෙන් යුත් එම පවුලේ වැඩිමහල් දරුවා වන්නේ ජේ ආර් ජයවර්ධන මහතායි. ඔහු නීති විද්‍යාලයට ඇතුළත්ව නීතිඥයෙකු ලෙස වෘත්තීය ජීවිතය ආරම්භ කළා. 1943 වසරේ කැළණිය අතුරු මැතිවරණයට ඉදිරිපත්ව එය  ජයගත් ඔහු රාජ්‍ය මන්ත්‍රීවරයෙකු බවට පත් වුණා. එක්සත් ජාතික පක්ෂය ආරම්භ කරන සමයේ ඔහු පක්ෂයේ සම භාණ්ඩාගාරික ධූරයට පත් වුණා. 1 947 වසරේ පිහිට වූ රජයේ මුදල් ආමාත්‍යවරයා ලෙස පත් වූ ජේ ආර් ජයවර්ධන මහතා වසර 7 ක් එම ධූරය හෙබවූවා. 1970 මහ මැතිවරණයෙන් ජයගනිමින් දකුණු කොළඹ මන්ත්‍රීවරයා ලෙස පාර්ලිමේන්තුවට පැමිණි ඔහු 1977 දක්වා ශ්‍රී ලංකා පාර්ලිමේන්තුවේත් ජාතික රාජ්‍ය සභාවේත් විපක්ෂ නායකවරයා ලෙස කටයුතු කළා. එමෙන්ම 1973 වසරේදී එවකට එක්සත් ජාතික පක්ෂ නායකවරයාව සිටි අග්‍රාමාත්‍ය ඩඩ්ලි සේනානායක මහතාගේ අභාවයෙන් පසු එම පක්ෂයේ නායකත්වයට පත්වූයේද ජේ ආර් ජයවර්ධන මහතායි. 1977 වසරේ මහ මැතිවරණයෙන් ජයගත් පසු ඔහු අග්‍රාමාත්‍ය ධූරයට පත් වුණා. ඊට වසරකට පසු සම්මත වූ නව ආණ්ඩුක්‍රම ව්‍යවස්ථාව යටතේ මෙරට ප්‍රථම විධායක ජනාධිපති ධූරයට පත්වූයේ ද ජේ ආර් ජයවර්ධන මහතායි. ජාතික තරුණ සේවා සභාව, ශ්‍රී ලංකා පදනම් ආයතනය, කොළඹ ක්‍රමය, නිදහස් වෙළෙද කලාප, කඩිනම් මහවැලි සංවර්ධන යෝජනා ක්‍රමය, සංස්කෘතික ත්‍රිකෝණය, ඇතුළු ආයතන රැසක්ම පිහිට වූයේ ඒ මහතාගේ කාලයේදීයි. තවත් සේවාවන් රැසක් හා ආයතන කිහිපයක්ම රටට හදුන්වා දුන්නා. 1988 වසරේදී දේශපාලනයෙන් සමුගත් මෙම කෘතහස්ථ දේශපාලනඥයා 1996 වසරේ නොවැම්බර් පළමුවනදා සිය ජීවිත ගමන නිමා කළා.         ", "URL": "https://www.itnnews.lk/2023/10/05/435459/", "Category": "දේශීය පුවත්", "Parent URL": null}