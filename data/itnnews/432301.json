{"Source": "ITN news", "Timestamp": "සැප්තැම්බර් 1, 2022 12:21", "Headline": "ජෙයරාජ් ප්‍රනාන්දු පුල්ලේ මහතාගේ ඝාතනය සම්බන්ධයෙන් චෝදනා ලැබ සිටි දෙදෙනෙකු නිදොස් කොට නිදහස්", "News Content": "හිටපු අමාත්‍යවරයෙකු වූ ජෙයරාජ් ප්‍රනාන්දු පුල්ලේ මහතාගේ ඝාතනය සම්බන්ධයෙන් චෝදනා ලැබ සිටි දෙදෙනෙකු නිදොස් කොට නිදහස් කෙරුණා. එවකට සහකාර පොලිස් අධිකාරී ලක්ෂ්මන් කුරේ සහ සෙල්වරාජා තිරුබාකරන් හෙවත් මොරිස් යන විත්තිකරුවනුයි මෙලෙස නිදහස් කෙරුණේ. හිටපු අමාත්‍යවරයෙකු වූ ජෙයරාජ් ප්‍රනාන්දු පුල්ලේ මහතා ඝාතනයට ලක් වූයේ 2008 අප්‍රේල් 06 වනදා වැලිවේරිය ප්‍රදේශයේ පැවති ක්‍රීඩා උළෙල විවෘත කිරීමේ උත්සවයකට  එක්ව සිටියදීයී. මරාගෙන මැරෙන ත්‍රස්ත ප්‍රහාරයකින් ඒ මහතා අභාවප්‍රාප්ත වන විට 55 වන වියෙහි පසු වුණා. මෙහිදී හිටපු අමාත්‍යවරයා සමග 16 දෙනෙකු මිය ගිය අතර තවත් විශාල පිරිසක් තුවාල ලැබුවා. මෙම ඝාතනය සම්බන්ධයෙන් පැවති දීර්ඝ නඩු විභාගයකින් අනතුරුව ගම්පහ මහාධිකරණයයි මීට අදාළ විත්තිකරුවන් දෙදෙනෙකු මෙසේ නිදොස්කොට නිදහස් කළේ. විත්තිකරුවන් මෙම ඝාතනයට සම්බන්ධ බවට සාධාරණ සැකයෙන් තොරව ඔප්පුකිරීමට පැමිණිලි පාර්ශ්වය අපොහොසත්වීම හේතුවෙන් නිදොස්කොට නිදහස් කරන බවයි විනිසුරුවරයා පැවසුවේ.  මිනීමැරීමට කුමන්ත්‍රණය කිරීම අනුබලදීම ඇතුළු චෝදනා දෙකක් යටතේ ලක්ෂ්මන් කුරේ සහ මොරිස් යන අයට එරෙහිව නඩු පවරා තිබුණා.නඩු තීන්දුව දැක බලාගැනීම සදහා ජෙයරාජ් ප්‍රනාන්දුපුල්ලේ මහතාගේ බිරිද වන පාර්ලිමේන්තු මන්ත්‍රිනී සුදර්ශනී ප්‍රනාන්දු පුල්ලේ මහත්මිය ද අධිකරණ භූමියට පැමිණ සිටියා.   ", "URL": "https://www.itnnews.lk/2023/10/05/432301/", "Category": "දේශීය පුවත්", "Parent URL": null}