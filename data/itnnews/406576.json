{"Source": "ITN news", "Timestamp": "අප්‍රේල් 12, 2022 12:50", "Headline": "ගිනි අවි පෙන්වා මුදල් කොල්ලකෑම් සිදු කළ පුද්ගලයින් 04 දෙනෙකු අත්අඩංගුවට", "News Content": "පොලිස් විශේෂ කාර්ය බලකා නිලධාරින් ලෙස පෙනී සිටිමින් ගිනි අවි පෙන්වා මුදල් කොල්ලකෑම් සිදු කළ පුද්ගලයින් 04 දෙනෙකු අත්අඩංගුවට ගෙන තිබෙනවා. පොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකයේ නිලධාරීන්ට ලැබුණා  තොරතුරකට අනුවයි සැකකරුවන් අත්අඩංගුවට ගැනුනේ. අයිස් මත්ද්‍රව්‍ය ජාවාරමක් අතරතුර සැකකරුවන් දෙදෙනෙකු තමන් පොලිස් විශේෂ කාර්ය නිලධාරීන බව පවසා ගිනි අවි පෙන්වා අත්විලංගු යොදා පුද්ගලයෙකුට අමානුෂික ලෙස පහරදී රුපියල් දෙලක්ෂ විසි අටදහසක මුදලක් කොල්ල කා තිබෙනවා. මේ සම්බන්ධයෙන් සිදු කළ විමර්ශනවලදී සැකකරුවන් 04 දෙනෙකු වෑන් රථයක් යතුරු පැදියක් හා දුරකතන ඇමතුම් පටිගත කළ සංයුත තැටි දෙකක් ද සමඟ අත්අඩංගුවට ගත් බවයි පොලිස් විශේෂ කාර්ය බලකාය පවසන්නේ. මාකොල කඩුවෙල වැලිපැන්න හා අතුරුගිරිය ප්‍රදේශවලදී අත්අඩංගුවට ගත් මෙම සැකකරුවන් වැඩිදුර පරික්ෂණ සදහා මුල්ලේරියාව පොලීසිය වෙත භාරදී තිබෙනවා.   ", "URL": "https://www.itnnews.lk/2023/10/05/406576/", "Category": "දේශීය පුවත්", "Parent URL": null}