{"Source": "ITN news", "Timestamp": "දෙසැම්බර් 6, 2021 11:49", "Headline": "ප්‍රදේශ කිහිපයක දියේ ගිලීම් අනතුරු වලින් පුද්ගලයින් හතර දෙනෙකු ජීවිතක්ෂයට", "News Content": "පේරාදෙණිය, කුරුවිට සහ මුලතිව් ප්‍රදේශවල සිදුවූ දියේ ගිලීම්වලින් පුද්ගලයින් හතර දෙනෙකු මිය ගොස් තුන් දෙනෙකු අතුරුදන්ව තිබෙනවා. අතුරුදන් පිරිස් සොයා නාවික හමුදාවේ මැදිහත්වීමෙන් විශේෂ මෙහෙයුම් ක්‍රියාත්මකයි. පේරාදෙණිය මහවැලි ගගේ නිල්ලඹ ප්‍රදේශයෙන් දිය නෑමට පැමිණි පස් දෙනෙකු දියේ ගිලී අතුරුදන්ව තිබෙනවා. ඉන් දෙදෙනෙකු බේරාගෙන ඇති අතර ඔවුන් ගම්පොළ රෝහලට ඇතුළත් කෙරුණා. එක් අයෙකුගේ සිරුර සොයාගෙන ඇති අතර ඔහු මහනුවර මාපනාවතුර ප්‍රදේශයේ පදිංචි 20 හැවිරිදි තරුණයෙකු බවයි පොලිසිය ප්‍රකාශ කළේ. අවුරුදු 20 ක් වයසැති මව සහ අවුරුදු 2 ක් වයසැති ඇගේ දියණිය තවමත් අතුරුදන්ව ඇති බව පොලිසිය ප්‍රකාශ කළා. මේ අතර මුලතිව් මුහුදු තීරයේ දිය නෑමට ගිය තරුණයින් තුන්දෙනෙකු දියේ ගිලී මිය ගොස් තිබෙනවා. දෙදෙනෙකු රළ පහරට හසුව අතුරුදන්ව සිටි අතර  නාවික හමුදාව ඔවුන්ගේ සිරුරු සොයාගනු ලැබුවා. කුරුවිට වලදුර ප්‍රදේශයේ ගැරඩි ඇල්ලේ දිය නාමින් සිටි පුද්ගලයින් හතර දෙනෙකුගෙන් එක් අයෙකු සැඩ පහරට හසුව අතුරුදන්ව තිබෙනවා. අතුරුදන් පුද්ගලයා 38 හැවිරිදි කුරුවිට මිල්ලවිටිය ප්‍රදේශයේ පදිංචිකරුවෙකු වන අතර ඔහු සොයා මෙහෙයුම් ආරම්භ කර තිබෙනවා. ", "URL": "https://www.itnnews.lk/2023/10/05/380979/", "Category": "Breaking News,දේශීය පුවත්", "Parent URL": null}