{"Source": "ITN news", "Timestamp": "ජූලි 17, 2021 18:23", "Headline": "ඇමති විමල් කහටගහ පතලට බසියි – විදේශ විනිමය වැඩියෙන් උපයන තැනක් කරන බව කියයි", "News Content": "සියලු අංශ කාර්යක්ෂම කර වඩා වැඩියෙන් විදේශ විනිමය උපයා දෙන තැනක් බවට කහටගහ පතල පත් කිරීම අරමුණ බව අමාත්‍ය විමල් වීරවංශ මහතා පවසනවා. විමල් වීරවංශ මහතා මේ බව ප්‍රකාශ කළේ කහටගහ පතලෙහි නිරීක්ෂණ චාරිකාවකට එක්වෙමිනුයි. කුරුණෑගල දොඩම්ගස්ලන්ද මදුරාගොඩ පිහිටි කහටගහ මිනිරන් පතල අක්කර 102ක භූමි භාගයකින් සමන්විතයි. මෙම පතල් සංකීර්ණය සතු මිනිරන් සංචිතය පිළිබද ශක්‍යතා අධ්‍යයනයක් මේ වන විට සිදු කෙරෙමින් පවතිනවා. මාසිකව මිනිරන් මෙට්‍රික් ටොන් 65 ක් කැනීම් කටයුතු මගින් ලබාගන්නවා. එය මෙට්‍රික් ටොන් 85 දක්වා වැඩි කර ගැනීම අරමුණ බවයි අමාත්‍ය විමල් වීරවංශ මහතා පවසන්නේ. පතල් සංකිර්ණයේ නිරීක්ෂණය කළ අමාත්‍යවරයා එහි නිලධාරීන් සහ සේවකයන් සමග සාකච්ඡාවකද නිරත වුණා. කහටගහ ග්‍රැෆයිට් ලංකා ලිමිටඩ් ආයතනයේ සභාපති නීල් වත්තුහේවා මහතා ඇතුළු පිරිසක් ඊට එක්වුණා.   ", "URL": "https://www.itnnews.lk/2023/10/05/349981/", "Category": "දේශීය පුවත්", "Parent URL": null}