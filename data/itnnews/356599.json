{"Source": "ITN news", "Timestamp": "අගෝස්තු 17, 2021 11:14", "Headline": "ඊයේ දිනය තුළ කොවිඩ් ආසාදිතයින් 3,466ක් – වැඩිම පිරිස කොළඹ දිස්ත්‍රික්කයෙන්", "News Content": "ඊයේ දිනයේ මෙරටින් කොරෝනා ආසාදිතයන් 3466 දෙනෙකු හමුවුණා. ඒ සමග සමස්ත ආසාදිත පිරිස තුන්ලක්ෂ හැට දෙදහස ඉක්මවා ගියා. කොරෝනා ආසාදිතයන් 3466 දෙනෙකු ඊයේ දිනයේ වාර්තා වුණා. මේ අතුරින් වැඩිම පිරිස කොළඹ දිස්ත්‍රික්කයට අයත්. එම සංඛ්‍යාව 654ක් වනවා. කළුතර දිස්ත්‍රික්කයෙන් 398 දෙනෙකු ද,  ගම්පහ දිස්ත්‍රික්කයෙන් 298 දෙනෙකු ද හදුනා ගැනුණා. මේ අනුව මෙරටින් හමුවූ සමස්ත කොරෝනා ආසාදිතයන් සංඛ්‍යාව තුන්ලක්ෂ හැට දෙදහස් හැත්තෑ හතරක් වනවා. මේ අතුරින් හතලිස් තුන්දහස් නවසිය විසි එක් දෙනෙකු තවදුරටත් ප්‍රතිකාර ලබනවා. තුන් ලක්ෂ දොළොස් දහස් පනස් හත් දෙනෙකු සුවය ලැබුවා. ඊයේ දිනයේ වාර්තා කළ කොරෝනා මරණ 167 සමගින් සමස්ත මරණ 6263ක් සිදුව තිබෙනවා. කොරෝනා ආසාදිතයන් 15 දෙනෙකු වව්නියාව කලාප අධ්‍යාපන කාර්යාලයෙන් හමුවීමත් සමග එම කාර්යාලයේ සෙසු නිලධාරීන් අද දිනයේ පීසීආර් පරික්ෂණවලට යොමු කෙරුණා. අද දිනයේ සිට එම කාර්යාලයට ඇතුළු වීම ද සීමා කර තිබෙනවා. හැටන් දික්ඔය නගර සභාවේ සේවකයින් 11 දෙනෙකු ඇතුළු එම නගර සභා සීමාවේ තිස් දෙදෙනෙකුට කොරෝනා ආසාදනය වී තිබෙනවා. එන්නත්කරණ වැඩසටහන අද දිනයේද සාර්ථකව ක්‍රියාත්මක වනවා. යුද හමුදාව විහාර මහාදේවී උද්‍යානය හා දියත උයන පරිශ්‍රයේ මෙම එන්නත් ලබාදීම සිදුකරනවා. ජනතාව මෙම වැඩපිළිවෙල පිළිබද ප්‍රසාදය පළකරනවා. යුද හමුදාවේ ජංගම එන්නත්කරණ වැඩසටහන අද දිනයේ ක්‍රියාත්මක වන්නේ වත්තල මාබෝල,කදාන, ජාඇල, ගම්පහ, සීදූව, කටුනායක යන ප්‍ර දේශවලයි. එමෙන්ම මීගමුව,  කටාන, කැළණිය, සපුගස්කන්ද, කිරිබත්ගොඩ, මීගහවත්ත, බියගම, දොම්පේ, රාගම, වැලිසර, හා ගනේමුල්ල යන ප්‍රදේශවලද අද දිනයේ ජංගම එන්නත්කරණ වැඩසටහන ක්‍රියාත්මකයි. මේ අතර ඊයේ දිනය වන විට කොවිෂීල්ඩ් එන්නතේ පළමු මාත්‍රාව ලබාගෙන සිටි පුද්ගලයින් ගණන දහතුන් ලක්ෂ හැත්තෑවක්. අටලක්ෂ හැත්තෑ දෙදහස් හයසිය හැට හතක් එහි දෙවන මාත්‍රාව ලබාගෙන තිබෙනවා. සයිනොෆාම් එන්නතේ පළමු මාත්‍රාව පුද්ගලයින් අනු හතර ලක්ෂ පනස් පන් දහස් නවසිය හැට අට දෙනෙකු හා දෙවන මාත්‍රාව තිස් නව ලක්ෂ විසිහතර දහස් අටසිය දහනව දෙනෙකුට ලබා දීමටයි පියවර ගෙන ඇත්තේ. ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ එක් දෙනෙකුට හා දෙවන මාත්‍රාව 14517 දෙනෙකුට ලබා දී ඇති අතර ෆයිසර් එන්නතේ පළමු මාත්‍රාව ලබා දී ඇති පුද්ගලයින් සංඛ්‍යාව දෙලක්ෂ පනස් දෙදහස් තුන්සිය හැත්තෑ හතරයි. එහි දෙවන මාත්‍රාව 36468 කුට ලබා දී ඇති අතර මොඩර්නා එන්නතේ පළමු මාත්‍රාව මේ දක්වා පුද්ගලයින් හත් ලක්ෂ හැට පන්දහස් හාරසිය හතලිස් එක් දෙනෙකුට ලබා දී ඇති බවයි වසංගත රෝග විද්‍යා අංශය සදහන් කළේ. මේ අනුව කොරෝනා මර්දනයට එරෙහි කුමන හෝ එන්නතක පළමු මාත්‍රාව ලබා ගත් පිරිස එක්කෝටි දහනව ලක්ෂ තිස් දෙදහස් නවසිය තිස්හතරක් වනවා. එහි දෙවන මාත්‍රාව හතලිස් අට ලක්ෂ හතලිස් අට දහස් හාරසිය හැත්තෑ එක් දෙනෙකු ලබා ගත්තා. විපක්ෂය කුමන චෝදනා එල්ලකළද එන්නත්කරණය සාර්ථක කර ගැනීම රජයේ අපේක්ෂාව බව පාර්ලිමේන්තු මන්ත්‍රි සහන් ප්‍රදීප් මහතා පවසනවා. මහර කොරෝනා මර්දන කමිටුව හමුවේ ඒ මහතා මේ බව ප්‍රකාශ කළා. බෝවන හා බෝ නොවන රෝග වලින් මිදීම සදහා පුරාණ සෘෂිවරුන්ගේ ඖෂධ වට්ටෝරු ඇතුළත් සෘෂිවර පුරාණය නමැති ග්‍රන්තය රාජ්‍ය අමාත්‍ය සිසිර ජයකොඩි මහතා වෙත පිරිනැමුණා. යටියන්තොට මහවිල වෙදමහතා මෙම ග්‍රන්ථය රචනා කර තිබෙනවා.         ", "URL": "https://www.itnnews.lk/2023/10/05/356599/", "Category": "දේශීය පුවත්", "Parent URL": null}