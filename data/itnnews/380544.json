{"Source": "ITN news", "Timestamp": "දෙසැම්බර් 4, 2021 10:37", "Headline": "ප්‍රවීණ රංගන ශිල්පී සරත් චන්ද්‍රසිරි මහතා අභාවප්‍රාප්ත වෙයි", "News Content": "ප්‍රවින රංගන ශිල්පී සරත් චන්ද්‍රසිරි මහතා අද සිය ජීවන ගමන්මගට සමුදුන්නා. මිය යනවිට ඒ මහතා 57 වන වියෙහි පසුවුණා. 1964 වසරේ උපන් සරත් චන්ද්‍රසිරි මහතා වෑකඩ බෞද්ධාලෝක විද්‍යාලයෙන් සිය මූලික අධ්‍යාපනය හැදෑරුවා. ප්‍රතිභා පූර්ණ චරිතාංග රංගන ශිල්පියෙකු වන ඒ මහතා වේදිකාවේත් පුංචි තිරයේත් අපූරු චරිත මැවූ දක්ෂණ රංගන ශිල්පියෙක්. අබුද්දස්ස කෝලම,  අන්දරේලා,  ගුරු තරුව,  පුත්‍ර සමාගම,  රාජ කපුරු,  තලමල පිපිලා ආදී වේදිකා නාට්‍යවල මතකයේ නොමැකෙන චරිත රග දැක්වීමට සරත් චන්ද්‍රසිරි මහතා සමත් වුණා. දූදරුවෝ,  මලී,  කේතුමතී,  අඩෝ,  පබා වැනි ටෙලිනාට්‍ය වලින් ද ඒ මහතා ඉමහත් ජනප්‍රියත්වයක් හිමිකර ගත්තා. ස්වාධීන රූපවාහිනී සේවයේ විකාශය වූ පබා ටෙලිනාට්‍යයේ සමගිපුර වසන්තගේ චරිතය ජන හදවත් තුළ නොමැකෙන මතකයක් සනිටුහන් කළා. රාජ්‍ය සේවය පිණිසයි චිත්‍රපටයෙන් සිනමාවට අවතීර්ණ වූ සරත් චන්ද්‍රසිරි මහතා සිකුරු හතේ,  මගෝඩිගොඩයි,  ගින්දරී,  මයා,  ඩොක්ටර් නවරියන්,  අදුරු සෙවනැලි ආදී චිත්‍රපට රැසක මතකයේ රැදෙන චරිතාවලියක් ඉදිරිපත් කළ ප්‍රහසන රංගන ශිල්පියෙක්. කලක් රෝගාතුරව ප්‍රතිකාර ලැබූ ඒ මහතා මියයනවිට 57 වන වියෙහි පසුවුණා. ඒ මහතාගේ දේහය පිළිබද අවසන් කටයුතු ලබන සදුදා බණ්ඩාරගම,  වල්ගම පොදු සුසාන භූමියේදී සිදුකිරීමට නියමිතයි.     ", "URL": "https://www.itnnews.lk/2023/10/05/380544/", "Category": "Breaking News,දේශීය පුවත්", "Parent URL": null}