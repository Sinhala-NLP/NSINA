{"Source": "ITN news", "Timestamp": "මාර්තු 14, 2023 20:35", "Headline": "සේවිකාවන්ට පහර දී උකස් මධ්‍යස්ථානයක් කොල්ලකෑ සැකකරුවෙක් අත්අඩංගුවට", "News Content": "බියගම බණ්ඩාරවත්ත ප්‍රදේශයේ පිහිටි රන් භාණ්ඩ උකස් මධ්‍යස්ථානයක් කොල්ලකා රුපියල් ලක්ෂ 30කට අධික රන් භාණ්ඩ තොගයක් රැගෙන ගොස් තිබෙනවා. පොලීසිය පවසන්නේ, එහි සිටි සේවිකාවන් දෙදෙනකු බියගන්වා කොල්ල කෑම සිදු කර ඇති බවයි සිද්ධියට සම්බන්ධ එක් සැකකරුවෙක් තලංගම ප්‍රදේශයේදී අත්අඩංගුවට ගෙන මේ වනවිට රැඳවුම් නියෝග මත ප්‍රශ්න කරමින් සිටින අතර අනෙක් සැකකරු සොයා පරීක්ෂණ ක්‍රියාත්මකය. පසුගිය මස 13 වනදා පෙරවරුවේ මධ්‍යස්ථානයේ ප්‍රධාන දොර විවෘත කිරීමට මෙහි සේවිකාවන් උත්සාහ කිරීමත් සමග සැකකටයුතු පුද්ගලයින් දෙදෙනකු ඔවුන් දෙදෙනාගේ ආසන්නයට පැමිණ ඇති අතර පසුව සේවිකාවන් ලවා බලහත්කාරයෙන් දොරටු විවෘත කරගන්නා කොල්ලකරුවන්, රත්‍රං භාණ්ඩ ගබඩා කර ඇති සේප්පුවේ යතුර ඉල්ලා සේවිකාවන්ට පහරදී තිබෙනවා. විනාඩි 15කට අධික කාලයක් විටින්විට සේවිකාවන්ට පහරදෙන කොල්ලකරුවන් බලහත්කාරයෙන් ඇයගේ අත්බෑගයේ ඇති යතුර රැගෙන සේප්පුව ඇති දොරටුව විවෘත කරගන්නා අතර සේප්පුව විවෘත කරන තුරු ඇයට පහරදී තිබූ බවද සඳහන්. විනාඩි 20කට පමණ පසු ගණුදෙනු කිරීම සඳහා කාන්තාවක් එම ස්ථානයට පැමිණෙන අතර කොල්ලකරුවන් එම කාන්තාවද මධ්‍යස්ථානය තුළ රඳවා තබාගෙන තිබුණා. සේප්පුව විවෘත කරගන්නා කොල්ලකරුවන් එහි තිබූ ලක්ෂ 30කට අධික වටිනාකමකින් යුත් රන්භාණ්ඩ රැගෙන එම අවස්ථාවේදී පළාගොස් තිබූ අතර වහාම ක්‍රියාත්මක වූ සේවිකාවන් කොල්ලකරුවන් පැමිණි යතුරු පැදියේ අංකය සටහන් කරගෙන තිබෙනවා.     ", "URL": "https://www.itnnews.lk/2023/10/05/468131/", "Category": "දේශීය පුවත්", "Parent URL": null}