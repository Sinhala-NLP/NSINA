{"Source": "ITN news", "Timestamp": "අගෝස්තු 23, 2023 09:16", "Headline": "කෘෂිකර්ම ඇමති අමාත්‍ය මණ්ඩලයට අමාත්‍ය මණ්ඩල සටහනක් ඉදිරිපත් කිරීමට යයි", "News Content": "පසුගිය මහ කන්නයේ වී අස්වනුවලින්  වී අලෙවි මණ්ඩලය යටතේ වී මිල දී නොගැනීම නිසා මේ වනවිට වී අලෙවි මණ්ඩලය සතුව විශාල වී සංචිතයක් නැත. මහ කන්නයේ වී අස්වැන්නෙන් රුපියල් බිලියන 13ක මුදලක් වැය කර රජය විසින් දිස්ත්‍රික් ලේකම්වරු හා ප්‍රාදේශීය ලේකම්වරු මගින් වී මිල දී ගත් අතර ඒවා කුඩා සහල් මෝල් අයිතිකරුවන් මගින් සහල් බවට පත් කර නොමිලයේ අඩු ආදායම්ලාභී පවුල් ලක්ෂ 29කට බෙදාදීමට කටයුතු කළා. නමුත් මේ වනවිට උග්‍ර නියඟයකට මුහුණ දීමට රටට සිදුව ඇති අතර අපේ රට පමණක් නොව ලෝකයේ බොහෝ රටවල් උග්‍ර ආහාර හිඟයක් එතැයි අපේක්ෂාවෙන් ආහාර සංචිත රැස්කරමින් සිටිනවා. විශේෂයෙන් මෙම නියඟයට හේතුවී තිබෙන El Nino සංසිද්ධිය නිසා ඉන්දියාවේ දැනට පවතින ගංවතුර තත්ත්වය මෙන්ම ඉදිරියේ දී නියඟය සහිත කාලගුණික තත්ත්වයක් ඇතිවය හැකි බැවින් ඊට මුහුණ දීමට සිදුවන  නිසා ඉන්දියාව සහල් අපනයනය මුළුමනින්ම තහනම් කර තිබෙනවා. නමුත් අපේ රටේ මෙතෙක් ඉදිරි ආහාර හිඟයක් ඇතිවුවහොත් ඊට මුහුණ දීම සඳහා රජය සතුව කිසිදු ආහාර සංචිතයක් නැත. වී අලෙවි මණ්ඩලය සතුව තිබෙන්නේ මෙම යල කන්නයේ දී මිල දී ගන්නා ලද වී මෙට්‍රික් ටොන් දෙලක්ෂ පහළොස්දහස් හයසිය හැත්තැදෙකක ප්‍රමාණයක් පමණි. මෙවර යල කන්නයේ මේ වනවිට අක්කර 50,000කට ආසන්නව වී වගාව විනාශ වී තිබෙනවා. එම ප්‍රමාණය දිනපතා ඉහළ යමින් පවතිනවා. එමෙන්ම දැනට සිදු කර තිබෙන කාලගුණික පුරෝකථන අනුව එල්  නිනෝ හා ලා නිනා දේශගුණික තත්ත්වයන් තුළ ලබන ඔක්තෝබර් හා නොවැම්බර් මාසවල විශාල වර්ෂාපතනයක් මෙන්ම නැවතත් 2024 යල කන්නයේ වැසි රහිත කාලගුණික තත්ත්වයක් ඇතිවිය හැකි ව තිබෙනවා. එමනිසා මෙවර මහ කන්නය මෙන්ම ඉදිරි යල කන්නය ද අනපේක්ෂිත තත්ත්වයන්ට මුහුණ පෑමට සිදුවන බව පෙනී යයි. මේ නිසා අප රටේ  ආහාර සුරක්ෂිතතාවය සඳහා අවශ්‍ය ආහාර සංචිත පවත්වා ගැනීම පිළිබඳව අමාත්‍ය මණ්ඩලය දැනුම්වත් කර ඉදිරි පියවර ගැනීම සඳහා අමාත්‍ය මණ්ඩල සටහනක් සකස් කරන ලෙස කෘෂිකර්ම අමාත්‍ය මහින්ද අමරවීර මහතා වී අලෙවි මණ්ඩලයට උපදෙස් ලබා දුන්නා. පසුගිය මහ කන්නයේ දී මිල දී ගත් වී තොගවලින් යම් ප්‍රමාණයක් තවදුරටත් දිස්ත්‍රික් ලේකම්වරු හා ප්‍රාදේශීය ලේකම්වරු සතුව ඇත්නම් ඒවා ගබඩා කර තබා ගැනීම මෙන්ම රජය සතුව ආහාර ආරක්ෂිත සංචිතයක් පවත්වාගෙන යාම සඳහා වී අලෙවි මණ්ඩලය මගින් වී මිල දී ගැනීම අඛණ්ඩවම සිදු කිරීමට පියවර ගැනීම ද මෙහිදී අවධාරණය කෙරෙනවා. දැනට රජය සතුව වී සහ සහල් තොග නොතිබෙන අතරම වැඩිපුරම සහල් හා වී තොග පවතින්නේ පුද්ගලික අංශය සතුව බැවින් ඉදිරියේ දී සහල් මිල ඉහළයාම පාලනය කිරීම සඳහා රජය සතුව වී තොග තිබීම ද අවශ්‍ය වේ. එසේ  නොවුනහොත් සහල් මිල ඉහළ යාම මගින් පාරිභෝගිකයින්හට විශාල අපහසුතාවකට මුහුණ පෑමට සිදුවෙනවා. මෙම සියලු කරුණු ආවධාරණය කරමින් අමාත්‍ය මණ්ඩල සටහන සකස් කළ යුතු බව ද අමාත්‍යවරයා වැඩිදුරටත් උපදෙස් දුන්නා.             ", "URL": "https://www.itnnews.lk/2023/10/05/510183/", "Category": "Breaking News,දේශීය පුවත්", "Parent URL": null}