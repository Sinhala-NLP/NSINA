{"Source": "ITN news", "Timestamp": "අගෝස්තු 31, 2021 11:26", "Headline": "එන්නත්කරණයේ දිනක වැඩිම ගණන ඊයේ වාර්තා වෙයි", "News Content": "දිනකදී ලබාදුන් වැඩිම එන්නත් සංඛ්‍යාව වන පන් ලක්ෂ හැත්තැ එක් දහස් පන්සිය අසූ නවයක් ඊයේ දිනයේ දී ලබාදුන් බව සෞඛ්‍ය අංශ පවසනවා. කොවිඩ් නයින්ටීන් ප්‍රතිශක්තිකරණ වැඩසටහන යටතේ එක් දිනකදී ලබා දුන් වැඩිම එන්නත් සංඛ්‍යාව ඊයේ (30) දිනයේ දී ලබා දී තිබෙනවා. ඊයේ දිනයේ දී පමණක් පන් ලක්ෂ හැත්තැ එක් දහස් පන්සිය අසූ නව දෙනෙකුට එන්නත් ලබාදී තිබෙනවා. සයිනොෆාම් එන්නත් මාත්‍රා පන් ලක්ෂ තිස් හය දහස් හාරසිය තිස් අටක්,  ඇස්ට්‍රා සෙනෙකා එන්නත් 12604 ක්,  මොඩර්නා එන්නත් 20873 ක් සහ ෆයිසර් එන්නත් 1674 ක් ඊයේ දිනයේ දී ලබාදී ඇති බවයි රාජ්‍ය අමාත්‍ය මහාචාර්ය චන්න ජයසුමන මහතා සදහන් කළේ. මේ අතර කුමන හෝ එන්නතක පළමු මාත්‍රාව ලබාගෙන ඇති සංඛ්‍යාව 12,325,737 ක්. දෙවන මාත්‍රාව 7173120 දෙනෙකු වෙත ලබාදී තිබෙනවා. මේ අතර අද දිනයේ දිවයින පුරා එන්නත්කරණ වැඩසටහන් සෞඛ්‍ය අංශ මෙන්ම යුද හමුදාවේ මැදිහත්වීමෙන් සිදු කෙරෙනවා. කොළඹ සුගතදාස ගෘහස්ත ක්‍රීඩාංගන පරිශ්‍ර යේදී සයිනොෆාම් එන්නතේ දෙවන මාත්‍රාව ලබාදීම අද සිදු කෙරුණා. ශ්‍රී ලංකා පොලිසියේ මැදිහත්වීමෙනුයි  එම කටයුතු සිදු කෙරුණේ. එන්නත ලබා ගැනීම සදහා විශාල පිරිසක් පැමිණ සිටියා. ඇල්පිටිය ආනන්ද මධ්‍ය මහා විද්‍යාල පරිශ්‍රයේදී ද එන්නත්කරණ වැඩසටහන සිදු කෙරුණු අතර බොහෝ පිරිසක් ඒ සදහා ද පැමිණ සිටියා. හැටන්,  කුඩාඔය ග්‍රාම සේවා වසමේ අවුරුදු 30 ට වැඩි පුද්ගලයින් 1500 කට සයිනොෆාම් එන්නතේ දෙවන මාත්‍රාව ලබාදීම හැටන් වෙබ්ස්ටර් ජාත්‍යන්තර පාසලේ දී සිදු කෙරුණා. නෑහින්න වතු නිවාසවල සිටින ආබාධ සහිත සහ ජ්‍යෙෂ්ඨ පුරවැසියන් සදහා නිවෙස් වෙතම ගොස් එන්නත් ලබාදීම දොඩංගොඩ සෞඛ්‍ය වෛද්‍ය නිලධාරි කාර්යාලය කටයුතු කළා.   ", "URL": "https://www.itnnews.lk/2023/10/05/359408/", "Category": "Breaking News,දේශීය පුවත්", "Parent URL": null}