{"Source": "ITN news", "Timestamp": "டிசம்பர் 22, 2021 13:37", "Headline": "நீராடச் சென்ற சிறுவன் கிணற்றில் விழுந்த நிலையில் சடலமாக மீட்பு..", "News Content": "வவுனியாவில் நீராடச் சென்ற சிறுவன் கிணற்றில் விழுந்த நிலையில், சடலமாக மீட்கப்பட்டார். வவுனியா குக்குவெளி பகுதியில் அமைந்துள்ள பாரிய தோட்டக்கிணற்றில் நீராடுவதற்காக குறித்த சிறுவன் கிணற்றில் குதித்துள்ளார். மாடுகளை மேய்த்துக்கொண்டிருந்த இச்சிறுவன் கிணற்றில் குளிக்க செல்வதாக அருகில் இருந்த இளைஞர்களிடம் கூறியுள்ளார். தனது ஆடைகளை கழற்றி கிணற்றின் அருகில் வைத்துவிட்டு கிணற்றுக்குள் குதித்துள்ளார். இதனை அவதானித்த நண்பர்கள் கிணற்றுக்குள் சென்று பார்த்தபோது குறித்த சிறுவனை காணவில்லை . சம்பவ இடத்துக்கு சென்ற கிராமத்தவர்கள் கிணற்றுக்குள் இறங்கி நீண்ட நேரமாக தேடுதல் நடாத்திய போதிலும் குறித்த சிறுவனை மீட்க முடியவில்லை. கிணற்றிலுள்ள நீர் நீர்பம்பி மூலமாக இறைத்த பின்னர் நேற்று நள்ளிரவு 12 மணியளவில் குறித்த சிறுவனின் உடல் மீட்கப்பட்டதுடன், சடலம் வவுனியா வைத்தியசாலையில் பிரேத பரிசோதனைக்காக வைக்கப்பட்டுள்ளது. அக்கிலேஷ்வரன் தனுஷன் எனும் 16 வயது சிறுவனே இவ்வாறு உயிரிழந்தார். மாமடு பொலிசார் மேலதிக விசாரணைகளை முன்னெடுத்துள்ளனர். ", "URL": "https://www.itnnews.lk/2023/10/05/384357/", "Category": "Breaking News,தேசிய செய்திகள்", "Parent URL": null}