{"Source": "ITN news", "Timestamp": "டிசம்பர் 23, 2021 12:55", "Headline": "அமெரிக்காவில் கொரோனா பரவலுக்கு மத்தியில் உணவின்றி பாதிக்கப்படுவோர்களின் எண்ணிக்கை அதிகரிப்பு..", "News Content": "அமெரிக்காவில் கொரோனா வைரஸ் பரவலுக்கு மத்தியில் உணவின்றி பாதிக்கப்படுவோர்களின் எண்ணிக்கை அதிகரித்து வருவதாக தெரியவந்துள்ளது. வழங்கப்பட்ட நிவாரண உதவிகள் நிறுத்தப்பட்டுள்ள நிலையில் குறித்த நிலை ஏற்பட்டுள்ளதாக சுட்டிக்காட்டப்பட்டுள்ளது. அமெரிக்காவின் புள்ளிவிபர திணைக்களம் அதுதொடர்பான கருத்து கணிப்புக்களை மேற்கொண்டுள்ளது. தற்போதைய விடுமுறை காலத்தில் அமெரிக்க மக்களில் 21 மில்லியனுக்கும் அதிகமானோருக்கு போதுமான உணவு அளவு இல்லையென சுட்டிக்காட்டப்பட்டுள்ளது. குறைந்த வருமானம் பெறும் குடும்பங்கள் கூடுதல் பாதிப்புக்களை எதிர்கொள்ளுமெனவும் சுட்டிக்காட்டப்பட்டுள்ளது. இந்நிலையில் நிவாரணம் வழங்கும் திட்டங்களை தற்போதைய அரசாங்கம் முன்னெடுப்பதற்கு நடவடிக்கை எடுக்காமையினால் மேலும் கூடுதல் பாதிப்புக்கள் ஏற்படுமென தெரியவந்துள்ளது. டிசம்பர் மாதம் முதலாம் திகதி முதல் 13ம் திகதி வரை பெறப்பட்ட தரவுகளின் அடிப்படையில் இம்மாதத்தில் உண்பதற்கு போதிய உணவு இல்லாத குடும்பங்களின் பட்டியல் 9.7 வீதமாக உயர்வடைந்துள்ளதாகவும், எனினும் கடந்த ஆகஸ்ட் மாதத்தில் 11 வீதத்திலிருந்து 7.8 வீதமாக குறைவடைந்திருந்தது. கடந்த வருடத்தை விட தற்போதைய நடப்பாண்டில் உணவுப்பொருட்களின் விலை 6.4 வீதமாக அதிகரித்துள்ளதாவும் சர்வதேச ஊடகங்கள் செய்தி வெளியிட்டுள்ளன. ", "URL": "https://www.itnnews.lk/2023/10/05/384558/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}