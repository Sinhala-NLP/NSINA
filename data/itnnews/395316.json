{"Source": "ITN news", "Timestamp": "පෙබරවාරි 15, 2022 17:33", "Headline": "හිටපු ජනපති මෛත්‍රීගෙන් පෙත්සමක්", "News Content": "පාස්කු ප්‍රහාරය සම්බන්ධයෙන් තමන්ට එල්ල වී ඇති සියලු චෝදනාවලින් තමා මුදා හරින ලෙසට හිටපු ජනාධිපති මෛත්‍රීපාල සිරිසේන කොළඹ සිවිල් අභියාචනා මහාධිකරණයට අද පෙත්සමක් ඉදිරිපත් කළා. අදාළ අභියාචනා පෙත්සම ලබන 09 වනදා කැඳවන ලෙසයි කොළඹ සිවිල් අභියාචනා මහාධිකරණය අද නියෝග කළේ. මෙම පෙත්සම අද ෆ්‍රෑන්ක් ගුණවර්ධන,  සමන් වීරමන් යන සිවිල් අභියාචනා මහාධිකරණ විනිසුරු මඩුල්ල ඉදිරියේ කැදවනු ලැබුවා. පෙත්සම ඉදිරිපත් කරන හිටපු ජනාධිපතිවරයා අධිකරණය හමුවේ කියා සිටියේ සිද්ධියෙන් මිය ගිය අයගේ ඥාතීන් හා තුවාල ලැබූවන් තමන්ට එරෙහිව කොටුව දිසා අධිකරණය හමුවේ නඩු 109 ක් ගොණු කර තිබෙන බවයි. ඒ පාස්කු ඉරුදින ත්‍රස්ත ප්‍රහාරයක් එල්ල වන බවට බුද්ධි තොරතුරු ලැබී තිබියදී එය වළක්වා ගැනීමට ක්‍රියාමාර්ග නොගැනීම හේතුවෙන් තමන්ට සිදු වූ හානියට වන්දි අය කර දෙන ලෙස ඉල්ලමින්  බවද හිටපු ජනාධිපතිවරයා කියා සිටියා. එම චෝදනාවලින් තමන්ව මුදා හරින ලෙස තම නීතිඥවරු කොළඹ දිසා අධිකරණය හමුවේ මූලික විරෝධතා මතු කළ ද   එම විරෝධතා දිසා අධිකරණය මගින් ප්‍රතික්ෂේප කළ බව හිටපු ජනාධිපති සිරිසේන පෙන්වා දුන්නා. දිසා අධිකරණය දුන් මෙම තීරණය නීතියට පටහැනි බවයි හිටපු ජනාධිපතිවරයා කියා සිටියේ. මේ නිසා කොළඹ දිසා අධිකරණය දුන් එම තීන්දුව ප්‍රතිශෝධනය කර තමන් අදාළ නඩුවලින් මුදා හරින ලෙස ඉල්ලමින් හිටපු ජනාධිපති මෛත්‍රීපාල සිරිසේන මෙම අභියනා පෙත්සම සිවිල් අභියාචනා මහාධිකරණයට ගොණු කර තිබුණා. මේ අතර මෛත්‍රීපාල සිරිසේන මහතා  ජනාධිපතිවරයා ලෙස කටයුතු කළ අවධියේ ඔහුගේ නිල නිවස ලෙස භාවිත කළ කොළඹ පැජට් පාරේ  නිවස විශ්‍රාම යාමෙන් අනතුරුව ඔහු වෙත පැවරීමට අමාත්‍ය මණ්ඩලය ගත් තීරණයෙන් මූලික මිනිස් අයිතිවාසිකම් උල්ලංඝණය වන බවට තීන්දුවක් දෙන ලෙසට ඉල්ලා ගොණු  කළ මූලික අයිතිවාසිකම් පෙත්සමක් විභාගයට ගැනීමට ශ්‍රේෂ්ඨාධිකරණය අද අවසර ලබා දුන්නා. ", "URL": "https://www.itnnews.lk/2023/10/05/395316/", "Category": "දේශීය පුවත්", "Parent URL": null}