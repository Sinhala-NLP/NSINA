{"Source": "ITN news", "Timestamp": "ஜூன் 8, 2021 12:24", "Headline": "சைனோபார்ம் தடுப்பூசியின் 2வது டோஸ் வழங்கும் செயற்பாடுகள் இன்று முதல்..", "News Content": "கொவிட் தடுப்பூசி ஏற்றும் பணிகள் வெற்றிகரமாக நாடளாவிய ரீதியில் முன்னெடுக்கப்பட்டு வருகின்றன. இன்றைய தினம் முதல் சைனோபார்ம் தடுப்பூசியின் இரண்டாவது டோஸ் வழங்கும் செயற்பாடுகள் ஆரம்பிக்கப்பட்டுள்ளதாக சுகாதார அமைச்சு தெரிவித்துள்ளது. தடுப்பூசி ஏற்றும் வேலைத்திட்டத்திற்கமைய 19 இலட்சத்து 69 ஆயிரத்து 800 பேருக்கு இதுவரை தடுப்பூசி செலுத்தப்பட்டுள்ளதாக சுகாதார அமைச்சின் புள்ளிவிபர தகவல்கள் தெரிவிக்கின்றன. எஸ்ட்ரா ஷெனேகா கொவிட் தடுப்பூசியின் முதலாவது டோஸ் 9 இலட்சத்து 25 ஆயிரத்து 248 பேருக்கு செலுத்தப்பட்டுள்ளது. அதன் இரண்டாவது டோஸ் 3 இலட்சத்து 53 ஆயிரத்து 789 பேருக்கு செலுத்தப்பட்டுள்ளதென சுகாதார அமைச்சு தெரிவித்துள்ளது. ஸ்புட்னிக் வீ தடுப்பூசியின் முதலாவது டோஸ் 64 ஆயிரத்து 986 பேருக்கு செலுத்தப்பட்டுள்ளது. இன்றைய தினமும் நாடளாவிய ரீதியில் தடுப்பூசி ஏற்றும் பணிகள் முன்னெடுக்கப்படவுள்ளன. சைனோபார்ம் தடுப்பூசியின் இரண்டாவது டோஸ் செலுத்தும் நடவடிக்கை ஜிந்துப்பிட்டி சுகாதார வைத்திய அதிகாரி பிரிவில் ஆரம்பிக்கப்பட்டுள்ளது. இரண்டாவது டோஸை பெற்றுக்கொள்ளும் நபர்களுக்கான குறுந்தகவல்கள் அனுப்பி வைக்கப்பட்டு தெளிவுப்படுத்தப்பட்டுள்ளதாக கொழும்பு மாநகர சபையின் பிரதம சுகாதார வைத்திய அதிகாரி ருவன் விஜேயமுனி தெரிவித்துள்ளார். இந்நிலையில் இரத்தினபுரி மாநகர சபைக்குட்பட்ட பகுதிகளில் உள்ள விகாரைகளின் தேரர்கள் மற்றும் கோவில்கள், பள்ளிவாயல்கள், கத்தோலிக்க தேவாலயங்கள் ஆகியவற்றின் மத தலைவர்களுக்கும் தடுப்பூசி வழங்கும் செயற்பாடு முன்னெடுக்கப்பட்டுள்ளது. பேருவளை பிரதேசத்தில் மீனவர்களுக்கு கொவிட் தடுப்பூசி வழங்கும் நடவடிக்கை இன்று முன்னெடுக்கப்படுகிறது. ஹங்வெல்ல, பொலன்னறுவை, மாத்தளை, பத்தரமுள்ளை உள்ளிட்ட நாட்டின் பல்வேறு பகுதிகளிலும் இன்றைய தினம் கொரோன தடுப்பூசி ஏற்றும் நடவடிக்கைகள் முன்னெடுக்கப்படுகின்றமை குறிப்பிடத்தக்கது. ", "URL": "https://www.itnnews.lk/2023/10/05/341387/", "Category": "Breaking News,அண்மைய செய்திகள்,தேசிய செய்திகள்", "Parent URL": null}