{"Source": "ITN news", "Timestamp": "මාර්තු 5, 2023 12:09", "Headline": "රාජ්‍ය ආයතන 100ක් වසා දැමීමේ තීරණයක්", "News Content": "කොමිෂන් සභා නියෝජිත ආයතන සහ උපදේශක මණ්ඩල 100කට වැඩි ප්‍රමාණයක් වසා දැමීමට රජය තීරණය කර තිබෙනවා. කොමිෂන් සභා නියෝජිත ආයතන සහ උපදේශක මණ්ඩලය සියයකට අධික සංඛ්‍යාවක සේවා අවශ්‍ය නොවන බව සහ පවතින ආයතනවලින් ඉටුකළ හැකි බවට හෙළිවීමෙන් පසු ඒවායේ බලතල අවසන් කිරීම හෝ  සුදුසු ආයතනවලට පැවරීම සිදුකරනු ඇති. ඒ අතරින් වැටුප් හා සේවක සංඛ්‍යා කොමිෂන් සභාව මාර්තු 31 වනදා සිට වසා දමා එහි කටයුතු මුදල් අමාත්‍යාංශය යටතේ ඇති කළමනාකරණ සේවා දෙපාර්තමේන්තුවේ අධ්‍යක්ෂ ජෙනරාල්වරයා සහ රාජ්‍ය පරිපාලන අමාත්‍යාංශය යටතේ ඇති ආයතන කළමනාකරණ අධ්‍යක්ෂ ජෙනරාල්වරයා වෙත පවරනු ඇති. වැටුප් හා සේවක සංඛ්‍යා කොමිෂන් සභාවේ සාමාජිකයින් 15 දෙනෙකු සහ අනෙකුත් කාර්ය මණ්ඩල සාමාජිකයින් 36 දෙනෙකු නඩත්තු කිරීම සඳහා රජය මේ වන විට රුපියල් මිලියන 8.5ක් වැය කරනවා. කොමිෂන් සභාව පසුගිය මාසයේ කාර්ය මණ්ඩල වැටුප් සඳහා රුපියල් මිලියන 2.7ක් සහ බණ්ඩාරනායක සම්මන්ත්‍රණ ශාලා කුලිය සඳහා රුපියල් මිලියන 1.4ක් වැය කර ඇති අතර එහි මුළු වියදම රුපියල් මිලියන 5.1ක්. මේ වසර සඳහා කොමිෂන් සභාවට රුපියල් මිලියන 71ක් වෙන් කර තිබෙනවා. වැටුප් හා සේවක සංඛ්‍යා කොමිෂන් සභාවේ කටයුතු මීට පෙර සිදුකරනු ලැබුවේ මුදල් හා රාජ්‍ය පරිපාලන අමාත්‍යාංශය මගිනුයි. කොමිෂන් සභාවේ කාර්ය මණ්ඩලය රාජ්‍ය පරිපාලන අමාත්‍යාංශය විසින් අන්තර් ග්‍රහණය කළ යුතුයි. එසේම 2021 අගොස්තු මාසයේදී එවකට ජනාධිපතිවරයා විසින් ත්‍රස්තවාදය වැළැක්වීමේ පනත යටතේ ස්ථාපිත කළ උපදේශක මණ්ඩලය ද වසා දැමීමට නියමිතයි. එම කටයුතු දැනටමත් අධිකරණ අමාත්‍යාංශය මගින් සිදු කෙරෙන බවට ජනාධිපති ලේකම් කාර්යාලයෙන් නිර්දේශ ඉදිරිපත් කර තිබෙනවා. අවම වශයෙන් කොමිෂන් සභා ආයතන සහ උපදේශක මණ්ඩල 50ක් වසා දැමීම සදහා ලැයිස්තුගත කර ඇති අතර තවත් එවැනි ආයතන 50ක් හඳුනාගැනීමට නියමිතයි. අවම වශයෙන් එවැනි ආයතන 17 ක් අධ්‍යාපන අමාත්‍යාංශය යටතේ ක්‍රියාත්මක වන බවටයි වාර්තා වන්නේ. ආයතන වසා දැමීමට තීරණය කිරීමේදී අධික වියදම් , රාජකාරී සහ ඒවායේ කාර්ය සාධනය සැලකිල්ලට ගෙන ඇති බවටයි සඳහන් වන්නේ.     ", "URL": "https://www.itnnews.lk/2023/10/05/465425/", "Category": "Breaking News,නවතම පුවත්", "Parent URL": null}