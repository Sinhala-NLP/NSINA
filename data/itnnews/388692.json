{"Source": "ITN news", "Timestamp": "ජනවාරි 13, 2022 17:29", "Headline": "රාජ්‍ය සේවක රුපියල්  5000 දීමනාව ලබාදීමට අදාළ චක්‍ර ලේඛය නිකුත් කෙරේ", "News Content": "සියලුම රාජ්‍ය නිලධාරීන්ට සහ විශ්‍රාමිකයන්ට රුපියල්  5000ක  මාසික දීමනාවක් ලබාදීමට අදාළ රාජ්‍ය පරිපාලන චක්‍ර ලේඛය නිකුත් කර තිබෙනවා. පසුගිය 03 වනදා පැවති අමාත්‍ය මණ්ඩල රැස්වීමේදී සියලු රාජ්‍ය නිලධාරීන්ට හා විශ්‍රාමිකයන්ට 2022 ජනවාරි 01 වනදා සිට ක්‍රියාත්මක වන පරිදි රුපියල් 5000ක මාසික දීමනාවක් ගෙවීමට තීරණය කෙරුණා. විශ්‍රාමිකයන්ට අමතරව මාසික වැටුප් ලබන ස්ථිර ,තාවකාලික, කොන්ත්‍රාත්, දෛනික සේවා පදනම්වල සිටින සියලු නිලධාරීන්ට මෙම දීමනාව හිමි වනවා. වැටුම් රහිත නිවාඩු ලබා සිටින නිලධාරීන්ට දීමනාව හිමි වන්නේ නැහැ.අඩ වැටුප් නිවාඩු ලබා ඇති නිලධාරීන් සඳහා හිමිවන්නේ දීමනාවෙන් අඩක් පමණයි. දෛනික වැටුප් ලබන තැනැත්තන් සඳහා දීමනාව හිමිවන්නේ සම්පුර්ණ දින ගණනම සේවයට වාර්තා කිරීමේ පදනම මතයි. එසේ නොමැති අවස්ථාවලදී සේවයට වාර්තා කළ දින ගණනට අනුපාතිකව දීමනාව හිමිවනවා. කිසියම් තැනැත්තෙකු විශ්‍රාම වැටුප් කිහිපයක් හෝ වැන්දඹු හෝ අනත්දරු විශ්‍රාම වැටුපක් ලැබුව ද එවැනි තැනැත්තෙකුට හිමිවන්නේද රුපියල් 5000 ක එක් දීමනාවක් පමණයි. 2019 වසරේ අප්‍රේල් 22 දිනැති රාජ්‍ය පරිපාලන චක්‍ර ලේකය අනුව සියලු රාජ්‍ය නිලධාරීන් සඳහා ගෙවන රුපියල් 2500ක මාසික අන්තර් දීමනාව සහ 2013 වසරේ දෙසැම්බර් මස 31 දිනැති රාජ්‍ය පරිපාලන චක්‍රලේකයෙන් ගෙවන ලද ජීවන වියදම් දීමනාව ද තවදුරටත් එලෙසින්ම ක්‍රියාත්මක වනවා.     ", "URL": "https://www.itnnews.lk/2023/10/05/388692/", "Category": "Breaking News,දේශීය පුවත්", "Parent URL": null}