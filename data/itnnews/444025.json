{"Source": "ITN news", "Timestamp": "නොවැම්බර් 3, 2022 18:17", "Headline": "සංචාරය කළ යුතු පළමු රට ශ්‍රී ලංකාව – ආසියානු මාධ්‍ය හා සංස්කෘතික සංගමය අගමැතිට කියයි", "News Content": "ලෝකයේ පවත්නා තත්ත්වය සැළකිල්ලට ගැනීමේදී සංචාරය කළ යුතු පළමු රට ශ්‍රී ලංකාව බව ආසියානු මාධ්‍ය හා සංස්කෘතික සංගමය අග්‍රාමාත්‍ය දිනේෂ් ගුණවර්ධන මහතා හමුවේ ප්‍රකාශ කළා. ආසියානු මාධ්‍ය හා සංස්කෘතික සංගමයේ ඉන්දියාවේ සහ නේපාලයේ මාධ්‍ය නියෝජිතයින් කණ්ඩායම අග්‍රාමාත්‍ය දිනේෂ් ගුණවර්ධන මහතා හමු වුණා. ශ්‍රී ලංකාවේ සංචාරක ව්‍යාපාරය කඩිනමින් ප්‍රකෘතිමත් කිරීමට සිය මාධ්‍ය ඔස්සේ පූර්ණ සහයෝගය ලබාදෙන බවයි එම සංගමයේ නියෝජිතයින් මෙහිදී අවධාරණය කළේ. ආර්ථික අභියෝගවලට මුහුණ දෙමින් කෙටි කලක් තුළ රට යථා තත්ත්වයට පත් කිරීමට රජය ගෙන ඇති පියවර සම්බන්ධයෙන් මෙම නියෝජිත පිරිස අග්‍රාමාත්‍යවරයාට ප්‍රසාදය පළ කළා. පැන නැගී ඇති ආර්ථික දේශපාලන අර්බුදයට රජය නිසි විසදුම් ලබාදෙමින් සිටින බවත් වසර ගණනාවක් පැරණි ශ්‍රි ලංකා පාර්ලිමේන්තු ප්‍රජාතන්ත්‍රවාදය ආරක්ෂා කිරීමට වත්මන් රජය සෑමවිටම කටයුතු කරන බවත් අග්‍රාමාත්‍යවරයා මෙහිදී අවධාරණය කළා. ඉන්දීය නේපාල මාධ්‍ය නියෝජිතයින් මෙහිදී තවදුරටත් කියා සිටියේ දැඩි දුෂ්කරතාවන්ට මුහුණ දී සිටින ශ්‍රී ලංකාවට නොපැමිණෙන ලෙස සමාජ මාධ්‍ය ඔස්සේ ප්‍රචාර ගෙන ගොස් තිබූ බවයි. එහෙත් ශ්‍රී ලංකාවේ පවත්නා තත්ත්වය දුටු තමන් එම ප්‍රචාර සම්බන්ධයෙන් පුදුමට පත් වූ බවද එම නියෝජිතයින් තවදුරටත් සදහන් කළා. ආසියානු මාධ්‍ය හා සංස්කෘතික සංගමයේ සභාපති උපුල් ජානක ජයසිංහ, ලේකම් පැතුම් වික්‍රමරත්න යන මහත්වරුන් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/444025/", "Category": "දේශීය පුවත්", "Parent URL": null}