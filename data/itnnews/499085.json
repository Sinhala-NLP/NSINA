{"Source": "ITN news", "Timestamp": "ජූලි 11, 2023 17:52", "Headline": "පාස්කු ප්‍රහාරයේ වින්දිතයන්ට ගෙවීමට නියම වු රුපියල් මිලියන 100න් මිලියන 15ක් ගෙවා අවසන් – මෛත්‍රිපාල සිරිසේන", "News Content": "ශ්‍රේෂ්ඨාධිකරණයේ නියමය අනුව පාස්කු ප්‍රහාරයේ වින්දිතයන්ට ගෙවීමට නියම වු රුපියල් මිලියන 100න් මිලියන 15ක් ගෙවා ඇති බව හිටපු ජනාධිපති මෛත්‍රිපාල සිරිසේන මහතා පවසනවා. සිය නීතීඥවරුන් මාර්ගයෙන් ශ්‍රේෂ්ඨාධිකරණයට මෝසමක් ඉදිරිපත් කරමිනුයි ඔහු මේබව සදහන් කර තිබෙන්නේ. මේ අතර හිටපු ආරක්ෂක ලේකම් හේමසිරි ප්‍රනාන්දු / හිටපු පොලිස්පති පූජිත් ජයසුන්දර ඇතුළු සෙසු වගඋත්තරකරුවන්ද ඔවුන්ට ගෙවීමට නියම වූ වන්දි මුදල්වලින් කොටසක් බැගින් මේ වන විට ගෙවා තිබෙනවා. පාස්කු ප්‍රහාරය වළක්වා ගැනිමට කටයුතු නොකිරීම තුළින් සිදුකළ මූලික මිනිස් අයිතිවාසිකම් උල්ලංඝනය හේතුවෙන් රුපියල් මිලියන 100ක වන්දියක් ගෙවන ලෙස හිටපු ජනාධිපති මෛත්‍රිපාල සිරිසේන මහතාට නියෝග කෙරුණේ පසුගිය ජනවාරි 12 වනදායි. ඒ අනුව හානිපුර්ණ කාර්යාලයේ පවත්වාගෙන යන පාස්කු වින්දිතයන්ගේ අරමුදලට රුපියල් මිලියන 15ක් පසුගිය ජුනි 28 වනදා ගෙවූ බවයි එම මෝසමේ සදහන් වන්නේ. හිටපු ජනාධිපතිවරයා ලෙස විශ්‍රාම වැටුප වශයෙන් මාසිකව රුපියල් අනූහත්දහස් පන්සීයක් ද පාර්ලිමේන්තු මන්ත්‍රිවරයෙකු ලෙස දීමනා හැර රුපියල් පනස්හතර දහස් දෙසිය අසූපහක් ද ලැබෙන බව මෝසමේ සදහන්. ඒ අනුව ඉතිරි වන්දි මුදල් රුපියල් ලක්ෂ අසූපහ බැගින් වාරික 10කින් ලබන වසරේ ජුනි මස 30 වනදා සිට 2033 වසරේ ජුනි\n30 වනදා දක්වා කාලය තුළ වාර්ෂිකව ගෙවා අවසන් කිරිමට අවසර දෙන ලෙස ඔහු සිය මෝසමෙන් ඉල්ලා තිබෙනවා. පාස්කු ප්‍රහාරයේ වින්දිතයන් 12 දෙනෙකු ඉදිරිපත් කළ මූලික අයිතිවාසිකම් පෙත්සම්වලට අදාළ තීන්දුව ලබා දෙමින් ශ්‍රේෂ්ඨාධිකරණය නියෝග කර තිබුණේ අදාළ වන්දි මුදල ලබා දීමට මාස 6ක කාලයක් ලබා දෙන බවයි. එහි වගඋත්තරකරුවන් ලෙස නම්කර තිබූ හිටපු පොලිස්පති පූජිත් ජයසුන්දර සහ රාජ්‍ය බුද්ධිසේවයේ හිටපු ප්‍රධානී නිලන්ත ජයවර්ධන යන අය විසින් රුපියල් මිලියන 75 බැගින් ගෙවිය යුතු බවට එම නියෝගයේ සඳහන් වුණා. එසේම හිටපු ආරක්ෂක ලේකම් හේමසිරි ප්‍රනාන්දු මහතා විසින් රුපියල් මිලියන 50ක් ද/ හිටපු ජාතික බුද්ධි අංශ ප්‍රධානී සිසිර මෙන්ඩිස් මහතා විසින් රුපියල් මිලියන 10ක්ද වන්දි වශයෙන් ගෙවිය යුතු බවටයි එම නියෝගයේ සදහන් වුණේ. ඒ අනුව හේමසිරි ප්‍රනාන්දු මහතා රුපියල් මිලියනයක් ගෙවා තිබෙනවා. පූජිත් ජයසුන්දර මහතා රුපියල් දාහත්ලක්ෂ විසිපන්දහස් පන්සිය අසූඅටක් ද සිසිර මෙන්ඩිස් මහතා රුපියල් මිලියන 5ක්ද වන්දි වශයෙන් ගෙවා ඇති බවයි වාර්තා වන්නේ. මීට අමතරව රජය වෙනුවෙන් මහා භාණ්ඩාගාරය විසින් රුපියල් මිලියනයක වන්දියක් ද ගෙවා තිබෙනවා. රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන මහතා මේ වනවිට ගෙවා ඇති වන්දි මුදල රුපියල් මිලියන 4.1ක් බවද එම වාර්තාවල සදහන්. මේ අතර පාස්කු ප්‍රහාරය කුමන්ත්‍රණය කිරීම ආධාර අනුබල දීම ඇතුලු චෝදනා යටතේ නවුෆර් මව්ලවි ඇතුළු විත්තිකරුවන් 24 දෙනෙකුට එරෙහි නඩුවේ චෝදනා පත්‍ර වැඩිදුර කියවාදීම කල්තැබුවා. නීතිපතිවරයා ගොනුකළ මෙම නඩුව කොළඹ ත්‍රිපුද්ගල මහාධිකරණ විනිසුරු මඩුල්ල හමුවේ කැඳවූවා. වැඩිදුර චෝදනා පත්‍ර කියවාදීම අගෝස්තු මස 7/9/10 සහ 11 යන දිනවලට කල්තැබුවා. මෙම නඩුවේ නඩු භාණ්ඩ ලෙස නම්කර ඇති ටී56 අවි 2ක් මඩකලපුව මහාධිකරණයේ නඩුවිභාගයක් සදහා අවශ්‍ය බැවින් එම අවි දෙක ඉදිරිපත් කරන ලෙස ද නියෝග කෙරුණා. පාස්කු ඉරිදා ත්‍රස්ත ප්‍රහාරය කුමන්ත්‍රණය කිරීම ආධාර අනුබලදීම ඇතුළු චෝදනා 23,270ක් යටතේයි මෙම නඩුව පවරා ඇත්තේ. ", "URL": "https://www.itnnews.lk/2023/10/05/499085/", "Category": "දේශීය පුවත්", "Parent URL": null}