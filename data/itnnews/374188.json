{"Source": "ITN news", "Timestamp": "නොවැම්බර් 5, 2021 17:35", "Headline": "සපුගස්කන්දේ ගමන් බෑගයක තිබී හමුවූ කාන්තා මළසිරුර හඳුනා ගැනේ", "News Content": "සපුගස්කන්ද ප්‍රදේශයේ කසල ගොඩක තිබී ඊයේ සොයා ගත් කාන්තා මළ සිරුරේ අනන්‍යතාව තහවුරු කරගෙන තිබෙනවා. එම මළ සිරුර මාලිගාවත්ත මහල් නිවාස සංකීර්ණයේ පදිංචිව සිටි 42 හැවිරිදි දෙදරු මවකගේ බවටයි හදුනාගෙන ඇත්තේ. මෙම මළසිරුර රාගම ශික්ෂණ රෝහලේ මෘත ශරීරාගාරයේ මේ වන විට තැන්පත් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව මහතා පැවසුවා. මොහොමඩ් සාෆි ෆාතිමා මුන්තාස් නමැති මෙම  කාන්තාව අතුරුදන් වී ඇති බවට පසුගියදා බ්ලූමැන්ඩල් පොලිසියට පැමිණිල්ලක් ලැබී තිබුණා. ඇයගේ ස්වාමිපුරුෂයා සිරුර හදුනාගත් බවයි පොලිස් මාධ්‍ය ප්‍රකාශකවරයා කියා සිටියේ. මරණයට හේතුව මෙතෙක් හෙළිවී නැහැ.  සපුගස්කන්ද තෙල් පිරිපහදුව ආසන්නයේ මාර්ගය අසල කැළිකසල ගොඩගසා තිබූ ස්ථානයක ගමන් බෑගයක් තුළයි මෙම කාන්තා මළ සිරුර බහා තිබුණේ. මළ සිරුරේ අත් පා ගැට ගසා තිබූ බව පොලිසිය පැවසුවා. ඊයේ  දහවල් 12 ට පමණ පුද්ගලයෙකු පොලීසියට කළ දැනුම්දීමකට අනුව පොලීසිය පැමිණ එම ස්ථානය පරීක්ෂා කර තිබෙනවා. කසල ගොඩ පිහිටි ස්ථානයෙන් අධික දුර්ඝන්ධයක් වහනය වීම හේතුවෙනුයි පොලීසියට දැනුම් දීම සිදුකර ඇත්තේ.     ", "URL": "https://www.itnnews.lk/2023/10/05/374188/", "Category": "දේශීය පුවත්", "Parent URL": null}