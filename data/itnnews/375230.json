{"Source": "ITN news", "Timestamp": "නොවැම්බර් 10, 2021 18:39", "Headline": "2021 විද්‍යා දිනය : හීනවලට පණ දෙන වර්තමානය", "News Content": "හීනවලට පණ දෙන වර්තමානය මැයෙන් 2021 විද්‍යා දිනය සැමරුම අරලියගහ මන්දිරියේදී ජනාධිපති‌තුමන්ගේ ප්‍රධානත්වයෙන් පැවැත්වුණා. යුනෙස්කෝ සංවිධානය සෑම වසරකම නොවැම්බර් මස 10 වෙනිදා සාමය හා සංවර්ධනය සදහා වූ ලෝක විද්‍යා දිනය ලෙස ප්‍රකාශයට පත් කර තිබෙනවා. ශ්‍රී ලංකාව 2004 වසරේ සිට විද්‍යා දිනය සැමරීම සෑම වසරකදීම සිදු කරනවා. මෙවර විද්‍යා දිනය නිමිත්තෙන් විද්‍යා සතියක් ප්‍රකාශයට පත් කිරීමටද කටයුතු කෙරුණා. සෞභාග්‍යයේ දැක්ම ප්‍රතිපත්ති ප්‍රකාශනය අනුව තාක්ෂණය පදනම් කරගත් සමාජයක් ඉලක්ක කරගනිමින් වත්මන් රජය රට තුළ තාක්ෂණය හා නවෝත්පාදනය ඉහළ නැංවීමට පියවර ගෙන තිබෙනවා. පසුගිය වසරේදී ගෝලීය නවෝත්පාදක දර්ශකයේ 101 වන ස්ථානයේ සිටි ශ්‍රී ලංකාව මේ වසරේදී 95 වන ස්ථානයට පැමිණ තිබෙනවා. ශ්‍රී ලංකා නව නිපැයුම්කරුවන්ගේ කොමිසම වාර්ෂිකව සංවිධාන කරන නව නිර්මාණ තරගාවලියේ ජයග්‍රාහකයන්ට දසිස් සම්මාන පිරිනැමීම සිදු වුණා. ඒ අමාත්‍ය නාමල් රාජපක්ෂ මහතාගේ ප්‍රධානත්වයෙන්. දිවයින පුරා පාසල් 1500 ක් පිහිටුවීම සංකේතවත් කරමින් පළාත් මට්ටමින් තෝරා ගත් පාසල් නවයකට චෙක් පත් සහ පාසල් උපකරණ ප්‍රදානය කිරීමක්ද ජනාධිපතිතුමා අතින් සිදු කෙරුණා. මෙම අවස්ථාවට රාජ්‍ය අමාත්‍යවරුන් වන සීතා අරඹේපොළ සහ විජිත බේරුගොඩ යන මහත්වරුන්ද එක් වුණා. ", "URL": "https://www.itnnews.lk/2023/10/05/375230/", "Category": "Breaking News,දේශීය පුවත්", "Parent URL": null}