{"Source": "ITN news", "Timestamp": "ඔක්තෝබර් 4, 2022 15:46", "Headline": "වසර 24කට පසු තුර්කියේ උද්ධමනයේ ඉහළම අගය අද වාර්තා වෙයි", "News Content": "වසර 24කට පසු තුර්කියේ උද්ධමනයේ ඉහළම අගය අද වාර්තා වුණා. මෙම මාසයේ තුර්කියේ උද්ධමනය  83% ක් ලෙසයි දැක්වෙන්නේ. අධිකවම මිල ඉහළ ගිය ක්ෂේත්‍රයන් ලෙස ප්‍රවාහන,  ආහාර හා නිවාස යන ක්ෂේත්‍ර දැක්විය හැකියි. කෙසේ වුවද එරට වාර්ෂික උද්ධමනයේ අගය 186.27% ක් ලෙස දැක්වෙනවා. ආර්ථිකය ඉහළ දැමීම සදහා පසුගිය වසරේ දී තුර්කි ජනාධිපති තයිප් එර්දෝගන් පොලී අනුපාත 19% සිට 14% දක්වා පහළ දැමීමට තීරණය කිරීම මෙලෙස උද්ධමනය ඉහළ යාමට හේතුවී ඇති බවයි විශ්ලේෂකයින් පෙන්වා දෙන්නේ. ලොව බහුතර රටවල් සංඛ්‍යාවක් උද්ධමනය පාලනය කිරීමට පොලී අනුපාත ඉහළ දැමීම පසුගිය කාලයේ දී සිදුකළා. තුර්කියේ ප්‍රවාහන ක්ෂේත්‍රයේ වාර්ෂික මිල ඉහළයාම සියයට 117.66 ක් ලෙස ද ආහාර හා පානවර්ගයන්හි මිල ඉහළ යාම සියයට 93ක් ලෙස ද දැක්වෙනවා. මේ අතර තුර්කියේ ලීරා මුදල් ඒකකය ඇමෙරිකා ඩොලරයට සාපේක්ෂව සියයට 18.56 කින් පමණ පහළ ගොස් ඇති බවයි වාර්තා වන්නේ.           ", "URL": "https://www.itnnews.lk/2023/10/05/438814/", "Category": "ජාත්‍යන්තර පුවත්", "Parent URL": null}