{"Source": "ITN news", "Timestamp": "දෙසැම්බර් 16, 2021 19:04", "Headline": "එක්සත් ජාතීන්ගේ සහකාර මහ ලේකම්වරිය මෙරට එන්නත්කරණ වැඩසටහන අගය කරයි", "News Content": "එක්සත් ජාතීන්ගේ සහකාර මහ ලේකම්වරිය ශ්‍රී ලංකාවේ එන්නත්කරණ වැඩසටහන අගය කළා. ඒ අග්‍රාමාත්‍ය මහින්ද රාජපක්ෂ මහතා හමුවූ අවස්ථාවේදීයි. එක්සත් ජාතීන්ගේ සහකාර මහලේකම් කන්නි විග්නරාජා මහත්මිය අග්‍රාමාත්‍ය මහින්ද රාජපක්ෂ මහතා හමුවූයේ අරලියගහ මන්දිරයේදීයි. ශ්‍රී ලංකාවේ ඉතා හොද එන්නත්කරණ වැඩසටහනක් පවතින බව විග්නරාජා මහත්මිය මෙහිදී පැවසුවා. බූස්ටර් එන්නත ලබාදීම ආරම්භ කර ඇති බොහෝ රටවලට සංචාරකයින්ගේ පැමිණිමේ ඉහළ යාමක් දක්නට ලැබෙන බවද ඇය පෙන්වා දුන්නා. එන්නත්කරණයත් සමග ශ්‍රී ලංකාවට ද සංචාරකයින් නැවත පැමිණෙනු ඇති බවට ඒ මහත්මිය විශ්වාසය පළකළා. මෙරට සංචාරක ව්‍යාපාරය යළිත් වර්ධනයවීමට පටන්ගෙන ඇති බවයි අග්‍රාමාත්‍යවරයා මෙහිදී පැවසුවේ. ජගත් සංවිධානයට ශ්‍රී ලංකාවට සහාය වියහැකි ක්‍රම රාශියක් පවතින බව සහකාර මහලේකම්වරිය සඳහන් කළා. පෞද්ගලික අංශයේ රැකියා අවස්ථා නිර්මාණය සහ ඒ සදහා තරුණ පිරිස් දිරිමත් කිරීමේ අවශ්‍යතාව මෙහිදී සාකච්ඡාවට ලක්වුණා. දේශගුණයට ඔරොත්තු දෙන ඒකාබද්ධ ජල කළමනාකරණ ව්‍යාපෘතිය සදහා එක්සත් ජාතීන්ගේ සංවර්ධන වැඩසටහනේ සහාය හිමිව තිබෙනවා. තිරසර සංවර්ධන ඉලක්ක ඉටුකර ගැනීම සදහා ගෙනයන වැඩපිළිවෙළ පිළිබඳව එක්සත් ජාතීන්ගේ සංවර්ධන අරමුදලේ ශ්‍රී ලංකා නේවාසික නියෝජිත රොබට් ජුකාම් මහතා මෙහිදී අග්‍රාමාත්‍යවරයා දැනුවත් කළා.   ", "URL": "https://www.itnnews.lk/2023/10/05/383196/", "Category": "දේශීය පුවත්", "Parent URL": null}