{"Source": "ITN news", "Timestamp": "ජූලි 29, 2023 06:03", "Headline": "ඉන්දියා – කොදෙව් දෙවැනි එක්දින තරඟය අද", "News Content": "බටහිර ඉන්දීය කොදෙව් කණ්ඩායමට එරෙහිව එක්දින ක්‍රිකට් තරගාවලිය ආරම්භ කරමින් පැවති පළමු තරගයෙන් කඩුලු 5ක ජයක් හිමි කර ගැනීමට සංචාරක ඉන්දීය ක්‍රිකට් කණ්ඩායම සමත් වුණා. මේ සමඟ තරග 3කින් සමන්විත තරගාවලිය 1-0ක් ලෙස පෙරමුණ ගැනීමට ද ඉන්දියාවට හැකි විය. බ්‍රිජ්ටවුන්හිදී පැවති තරගයේ පළමුව පන්දුවට පහරදුන් කොදෙව් පිල ලකුණු 114කට සීමා කළ ඉන්දීය ක්‍රීඩකයෝ ඕවර 22.5කදී ජයග්‍රාහී ඉලක්කය පසු කළේ කඩුලු 5ක් දැවී තිබියදීය. ලකුණු 115ක ඉලක්කය හඹා යෑමට පිටියට පිවිසි ඉන්දීය පිලේ පිතිකරණ අනුපිළිවෙළ වෙනස් කර තිබූ අතර, හර්දික් පාන්ඩ්‍යා අංක 4, රවින්ද්‍ර ජඩේජා අංක 5 සහ සර්දූල් ඨාකූර් අංක 6 පිතිකරුවන් ලෙස පිටියට පිවිසියහ. ආරම්භක පිතිකරුවකු ලෙස කටයුතු කරන නායක රෝහිත් ශර්මා මේ තරගයේදී අංක 7 පිතිකරු ලෙස පිටියට පිවිසි අතර, සුපිරි පිතිකරු විරාට් කෝලි පන්දුවට පහරදීමට පිටියට පිවිසියේ නැත. කෙසේ වෙතත් ආරම්භක පිතිකරු ඉෂාන් කිෂාන් පන්දු 46කින් ලකුණු 52ක් රැස් කළ අතර, දැවී ගිය සෙසු පිතිකරුවෝ සිවුදෙනාට ලකුණු 20 සීමාවට පිවිසීමට නොහැකි වුණා. ලකුණු 45ක් රැස් කළ නායක ශායි හෝප් පළමුව පන්දුවට පහරදුන් කොදෙව් ඉනිමේ වැඩිම ලකුණුලාභියා වූ අතර, ඉන්දීය පන්දු යවන්නන් හමුවේ ඔහු හැර ලකුණු 20 සීමාව පසු කළ හැකි වූයේ ඇලික් අතනාසේට (22) පමණි. දක්ෂ පන්දු යැවීමක නිරත වූ කුල්දීප් යාදව් ලකුණු 6කට කඩුලු 4ක් බිඳ දැමූ අතර, රවින්ද්‍ර ජඩේජා කඩුලු 3ක් දවා ගත්තා. දෙපිල අතර දෙවැනි එක්දින තරගය අද බ්‍රිජ්ටවුන්හිදිම පැවැත්වෙනවා. ", "URL": "https://www.itnnews.lk/2023/10/05/503558/", "Category": "ක්‍රිකට්,ක්‍රීඩා", "Parent URL": null}