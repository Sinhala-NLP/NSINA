{"Source": "ITN news", "Timestamp": "ஜனவரி 16, 2023 16:15", "Headline": "விபத்துக்குள்ளான விமானத்தின் கருப்பு பெட்டி கண்டுபிடிப்பு", "News Content": "நேபாளத்தில் பொக்காரா (Pokhara ) விமான நிலையத்தில் நேற்று விபத்துக்குள்ளான எட்டி ஏர்லைன்ஸ் (Yeti Airlines) விமானத்தின் கருப்புப் பெட்டி தற்போது மீட்கப்பட்டுள்ளதாக தகவல்கள் வெளியாகியுள்ளன. சர்வதேச மற்றும் தேசிய மலை வழிகாட்டிகள் குழு தீவிர தேடுதலுக்கு பிறகு கருப்பு பெட்டியை மீட்டுள்ளது. கருப்புபெட்டியானது ஆய்வுக்காக காத்மாண்டு எடுத்துச் செல்லப்பட்டுள்ள நிலையில்\nஆய்வுக்குப் பிறகே விமான விபத்துக்கான காரணம் தெரிய வரும் என்று நம்பப்படுகிறது. சுற்றுலா தலமான பொக்காராவுக்கு நேற்று காலை 10.33 மணிக்கு ‘எட்டி ஏர்லைன்ஸ்’ விமானம் புறப்பட்டு சென்றது. அதில் 68 பயணிகள் மற்றும் 4 விமான ஊழியர்கள் என மொத்தம் 72 பேர் பயணம் செய்தனர். அந்த விமானம் காலை 11 மணிக்கு புதிதாக திறந்துள்ள பொக்காரா விமான நிலையத்தில் தரையிறங்க முயன்றது. ஆனால்\nவிமான நிலையத்தில் தரை இறங்குவதற்கு சில நிமிடங்களுக்கு முன்பு விமானத்தில் திடீரென்று தொழில்நுட்ப கோளாறு ஏற்பட்டது.  அப்போது பழைய விமான நிலையத்துக்கும், புதிய விமான நிலையத்துக்கும் இடையே உள்ள சேட்டி நதிக்கரையில் விமானம் விழுந்து நொறுங்கியது. அந்த நேரத்தில் மோசமான வானிலையும் நிலவியுள்ளது. இதற்கிடையே தரையில் விழுந்து நொறுங்கிய விமானம் திடீரென்று தீப்பிடித்து எரியத் தொடங்கியுள்ளது.  ", "URL": "https://www.itnnews.lk/2023/10/05/455964/", "Category": "Breaking News,சர்வதேச செய்திகள்", "Parent URL": null}