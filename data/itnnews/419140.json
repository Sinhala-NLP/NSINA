{"Source": "ITN news", "Timestamp": "ජූනි 25, 2022 12:26", "Headline": "ඉන්ධන පිරවුම්හලක් අසල පිහි ඇනුමක් – එක් අයෙකුට බරපතලයි", "News Content": "වැල්ලවාය ඉන්ධන පිරවුම්හලේ ඇති වූ ගැටුමකින් 4 දෙනෙකු තුවාල ලබා රෝහල්ගත කෙරුණා. තවත් ප්‍රදේශ කිහිපයකදීම ඉන්ධන පිරවුම්හල් අසල ගැටුම් ඇති වුණා. වැල්ලවාය නගරයේ පිහිටි අයි ඕ සී ඉන්ධන පිරවුම්හල අසල පිරිසක් අතර ඊයේ රාත්‍රියේ ගැටුමක් ඇති වුණා. මෙහිදී සිදු වූ පිහි ඇනුමකින් පුද්ගලයන් හතර දෙනෙකු තුවාල ලබා වැල්ලවාය මූලික රෝහලට ඇතුළත් කෙරුණා. බරපතල තුවාල ලැබූ එක් අයෙකු මොණරාගල රෝහලට මාරු කර යවා තිබෙනවා. ප්‍රහාරය එල්ල කළ පුද්ගලයා මේ වන විට පළාගොස් තිබෙනවා. සිද්ධිය සම්බන්ධයෙන් වැල්ලවාය පොලීසිය විමර්ශන ක්‍රියාත්මක කරනවා. වාද්දුව සමූපකාර ඉන්ධන පිරවුම්හල අත්‍යවශ්‍ය සේවාවන් සදහා ඉන්ධන නිකුත් කරන පිරවුම්හලක් බවට පත් කිරිමත් සමග උණුසුම් තත්ත්වයක් ඇති වුණා. පානදුර විවිධ සේවා සමුපකාර සමිතිය මගින් පාලනය වන වාද්දුව ඉන්ධන පිරවුම්හලෙන් අත්‍යවශ්‍ය සේවාවන්ට පමණක් ඉන්ධන නිකුත් කිරිමට පියවර ගැනීමත් සමග ඉන්ධන ලබා ගැනීමට පැමිණි ප්‍රදේශවාසීන් හා පොලිසිය අතර උණුසුම් තත්ත්වයක් ඇති වුණා. මෙම පිරවුම්හලෙන් මීට පෙර අත්‍යවශ්‍ය සේවාවන්ට මෙන්ම සාමාන්‍ය පාරිභෝගිකයන්ට ඉන්ධන නිකුත් කිරීම සිදු වුණා. එහෙත් කළුතර දිස්ත්‍රික් ලේකම්වරයාගේ හා පානදුර ප්‍රාදේශීය ලේකම්වරියගේ අනුමැතිය අනුව අත්‍යවශ්‍ය සේවාවන්ට පමණක් මෙයින් ඉන්ධන නිකුත් කිරීමට තීරණය කෙරුණා. ඒත් සමග ඉන්ධන ලබා ගැනීමට පැමිණි පිරිස හා පොලිසිය අතර නොසන්සුන්තාවක් හට ගැනුණා. ", "URL": "https://www.itnnews.lk/2023/10/05/419140/", "Category": "දේශීය පුවත්", "Parent URL": null}