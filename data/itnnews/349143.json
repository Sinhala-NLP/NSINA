{"Source": "ITN news", "Timestamp": "ஜூலை 14, 2021 13:26", "Headline": "பொலிஸ் அதிகாரிகளாக சித்தரித்துக்கொண்டு கொள்ளையில் ஈடுபட்ட குழு கைது..", "News Content": "பொலிஸ் அதிகாரிகளாக சித்தரித்துக்கொண்டு பணம் மற்றும் தங்க ஆபரணங்களை கொள்ளையிட்ட குழுவொன்றை வத்தளை பொலிசார் கைதுசெய்துள்ளனர். பொலிஸ் அடையாள அட்டைகளை காண்பித்து நபர்களை தனிமைப்படுத்திய இடங்களுக்கு எடுத்துச்சென்று இக்கொள்ளைகளை புரிந்துள்ளதாக விசாரணைகளின் மூலம் தெரியவந்துள்ளது. வத்தளை பொலிஸ் விசாரணை குழுவொன்று நேற்று மேற்கொண்ட சுற்றிவளைப்பின் போது இச்சந்தேக நபர்கள் கைதுசெய்யப்பட்டனர். சம்பவத்துடன் தொடர்புபட்ட மூவர் பொலிசாரால் கைதுசெய்யப்பட்டனர். இவர்கள் வத்தளை, வெல்லம்பிட்டிய மற்றும் முகத்துவாரம் ஆகிய பொலிஸ் பிரிவுகளில் இடம்பெற்ற 17 குற்றச்செயல்களுடன் தொடர்புபட்டவர்கள் எனவும் தெரியவந்துள்ளது. சந்தேகநபர்களிடமிருந்து தங்க ஆபரணங்கள், இரண்டு கைவிலங்குகள், இரண்டு மோட்டார் சைக்கிள்கள் என்பனவும் கைப்பற்றப்பட்டன. நபர்களை பாழடைந்த இடங்களுக்கு எடுத்துச் சென்று அவர்களிடமிருந்த பணம் மற்றும் தங்க ஆபரணங்களை கொள்ளையிட்டு பின்னர் அவர்களுக்கு கைவிலங்கிட்டு இவர்கள் தப்பிச்செல்வதாகவே பொலிசார் தெரிவிக் கின்றனர். சந்தேக நபர்கள் இன்று அடையாள அணிவகுப்பில் முன்வைக்கப்படவுள்ளனர். பொலிஸ் அதிகாரிகளாக சித்தரித்துக்கொண்டு இவ்வாறு சிவில் உடையில் வருகை தரும் நபர்கள் குறித்து அவதானத்துடன் இருக்குமாறு பொலிஸ் ஊடகப்பேச்சாளரும் சிரேஷ்ட பிரதி பொலிஸ் மா அதிபருமான அஜித் ரோஹண பொதுமக்களை கேட்டுள்ளார். ", "URL": "https://www.itnnews.lk/2023/10/05/349143/", "Category": "Breaking News,தேசிய செய்திகள்", "Parent URL": null}