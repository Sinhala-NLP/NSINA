{"Source": "ITN news", "Timestamp": "ஜூன் 22, 2022 15:20", "Headline": "ரெட்ட மற்றும் லஹிரு உட்பட 7 பேர் பொலிஸில் சரண்..", "News Content": "காலி முகத்திடல் போராட்டம் இன்றுடன் 75 வது நாளாகவும் இடம்பெறுகின்றது. ஆர்ப்பாட்டக்காரர்கள் 9 பேருக்கு எதிராக நீதிமன்றம் கைது உத்தரவு பிறப்பித்த நிலையில் அவர்களை கோட்டை பொலிஸ் நிலையத்தில் ஒப்படைக்க ஆர்ப்பாட்டக்காரர்கள் நடவடிக்கை எடுத்தனர். கடந்த மாதம் 9 ஆம் மற்றும் பத்தாம் திகதிகளில் கொழும்பு கோட்டை மற்றும் இசுறுபாய முன்பாக கலகம் ஏற்படும் வகையில் செயல்பட்டு அரச சொத்துக்களுக்கு சேதம் ஏற்படுத்திய சம்பவம் தொடர்பில் ஒன்பது சந்தேகநபர்களை கைது செய்யுமாறு நீதிமன்றம் உத்தரவிட்டது. சட்டவிரோத ஒன்று கூடலின் உறுப்பினர்களாக இருந்தமை, பொலிஸ் அதிகாரிகளின் கடமைகளுக்கு இடையூறு விளைவித்தமை, பலாத்காரமாக நுழைய முற்பட்டமை, காயம் ஏற்படுத்தியமை, பொது சொத்துக்களுக்கு சேதம் ஏற்படுத்தியமை ஆகிய குற்றச்சாட்டுக்கள் அவர்கள் மீது சுமத்தப்பட்டுள்ளன. அவர்கள் இன்று காலை கொழும்பு கோட்டை பொலிஸ் நிலையத்திற்கு வருகை தந்ததாகவும் பொலிஸார் அவர்களை கைது செய்ய தேவையில்லையெனவும் ஆர்ப்பாட்டக்காரர்கள் குறிப்பிட்டனர். இவர்களுக்கு ஆதரவு தெரிவித்து, காலிமுகத்திடல் ஆர்ப்பாட்ட பூமியில் எதிர்ப்பு நடவடிக்கையொன்றும் இடம்பெற்றது. ", "URL": "https://www.itnnews.lk/2023/10/05/418511/", "Category": "Breaking News,அண்மைய செய்திகள்", "Parent URL": null}