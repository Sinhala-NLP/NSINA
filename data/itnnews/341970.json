{"Source": "ITN news", "Timestamp": "ජූනි 11, 2021 12:15", "Headline": "සෞඛ්‍යයේ වැඩවර්ජනය මැද්දෙත් කොරෝනා එන්නත් විදීම සාර්ථකව", "News Content": "ඇතැම් නිලධාරීන් වෘත්තීය ක්‍රියාමාර්ගයක නිරත වුවද දිවයිනේ බොහෝ ස්ථානවල සයිනොෆාම් එන්නතේ දෙවන මාත්‍රාව ලබාදීම අදත් සාර්ථකව සිදු කෙරුණා. සෞඛ්‍ය නිලධාරීන්ට මතුවී ඇති ගැටලු ඇත්නම් ඒවා සාකච්ඡා මාර්ගයෙන් විසදා ගැනීමට යොමු වන ලෙසයි සෞඛ්‍ය අමාත්‍යංශයේ නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් මහතා ඉල්ලා සිටියේ. පරිපූරක වෛද්‍ය වෘත්තීන්වේදීන්ගේ ඒකාබද්ධ මණ්ඩලය සහ තවත් වෘත්තීය සමිති කිහිපයක් අද පෙරවරු අටේ සිට දහවල් දොලහ දක්වා වැඩ වර්ජනයක නිරත වුණා. වෛද්‍ය සේවාවේ අමතර දීමනා සියයට හැත්තැ අටකින් වැඩි කිරීමට අදාළ කැබිනට් යෝජනාවට අනුමැතිය ලැබීමට සමගාමී ලෙස සෙසු සෞඛ්‍ය සේවාවල නිරත සේවකයන්ගේද දීමනා ඉහළ නංවන ලෙසයි මෙම වර්ජනය ක්‍රියාත්මක කෙරුණේ. රෝහල් නවයකදී එය ක්‍රියාත්මක කෙරුණා. කොළඹ ජාතික රෝහල,  ළමා රෝහල ඇතුලු රෝහල් රැසක ප්‍රතිකාර ලබාගැනීමට  පැමිණි ජනතාව මෙම වෘත්තීය ක්‍රියාමර්ගය නිසා දැඩි අපහසුතාවකට ලක්වුණා. කොළඹ දිස්ත්‍රික්කයේ කොවිඩ් එන්නත්කරණ වැඩපිළිවෙළට සහය දැක්වීමෙන් ඉවත් වන බවට කොළඹ ප්‍රාදේශීය ලේකම්වරුන් සහ සහකාර ප්‍රාදේශීය ලේකම්වරුන් දන්වා තිබුණා.ග්‍රාම නිලධාරීන්,  සමෘද්ධි නිලධාරීන් මෙන්ම සංවර්ධන නිලධාරීන්ද ඊට සහය දක්වන බවයි ඊයේ ප්‍රකාශ කර තිබුණේ. මේ අතර සයිනොෆාම් එන්නතේ පළමු මාත්‍රාව එකොලොස් ලක්ෂ හැට හය දහස් හත්සිය හත් දෙනෙකුට මේ වනවිට ලබාදී තිබෙනවා. දෙවන මාත්‍රාවද තිස් දෙදහස් හාරසිය හතලිස් පස් දෙනෙකුට ලබාදී ඇති බවයි සෞඛ්‍ය අමාත්‍යංශය සදහන් කළේ. කොවිෂීල්ඩ් එන්නතේ පළමු මාත්‍රාව නව ලක්ෂ විසි පන් දහස් දෙසීය හතලිස් දෙදෙනෙකුට ලබාදී ඇති අතර දෙවන මාත්‍රාව තුන් ලක්ෂ පනස් හතර දහස් නවසිය අනූ තුන් දෙනෙකුට ලබාදී තිබෙනවා. ස්පුට්නික් එන්නතේ පළමු මාත්‍රාවද හැට හතර දහස් නවසිය අසූ හය දෙනෙකුට ලබාදී ඇති බවයි සෞඛ්‍ය අංශ සදහන් කළේ. බොරලැස්ගමුව සෞඛ්‍ය වෛද්‍ය නිලධාරි කාර්යාලයේ වෘත්තිය සමිති ක්‍රියාමාර්ග නොතකමින් සයිනොෆාම් දෙවන මාත්‍රාව ලබාදීම අද සිදු කෙරුණා. කිරුලපන ප්‍රදේශයේ ජනතාවට ද සයිනොෆාම් දෙවන එන්නත  ලබාදීම අද සිදු කෙරුණා. ජංගම දුරකථන කෙටි පණිවුඩ මගින් පැමිණිය යුතු වේලාව සහ තොරතුරු ජනතාවට දැනුම් දීම නිසා කාර්යක්ෂම ලෙස එන්නත්කරණ කටයුතු සිදුවූ බවයි අප වාර්තාකරුවන් පැවසුවේ. පුත්තලම දිස්ත්‍රික්කයේ සයිනොෆාම් එන්නතේ පළමු මාත්‍රාව ලබාදීම අද දිනයේත් සිදු කෙරුණා. හලාවත මාදම්පේ ප්‍රා දේශීය ලේකම් කොට්ඨාශයේ මහා බද්දේගම සහ මරක්කලගම ග්‍රාම නිලධාරී වසම්වල වයස අවුරුදු 60 ට වැඩි පිරිස් සදහා එන්නත් ලබාදෙන ආකාරය මෙලෙස දැක ගැනීමට ලැබුණා. සයිනොෆාම් එන්නතේ දෙවන මාත්‍රාව ලබාගැනීම සදහා කඩුවෙල වෛද්‍ය නිලධාරි කාර්යාලයට විශාල පිරිසක් අද එක්ව සිටින ආකාරය දැක ගැනීම‌ට ලැබුණා. වෘත්තීය ක්‍රියාමාර්ගය නිසා එන්නත් ලබාදීම අද සිදු‌ නොවූ අතර ඒ වෙනුවට ටෝකන් පත්‍ර පමණක් ලබාදීම සිදුවූ බවයි අප වාර්තාකරු පැවසුවේ. පැගිරිවත්ත විවේකාරාමයේදී ද සයිනොෆාම් දෙවන මාත්‍රාව ලබාදීම අද සිදු කෙරෙනවා. පළමු මාත්‍රාව ලබාගත් අය සදහා එන්නත් කාඩ්පතේ අනුක්‍රමික අංකය අනුව එන්නත් ලබාදීම සිදු කෙරෙන බවයි වාර්තා වන්නේ. වෘත්තීය ක්‍රියාමාර්ගය නිසා අද මධ්‍යහන දොලහෙන් පසු එන්නත් ලබාදීමට නියමිතයි. ශ්‍රී ලංකා නැනෝ තාක්ෂණ ආයතනය කොවිඩ් නයින්ටීන් පාලනය කිරීම සදහා නිර්මාණය කළ නවඋත්පාදන පිළිබද සාකච්ඡාවක් අමාත්‍ය නාමල් රාජපක්ෂ මහතාගේ ප්‍රධානත්වයෙන් සෞඛ්‍ය අමාත්‍යංශයේ දී පැවැත්වුණා. දේශීය විද්‍යාඥයන් සොයාගෙන ඇති නිෂ්පාදන දේශීය සහ විදේශීය වෙළදපොලට යොමු කිරීම පිළිබදව මෙහිදි අවධානය යොමු වුණා. මෙම අවස්ථාවට අමාත්‍ය පවිත්‍රා වන්නිආරච්චි,  රාජ්‍ය අමාත්‍ය මහාචාර්ය චන්න ජයසුමන යන මහත්ම මහත්මීන් ඇතුලු පිරිසක් එක්වුණා. ත්‍රිකුණාමලය දිස්ත්‍රික්කයේ කොවිඩ් එන්නත් ලබාදීම නාවික හමුදාවේ සහ යුද හමුදාවේ වෛද්‍ය අංශවල මැදිහත් වීමෙන් සාර්ථකව සිදු කෙරුණා. උතුරු කළුතර ළමා හා මාතෘ සායන පරිශ්‍රයේදී ද එන්නත්කරණ වැඩසටහනක් සාර්ථක ලෙස පැවැත්වුණා. පාදුක්ක ලියන්වල ශ්‍රී විශුද්ධාරාම විහාරස්ථානයේදීද සයිනොෆාම් එන්නතේ දෙවැනි මාත්‍රාව ලබා දීම අද සිදු කෙරුණා. රිජ්වේ ආර්යා ළමා රෝහලේදී ද සයිනොෆාම් එන්නතේ දෙවන මාත්‍රාව ලබාදීම අද ක්‍රියාත්මක කෙරුණා. අද දිනයේදී එන්නත් මාත්‍රා 1700 ක් ලබා දීමට නියමිතයි.     ", "URL": "https://www.itnnews.lk/2023/10/05/341970/", "Category": "දේශීය පුවත්", "Parent URL": null}