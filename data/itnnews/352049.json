{"Source": "ITN news", "Timestamp": "ජූලි 27, 2021 12:08", "Headline": "නිශ්ශංක සේනාධිපති සහ විශ්‍රාමික මේජර් ජෙනරාල් පාලිත ප්‍රනාන්දු අල්ලස් චෝදනාවෙන් නිදහස්", "News Content": "අල්ලස් චෝදනා එල්ලවී සිටි ඇවන්ගාඩ් සභාපති නිශ්ශංක සේනාධිපති සහ පාලිත ප්‍රනාන්දු යන මහත්වරුන් නිදහස් කරන ලෙස කොළඹ මහාධිකරණය අද නියම කළා. රුපියල් ලක්ෂ 355ක මුදලක් අල්ලස් වශයෙන් දීම සහ ලබා ගැනීම සම්බන්ධයෙන් නිශ්ශංක සේනාධිපති සහ පාලිත ප්‍රනාන්දු යන මහත්වරුන්ට චෝදනා එල්ලවී තිබුණා. නඩුව කොළඹ මහාධිකරණයේ දී අද කැදවූ අවස්ථාවේ විත්තිකරුවන් වෙනුවෙන් පෙනී සිටි නීතීඥ අජිත් පතිරණ මහතා කියා සිටියේ නඩුව පවත්වාගෙන යාමට නොහැකි බවට මීට පෙර මූලික විරෝධතාවක් මතුකළ ද මහාධිකරණ විනිසුරුවරිය එය ප්‍රතික්ෂේප කළ බවයි. අනතුරුව එම තීරණයට එරෙහිව අභියාචනාධිකරණය හමුවේ ප්‍රතිශෝධන පෙත්සමක් ඉදිරිපත් කළ බව නිතීඥවරයා ප්‍රකාශ කළා. ඉකුත් 15 වෙනිදා එම පෙත්සම කැදවූ අවස්ථාවේ අල්ලස් කොමිසම මෙම නඩුව ඉල්ලා අස්කර ගන්නා බව දැනුම් දුන් බවයි නීතීඥවරයා අධිකරණයට ප්‍රකාශ කළේ.                 ", "URL": "https://www.itnnews.lk/2023/10/05/352049/", "Category": "දේශීය පුවත්", "Parent URL": null}