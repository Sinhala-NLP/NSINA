{"Source": "ITN news", "Timestamp": "මැයි 13, 2021 16:19", "Headline": "ජාතික වෙසක් උත්සවය නැවතුනත් වෙසක් උත්සවය මුල් කරගෙන යාපනයේ සිදුකෙරෙන සංවර්ධනය අඛණ්ඩවම", "News Content": "යාපනයේ පවත්වන්න තීරණය වෙලා තිබුණ රාජ්‍ය වෙසක් උත්සවය අවලංගු කරන්න පියවර ගත්ත ද ඊට සමගාමිව ආරම්භ කරලා තියෙන සංවර්ධන ව්‍යපෘති අඛණ්ඩව ක්‍රියාත්මක බව රජය නිවේදනය කරනවා. යාපනය,  නාගදීප රජමහා විහාරස්ථානය කේන්ද්‍ර කර ගනිමින් පැවැත්වීමට නියමිතව තිබූ රාජ්‍ය වෙසක් උත්සවය හා වෙසක් පොහෝ දින වැඩසටහන පවත්නා කොරෝනා වසංගත තත්ත්වය සැළකිල්ලට ගනිමින් අවලංගු කිරිමට රජය තීරණය කළා. කෙසේවුවද ඊට සමගාමිව යාපනය දිස්ත්‍රික්කය කේන්ද්‍ර කර ගනිමින් උතුරු ප්‍රදේශය පුරා ක්‍රියාවට නැංවූ සංවර්ධන කටයුතු , අඩු ආදායම්ලාභීන් හා පාසල් දරුවන් වෙනුවෙන් සැළසුම් කළ ප්‍රජා සත්කාරක හා පරිසර වැඩසටහන් ඒ අයුරින්ම ක්‍රියාවට නැංවෙන බවයි බුද්ධශාසන,  ආගමික හා සංස්කෘතික කටයුතු අමාත්‍යාංශයේ ලේකම් මහාචාර්ය කපිල ගුණවර්ධන මහතා පවසන්නේ. 2565 වන රාජ්‍ය වෙසක් උත්සවය සංකේතවත් කරමින් සෞඛ්‍ය අංශවල උපදෙස් මත කෙටි වැඩසටහනක් ලබන 24 වනදා කොළඹ හුණුපිටිය ගංගාරාම විහාරස්ථානයේදී පැවැත්වීමට කටයුතු යොදා තිබෙනවා. පවත්නා තත්ත්වය සැළකිල්ලට ගනිමින් නිවෙස්වලම සිට ප්‍රතිපත්ති පූජාවට මුල්තැන දෙමින් වෙසක් උත්සවය සමරන ලෙස බුද්ධශාසන,  ආගමික හා සංස්කෘතික කටයුතු අමාත්‍යාංශය ජනතාවගෙන් ඉල්ලා සිට සිටිනවා.   ", "URL": "https://www.itnnews.lk/2023/10/05/336803/", "Category": "දේශීය පුවත්", "Parent URL": null}