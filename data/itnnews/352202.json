{"Source": "ITN news", "Timestamp": "ජූලි 27, 2021 18:19", "Headline": "ගුරු ගැටලු විසදන්න තිබ්බ සාකච්ඡා අසාර්ථකයි – ලබන සදුදා අගමැතිගෙන් විසදුමක් ලැබෙන ලකුණු", "News Content": "ගුරු සහ විදුහල්පති ගැටලුවලට  විසදුම් ලබාගැනිමේ අරමුණෙන් අග්‍රාමාත්‍ය මහින්ද රාජපක්ෂ මහතා සහ ගුරු සංගම් නියෝජිතයන් අතර අද පැවති සාකච්ඡා අසාර්ථක වුණා. කෙසේවුණත් ලබන සදුදා වන විට මෙම ගැටලුවලට විසදුම් ලබා දිය හැකි බවටයි අග්‍රාමාත්‍යවරයා මෙහිදී විශ්වාසය පළ කළේ. වැටුප් විෂමතා මුල්කර ගනිමින් ගුරු සහ විදුහල්පති සංගම් ඒකාබද්ධව වෘත්තීය ක්‍රියාමාර්ගය ආරම්භ කර අදට දින 16 ක් සපිරෙනවා. ඒ හේතුවෙන් ඔන්ලයින් අධ්‍යාපන කටයුතු ද  සම්පූර්ණයෙන් අඩාල වුණා. තම ඉල්ලීම්වලට විසදුම් ලබාදෙන ලෙස ඉල්ලා ගුරු සංගම් අඛණ්ඩව උද්ඝෝෂණ ක්‍රියාමාර්ගයක නිරතව සිටිනවා. කෙසේ වෙතත් වැටුප් විෂමතාවලට අදාළව කැබිනට් පත්‍රිකාව අමාත්‍ය මණ්ඩලයට ඊයේ දිනයේ ඉදිරිපත් කළ බවයි අධ්‍යාපන අමාත්‍ය මහාචාර්ය ජී එල් පීරිස් මහතා සදහන් කළේ. මේ අතර ගුරු වැටුප් විෂමතාව සම්බන්ධයෙන් විශේෂ සාකච්ඡාවක් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් පැවැත්වුණා. වැටුප් විෂමතාව සහ ගුරු විදුහල්පති සේවාව සංවෘත සේවාවක් බවට පත්කිරීම පිළිබද අවසන් තීරණය ලබන සදුදා පැවැත්වෙන කැබිනට් මණ්ඩල රැස්වීමෙන් පසු ලබා දෙන බවයි අග්‍රාමාත්‍යවරයා එහිදී ප්‍රකාශ කළේ. ඒ අනුව ලබන සදුදා සිට යළි සේවය ආරම්භ කිරීමට සූදානම් වන්නැයි අග්‍රාමාත්‍යවරයා ගුරුවරුන්ට දැනුම් දුන්නා. වසර 24ක් පුරා ගුරු විදුහල්පති වැටුප් විෂමතා පැවතියද මෙතෙක් සාධාරණ විසදුමක් නොලැබුණු බව ගුරු, විදුහල්පති වෘත්තීය සංගම් නියෝජිතයන් මෙහිදී කියා සිටියා.       ", "URL": "https://www.itnnews.lk/2023/10/05/352202/", "Category": "දේශීය පුවත්", "Parent URL": null}