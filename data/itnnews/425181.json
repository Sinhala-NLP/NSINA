{"Source": "ITN news", "Timestamp": "ජූලි 26, 2022 15:06", "Headline": "නීතිවිරෝධී ලෙස ශ්‍රී ලංකාවෙන් ඉන්දියාවට යාත්‍රා කළ පෝලන්ත ජාතිකයෙකු අත්අඩංගුවට", "News Content": "නීතිවිරෝධී ලෙස බෝට්ටුවකින් තමිල්නාඩුවට ඇතුළු වූ පෝලන්ත ජාතිකයෙකු ඉන්දියාවේ වෙරළ ආරක්ෂක අංශ විසින් අත්අඩංගුවට ගෙන තිබෙන බව ද හින්දු පුවත්පත් වෙබ්අඩවිය වාර්තා කරනවා. චීන ජාතිකයන් කිහිප දෙනෙකු මුහුදු මාර්ගය ඔස්සේ ඉන්දියාවට ඇතුළු විය හැකි බවට ඉන්දීය මධ්‍යම බුද්ධි අංශ අනතුරු ඇඟවීමක් ද නිකුත් කර තිබෙන බවයි එහි දැක්වෙන්නේ. ඉන්දීය පොලිසියට  අනුව, Matuszewski Wladyslaw Francisze (40) ලෙස හඳුනාගෙන ඇති මෙම පෝලන්ත ජාතිකයා 2019 දී සංචාරකයෙකු ලෙස ශ්‍රී ලංකාවට ගොස් ඇති අතර, ඔහු වැඩි කාලයක් රැඳී සිටි බව වාර්තා වෙයි. රබර් ඩිංගි යාත්‍රාවකින් පොයින්ට් කැලිමියර් ප්‍රදේශයට ගොඩ බැස සැඟවී සිටි ඔහු ඉරිදා(24) දිනයේදී පොලිසිය විසින් අත්අඩංගුවට ගැනුණා. ඔහුව ප්‍රශ්න කිරීම සඳහා රැගෙන ගියේ අසල ආකෝට්ටුතුරෙයි ප්‍රදේශයේදීයි. පෝලන්ත ජාතිකයා විමර්ශකයින්ට පවසා ඇත්තේ ඔහු නැවත සිය රටට පැමිණීමට බලාපොරොත්තුවෙන් පොයින්ට් කැලිමියර් වෙත ගොඩ බැස්ස බවයි. මූලික විමර්ශනවලදී හෙළි වූයේ ඔහු ශ්‍රී ලංකාවේ අපරාධ වරදකට සම්බන්ධ බවත් අත්අඩංගුවට ගෙන ඇප මත නිදහස්ව සිටි බවත් ඉන්දීය පොලිසිය සඳහන් කර තිබේ. නඩුවට අදාළව අධිකරණයේ පෙනී සිටීම සඳහා ඔහුට ලබාදී තිබූ රැඳී සිටීම සඳහා දීර්ඝ කර තිබූ වීසා බලපත්‍රය පවා කල් ඉකුත් වී ඇති බවක් පෙනෙන්නට ඇති බවයි ඉන්දීය පොලිස් ආරංචි මාර්ග පවසන්නේ.   ", "URL": "https://www.itnnews.lk/2023/10/05/425181/", "Category": "Breaking News,දේශීය පුවත්", "Parent URL": null}