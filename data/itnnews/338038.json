{"Source": "ITN news", "Timestamp": "මැයි 19, 2021 18:28", "Headline": "වරාය නගරයේ රැකියාවලින් 75 % ක්ම ශ්‍රී ලාංකිකයන්ටයි – අගමැති හෙළි කරයි", "News Content": "කොළඹ වරාය නගරයේ රැකියා අවස්ථාවලින් සියයට 75 ක් ශ්‍රී ලාංකිකයන්ට හිමිවිය යුතු බව අග්‍රාමාත්‍ය මහින්ද රාජපක්‍ෂ මහතා පාර්ලිමේන්තුවේදී අද ප්‍රකාශ කළා. ඒ කොළඹ වරාය නගර ආර්ථික කොමිෂන් සභා පනත් කෙටුම්පත පිළිබද විවාදය ආරම්භ කරමින්. අග්‍රාමාත්‍යවරයා මෙහිදී වැඩිදුරටත් කියා සිටියේ පක්‍ෂ විපක්‍ෂ හැම කෙනෙක්ම මේ පනත් කෙටුම්පත සම්මත කර ගැනීමට සහයෝගය ලබා  දිය යුතු බවයි. කොළඹ වරාය නගරයේ ඉදිකිරීම් ආරම්භ කෙරුණේ 2014 වසරේදීයි. මුහුද ගොඩකර ඉදිකෙරෙන මෙහි භූමි ප්‍රමාණය හෙක්ටාර 446 යි දශම 6 ක්. ජාත්‍යන්තර මට්ටමේ කාර්යාල සංකීර්ණ, සෞඛ්‍ය සේවා, අධ්‍යාපන සේවා, විනෝද කටයුතු මෙන්ම බහුවිධ සේවා සපයන මධ්‍යස්ථානයක් ලෙසයි වරාය නගරය ඉදි කෙරෙන්නේ. සමස්ත ආයෝජනය ඇමරිකා ඩොලර් බිලියන 15 ක්. රැකියා එක් ලක්ෂ තිස්දහසකට අධික ප්‍රමාණයක් අපේක්ෂිත අතර දළ දේශීය නිෂ්පාදිතයට ව්‍යාපෘතිය තුළින් සියයට දහය ඉක්මවූ අගයක් එක්වනු ඇති බවට අපේක්ෂා කෙරෙනවා. වරාය නගරයේ ක්‍රියාකාරකම් නියාමනය හා පාලනය කිරීම සදහා විශේෂ පනත් කෙටුම්පතක් මගින් කොමිෂන් සභාවක් ස්ථාපනය කිරීමටයි සැලසුම් කෙරුණේ. කොළඹ වරාය නගර ආර්ථික කොමිෂන් සභා පනත් කෙටුම්පත පසුගිය අට වනදා අග්‍රාමාත්‍යවරයා වෙනුවෙන් පාර්ලිමේන්තුවට ඉදිරිපත් කළේ  සභා නායක අමාත්‍ය දිනේෂ් ගුණවර්ධන මහතායි. එම පනත් කෙටුම්පත අභියෝගයට ලක්කරමින් පාර්ශ්ව 19 ක් ශ්‍රේෂ්ඨාධිකරණය හමුවේ පෙත්සම් ගොනු කළා. ඊට අදාළ තීන්දුවයි කතානායකවරයා ඊයේ ප්‍රකාශයට පත් කළේ. ඒ අනුවයි එම පනත් කෙටුම්පත පිළිබද දෙදින පාර්ලිමේන්තු විවාදය අද පෙරවරුවේ ආරම්භ වුණේ.   ", "URL": "https://www.itnnews.lk/2023/10/05/338038/", "Category": "දේශීය පුවත්", "Parent URL": null}