{"Source": "ITN news", "Timestamp": "අගෝස්තු 23, 2023 10:27", "Headline": "නතර වී ඇති ව්‍යාපෘති 24 ක් කඩිනමින් අරඹන්න ඇමති ප්‍රසන්න උපදෙස් දෙයි", "News Content": "කොරෝනා ව්‍යසනය හා ආර්ථික අර්බුදය හේතුවෙන් තාවකාලිකව නතර වී ඇති ව්‍යාපෘති 24 ක් කඩිනමින් යළි ආරම්භ කරන්නැයි අමාත්‍ය ප්‍රසන්න රණතුංග මහතා නාගරික සංවර්ධන අධිකාරියට උපදෙස් ලබා දුන්නා. ව්‍යාපෘති 24 න් 9 ක් නතර වී ඇත්තේ ආයතනික ගැටලු හේතුවෙනුයි. අනෙක් ව්‍යාපෘති පහලොව රටේ පවතින ආර්ථික අර්බුදය හේතුවෙන් නතර වී තිබෙනවා. කෙසේ වුවද මෙම ව්‍යාපෘති සියල්ලම යළි ආරම්භ කරන ලෙස ද අමාත්‍ය ප්‍රසන්න රණතුංග මහතා නිලධාරීන්ට උපදෙස් දුන්නා. මෙම ව්‍යාපෘතිවල ඇස්තමේන්තුගත වටිනාකම රුපියල් මිලියන 56,529 ක්. අදාළ ව්‍යාපෘති 9 සදහා මේ වන විට රුපියල් මිලියන 1180 ක පමණ බිල්පත් අදාළ කොන්ත්‍රාත්කරුවන් වෙත ගෙවා තිබෙනවා. තවත් රුපියල් මිලියන 14 ක බිල්පත් ගෙවීමට නියමිතයි. නතර වී ඇති ව්‍යාපෘති ක්‍රියාත්මක කිරීම සදහා සම්පූර්ණ මූල්‍ය අවශ්‍යතාව රුපියල් මිලියන 55,335 ක් වනවා. ඉන් රුපියල් මිලියන 55,000 ක් වෙන් කර ඇත්තේ බොරැල්ලේ පිහිටි වැලිකඩ බන්ධනාගාර සංකීර්ණයේ හොරණ ප්‍රදේශයේ පිහිටුවීමේ ව්‍යාපෘතිය සඳහායි. බන්ධනාගාර දෙපාර්තමේන්තුව සමග අවසන් එකඟතාවකට පැමිණීමට නොහැකිවීම හේතුවෙන් ව්‍යාපෘතිය තාවකාලිකව අත්හිටුවා තිබෙනවා. කෙසේ වුවද මෙම ව්‍යාපෘතිය පෞද්ගලික අංශය සමග ඒකාබද්ධ ව්‍යපෘතියක් ලෙස ක්‍රියාත්මක කිරීමට කටයුතු කරමින් සිටින බවයි නාගරික සංවර්ධන අධිකාරිය සදහන් කරන්නේ. මේ අතර රජයේ කර්මාන්තශාලා දෙපාර්තමේන්තුවේ සියලු අංශ ආවරණය වන පරිදි කඩිනම් වෝහාරික විගණනයක් සිදු කරන ලෙසට ද අමාත්‍යවරයා උපදෙස් දී තිබෙනවා.   ", "URL": "https://www.itnnews.lk/2023/10/05/510203/", "Category": "දේශීය පුවත්", "Parent URL": null}