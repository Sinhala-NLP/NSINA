{"Source": "ITN news", "Timestamp": "අගෝස්තු 26, 2021 12:15", "Headline": "එන්නත්කරණය තවත් වේගවත් කරයි – අදත් ස්ථාන රැසකදී එන්නත ලබා ගැනීමේ පහසුකම්", "News Content": "එන්නත්කරණ වැඩපිළිවෙළ වේගවත් කිරීමට රජය පියවර ගෙන තිබෙනවා. ඒ අනුව කොරෝනා මර්දන එන්නත්කරණ ක්‍රියාවලිය යටතේ අද (26) දිනයේදී ද ස්ථාර රැසකදී එන්නත් ලබාදීමේ කටයුතු සිදුකෙරෙනවා. යුද හමුදාවේ මෙහෙයවීමෙන් ක්‍රියාත්මක ජංගම එන්නත්කරණ වැඩපිළිවෙළ ප්‍රදේශ රැසක් ආවරණය වන පරිදි පැවැත්වෙන බව යුද හමුදාව පවසනවා. වයස අවුරුදු 30 ට වැඩි මෙතෙක් එන්නත් මාත්‍රා කිසිවක් ලබාගෙන නොමැති පුද්ගලයින්ට කඩිනමින් එන්නත් ලබා ගැනීම සදහා යොමු වන ලෙසයි කෝවිඩ් නයින්ටීන් පැතිරීම වැළැක්වීමේ ජාතික මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා මහතා දැනුම් දෙන්නේ. යුද හමුදාවේ මෙහෙයවීමෙන් විහාරමහාදේවි උද්‍යානයේ පැවැත්වෙන එන්නත්කරණ වැඩසටහන අද දවස පුරාද ක්‍රියාත්මකයි. සයිනොෆාම් එන්නතේ පළමු සහ දෙවන මාත්‍රා ලබාදීම මෙහිදී සිදුවනවා. මේ අතර වේරහැර ශ්‍රී ලංකා යුද හමුදා පළමු වෛද්‍ය බළකායේ මෙහෙයවීමෙන් පැවැත්වෙන එන්නත්කරණ වැඩසටහනද අද සවස පහ දක්වා පැවැත්වෙන බව යුද හමුදාව සදහන් කළා. සයිනොෆාම් එන්නතේ දෙවන මාත්‍රාව ලබාදීම සිදුවන අතර ගැබිනි මාතාවන් සදහාද එන්නත් ලබාදිම මෙහිදී සිදුවනවා. කොටගල ප්‍රදේශයේ වයස අවුරුදු තිහට වැඩි පුද්ගලයින් එක්දහස් අටසිය දෙනෙකුට සයිනොෆාම් එන්නතේ දෙවන මාත්‍රාව ලබාදීම කොටගල දමිල මහා විද්‍යාලයේදී සිදු වනවා. ඇල්පිටිය ප්‍රාදේශීය ලේකම් කොට්ඨාසයේ පුද්ගලයින් තිස්හතර දහසකට සයිනොෆාම් එන්නතේ පළමු මාත්‍රාව ලබා දී අවසන් බව සෞඛ්‍ය අංශ පවසනවා. විසිදෙදහසකට පමණ පිරිසකට දෙවන මාත්‍රාවද ලබාදීමටයි කටයුතු කර තිබෙන්නේ. එන්නත්කරණ වැඩසටහනට ස්වෙච්ඡාවෙන්ම තම දායකත්වය ලබාදීමට දියතලාව අලුත්වෙල ප්‍රදේශයේ තරුණයින් පිරිසක් එක්ව සිටිනවා. ජයමිනිපුර ජනතාවට එන්නත් ලබාදීමේ වැඩපිළිවෙළට ඔවුන් තම දායකත්වය ලබා දෙන්නේ පුරවැසියන් ලෙස ඉටු කළ යුතු යුතුකමක් සේ සළකා බවයි එම පිරිස පෙන්වා දෙන්නේ. කොවිෂීල්ඩ් එන්නතේ පළමු මාත්‍රාව පුද්ගලයින් දහතුන්ලක්ෂ හතළිස් හත්දහස් තුන්සිය පනස් නව දෙනෙකුට ලබා දී ඇති අතර එහි දෙවන මාත්‍රාව ලබා දි ඇති සංඛ්‍යාව අටලක්ෂ අසූ එක්දහස් දෙසිය තිහක්. සයිනොෆාම් එන්නතේ පළමු මාත්‍රාව පුද්ගලයින් අනූහයලක්ෂ තිස්නවදහස් අටසිය විසි හතර දෙනෙකුට හා දෙවන මාත්‍රාව හතළිස් හය ලක්ෂ පහළොස් දහස් අටසිය පනස් එක් දෙනෙකුට ලබා දි ඇති බව වසංගත රෝග විද්‍යා අංශය සදහන් කළා. එමෙන්ම ස්පුට්නික් එන්නතේ පළමු මාත්‍රාව එක්ලක්ෂ පනස් නව දහස් අසූ අට දෙනෙකුට හා දෙවන මාත්‍රාව විසිපන්දහස් හාරසිය අසූ නව දෙනෙකුට ලබා දී තිබෙනවා. ෆයිසර් එන්නතේ පළමු මාත්‍රාව ලබා දි ඇති සංඛ්‍යාව තුන්ලක්ෂ දෙදහස් හයසිය දහනවයක්. එහි දෙවන මාත්‍රාව එක්ලක්ෂ හාරදහස් පන්සිය තිස් එක් දෙනෙකුට හා මොඩර්නා එන්නතේ පළමු මාත්‍රාව හත්ලක්ෂ හැත්තෑ එක් දහස් හාරසිය හතලිස් එක් දෙනෙකුට ලබාදී ඇති අතර දෙවන මාත්‍රාවල ලබාදී ඇති සංඛ්‍යාව හාරලක්ෂ අනූහතර දහස් හාරසිය තිස් නවයක්.   ", "URL": "https://www.itnnews.lk/2023/10/05/358445/", "Category": "දේශීය පුවත්", "Parent URL": null}