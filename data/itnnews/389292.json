{"Source": "ITN news", "Timestamp": "ජනවාරි 17, 2022 18:33", "Headline": "රාජාසන කතාවට ජනපති සුදානමින්", "News Content": "නවවෙනි පාර්ලිමේන්තුවේ දෙවන සභා වාරය ජනාධිපති ගෝඨාභය රාජපක්ෂ මැතිතුමාගේ ප්‍රධානත්වයෙන් උත්සවාකාරයෙන් විවෘත කිරීමට මේ වන විට සියල්ල සූදානම් කර තිබෙනවා. ජනාධිපතිතුමා ආණ්ඩුවේ ප්‍රතිපත්ති ප්‍රකාශය ඉදිරිපත් කිරිමට නියමිතව තිබෙන්නේ හෙට පෙරවරු 10ටයි.ආණ්ඩුක්‍රම ව්‍යවස්ථාවෙන් ලැබී ඇති බලතල අනුව ජනාධිපති ගෝඨාභය රාජපක්ෂ මැතිතුමා හෙට පාර්ලිමේන්තුවේදී ආණ්ඩුවේ ප්‍රතිපත්ති ප්‍රකාශය ඉදිරිපත් කිරීමට නියමිතව තිබෙනවා. ඊට පෙර නවවෙනි පාර්ලිමේන්තුවේ දෙවන සභාවාරය ජනාධිපතිතුමාගේ ප්‍රධානත්වයෙන් විවෘත කිරීමට නියමිතයි. ජනාධිපතිතුමා පාර්ලිමේන්තුවට පැමිණීමේ උත්සවය එතුමාගේ උපදෙස් මත ඉතා චාම්ව පැවැත්වීමටයි කටයුතු යොදා තිබෙන්නේ. ඒ අනුව ආචාර වෙඩි මුර සහ රථ පෙළපාලිද මෙවර පැවැත්වෙන්නේ නැහැ. කෙසේ වෙතත් ජනාධිපතිතුමා පිළිගැනීම සඳහා පාර්ලිමේන්තුව ඉදිරිපිටදී පොලිස් සංස්කෘතික කොට්ඨාසයේ දායකත්වයෙන් සංස්කෘතිකාංග කිහිපයකින් සමන්විතව ආචාර දැක්වීමක් සිදු කෙරෙනවා. මන්ත්‍රීවරුන්ගේ පැමිණීමෙන් අනතුරුව කතානායකවරයා සහ අග්‍රාමාත්‍යවරයා පැමිණීමට නියමිතයි. ඉන් පසුවයි ජනාධිපතිතුමා පැමිණෙන්නේ. පාර්ලිමේන්තු ගොඩනැගිල්ලේ ප්‍රධාන පියගැටපෙළ අසලදී කතානායකවරයා සහ පාර්ලිමේන්තු මහ ලේකම්වරයා එක්ව ජනාධිපතිතුමා පිළිගැනීමට නියමිතව තිබෙනවා. ඉන් පසුව වේත්‍රධාරී, නියෝජ්‍ය වේත්‍රධාරි සහ සහකාර වේත්‍රධාරිවරුන් පෙරටු කරගත් කතානායකවරයා සහ මහලේකම්වරයා ජනාධිපතිතුමා පාර්ලිමේන්තු මන්දිරය වෙත කැඳවාගෙන යනු ඇති. පාර්ලිමේන්තුවේ ප්‍රධාන ද්වාරය අභියසදී ශ්‍රී ජයවර්ධනපුර ජනාධිපති බාලිකා විද්‍යාලයේ සිසුවියන් ජයමංගල ගාථා ගායනා කර ජනාධිපතිතුමාට ආශිර්වාද කිරීමට නියමිතව තිබෙනවා. ජනාධිපතිතුමා ආණ්ඩුවේ ප්‍රතිපත්ති ප්‍රකාශය ඉදිරිපත් කිරීමෙන් පසු සභාව කල් තැබිම සිදු වනවා. ඒ පිළිබඳ විවාදය ලබන 19 සහ 20 යන දෙදින පැවැත්වීමට නියමිතයි. ඒ රජය ගෙන එන යෝජනාවකට අනුවයි. මෙම උත්සවය පූර්ණ සෞඛ්‍යාරක්ෂිත ක්‍රමවේද අනුගමනය කරමින් පැවැත්වෙන බවයි පාර්ලිමේන්තු මාධ්‍ය අංශය සඳහන් කරන්නේ.   ", "URL": "https://www.itnnews.lk/2023/10/05/389292/", "Category": "Breaking News,දේශීය පුවත්", "Parent URL": null}