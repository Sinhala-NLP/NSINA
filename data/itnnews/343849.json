{"Source": "ITN news", "Timestamp": "ජූනි 20, 2021 11:42", "Headline": "සංචරණ සීමා හෙට ලිහිල් වුවද ජනතා හැසිරීම් ගැන පොලිසිය දැඩි විමසිල්ලෙන්", "News Content": "සංචරණ සීමා හෙට ලිහිල් කෙරුණත් ජනතාවගේ හැසිරීම  පිළිබඳ විශේෂ අවධානයක් යොමු කිරීමට පොලිසිය සැලසුම් සකස් කර තිබෙනවා. ඒ සඳහා විශේෂ පොලිස් කණ්ඩායම් යෙදවීමටයි  කටයුතු කර තිබෙන්නේ. දැනට ක්‍රියාත්මක සංචරණ සීමා හෙට අලුයම 4 ට ලිහිල් කිරීමට රජය තීරණය කර තිබෙනවා. එසේ වුවද පළාත් අතර සංචරණය තවදුරටත් තහනම් වනවා. මෙසේ ලිහිල් කෙරෙන සංචරණ සීමා ලබන 23 වනදා රාත්‍රී 10 සිට 25 වනදා උදෑසන 4 දක්වා පෙර පරිදිම ක්‍රියාත්මකයි. ජනතාව ඒකරාශීවීම් වෙනුවෙන් පනවා ඇති නීති තවදුරටත් ඒ අයුරින්ම ක්‍රියාත්මක වන අතර රාජ්‍ය සහ පෞද්ගලික අංශයේ ආයතන සීමිත සංඛ්‍යාවක් යටතේ පවත්වා ගෙන යාමට ආයතන ප්‍රධානීන් වගබලා ගත යුතුයි. සියලු වෙළෙඳ සහ ආර්ථික මෙහෙයුම් අවම පිරිසකගේ සහභාගීත්වයෙන් සිදු කිරීම අත්‍යාවශ්‍ය වනවා.  හෙට දිනයේ සංචරණ සීමා ලිහිල් කෙරුණද ජනතාව දැඩි වගකීමෙන් යුතුව කටයුතු කිරීම අත්‍යවශ්‍ය බවයි පොලිසිය අවධාරණය කරන්නේ. ", "URL": "https://www.itnnews.lk/2023/10/05/343849/", "Category": "Breaking News,දේශීය පුවත්", "Parent URL": null}