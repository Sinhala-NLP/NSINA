{"Source": "ITN news", "Timestamp": "සැප්තැම්බර් 1, 2022 12:12", "Headline": "38 වන පොලිස් විශේෂ කාර්ය බළකා සැමරුම මහජන ආරක්ෂක ඇමතිගේ ප්‍රධානත්වයෙන්", "News Content": "38 වන පොලිස් විශේෂ කාර්ය බළකා සැමරුම් උළෙල අමාත්‍ය ටිරාන් අලස් මහතාගේ ප්‍රධානත්වයෙන් කටුකුරුන්ද පොලිස් විශේෂ කාර්ය බළකා පුහුණු පාසල් පරිශ්‍රයේදී පැවැත්වුණා. දශක තුනක් පුරා පැවති කුරිරු යුද්ධයේදී රට දැය වෙනුවෙන් තම යුතුකම් කොටස මැනවින් ඉටු කිරීමට කැප වූ පොලිස් විශේෂ කාර්ය බළකායේ වීරෝධාර විරුවන් 464 දෙනෙකු හා සුළු සේවකයින් හය දෙනෙකු මව්බිම වෙනුවෙන් තම ජීවිත පූජා කළා. එමෙන්ම තවත් විරුවන් 774 දෙනෙකු ආබාධිත තත්ත්වයට පත් වුණා. එසේ දැවැන්ත කාර්යභාරයක් ඉටු කළ විශේෂ කාර්ය බළකායේ 38 වන සැමරුම කටුකුරුන්ද පොලිස් විශේෂ කාර්ය බළකා පුහුණු පාසල් පරිශ්‍රයේදී අභිමානවත් අයුරින් පැවැත්වුණා. දිවි පිදූ විරුවන් සිහි කරමින් පුෂ්පෝපහාර දැක්වීම සිදු වූ අතර පොලිස් විශේෂ කාර්ය බළකා උත්මාචාරද පිරිනැමුණා. පොලිස්පති සී ඩී වික්‍රමරත්න, පොලිස් විශේෂ කාර්ය බළකායේ අණදෙන නිලධාරී නියෝජ්‍ය පොලිස්පති වරුණ ජයසුන්දර යන මහත්වරුන් ඇතුළු පිරිසක් මෙම අවස්ථාවට එක් වුණා.     ", "URL": "https://www.itnnews.lk/2023/10/05/432321/", "Category": "දේශීය පුවත්", "Parent URL": null}