{"Source": "ITN news", "Timestamp": "අගෝස්තු 22, 2021 12:28", "Headline": "මහනුවර අවසන් රන්දෝලි පෙරහර අද රාත්‍රියේ", "News Content": "මහනුවර ඇසල පෙරහර මංගල්‍යයේ අවසන් රන්දෝලි පෙරහර අද රාත්‍රියේ දී විථි සංචාරය කිරීමට නියමිතව තිබෙනවා. අවසන් රන්දෝලි පෙරහැරේ කරඩුව වැඩමවීම නැදුන්ගමුව රාජා හස්තියා සිදු කරන බව දළදා මාළීගාවේ ඇත් පන්තිය භාර ප්‍රදීප් මියනපලාව මහතා සදහන් කළා. දෑලේ ඇතුන් වශයෙන් දළදා මාළිගාවේ ඉන්දිරා හස්තියා සහ කතරගම වාසනා හස්තියා යොදා ගැනීමට නියමිතයි. පෙරහැරේ ගමන් ගන්නා ඇත් ගොව්වන් ඇතුළු පිරිස් නිරෝධායන නීතිවලට අනුව දැඩි සෞඛ්‍ය මාර්ගෝපදේශයන් යටතේ කටයුතු කරන බවද ප්‍රදීප් මියනපලාව මහතා ප්‍රකාශ කළා. මෙරට සිටින විශේෂ දළ ඇතුන් තිදෙනාද අද පෙරහැරේ ගමන් කිරීමට නියමිතයි. අවසන් රන්දෝලි පෙරහැර සදහා උඩුවියන් නිර්මාණය කිරීමට පානදුරේ සාගරිකා තිරිමාන්න මහත්මිය කටයුතු කරනවා. මාස දෙකක පමණ කාලයක් දළදා මාළිගාවේ නැවතී මෙම කටයුතු සිදු කෙරුණා. මහනුවර ඇසල පෙරහර මංගල්‍යයේ අවසන් රන්දෝලි පෙරහර අද රාත්‍රියේ දී විථි සංචාරය කිරීමට නියමිතයි. අවසන් රන්දෝලි පෙරහැරින් පසුව හෙට  දිනයේ දී පැවැත්වෙන දහවල් පෙරහරෙන් පසු ඇසල පෙරහර මංගල්‍යය නිමාවට පත් වනවා. පෙරහර නිමවූ බවට දියවඩන නිලමේතුමන් ජනාධිපතිතුමා වෙත සංදේශය භාරදීමටද එහිදී කටයුතු කෙරෙනු ඇති. ", "URL": "https://www.itnnews.lk/2023/10/05/357694/", "Category": "දේශීය පුවත්", "Parent URL": null}