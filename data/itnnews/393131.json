{"Source": "ITN news", "Timestamp": "පෙබරවාරි 3, 2022 19:26", "Headline": "මුදල් ඇමතිගේ ප්‍රකාශය පිලිබඳ මහබැංකු අධිපති කරුණු පැහැදිලි කරයි", "News Content": "ජාත්‍යන්තර මූල්‍ය අරමුදලේ විශේෂ සහාය ලිඛිතව ඉල්ලා ඇති බවට මුදල් අමාත්‍ය බැසිල් රාජපක්ෂ මහතා සිදු කළ බවට වන ප්‍රකාශය පිලිබද මහබැංකු අධිපති අජිත් නිවාඩ් කබ්රාල් මහතා කරුණු පැහැදිලි කර තිබෙනවා. මුදල් අමාත්‍යවරයා සදහන් කළේ මුදල් අමාත්‍යාශයේ නව ඒකකයක් සදහා ජාත්‍යන්තර මූල්‍ය අරමුදලේ සහාය ලබා ගැනීමක් පිළිබදව පමණක් බවයි මහබැංකු අධිපතිවරයා අවධාරණය කර සිටින්නේ. මෙරට ආර්ථික අර්බුදයට අයිඑම්එෆ් සහාය ලබාගැනීමටක් පිළිබදව මාධ්‍යවේදීන්  ඊයේ පැවති මාධ්‍ය හමුවකදී මුදල් අමාත්‍ය  බැසිල් රාජපක්ෂ මහතාගෙන් ප්‍රශ්න කර සිටියා. මුදල් අමාත්‍යවරයාගේ ප්‍රකාශය සම්බන්ධයෙන් කරුණු පැහැදිලි කරමින් ට්විටර් සටහනක් එක් කළ මහබැංකු අධිපති අජිත් නිවාඩ් කබ්රාල් මහතා පවසන්නේ මුදල් අමාත්‍යාංශයේ ස්ථාපිත සාර්ව මූල්‍ය නව ඒකකය සදහා ධාරිතාව ඉහළ නැංවීමේ සාමාන්‍ය තාක්ෂණික උපදෙස් ගැනීමක් පිළිබද පමණක් මෙහිදී සදහන් කර ඇති බවයි. ඊට අදාළව ආර්ථිකය තත්ත්වය පිලිබද විශේෂඥ උපදෙස් ලබා දෙන ලෙස ශ්‍රී ලංකාව ජාත්‍යන්තර මූල්‍ය අරමුදලේ ඉල්ලීම හැර මුදල් අමාත්‍යවරයාගේ ප්‍රකාශයේ වෙනත් කිසිවක් සදහන් නොවූ බව මහබැංකු අධිපතිවරයා  සදහන් කරනවා. එය කාලානුරූපීව සිදු වන්නක් බවයි ඔහු වැඩිදුරටත් පැවසුවේ.   ", "URL": "https://www.itnnews.lk/2023/10/05/393131/", "Category": "දේශීය පුවත්", "Parent URL": null}