{"Source": "ITN news", "Timestamp": "ඔක්තෝබර් 31, 2022 22:01", "Headline": "ජනතාව තිගස්සන, ආයෝජකයන් අධෛර්යමත් කරන මාධ්‍ය ගැන අගමැතිගෙන් චෝදනාවක්", "News Content": "ආර්ථික ගැටලුවලට ඉදිරි අයවැය සහ ජනාධිපතිවරයාගේ ඉදිරි දැක්ම අනුව සාර්ථක විසදුම් ලබා දීමට බලාපොරොත්තු වන බව අග්‍රාමාත්‍ය දිනේෂ් ගුණවර්ධන මහතා පවසනවා. ඒ සදහා සියලු පක්ෂවල එකගතාව අපේක්ෂා කරන බව ද අග්‍රාමාත්‍යවරයා වැඩිදුරටත් කියා සිටියා. වාද්දුව පොදු වෙළෙද සංකීර්ණය අග්‍රාමාත්‍ය දිනේෂ් ගුණවර්ධන මහතා අතින් විවෘත කෙරුණා. එය කඩකාමර 30 කින් සමන්විතයි. රුපියල් ලක්ෂ 997 ක් ඒ සදහා වැයකර තිබෙනවා. රුපියල් ලක්ෂ 445 ක වියදමෙන් ඉදිකෙරෙන මත්ස්‍ය අලෙවිසැලට මුල්ගල තැබීම සිදුකෙරෙනුයේ ද අග්‍රාමාත්‍යවරයා අතින්. පානදුර ප්‍රාදේශිය සභාවේ සභාපති හේමන්ත ප්‍රනාන්දු මහතාගේ මූලිකත්වයෙන් මෙහි ඉදිකිරීම් සිදුකර තිබෙනවා. රාජ්‍ය අමාත්‍ය පියල් නිශාන්ත,  පාර්ලිමේන්තු මන්ත්‍රී රෝහිත අබේගුණවර්ධන යන මහත්වරුන් ද මෙම අවස්ථාවට එක්ව සිටියා. මේ අතර ඇතැම් මාධ්‍ය ජනතාව තිගස්සන,  ආයෝජකයින් අධෛර්යවත් කරන ප්‍රවෘත්ති පළකරන බවට ද අග්‍රාමාත්‍යවරයා චෝදනා කරනවා. මහජන එක්සත් පෙරමුණේ මධ්‍යම කාරක සභික ගාමිණී වැලිකල මහතාගේ දේශපාලන දිවියට වසර 50 ක් පිරීම නිමිත්තෙව් සැමරුම් උත්සවයක් හංවැල්ලේ දී පැවැත්වුණා. අග්‍රාමාත්‍ය දිනේෂ් ගුණවර්ධන මහතා අතින් වැලිකල මහතා වෙත මෙහිදී සැමරුම් තිළිණ ප්‍රදානය කෙරුණා. හංවැල්ල රාජසිංහ මධ්‍ය මහා විද්‍යාලයෙන් පසුගිය වසරේ උසස් පෙළ විභාගය සමත්ව විශ්වවිද්‍යාලවලට තේරුණු සිසුන් සදහා අධ්‍යාපන මෘදුකාංග සහිත ජංගම දුරකතන පිරිනැමීම ද මෙහිදී සිදුකෙරුණා. මෙවන් තීරණාත්මක අවස්ථාවක රට ගැන සිතා කටයුතු කරන ලෙස අග්‍රාමාත්‍යවරයා මාධ්‍යවලින් ඉල්ලා සිටියා.   ", "URL": "https://www.itnnews.lk/2023/10/05/443476/", "Category": "දේශීය පුවත්", "Parent URL": null}