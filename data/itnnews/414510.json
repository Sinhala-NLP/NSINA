{"Source": "ITN news", "Timestamp": "ජූනි 1, 2022 12:15", "Headline": "ජලාශ රැසක ජල මට්ටම ඉහළට – වාන් දොරටුත් විවෘතයි", "News Content": "අධික වර්ෂාවත් සමඟ හටගත් අයහපත් කාලගුණයෙන් දිවයිනේ ප්‍රදේශ රැසකට බලපෑම් එල්ල වී තිබෙනවා. පීඩාවට පත් ජනතාවට සහන සැලසීමේ කටයුතු ද අඛණ්ඩව ක්‍රියාත්මකයි. ජලාශ රැසක ජල මට්ටම ඉහළ ගොස් ඇති බැවින් වාන් දොරටු විවෘත කිරීමට ද පියවර ගෙන තිබෙනවා. ගම්පහ අත්තනගලු ඔය හා ඌරුවල්ඔය පිටාර ගැලීමෙන් පහත් බිම් හා අතුරු මාර්ග කිහිපයක් ජලයෙන් යටවී තිබෙනවා. පහත් බිම් ආශ්‍රිතව සිටින ජනතාවට අවදානයෙන් පසුවන ලෙසයි ආපදා කළමනාකරණ නිලධාරීන් දැනුම් දෙන්නේ. මධ්‍යම පළාතට ඇදහැලෙන අධික වර්ෂාවත් සමඟ පොල්ගොල්ල ජලාශයේ වාන් දොරටු 4 ක් අද උදෑසන විවෘත කෙරුණා. අධික වර්ෂාවත් සමඟ පවත්නා තද සුළං හේතුවෙන් මුහුද රළුවී හලාවත ඉරණවිල වෙරළ තීරය උග්‍ර ඛාදනයකට ලක්වෙමින් පවතිනවා. ස්ථිර නිවාස තුනක් මුහුදට ගසාගෙන ගොස් ඇති අතර නිවාස 10 ට අලාභ හානි සිදුව ඇති බවයි වාර්තා වන්නේ. ඉරණවිල තොටුපොල ද මුහුදු ඛාදනයට ලක්වීමෙන් ධීවර යාත්‍රා ගාල් කිරීමේ ගැටලු පැනනැගී ඇති බව ධීවරයින් පවසනවා. නිල්වලා ගග හා එහි අතු ගංගාවක් වන කිරඹආර ඔය පිටාර ගැලීමෙන් මාර්ග කිහිපයක් හා පහත් බිම් රැසක් තවදුරටත් ජලයෙන් යටවී තිබෙනවා. මේ හේතුවෙන් ගමනාගමන කටයුතු වලට ද බාධා පැමිණ ඇති අයුරු දක්නට ලැබුණා. අද දිනයේත් තද වැසි ඇදහැලුණහොත් ගංගාවල ජල මට්ටම අනතුරුදායක ලෙස ඉහළ යාහැකි බවයි වාරිමාර්ග අධ්‍යක්ෂ එස් පී සී සුගීෂ්වර  මහතා පෙන්වා දෙන්නේ. මේ අතර කළුතර පරගොඩ හා කුඩලිගම ප්‍රදේශයේ මෙන්ම ගාල්ල හිනිදුම ප්‍රදේශයේ ඇතිවූ සුලු ජල ගැලීම් තත්ත්වය හමුවේ සාමාන්‍ය පෙළ විභාගයට පෙනී සිටින සිසුන්ට මෙන්ම ප්‍රදේශයේ ජනතාවට සහන සැලසීමේ කටයුතු ද අඛණ්ඩව සිදුකිරීමට නාවික හමුදාව පියවර ගෙන තිබෙනවා. ලක්ෂපාන ආශ්‍රිත විදුලිබලාගාර හා මාවුස්සාකැලේ මෙන්ම කාසල්රි ජලාශවල ජල මට්ටම් 70% ඉක්මවා පිරී ගොස් ඇති බව වාරිමාර්ග අධ්‍යක්ෂ ජෙනරාල්වරයා පවසනවා.මහවැලි බලාගාර ආශ්‍රිත ජල මට්ටම ද ඉහළ ගොසින්. ඒ අනුව කොත්මලේ ජලශෙයේ ජල මට්ටම 50% කි න් හා වික්ටෝරියා 47 %කින් ජල මට්ටම ඉහළ ගොසින්. රන්ටැඹේ 23 %කින් , බෝවතැන්න 42%කින් ,මොරගහකන්ද 70% කින්  මෙන්ම සමනලවැව ජලාශය 49% සීමාවේ පවතින බවයි ඔහු සඳහන් කළේ. මෙය යහපත් තත්වයක් බවත් බලාගාර ජලාශවල පෝෂක ප්‍රදේශවලට තවදුරටත් වැසි ලැබිය යුතු බවයි ඒ මහතා පැවසුවා. මේ අතර ආපදාවට පත්වන පිරිස් සදහා සහන සැලසීමට මධ්‍යස්ථාන 5 ක් ක්‍රියාත්මක බව ආපදා කළමනාකරණ මධ්‍යස්ථානයේ අධ්‍යක්ෂ ජනරාල් මේජර් ජෙනරාල් සුදන්ත රණසිංහ මහතා සදහන් කළා. අයහපත් කාලගුණය හමුවේ පීඩාවට පත් ජනතාවට සහන සැලසීම සදහා නාවික හමුදාවේ සහන කණ්ඩායම් 13 ක් ස්ථානගත කිරීමට පියවර ගත් බව නාවික හමුදා මූලස්ථානය සදහන් කළා. බස්නාහිර සබරගමුව හා දකුණු පළාත්වල ගංවතුර අවදානම පවතින ප්‍රදේශ ඉලක්ක කර ගනිමින් මෙම සහන කණ්ඩායම් ස්ථාන ගත කිරීමටයි කටයුතු කර ඇත්තේ.   ", "URL": "https://www.itnnews.lk/2023/10/05/414510/", "Category": "Breaking News,කාලගුණ අනාවැකිය,දේශීය පුවත්", "Parent URL": null}