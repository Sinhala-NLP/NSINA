{"Source": "ITN news", "Timestamp": "ஜூலை 15, 2022 10:00", "Headline": "ஜனாதிபதி பதவி விலகியுள்ளதாக சபாநாயகர் உத்தியோகபூர்வமாக அறிவிப்பு", "News Content": "இலங்கை ஜனநாயக சோசலிச குடியரசின் அரசியல் யாப்பின் 38 ஆவது சரத்தின் முதலாம் பிரிவுக்கமைய ஜனாதிபதி கோட்டாப்ய ராஜபக்ஷவின் ராஜினாமா கடிதம் தனக்கு கிடைத்துள்ளதாக சபாநாயகர் மஹிந்த யாப்பா அபேவர்தன அறிவித்தார். 2022ம் ஆண்டு ஜீலை மாதம் 14ம் திகதியிலிருந்து ஜனாதிபதி சட்டரீதியாக தனது பதவியிலிருந்து விலகியுள்ளார். இதனால் புதிய ஜனாதிபதியை தெரிவுசெய்வதற்கான பணிகள் இடம்பெறுமென சபாநாயகர் மஹிந்த யாப்பா அபேவர்தன தெரிவித்தார். குறித்த பணிகள் நிறைவுபெறும்வரை ஜனாதிபதி பதவியின் அதிகாரம், பொறுப்புக்கள் மற்றும் கடமைகள் அரசியல் யாப்புக்கமைய பிரதமரிடம் வழங்கப்படும். 1981ம் ஆண்டு 2ம் இலக்க ஜனாதிபதியை தெரிவுசெய்யும் விசேட ஏற்பாடுகள் சட்டமூலம் மற்றும் அரசியல் யாப்பின் 40 ஆவது சரத்திற்கமைய புதிய ஜனாதிபதி தெரிவுசெய்யப்படுவார். அதை விரைவாக மேற்கொள்வதே தனது நோக்கமாகுமென சபாநாயகர் குறிப்பிட்டார். இலங்கை தென்னாசியாவின் மிகவும் பழமை வாய்ந்த ஜனநாயக நாடாகும். புதிய ஜனாதிபதியின் தெரிவு உச்சகட்ட ஜனநாயக வழிமுறையின்கீழும், வெளிப்படைத்தன்மையுடனும் இடம்பெறும். இது வரலாற்று சிறப்பு மிக்க நிகழ்வாக அமையும். இதற்கு முழுமையான ஒத்துழைப்பை வழங்குமாறு சகல கட்சித்தலைவர்கள், அரச அதிகாரிகள் மற்றும் பாதுகாப்பு தரப்பினரிடம் கோரிக்கை விடுப்பதாக சபாநாயகர் குறிப்பிட்டார். பாராளுமன்ற ஜனநாயகத்தை நடைமுறைப்படுத்துவதற்காக பொதுமக்கள் ஒத்துழைப்பு வழங்க வேண்டும்;. \n ", "URL": "https://www.itnnews.lk/2023/10/05/423349/", "Category": "தேசிய செய்திகள்,முதன்மை செய்தி", "Parent URL": null}