{"Source": "ITN news", "Timestamp": "ජනවාරි 25, 2022 17:09", "Headline": "බොරැල්ලේ පල්ලියේ බෝම්බයේ පරීක්ෂණ කඩිනමින් අවසන් කරන්න – අධිකරණයෙන් පොලීසියට නියෝග", "News Content": "දේවස්ථානයකින් අත්බෝම්බයක් හමුවීමේ සිද්ධිය සම්බන්ධ විමර්ශන කඩිනමින් අවසන් කරන ලෙස අධිකරණය කොළඹ අපරාධ කොට්ඨාසයට නියෝග කළා. බොරැල්ල සියලු ශාන්තුවරයන්ගේ දේවස්ථානය තුළ තිබී ජීව අත්බෝම්බයක් සොයා ගැනිම පිළිබද නඩුව කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය හමුවේ පැවැත්වුණා. මෙම සිද්ධිය සම්බන්ධයෙන් 7 දෙනෙකු අත්අඩංගුවට ගැනුනා. එක් අයෙකු රක්ෂිත බන්ධනාගාර ගත කර ඇති අතර අනෙක් 6 දෙනා  රැදවුම් නියෝග මත රදවාගෙන සිටිනවා. එසේ රදවාගෙන සිටින සැකකරුවන් පිළිබද පරික්ෂණවල ප්‍රගතිය ලබන දෙවනදා අධිකරණය ඉදිරිපත් කරන ලෙස මහේස්ත්‍රාත්වරිය දැනුම් දුන්නා. දේවස්ථානයේ සේවකයෙකු වන ෆ්‍රැන්සිස් මුනීන්ද්‍රන් ඇතුළු තුන්දෙනෙකු වෙනුවෙන් ජනාධිපති නීතීඥ රියන්සි අර්සකුලරත්න මහතා පෙනී සිටියා. කොළඹ අපරාධ කොට්ඨාසය සිදුකරන පරික්ෂණ කෙරෙහි විශ්වාසය තැබිය නොහැකි බව කී ඔහු පරික්ෂණ කටයුතු වෙනත් අංශයක් වෙත භාර දෙන ලෙස පොලිස්පතිවරයාට නියෝග කරන්නැයි ඉල්ලා සිටියා. සැකකාර වෛද්‍යවරයා වන ශර්ලි හේරත් යන අය වෙනුවෙන් පෙනී සිටි නීතීඥ චමින්ද අතුකෝරල මහතා කියා සිටියේ මෙම සිද්ධියට තම සේවාදායකයාගේ  සම්බන්ධයක් නැති බවයි. පරික්ෂණ ගැන ඇතැම් කරුණු ජනමාධ්‍යවල පළවී ඇතැයි ඔහු පැවසුවා.එහිදී මහේස්ත්‍රාත්වරිය කියා සිටියේ විමර්ශනවලට අදාළ රහස්‍ය කරුණු ජනමාධ්‍යයේ පළවීම තමන්ට ද ගැටලුවක් බවයි. කොළඹ අපරාධ කොට්ඨාසයේ සහකාර පොලිස් අධිකාරී නෙවිල් ද සිල්වා මහතා තම කොට්ඨාසයට එල්ලවන චෝදනා ප්‍රතික්ෂේප කරමින් කරුණු දැක්වුවා.   ", "URL": "https://www.itnnews.lk/2023/10/05/391288/", "Category": "දේශීය පුවත්", "Parent URL": null}