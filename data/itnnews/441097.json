{"Source": "ITN news", "Timestamp": "ඔක්තෝබර් 17, 2022 21:27", "Headline": "බලයලත් නිලධාරීන්ට හැර ගාස්තු ගෙවන්න එපා – කොළඹ නාගරික කොමසාරිස්වරිය දැනුම් දෙයි", "News Content": "කොළඹ මහනගර සභාවේ බලයලත් නියෝජිතයන් නොමැති මාර්ගවලින් රථවාහන ගාස්තු අය කරන්නේ නම් එම ගාස්තු ලබා නොදෙන ලෙස කොළඹ මහනගර සභාවේ නාගරික කොමසාරිස් භද්‍රානි ජයවර්ධන මහත්මිය පවසනවා. නගර සභාවේ බලයලත් නියෝජිතයින් හැර වෙනත් පුද්ගලයින් ගාස්තුලබා ගන්නා බවට පැමිණිලි ලැබී ඇති බවයි ඒ මහත්මිය පවසන්නේ. සතියේ දිනවල දෛනිකව කොළඹ නගරයට ලක්ෂ තුනක පමණ වාහන සංඛ්‍යාවක් පැමිණෙනවා. කොළඹ නගරයේ වාහන නතර කිරීමේ ස්ථාන හත්දහසක් පවතින අතර එම ස්ථාන නම් කර ඇත්තේ කොළඹ නගර සභාව විසිනුයි. කොළඹ නගර සභාවේ බලය ලත් නියෝජිතයින් නොමැති මර්ග 19ක් පවතින අතර එම මාර්ගවල ගමන් ගන්නා රථවාහනවලින් කූඨ ලෙස ගාස්තු අයකරන බවට තොරතුරු ලැබී තිබෙනවා. ඒ සම්බන්ධයෙන් පුවත්පත් නිවේදන මගින්ද ජනතාව දැනුවත් කර ඇති අතර මෙලෙස මුදල් අයකරන කිසිදු පුද්ගලයෙකුට මුදල් ලබා නොදෙන ලෙසයි භද්‍රානි ජයවර්ධන මහත්මිය දැනුම් දෙන්නේ. ", "URL": "https://www.itnnews.lk/2023/10/05/441097/", "Category": "Breaking News,දේශීය පුවත්", "Parent URL": null}