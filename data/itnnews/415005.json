{"Source": "ITN news", "Timestamp": "ජූනි 3, 2022 17:41", "Headline": "දිලිප් වෙදආරච්චිගේ පුත්‍රයා පැදවූ ජීප් රථය නිවසක සඟවා තිබියදී සොයා ගැනේ", "News Content": "පාර්ලිමේන්තු මන්ත්‍රී දිලිප් වෙදආරච්චි මහතාගේ පුත්‍රයා පොලීසිය සමඟ ගැටුමක් ඇතිකරගත් අවස්ථාවේ පැදවූ ජීප් රථය නිවසක සඟවා තිබිය දී පොලීසිය මගින් අද සොයා ගැනුනා. එය සගවා තිබුනේ ප්‍රසිද්ධ ගායන ශිල්පියෙකුගේ සොහොයුරෙකුගේ නිවසේ බවයි අපට වාර්තා වුණේ. දක්ෂිණ අධිවේගී මාර්ගයේ වීරකැටිය බැඳිගම අන්තර් හුවමාරුවේ දී දිලිප් වෙදආරච්චි මහතාගේ පුත් රවිඳු වෙදආරච්චි මහතා හා ඔහුගේ බිරිද පොලිස් නිලධාරීන්ට බැනවදින අයුරු දැක්වෙන වීඩියෝවක් සමාජ මාධ්‍යවල සංසරණය වුණා. මේ අතර ඉන්ධන නොමැති වීම හේතුවෙන් තමන් ශීතකරණයක් ජීප් රථයෙහි අධිවේගී මාර්ගය හරහා කොළඹට රැගෙන ඒමට කටයුතු කිරීමේ දී මෙම තත්වය ඇති වූ බව රවිඳු වෙදආරච්චි මහතා  සිය ෆේස්බුක් ගිණුමේ සටහනක් තබමින් සඳහන් කර තිබුණා. එහි දී තමාට පහර දීමට පොලිස් නිලධාරියා තැත් කළ බවත් එම දර්ශන සංස්කරණය කොට මාධ්‍යයට නිකුත් කර ඇති බව එම සටහනේ වැඩිදුරටත් සඳහන්. මේ අතර පොලිස් මාධ්‍ය කොට්ඨාශය නිවේදනයක් නිකුත් කරමින් සදහන් කළේ පොලිස් නිලධාරියෙකුගේ රාජාකාරියට බාධා කිරීම හා සාපරාධි බලහත්කාරය පෑමට අදාළව සැගවී සිටින මෙම සිද්ධියට සම්බන්ධ රවිදු වෙදආරච්චි සහ ඔහුගේ බිරිද  අත්අඩංගුවට ගැනීමට මහජන සහය පතන බවයි. යම් තොරතුරක් වෙතොත් වීරකැටිය පොලිස් ස්ථානාධිපතිවරයාට හෝ වීරකැටිය පොලිස් ස්ථානයට දැනුම් දෙන ලෙස ද පොලිසිය ඉල්ලා සිටියා. මේ අතරතුරයි ඔහු පැදවූ රථය මාතර වල්ගම ප්‍රදේශයේ නිවසක සගවා තිබියදී පොලීසියට හමුවුණේ. ඒ මාතර පොලිස් විශේෂ කාර්ය බලකා නිලධාරීන් ලැබුණ තොරතුරකට අනුව අත්අඩංගුවට ගත් මෙම කැබ් රථය වීරකැටිය පොලීසිය වෙත භාරදීමට නියමිතයි.             ", "URL": "https://www.itnnews.lk/2023/10/05/415005/", "Category": "දේශීය පුවත්", "Parent URL": null}