{"Source": "ITN news", "Timestamp": "ජූලි 19, 2021 13:33", "Headline": "අර්ජුන් මහේන්ද්‍රන් නොමැතිව බැඳුම්කර නඩුව ආරම්භ කිරීමට සූදානමක් ?", "News Content": "රුපියල් මිලියන 688 කට අධික බැදුම්කර සම්බන්ධයෙන් සාපරාධි ලෙස විශ්වාසය කඩ කළේ යැයි චෝදනා එල්ල වී සිටින හිටපු මහ බැංකු අධිපති අර්ජුන් මහේන්ද්‍රන් මහාතා මෙරට වෙත ගෙන්වා ගැනීමට නොහැකි වුවහොත් ඔහු නොමැතිව නඩු විභාගය ආරම්භ කිරීම සම්බන්ධයෙන් ඉදිරියේ දී ඉල්ලීමක් කිරීමට බලාපොරොත්තු වන බව නීතිපතිවරයා කොළඹ ත්‍රිපුද්ගල මහාධිකරණයට අද දැනුම් දුන්නා. නඩුව අද කැදවූ අවස්ථාවේ නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්ත නාවාන මහතායි මෙම දැනුම් දීම සිදු කළේ. මෙහිදී අර්ජුන් මහේන්ද්‍රන් මහතා ශ්‍රී ලංකාවට ගෙන්වා ගැනීම සම්බන්ධයෙන් මෙරට සහ සිංගප්පුරු නීතිපතිවරුන් දෙපල අතර කරුණු හුවමාරු කෙරෙමින් පවතින බවද ඒ මහතා දැනුම් දුන්නා. ඒ තුළින් සාධනීය ප්‍රතිඵලයක් අත් නොවන්නේ නම් ඉදිරියේ දී අර්ජුන් මහේන්ද්‍රන් මහතා නොමැතිව නඩු විභාගය ආරම්භ කිරීම සම්බන්ධයෙන් අධිකරණයෙන් ඉල්ලීමක් කිරීමට බලාපොරොත්තු වන බවයි මෙහිදී වැඩිදුරටත් අධිකරණයට දැනුම් දුන්නේ. එමෙන්ම මෙම නඩුවේ දස වන විත්තිකරු වශයෙන් නම් කර සිටින අජහාන් ගාධිය පුංචිහේවා නැමැත්තා සිංගප්පුරුවේ වාසය කරමින් සිටියද ඔහු මේ වනවිට මැලේසියාවේ වාසය කරන බවට තොරතුරු අනාවරණ වී ඇතැයි ද අතිරේක සොලිසිටර් ජනරාල්වරයා මෙහිදී පැවසුවා. කරුණු සලකා බැලූ විනිසුරු මඩුල්ල නඩුව සැප්තැම්බර් විසි දෙවනදා යළි කැදවීමට නියම කළා. පර්පචුවෙල් ට්‍රෙෂරීස් සමාගමේ අධ්‍යක්ෂවරුන් වන අර්ජුන් ඇලෝසියස්,ජෙෆ්රි ඇලෝසියස් හා එහි විධායක අධ්‍යක්ෂ කසුන් පලිසේන යන අය ඇතුලු විත්තිකරුවන් දස දෙනෙකුට එරෙහිවයි නීතිපතිවරයා විසින් මෙම නඩුව ගොනු කර තිබෙන්නේ.   ", "URL": "https://www.itnnews.lk/2023/10/05/350407/", "Category": "දේශීය පුවත්", "Parent URL": null}