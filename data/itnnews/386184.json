{"Source": "ITN news", "Timestamp": "ජනවාරි 1, 2022 18:37", "Headline": "කුමාරි ඇල්ලේ අතුරුදන්වූ තවත් තරුණියකගේ සිරුරක් සොයා ගැනේ", "News Content": "හංවැල්ල කුමාරි ඇල්ලේ දිය නෑමට ගොස් අතුරුදන්වූ තරුණියන් තිදෙනාගෙන් තවත් තරුණියකගේ සිරුරක් සොයාගෙන තිබෙනවා. ඒ අනුව සැඩපහරට හසුවී ගසාගෙන ගිය තරුණියන් තිදෙනාගෙන් දෙදෙනෙකුගේ සිරුරු මේ වනවිට සොයාගෙන අවසන්. කුමාරි ඇල්ල නමැති මෙම ස්ථානයේ දියනෑමට තරුණ තරුණියන් අට දෙනෙකුගෙන් යුත් පිරිසක් පැමිණ තිබුණා. එම පිරිස දිය නාමින් සිටින අතර කළු අදුර සහ හේවාහින්න ප්‍රදේශවලට ඇද හැලුණු අධික වර්ෂාවත් සමග ඇල්ලේ ජල ප්‍රමාණය එකවර ඉහළ ගොස් ඇති බවයි අප වාර්තා කරුවන් පැවසුවේ. ඒ සමග මෙම තරුණියන් තිදෙනා ද ගසාගෙන ගොස් තිබෙනවා. යාපනය  ප්‍රදේශයේ සිට කෙරවලපිටිය ප්‍රදේශයේ ඥාතියෙකුගේ නිවසට පැමිණ සිටි එකම පවුලේ සහෝදරියන් දෙදෙනෙකු ද අතුරුදන් වූ පිරිසට අයත්. අතුරදන් වූයේ කෙරවලපිටිය හැදල වේවන් ජේසුදාසන්, යාපනය කොන්වන්ට් පාර එඩ්මන් දේවදාස් උෂාරා සහ එඩ්මන් දේවදාස් මිදූෂා යන තරුණියනුයි. දේවදාස් උෂාරා නමැති තරුණියගේ සිරුර අතුරුදන් වූ දින මධ්‍යම රාත්‍රියේදී සොයාගනු ලැබුවා. ශ්‍රී ලංකා යුදහමුදාවේ දහවන ජාතික ආරක්ෂක බලමුළුවේ නිලධාරීන් කුමාරි ඇල්ල සිට කිලෝමීටර් 6 කට ආසන්න දුරක තිබී අද පස්වරු 4 ට පමණ දෙවන සිරුර සොයාගනු ලැබුවා. ඒ එඩ්මන් දේවදාස් මිදූෂාගේ සිරුර බව ඥාතීන් හදුනාගෙන තිබෙනවා. ශ්‍රී ලංකා යුද හමුදාව මෙන්ම ශ්‍රී ලංකා පොලිස් නාවික කොට්ඨාසයේ ජීවිතාරක්ෂක ඒකකයේ නිලධාරීන් මෙම මෙහෙයුම්වලට එක්වුණා.   ", "URL": "https://www.itnnews.lk/2023/10/05/386184/", "Category": "Breaking News,දේශීය පුවත්", "Parent URL": null}