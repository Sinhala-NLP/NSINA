{"Source": "ITN news", "Timestamp": "ஜனவரி 14, 2022 13:03", "Headline": "ஏவுகணை பரிசோதனைக்கு ஒத்துழைத்த 5 வடகொரிய அதிகாரிகளுக்கு எதிராக அமெரிக்காவினால் பொருளாதார தடை..", "News Content": "வடகொரியாவில் ஏவுகணை பரிசோதனைக்கு பதிலளிக்கும் வகையில் ஏவுகணை சோதனையுடன் தொடர்புடைய 5 வடகொரிய அதிகாரிகள் மீது அமெரிக்கா பொருளாதார தடை விதித்துள்ளது. ஏவுகணை திட்டங்களுக்கான உபகரணங்கள் மற்றும் தொழில்நுட்பத்தை பெற்றுக்கொள்ள அவர்கள் வழங்கிய ஒத்துழைப்பு காரணமாகவே பொருளாதார தடை விதிக்கப்படுவதாக அமெரிக்க நிதித்துறை தெரிவித்துள்ளது. வடகொரியா மீது ஐக்கிய நாடுகளின் பாதுகாப்பு சபையின் நடவடிக்கை எடுப்பதற்கு அமெரிக்கா முன்மொழியுமென ஐ.நாவிற்கான அமெரிக்க தூதுவர் லிண்டா தோமஸ் க்ரீன் பீல்ட் தெரிவித்துள்ளார். தடைவிதிக்கப்பட்ட அதிகாரிகளில் ஒருவர் ரஷ்யாவிலும், நால்வர் சீனாவிலும் வசித்து வருகின்றனர். அவர்கள் வடகொரியாவின் மூத்த அதிகாரிகள் என்பது சுட்டிக்காட்டத்தக்கது. அமெரிக்க அதிகாரத்திற்குள் காணப்படும் குறித்த ஐவரின் சொத்துக்களும் முடக்கப்பட்டுள்ளன. அவர்கள் அமெரிக்காவில் பணிபுரிய தடை விதிக்கப்பட்டுள்ளது. அவர்களுடன் வர்த்தக தொடர்புகளை பேணும் தனிநபர்கள் மற்றும் வெளிநாட்டு நிறுவனங்கள் மீதும் நடவடிக்கை எடுக்கப்படுமென அமெரிக்கா அறிவித்துள்ளது. ", "URL": "https://www.itnnews.lk/2023/10/05/388784/", "Category": "Breaking News,சர்வதேச செய்திகள்", "Parent URL": null}