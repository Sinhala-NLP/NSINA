{"Source": "ITN news", "Timestamp": "අගෝස්තු 6, 2023 18:12", "Headline": "ගොවි සත්‍යග්‍රහයට දින 14යි", "News Content": "පවත්නා වියළි කාලගුණික තත්ත්වය හේතුවෙන් ප්‍රාදේශීය ලේකම් කොට්ඨාසය 16 ක ජනතාවට බලපෑම් එල්ල වී තිබෙනවා. පුද්ගලයින් 90,000 කට ආසන්න පිරිසක් පීඩාවට පත්ව ඇති බවයි ආපදා කළමනාකරණ මධ්‍යස්ථානය පවසන්නේ. උතුර නැගෙනහිර  වයඹ හා සබරගමු පළාත්වල පවුල් 27,883 කට අයත් පුද්ගලයින් 90,000 කට ආසන්න පිරිසක් මෙසේ පීඩාවට පත්ව සිටිනවා. වියලි කාලගුණයෙන් වැඩිම බලපෑමක් එල්ල වී ඇත්තේ උතුරු පළාතේ යාපනය දිස්ත්‍රික්කයටයි. එහි පවුල් 21,714 කට අයත් පුද්ගලයින්  69113 දෙනෙකු පීඩාවට පත්ව සිටිනවා. සබරගමුව පළාතේ පවුල් 1697 කට අයත් පුද්ගලයින් 5733 ක්, වයඹ පළාතේ පවුල් 1726කට අයත් පුද්ගලයින් 5655 ක් හා නැගෙනහිර පළාතේ පවුල් 2746 කට අයත් පුද්ගලයින් 8979 ක් මෙසේ පීඩාවට පත්ව සිටිනවා. වැව් රැසක් සිදීගොස් ඇති අතර ජලාශවල ජල මට්ටමද සීඝ්‍ර ලෙස පහත බැස තිබීම බරපතල තත්ත්වයක්. දැඩි නියගය හේතුවෙන් වගා කටයුතුවලට ද හානි සිදු වී ඇති අතර වී වගාවට ද බලපෑම් එල්ල වී තිබෙනවා. වී වගාව සදහා අවශ්‍ය ජලය මුදාහැරීමට උඩවලව ජලාශයේ ජල මට්ටම ප්‍රමාණවත් නොවීම හේතුවෙන් ගොවීන්ට දැඩි බලපෑමක් එල්ල වී තිබෙනවා. එම ජලාශයේ ජල මට්ටම සීඝ්‍ර ලෙස පහළ බැසීමත් සමග ජලය මුදා හැරීම අත්හිටුවා ඇති බවයි බලධාරීන් පවසන්නේ. වලවේ ගොවිබිම්වලට ජලය ලබා දෙන ලෙස ඉල්ලා ඇඹිලිපිටියේ ආරම්භ කළ ගොවි සත්‍යග්‍රහය අද 14 වන දිනටත් ක්‍රියාත්මකයි. ඇඹිලිපිටිය බස් නැවතුම්බල ඉදිරිපිටදීයී එය පැවැත්වෙන්නේ. හුංගම පිංගම මිනිඇතිළිය වෙල් යායේදී  සමස්ත ලංකා ගොවිජන සම්මේලනයේ මෙහෙයවීමෙන් විරෝධතකාවක් පැවැත්වුණා. වියළී ගිය කුඹුරකදී පන්දම් රැගෙන ගොවීන් මෙසේ විරෝධතාවට එක්ව සිටියා. බදුල්ල දිස්ත්‍රික්කයේ රිදී මාලියද්ද කොට්ඨාසයට අයත් නාගදීප ව්‍යාපාරයේ කඹුරු අක්කර 2400 කට ප්‍රමාණවත් ජලය නොමැතිවීමෙන් ගැටලු පැන නැගී ඇති බව ගොවීන් පවසනවා. මොරාණ වැවේ ජලය තිබියදී වගා බිම් මෙසේ අවදානමට ලක්ව ඇති බවටයි ගොවීන් චෝදනා කරන්නේ. වැවේ ජලය අපතේ යන බවට ගොවීන් කරුණු දැක්වීමත් සමග රාජ්‍ය අමාත්‍ය තේනුක විදානගමගේ මහතාගේ මැදිහත්වීමෙන් ගොවීන් හා රාජ්‍ය නිලධාරීන් අතර සාකච්ඡාවක් ද පැවැත්වුණා. පවත්නා වියලි කාලගුණික තත්ත්වය හමුවේ ජලය අරපිරිමැස්මෙන් භාවිත කරන ලෙස ජාතික ජල සම්පාදන හා ජලාපවහන මණ්ඩලය ජනතාවගෙන් ඉල්ලා සිටිනවා. වියලි කාලගුණික තත්ත්වයක් සමග පවත්නා අධික උෂ්ණත්වය දරුවන්ට ලෙඩ රෝග රැසක් ඇති කිරීමට බලපාන බව  රිජ්වේ ආර්යා ලමා රෝහලේ ලමා රෝග පිළිබද විශේෂඥ වෛද්‍ය දීපාල් පෙරේරා මහතා පෙන්වා දෙනවා.   ", "URL": "https://www.itnnews.lk/2023/10/05/506046/", "Category": "දේශීය පුවත්", "Parent URL": null}