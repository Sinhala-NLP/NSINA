{"Source": "ITN news", "Timestamp": "පෙබරවාරි 20, 2022 19:05", "Headline": "අනියම් පෙම දුරදිග ගොස් අනියම් සැමියා‍ මරු තුරුලට යයි", "News Content": "බලංගොඩ, පින්නවල ප්‍රදේශයේ නිවසක සිටි කාන්තාවක් සහ ඇයගේ අනියම් සැමියාට පෙට්‍රල් ගසා ගිනි තැබීමේ සිද්ධියක් අද වාර්තා වුණා. එහිදී මෙම පුද්ගලයා මියගොස් ඇති අතර කාන්තාවගේ නීත්‍යානුකූල සැමියා ප්‍රහාරය සිදුකර ඇති බවටයි සැක කෙරෙන්නේ. මෙම කාන්තාව කාලයක් තිස්සේ සිය සැමියාගෙන් වෙන්ව පින්නවල ප්‍රදේශයේ කුලී නිවසක පදිංචිව සිට තිබෙනවා. ඇය සිව්දරු මවක්. ඊයේ අලුයම් කාලයේ ඇයගේ අනියම් සැමියා සිය නිවසට ගෙන්වාගෙන ඇති අතර ඔවුන් දෙදෙනා නිවස තුළ සිටියදීයි පෙට්‍රල් ප්‍රහාරය එල්ලවී තිබෙන්නේ. නිවසේ වහලයෙන් පෙට්‍රල් සිරුරුවලට දමා ඇති අතර එහිදී දැඩි පිළිස්සුම් ලැබූ මෙම පුද්ගලයා රෝහල් ගත කිරීමෙන් පසුවයි මියගොස් තිබෙන්නේ. මෙලෙස මියගියේ ඇඹිලිපිටිය කොලොන්න ප්‍රදේශයේ පදිංචි 36 හැවිරිදි පුද්ගලයෙකුයි. බරපතල පිළිස්සුම් තුවාල ලැබූ කාන්තාව තවදුරටත් ප්‍රතිකාර ලබන අතර ඇය සමෘද්ධි නිලධාරිනියක් ලෙස සේවය කරනවා. මෙම කාන්තාවගේ නීත්‍යානුකූල සැමියා ප්‍රහාරය සිදුකරන්නට ඇති බවටයි සැක කෙරෙන්නේ. කෙසේ වෙතත් ඔහු මේ වනවිට ප්‍රදේශයෙන් පළාගොස් ඇති අතර පොලිස් පරීක්ෂණ ක්‍රියාත්මකයි.         ", "URL": "https://www.itnnews.lk/2023/10/05/396354/", "Category": "දේශීය පුවත්", "Parent URL": null}