{"Source": "ITN news", "Timestamp": "ජනවාරි 15, 2023 12:15", "Headline": "උණ ගතියක් තිබේ නම් වහාම ප්‍රතිකාර කරා යොමු වෙන්න – සෞඛ්‍ය අංශ", "News Content": "ඩෙංගු රෝගය සහ ඉන්ෆ්ලුවෙන්සා රෝගී තත්ත්වයන් මේ වන විට  විවිධ ප්‍රදේශවලින් වාර්තා වනවා. එබැවින් නිසි වේලාවට ප්‍රතිකාර සඳහා යොමු වන ලෙසයි සෞඛ්‍ය අංශ සඳහන් කරන්නේ. 2023 ජනවාරි මාසයේදි කරන ලද පරීක්ෂණ වලට අනුව මේ වන විට ඩෙංගු රෝගීන් 4178ක් වාර්තා වී තිබෙනවා. රෝගය වැඩි වශයෙන් ව්‍යාප්ත වන්නේ බස්නාහිර පළාත් තුලයි. කොළඹ දිස්ත්‍රික්කයෙන් රෝගීන් 871ක් ද , ගම්පහ දිස්ත්‍රික්කයෙන් රෝගීන් 846ක් ද ,කළුතර දිස්ත්‍රික්කයෙන් ඩෙංගු රෝගීන් 224ක් ද මේ වන විට වාර්තා වී තිබෙනවා. පුත්තලම් දිස්ත්‍රික්කයෙන් ඩෙංගු රෝගීන් 533ක් වාර්තා වන අතර යාපනයෙන් රෝගීන් 255ක් සහ කල්මුනේ ප්‍රදේශයෙන් රෝගීන් 265ක් ද හඳුනාගෙන තිබෙනවා. දින දෙකකට වඩා උණ ගතියක් තිබෙන රෝගීන් වහාම ප්‍රතිකාර කරා යොමු වන ලෙසයි වසංගත රෝග විද්‍යා ඒකකයේ ප්‍රධානි විශේෂඥ වෛද්‍ය සමිත ගිනිගේ මහතා පවසන්නේ.   ", "URL": "https://www.itnnews.lk/2023/10/05/455705/", "Category": "Breaking News,දේශීය පුවත්", "Parent URL": null}