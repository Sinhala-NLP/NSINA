{"Source": "ITN news", "Timestamp": "ජනවාරි 12, 2022 12:17", "Headline": "කොළඹ වරායේ නැගෙනහිර පර්යන්තය පුළුල් කිරීමේ සංවර්ධන මෙහෙයුම ඇරඹේ", "News Content": "කොළඹ වරායේ නැගෙනහිර පර්යන්තය පුළුල් කිරීමේ දැවැන්ත සංවර්ධන මෙහෙයුම අද ආරම්භ වුණා.  ඒ ජනාධිපති ගෝඨාභය රාජපක්ෂ මැතිතුමාගේ සහ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. කොළඹ වරායේ නැගෙනහිර පර්යන්තයේ ඉදිකිරීම් සම්පූර්ණ කිරීමත් සමග ලොව වරායන් අතරින් 23 වන ස්ථානයේ පසුවන කොළඹ වරාය 13 වන ස්ථානයට පැමිණෙනවා.  නැගෙනහිර පර්යන්තයේ ඉදිකිරීම් ආරම්භ කිරීමේ සමරු ඵලකය නිරාවරණය කිරීම ජනාධිපතිතුමාගේ සහ අගමැතිතුමාගේ ප්‍රධානත්වයෙන් සිදුකෙරුණා. ඉන් අනතුරුවයි නැගෙනහිර පර්යන්තයේ ඉදිකිරීම් ආරම්භ කිරීම සදහා ජනාධිපති ගෝඨාභය රාජපක්ෂ මැතිතුමා සුබ මොහොතින් නිල සංඥාව ලබාදුන්නේ. ආර්ථික මර්මස්ථානයක් ලෙසින් ජාතියට දායාද වන නැගෙනහිර පර්යන්තයේ මුළු දිග මීටර් 1320ක්. මුළු භූමි ප්‍රමාණයේ පිහිටීම හෙක්ටයාර් 75ක්. මෙහි‍ පළමු අදියරේ ඉදිකිරීම්  2023 වසරේ ජූලි මස 04 වන දින අවසන් කිරීමට අපේක්ෂිතයි. ඒ පර්යන්තයේ පළමු මීටර් 600ක වැඩ අවසන් කරමින් සහ පර්යන්තයේ ග්‍රැන්ටි දොඹකර 6ක් සහ ආර්.එම්.ජී දොඹකර 20ක් හසුරුවමින්. මෙහි දෙවන අදියර ලෙස තවත් මීටර් 300ක ඉදිකිරීම්  අවසන් කරමින් මීටර් 900ක් දක්වා පර්යන්තය පුළුල් කිරීමට අපේක්ෂිතයි. තවත් ග්‍රැන්ටි දොඹකර 3ක් සහ ආර්.එම්.ජී දොඹකර 20ක් හසුරවීම 2024 ජනවාරි 04 වන විට ඉලක්කය වී තිබෙනවා. තුන්වන අදියරේදී  එනම් 2024 ජූලි මස 04 වනදා වන විට තවත් මීටර් 420ක ඉදිකිරීම් අවසන් කරමින් මුළු දිග මීටර් 1320ක් දක්වා පර්යන්තය පුළුල් වන්නේ තවත් ග්‍රැන්ටි දොඹකර 3ක් සවි කරමිනුයි. නැගෙනහිර පර්යන්තය සංවර්ධනය සදහා ඇ.ඩො. මිලියන 400ක් ඇස්තමේන්තු කර තිබෙනවා. 2015 වසර වන විට පර්යන්තයේ ඉදිකිරීම් 17%ක් එනම් මීටර් 400ක දිගක් අවසන් කළ අතර පසුගිය යහපාලන සමයේ එහි ඉදිකිරීම් නවතා දමා තිබුණා. කොළඹ වරායේ නැගෙනහිර පර්යන්තයේ සංවර්ධන කටයුතු ආරම්භ කිරීමේ සමාරම්භක අවස්ථාවට අමාත්‍ය රෝහිත අබේගුණවර්ධන මහතා ප්‍රමුඛ මැතිඇමතිවරුන් ඇතුළු පිරිසක් එක්ව සිටියා.   ", "URL": "https://www.itnnews.lk/2023/10/05/388333/", "Category": "Breaking News,දේශීය පුවත්", "Parent URL": null}