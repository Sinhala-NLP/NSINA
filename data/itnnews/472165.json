{"Source": "ITN news", "Timestamp": "මාර්තු 31, 2023 18:51", "Headline": "ඇමති කංචනගෙන් පොලිස්පතිට ලිපියක්", "News Content": "ඛනිජ තෙල් සංස්ථාවේ සහ ඛනිජ තෙල් තොග ගබඩා පර්යන්තයේ කොළොන්නාව නිමාවට පසුගියදා බලහත්කාරයෙන් කඩා වැදීම හේතුවෙන් ආයතනයට හා බෙදුම්කරුවන්ට සිදු වූ අලාභය එසේ කඩාවැදුනු පිරිසගෙන් අය කර ගැනීමට නීතිමය පියවර ගනිමින් සිටින බව අමාත්‍ය කංචන විජේසේකර මහතා පවසනවා. පොලිස්පතිවරයා වෙත ලිපියක් යවමින් කංචන විජේසේකර මහතා පවසන්නේ අදාළ කඩාකප්පල්කාරීන් පිරිස සම්බන්ධයෙන් නිසි විමර්ශනයක් සිදු කරන ලෙස අපරාධ පරීක්ෂණ දෙපාර්තමේන්තුවෙන් ඉල්ලා සිටින බවයි. කොළොන්නාව නිමාව අසල උපවාසයක් ආරම්භ කර සිටි පිරිස් පසුගිය 28 වනදා දහවල් ඉන්ධන බෙදා හැරීමේ කටයුතු සිදු කරන ආරක්ෂිත කලාපයට බලහත්කාරයෙන් ඇතුළු වී ඇති බව අමාත්‍යවරයා පොලිස්පතිවරයා වෙත යැවූ එම ලිපියේ සදහන් වනවා. එහි  සිටි සේවකයන් බිය වද්දා පළවාහැර මුදල් ගෙවා ඉන්ධන ලබා ගැනීමට පැමිණ තිබූ ටැංකි රථ පළවා හරිමින් අත්‍යවශ්‍ය සේවාවක් වන ඉන්ධන බෙදා හැරීම අකර්මන්‍ය කිරීමට කටයුතු කර තිබූ බව අමාත්‍යවරයා පවසනවා. ඉන්ධන බෙදා හරින නළ පද්ධතියට හා ස්වයංක්‍රීය දත්ත පද්ධතියට හානි සිදු කිරීමටද උත්සාහ ගෙන තිබුණා. කටුනායක ගුවන්තොටුපොළ වෙත ගුවන් යානා ඉන්ධන රැගෙන යන දුම්රිය ධාවනයටද බාධා කරමින් දුම්රිය ප්‍රමාද කර තිබූ බවයි එම ලිපියේ දැක්වෙන්නේ. මෙසේ බලහත්කාරයෙන් කඩා වැදුනු පිරිස අතර වෘත්තීය සමිති නියෝජනය කරන වත්මන් සේවකයන්, මැතිවරණය සදහා නිවාඩු ලබා ඇති සේවකයන්, සේවා කාලය තුළ බීමතින් පරිශ්‍රයට ඇතුළු වූ සේවකයන් මෙන්ම විශ්‍රාමික සේවකයෙකු වූ අශෝක රංවල යන අය සහ බාහිර පුද්ගලයන්ද සිට ඇති බවට තොරතුරු ලැබී ඇති බවයි අමාත්‍යවරයා පවසන්නේ. මොවුන් නිසා එදින ඉන්ධන බෙදා හැරීම අඩාල වීම ඇතුළු රටේ ආර්ථිකයට විශාල පාඩුවක් සිදු වූ බව ඔහු පෙන්වා දෙනවා.  මීට සෘජුවම වගකිවයුතු අය හදුනාගෙන විනය ක්‍රියාමාර්ග ගැනීම අමාත්‍යාංශය මගින් ආරම්භ කර තිබෙනවා. ඉදිරියටත් මෙවැනි ක්‍රියා සිදුවිය හැකි අවදානමක් පවතින බව පවසන අමාත්‍යවරයා අදාළ නොවන පිරිස් අධිආරක්ෂිත කලාපවලට බලහත්කාරයෙන් ඇතුළුවීම වැළැක්වීමට අවශ්‍ය අධිකරණ නියෝග ලබා ගැනීමට මැදිහත් වන ලෙස පොලිස්පතිවරයාගෙන් ඉල්ලා සිටිනවා. මේ අතර විදුලිබල මණ්ඩලයේ ප්‍රතිව්‍යූහගත සැලසුම් පෞද්ගලික පුනර්ජනනීය බලශක්ති ව්‍යාපෘති සදහා මූල්‍ය සහ සහ පුනර්ජනනීය බලශක්ති ව්‍යාපෘති සංවර්ධනය පිළිබදව අංශ කිහිපයක් සමග සාකච්ඡා පැවැත්වූ බව අමාත්‍ය කංචන විජේසේකර මහතා පවසනවා. ජාත්‍යන්තර මූල්‍ය සමාගමේ සහ ලෝක බැංකුවේ මෙරට නියෝජිතයන් සමග එම සාකච්ඡා පැවති බවයි අමාත්‍යවරයා පවසන්නේ. ", "URL": "https://www.itnnews.lk/2023/10/05/472165/", "Category": "Breaking News,දේශීය පුවත්", "Parent URL": null}