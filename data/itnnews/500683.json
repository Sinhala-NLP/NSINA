{"Source": "ITN news", "Timestamp": "ஜூலை 18, 2023 12:19", "Headline": "உயிரிழந்த நான்கு மாத பெண் குழந்தையின் உடல் மாதிரிகள் மேலதிக விசாரணைக்காக மருத்துவ ஆராய்ச்சி நிறுவனத்திற்கு அனுப்பி வைப்பு", "News Content": "பெண்டாவலன்ட் (Pentavalent) தடுப்பூசி போடப்பட்ட நிலையில் உயிரிழந்த நான்கு மாத பெண் குழந்தையின் மாதிரிகள் மேலதிக விசாரணைக்காக மருத்துவ ஆராய்ச்சி நிறுவனத்திற்கு (எம்ஆர்ஐ) அனுப்பப்பட்டுள்ளதாக சுகாதார அதிகாரிகள் தெரிவித்தனர். குளியாப்பிட்டிய போதனா வைத்தியசாலையின் பணிப்பாளர் வைத்தியர் பிரபாத் வேரவத்த இது தொடர்பில் குழந்தைக்கு சனிக்கிழமை (15) MOH அலுவலகத்தில் இருந்து பெண்டாவலன்ட் தடுப்பூசி போடப்பட்டதாகவும், அன்றைய தினம் இரவில் குழந்தைக்கு சிக்கல்கள் ஏற்பட்டதாகவும் தெரிவித்தார். “இதையடுத்து, பெற்றோர்கள் குழந்தையை குளியாப்பிட்டிய வைத்தியசாலைக்கு கொண்டு வந்துள்ளனர். எனினும், குழந்தை அனுமதிக்கப்படும்போது இறந்து விட்டது” என்றும் வைத்தியர் தெரிவித்தார். மரணத்திற்கான காரணம் குறித்து வினவியபோது, ​​சடலம் குருநாகல் வைத்தியசாலைக்கு அனுப்பி வைக்கப்பட்டுள்ளதாகவும் வைத்தியசாலை பணிப்பாளர் தெரிவித்தார். “இருப்பினும் மரணத்திற்கான காரணத்தை பிரேத பரிசோதனையில் கண்டறிய முடியாததால், உடலின் மாதிரிகள் எம்ஆர்ஐக்கு அனுப்பப்பட்டுள்ளன,” என்றும் அவர் வலியுறுத்தியுள்ளார். ", "URL": "https://www.itnnews.lk/2023/10/05/500683/", "Category": "Breaking News,தேசிய செய்திகள்", "Parent URL": null}