{"Source": "ITN news", "Timestamp": "ஜூலை 18, 2021 15:06", "Headline": "தடுப்பூசி வழங்கும் வேலைத்திட்டம் வெற்றிகரமாக முன்னெடுப்பு", "News Content": "நடமாடும் தடுப்பூசி வேலைத்திட்டம் மற்றும் 30 வயதிற்கு மேற்பட்டோருக்கான தடுப்பூசி வழங்கும் வேலைத்திட்டம் ஆகியன வெற்றிகரமாக முன்னெடுக்கப்படுகிறது. மேல் மாகாணத்தில் 30 வயதிற்கு மேற்பட்ட எந்தவொரு நபரும் நாளைய தினம் பத்தரமுல்லை, தியத்த உயணவிலும், விஹாரமஹா தேவி வெளியரங்கிலும் தடுப்பூசி ஏற்றிக்கொள்ள முடியும். தடுப்பூசி ஏற்றும் செயற்பாடு வெற்றிகரமாக இடம்பெறுகின்ற போதிலும் பல்வேறு நோய் நிலைகள் மற்றும் வயது முதிர்வு காரணமாக நடமாட முடியாமல் இருப்போருக்கு தடுப்பூசி வழங்குவது ஸ்தம்பிதம் அடைந்திருந்தது. அதற்கமைய அவர்களுக்கு அருகிலேயே சென்று தடுப்பூசி செலுத்தும் நடமாடும் வேலைத்திட்டம் ஜனாதிபதியின் ஆலோசனைக்கமைய முன்னெடுக்கப்படுகிறது. இன்றைய தினம் இவ்வேலைத்திட்டம் இடம்பெறுகிறது. தற்போது வரை கொரோனாவிற்கு எதிரான முதல் டோஸ் தடுப்பூசி 54 இலட்சத்து 4 ஆயிரத்து 938 பேருக்கு செலுத்தப்பட்டுள்ளது. இரண்டாவது டோஸ் தடுப்பூசி 16 இலட்சத்து 46 ஆயிரத்து 176 பேருக்கு செலுத்தப்பட்டுள்ளதாக தொற்றுநோய் ஆய்வு பிரிவு தெரிவிக்கிறது. மதவாச்சி பிரதேச செயலக பிரிவிற்குட்பட்ட பூணேவ உள்ளிட்ட 7 கிராமங்களில் உள்ள முதியோர்களுக்கு கொவிட் தடுப்பூசி செலுத்தப்படுகிறது. பூணேவ பிடவறான் குளம், சியம்பலா கஸ்வௌ, பிரபோதகம, கல்கந்தேகம ஆகிய பகுதிகளிலும் தடுப்பூசி ஏற்றப்படுகிறது. இதேவேளை 30 வயதிற்கு மேற்பட்டோருக்கு முதலில் தடுப்பூசி ஏற்றப்படுவதற்கான காரணம் சரியான திட்டமிடலின் கீழ் தடுப்பூசி ஏற்றப்பட வேண்டும் என்பதற்காக என இராஜாங்க அமைச்சர் பேராசிரியர் ச்சனன் ஜயசுமன தெரிவித்தார். 30 வயதிற்கு மேற்பட்டோருக்கு மாத்திரம் தடுப்பூசி செலுத்தப்படுவது அரசாங்கத்திடம் பணம் இல்லாமையினால் என ஐக்கிய தேசிய கட்சியின் தலைவர் ரணில் விக்ரமசிங்க தெரிவித்த கருத்திற்கு பதில் வழங்கும்போதே ச்சன்ன ஜயசுமன இதனை குறிப்பிட்டார். “ரணில் விக்ரமசிங்க அவர்கள் அறிக்கை ஒன்றை வெளியிட்டிருந்தார். 30 வயதிற்கு மேற்பட்டோருக்கு மாத்திரம் தடுப்பூசி வழங்கப்படுவதற்கான காரணம் தடுப்பூசி கொள்வனவு செய்வதற்கு பணமின்மையே என அவர் குறிப்பிட்டிருந்தார். இது முற்றிலும் பிழையான கருத்து நாம் முதலில் 60 வயதிற்கு மேற்பட்டோருக்கு தடுப்பூசி ஏற்றினோம். அதன் பின்னர் 30 வயதிற்கு மேற்பட்டோருக்கு செலுத்துகின்றோம். அதன்பின்னர் 18 வயதிற்கு மேற்பட்டோருக்கு செலுத்துவோம். அதன்பின்னர் 12 வயதிற்கு மேற்பட்ட பாடசாலை மாணவர்களுக்கு செலுத்துவது குறித்தும் நாம் கவனம் செலுத்தி வருகின்றோம். ஒரு முறையான திட்டமிடலின் கீழ் முன்னெடுக்கப்பட வேண்டும் என்பதற்காகவே நாம் வயது பிரிவின் அடிப்படையில் தடுப்பூசி ஏற்றும் செயற்பாட்டை முன்னெடுக்கிறோம். பணமில்லை என்பது இங்கு பிரச்சினையல்ல. தடுப்பூசி கொள்வனவு செய்ய போதுமானளவு பணம் உள்ளது. தடுப்பூசி எமக்கு கிடைக்கின்றன. எந்த பிரச்சினையுமில்லை. 18 வயதிற்கும், 30 வயதிற்கும் இடைப்பட்டோருக்கு மிக விரைவில் நாம் தடுப்பூசி ஏற்றுவோம். இதனை ஓழுங்கு முறையில் மேற்கொள்ள வேண்டும். ஓழுங்கு முறையாக வேலை செய்யாத ரணில் விக்ரமசிங்க போன்றோருக்கு இது விளங்காது.” ", "URL": "https://www.itnnews.lk/2023/10/05/350166/", "Category": "Breaking News,தேசிய செய்திகள்", "Parent URL": null}