{"Source": "ITN news", "Timestamp": "ஏப்ரல் 7, 2022 12:26", "Headline": "பொலிஸ், இராணுவ அதிகாரிகளை கொலை செய்ய வேண்டுமென சமூக வலைத்தளங்களுக்கு வீடியோ வெளியிட்ட நபர் கைது..", "News Content": "பொலிஸ் அதிகாரிகளையும் இராணுவ அதிகாரிகளையும் படுகொலை செய்ய வேண்டுமென சமூக ஊடக வலைத்தளங்களுக்கு வீடியோ ஒன்றை வெளியிட்ட நபர் ஒருவர் கைதுசெய்யப்பட்டார். பொலிஸ் அதிகாரிகள் மற்றும் இராணுவ அதிகாரிகளை தாக்க வேண்டுமெனவும்அவர்கள் கொல்லப்பட வேண்டுமெனவும் இந்நபர் சமூகவலைத்தளங்கள் ஊடாக தெரிவித்துள்ளார். இதுதொடர்பாக நாகொட பொலிசார் மேற்கொண்ட விசாரணைகளின் போது சந்தேக நபர் கைதுசெய்யப்பட்டார். சந்தேக நபர் தலாவ நாகொட பகுதியை வசிப்பிடமாக கொண்ட 36 வயதுடையவர். ஆறு வருடங்களாக போதைப்பொருளுக்கு அடிமைப்பட்டிருந்து மனநிலை பாதிக்கப்பட்டுள்ளதாகவும் தகவல்கள் தெரிய வந்துள்ளன. இது தொடர்பாக அவரது பெற்றோர் பல சந்தர்ப்பங்களில் கராப்பிட்டி மற்றும் முல்லேரியா மனநிலை வைத்தியசாலையில் சிகிச்சை வழங்கியுள்ளனர். இச்சகல சந்தர்ப்பங்களிலும் குறித்த நபர் சிகிச்சைகளை பூரணப்படுத்தாது வைத்தியசாலைகளிலிருந்து தப்பிச் சென்றுள்ளதாகவும் தெரிய வந்தது. இதற்கு முன்னரும் குறித்த நபர் தாடியையும் தலைமுடியையும் வளர்த்துக் கொண்டு பல்வேறு பகுதிகளுக்கும் விஜயம் செய்து தனது காலத்தை கழித்துள்ளதாகவும் பொலிசார் தெரிவிக்கின்றனர். சந்தேக நபர் பத்தேகம மஜிஸ்திரேட் நீதிமன்றத்தில் ஆஜர்படுத்தப்பட்டதையடுத்து எதிர்வரும் 18 ஆம் திகதி வரை விளக்கமறியலில் வைக்கப்பட்டார். ", "URL": "https://www.itnnews.lk/2023/10/05/405950/", "Category": "Breaking News,தேசிய செய்திகள்", "Parent URL": null}