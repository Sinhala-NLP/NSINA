{"Source": "ITN news", "Timestamp": "மார்ச் 23, 2023 09:26", "Headline": "இந்திய மண்ணில் தொடரை வென்றது அவுஸ்திரேலியா", "News Content": "இந்தியா மற்றும் அவுஸ்திரேலியா அணிகளுக்கிடையிலான 3 போட்டிகள் கொண்ட ஒரு நாள் தொடரின் இறுதி போட்டி சென்னை சேப்பாக்கம் மைதானத்தில் நேற்று பகலிரவு ஆட்டமாக நடைபெற்றது. முதலில் துடுப்பெடுத்தாடிய அவுஸ்திரேலியா 269 ஓட்டங்களுக்கு சகல விக்கட்டுகளையும் இழந்தது. பதிலுக்கு துடுப்பெடுத்தாடிய இந்திய அணி 248 ஓட்டங்களுக்கு சகல விக்கட்டுகளையும் இழந்தது. இதன்மூலம் அவுஸ்திரேலியா அணி 21 ஓட்டங்கள் வித்தியாசத்தில் 3-வது ஒருநாள் போட்டியை வென்றதுடன் 2-1 என்ற கணக்கில் தொடரையும் கைப்பற்றியது. இதற்கிடையே, 3-வது ஒருநாள் போட்டி தொடங்கும் முன், ஒருநாள் தரவரிசையில் இந்திய அணி 114 புள்ளிகளுடன் முதல் இடத்திலும், அவுஸ்திரேலியா அணி 112 புள்ளிகளுடன் இரண்டாவது இடத்திலும் இருந்தன. இந்நிலையில், இந்தியாவுக்கு எதிரான தொடரை வென்றதால் ஒருநாள் போட்டிகளுக்கான தரவரிசை பட்டியலில் 113.286 புள்ளிகள் பெற்று அவுஸ்திரேலியா அணி முதலிடத்திற்கு முன்னேறியது. 112.638 புள்ளிகள் பெற்று இந்திய அணி இரண்டாவது இடத்திற்கு தள்ளப்பட்டுள்ளது. அத்துடன் இந்தப் போட்டியில், ரோகித் சர்மா 17 பந்துகளில் 2 சிக்சர், 2 பவுண்டரி உள்பட 30 ஓட்டங்கள் எடுத்து ஆட்டமிழந்தார். இதன்மூலம் சர்வதேச கிரிக்கெட்டில் ஆசியாவில் 10,000 ரன்களை கடந்த 8வது இந்தியர் என்ற பெருமையை ரோகித் சர்மா பெற்றுள்ளார்.   ", "URL": "https://www.itnnews.lk/2023/10/05/470376/", "Category": "Breaking News,கிரிக்கெட்,விளையாட்டு", "Parent URL": null}