{"Source": "ITN news", "Timestamp": "ජූලි 13, 2023 11:43", "Headline": "එන්නතකින් තරුණියක මියයාමේ සියලු තොරතුරු මාධ්‍යයට දෙන්න සෞඛ්‍ය ඇමති සූදානමින්", "News Content": "උදරාබාදයක් හේතුවෙන් පේරාදෙණිය ශික්ෂණ රෝහලට ඇතුළත් කළ තරුණියකට එන්නතක් ලබාදී සුලු වේලාවකට පසු මියයාමේ සිද්ධිය සම්බන්ධයෙන් සියලු තොරතුරු අද දිනයේ මාධ්‍යට හෙළිකරන බව සෞඛ්‍ය අමාත්‍යවරයා ප්‍රකාශ කරනවා. එන්නත් භාවිතයෙන් පසු සංකුලතා ඇතිවීම හා රෝගීන් මියයාමේ සිදුවීම් කිහිපයක් පසුගිය දින කිහිපයේ වාර්තා වුණා. මහනුවර පොත්තපිටිය අලගල්ල ප්‍රදේශයේ පදිංචි 21 හැවිරිදි තරුණියක උදරාබාදයක් හේතුවෙන් කැටපිටිය රෝහලට ඇතුළත් කෙරුණා. එම රෝහලේ සිට ඇය ගිලන් රථයකින් පේරාදෙණිය රෝහලට රැගෙන ගොස් තිබෙනවා. එහිදී එන්නත් දෙකක් ලබාදුන් බවත් ඊට සුලු වේලාවකට පසු තරුණිය මියගිය බවයි ඇගේ මාපියන් ප්‍රකාශ කරනවා. මේ පිළිබඳ පේරාදෙණිය ශික්ෂණ රෝහල හා පේරාදෙණිය පොලීසිය මගින් පරීක්ෂණයක් ආරම්භ කළා. රජයේ වෛද්‍ය නිලධාරීන්ගේ සංගමය ද මාධ්‍ය හමුවක් පවත්වමින් ඇති වු මෙම තත්ත්වය පිළිබඳ කරුණු පැහැදිලි කළා. පේරාදෙණිය ශික්ෂණ රෝහලේ දී මෙසේ තරුණියක මියයාම පිළිබඳ සෞඛ්‍ය අමාත්‍ය කෙහෙළිය රඹුක්වැල්ල මහතාගෙන් අප විමසීමක් කළා. ඒ අනුව අමාත්‍යවරයා කියා සිටියේ මේ සම්බන්ධ සියලු වාර්තා අද මාධ්‍යට හෙළි කරන බවයි. ඒ වෙනුවෙන් විශේෂ මාධ්‍ය හමුවක් පේරාදෙණිය රෝහලේ දී පැවැත්වෙනවා. මේ අතර නිර්වින්දන ඖෂධ එන්නත් තොගයක් අද ඉන්දියාවෙන් ආනයනය කරනවා. ප්‍රශ්න සහගත වු නිර්වින්දන ඖෂධ වෙනුවට වෙනත් ඉන්දීය ඖෂධ සමාගමකින් මෙම නිර්වින්දන ඖෂධ තොගය ආනයනය කරන බවයි වාර්තා වන්නේ. මේ අතර මියගිය චමෝදී සංදීපනි මධුෂිකා ජයරත්න තරුණියගේ දේහය පිළිබඳ පශ්චාත් මරණ පරීක්ෂණය විශේෂඥ අධිකරණ වෛද්‍ය ප්‍රභාත් සේනසිංහ මහතා සිදුකළා. ඒ පේරාදෙණිය ශික්ෂණ රෝහලේදීයි. මරණය සම්බන්ධයෙන් විවෘත තීන්දුවක් ලබාදුන් මහේස්ත්‍රාත් අධිකරණය ශරීර කොටස් රස පරීක්ෂකවරයා වෙත යොමුකරන ලෙසට නියෝග කළා. ඇයගේ දේහය සිය නිවසට රැගෙන ඒම අද අළුයම සිදුවුණා. අවසන් කටයුතු පොත්තපිටිය පොදු සුසාන භුමියේ දී හෙට පස්වරුවේ සිදුකිරීමට නියමිතයි.           ", "URL": "https://www.itnnews.lk/2023/10/05/499504/", "Category": "Breaking News,දේශීය පුවත්", "Parent URL": null}