{"Source": "ITN news", "Timestamp": "டிசம்பர் 16, 2021 14:51", "Headline": "துறைமுகத்தில் தேங்கியிருக்கும் அத்தியாவசிய பொருட்களை விடுவிக்க மத்திய வங்கியினால் நிதி..", "News Content": "அத்தியாவசிய பொருட்கள் அடங்கிய கொள்கலன்கள், துறைமுகத்தில் தேங்கியிருந்தால், அவற்றை விடுவிப்பதற்கு தேவையான நிதியை வழங்கி பிரச்சினையை தீர்க்க நடவடிக்கை எடுக்கப்படுமென மத்திய வங்கியின் ஆளுநர் அஜித் நிவாட் கப்ரால் தெரிவித்துள்ளார். எமது நிலையத்திற்கு தகவலளிக்கும் போதே அவர் இதனை தெரிவித்தார். ஏதேனும் கொள்கலன் துறைமுகத்தில் தேங்கியிருப்பதாக அமைச்சுக்கள் மூலம் அறிவிக்கப்பட்டால், அதனை விடுவிப்பதற்காக வேகமாக செயல்பட்டுள்ளோம். அவ்வாறான நிலையிருந்தால் உடனடியாக அறியத்தருமாறு அமைச்சுக்களுக்கு ஆலோசனை வழங்கப்பட்டுள்ளது. கள நிலவரங்கள் தொடர்பாக ஆராய்ந்து அதனை விடுவிப்பதற்கு தேவையான செலாவணியை மத்திய வங்கி வழங்கும். எதிர்காலத்திலும் இவ்வாறான நடவடிக்கைகளுக்கு தேவையான செலாவணியை மத்திய வங்கி வழங்கும் என்பதில் ஐயமில்லை. வங்கி ஊடாக இக்கொடுக்கல் வாங்கல்களை மேற்கொள்ள முடியும். துறைமுகத்தில் தேங்கி கிடக்காது, வெளியேற்றப்படுகின்ற கொள்கலன்களின் எண்ணிக்கையை நோக்கினால் அதிகமாகவே காணப்படுகின்றது. கொடுக்கல் வாங்கல் பூர்த்தி செய்யப்பட்டதனாலேயே இவ்வாறு கொள்கலன்கள் வெளியேற்றப்படுகின்றன. அந்நியச்செலாவணி பற்றாக்குறையினால் கொள்கலன்கள் துறைமுகத்தில் தேங்கவில்லையென்பதை கூற முடியும். வேறேதேனும் காரணிகளினால் கொள்கலன்கள் தேங்குகின்றதை அவதானிக்க முடிகின்றது. ", "URL": "https://www.itnnews.lk/2023/10/05/383115/", "Category": "Breaking News,தேசிய செய்திகள்,வணிகம்", "Parent URL": null}