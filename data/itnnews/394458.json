{"Source": "ITN news", "Timestamp": "පෙබරවාරි 11, 2022 12:08", "Headline": "ශ්‍රී ලංකාවේ නව අමෙරිකා තානාපතිවරිය ලෙස ජූලි චන් පත්කෙරේ", "News Content": "ශ්‍රී ලංකාවේ නව අමෙරිකා තානාපතිවරිය ලෙස ජූලි චන් පත්කර තිබෙනවා. අමෙරිකා ජනාධිපති ජෝ බයිඩන් මෙම පත්කිරීම සිදු කර ඇති බවයි විදෙස් මාධ්‍ය සදහන් කළේ. වර්තමාන තානාපති ඇලෙයිනා බී. ටෙප්ලිට්ස් වෙනුවට චන් පත්වීමට නියමිතයි.  ජූලි චන් මේ වන විට අමෙරිකා රාජ්‍ය දෙපාර්තමේන්තුව වැඩබලන සහකාර ලේකම්වරියක ලෙස කටයුතු කරමින් සිටිනවා. ජෝ බයිඩන් තානාපතිධුර සදහා නම් කළ 9 දෙනාගෙන් එක් අයෙකු ලෙස ජූලි චන් සදහන් වනවා. ඇය අමෙරිකා රාජ්‍ය දෙපාර්තමේන්තුවේ ජපන් කටයුතු පිළිබද කාර්යාලයේ අධ්‍යක්ෂවරිය ලෙසද කලක් කටයුතු කළා. කාම්බෝජය, තායිලන්තය, ඉරාකය, වියට්නාමය, චීනය ආදී රටවල ද රාජ්‍ය තාන්ත්‍රික සේවාවල ඇය නිරත වී තිබෙනවා. කොරියා,  ජපන්,  ස්පාඤ්ඤ,  කෙමර් ආදී භාෂා රැසක් කතා කිරීමේ හැකියාව ඇති චන් විශිෂ්ඨ රාජ්‍ය තාන්ත්‍රික නිලධාරිනියක ලෙස සම්මාන ගණනාවක් දිනා ගැනීමට ද සමත් වුණා.       ", "URL": "https://www.itnnews.lk/2023/10/05/394458/", "Category": "දේශීය පුවත්", "Parent URL": null}