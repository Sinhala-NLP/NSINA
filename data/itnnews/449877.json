{"Source": "ITN news", "Timestamp": "දෙසැම්බර් 12, 2022 12:13", "Headline": "සනත් නිශාන්තට එරෙහිව චෝදනා ගොනුකිරීමට අභියාචනාධිකරණය නීතිපතිට කල්දෙයි", "News Content": "රාජ්‍ය අමාත්‍ය සනත් නිශාන්ත මහතා අධිකරණයට අපහාස කළ බවට වන චෝදනා ගොනුකිරීම සඳහා අභියාචනාධිකරණය නීතිපතිවරයාට ජනවාරි 17 දක්වා කල්ලබා දුන්නා. සනත් නිශාන්ත මහතා අධිකරණයට අපහාස කළ බවට වන චෝදනා සම්බන්ධයෙන් ගොනුකර ඇති පැමිණිලි 3 ක් අභියාචනාධිකරණය හමුවේ අද කැඳවූවා. ශ්‍රී ලංකා අධිකරණ නිලදාරීන්ගේ සංගමය සහ නීතිඥවරුන් දෙදෙනෙකුයි එම පැමිණිලි ගොනුකර ඇත්තේ. මෙම පැමිණිලි කැදවූ අවස්ථාවේ නීතිපතිවරයා වෙනුවෙන් නියෝජ්‍ය සොලිසිටර් ජෙනරාල් කණිෂ්කා ද සිල්වා මහත්මිය පැවසුවේ චෝදනා පත්‍ර සකස් කිරීම සදහා අදාල වීඩියෝ දර්ශන ලබා ගැනීමට අවශ්‍ය බවයි. ඒ සඳහා කල් ලබා දෙන ලෙස කළ ඉල්ලීමකට අනුවයි ජනවාරි 17 දක්වා කල්ලබා දීම සිදු කළේ. සනත් නිශාන්ත මහතා වෙනුවෙන් පෙනී සිටි ජනාධිපති නීතීඥ ෆයිසර් මුස්තාෆා මහතා කියා සිටියේ මෙම පැමිණිලිවලින් බැලූ බැල්මට අධිකරණයට අපහාස කිරීමේ වදරක් හෙළි නොවන බවයි. එබැවින් එය පවත්වාගෙන යාමට නොහැකි බව දන්වමින් මූලික විරෝධතා ඉදිරිපත් කරන බව ඔහු පැවසුවා. එහිදී විනිසුරු බන්දුල කරුණාරත්න මහතා පැවසුවේ විත්තිකරුට චෝදනා පත්‍ර භාරදී එය කියවා දීමෙන් පසු මූලික විරෝධතා ඉදිරිපත් කරන ලෙසයි. පැමිණිලිකරුවන් පවසන්නේ සනත් නිශාන්ත මහතා මැයි 9 වනදා ගෝඨාගෝගම අරගලයට පහරදීමේ සිද්ධිය සම්බන්ධයෙන් ඇප මත මුදා හැර සිටියදී අරගලකරුවන්ට ඇප ලබාදීමේ ක්‍රියාවලිය ගැන විවේචනාත්මකව අදහස් පළකර ඇති බවයි. ඒ තුළින් ඔහු අධිකරණයට අපහාස කර ඇති බවයි පැමිණිලිවල දැක්වෙන්නේ. ", "URL": "https://www.itnnews.lk/2023/10/05/449877/", "Category": "Breaking News,දේශීය පුවත්", "Parent URL": null}