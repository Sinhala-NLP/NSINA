{"Source": "ITN news", "Timestamp": "ජූනි 13, 2021 11:41", "Headline": "කාබනික පොහොර භාවිතයෙන් දිස්ත්‍රික් කිහිපයක ගොවිතැන් කටයුතු ඇරඹෙයි", "News Content": "රජයේ කාබනික පොහොර ප්‍රචලිත කිරීමේ වැඩපිළිවෙළ යටතේ ගොවිතැන් කටයුතු ආරම්භ කිරීම දිවයිනේ විවිධ ස්ථානවලදී සිදුවුණා. වසවිසෙන් තොර කෘෂිකර්මාන්තයක් සදහා මෙම වැඩපිළිවෙළ යටතේ මැදිරිගිරිය ප්‍රාදේශීය ලේකම් කොට්ඨාසයේ දිවුලන්කඩවල ප්‍රදේශයේ සිදුවන කාබනික ගොවිතැන රාජ්‍ය අමාත්‍ය රොෂාන් රණසිංහ මහතාගේ නිරීක්ෂණයට ලක්වුණා. කෘමි හානි වළක්වා ගැනීම සදහා ස්වභාවික ද්‍රව්‍ය යොදාගනිමින් නිෂ්පාදනය කරන දියරයක් ද මෙහිදී භාවිතයට ගෙන ඇති ආකාරය දැකගැනීමට හැකිවුණා. ගාල්ල ගින්තොට ගලගෙදරවත්ත ප්‍රදේශයේ කාබනික පොහොර නිෂ්පාදනය කරන ගොවි මහතෙකු පිළිබදව ද අපට වාර්තා වුණා. ව්‍යාපාරයක් ලෙස කාබනික පොහොර නිෂ්පාදනය කිරීමට මාලක ලොකුගේ ගොවි මහතා සමත්වී සිටින අතර මසකට මෙට්‍රික් ටොන් 15 ත් 20 ත් අතර ප්‍රමාණයක් නිෂ්පාදනය කිරීමට ඔහු සමත්ව සිටිනවා. තේ, බුලත්, ගම්මිරිස්,වී ඇතුළු විවිධ වගාවන් සදහා මෙම කාබනික පොහොර භාවිත කළ හැකි බවයි මාලක ලොකුගේ මහතා පැවසුවේ. බණ්ඩාරවෙල, ඇටම්පිටිය, ඌවපරණගම ආදී ප්‍රදේශවල කාබනික පොහොර නිෂ්පාදනය කරන ස්ථාන කිහිපයක් නිරීක්ෂණය කිරීමට බදුල්ල දිස්ත්‍රික්ක සම්බන්ධීකරණ කමිටු සභාපති පාර්ලිමේන්තු මන්ත්‍රී මේජර් සුදර්ශන දෙණිපිටිය මහතා එක්වුණා. කාබනික පොහොර භාවිතයෙන් බෝ නොවන රෝග රැසක් වැළදීම පාලනය කරගත හැකි බවයි ඒ මහතා පෙන්වා දුන්නේ.   ", "URL": "https://www.itnnews.lk/2023/10/05/342442/", "Category": "දේශීය පුවත්", "Parent URL": null}