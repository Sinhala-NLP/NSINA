{"Source": "ITN news", "Timestamp": "ජනවාරි 21, 2022 12:25", "Headline": "විදුලි ඉංජිනේරුවන් තවමත් අකුරට වැඩ", "News Content": "කිසියම් හෝ විදුලිබලාගාරයක හදිසි බිදවැටීම් තත්ත්වයක් සිදු නොවූවහොත් බාධාවකින් තොරව විදුලිය ලබා දිය හැකි බව විදුලිබල අමාත්‍ය ගාමාණී ලොකුගේ මහතා පවසනවා. මේ අතර තාපවිදුලි බලාගාර සදහා නව ගිවිසුම්වලට එළඹෙන ලෙස විදුලිබල මණ්ඩලයේ ඇතැම් උසස් නිලධාරීන් දැඩි බලපෑම් සිදු කරන බව අමාත්‍යවරයා මෙහිදී වැඩිදුරටත් සදහන් කළා. දින කිහිපයක් පුරා පවතින විදුලි අර්බුදය හේතුවෙන් පසුගිය දින කිහිපයේදීම විටින් විට විදුලි කප්පාදුවීම් සිදු වුණා. විදුලි ජනනයට අවශ්‍ය ඉන්ධන නොමැති වීම හේතුවෙන් උද්ගත වූ මෙම විදුලි අර්බුදයත් සමග ප්‍රදේශ රැසක ජනතාව පීඩාවට පත් වුණා. කෙසේ වෙතත් පෙරේදා දිනයේදීත් විදුලි ජනනය සදහා අවශ්‍ය ඉන්ධන ලබාදීමට කටයුතු කෙරුණු අතර ඊයේ දිනයේදී ද සපුගස්කන්ද බලාගාරය සදහා දැවිතෙල් මෙට්‍රික් ටොන් 370 ක් ලබාදී තිබෙනවා. මේ අතර ඛනිජතෙල් නීතිගත සංස්ථාව ලබා දෙන බවට පොරොන්දු වූ ඩිසල් මෙට්‍රික් ටොන් දස දහස මේ වන විට කැළණිතිස්ස බලාගාරයට ලබාදීම කටයුතුකර තිබෙනවා. ඒ අනුව කැලණිතිස්ස විදුලි බලාගාරයේ බාලාගාර 03 ම ඊයේ රාත්‍රියේ  සිට ක්‍රියාත්මක කෙරුණා. කෙසේ වෙතත් ඉන් එක් බලාගාරයක් තුළ වූ  මෙගාවොට් 163 ක ටර්බයිනයක හදිසි නඩත්තු කටයුත්තක් සිදු කෙරුණු අතර එය අද  අලුයම 3.30 යට පමණ නැවතත් ක්‍රියාත්මක කෙරුණු බවයි විදුලි  ඉංජිනේරුවන් සදහන් කරන්නේ. කෙසේ වෙතත් විදුලි ඉංජිනේරුවන් ආරම්භ කර තිබෙන අකුරට වැඩ කිරීමේ වෘත්තීය ක්‍රියාමාර්ගය සම්බන්ධයෙන් ලංකා විදුලිබල මණ්ඩලයේ පද්ධති පාලන ප්‍රධාන ඉංජිනේරු එරංග කුඩාහේවා මහතාගෙන් අද මාධ්‍යවේදීන් ප්‍රශ්න කළා.     ", "URL": "https://www.itnnews.lk/2023/10/05/390293/", "Category": "දේශීය පුවත්", "Parent URL": null}