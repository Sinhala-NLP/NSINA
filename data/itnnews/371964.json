{"Source": "ITN news", "Timestamp": "ඔක්තෝබර් 26, 2021 18:43", "Headline": "යෝජිත කුරුණෑගල මහ රෝහල් සංවර්ධන ව්‍යාපෘතිය කැබිනට් මණ්ඩලයට යොමු කරන්න – අගමැති", "News Content": "යෝජිත කුරුණෑගල මහ රෝහල් සංවර්ධන ව්‍යාපෘතිය අනුමැතිය සදහා කැබිනට් මණ්ඩලයට යොමු කරන්නැයි අග්‍රාමාත්‍ය මහින්ද රාජපක්ෂ මහතා සෞඛ්‍ය අමාත්‍යංශ ලේකම්වරයාට උපදෙස් ලබා දුන්නා. කුරුණෑගල පළාත් මහ රෝහලේ නව සංවර්ධන ව්‍යාපෘතිය පිළිබද සාකච්ඡාවක් අග්‍රාමාත්‍යවරයාගේ ප්‍රධානත්වයෙන් අරලියගහ මන්දිරයේ දී පැවැත්වුණා. අගමැතිතුමාගේ උපදෙස් අනුව මෙම රෝහල ඉදි කෙරෙනුයේ නව පහසුකම්වලින් සමන්විතවයි. කුරුණෑගල ශික්ෂණරෝහල යන්න නිත්‍යානුකූලව ප්‍රකාශයට පත් කරන ලෙසද අග්‍රාමාත්‍යවරයා උපදෙස් ලබා දුන්නා. කැබිනට් අනුමැතිය ලබා ගැනීමෙන් අනතුරුව ලබන අයවැයෙන් මේ සදහා මුදල් ප්‍රතිපාදන වෙන්වන පරිදි මූලික ඉදිකිරීම් ලබන වසර මුලදී ආරම්භ කිරීම අරමුණයි. රෝහල වෙත වෙනම බස් සේවාවක් සහ රෝහල අභ්‍යන්තරයේ ම බස් නැවතුමක් ඉදිකිරීම ශික්ෂණ රෝහලක් ලෙස ශල්‍ය වෛද්‍ය,  ළමා රෝග හා මාතෘ සේවාවල උසස් මට්ටමේ සේවා සැපයීම අංග සම්පූර්ණ භික්ෂු වාට්ටුවක් ඉදි කිරීම ඒ අතර වනවා. ආකර්ශනීය හරිත සංකල්පය යටතේ ඉදි කෙරෙන පළමු රෝහල මෙයයි. රෝහලේ සිට අධිවේගි මාර්ගයට හා දුම්රිය ස්ථානයට ඍජු මාර්ග පහසුකම් සැලසීම ද ඒ අතර වනවා. මහල් දහයකින් සමන්විත ගොඩනැගිලි දෙකක් පළමු අදියර යටතේ ඉදි කිරීමට නියමිතයි. අමාත්‍ය ජොන්ස්ටන් ප්‍රනාන්දු මහතා ඇතුලු පිරිසක් මෙම සාකච්ඡාවට එක්ව සිටියා.   ", "URL": "https://www.itnnews.lk/2023/10/05/371964/", "Category": "දේශීය පුවත්", "Parent URL": null}