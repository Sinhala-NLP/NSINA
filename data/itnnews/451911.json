{"Source": "ITN news", "Timestamp": "දෙසැම්බර් 24, 2022 12:50", "Headline": "අද, හෙට සහ අනිද්දා විදුලි කප්පාදුවක් නැහැ – විදුලිබල අමාත්‍යාංශය", "News Content": "අද හෙට සහ අනිද්දා විදුලි කප්පාදුවක් සිදු නොකරන බව විදුලිබල අමාත්‍යාංශය පවසනවා. එමෙන්ම ලබන 31 සහ ජනවාරි 01 වනදාද විදුලි කප්පාදුවක් සිදු වන්නේ නැහැ. මේ අතර අද සිට නොරොච්චෝලේ ගල් අගුරු බලාගාරයේ එක් යන්ත්‍රයක් නඩත්තු කටයුත්තක් හේතුවෙන් අක්‍රිය කෙරෙනවා. නොරොච්චෝලේ බලාගාරයේ මෙගාවොට් 270 ක ජනන යන්ත්‍රයකුයි මෙලෙස නඩත්තු කටයුතු සඳහා අක්‍රීය කෙරෙන්නේ. එමෙන්ම එමගින් අඩුවන විදුලිබල ධාරිතාව වෙනත් මූලාශ්‍ර මගින් ආවරණය කර ගැනිමට නියමිත බවද විදුලිබල මණ්ඩලය පවසනවා. මේ අතර වසර ගණනාවකට පසුව විදුලි බිලේ වැඩිවීමක් සිදුවූයේ පසුගිය අගෝස්තු මස 10 වනදායි. ඒ අනුව තවත් වැඩිවීමක් සිදු කළ යුතු බව අමාත්‍යාංශය සඳහන් කරනවා. එහෙත් විදුලිය පාවිච්චි කරන්නන්ගේ සංගමය ඇතුළු සංගම් කිහිපයක නියෝජිතයින් මීට විරෝධය පළ කරනවා.   ", "URL": "https://www.itnnews.lk/2023/10/05/451911/", "Category": "දේශීය පුවත්", "Parent URL": null}