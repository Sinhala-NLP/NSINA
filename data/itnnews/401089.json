{"Source": "ITN news", "Timestamp": "මාර්තු 14, 2022 11:36", "Headline": "බස් ගාස්තු සංශෝධනය සම්බන්ධ අවසන් තීරණය පස්වරුවේ", "News Content": "බස් ගාස්තු සංශෝධනය සම්බන්ධව අවසන් තීරණය අද පස්වරුවේ රැස්වන කැබිනට් හමුවේදී ගැනීමට නියමිතව තිබෙනවා. කෙසේ වෙතත් අවම බස් ගාස්තුව රුපියල් දෙකකින් පමණ වැඩිවිය හැකි බවයි අමාත්‍ය දිලුම් අමුණුගම ප්‍රකාශ කලේ. මේ අතර ලංකා පෞද්ගලික බස් රථ හිමියන්ගේ සංගමය ප්‍රකාශ කරන්නේ අවම බස් ගාස්තුව රුපියල් 20 ක් විය යුතු බවයි. ඩීසල් මිල ඉහළ යාමත් සමගින් පෞද්ගලික බස්රථ කර්මාන්තයට මුහුණ දීමට සිදුව ඇති ගැටලු පිළිබද සාකච්ඡා කිරීම සදහා ප්‍රවාහන අමාත්‍ය දිලුම් අමුණුගම සහ බස් සංගම් නියෝජිතයින් අතර ඊයේ සාකච්ඡාවක් පැවැත්වුණා.ඒ ප්‍රවාහන අමාත්‍යාංශයේ දීයි. බස් ගාස්තු ඉතාම අඩු මුදලකින් සංශෝධනය කිරීමට එහිදි එකග වු බවයි අමාත්‍යවරයා සාකච්ඡාවෙන් අනතුරුව මාධ්‍ය වෙත අදහස් දක්වමින් කියා සිටියේ. ඒ අනුව අද පස්වරුවේ පැවැත්වෙන කැබිනට් මණ්ඩලයට බස් ගාස්තු සංශෝධනයට අදාල යෝජනාව ඉදිරිපත් කරන බව ප්‍රවාහන අමාත්‍යවරයා ප්‍රකාශ කළා. ඉන්ධන මිල ඉහල යෑම හේතුවෙන් මීටරය සහිත ත්‍රිරෝද රථ ගාස්තු මෙන්ම බහාලුම් ප්‍රවාහන රථවල සේවා ගාස්තුව වැඩි කිරීමටද කටයුතු කෙරුණා.   ", "URL": "https://www.itnnews.lk/2023/10/05/401089/", "Category": "දේශීය පුවත්", "Parent URL": null}