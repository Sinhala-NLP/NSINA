{"Source": "ITN news", "Timestamp": "සැප්තැම්බර් 13, 2021 12:46", "Headline": "මානව හිමිකම් කොමසාරිස් ජිනිවාහිදී ශ්‍රී ලංකාව ගැන කරුණු දැක්වීමට සූදානම්", "News Content": "එක්සත් ජාතීන්ගේ මානව හිමිකම් කොමසාරිස් මිෂෙල් බැචලේ ජිනිවා හි මානව හිමිකම් කවුන්සිලයේ දී ශ්‍රී ලංකාව සම්බන්ධයෙන් අද කරුණු දැක්වීමට නියමිත බව විදෙස් මාධ්‍ය වාර්තා කරනවා. එක්සත් ජාතීන්ගේ මානව හිමිකම් කවුන්සිලයේ 48 වන සැසිය අද ආරම්භ වී ලබන මස 6 තෙක් පැවැත්වෙනවා. වීඩියෝ තාක්ෂණය ඔස්සේයි මෙවර සැසිය පැවැත්වීමට සූදානම් කර තිබෙන්නේ. එක්සත් ජාතීන්ගේ මානව හිමිකම් කවුන්සිලය ඉදිරිපත් කර ඇති යෝජනා ශ්‍රී ලංකා රජය ක්‍රියාත්මක කර ඇති ආකාරය පිළිබදවද එහිදී ඇය අදහස්  දක්වනු ඇති බවයි වාර්තා වන්නේ. ශ්‍රී ලංකාව තුළ පවතින මානව හිමිකම් තත්ත්වය සම්බන්ධයෙන් පසුගිය පෙබරවාරි මාසයේ දී මානව හිමිකම් කවුන්සිලය විශේෂ යෝජනාවක් සම්මත කර ගත්තා. කෙසේ වෙතත් මානව හිමිකම් කොමසාරිස්වරිය අදහස් පල කිරීමට පෙර ශ්‍රී ලංකා  රජය පිටු 14 කින් යුතු ලේඛනයක් සියලු රටවල් අතර බෙදාහැරීමට කටයුතු කර තිබෙනවා. මානව හිමිකම් සහ ප්‍රතිසන්ධානය සම්බන්ධයෙන් ශ්‍රී ලංකා රජය ගෙන ඇති ක්‍රියාමාර්ගවල ප්‍රමිතිය මැයෙනුයි මෙම ලේඛනය සකස් කර ඇත්තේ. මානව හිමිකම් ක්ෂේත්‍රයේ ශ්‍රී ලංකාව ලබා ගෙන ඇති  ජයග්‍රහණ එම ලේඛනයට ඇතුළත්. පසුගිය මාර්තු මාසයට සාපේක්ෂව මෙවර මානව හිමිකම් කවුන්සිලය තුළදී ශ්‍රී ලංකාව වෙත සහනශීලි තත්ත්වයක් ඇති වනු ඇති බව විචාරකයන්ගේ අදහසයි. අද දිනයේදී  ශ්‍රී ලංකාව, ඇෆ්ගනිස්තානය සහ නිකරගුවාව මානව හිමිකම් සම්බන්ධයෙන් මානව හිමිකම් කොමසාරිස්වරිය සිය වාර්තා ඉදිරිපත් කරනවා.     ", "URL": "https://www.itnnews.lk/2023/10/05/362160/", "Category": "දේශීය පුවත්", "Parent URL": null}