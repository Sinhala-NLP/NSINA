{"Source": "ITN news", "Timestamp": "ජූලි 8, 2021 17:50", "Headline": "ලිට්රෝ සමාගම කෝප් කමිටුවට කැඳවන්න – කෝප් කමිටුවෙන් රක්ෂණ සංස්ථාවට උපදෙස්", "News Content": "ලිට්රෝ ගෑස් සමාගම කෝප් කමිටුව හමුවට කැදවන්නත් රජයේ විගණනයට යටත් කරන්නත් කෝප් කමිටුව ශ්‍රී ලංකා රක්ෂණ සංස්ථාවට උපදෙස් ලබා දුන්නා. කෝප් කමිටුව ශ්‍රී ලංකා රක්ෂණ සංස්ථාවට මෙම උපදෙස් ලබා දුන්නේ පාර්ලිමේන්තු මන්ත්‍රී මහාචාර්ය චරිත හේරත් මහතාගේ ප්‍රධානත්වයෙන් පොදු ව්‍යාපාර පිළිබද කමිටුව පාර්ලිමේන්තුවේදී රැස් වූ අවස්ථාවේයි. ආණ්ඩුක්‍රම ව්‍යවස්ථාවේ 20 වන සංශෝධනයට අනුව ලිට්රෝ ගෑස් හා ලිට්රෝ ගෑස් ටර්මිනල් යන සමාගම් රජයේ විගණනයට ලක් කළ නොහැකි බව සදහන් කරමින් එම සමාගම් අධිකරණයට ගොස් ඇති නිසා එම ආයතන පිළිබද සාකච්ඡා කිරීමෙන් වැළකී සිටීම සුදුසු බව කෝප් කමිටු සභාපතිවරයා මෙහිදී අවධාරණය කළා. ඒ අනුව රාජ්‍ය විගණනයට ලක් නොවන මෙම ආයතන දෙක කෝප් කමිටුවට කැදවීමට අවස්ථාව නොලැබෙන බැවින් ඒ සම්බන්ධයෙන් දීර්ඝව සාකච්ඡා කළ නොහැකි බව මහාචාර්ය චරිත හේරත් මහතා කමිටුවට පැහැදිලි කළා. එහෙත් කමිටුවේ සෙසු මන්ත්‍රීවරුන්ගේ අදහස වූයේ මෙම ආයතන දෙකේ කොටස්වලින් සියයට අනූ නවයක අයිතිය ශ්‍රී ලංකා රක්ෂණ සංස්ථාව සතු බැවින් මෙම ආයතන රජයේ විගණනයට ලක්විය යුතු බවයි. එහෙයින් එම ආයතන කෝප් කමිටුවට කැදවීමට අවස්ථාව සැලසිය යුතු බවටද කමිටුව නියෝජනය කරන මන්ත්‍රීවරුන් එකගතාවට පැමිණියා. එහෙයින් ලිට්රෝ ගෑස් ලංකා සමාගම හා ලිට්රෝ ගෑස් ටර්මිනල් ලංකා සමාගම කමිටුව හමුවට කැදවීම කඩිනමින් සිදු කරන ලෙස මෙම කමිටුව ශ්‍රී ලංකා රක්ෂණ සංස්ථාවට උපදෙස් ලබා දුන්නා. සියයට අනූ නවයක කොටස් හිමි ශ්‍රී ලංකා රක්ෂණ සංස්ථාවට මේ සම්බන්ධයෙන් විධිමත් තීරණයක් ගැනීමට හැකි බවත් ඒ වෙනුවෙන් අධ්‍යක්ෂ මණ්ඩලයේ තීරණ සහ කටයුතු කඩිනමින් සිදුකොට අවශ්‍ය ක්‍රියාමාර්ග ගන්නා ලෙසත් කෝප් කමිටුව වැඩිදුරටත් කරුණු පැහැදිලි කර දුන්නා.       ", "URL": "https://www.itnnews.lk/2023/10/05/347934/", "Category": "දේශීය පුවත්", "Parent URL": null}