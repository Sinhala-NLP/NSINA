{"Source": "ITN news", "Timestamp": "ஜூன் 22, 2022 12:20", "Headline": "51 பேரும் தொடர்ந்தும் விளக்கமறியலில்..", "News Content": "ஈஸ்டர் குண்டுத்தாக்குதல் தொடர்பில் சந்தேகத்தின் அடிப்படையில் கைதுசெய்யப்பட்ட 51 பேரும் தொடர்ந்தும் விளக்கமறியலில் வைக்கப்பட்டுள்ளனர். சஹ்ரானின் பயிற்சி முகாமில் பயிற்சி பெற்ற மற்றும் அவர்களுடன் தொடர்புகளை பேணிய சந்தேகத்தின் அடிப்படையில் கைதுசெய்யப்பட்ட 51 பேரும் மட்டக்களப்பு நீதவான் நீதிமன்றத்தில் ஆஜர்ப்படுத்தப்பட்ட நிலையில், அவர்களை தொடர்ந்தும் ஜுலை மாதம் 5ம் திகதி வரை விளக்கமறியலில் வைக்குமாறு நீதவான் உத்தரவிட்டுள்ளார். 2019 ஏப்ரல் 21ம் திகதி உயிர்த்த ஞாயிறு தினத்தன்று தேவாலயங்கள் மற்றும் பிரபல ஹோட்டல்களை இலக்கு வைத்து மேற்கொள்ளப்பட்ட தாக்குதல் தொடர்பில் சந்தேக நபர்கள் பலர் கைதுசெய்யப்பட்ட நிலையில், அது தொடர்பான விசாரணைகள் தொடர்ந்தும் முன்னெடுக்கப்பட்டு வருகின்றன. 69 சந்தேக நபர்கள் காத்தான்குடி பொலிஸாரால் கைதுசெய்யப்பட்டு வழக்கு தாக்கல் செய்யப்பட்ட நிலையில், அவர்கள் தொடர்ந்தும் விளக்கமறியலில் வைக்கப்பட்டனர். அவர்களில் 15 பேர் பிணையில் விடுதலை செய்யப்பட்ட நிலையில், 51 பேர் தொடர்ந்தும் நாட்டின் பல்வேறு சிறைச்சாலைகளிலும் விளக்கமறிலில் வைக்கப்பட்டுள்ளனர். நேற்றைய தினம் மட்டக்களப்பு பதில் நீதவான் முன்னிலையில் வழக்கு விசாரணை இடம்பெற்றபோது, அவர்களை ஜுலை மாதம் 5ம் திகதி வரை மீண்டும் விளக்கமறியலில் வைக்குமாறு நீதவான் உத்தரவிட்டுள்ளார். ", "URL": "https://www.itnnews.lk/2023/10/05/418496/", "Category": "Breaking News,தேசிய செய்திகள்", "Parent URL": null}