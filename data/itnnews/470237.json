{"Source": "ITN news", "Timestamp": "මාර්තු 22, 2023 12:57", "Headline": "පූනාගල නායයාමෙන් අවතැන් වූ පවුල් සඳහා අවශ්‍ය පහසුකම් සැපයේ", "News Content": "බණ්ඩාරවෙල පූනාගල වත්තේ සිදුවූ නායයාමෙන් අවතැන් වූ පවුල් සඳහා අවශ්‍ය පහසුකම් ලබාදීමට මේ වන විට කටයුතු කර තිබෙනවා. මේ අතර නායයාමට ලක් වූ ස්ථානයේ මාර්ගය හරහා වැටී ඇති පස් හා විශාල ගල් ඉවත් කිරීම සිදු කෙරෙමින් පවතිනවා. නායයාමෙන් ආපාදාවට පත් පූනාගල කොස්ලන්ද මාර්ගයේ කිලෝමීටර් දෙකක දුරක් පුරාවට වැටී ඇති පස් හා ගල් ඉවත් කිරීම මේ වන විට සිදු කෙරෙනවා. ඒ මාර්ග සංවර්ධන අධිකාරියේ මැදිහත්වීමෙනුයි. කෙසේ වෙතත් මීටර් 300 ක කොටසක අඩි ගණනාවක් උසට මාර්ගය හරහා විශාල ගල් හා පස් කදු ගොඩ ගැසී ඇති බැවින් ඒවා ඉවත් කිරීමේදී ඉහළින් ඇති කොටස් නැවත නාය යාමේ අවදානමක් මතුව තිබෙනවා. මෙම මාර්ගය යථා තත්ත්වයට පත් කිරීම අවතැන්වූවන්ට සහන සැලසීමටද පහසුවක් වනවා. මෙම ස්ථානය මගහැර ගමන් කිරීමට නම් බණ්ඩාරවෙල හපුතලේ බෙරගල කොස්ලන්ද හරහා කිලෝමීටර් 95 ක දුරක් ගමන් කළ යුතුයි. එසේ නොමැතිව මෙම ස්ථානය හරහා යන්නේ නම් එහි දුර කිලෝමීටර් හයක්. ජාතික ගොඩනැගිලි පර්යේෂණායතනයේ නිලධාරීන් මෙම ස්ථානය පරීක්ෂා කරන අතර එම කටයුතුවලින් අනතුරුව එම කොටසේ මාර්ගය යථා තත්ත්වයට පත් කිරීමටයි සැලසුම් කර තිබෙන්නේ. මේ අතර පූනාගල නායයාමෙන් අවතැන් වූවන් තාවකාලික ස්ථානයක රඳවා සිටිනවා. පූනාගල වත්තේ කබරගල කොටසේ වතු නිවාස පේළියකට පස්කන්ද කඩා වැටීමෙන් නිවාස තුනක් 3ක් සම්පූර්ණයෙන්ම විනාශ වී නිවාස 20කට අර්ධ හානි සිදුවුණා. පවුල් 70කට අයත් පුද්ගලයින් 240 දෙනෙකුයි ඉන් අවතැන්ව සිටින්නේ. ඔවුන්ගේ  තත්ත්වය සොයා බැලීමට රාජ්‍ය අමාත්‍ය අරවින්ද් කුමාර්  මහතා කටයුතු කළා. දැනට තාවකාලික ස්ථානයක රඳවා සිටින මෙම පිරිසට ස්ථිර පදිංචිය සඳහා සුදුසු ස්ථාන ලබාදීමටත් අවශ්‍ය පහසුකම් සැළසීමටත් පියවර ගන්නා බවයි රාජ්‍ය අමාත්‍යවරයා මෙහිදී සඳහන් කළේ. එහි සංචාරයක නිරතවූ බදුල්ල දිස්ත්‍රික් ලේකම් දමයන්ති පරණගම මහත්මිය ද ඔවුන්ට අවශ්‍ය ආහාර පාන හා අනෙකුත් පහසුකම් ලබාදීමට අවශ්‍ය පියවර ගත්තා. කම්කරු කොංග්‍රාසයේ සභාපති සෙන්දිල් තොණ්ඩමාන් මහතා ද පූනාගල අවතැන් වූවන්ගේ සුවදුක් විමසීමට පැමිණ මොවුන්ට ස්ථිර නිවාස සාදා දීම සදහා මස්කෙළිය වැවිලි සමාගමට අයත් ඉඩමක් ලබාදෙන බව පැවසුවා.         ", "URL": "https://www.itnnews.lk/2023/10/05/470237/", "Category": "දේශීය පුවත්", "Parent URL": null}