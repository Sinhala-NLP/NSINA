{"Source": "ITN news", "Timestamp": "මැයි 30, 2023 17:24", "Headline": "මීගමුව දිසා අධිකරණයේ පවරා ඇති පාස්කු නඩු ගැන ගත් තීන්දුව", "News Content": "පාස්කු ප්‍රහාරයේ වින්දිතයින් මීගමුව දිසා අධිකරණයේ පවරා ඇති වන්දි නඩුකරවල ජනාධිපති රනිල් වික්‍රමසිංහ මහතාට එරෙහි නඩු පමණක් බහතබා අනෙක් විත්තිකරුවන්ගේ නඩු පවත්වාගෙන යාමට මීගමු අතිරේක දිසා විනිසුරු නුවන් තාරක හිනටිගල මහතා නියෝගයක් ලබා දී තිබුණා. එම නියෝගය අභියෝගයට ලක් කරමින් හිටපු ජනාධිපති මෛත්‍රීපාල සිරිසේන මහතා ගොනුකළ අභියාචනයට අවසර ලබා ගැනීම සඳහා වන ඉල්ලීම මීගමුව සිවිල් අභියාචනාධිකරණය ප්‍රතික්ෂේප කළා. මීගමුව සිවිල් අභියාචනා මහධිකරණ විනිසුරුවරුන් වන නිශාන්ත හපුආරච්චි හා රශ්මි සිංගප්පුලි යන මහත්වරුන් එම නියෝගය ප්‍රකාශයට පත්කළා. මෙම වන්දි නඩුකර සම්බන්ධයෙන් මීගමුව අතිරේක දිසා විනිසුරු ලබාදුන් නියෝග සිවිල් අභියාචනාධි මහාධිකරණය තවදුරටත් තහවුරු කළා. පාස්කු ප්‍රහාරයේ වින්දිතයින් මීගමුව දිසා අධිකරණයේ පවරා ඇති වන්දි නඩුකර 182 දෙවන විත්තිකරු ලෙස වත්මන් ජනාධිපති රනිල් වික්‍රමසිංහ මහතා නම්කර තිබෙනවා. වික්‍රමසිංහ මහතා පසුගිය වසරේ මෙරට විධායක ජනාධිපති ධුරයට පත්වීමෙන් පසු ජනාධිපති මුක්තිය හිමිවීම නිසා ඒ මහතාට එරෙහි නඩුකර ජනාධිපති ධුරය දරණ කාලයට පමණක් බහා තැබීමටයි මීගමුව අතිරේක දිසා විනිසුරුවරයා දෙසැම්බර් 15වනදා නියෝග කලේ. දිසා විනිසුරුවරයාගේ එම නියෝගය අභියෝගයට ලක් කරමින් හිටපු ජනාධිපති මෛත්‍රීපාල සිරිසේන මහතා මීගමුව සිවිල් අභියාචනාධිකරණය වෙත මෙම ඉල්ලීම් ඉදිරිපත් කර තිබුණා. ", "URL": "https://www.itnnews.lk/2023/10/05/487571/", "Category": "දේශීය පුවත්", "Parent URL": null}