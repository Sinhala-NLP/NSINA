{"Source": "ITN news", "Timestamp": "අගෝස්තු 31, 2023 16:03", "Headline": "ජෙරම්ගේ පෙත්සම සළකා බැලීම සැප්තැම්බර් 21 වනදා", "News Content": "තමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා දේවගැති ජෙරම් ප්‍රනාන්දු ඉදිරිපත් කළ රිට් පෙත්සම විභාගයට නොගෙනම නිෂ්ප්‍රභ කරන ලෙස සීමිත විරෝධතා ගොනු කර ඇති බව නීතිපතිවරයා අභියාචනාධිකරණයට දැනුම් දුන්නා. නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥ ෂමින්ද වික්‍රම මහතායි මේ බව අධිකරණයට දැනුම් දුන්නේ. ඒ අනුව පෙත්සම සළකා බැලීම සඳහා සැප්තැම්බර් 21 වනදා කැඳවන ලෙස අධිකරණය නියෝග කළා. පෙත්සම්කරු පවසන්නේ තමා කළ ප්‍රකාශයකින් බුදු දහම ඇතුළු ආගම්වලට අපහාස කළේ යැයි කියන සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයට කරුණු වාර්තා කර විදෙස් ගමන් තහනම් නියෝගයක්ද ලබාගෙන ඇති බවයි. සිවිල් හා දේශපාලන අයිතිවාසිකම් පනත හා දණ්ඩනීති සංග්‍රහය යටතේ තමාට එරෙහි චෝදනා ගොනු කර ඇති බවද ඔහු පවසනවා. මෙම සිද්ධිය සම්බන්ධයෙන් තමන් අත්අඩංගුවට ගැනීම නීතියට පටහැනි බව පෙත්සම්කරු සඳහන් කරනවා. ඒ අනුව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙසත් කොටුව මහේස්ත්‍රාත් අධිකරණය හමුවේ ඇති තමාට එරෙහි නඩුව බල රහිත කරන ලෙසත් පෙත්සම්කාර දේවගැතිවරයා අධිකරණයෙන් ඉල්ලා සිටිනවා.     ", "URL": "https://www.itnnews.lk/2023/10/05/512457/", "Category": "Breaking News,දේශීය පුවත්", "Parent URL": null}