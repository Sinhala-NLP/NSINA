{"Source": "ITN news", "Timestamp": "සැප්තැම්බර් 23, 2022 11:26", "Headline": "මාසය 6 ක කාලයක් සඳහා ග්ලයිෆොසේට් ආනයනයට කැබිනට් අනුමැතිය", "News Content": "කැබිනට් සහ රාජ්‍ය ඇමතිවරුන්ගේ විදෙස් සංචාර සීමා කිරීම සහ අත්‍යවශ්‍ය කටයුතු සදහා කිහිප දෙනෙකු පමණක් කැදවාගෙන යාමට අදාළ යෝජනාවකට  කැබිනට් අනුමැතිය හිමිව තිබෙනවා. ජනපති ඉදිරිපත් කළ මෙම යෝජනාවට අමතරව තවත් යෝජනා කිහිපයකට කැබිනට් අනුමැතිය හිමි වුණා. ශ්‍රී ලංකාව මුහුණපා ඇති අසීරු ආර්ථික තත්ත්වය සැළකිල්ලට ගනිමින් රාජ්‍ය වියදම් අවම කිරීමේ අරමුණිනුයි අමාත්‍යවරුන්ගේ සහ රාජ්‍ය අමාත්‍යවරුන්ගේ විදේශ සංචාර අත්‍යවශ්‍ය කාර්යන් සදහා පමණක් සීමා කිරීමට  ජනාධිපතිවරයා යෝජනා කර ඇත්තේ. එවැනි සංචාර සදහා අත්‍යවශ්‍යස නිලධාරියා හෝ අදාළ සංචාරයේ රාජකාරී කටයුතු සදහා අත්‍යවශ්‍යම කිහිප දෙනෙකුගෙන් සමන්විත කණ්ඩායම පමණක් සහභාගී කරවාගත යුතු බවටත් වන මෙම යෝජනාවට කැබිනට් අනුමැතිය හිමි වුණා. සත්ව ආහාර නිෂ්පාදනය සදහා අවශ්‍ය බඩඉරිගු හෝ වෙනත් සුදුසු ධාන්‍ය මෙට්‍රික් ටොන් 25,000 ක් ආනයනය කිරීමට කැබිනට් අනුමැතිය හිමි වුණා. සත්ව ආහාර නිෂ්පාදනයට සදහා වාර්ෂිකව බඩඉරිගු මෙට්‍රික් ටොන් ලක්ෂ 6 ක් පමණ අවශ්‍ය වනවා. මේ වන විට වෙළදපොල තුල උග්‍ර බඩඉරිගු හිගයක් පවතනවා. ලබන දෙසැම්බර් 31 කට පෙර  ආහාර නිෂ්පාදන සමාගම් හා සත්ව ආහාර අමුද්‍රව්‍ය අලෙවි කරන්නන් හරහා බඩඉරිගු මෙට්‍රික් ටොන් දෙලක්ෂ විසිපන්දහසක් ආනයනය කිරීමට බලපත්‍ර නිකුත් කර ඇතත් විදේශ විනිමය හිගය ඊට දැඩිව බලපා තිබෙනවා. ඒ හේතුවෙන් ජුනිමස අග වන විට ආනයනය කර ඇත්තේ බඩඉරිගු මෙට්‍රික්ටොන් 38,000 ක් පමණයි. මේ නිසා‍ බඩඉරිගු මිල ඉහළගොස් සත්ව ආහාර මිලද වැඩි වී තිබෙනවා. කුකුළු මස් හා බිත්තර නිෂ්පාදනවලට ද මෙය දැඩිව බලපා තිබෙනවා. මේ හේතුවෙනුයි සත්ව ආහාර නිෂ්පාදනය සදහා බඩඉරිගු හා වෙනත් සුදුසු ධාන්‍යවර්ග මෙට්‍රික් ටොන් 25,000 ක් ආනයනයට කැබිනට් මණ්ඩලය තීරණය කර ඇත්තේ මාසය 06 ක කාලයක් සදහා කෘෂිකාර්මික කටයුතුවලට අත්‍යවශ්‍ය ග්ලයිෆොසේට් ආනයනයට කැබිනට් අනුමැතිය ලැබී තිබෙනවා. ග්ලයිෆොසේට් ආනයනය තහනම් කිරීම හේතුවෙන් කෘෂිකාර්මික කටයුතුවලට බලපෑම් එල්ල වී නිෂ්පාදනය අඩු වී ආහාර ද්‍රව්‍යවල මිල ඉහළ ගොස් තිබෙනවා. එය සැලකිල්ලට ගනිමිනුයි මහ කන්නයේදී සියලු කෘෂිකාර්මික කටයුතු සදහා ග්ලයිෆොසේට් භාවිතයට අවස්ථාව ලබාදීම සුදුසු බවට නිර්දේශ ඉදිරිපත්ව තිබෙන්නේ. මේ අනුවයි ග්ලයිෆොසේට් ආනයනයට කැබිනට් මණ්ඩලය තීරණය කළේ. විද්‍යුත් මාධ්‍ය සදහා විකාශන අධිකාරී පනතක් හදුන්වාදීමටද කැබිනට් අනුමැතිය හිමි වුණා. ශ්‍රී ලංකාව තුළ රූපවාහිනී ගුවන්විදුලි හා නව මාධ්‍යයන් හි අන්තර්ගතය නියාමනයට මූලික නීතියක් නැහැ. ඒ හේතුවෙන් එවැනි මාධ්‍ය සදහා බලපත්‍ර නිකුත් කිරීමේදී මෙන්ම එම මාධ්‍යයන් විසින් ශ්‍රව්‍ය දෘෂ්‍ය අන්තර්ගතයන් විකාශනයේදී විවිධ ගැටුම්වලට මුහුණපෑමට සිදුව තිබෙනවා.       ", "URL": "https://www.itnnews.lk/2023/10/05/436668/", "Category": "Breaking News,දේශීය පුවත්", "Parent URL": null}