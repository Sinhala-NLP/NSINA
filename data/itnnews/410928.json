{"Source": "ITN news", "Timestamp": "මැයි 12, 2022 10:53", "Headline": "එක්සත් ජාතීන්ගේ සංවිධානය නියං ආපදා අනතුරු ඇඟවීම් නිකුත් කරයි", "News Content": "එක්සත් ජාතීන්ගේ සංවිධානය නියං ආපදා අනතුරු ඇඟවීම් නිකුත් කර තිබෙනවා. එක්සත් ජාතීන්ගේ සංවිධානය කළ නවතම වාර්තාවට අනුව නියඟය පවතින අවකාශය 29%කින් වැඩි වී ඇති බවයි වාර්තා වන්නේ. මෙම ගැටළුව ශීඝ්‍රයෙන් උග්‍ර අතට හැරෙමින් පවතින බව ඔවුන් පෙන්වා දෙනවා. 1998 වසරේ සිට 2017 දක්වා නියඟය හේතුවෙන් ඇමෙරිකා ඩොලර් බිලියන 124ක් ලොව පුරා රටවල වියදම් වී ඇති බව සඳහන්. එමෙන්ම 1970 සිට 2019 දක්වා නියඟයෙන් පුද්ගලයින් 650,000ක් මරණයට පත්ව ඇති බවද එක්සත් ජාතීන්ගේ වාර්තා තහවුරු කළා.  මිලියන 160ක දරුවන් ඇතුළු බිලියන 2.3කට අධික ජනතාවක් දැනට ජලය නොමැතිව අනාරක්ෂිත තත්වයන් යටතේ ජීවත්වනවා. මෙලෙස නියගය හේතුවෙන් 2030 වසර වෙන විට  මිලියන 700කට වැඩි ජනතාවක් දේශගුණය හේතුවෙන් සරණාගතයින් බවට පත්වනු ඇති බවයි ජගත් සංවිධානය පවසන්නේ. මෙම සරණාගතයින් වැඩි පිරිසක් සංවර්ධනය වෙමින් පවතින රටවල ජනතාව බවයි ඔවුන් තවදුරටත්  පෙන්වා දෙන්නේ.   ", "URL": "https://www.itnnews.lk/2023/10/05/410928/", "Category": "Breaking News,ජාත්‍යන්තර පුවත්", "Parent URL": null}