{"Source": "ITN news", "Timestamp": "මාර්තු 29, 2022 18:11", "Headline": "පවුල් ලක්ෂ 22ක් ඉලක්ක කරගෙන ගෙවතු වගා සංග්‍රාමය ඇරඹෙයි", "News Content": "අල,  ළූණු හා මිරිස්  බීජ ආනයනයෙන් තොරව මෙරටදීම නිෂ්පාදනය සදහා වැඩපිළිවෙල ආරම්භ කර ඇති බව  අමාත්‍ය මහින්දානන්ද අලුත්ගමගේ මහතා පවසනවා. පවුල් ලක්ෂ 22 ක් ඉලක්ක කරගනිමින් ආරම්භ වූ හරිත දැයක් ජාතික ගෙවතු වගා සංග්‍රාමයේ සමාරම්භක අවස්ථාවට එක්වෙමිනුයි අමාත්‍යවරයා මේ බව සදහන් කළේ. වසවිසෙන් තොර පෝෂණයෙන් සපිරි නැවුම් එළවළු හා පළතුරු, පළා වර්ග, අල වර්ග ඇතුලු බෝග තම ගෙවත්තෙන්ම සපයා ගැනීම තුළින් නිරෝගී ස්වයං පෝෂිත පවුල් ඒකක බිහිකිරීමේ සංකල්පය මතයි මෙම වැඩසටහන ආරම්භ කර තිබෙන්නේ. ජාතික වැඩසටහනේ සමාරම්භක උත්සවය කහතුරුඩුව පොල්ගස්ඕවිට ජගත් කුමාර ගොවිමහතාගේ ගෙවත්තේ පැවැත්වුණා. ඒ අමාත්‍යවරුන් වන චමල් රාජපක්ෂ, මහින්දානන්ද අලුත්ගම,ගේ බන්දුල ගුණවර්ධන,  පාර්ලිමේන්තු මන්ත්‍රී ප්‍රදීප් උදුගොඩ යන මහත්වරුන්ගේ ප්‍රධානත්වයෙන්. ජාතික වැඩසටහනේ ආරම්භය සනිටුහන් කරමින් පැල රෝපණයක් ද සිදු වුණා. මෙම ජාතික වැඩසටහන  රටම ආවරණය වන පරිදි ක්‍රියාත්මක වනවා. පුත්තලම දිස්ත්‍රික් හරිත දැයක් ගෙවතු වගා සංග්‍රාමය පැවැත්වුණේ පාර්ලිමේන්තු මන්ත්‍රී අශෝක ප්‍රියන්ත මහතාගේ ප්‍රධානත්වයෙන්. මහවැව පහළකුඩාවැව ග්‍රාමසේවා වසම මූලික කරගනිමින් එය පැවැත්වුණා. වවුනියාව දිස්ත්‍රික්කයේ ග්‍රාම නිලධාරී වසම් 102 කට අයත් ගම්මාන  505 ක මෙම ව්‍යපෘතිය ක්‍රියාත්මක වනවා. දිස්ත්‍රික් ප්‍රධාන උත්සවය පැවැත්වුණේ වවුනියාව නෙඩුන්කුලම ගම්මානයේදීයී. ඒ දිස්ත්‍රික් ලේකම් පී.ඒ. සරත්චන්ද්‍ර මහතාගේ මූලිකත්වයෙනුයි. බදුල්ල දිස්ත්‍රික් වගා සංග්‍රාම ජාතික උත්සවය පැවැත්වුණේ බදුල්ල උතුර ග්‍රාම නිලධාරී වසම කේන්ද්‍ර කරගනිමින්. පළාත් ආණ්ඩුකාර ඒ.ජේ.එම් මුසාමිල්,  දිස්ත්‍රික් ලේකම් දමයන්ති පරණගම යන මහත්ම මහත්මීන් ඊට එක්ව සිටියා. එළවළු හා පළතුරු පැල වර්ග බීජ කට්ටල කොම්පෝස්ට් පොහොර ගෙවතු හිමියන් වෙත ලබාදීමටයි කටයුතු කෙරුණේ.   ", "URL": "https://www.itnnews.lk/2023/10/05/404483/", "Category": "Breaking News,දේශීය පුවත්", "Parent URL": null}