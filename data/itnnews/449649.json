{"Source": "ITN news", "Timestamp": "දෙසැම්බර් 10, 2022 21:21", "Headline": "කොළඹ විශ්වවිද්‍යාලයේ ගුණාත්මකභාවය වැඩිදියුණු කිරීමට රජයේ සහය දෙන බව ජනපති පවසයි", "News Content": "කොළඹ විශ්වවිද්‍යාලයේ ගුණාත්මක තත්ත්වය වැඩි දියුණු කිරීමට රජයේ සහාය නොඅඩුවම ලබා දෙන බව ජනාධිපති රනිල් වික්‍රමසිංහ මහතා ප්‍රකාශ කරනවා. කොළඹ විශ්වවිද්‍යාලයේ හැත්තෑ පස්වන සංවත්සරය වෙනුවෙන් සංවිධාන කර තිබූ වැඩසටහනට එක්වීමෙන් අනතුරුව නීති පීඨයේ පීඨාධිපති කාර්යාලයේ පැවති සුහද සාකච්ඡාවකදී ජනාධිපතිවරයා මේ බව කියා සිටියා. රනිල් වික්‍රමසිංහ මහතා විධායක ජනාධිපති ධූරයට පත් කොළඹ නීති පීඨයේ පළමු ආදි ශිෂ්‍යයා වීම විශේෂත්වයක්. විශ්වවිද්‍යාලයේ උපකුලපති මහාචාර්ය එච් ඩී කරුණාරත්න, නීති පීඨයේ පීඨාධිපති මහාචාර්ය සම්පත් පුංචිහේවා, පාර්ලිමේන්තු මන්ත්‍රීවරුන් වන මහාචාර්ය ජී එල් පීරිස්, මධුර විතානගේ, ජනාධිපති නීතිඥ රොනල්ඩ් පෙරේරා යන මහත්වරුන් ඇතුළු පිරිසක් සාකච්ඡාවට එක්ව සිටියා. යටිතල පහසුකම් සංවර්ධනයට වඩා ගුණාත්මකභාවය ඉහළ නංවා ගැනීම තුළින් කොළඹ විශ්වවිද්‍යාලය ලොව හොදම විශ්වවිද්‍යාල අතරට ගෙන ඒම කෙරෙහි අවධානය යොමු කළ යුතු බවයි ජනාධිපතිවරයා මෙහිදී කියා සිටියේ. එසේ වුවහොත් විදෙස් සිසුන් පවා මෙරටට ගෙන්වා ගත හැකි බව ජනාධිපතිවරයා කියා සිටියා. කොළඹ විශ්වවිද්‍යාලයේ ඉංජිනේරු පීඨය ඉදිකිරීමේ සැලැස්මේ ප්‍රගතිය පිළිබදවද ජනාධිපතිවරයා කරුණු විමසා සිටියා. ආදි විද්‍යාර්ථීන් දහසකට අධික පිරිසක් මෙම අවස්ථාවට එක්ව සිටියා. මෙහිදී ජනාධිපතිවරයා සමූහ ඡායාරූපයකට හා විද්‍යාර්ථීන් සමග සෙල්ෆි ඡායාරූප කිහිපයකට පෙනී සිටියා.       ", "URL": "https://www.itnnews.lk/2023/10/05/449649/", "Category": "දේශීය පුවත්", "Parent URL": null}