{"Source": "ITN news", "Timestamp": "දෙසැම්බර් 11, 2022 16:59", "Headline": "මිනිස් ජාවාරම ගැන විමර්ශනයට CID නිලධාරීන් ඇතුළු පිරිසක් ඕමානයට", "News Content": "මිනිස් ජාවාරම සම්බන්ධ සිදුවීම් විමර්ශනයට විදේශසේවා නියුක්ති කාර්යාංශයේ හා අපරාධ පරීක්ෂණ දෙපාර්තමේන්තුවේ නියෝජිත පිරිසක්  ඕමානයට ගොස් තිබෙනවා. නිවේදනයක් නිකුත් කරමිනුයි ශ්‍රී ලංකා විදේශ සේවා නියුක්ති කාර්යාංශය මේ බව සඳහන් කරන්නේ. පසුගිය දිනවල මහත් ආන්දෝලනයක් ඇති කළ ඕමාන් රාජ්‍යයේ  මිනිස් ජාවාරම හා සම්බන්ධ සිදුවීම් පිළිබඳ විමර්ශනය කිරීම සඳහා කම්කරු හා විදේශ රැකියා අමාත්‍ය මනූෂ නානායක්කාර මහතාගේ උපදෙස් පරිදි මෙම පිරිස ඊයේ පිටත්ව ගොස් තිබෙනවා. එම පිරිසට විදේශ සේවා නියුක්ති කාර්යාංශයේ අතිරේක සාමාන්‍යාධිකාරීවරයෙකු, විමර්ශන නිලධාරීන් තිදෙනෙකු හා අපරාධ පරීක්ෂණ දෙපාර්තමේන්තුවේ පොලිස් පරීක්ෂකවරයෙකු හා කාන්තා උපපොලිස් පරීක්ෂකවරියක් ද ඇතුළත් වෙනවා. විදේශ සේවා නියුක්ති කාර්යාංශ පනත උල්ලංඝනය කර විදේශගත කිරීම, මිනිස් ජාවාරම් ගැන පසුගිය දිනවල වාර්තා වූ සිදුවීම් පිළිබඳව මෙහිදී විශේෂයෙන් විමර්ශනය කිරීමට නියමිත බව ද විදේශ සේවා නියුක්ති කාර්යාංශය  අදාළ නිවේදනය මගින් පෙන්වා දී තිබෙනවා.       ", "URL": "https://www.itnnews.lk/2023/10/05/449667/", "Category": "දේශීය පුවත්", "Parent URL": null}