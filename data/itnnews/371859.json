{"Source": "ITN news", "Timestamp": "ඔක්තෝබර් 26, 2021 15:55", "Headline": "2050 වනවිට ඔස්ට්‍රේලියාවේ කාබන් විමෝචනය සම්පූර්ණයෙන් නවතන බවට එරට අගමැති ප්‍රතිඥා දෙයි", "News Content": "2050 වසර වනවිට ඔස්ට්‍රේලියාවේ කාබන් විමෝචනය සම්පූර්ණයෙන් නවතාලන බවට අග්‍රාමාත්‍ය ස්කොට් මොරිසන් අද ප්‍රතිඥා දුන්නා. දීර්ඝ කාලයක් තිස්සේ ඔස්ට්‍රේලියා පාර්ලිමේන්තු මන්ත්‍රීවරුන් සමග පැවති සාකච්ඡාවෙන් අනතුරුව මෙම තීරණයට එළඹි බව අග්‍රාමාත්‍යවරයා සදහන් කරනවා. කෙසේ වුවද කාබන් විමෝචනය අත්හිටුවීමට අවශ්‍ය නීති පැනවීමක් සිදු නොකෙරෙන බවයි වාර්තා වන්නේ. ගල් අගුරු ආදි පොසිල ඉන්ධන භාවිතා කරන කර්මාන්ත අවශ්‍ය සීමා කිරීම් යොදා ගත යුතු බවට ඔස්ට්‍රේලියා රජයෙන් යෝජනා වී තිබෙනවා. 2030 වසර වනවිට ඔස්ට්‍රේලියාවේ කාබන් විමෝචනයෙන් 45% ක් අවම කිරීමට ද අනතුරුව 2050 වසර වනවිට කාබන් විමෝචනය සම්පූර්ණයෙන් නවතා දැමීමටයි යෝජනා වී ඇත්තේ. ගල් අගුරු ඇතුලු පොසිල ඉන්ධන වැඩිම ප්‍රමාණයක් අපනයනය සිදුකරන රටක් ලෙසද ඔස්ට්‍රේලියාව හැදින්විය හැකියි.     ", "URL": "https://www.itnnews.lk/2023/10/05/371859/", "Category": "ජාත්‍යන්තර පුවත්", "Parent URL": null}