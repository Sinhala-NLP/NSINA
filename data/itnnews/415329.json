{"Source": "ITN news", "Timestamp": "ජූනි 6, 2022 11:43", "Headline": "රුසියානු ගුවන් යානය සම්බන්ධයෙන් නීතිපතිගෙන් මෝසමක්", "News Content": "එරෝෆ්ලොට් ගුවන් සමාගමට අයත් ගුවන් යානය සම්බන්ධයෙන් නීතිපතිවරයා කොලඹ වාණිජ මහාධිකරණය හමුවේ මෝසමක් ගොනුකර තිබෙනවා. මෙම යානය සම්බන්ධයෙන් විශේෂ කරුණු දැක්වීමක් සඳහා නඩුව විවෘත අධිකරණය හමුවේ කැඳවන ලෙස ඉල්ලමිනුයි මෙය ගොනුකර තිබෙන්නේ. මේ අතර අග්‍රාමාත්‍යවරයා ශ්‍රී ලංකා විදේශ අමාත්‍යාංශය හරහා ඊයේ රුසියාවට දැනුම් දුන්නේ ගුවන් යානය සම්බන්ධයෙන් පවතින ප්‍රශ්නය දෙරට අතර ගැටලුවක් නොවන බවයි. එරෝෆ්ලොට් ගුවන් සමාගමට අයත් ඒ 330 ගුවන් යානය පසුගිය දෙවනදා මොස්කව් නුවර සිට මෙරටට පැමිනියේ මගීන් 191 දෙනෙකු රුසියාවට රැගෙන යාමේ අරමුණෙන්. කොළඹ වාණිජ මහාධිකරණය නිකුත් කළ වාරණ නියෝගයකට අනුව එදින එම ගුවන් යානයට පිටත්ව යාමට කටුණායක ගුවන් තොටුපලේ ගුවන් පාලක මධ්‍යස්ථානය ඊට අවසර ලබාදුන්නේ නැහැ. අදාළ ගුවන් යානය මෙරට ගුවන් තොටුපොල තුළ රඳවා ගැනීම සම්බන්දයෙන් අර්බුදකාරී තත්ත්වයක් ඇතිවූයේ ඉන් පසුවයි. දෙරට අතර දිගු කාලයක් පුරා පවතින මිත්‍රශීලී සබඳතාවලට මේ තුළින් අහිතකර බලපෑම් එල්ලවන බැවින් එය වළක්වා ගැනීමට කඩිනමින් ක්‍රියාමාර්ග ගන්නා ලෙස රුසියා විදේශ අමාත්‍යාංශය ද දැනුම්දී තිබුණා. එමෙන්ම මෙම සිද්ධිය සම්බන්ධයෙන්  රුසියානු රජය  දැඩි අප්‍රසාදය පළකළ අතර රුසියාවේ සිට ශ්‍රී ලංකාව දක්වා වානිජ ගුවන් ගමන් තාවකාලිකව අත්හිටුවීමට ද එරෝෆ්ලොට් ගුවන් සමාගම පියවර ගත්තා. මෙම සිද්ධිය සම්බන්ධයෙන් අග්‍රාමාත්‍ය රනිල් වික්‍රමසිංහ මහතා විදේශ අමාත්‍යාංශය හරහා රුසියානු රජයට දැනුම් දුන්නේ මෙය දෙරට අතර ගැටලුවක් නොවන අතර එය පෞද්ගලික නීතිමය ගැටලුවක් බවයි. එමෙන්ම මෙය අධිකරණ ක්‍රියාවලියක් බැවින් ඒ සඳහා රජයට මැදිහත්වීමක් සිදුකළ නොහැකිබවට තමන් ද තානාපති කාර්යාලයට දැනුම් දුන් බව ගුවන් සේවා අමාත්‍ය නිමල් සිරිපාල ද සිල්වා මහතා ද ඊයේ ප්‍රකාශ කළා. එම පසුබිම හමුවේ එරෝෆ්ලොට් ගුවන් සමාගමට අයත් ගුවන් යානයට අදාළ වාරණ නියෝගය සම්බන්ධයෙන් නීතිපතිවරයා කොළඹ වානිජ මහාධිකරණය හමුවේ මෝසමක් ගොනුකර තිබෙනවා.   ", "URL": "https://www.itnnews.lk/2023/10/05/415329/", "Category": "Breaking News,දේශීය පුවත්", "Parent URL": null}