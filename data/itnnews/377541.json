{"Source": "ITN news", "Timestamp": "නොවැම්බර් 21, 2021 12:03", "Headline": "සියලු පාසල්වල 06 සිට 09 දක්වා ශ්‍රේණිවල අධ්‍යයන කටයුතු හෙට සිට ඇරඹෙයි", "News Content": "රජයේ සහ අනුමත පෞද්ගලික පාසල්වල 06 සිට 09 දක්වා ශ්‍රේණිවල අධ්‍යයන කටයුතු හෙට ආරම්භ වනවා. දරුවන්ගේ මානසික මට්ටම මෙන්ම අධ්‍යාපනය පිළිබඳව සිතා දරුවන් පාසලට එවන ලෙස සෞඛ්‍ය අංශ දෙමව්පියන්ගෙන් ඉල්ලා සිටිනවා. කොවිඩ් 19 තත්ත්වය යටතේ වසා දැමුණු පාසල් සෞඛ්‍ය නිර්දේශ මත අදියර හතරක් යටතේ යළි ආරම්භ කිරීමට පියවර ගැණුනා. පළමු අදියර යටතේ ආරම්භ වූයේ සිසුන් 200 ට අඩු පාසල්වල අධ්‍යයන කටයුතුයි. දෙවන අදියර යටතේ සියලු පාසල්වල ප්‍රාථමික ශ්‍රේණි විවෘත කෙරුණා. තුන්වන අදියර යටතේ ආරම්භ කෙරුණේ සියලු පාසල්වල සාමාන්‍ය පෙළ සහ උසස් පෙළ අධ්‍යයන කටයුතුයි. හතරවන අදියර යටතේයි සියලු පාසල්වල හය , හත, අට සහ නවය ශ්‍රේණි හෙට සිට ආරම්භ කෙරෙන්නේ. මේ අනුව හෙට සිට දිවයිනේ සෑම පාසලකම සියලුම ශ්‍රේණිවල අධ්‍යයන කටයුතු සාමාන්‍ය පරිදි සිදු කිරීමට අධ්‍යාපන අමාත්‍යංශය තීරණය කර තිබෙනවා. මේ අතර වසර දෙකකට ආසන්න කාලයක් පාසල් අධ්‍යාපනය ලබා ගැනීමට නොහැකි වීමෙන් දරුවන් දැඩි මානසික ව්‍යාකූලත්වයකට පත්ව ඇති බවයි කොළඹ රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී වි විජේසූරිය මහතා ප්‍රකාශ කරන්නේ. ", "URL": "https://www.itnnews.lk/2023/10/05/377541/", "Category": "Breaking News,දේශීය පුවත්", "Parent URL": null}