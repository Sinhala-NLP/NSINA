{"Source": "ITN news", "Timestamp": "සැප්තැම්බර් 11, 2021 10:36", "Headline": "වරායෙන් සතොස ගත් සුදුළූණු බහාලූම් 02ක් තෙවන පාර්ශ්වයකට ලබා දීම ගැන පරික්ෂණ", "News Content": "වරාය අධිකාරියෙන් සතොසට ලබා ගත් සුදුළූණු බහාලුම් 02ක් තෙවන පාර්ශ්වයකට ලබා දීම සම්බන්ධයෙන් අමාත්‍යවරයාගේ නියෝගයෙන් පරීක්ෂණයක් පැවැත්වෙන බව වෙළෙඳ අමාත්‍යාංශය සඳහන් කරයි. වගකිවයුතු නිලධාරීන්ගේ සේවය අත්හිටුවීමටත් මෙහිදී අමාත්‍යවරයා නියෝග කර ඇත. මෙරටට ආනයනය කිරීමෙන් පසුව ආනයනකරුවන් විසින් වරායෙන් මුදා නොගත් අත්‍යවශ්‍ය භාණ්ඩ සතොස අළෙවිසැල් ජාලය හරහා පාරිභෝගික ජනතාවට සහන මිළට ලබා දීමට වෙළෙඳ අමාත්‍යාංශයේ මැදිහත් වීමෙන් අමාත්‍ය මණ්ඩල අනුමැතිය ගෙන තිබේ. ඒ අනුව මෙම අත්‍යවශ්‍ය භාණ්ඩ සතොස අළෙවිසැල් ජාලයට නිකුත් කිරීමේ කටයුතු සිදු වෙමින් පවතින අතරතුර ශ්‍රී ලංකා වරාය අධිකාරියෙන් ලංකා සතොස ආයතනය වෙත ලබා ගත් සුදුළූණු බහාලුම් 02ක්, සතොස ඉහළ කළමණාකාරිත්වයේ කිසිදු අනුමැතියකින් තොරව පසුගියදා තෙවන පාර්ශ්වයක් වෙත අළෙවි කර තිබේ. පාරිභෝගිකයා වෙත සහනදායී මිළගණන් යටතේ භාණ්ඩ සැපයුම් කිරීම සඳහා රාජ්‍ය යාන්ත්‍රණය උපරිම ශක්‍යතාවයෙන් යුතුව කටයුතු කරමින් සිටින මෙම අවස්ථාවේදී මෙවැනි ක්‍රියාමාර්ග ගනු ලැබූ නිලධාරීන්ගේ රාජකාරී තහනම් කිරීමට වෙළෙඳ අමාත්‍ය ආචාර්ය බන්දුල ගුණවර්ධන මහතා විසින් සතොස සභාපති හා ප්‍රධාන විධායක නිලධාරී වෙත නියෝග කරන ලද අතර මෙම සුදුළූණු බහාලුම් 02 තෙවන පාර්ශ්වයකට අළෙවි කිරීම සම්බන්ධයෙන් කඩිනම් පරීක්ෂණයක් සිදු කොට වාර්තාවක් ලබා දෙන මෙන් ද අමාත්‍යවරයා විසින් සතොස සභාපති හා ප්‍රධාන විධායක නිලධාරී වෙත නියෝග කරන ලදී. එමෙන්ම මේ පිළිබඳව වැඩිදුර පරීක්ෂණ සිදු කිරීම සඳහා අපරාධ පරීක්ෂණ දෙපාර්තමේන්තුව වෙත පැමිණිලි කරන මෙන් ද වෙළෙඳ අමාත්‍ය ආචාර්ය බන්දුල ගුණවර්ධන මහතා විසින් සතොස සභාපති වෙත උපදෙස් ලබා දෙන ලදී. ", "URL": "https://www.itnnews.lk/2023/10/05/361705/", "Category": "දේශීය පුවත්", "Parent URL": null}