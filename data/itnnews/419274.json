{"Source": "ITN news", "Timestamp": "ජූනි 26, 2022 10:02", "Headline": "ඇමෙරිකා රාජ්‍ය දූත පිරිස අද අලුයම දිවයිනට", "News Content": "ශ්‍රී ලංකාවේ පවතින ආර්ථික අර්බුදය පිළිබද සොයා බැලීමට සිව්දෙනෙකුගෙන් යුතු ඇමෙරිකා රාජ්‍ය දූත පිරිසක් අද අලුයම දිවයිනට පැමිණියා. මෙම දූත පිරිස ශ්‍රී ලංකාවේ සිටින කාලය තුළ දේශපාලන නියෝජිතයින් , ආර්ථික විශේෂඥයින් සහ ජාත්‍යන්තර සංවිධාන හමුවීමට කටයුතු කරන බව ශ්‍රී ලංකාවේ පිහිටි ඇමෙරිකා එක්සත් ජනපද කාර්යාලය නිවේදනය කරනවා. ඇමෙරිකා රාජ්‍ය භාණ්ඩාගාර දෙපාර්තමේන්තුවේ ආසියා කලාපය භාර නියෝජ්‍ය ලේකම් රොබට් කැප්‍රෝත් සහ ඇමෙරිකා රාජ්‍ය දෙපාර්තමේන්තුවේ මධ්‍යම සහ දකුණු ආසියාව භාර රාජ්‍ය ලේකම් කෙලී කිඩර්ලින් , එක්සත් ජනපද භාණ්ඩාගාර දෙපාර්තමේන්තුවේ නියෝජ්‍ය සහකාර ලේකම් ජෝන් මැක්ඩැනියෙල් , එක්සත් ජනපද රාජ්‍ය දෙපාර්තමේන්තුවේ ආර්ථික ප්‍රධානී කැතරින් රෙනෝල්ඩ්ස්  යන පිරිසයි මෙලෙස දිවයිනට පැමිණියේ. මෙම පිරිස අද අලුයම කටාර් රාජ්‍ය යේ දෝහා සිට කටාර් ගුවන් සේවයට අයත් ගුවන් යානයකින් කටුණායක ගුවන් තොටුපොලට පැමිණියා. ඔවුන් පිළිගැනීම සඳහා ශ්‍රී ලංකාවේ ඇමෙරිකා තානාපති කාර්යාලයේ නිලධාරීන් සහ ශ්‍රී ලංකා විදේශ කටයුතු අමාත්‍යාංශයේ නිලධාරීන් ගුවන් තොටුපොල වෙත පැමිණ සිටියා. මෙලෙස ශ්‍රී ලංකාවට පැමිණි නියෝජිත පිරිස ජනාධිපති ගෝඨාභය රාජපක්ෂ මැතිතුමා , අග්‍රමාත්‍ය රනිල් වික්‍රමසිංහ මහතා මෙන්ම මහබැංකු අධිපතිවරයා සහ භාණ්ඩාගාර ලේකම්වරයා හමු වී සාකච්ඡා කිරීමට නියමිත අතර දින තුනක් මෙම පිරිස ලංකාවේ රැඳී සිටීමට නියමිතයි. මෙම සංචාරය සම්බන්ධයෙන් කොළඹ පිහිටි ඇමෙරිකා එක්සත් ජනපද තානාපති කාර්යාලය නිවේදනයක් නිකුත් කර තිබෙනවා. ඔවුන් එම නිවේදනයේ සඳහන් කරන්නේ මෙම දූත පිරිස ශ්‍රී ලංකාවේ සිටින කාලය තුළ පුළුල් පරාසයක දේශපාලන නියෝජිතයින් , ආර්ථික විශේෂඥයින් සහ ජාත්‍යන්තර සංවිධාන හමුවීමට කටයුතු කරන බවයි. වත්මන් ආර්ථික අර්බුදය විසඳීම සඳහා වැඩ කරමින් සිටින ශ්‍රී ලාංකිකයින්ට සහ ආනගතය වෙනුවෙන් තිරසර වූත් සාර්වග්‍රාහී වූත් ආර්ථික සැලසුම් කරමින් සිටින ශ්‍රී ලාංකිකයින්ට එක්සත් ජනපදයෙන් සහාය ලබාදිය හැකි ඵලදායී ක්‍රම පිළිබඳ ගවේෂණය කිරීමට මෙම සියලු හමුවීම් වලදී මෙම දූත පිරිස කටයුතු කරනු ඇති. ගතවූ දෙසතියේ දී ලංකාවේ කුඩා හා මධ්‍ය පරිමාණ ව්‍යාපාරවලට ඩොලර් මිලියන 120 ක්ද කිරි කර්මාන්තය වෙනුවෙන් ඩොලර් මිලියන 27 ක් ද මානුෂීය ආධාර වශයෙන්  ඩොලර් මිලියන 5.75 ක්ද ලබාදෙන බව තමන් නිවේදනය කළ බව එක්සත් ජනපද කාර්යාලය සඳහන් කරනවා. එලෙසම ආර්ථික ස්ථායීකරණය සඳහා තාක්ෂණික සහාය ලබාදීමට ඩොලර් මිලියන 6 ක් ලබාදෙන බවද තානාපති කාර්යාලය මෙම නිවේදනයෙන් සඳහන් කරනවා.         ", "URL": "https://www.itnnews.lk/2023/10/05/419274/", "Category": "දේශීය පුවත්", "Parent URL": null}