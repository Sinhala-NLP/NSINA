{"Source": "ITN news", "Timestamp": "ජූලි 8, 2021 10:39", "Headline": "හයිටි ජනපති ඝාතනයට සම්බන්ධ 04 දෙනෙකු එරට ආරක්ෂක අංශ විසින් වෙඩි තබා ඝාතනය කෙරේ", "News Content": "හයිටි ජනාධිපති ජොවනැල් මොයිස් ඝාතනයට සම්බන්ධ පුද්ගලයින් 4 දෙනෙක් වෙඩි තබා ඝාතනය කිරීමට එරට ආරක්ෂක අංශ කටයුතු කර තිබෙනවා. හයිටි ජනාධිපතිවරයා එරට පෝට් ඔ ප්‍රින්ස් නගරයේ ඔහුගේ පෞද්ගලික නිවසේදී ඊයේ ඝාතනයට ලක්වුණා. ඔහුගේ නිවසට කඩා වැදුණ නාදුනන තුවක්කුකරුවන් පිරිසක් සිදුකළ වෙඩි තැබීමකදී ජනාධිපතිවරයා ජීවිතක්ෂයට පත්වී ඇති බව එරට වැඩබලන අග්‍රාමාත්‍ය ක්ලෝඩ් ජෝසප් සඳහන් කළා. රට ස්ථාවරව පවත්වාගෙන යාමට‌ අවශ්‍ය සියලු පියවර මේ වනවිටත් ගෙන ඇති බැවින් සන්සුන්ව කටයුතු කරන ලෙසයි ඔහු ජනතාවගෙන් ඉල්ලා සිටින්නේ. ජනාධිපතිවරයා ඝාතනය කිරීම කුරිරු , අමානුෂික මෙන්ම මිලේච්ඡ ක්‍රියාවක් බවයි වැඩබලන අග්‍රාමාත්‍යවරයා පෙන්වා දෙන්නේ. මෙවැනි ඝාතන තුළින් රට ප්‍රජාතන්ත්‍රවාදී මාවතෙන් ඉවත් කිරීමට කිසිඳු කණ්ඩායමකට හැකියාවක් නොමැති බවද වැඩබලන අග්‍රාමාත්‍යවරයා තවදුරටත් පෙන්වා දෙනවා. 2017 වසරේ බලයට පැමිණි මෝස් ජනාධිපතිවරයාට එල්ල වී ඇති දූෂණ හා අක්‍රමිකතා චෝදනා හේතුවෙන් එරට පුරා දැවැන්ත උද්ඝෝෂණ ක්‍රියාත්මක වූ බව විදෙස් මාධ්‍ය වාර්තා කළා. මේ අතර බ්‍රිතාන්‍ය , ඇමරිකාව ඇතුලු බටහිර රටවල් රැසක් හයිටි ජනාධිපතිවරයාගේ ඝාතනය දැඩි පිලිකුලෙන් යුතුව හෙළා දැක තිබෙනවා.   ", "URL": "https://www.itnnews.lk/2023/10/05/347809/", "Category": "ජාත්‍යන්තර පුවත්", "Parent URL": null}