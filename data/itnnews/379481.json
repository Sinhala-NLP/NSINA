{"Source": "ITN news", "Timestamp": "නොවැම්බර් 29, 2021 18:41", "Headline": "පාස්කු බුද්ධි තොරතුර ගැන පූජිත රාජකාරිය ඉටුකළාද නැද්ද ? පොලිස්පති පොලිස්පතිකම ගැන කියයි", "News Content": "හිටපු පොලිස්පති පූජිත් ජයසුන්දර මහතාට එරෙහි නඩුව හය වන දිනටත් අද විභාගයට ගැණුනා. පාස්කු ඉරුදින ත්‍රස්ත ප්‍රහාරයක් එල්ල වන බවට නිශ්චිත බුද්ධි තොරතුරු ලැබී තිබියදීත් එය වලක්වා ගැනීමට ක්‍රියා නොකිරීම ඇතුලු චෝදනායි එල්ල වී  තිබෙන්නේ. පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලිප පිරිස් මහතාගේ මෙහෙයවීම යටතේ පොලිස්පති සි ඩි වික්‍රමරත්න මහතා සාක්ෂි ලබා දුන්නා. නියෝජ්‍ය සොලිසිටර් ජනරාල්වරයා පොලිස්පතිවරයාගෙන් රාජ්‍ය  ආරක්ෂාව සම්බන්ධයෙන් පොලිස්පතිවරයාට පැවරි ඇති රාජකාරිය කෙබදුදැයි විමසා සිටියා. පොලිස්පති – පොලිස්පතිවරයා කියන්නේ රාජ්‍ය ආරක්ෂාව හා සම්බන්ධ ප්‍රබල චරිතයක්. ඔහු ජාතික ආරක්ෂක කවුන්සිලයේ නිත්‍ය සාමාජිකයෙක්. විධායකය ගන්නා තීරණ ක්‍රියාත්මක කරන්නේ පොලිස්පතිවරයා ප්‍රමුඛ පොලිස් දෙපාර්තමේන්තුවයි. රාජ්‍ය ආරක්ෂාව හා දේශපාලනය සම්බන්ධ තොරතුරු පිළිබදව රාජ්‍ය නායකයා දැනුවත් කිරීමේ වගකීමත් පොලිස්පතිවරයා වෙත පැවරී තිබෙනවා. පොලිස්පතිවරයා යනු හුදෙක් වැටුප් ලබන තවත් රජයේ නිලධාරියෙකු නොවෙයි. පොලිස්පතිවරයාට ජාතික ආරක්ෂාව අපරාධ පරිපාලනය හා සෙසු පරිපාලන කටයුතු පිළිබද නිසි දැනුමක් තිබිය යුතුයි. නියෝජ්‍ය සොලිසිටර් ජනරාල් – පොලිස්පතිවරයා වෙත යම් බුද්ධි තොරතුරක් ලැබුණහොත් ඒ සම්බන්ධයෙන් ඔහු විසින් ගත යුතු ක්‍රියාමාර්ග කෙසේ ද ? පොලිස්පති – එවැනි තොරතුරක් ලැබුණු විට එය වැඩි දියුණු කරගෙන අදාළ අංශ වෙත යොමු කොට එය භූමියේ ක්‍රියාත්මක කිරීම පොලිස්පතිවරයාගේ වගකීමක්. නියෝජ්‍ය සොලිසිටර් ජනරාල් – රාජ්‍ය බුද්ධි සේවයෙන් ලැබෙන බුද්ධි තොරතුරු පිළිබදව ඔබ දරන ආකල්පය කුමක්ද ? පොලිස්පති –  එම තොරතුරු සත්‍ය ඒවා ලෙස පූර්ව නිගමනයක සිටිමින් තමා අපි කටයුතු කරන්නේ. යම් තොරතුරක් 100% ක් සම්පූර්ණ වීම අවශ්‍ය නැහැ. එහි ගැබ්ව තිබෙන කරුණෙ බර සැලකිල්ලට ගෙන කටයුතු කරන්න පොලිස්පතිවරයාට සිදු වෙනවා. නියෝජ්‍ය සොලිසිටර් ජනරාල් – ත්‍රස්ත ප්‍රහාරයක් එල්ල වීමට නියමිත බවට රාජ්‍ය බුද්ධි සේවයෙන් තොරතුරක් ලැබුණහොත් පොලිස්පතිවරයා වශයෙන් ගනු ලබන ක්‍රියාමාර්ගය කුමක්ද ? පොලිස්පති – එවැනි තොරතුරක් ලැබුණු විට ඊට සම්බන්ධ දෙපාර්තමේන්තුවේ සිටින විශේෂඥ දැනුමක් සහිත ඉහළ නිලධාරින් කැදවා සාකච්ඡා කළ යුතුයි. පසුව එම තොරතුර බුද්ධි තොරතුරක් ලෙස වර්ධනය කළ යුතුයි. ඉන් පසු එය භූමියේ ක්‍රියාත්මක කිරීමට පොලිස්පතිවරයා වගබලා ගත යුතුයි. එය තමා පොලිස්පතිවරයාගේ වගකීම. විනිසුරු ආදිත්‍ය පට බැදිගේ මහතා ප්‍රශ්නයක් යොමු කරමින් රාජ්‍ය බුද්ධි සේවයේ අධ්‍යක්ෂවරයා වෙත ලැබෙන බුද්ධි තොරතුරු ඔහුට වෙනත් බුද්ධි සේවාවන් වෙත සන්නිවේදනය කිරීමට හැකියාවක් තිබේදැයි ප්‍රශ්න කළා. පොලිස්පති – රාජකාරිමය වශයෙන් ඔහුට එවැනි වගකීමක් නැහැ. අවශ්‍යනම් ඔහුට වෙනත් බුද්ධි අංශවලට එම තොරතුරු සන්නිවේදනය කරන්න පුලුවන්. සාමාජික විනිසුරු මොහොමඩ් ඉරුෂඩින් මහතා අසා සිටියේ රාජ්‍ය බුද්ධි සේවයේ අධ්‍යක්ෂවරයාට ලැබෙන බුද්ධි තොරතුරක් බුද්ධි සමාලෝචන රැස්වීමේ දී ඉදිරිපත් කර සාකච්ඡාවට ගත හැකිද යන්නයි. එහිදි පොලිස්පතිවරයා කියා සිටියේ රාජ්‍ය බුද්ධි සේවයේ අධ්‍යක්ෂවරයාට ලැබෙන බුද්ධි තොරතුරු බුද්ධි සමාලෝචන රැස්වීමට ඔහු විසින් ඉදිරිපත් කර සාකච්ඡා කිරීමට හැකියාව පවතින බවයි. පූජිත් ජයසුන්දර මහතා වෙනුවෙන් පෙනී සිටි නීතිඥ රොෂාන් දෙහිවල මහතා පොලිස්පතිවරයාගෙන් ප්‍රශ්න කර සිටියේ යම් ලිපියක් සදහා අවශ්‍ය කටයුතු කිරීම සදහා පහල නිලධාරීන් වෙත යොමු කළ විට ඒ අනුව කටයුතු කිරීමට එම නිලධාරීන් බැදි සිටිනවා නොවේද යන්නයි. එය පිළිගත් පොලිස්පතිවරයා විශේෂ කාර්ය බලකායේ අණ දෙන නිලධාරියා වෙත යම් ලිපියක් යොමු කළොත් ඒ අනුව කටයුතු කිරීමට ඔහුට හැකියාව ඇති බවද පිළිගත්තා. මේ අතර රාජ්‍ය බුද්ධි සේවයේ හිටපු ප්‍රධානි නිලන්ත ජයවර්ධන මහතා ජාතික තවුහිද් ජමාත් සංවිධානය ත්‍රස්ත ප්‍රහාරයක් එල්ල කිරීමට සූදානම් වන බවට 2019 වසරේ අප්‍රේල් හතර වනදා තමන්ට ලැබුණ තොරතුර එම වසරේ අප්‍රේල් 20 වනදා පස්වරු 4.15 තෙක් බුද්ධි තොරතුරක් ලෙස තහවුරු වී නොතිබූ බව පිළිගත්තා. එම තොරතුර දැනුම් දීමට ජනාධිපතිවරයා සම්බන්ධ කර ගැනීමට නොහැකි වූ බවද ඔහු අධිකරණය හමුවේ සදහන් කළා. එහෙත් මෙම බුද්ධි තොරතුර අග්‍රාමාත්‍යවරයා, ආරක්ෂක රාජ්‍ය අමාත්‍යවරයා, විපක්ෂ නායකවරයා ආදි කිසිවෙකුටත් දැනුම් නොදුන් බව නිලන්ත ජයවර්ධන මහතා පිළිගත්තා. අප්‍රේල් 04 වනදා තමන්ට ලැබුණ බුද්ධි තොරතුරක් අප්‍රේල් 21 වනදා තෙක් පොලිස්පතිවරයා වෙත ලබාදී නොතිබූ බව ද නිලන්ත ජයවර්ධන මහතා අධිකරණය හමුවේ පිළිගත්තා. එහෙත් ප්‍රහාරයක් එල්ල වීමට නියමිත බවට තොරතුරු වරින් වර පොලිස්පතිවරයා වෙත සන්නිවේදනය කර තිබූ බවයි ඔහු වැඩිදුරටත් සාක්ෂි දෙමින් සදහන් කළේ. වැඩිදුර විමසීම ලබන ජනවාරි මස 18 වනදා තෙක් කල් තැබුණා.   ", "URL": "https://www.itnnews.lk/2023/10/05/379481/", "Category": "දේශීය පුවත්", "Parent URL": null}