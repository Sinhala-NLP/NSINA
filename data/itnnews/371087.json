{"Source": "ITN news", "Timestamp": "அக்டோபர் 22, 2021 17:29", "Headline": "கொவிட் ஒழிப்பு விசேட குழு கூட்டத்தில் எடுக்கப்பட்ட தீர்மானங்கள்", "News Content": "நோய் எதிர்ப்பு சக்தியை மேம்படுத்துவதற்கான மூன்றாவது மாத்திரையாக பைசர் தடுப்பூசியை எதிர்வரும் முதலாம் திகதி முதல் வழங்குவது குறித்து ஜனாதிபதி கோட்டாப்ய ராஜபக்ஷ சுகாதார அதிகாரிகளுக்கு ஆலோசனை வழங்கியுள்ளார். மக்களின் கோரிக்கையை கருத்திற்கொண்டு மாகாணங்களுக்கிடையிலான பயணத்தடையை எதிர்வரும் முதலாம் திகதி முதல் நீக்க கவனம் செலுத்தப்பட்டுள்ளது. மாகாணங்களுக்குள் எதிர்வரும் திங்கட்கிமை ரயில் சேவைகள் ஆரம்பிக்கப்படவுள்ளதோடு, மாகாணங்களுக்கிடையிலான ரயில் சேவைகள் எதிர்வரும் முதலாம் திகதி முதல் ஆரம்பிக்கப்படவுள்ளன. கொவிட் ஒழிப்பு விசேட குழு கூட்டம் இன்று முற்பகல் வீடியோ தொழில்நுட்பத்தினூடாக இடம்பெற்றது. கூட்டத்தில் ஜனாதிபதி கோட்டாப்ய ராஜபக்ஷவும் கலந்துகொண்டார். சுகாதார, பாதுகாப்பு, விமான நிலையம் மற்றும் சுற்றுலாத்துறை உள்ளிட்ட முன்கள பணிகளில் ஈடுபட்டுள்ள தரப்பினருக்க தடுப்பூசியின் மூன்றாவது மாத்திரையளவாக பைசர் தடுப்பூசியை வழங்குமாறு ஜனாதிபதி ஆலோசனை வழங்கியுள்ளார். இது தொடர்பான நடவடிக்கையை எதிர்வரும் முதலாம் திகதி முதல் முன்னெடுக்குமாறு பணிப்புரை விடுத்துள்ளார். தகுதியுடைய சகல பிள்ளைகளுக்கும் இரு வாரங்களுக்குள் தடுப்பூசி வழங்கும் பணிகளை நிறைவுசெய்வது தொடர்பில் இதன்போது தீர்மானிக்கப்பட்டது. தகுதியுடைய சகலருக்கும் விரைவில் தடுப்பூசி வழங்கும் நடவடிக்கையை நிறைவுசெய்யுமாறு ஜனாதிபதி தெரிவித்துள்ளார். சுகாதார மற்றும் பாதுகாப்பு பிரிவின் பாரிய அர்ப்பணிப்பு காரணமாக வெகு விரைவில் கொவிட் தொற்று பரவலை கட்டுப்படுத்த முடிந்துள்ளது. அதனை கருத்திற்கொண்டு தற்போது பதிவாகும் மரண எண்ணிக்கையை பூச்சியமாக்க மற்றும் தொற்றாளர்கள் பதிவாகும் பிரதேசங்கள் தொடர்பில் கவனம் செலுத்தி, தொற்று பரவலை கட்டுப்படுத்துவதற்கு நடவடிக்கை எடுக்கவேண்டியதன் அவசியம் தொடர்பிலும் ஜனாதிபதி சுட்டிக்காட்டினார். கல்வி மற்றும் சுகாதார பிரிவு இணைந்து கலந்துரையாடல்களை மேற்கொண்டு சகல பாடசாலைகளினதும் ஆரம்ப பிரிவு மற்றும் 11, 13ம் தரங்களின் கற்றல் செயற்பாடுகளை ஆரம்பிக்க கொவிட் ஒழிப்பு விசேட குழு கூட்டத்தின்போது தீர்மானிக்கப்பட்டது. மேலதிக வகுப்புக்களை ஆரம்பிப்பதற்கு காணப்படும் சந்தர்ப்பங்கள் குறித்தும் கவனம் செலுத்தப்பட்டது. ரயில் சேவைகள் ஆரம்பிக்கப்பட்டாலும் சீசன் டிக்கட்டுக்களை வைத்திருப்பவர்களுக்கு மாத்திரம் முதற்கட்டத்தின் கீழ் பயணிப்பதற்கான அனுமதியை வழங்க தீர்மானிக்கப்பட்டுள்ளது. மேலதிக ரயில் பெட்டிகளை இணைத்து, சனநெரிசலை குறைக்குமாறு ஜனாதிபதி ஆலோசனை வழங்கினார். முகக்கவசம் அணிதல், கைகளை கழுவுதல், சமூக இடைவெளியை பேணுதல் உள்ளிட்ட சுகாதார வழிகாட்டல்களை பின்பற்றவேண்டியமை குறித்து மக்களை தொடர்ந்தும் தெளிவுப்படுத்துவதற்கு மற்றும் நோய் எதிர்ப்பு சக்தியை மேம்படுத்துவதற்கு சுதேச மருந்து மற்றும் கஞ்சி வகைகளை பயன்படுத்துவதற்கு மக்களை ஊக்கப்படுத்தவேண்டுமென ஜனாதிபதி கோட்டாப்ய ராஜபக்ஷ இதன்போது தெரிவித்துள்ளார். ", "URL": "https://www.itnnews.lk/2023/10/05/371087/", "Category": "Breaking News,அண்மைய செய்திகள்", "Parent URL": null}