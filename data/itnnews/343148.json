{"Source": "ITN news", "Timestamp": "ජූනි 16, 2021 14:52", "Headline": "කුවේට් රාජ්‍යයෙන් ශ්‍රී ලංකාවට වෛද්‍ය උපකරණ පරිත්‍යාගයක්", "News Content": "මෙරට කොරෝනා මර්දන වැඩපිලිවෙලට සහාය ලබා දෙමින් කුවේට් රජය හා එරට රෙට්ප්‍රසන් ආයතනය පරිත්‍යාග කළ වෛද්‍ය උපකරණ තොගයක් මෙරටට භාරදීම කටුනායක ගුවන්තොටුපලේදී සිදු  වුණා. ඖෂධ නිෂ්පාදනය, සැපයීම් හා නියාමන රාජ්‍ය අමාත්‍යාංශයේ ලේකම් ආර්.එම්.එස් කේ රත්නායක මහතා එය භාරගැනීමට පැමිණ සිටියා. මේ අතර මාරවිල මූලික රෝහලට අත්‍යවශ්‍ය සෞඛ්‍ය උපකරණ තොගයක් පරිත්‍යාග කිරීම ඉතාලි ශ්‍රී ලංකා තරුණ සංවිධානයේ මෙහෙයවිමෙන් සිදුවුණා. රුපියල් ලක්‍ෂ 15 ක් වටිනා ශ්වසන පහසුකම් ලබා දිමේ යන්ත්‍ර ඇතුලු මෙම උපකරණ දිස්ත්‍රික් වෛද්‍ය නිලධාරී එරංගා රාජපක්‍ෂ මහත්මිය වෙත භාර දීම සිදුකෙරුණා. මුලතිව් මහ රෝහලට අවශ්‍ය ශ්වසන ආධාරක ඇතුලු උපකරණ තොගයක් ශ්‍රී ශාක්‍යපුත්‍ර පදනම මගින් ලබාදිම සිදුවුණා. එම පදනමේ සභාපති පූජ්‍ය ගල්ගමුවේ සන්තබෝධි ස්වාමීන්වහන්සේගේ මෙහෙයවිමෙනුයි එම කටයුතු සිදුකෙරුණේ. පොළොන්නරුව මහ රෝහලට අත්‍යවශ්‍ය විෂබීජහරණ කුටියක් හා විෂබීජනාශක ද්‍රව්‍ය මෙන්ම මුඛ ආවරණ තොගයක් පරිත්‍යාග කිරීම සිදුවුණා. පාර්ලිමේන්තු මන්ත්‍රී කින්ස් නෙල්සන් මහතා ඇතුලු පිරිසකගේ දායකත්වයෙන් මෙම උපකරණ රෝහලේ නියෝජ්‍ය අධ්‍යක්‍ෂ වෛද්‍ය නිහාල් ගුණතිලක මහතා වෙත භාර දිමටයි කටයුතු කෙරුණේ.   ", "URL": "https://www.itnnews.lk/2023/10/05/343148/", "Category": "දේශීය පුවත්", "Parent URL": null}