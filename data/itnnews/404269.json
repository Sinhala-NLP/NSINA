{"Source": "ITN news", "Timestamp": "මාර්තු 28, 2022 12:05", "Headline": "තුන්දින නිල සංචාරයක් සඳහා ඉන්දීය විදේශ ඇමති දිවයිනට", "News Content": "තුන්දින නිල සංචාරයක් සඳහා දිවයිනට පැමිණි ඉන්දීය විදේශ කටයුතු අමාත්‍ය ආචාර්ය එස් ජයශංකර් මහතා අමාත්‍ය බැසිල් රාජපක්ෂ මහතා හමුවී සාකච්ඡා පැවැත්වූවා. විදේශ අමාත්‍ය මහාචාර්ය ජී එල් පීරිස් මහතාගේ ඉල්ලීමකට අනුවයි ජයශංකර් මහතා මෙම සංචාරයට එක්ව සිටින්නේ. කටුනායක ගුවන් තොටුපොළට පැමිණි ජයශංකර් මහතා පිළිගැනීම සඳහා ප්‍රසන්න රණතුංග, ගාමිණී ලොකුගේ, ජොන්ස්ටන් ප්‍රනාන්දු යන අමාත්‍යවරුන් සහ රාජ්‍ය අමාත්‍ය ඩී වී චානක මහතා ඇතුලු පිරිසක් ද එක්ව සිටියා. සංචාරය අතරතුර ඒ මහතා ජනාධිපති ගෝඨාභය රාජපක්ෂ මැතිතුමා අග්‍රාමාත්‍ය මහින්ද රාජපක්ෂ මහතා මෙන්ම විදේශ අමාත්‍ය මහාචාර්ය ජී එල් පීරිස් මහතා ද හමුවීමට නියමිතයි. මෙම සංචාරයේදී සිදුකෙරෙන ද්විපාර්ශවීය සාකච්ඡාවලදී ශ්‍රී ලංකාව ඉන්දියාවෙන් බලාපොරොත්තු වන කරුණු පිළිබඳ විශේෂ අවධානය යොමුවන බවයි ඉන්දීය විදේශ කටයුතු අමාත්‍යාංශය සඳහන් කරන්නේ. ඉන්දීය විදේශ අමාත්‍යවරයා මෙම සංචාරය අතරතුර අනිද්දා කොළඹදී පැවැත්වෙන බිම්ස්ටෙක් අමාත්‍ය මණ්ඩල හමුවට ද සහභාගීවීමට නියමිතයි.   ", "URL": "https://www.itnnews.lk/2023/10/05/404269/", "Category": "දේශීය පුවත්", "Parent URL": null}