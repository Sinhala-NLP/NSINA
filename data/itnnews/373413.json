{"Source": "ITN news", "Timestamp": "නොවැම්බර් 2, 2021 12:40", "Headline": "අයහපත් කාලගුණය හේතුවෙන් පුද්ගලයින් 04 දෙනෙකුට දිවි අහිමිවෙයි", "News Content": "අයහපත් කාලගුණය හේතුවෙන් පුද්ගලයින් 4 දෙනෙකු මියගොස් තවත් දෙදෙනෙකු තුවාල ලබා ඇති බව ආපදා කළමනාකරණ මධ්‍යස්ථානය පවසනවා. මේ අතර මධ්‍යම කදුකරයේ නැගෙනහිර බෑවුමේ ප්‍රදේශ  රැසකට ඇතිවූ අධික වර්ෂාවත් සමඟ හේවාහැට නගරයේ සිට මුල්ඔය රෝහල දක්වා මාර්ගයට හානි සිදුවුණා. මාර්ගය හරහා අති විශාල ජල කදක් ගලාගෙන යාමත් සමඟ මාර්ගයේ කාපට් ගැලවී ගොස් තිබෙනවා. මඩ සහ ජල කද වතු නිවාසවලට පතිත වීමෙන් එම නිවාස තුනකට හානි සිදුවුණා. මන්නාරමේ ගම්මාන රැසක්ද ජලයෙන් යටවීම නිසා විශාල පිරිසක් පීඩාවට පත්ව සිටින බව මන්නාරම දිස්ත්‍රික් ආපදා කළමනාකරණ ඒකකය පවසනවා. උප්පුකුලම්,පල්ලිමුනෛයි, සවුත්බාර්,   ශාන්ති පුරම්, එමිල්නගර් , මූර්වීදි ආදී ප්‍රදේශවලටයි වැඩිම බලපෑම් එල්ලවී ඇත්තේ. තලෙයි මන්නාරම ඌර්මලෙයි ප්‍රදේශයේ අධික ජල ගැලීම් හේතුවෙන් ජනතාවට පහසුකම් සැලසීම පවා අසීරු වී ඇති බව කලමනාකරණ ඒකකය පවසනවා. බුලත්සිංහල කුකුලේගග පිටාර ගැලීමෙන් ඇගඹගස් හන්දිය ප්‍රදේශයේ සුළු ගංවතුර තත්ත්වයක් හටගෙන තිබෙනවා. බුලත්සිංහල මෝල්කාව ප්‍රධාන මාර්ගය , ඇටඹගස් හන්දිය ප්‍රදේශය ජලයෙන් යටවී ගමනාගමනයට බාධා එල්ලවුණා.     ", "URL": "https://www.itnnews.lk/2023/10/05/373413/", "Category": "දේශීය පුවත්", "Parent URL": null}