{"Source": "ITN news", "Timestamp": "පෙබරවාරි 14, 2022 17:47", "Headline": "සන්නාමයත් වෙනස් කරමින් නැවුම් වෙනසකට යන ITN ප‍්‍රවෘත්ති", "News Content": "මෙරට පළමු රූපවාහිනී නාලිකාව ලෙස ප්‍රේක්ෂක ජනතාවට නැවුම් අත්දැකීමක් එක් කළ ස්වාධීන රූපවාහිනී සේවය අසූව දශකයේ පටන් සිව් දිගින්, දස දෙසින්, ලොව වටා නමින් විදෙස් පුවත් පමණක් විකාශය කළා. ඉන් අනතුරුවයි 1997 දී පළමු වරට සජීවී ලෙස දේශීය පුවත් විකාශයට අප අවතීර්ණ වුණේ. මෙසේ පැමිණි දිගු ගමනක තවත් සුවිශේෂී සන්ධිස්ථානයක් ලෙස අපගේ සුපුරුදු නිල ලාංඡනය වෙනුවට ITN ප්‍රවෘත්ති වෙනුවෙන්ම සැකසුනු ITN News නිල ලාංඡනය යටතේ ඔබ වෙත විශ්වාසනීය නැවුම් පුවත් අපක්ෂපාතී ලෙස මෙන්ම නිවැරදිව ගෙන එන්නත් අප සූදානමින් සිටිනවා. දෙස් විදෙස් පුවත් වාර්තාකරණයත් සමග ඉදිරියට යමින් පෞද්ගලික නාලිකා රැසක් සමග තරග කරමින් ප්‍රවෘත්තිවල ප්‍රමුඛයා වන්නට වසර ගණනාවක් පුරා අපට හැකියාව ලැබුණා. ඒ ප්‍රේක්ෂක ඔබේ නොමද සහායෙන්. ඒ විශ්වාසය තවදුරටත් රකිමින් මෙරට ප්‍රවෘත්ති කලාවේ ප්‍රමුඛයා වීමට ITN අපි සූදානම්. එදා හුදු විනෝදාස්වාදය පමණක් මුල් කරගත් ස්වාධීන රූපවාහිනී සේවය ජනතාවට දැනුම බෙදාහරින පුවත් විකාශයක් ආරම්භ කළේ මෙරට පළමු රූපවාහිනී ආයතනය ලෙස රූපවාහිනී මහගෙදරින් ජනතාවට විය යුතු  යුතුකමක්සේ  සළකමින්. ජ්‍යෙෂ්ඨ මාධ්‍යවේදී ජනදාස පීරිස් මහතා ලොව වටා පුවත් විකාශය සදහා දායක වුණා. පසුව දේශීය පුවත් විකාශයක් සදහා හිටපු සාමාන්‍යාධිකාරී බර්ටි ගලහිටියාව මහතා ඉහළම දායකත්වයක් ලබා දුන්නා. සුමනා නෙල්ලම්පිටිය, ප්‍රාන් වාකිෂ්ඨ , සුභාෂිණී හේමමාලා, ඉදුනිල් දිසානායක, ලක්මා සල්ගාදු, ගාමිණී පහලවත්ත  වැනි අය දේශීය පුවත් ඉදිරිපත් කිරීමට දායක වූ නිවේදක නිවේදිකාවන් අතර වනවා. කළින් පටිගත කළ පුවත් විකාශයකුයි එකල ප්‍රචාරය වූයේ. 1997 වසරේ පටන් සජීව ලෙස ප්‍රවෘත්ති ගෙනෙන්නට අපට හැකි වුණා. සියලු මාධ්‍ය නාලිකා අතරින් වාර්තා කරණයේ සුවිශේෂී කඩයිම් පසු කළ අප ජීවිත පරදුවට තබා කොළඹ මහනගර සභා බෝම්බ ප්‍රහාරය, 2004 වසරේ සුනාමි ඛේදවාචකය මෙන්ම මානුෂීය මෙහෙයුම ද වාර්තා කරන්නට පෙරමුණ ගත්තේ අන් සියලු රූපවාහිනී නාලිකා අභිබවමින්. එදා මෙදා තුර වසර විසි ගණනක ඉතිහාසයේ ITN පුවත් විකාශය නවීන තාක්ෂණය  ද සමගින් ඔබ ඉදිරියට  පැමිණියේ ප්‍රේක්ෂක ජනතාව වන ඔබ නිරතුරුව අංක 01 ලෙස තබාගත් නිසායි. අති නවීන තාක්ෂණයෙන් යුතු ප්‍රවෘත්ති මැදිරියක සැබෑව සහ වේගය මූලික ඉලක්කය කරගනිමින් නිරතුරුම ප්‍රේක්ෂක ඔබ වෙනුවෙන් අප පෙනී සිටින්නේ ද ඒ නිසාමයි. අද පටන් අයිටීඑන් නිව්ස් සන්නාමයෙන් පෙරටත් වඩා සවිමත්ව නව්‍යකරණය සහ තාක්ෂණය ද සන්නද්ධව ස්වාධීන රූපවාහිනී ප්‍රවෘත්ති ඔබ වෙත ගෙන ඒමට අප බැදි සිටිනවා. ස්වාධීන රූපවාහිනී ප්‍රවෘත්ති තවදුරටත් මෙරට ප්‍රේක්ෂක ජනතාවගේ හද ගැස්ම හදුනාගනිමින් ඔබ සමග රැදී සිටිනු ඇති. ", "URL": "https://www.itnnews.lk/2023/10/05/394999/", "Category": "Breaking News,දේශීය පුවත්", "Parent URL": null}