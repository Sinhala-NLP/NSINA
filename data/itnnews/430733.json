{"Source": "ITN news", "Timestamp": "ஆகஸ்ட் 23, 2022 12:59", "Headline": "அரச நிறுவனங்களுக்கான உத்தேச தகவல் மற்றும் இணைய பாதுகாப்பு கொள்கை..", "News Content": "அரச நிறுவனங்களுக்கான உத்தேச தகவல் மற்றும் இணைய பாதுகாப்பு கொள்கையை நடைமுறைப்படுத்தல் உள்ளிட்ட யோசனைகள் பலவற்றிற்கு அமைச்சரவை அனுமதி வழங்கியுள்ளது. அரச நிறுவனங்களை டிஜிட்டல் மயப்படுத்தல் தொடர்பில் அதிக ஆர்வம் செலுத்தினாலும் தகவல் மற்றும் இணைய பாதுகாப்பு தொடர்பில் போதிய கவனம் செலுத்தப்படுவதில்லையென கண்டறியப்பட்டுள்ளது. காலாவதியான தொழிநுட்ப பாவனையினாலும் திறமையான பணியாளர்களின் பற்றாக்குறையினாலும் அரச நிறுவனங்களில் தகவல் மற்றும் தொழிநுட்ப கட்டமைப்பு அச்சுறுத்தலுக்கு உள்ளாகியுள்ளமை கண்டறியப்பட்டுள்ளது. குறித்த நிலையை கட்டுப்படுத்தும் வகையில் அரச நிறுவனங்களுக்கான தகவல் மற்றும் இணைய பாதுகாப்பு கொள்கை வரைபு தயாரிக்கப்பட்டுள்ளது. அதனை நடைமுறைப்படுத்துவதற்கு அமைச்சரவை அனுமதி கிடைக்கப்பெற்றுள்ளது.  ", "URL": "https://www.itnnews.lk/2023/10/05/430733/", "Category": "Breaking News,அண்மைய செய்திகள்", "Parent URL": null}