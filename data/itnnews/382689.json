{"Source": "ITN news", "Timestamp": "දෙසැම්බර් 14, 2021 13:24", "Headline": "සංචාරකයන් වැඩිපුර ගෙන්වාගන්න, ලබන වසර නරඹමු ශ්‍රී ලංකා වසර ලෙස නම් කිරීමට යයි", "News Content": "සංචාරකයන් වැඩි වශයෙන් මෙරටට ගෙන්වා ගැනීමේ අරමුණින් ලබන වසර නරඹමු ශ්‍රී ලංකා වසර ලෙස ප්‍රකාශයට පත් කිරීමට සංචාරක අමාත්‍යංශය තීරණය කර තිබෙනවා. පසුගිය දින 12 තුළ මෙරටට පැමිණි සංචාරකයින් සංඛ්‍යාව විසි හතර දහස ඉක්මවා ඇති බවයි එම අමාත්‍යංශය සදහන් කරන්නේ. පස් අවුරුදු ගෝලීය සංවර්ධන වැඩසටහනට අනුව 2022 වසර නරඹමු ශ්‍රී ලංකා වසර ලෙස ප්‍රකාශයට පත් කර විශේෂ වැඩසටහන් ක්‍රියාත්මක කිරීමට නියමිතයි. එම වැඩසටහන සම්බන්ධීකරණය සදහා විශේෂ ලේකම් කාර්යාලයක් ද පිහිටුවනවා. ශ්‍රී ලංකා සංචාරක ව්‍යාපාරයේ ප්‍රධාන මූලාශ්‍ර වෙළෙදපොළ 25 ආවරණය වන පරිදි ජාත්‍යන්තර වශයෙන් පත් කළ මහජන සබදතා සමාගම් අටක් සහ ගමනාන්ත නියෝජිත සමාගම් අටකින් ද සමන්විත නියෝජිත ආයතන ව්‍යුහයක් ද පිහිටුවා ඇති බවයි සංචාරක අමාත්‍යංශය සදහන් කරන්නේ. මෙරටට සංචාරකයින්ගේ පැමිණීම මේ වනවිට වර්ධනයක් ලබා තිබෙනවා. සංචාරකයින්ට රට විවෘත කිරීමෙන් පසු පසුගිය දොලොස්වනදා වනවිට මෙරටට පැමිණ ඇති සංචාරකයින්ගේ සංඛ්‍යාව එක් ලක්ෂ විසි නව දහස් හත්සිය හැට දෙකක්.     ", "URL": "https://www.itnnews.lk/2023/10/05/382689/", "Category": "දේශීය පුවත්", "Parent URL": null}