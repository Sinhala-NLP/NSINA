{"Source": "ITN news", "Timestamp": "අගෝස්තු 1, 2021 12:03", "Headline": "ඇස්ට්‍රාසෙනෙකා දෙවන මාත්‍රාව ලබාදීම ස්ථාන රැසකදී", "News Content": "ඇස්ට්‍රා සෙනෙකා එන්නතේ දෙවන මාත්‍රාව ලබාදීම ස්ථාන රැසකදී මේ වනවිට ක්‍රියාත්මක කෙරෙමින් පවතින බව කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා මහතා පවසනවා.මෙහිදී ශ්‍රී ලංකා යුද හමුදාව පැය 24 පුරාම එන්නත් ලබාදීමේ වැඩපිළිවෙළට සම්බන්ධවී සිටීම විශේෂත්වයක්. ඇස්ට්‍රා සෙනෙකා එන්නතේ දෙවන මාත්‍රාව ලබා ගැනීමේ දී පළමු මාත්‍රාව ලබාගත් කාඩ්පත සහ ජාතික හැදුනුම්පත රැගෙන ආ යුතු වනවා. කොළඹ දිස්ත්‍රික්කයේ මොරටුව , අතුරුගිරිය , නවගමුව ,පිළියන්දල ,අවිස්සාවේල්ල , හෝමාගම , කොස්ගම, තලංගම , පාදුක්ක ,අංගොඩ , මුල්ලේරියාව සහ කලුබෝවිල රෝහල්වල දී ඇස්ට්‍රා සෙනෙකා දෙවන මාත්‍රාව ලබාගත හැකියි. බත්තරමුල්ල , බොරලැස්ගමුව , දෙහිවල, එගොඩඋයන , ගොතටුව , හංවැල්ල , කඩුවෙල , කහතුඩුව ,කැස්බෑව , කොලොන්නාව, මහරගම , මොරටුව , නුගෝගොඩ , පාදුක්ක, පිළියන්දල, පිටකෝට්ටේ සහ රත්මලාන යන සෞඛ්‍ය වෛද්‍ය නිලධාරී කාර්යාලවලදී ද දෙවන මාත්‍රාව ලබාදීම සිදුවනවා. ඊට අමතරව කොළඹ විහාර මහාදේවි උද්‍යානය , දියත උයන , නාරහේන්පිට යුද හමුදා රෝහල , වේරහැර හමුදා කදවුර සහ පනාගොඩ බෝධිරාජා රාමයේදී ද එන්නත්කරණ වැඩසටහන ක්‍රියාත්මක වන බවයි කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ. කොළඹ මහ නගර සභා සීමාවේ , බණ්ඩාරනායක සම්මන්ත්‍රණ ශාලාව , පී ඩී සිරිසේන ක්‍රීඩාංගනය සහ සුගතදාස ක්‍රීඩාංගනයේ දී ද එන්නත් කිරීම සිදුවනවා. ගම්පහ දිස්ත්‍රික්කයේ වතුපිටිවල , බියගම , දිවුලපිටිය , දොම්පේ , රදාවාන , ගම්පහ , ජා ඇල, මීගමුව , කිරිබත්ගොඩ , උඩුපිල , මල්වතුහිරිපිටිය , මිනුවන්ගොඩ , මීරිගම, රාගම , විජේකුමාරතුංග සහ පමුණුව යන රෝහල්වලදී ද එන්නත් ලබාදීම සිදුකෙරෙනවා. අත්තනගල්ල , බියගම , දිවුලපිටිය , දොම්පේ , ගම්පහ ,ජා ඇල , කටාන , කැලණිය , මහර, මිනුවන්ගොඩ , මීරිගම , මීගමුව යන සෞඛ්‍ය වෛද්‍ය නිලධාරී කාර්යාලවලදීද ඇස්ට්‍රා සෙනෙකා දෙවන එන්නත ලබාගත හැකියි. ඊට අමතරව මීගමුව මාරිස්ටෙලා විදුහල , කිරිල්ලවල මහා විද්‍යාලය සහ කැලණිය ධර්මාලෝක විද්‍යාලයේ දී ද දෙවන මාත්‍රාව ලබාදීමට කටයුතු යොදා තිබෙනවා. කළුතර දිස්ත්‍රික්කයේ අගලවත්ත . බණ්ඩාරගම . හොරන. පානදුර සහ මතුගම සෞඛ්‍ය වෛද්‍ය නිලධාරී කාර්යාලවලදී ඇස්ට්‍රා සෙනෙකා දෙවන මාත්‍රාව ලබාගත හැකියි. පිඹුර ප්‍රාථමික විදුහල . තලගල මංගලාරාම විහාරස්ථානය . මහාමායා විද්‍යාලය හා බෝ පිටිය සණස කාර්යාලය යන ස්ථානවලදී ද එන්නත් ලබාදීම සිදුවනවා.       ", "URL": "https://www.itnnews.lk/2023/10/05/353496/", "Category": "Breaking News,දේශීය පුවත්", "Parent URL": null}