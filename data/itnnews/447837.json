{"Source": "ITN news", "Timestamp": "නොවැම්බර් 27, 2022 19:55", "Headline": "ඉත්තදෙමළියේ ඉන්දසර ස්වාමීන් වහන්සේ වෙත දක්ෂිණ ලංකාවේ උප ප්‍රධාන සංඝනායක පදවිය", "News Content": "විශ්‍රාමික ජ්‍යෙෂ්ඨ මහාචාර්ය මහෝපාද්‍ය අති පූජ්‍ය ඉත්තදෙමළියේ ඉන්දසර ස්වාමීන් වහන්සේ වෙත දක්ෂිණ ලංකාවේ උප ප්‍රධාන සංඝනායක පදවිය පිරිනැමුණා. සියම් මහා නිකායේ මල්වතු මහ විහාර පාර්ශ්වයයි උන්වහන්සේ වෙත මෙම පදවිය පිරිනමා තිබෙන්නේ. කොළඹ කොටුව ශ්‍රී සම්බුද්ධාලෝක විහාරය,  වලස්මුල්ල ඉත්තදෙමළිය පුරාණ විහාරය යන උභය විහාරාධිපති ශ්‍රී ලංකා බෞද්ධ හා පාලි විශ්වවිද්‍යාලයේ විශ්‍රාමික ජ්‍යෙෂ්ඨ මහාචාර්ය මහෝපාද්‍ය අති පූජ්‍ය ඉත්තදෙමළියේ ඉන්දසර ස්වාමීන් වහන්සේට නව පදවිය පිරිනැමීමේ මහෝත්සවය කොටුව ශ්‍රී සම්බුද්ධාලෝක විහාරස්ථානයේ දී පැවැත්වුණා. උන්වහන්සේ වෙත සද්ධර්ම කීර්ති ශ්‍රී චන්ද්‍රජෝති ගරු නාමය සහිතව දක්ෂිණ ලංකාවේ උප ප්‍රදාන සංඝනායක පදවියට අදාළ සන්නස් පත්‍රය මෙහිදී පිරිනැමුණා. ජනාධිපතිවරයා යොමුකළ සුබපැතුම් පණිවුඩය ද මෙහිදී ඉදිරිපත් කෙරුණා. මල්වතු පාර්ශ්වයේ අනුනායක පූජ්‍ය නියංගොඩ විජිතසිරි ස්වාමීන් වහන්සේ ප්‍රමුඛ මහා සංඝරත්නය සහ හිටපු ජනාධිපති මහින්ද රාජපක්ෂ මහතා ඇතුළු පිරිසක් මෙම උත්සවයට එක්ව සිටියා.   ", "URL": "https://www.itnnews.lk/2023/10/05/447837/", "Category": "දේශීය පුවත්", "Parent URL": null}