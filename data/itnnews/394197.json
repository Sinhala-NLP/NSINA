{"Source": "ITN news", "Timestamp": "පෙබරවාරි 10, 2022 12:14", "Headline": "මදුරු මර්දන සහායකයින්ගේ වෘත්තීය ක්‍රියාමාර්ගය අවසන්", "News Content": "සෞඛ්‍ය අමාත්‍යාංශය ඉදිරිපිට ඊයේ දහවල්  සිට විරෝධතාවක නිරත වූ ක්ෂේත්‍ර මදුරු මර්දන සහායකයින්ගේ වෘත්තීය ක්‍රියාමාර්ගය අද පෙරවරුවේ අවසන් කෙරුණා. ක්ෂේත්‍ර මදුරු මර්දන සහායක තනතුරු 1169 ක් ස්ථීර කරන ලෙසයි  ඔවුන් ඉල්ලා සිටින්නේ. මින් 847 දෙනෙකුම රාජ්‍ය සේවයේ අවම අධ්‍යාපන සේවා සුදුසුකම් සපුරා නොමැති අය බවයි බලධාරීන් පවසන්නේ. ක්ෂේත්‍ර මදුරු මර්දන සහායක තනතුරු 1169 ක් ස්ථිර කරන ලෙස ඔවුන් රජයෙන් ඉල්ලා සිටිනවා. ඊට බලකරමිනුයි ඊයේ දහවල් සිට ඔවුන් මෙම වෘත්තීය ක්‍රියාමාර්ගය ආරම්භ කළේ. ඊයේ රාත්‍රී කාලය පුරාවටම සෞඛ්‍ය අමාත්‍යාංශ පරිශ්‍රය තුළ එම පිරිස රැදී සිටිමින් ඉල්ලා සිටියේ වගකිව යුතු බලධාරීන් සමග සාකච්ඡාවකට තමන්ට ඉඩ ලබා දෙන ලෙසයි. ඒ අනුව අද පෙරවරුවේ වගකිව යුතු පාර්ශ්ව කිහිපයක් සමග එළඹෙන 21 වනදා සාකච්ඡාවක් ලබා දෙන බවට ලබා දුන් ලිඛිත පොරොන්දුවත් සමගයි මෙම විරෝධතාකරුවන් සෞඛ්‍ය අමාත්‍යාංශ පරිශ්‍රයෙන්  පිටව ගියේ. 2017 වසරේදී ඩෙංගු මර්දනයට විශේෂ කණ්ඩායමක් අවශ්‍ය බවට යෝජනාවක් එවකට සෞඛ්‍ය අමාත්‍ය රාජිත සේනාරත්න මහතා විශේෂ කැබිනට් පත්‍රිකාවක් මගින් යෝජනා කළා. එහිදී  1500 දෙනෙකු වසර දෙකකට පමණක් සීමා වන පරිදි සියයට සියයක්ම කොන්ත්‍රාත් පදනම යටතේ පමණක් බදවා ගැනීමට අනුමැතිය ලැබුනා. ක්ෂේත්‍ර මදුරු මර්දන සහායක ලෙස 2017 වසරේදී  රාජකාරී ලිපියක් මගින් බදවාගත් මොවුන්ගෙන් දැනට සේවයේ නිරතව සිටින්නේ 1169 දෙනෙකු පමණයි. මේ අතුරින් 847 දෙනෙකුම රාජ්‍ය සේවයට අවශ්‍ය මූලික සුදුසුකම වන සාමාන්‍ය පෙළ විෂයන් 6 යි සම්මාන දෙක යන අවම සුදුසුකම වත් සපුරා නොමැති අයයි. වසර දෙකකට පමණක් සීමා වන පරිදි 2017 වසරේදී බදවාගත් මොවුන්ගේ සේවය  2022  ඔක්තෝම්බර් දක්වා දීර්ඝ කිරීමට සෞඛ්‍ය අමාත්‍ය කෙහෙලිය රඹුක්වැල්ල මහතාගේ ඉල්ලීමක් පරිදි කටයුතු කෙරුණා. රාජ්‍ය සේවයට අවශ්‍ය අවම සුදුසුකමවත් සපුරා නැති සේවකයින් 847 දෙනෙකු රාජ්‍ය සේවයේ ස්ථීර කිරීම තුළින් රාජ්‍ය සේවයට දරුණු බලපෑමක් සිදුවන බව සෞඛ්‍ය අමාත්‍යවරයා පවසනවා.       ", "URL": "https://www.itnnews.lk/2023/10/05/394197/", "Category": "දේශීය පුවත්", "Parent URL": null}