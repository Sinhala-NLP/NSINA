{"Source": "ITN news", "Timestamp": "ஆகஸ்ட் 23, 2022 12:43", "Headline": "மின்சாரத்தில் இயங்கும் பஸ் மற்றும் முச்சக்கர வண்டிகளை இலங்கைக்கு அறிமுகப்படுத்த நடவடிக்கை..", "News Content": "மின்சாரத்தில் இயங்கும் பஸ் மற்றும் முச்சக்கர வண்டிகளை இலங்கைக்கு அறிமுகப்படுத்தும் நடவடிக்கைக்கு ஒத்துழைப்பு வழங்க ஐக்கிய நாடுகள் அமைப்பின் அபிவிருத்தி வேலைத்திட்டம் தீர்மானித்துள்ளது. அதுதொடர்பான முதற்கட்ட பேச்சுவார்த்தை ஒன்று இடம்பெற்றது. ஐக்கிய நாடுகள் அமைப்பின் அபிவிருத்தி வேலைத்திட்டம் மற்றும் அமைச்சர் பந்துல குணவர்தனவிற்கு இடையில் பேச்சுவார்த்தை முன்னெடுக்கப்பட்டது. நாட்டில் சேவையில் ஈடுப்பட்டுள்ள 10 இலட்சத்துக்கும் அதிக முச்சக்கர வண்டிகளை மின்சாரத்தில் இயங்கும் கட்டமைப்புக்கு மாற்றம் செய்வதன் ஊடாக எரிபொருள் நெருக்கடிக்கு தீர்வை பெற முடியும். அத்துடன் பயணிகளுக்கு இலகு கட்டணத்தில் பயணிக்க முடியும். இவ்வருடத்திற்குள் 300 முச்சக்கரவண்டிகளை மின்சாரத்தில் இயங்கும் கட்டமைப்புக்கு மாற்றுதல் மற்றும் அதற்கான முறைமையை தயாரித்தல் தொடர்பில் பேச்சுவார்த்தையின் போது கவனம் செலுத்தப்பட்டது. திட்டத்திற்கென 3 மில்லியன் அமெரிக்க டொலர் நிதி ஒதுக்கீடு மேற்கொள்ளப்படவுள்ளது. இதற்கு மேலதிகமாக கொழும்பு நகருக்குள் மின்சாரத்தில் இயங்கும் பஸ் சேவையை ஆரம்பிப்பது தொடர்பில் கவனம் செலுத்தப்பட்டுள்ளதாகவும் போக்குவரத்து அமைச்சு தெரிவித்துள்ளது. ", "URL": "https://www.itnnews.lk/2023/10/05/430706/", "Category": "Breaking News,தேசிய செய்திகள்", "Parent URL": null}