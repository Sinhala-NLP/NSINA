{"Source": "ITN news", "Timestamp": "ஆகஸ்ட் 3, 2022 13:22", "Headline": "சீனாவின் இராணுவ ஒத்திகை நடவடிக்கைகள் தேவையற்றதென தாய்வான் ஜனாதிபதி தெரிவிப்பு…", "News Content": "அமெரிக்க பிரதிநிதிகள் சபையின் சபாநாயகர் நேன்சி பெலோசி தாய்வானுக்கு விஜயம் மேற்கொண்டுள்ளதோடு, அந்நாட்டு பாராளுமன்றத்திற்கும் இன்று காலை விஜயம் மேற்கொண்டுள்ளார். இந்நிலையில் தாய்வான் ஜனாதிபதி சாய் இங் வேனை சந்தித்துள்ளதாக சர்வதேச ஊடகங்கள் செய்தி வெளியிட்டுள்ளன. தாய்வானுடன் நெருங்கிய நண்பராக செயற்பட தயாராகவுள்ளதாகவும், தாய்வானின் சுயாட்சியை உறுதிப்படுத்துவதற்கானமூன்று முக்கிய விடயங்கள் குறித்தும் நேன்சி பெலோசி கருத்து வெளியிட்டுள்ளார். பாதுகாப்பு, மக்களின் பாதுகாப்பு, சர்வதேசத்தின் பாதுகாப்பு, பொருளாதாரம் மற்றும் அரசாங்கம் ஆகியன குறித்து பெலோசி கருத்து வெளியிட்டுள்ளதாக தாய்வானின் பிரதி சபாநாயகர் தெரிவித்துள்ளார். இந்நிலையில் பிராந்தியத்தின் அமைதி மற்றும் ஸ்திரத்தன்மையை பாதுகாப்பதற்காக பேச்சுவார்த்தைகளுக்கு தென்கொரியா அழைப்பு விடுத்துள்ளது. அமெரிக்காவுக்கும், சீனாவுக்குமிடையில் பதற்றமான சூழல் உருவாகியுள்ள சந்தர்ப்பத்திலேயே தென்கொரியாவின் அழைப்பு காணப்படுகிறது. தாய்வான் விஜயத்தை தொடர்ந்து நேன்சி பெலோசி தென்கொரியாவின் சியோலுக்கு விஜயம் மேற்கொள்வாரென எதிர்ப்பார்க்கப்படுகிறது. இதேவேளை சீனாவின் இராணுவ ஒத்திகை நடவடிக்கைகள் தேவையற்ற விடயங்களென தாய்வான் ஜனாதிபதி ஊடகங்களுக்கு கருத்து வெளியிட்டுள்ளார். அமெரிக்க பிரதிநிதிகள் சபையின் சபாநாயகருடன் இடம்பெற்ற பேச்சுவார்த்தையை தொடர்ந்து கருத்து வெளியிடுகையிலேயே அவர் இவ்வாறு தெரிவித்துள்ளார். தாய்வானை சூழவுள்ள கடற்பரப்பை பாதுகாக்க தாம் கடமைப்பட்டுள்ளதாகவும், அது தொடர்பில் நேன்சி பெலோசியிடம் குறிப்பிட்டுள்ளதாகவும், விருந்தோம்பல், நட்புறவு ஆகியவற்றின் அடிப்படையிலேயே அமெரிக்க பிரதிநிதிகளின் விஜயம் அமைந்திருந்ததாகவும் தாய்வான் ஜனாதிபதி சாய் இங் வேன் தெரிவித்துள்ளார். சீனா இராணுவ ஒத்திகை நடவடிக்கைகளை முன்னெடுக்கும் சந்தர்ப்பத்தில் அமெரிக்க காங்கிரஸ் பிரதிநிதிகள் வருகைத்தந்தமை தொடர்பிலும் அவர் நன்றி தெரிவித்துள்ளார். ", "URL": "https://www.itnnews.lk/2023/10/05/426693/", "Category": "Breaking News,சர்வதேச செய்திகள்", "Parent URL": null}