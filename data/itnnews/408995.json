{"Source": "ITN news", "Timestamp": "අප්‍රේල් 29, 2022 19:13", "Headline": "අරලියගහ මන්දිරයේ පිරිත් හඩට විරුද්ධව පොලීසියට පැමිණිල්ලක්", "News Content": "අරලියගහ මන්දිරය අසළ ප්‍රදර්ශනය කර ඇති විරෝධතා පුවරු ඉවත් කිරීමට යාමේදී පොලිසිය හා විරෝධතාකරුවන් අතර උණුසුම් තත්ත්වයක් ඇතිවුණා. අරලියගහ මන්දිර පරිශ්‍රයේ පිරිත් විකාශය කිරිම සම්බන්ධයෙන් පොලිසියට පැමිණිල්ලක් ඉදිරිපත් කෙරුණා. අරලියගහ මන්දිරය ඉදිරිපිට විරෝධතාව අද 4 වන දිනටත් පැවැත්වෙනවා. විරෝධතාකරුවන්ගේ සටන් පාඨ සහිත පුවරු ඉවත් කිරීමට යාමේදී පොලිසිය හා ඔවුන් අතර ඇති වූයේ නොසන්සුන්තාවක්. විරෝධතාකරුවන් අවට මාර්ග අවහිර වන සේ සිය විරෝධයේ නිරතවුනා. අරලියගහ මන්දිර පරිශ්‍රයේ ශබ්ද විකාශන යන්ත්‍ර යොදාගනිමින් පිරිත් සජ්ඣායනා විකාශය කිරීම සම්බන්ධයෙන් නීතීඥවරුන් පිරිසක් කොල්ලුපිටිය පොලිසියට පැමිණිල්ලක් ඉදිරිපත් කළා. එමෙන්ම පොලිසිය විරෝධතාකරුවෙකුට  පහරදුන්බව ප්‍රකාශ කරමින් පැමිණිල්ලක් ද සිදුකර තිබෙනවා. පහර කෑමට ලක්වූ බව කියන පුද්ගලයා ගිලන් රථයකින් රෝහල්ගත කෙරුණා. කෙසේ වුවද අප කළ විමසීමකදී පොලිසිය සදහන් කළේ එවැනි පහරදීමක් සිදු කර නැති බවයි. ගෝල්ෆේස් විරෝධතාව අද 21 වන දිනටත් ක්‍රියාත්මක වනවා. විවිධ ක්ෂේත්‍ර නියෝජනය කරන පිරිස් ඊයේ රාත්‍රියේ මෙන්ම අද දිනයේද විරෝධතාවට එක්ව සිටිනවා. වෛද්‍ය පීඨ ශිෂ්‍ය ක්‍රියාකාරී කමිටුව නෙළුම්පොකුණ පරිශ්‍රයේ අසළ සිට ගෝල්ෆේස් දක්වා පාගමනක නිරතවුණා. මේ හේතුවෙන් ප්‍රදේශයේ වාහන තදබදයක්ද පැවතියා.  සමගි ජනබලවේගය සංවිධාන කරන විරෝධතා පාගමන අද පෙරවරුවේ ආරම්භ කෙරුණේ පස්යාල දංඕවිට ප්‍රදේශයෙන්. පාගමන අද දිනයේ යක්කල දක්වා ක්‍රියාත්මක වනවා.  විපක්ෂ නායක සජිත් ප්‍රේමදාස මහතා ඇතුලු පිරිසක් ආරම්භක අවස්ථාවට එක්වුණා.මෙම පාගමන හේතුවෙන් මහනුවර කොළඹ ප්‍රධාන මාර්ගයේ දැඩි වාහන තදබදයක්ද පැවතිනවා. දිවයිනේ තවත් ප්‍රදේශ කිහිපයකම ඊයේ මෙන්ම අද දිනයේද විරෝධතා පැවැත්වුණා. චන්දනපොකුණ හා  උණගලාවෙහෙර ගොවි සංවිධානවලට අයත් පිරිසක් ගිරිතලේ ව්‍යාපාර අධිකාරී කාර්යාලය ආසන්නයේ සිට ගිරිතලේ පිහිටි සිරිපාලගම්ලත් රාජ්‍ය අමාත්‍යවරයාගේ නිවස දක්වා විරෝධතා පාගමනක නිරතවුණා.  අනතුරුව ගොවීන්ගේ මළගම සිහිපත් කරමින් ආගමික වතාවත් ද සිදු කෙරුණා. පාස්කු ප්‍රහාරයේ වින්දිතයන්ට සාධාරණය ඉටුකරන ලෙස ඉල්ලා විරෝධතා පාගමනක් මිනුවන්ගොඩ දෙවොලපොල මංසන්ධියේදී පැවැත්වුණා. කටුනායක 18කණුව මංසන්ධිය අවහිර කරමින් ඊයේ පැවති විරෝධතාව හේතුවෙන් කටුනායක බණ්ඩාරනායක ජාත්‍යන්තර ගුවන්තොටුපොලට පැමිණි විශාල පිරිසක් අපහසුතාවට පත්වුණා. එහිදී විරෝධතා කරුවන් හා මාර්ගයේ ගමන් ගන්නා පිරිස අතර ගැටුම්කාරී තත්ත්වයක්ද හට ගැණුනා. විදෙස් සංචාරකයන්ට මෙම මාර්ගයේ ගමන් කිරීමට නොහැකි වීමෙන් ඔවුන් දැඩි අසරණ තත්ත්වයකටයි පත්වුණේ. ව්‍යවස්ථාවට අනුව වත්මන් දේශපාලන අර්බුදය විසදාගතයුතු බව නිදහස් වෙළෙදකලාප හා පොදු සේවක සංගමයේ සමලේකම් ඇන්ටන් මාකස් මහතා ඊයේ ප්‍රකාශ කළා.   ", "URL": "https://www.itnnews.lk/2023/10/05/408995/", "Category": "දේශීය පුවත්", "Parent URL": null}