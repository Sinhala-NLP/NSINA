{"Source": "ITN news", "Timestamp": "ජූලි 18, 2021 18:09", "Headline": "බදියුදීන් මහතාගේ නිවසේ සේවය කරමින් සිටියදී මියගිය දැරියගේ මරණ පරීක්ෂණ වාර්තාව හෙට අධිකරණයට", "News Content": "පාර්ලිමේන්තු මන්ත්‍රි රිෂාඩ් බදියුදීන් මහතාගේ නිවසේ සේවය කරමින් සිටිය දී මියගිය දැරියගේ දේහය පිළිබද පශ්චාත් මරණ පරීක්ෂණ වාර්තාව අධිකරණයට හෙට ඉදිරිපත් කිරීමට නියමිතයි. මේ අතරේ එම දැරියගේ මරණය සම්බන්ධයෙන් විරෝධය පළකරමින් කදුරට ජනතා පෙරමුණ උද්ඝෝෂණයක නිරත වුණා. පාර්ලිමේන්තු මන්ත්‍රි  රිෂාඩ් බදියුදීන් මහතාගේ බොරැල්ල බෞද්ධාලෝක මාවතේ පිහිටි නිවසේ සේවය කරමින් සිටියදී පිළිස්සුම් තුවාල සහිතව ජාතික රෝහලට ඇතුළත් කර සිටියදීයි මෙම දැරිය මිය ගොස් තිබුණේ. 16 හැවිරිදි ඇය ආගරපතන, ඩයගම ප්‍රදේශයේ පදිංචිකාරියක්.  දේහය පිළිබද මහේස්ත්‍රාත් පරික්ෂණයක් සහ පශ්චාත් මරණ පරික්ෂණයක් ද පැවැත්වුණා. සිද්ධිය සම්බන්ධයෙන්  10 දෙනෙකුගෙන් පමණ ප්‍රකාශ සටහන් කර ගෙන තිබෙනවා. දැරිය සේවය කළ රිෂාඩ් බදියුදීන් මහතාගේ නිවසේ සිටින ඒ මහතාගේ මව පියා බිරිද සහ සේවකයෙකු ද ප්‍රකාශ ලබාගත් අය අතර වනවා. ඩයගම ප්‍රදේශයේ පදිංචි මෙම දැරිය රිෂාඩ් බදියුදීන් මහතාගේ නිවසේ මෙහෙකාර සේවයට රැගෙනවිත් ඇත්තේ පසුගිය ඔක්තෝම්බර් මාසයේදීයි. ඒ එම ප්‍රදේශයේ පදිංචි තැරැව් කරුවෙකුගේ මාර්ගයෙන්. 2004 නොවැම්බර් 12 වනදා උපත ලැබූ මෙම දැරියගේ වයස ඒ වන විට අවුරුදු 15 යි මාස 11 ක් බවයි පොලිසිය පවසන්නේ. දැරිය මියයාමට පෙර දිගුකලක සිට සිදුව ඇති බව කියන ලිංගික ප්‍රවේශය සහ ඇය කොළඹට පැමිණීමට පෙර තත්ත්වයන් සොයා බැලීමට ඩයගම පොලීසිය ද විමර්ශන ආරම්භකර තිබෙනවා. මේ අතර රිෂාඩ් බදියුදීන් මහතාගේ නිවසේ මෙහෙකාර සේවයේ නිරතව සිටියදී මියගිය මෙම දැරියගේ මරණය පිළිබද විධිමත් පරීක්ෂණයක් ඉල්ලා කදුරට ජනතා පෙරමුණේ පිරිසක් හැටන් නගරයේ දී උද්ඝෝෂණයක නිරත වුණා. එම පෙරමුණේ නායක පාර්ලිමේන්තු මන්ත්‍රී වී රාධක්‍රිෂ්ණන් මහතා ද ඊට එක්ව සිටියා.     ", "URL": "https://www.itnnews.lk/2023/10/05/350208/", "Category": "දේශීය පුවත්", "Parent URL": null}