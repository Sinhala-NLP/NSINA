{"Source": "ITN news", "Timestamp": "ஜனவரி 29, 2022 13:18", "Headline": "பாராளுமன்ற சபை நடவடிக்கைகள் பெப்ரவரி 8ம் திகதி ஆரம்பம்..", "News Content": "பாராளுமன்றம் எதிர்வரும் பெப்ரவரி மாதம் 8 ம் திகதி முதல் 11ம் திகதி வரை கூடவிருப்பதாக பாராளுமன்ற செயலாளர் நாயகம் தம்மிக்க தசநாயக்க தெரிவித்துள்ளார். கடந்த 21ம் திகதி நடைபெற்ற பாராளுமன்ற அலுவல்கள் தொடர்பான குழுக்கூட்டத்தில் இதற்கான தீர்மானம் எட்டப்பட்டுள்ளது. இதற்கமைய பெப்ரவரி மாதம் 8ம் திகதி முதல் 10ம் திகதி வரை முற்பகல் 10 மணிமுதல், 11 மணிவரை வாய்மூல கேள்விக்கான நேரம் ஒதுக்கப்பட்டுள்ளது. பெப்ரவரி 8ம் திகதி முற்பகல் 11 மணிமுதல் மாலை 4.30 மணிவரை 2015ம் ஆண்டு 5ம் இலக்க தேசிய மருந்துகள் ஒழுங்குபடுத்தும் அதிகார சபை சட்டத்தின் கீழுள்ள இரண்டு ஒழுங்குவிதிகள் , மஹாபொல உயர்கல்வி புலமைப்பரிசில் நம்பிக்கை பொறுப்புநிதிய திருத்த சட்டமூலத்தின் 2ம் மதிப்பீடு தொடர்பில் விவாதம் நடைபெறும். பெப்ரவரி 9ம் திகதி குற்றவியல் நடவடிக்கை முறை சட்டக்கோவை திருத்தச்சட்டமூலம் , ஆளணியினருக்கு எதிரான கண்ணிவெடிகளை தடைசெய்தல் சட்டமூலம், குடியியல் நடவடிக்கை முறை சட்டக்கோவை திருத்தசட்டமூலம் என்பவை விவாதத்திற்கு எடுத்துக்கொள்ளப்படுமென பாராளுமன்ற செயலாளர் நாயகம் அறிவித்துள்ளார். ", "URL": "https://www.itnnews.lk/2023/10/05/392021/", "Category": "Breaking News,அண்மைய செய்திகள்", "Parent URL": null}