{"Source": "ITN news", "Timestamp": "දෙසැම්බර් 14, 2022 13:21", "Headline": "ජනිපෙ මන්ත්‍රී ජයන්ත පහර දුන්නැයි ජනිපෙ සංවිධායක විශ්වනාත්ගෙන් පැමිණිල්ලක්", "News Content": "ජාතික නිදහස් පෙරමුණේ පානදුර දිග්ගල හිටපු සංවිධායකවරයෙකු වන විශ්වනාත් ද අල්විස් මහතාට එම පෙරමුණේ පාර්ලිමේන්තු මන්ත්‍රීවරයෙකු වන ජයන්ත සමරවීර මහතා සිදුකළ පහරදීමක් පිළිබද පැමිණිල්ලක් බණ්ඩාරගම පොලීසියට ඊයේ ලැබී තිබුණා. මේ අතර මන්ත්‍රීවරයාට පහරදීමට විශ්වනාත් ද අල්විස් මහතා තැත් කළ බවට ඇමති ආරක්ෂක අංශ  පොලිස් පරික්ෂකවරයෙකු ද පැමිණිල්ලක් ඉදිරිපත් කර තිබෙනවා. ජාතික නිදහස් පෙරමුණේ පානදුර හිටපු සංවිධායකවරයා බණ්ඩාරගම කුඹුරගොඩ ප්‍රදේශයේ තිබූ අවමංගල උත්සවයකට ඊයේ පස්වරුවේ සහභාගි වී තිබෙනවා. එම ස්ථානයට පාර්ලිමේන්තු මන්ත්‍රී ජයන්ත සමරවීර මහතා ද පැමිණ ඇති බවයි පොලීසිය පවසන්නේ. හිටපු සංවිධායකවරයා යතුරුපැදියකින් එම ස්ථානයෙන් පිටව ගොස් තිබෙනවා. පසුව බණ්ඩාරගම කැස්බෑව මාර්ගයට පැමිණි මන්ත්‍රීවරයා යතුරුපැදිය නතර කරන ලෙස දැනුම්දී ඔහුගේ ආරක්ෂක නිලධාරීන් දෙදෙනා සමග එක්ව පහරදුන් බවටයි හිටපු සංවිධායකවරයා පොලීසියට පැමිණිලි කර තිබෙන්නේ. ඔහු මේ පිළිබද පොලීසියට පැමිණිලි කිරීමට පැමිණි අවස්ථාවේ පොලීසිය තුළ සිහිසුන්ව ඇදවැටී ඇති අතර පසුව රෝහල් ගතකර තිබෙනවා. මේ අතර පාර්ලිමේන්තු මන්ත්‍රී ජයන්ත සමරවීර මහතාට විශ්වනාත් ද අල්විස් මහතා පහරදීමට තැත්කළේ යැයි පවසමින් මන්ත්‍රීවරයාගේ ආරක්ෂාවට සිටි ඇමති ආරක්ෂක අංශයේ පොලිස් පරික්ෂකවරයෙකු බණ්ඩාරගම පොලීසියට පැමිණිල්ලක් සිදු කර තිබෙනවා.කෙසේ වුවද මෙම පහරදීම සම්බන්ධයෙන් පොලීසිය මෙතෙක් කිසිවෙකුත් අත්අඩංගුවට ගෙන නොමැති බවයි වාර්තා වන්නේ.   ", "URL": "https://www.itnnews.lk/2023/10/05/450267/", "Category": "Breaking News,දේශීය පුවත්", "Parent URL": null}