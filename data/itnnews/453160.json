{"Source": "ITN news", "Timestamp": "ජනවාරි 1, 2023 19:16", "Headline": "රංගන ශිල්පී සිරිල් වික්‍රමගේ මහතාගේ සුවදුක් විමසීමට ජනමාධ්‍ය ඇමති යයි", "News Content": "සිංහල සිනමාවේ ප්‍රතිභාපූර්ණ රංගන ශිල්පියෙකු වන සිරිල් වික්‍රමගේ මහතා මුණ ගැසී නව වසරට සුබ පැතුම් පිළිගැන්වීමට ජනමාධ්‍ය අමාත්‍ය ආචාර්ය බන්දුල ගුණවර්ධන මහතා ගල්කිස්ස, කලාපුරයේ පිහිටි ඔහුගේ නිවස අද පැමිණියා. ප්‍රවීණ රංගන ශිල්පි සිරිල් වික්‍රමගේ මහතා මේ වන විට 91ක් වන වියේ පසුවනවා. මේ වන විට සිය බිරිඳ සහ දරුවන් සමඟ විශ්‍රාම සුවයෙන් කාලය ගත කරන මෙම ප්‍රවීණ රංගන ශිල්පියා වේදිකාව, සිනමාව, ටෙලිනාට්‍ය යන කලා මාධ්‍ය තුනේම චරිතාංග නළුවකු ලෙස සිය ප්‍රතිභාව පෙන්නුම් කළා. සිරිල් වික්‍රමගේ මහතා වඩාත් කැපී පෙනුනේ බඹරු ඇවිත්, කරුමක්කාරයෝ, සෙයිලම, වෙස්ගත්තෝ, සුද්දීලාගේ කතාව සහ සිරිමැදුර වැනි චිත්‍රපටවල චරිත තුළිනුයි. පැරණි සිංහල චිත්‍රපටවලට සම්බන්ධ ශිල්පීන් සමඟ කෙටි සාකච්ඡාමය පූර්විකාවක් ද සහිතව එම චිත්‍රපට රූපවාහිනී මාධ්‍යය ඔස්සේ නැවත විකාශය කිරීම සඳහා පියවර ගන්නා ලෙස අමාත්‍යවරයා මෙහිදී ස්වාධීන රූපවාහිනී මාධ්‍ය ජාලයේ සභාපති සුදර්ශන ගුණවර්ධන මහතා වෙත උපදෙස් ලබා දුන්නා. ජනමාධ්‍ය අමාත්‍යංශයේ ලේකම් අනුෂ පැල්පිට, ජාතික චිත්‍රපට සංස්ථාවේ සභාපති දීපාල් චන්ද්‍රරත්න සහ ලේක්හවුස් කර්තෘ මණ්ඩල අධ්‍යක්ෂ සිසිර පරණතන්ත්‍රී යන මහත්වරුන් ද මෙම අවස්ථාවට සහභාගී වුණා.             ", "URL": "https://www.itnnews.lk/2023/10/05/453160/", "Category": "දේශීය පුවත්", "Parent URL": null}