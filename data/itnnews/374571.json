{"Source": "ITN news", "Timestamp": "නොවැම්බර් 7, 2021 18:49", "Headline": "ෆාතිමා මරා බෑගයට දැමූ සැකකරුවන් රඳවාගෙන ප්‍රශ්න කරන්න අධිකරණයෙන් නියෝග", "News Content": "සපුගස්කන්ද මාර්ගයක තිබී හමුවූ මළ සිරුර අයත් කාන්තාවගේ ඝාතනයට සම්බන්ධ සැකකරුවන් මහර වැඩබලන මහේස්ත්‍රාත්වරයා හමුවට ඉදිරිපත් කිරීමෙන් පසු රැදවුම් නියෝග මත රදවාගෙන ප්‍රශ්න කිරීමට නියෝග කෙරුණා. සපුගස්කන්ද තෙල් පිරිපහදුව ආසන්නයේ මාර්ගය අසල කැළිකසල ගොඩගසා තිබූ ස්ථානයක ගමන් බෑගයක තිබී කාන්තා මළ සිරුරක් හමුවුණේ පසුගිය 4 වනදායි.  මොහොමඩ් සාෆි ෆාතිමා මුන්තාස් නමැති ඝාතනයට ලක්වූ මෙම කාන්තාව දැඩි ලෙස සූදුවට ඇබ්බැහි වී සිටි බවද හෙළිවුණා. මෙම කාන්තාව රොසානා නමැති ඇයගේ යෙහෙළියක සමග ත්‍රී රෝද රථයක නැගී පිටව ගිය බව අවසන්වරට ඇය දුටු  ප්‍රදේශවාසීන් සදහන් කළා. ඒ අනුව රොසානා නමැති කාන්තාව සහ ඇයගේ ස්වාමිපුරුෂයා සැකපිට අත්අඩංගුවට ගත් අතර දීර්ඝ ප්‍රශ්න කිරීම් ද සිදුකෙරුණා. ඝාතන සිද්ධියෙන් පසු ඔවුන් පදිංචිව සිටි කුලී නිවස අතහැර පළායාම සදහා භාණ්ඩ ලොරි රථයකට පටවන ආකාරය දැක්වෙන සීසීටීවී දර්ශන ද සොයාගෙන තිබෙනවා. සැකකාර අඹුසැමි යුවල මහර මහේස්ත්‍රාත් අධිකරණයට අද ඉදිරිපත් කෙරුණු අතර රදවාගෙන ප්‍රශ්න කිරීමට එහිදී නියෝග කෙරුණා. සැකකරුවන් හෙට යළි අධිකරණයට ඉදිරිපත් කිරීමට නියමිතයි.   ", "URL": "https://www.itnnews.lk/2023/10/05/374571/", "Category": "දේශීය පුවත්", "Parent URL": null}