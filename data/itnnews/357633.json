{"Source": "ITN news", "Timestamp": "අගෝස්තු 22, 2021 08:55", "Headline": "නිකිණි පුර පසළොස්වක පෝය අදයි", "News Content": "ප්‍රථම ධර්ම සංඝායනාව පැවැත්වීම ඇතුළු ශාසන ඉතිහාසයේ වැදගත් සිදුවීම් රැසක් සනිටුහන් වූ නිකිණි පුර පසළොස්වක පොහොය අදයි. කෙසේ වෙතත් කොරෝනා වසංගතය හමුවේ මෙම පොහොය දිනයේදී ද ආගමික වතාවත් සිදු කෙරෙන්නේ සෞඛ්‍ය මාර්ගෝපදේශ පිළිපදිමිනුයි. සම්බුද්ධ පරිනිර්වාණයෙන් පසු බුදදහම සම්බන්ධයෙන් එල්ල වූ විනය විරෝධී ආකල්ප නැතිකරමින් ශාසන චිරස්ථිතිය සඳහා ප්‍රථම ධර්ම සංගායනාව අද වැනි නිකිණි පුර පසළොස්වක පොහෝ දිනක පැවැත්වුණා. විනයකර්ම සිදුකර වස් එළඹීමට නොහැකි වූ භික්ෂූන්ට පසුවස් එළඹීම සඳහා බුදුන් වහන්සේ අනුදැන වදාළේ ද අද වැනිම වූ නිකිණිපුර පසළොස්වක පොහෝ දිනක වීම විශේෂත්වයක්. ප්‍රථම ධර්ම සංගායනාවට පෙර ධර්ම භාණ්ඩාගාරික ආනන්ද තෙරුන් වහන්සේ රහත් භාවයට පත්වූයේ ද අද වැනි නිකිණි පුර පසළොස්වක පොහොය දිනකයි. බුදුරජාණන් වහන්සේ බුද්ධත්වය ලබා පළමුව උරුවෙල් දනව්වේ සේනානිගමට වැඩම කරවීමද අද වැනි නිකිනි පුන් පොහෝ දිනක සිදු වූ බව ශාසන ඉතිහාසයේ සදහන්. උන් වහන්සේගේ ලලාට ධාතුව තැන්පත් කර සේරුවාවිල මංගල චෛත්‍යයේ ඉදිකිරීම් ආරම්භ කිරීම ද මෙම උතුම් පොහෝ දිනයේ සිදු වූ බව ඉතිහාසයේ  සදහන් වනවා. ස්වාධීන රූපවාහිනිය සෑම පෝදාකම ගෙන එනු ලබන සවනක් රැස් සජීව වැඩසටහන මෙවර විකාශය කෙරෙන්නේ බණ්ඩාරගම ගල්තුඩේ ගල්කන්දේ ශ්‍රී මහා විහාරස්ථානයේ සිටයි. සවනක් රැස් වැඩසටහනේ උදෑසන උපෝසථ ශීලය සමාදන් කළේ සියම් මහා නිකායේ මල්වතු පාර්ශ්වයේ රයිගම් සල්පිට හේවාගම් කෝලරත්‍රයේ ප්‍රධාන අධිකරණ සංඝනායක පූජ්‍ය  ගල්තුඩේ පඤ්ඤාකිත්ති ස්වාමීන් වහන්සේයි. ආගමික වැඩසටහන් රැසක් දවස පුරා මෙම ස්ථානයේදී පැවැත්වෙන අතර කොරෝනා වයිරසයෙන් රට ආරක්ෂා වේවායි ප්‍රාර්ථනා කරමින් ආශිර්වාද පුජාවක් අද පස්වරුවේ පැවැත්වීමට නියමිතයි. මේ අතර ලක්හඩ ශාසනාලෝක 107 වන වැඩසටහන පැවැත්වෙන්නේ ද බණ්ඩාරගම ගල්තුඩේ ගල්කන්දේ ශ්‍රී මහා විහාරස්ථානයේ සිටයි. නිරෝධායන ඇදිරිනීතිය ක්‍රියාත්මක වීම නිසා සැදැහැවතුන් නිවසේ සිට සිල් සමාදන්වීම සිදු කෙරෙන ආකාරය දක්නට ලැබුණා. දිවයිනේ සෑම විහාරස්ථානයකම පාහේ අද දින ආගමික වැඩසටහන් සංවිධාන කර තිබුණේ ජන සහභාගීත්වයෙන් තොරවයි.     ", "URL": "https://www.itnnews.lk/2023/10/05/357633/", "Category": "දේශීය පුවත්", "Parent URL": null}