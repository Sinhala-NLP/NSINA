{"Source": "ITN news", "Timestamp": "ඔක්තෝබර් 15, 2021 17:35", "Headline": "දෘෂ්‍යාබාධිත පුද්ගලයින්ගේ නිර්මාණ ඇතුළත් කඩතුරාව ග්‍රන්ථය අගමැතිට පිළිගන්වයි", "News Content": "දෘෂ්‍යාබාධිත පුද්ගලයින්ගේ නිර්මාණ ඇතුළත් කඩතුරාව ග්‍රන්ථය අග්‍රාමාත්‍ය මහින්ද රාජපක්ෂ මහතාට පිළිගැන්වූවා. ජාත්‍යන්තර සුදු සැරයටි දින සැමරුමට සමගාමිව දෘෂ්‍යාබාධිත පුද්ගලයින්ගේ නිර්මාණ ඇතුළත් කඩතුරාව ග්‍රන්ථය එළිදැක්වීම අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේදී සිදුවුණා. සුදු සැරයටි දිනය වෙනුවෙන් වෙනත් වසරවල පැවැත්වෙන සුදු සැරයටි පා ගමන හා සැමරුම් දින උත්සවය කොරෝනා වසංගතය හේතුවෙන් මෙවර පැවැත්වෙන්නේ නැහැ. ඒ වෙනුවෙන් දෘෂ්‍යාබාධිත නිර්මාණකරුවන්ගේ දීපව්‍යාප්ත කෙටිකතා හා පද්‍යරචනා තරගයක් පවත්වා තෝරාගත් නිර්මාණ ඇතුළත් කර කඩතුරාව නමින් නිර්මාණ ග්‍රන්ථයක් ප්‍රකාශයට පත් කිරීමට කටයුතු කෙරුණා. එම ග්‍රන්ථය අග්‍රාමාත්‍යවරයා වෙත පිළිගන්වනු ලැබුවේ රාජ්‍ය අමාත්‍ය සුදර්ශනී ප්‍රනාන්දුපුල්ලෛ මහත්මියයි. ජාත්‍යන්තර සුදු සැරයටිදිනය සංකේතවත් කරමින් අග්‍රාමාත්‍ය මහින්ද රාජපක්ෂ මහතා මෙහිදි දෘෂ්‍යාබාධිත උපාධිදාරී මණ්ඩලයේ සභාපති සුගත් වසන්ත ද සිල්වා මහතාට සුදු සැරයටියක් පිරිනැමුවා.       ", "URL": "https://www.itnnews.lk/2023/10/05/369551/", "Category": "දේශීය පුවත්", "Parent URL": null}