{"Source": "ITN news", "Timestamp": "நவம்பர் 25, 2022 12:17", "Headline": "ஐஸ் போதைப்பொருள் வைத்திருப்போருக்கு மரண தண்டனை..", "News Content": "விஷ மற்றும் ஆபத்தான ஒளடதங்கள் திருத்த சட்டமூலம் கடந்த 19ம் திகதி பாராளுமன்றில் சமர்பிக்கப்பட்ட நிலையில் அது நடைமுறைக்கு வந்துள்ளது. அதற்கமைய ஐந்து கிராமிற்கும் அதிகளவிலான ஐஸ் போதைப்பொருளை வைத்திருப்பவர்கள் அல்லது போதைப்பொருள் வர்த்தகத்தில் ஈடுபடுவோருக்கு அதிகபட்சமாக மரண தண்டனை விதிக்கப்படும். தற்போது சிறைச்சாலையில் சுமார் 26 ஆயிரம் கைதிகள் தடுத்து வைக்கப்பட்டுள்ளனர். அவர்களில் 16 ஆயிரம் பேர் விளக்கமறியலிலுள்ளனர். குறித்த தரப்பினரில் நூற்றுக்கு 65 வீதமானோர் போதைப்பொருளுடன் தொடர்புப்பட்ட நிலையிலேயே சிறைவாசம் அனுபவிக்கின்றனர். எவ்வாறெனினும் சட்டமூலம் அமுலுக்கு வந்துள்ள நிலையில் போதைப்பொருள் இறக்குமதி, கைவசம் வைத்திருத்தல் மற்றும் பாவனை தொடர்பில் நடைமுறையிலுள்ள சட்டங்களை மறுசீரமைக்க எதிர்பார்த்துள்ளதாக இராஜாங்க அமைச்சர் அநுராத ஜயரத்ன தெரிவித்துள்ளார். அத்துடன் திருத்த சட்டமூலத்தின் ஊடாக கொண்டுவரப்படவுள்ள திருத்தங்களின் ஊடாக போதைப்பொருள் தொடர்பில் குற்றவாளியாக இனங்காணப்படும் நபர் ஒருவரை புனர்வாழ்வு முகாமிற்கு அனுப்பும் அதிகாரம் நீதிமன்றத்தை சார்ந்ததென இராஜாங்க அமைச்சர் அநுராத ஜயரத்ன தெரிவித்துள்ளார். ", "URL": "https://www.itnnews.lk/2023/10/05/447516/", "Category": "Breaking News,தேசிய செய்திகள்", "Parent URL": null}