{"Source": "ITN news", "Timestamp": "ජූනි 14, 2022 14:44", "Headline": "ගර්භනී මාතාවන් 120ක් සඳහා අවශ්‍ය උපකරණ සහ වියලි සලාක", "News Content": "උතුම් පොසොන් පසළොස්වක පෝ දිනයට සමගාමීව හිටපු රාජ්‍ය අමාත්‍ය පියල් නිශාන්ත ද සිල්වා මහතාගේ සංකල්පයක් මත ක්‍රියාත්මක ” මාතෘ අභිමානී” වැඩසටහන ජුනි මස 14 වන දින (අද) පියල් නිශාන්ත මහතාගේ අලුත්ගම සම්බන්ධීකරණ කාර්යාලයේදී පැවැත්විය. මෙලොව කාන්තාවකට ලැබිය හැකි උතුම්ම පදවිය මාතෘත්වය වන හෙයින් එලෙස මාතෘත්වය අපේක්ෂාවෙන් සිටින ගැබිණි මව්වරුන් කායිකව හා මානසිකව ශක්තිමත් කරමින් ඇයගේ කායික හා මානසික සුවය වර්ධනය කිරීමට අවශ්‍ය සමාජ පරිසරය සැකසීම මෙම වැඩසටහනේ මුඛ්‍ය අරමුණ වේ. ඒ අනුව මෙම වැඩසටහන හරහා ගැබිනි මව්වරුන්ට අවශ්‍ය උපකරණ බෙදා දීමක් සිදු වූ අතර ඔවුන්ගේ මානසික සුවය ඉහළ නැංවීමේ අරමුණින් සෞන්දර්යාත්මක සංගීතමය හා සංවාදාත්මක වැඩසටහනක්ද ක්‍රියාත්මක විය. එම වැඩසටහන  මිනිස් බල හා රැකි රක්ෂා දෙපාර්තමේන්තුවේ අධ්‍යක්ෂ ජෙනරාල් අනුෂා ගෝකුල ප්‍රනාන්දු මහත්මිය විසින් මෙහෙයවනු ලැබීය. මෙහිදී බේරුවල ප්‍රාදේශීය ලේකම් කොට්ටාසයේ ගර්භනී මාතාවන් 120ක් සඳහා අවශ්‍ය උපකරණ සහ වියලි සලක, පලතුරු ප්‍රධානය කිරීම සිදුවිය. මෙම උපකරණයන්හි වටිනාකම රුපියල් ලක්ෂ 10කට අධිකය. එමෙන්ම පවුල් සෞඛ්‍ය නිලධාරිනියන් ඇගයීමේ වැඩසටහනක්ද ක්‍රියාත්මක විය. ", "URL": "https://www.itnnews.lk/2023/10/05/416936/", "Category": "දේශීය පුවත්", "Parent URL": null}