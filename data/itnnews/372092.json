{"Source": "ITN news", "Timestamp": "ඔක්තෝබර් 27, 2021 12:20", "Headline": "හේමසිරි සහ පූජිත්ට එරෙහි මහේස්ත්‍රාත් අධිකරණයේ විභාග වන නඩුව අවසන්", "News Content": "හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දර යන අයට එරෙහිව කොළඹ මහේස්ත්‍රාත් අධිකරණය හමුවේ පැවති නඩු විභාගය අවසන් කෙරුණා. ඒ මොවුන්ට එරෙහිව ත්‍රි පුද්ගල මහාධිකරණය හමුවේ නඩු පැවරීම හේතුවෙනුයි. පාස්කු ඉරුදින ත්‍රස්ත ප්‍රහාරයක් එල්ල කරන බවට ප්‍රමාණවත් බුද්ධි තොරතුරු ලැබී තිබියදී එය වළක්වා ගැනීමට ක්‍රියා නොකිරීම තුළින් සාපරාධි ලෙස රාජකාරිය පැහැර හැරීම හේමසිරි ප්‍රනාන්දු සහ පූජිත් ජයසුන්දර යන මහත්වරුන්ට එරෙහි චෝදනාවයි. මෙම පැමිණිල්ල කොළඹ වැඩබලන මහේස්ත්‍රාත් හමුවේ කැදවූ අවස්ථාවේ අපරාධ පරීක්ෂණ දෙපාර්තමේන්තුව දන්වා සිටියේ සැකකරුවන්ට එරෙහිව ත්‍රි පුද්ගල මහාධිකරණ විනිසුරු මඩුල්ල හමුවේ නඩු පවරා ඇති බවයි. ඒ අනුව මහේස්ත්‍රාත් අධිකරණය හමුවේ පැවති නඩු කටයුතු අවසන් කිරීමට තීරණය කෙරුණා.   ", "URL": "https://www.itnnews.lk/2023/10/05/372092/", "Category": "දේශීය පුවත්", "Parent URL": null}