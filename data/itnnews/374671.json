{"Source": "ITN news", "Timestamp": "நவம்பர் 8, 2021 12:54", "Headline": "கொரோனா பரவலின் பின்னர் முதற்தடவையாக அமெரிக்காவில் வெளிநாட்டு சுற்றுலாப் பயணிகளுக்கு அனுமதி", "News Content": "கொரோனா தொற்று பரவலின் பின்னர் முதற்தடவையாக அமெரிக்காவில் வெளிநாட்டு சுற்றுலாப் பயணிகளுக்கென நாட்டின் எல்லை திறக்கப்பட்டுள்ளது. 20 மாதங்களின் பின்னரே இவ்வாறு வெளிநாட்டு சுற்றுலா பயணிகளுக்கென எல்லைகள் திறக்கப்பட்டுள்ளதாக அமெரிக்க தகவல்கள் தெரிவிக்கின்றன. இதற்கமைய இன்று முதல் 30 நாடுகளின் சுற்றுலா பயணிகள் மற்றும் அமெரிக்க பிரஜைகளின் உறவினர்களுக்கு அந்நாட்டுக்குள் வருவதற்கு அனுமதி கிடைக்கப்பெற்றுள்ளது. எவ்வாறெனினும் அமெரிக்காவுக்குள் வருகைதரும் சகலரும் கொவிட் தொற்றுக்கெதிரான தடுப்பூசியின் இரு டோஸ்களையும் பெற்றிருக்கவேண்டியது கட்டாயமென அமெரிக்க சுகாதார பிரிவு தெரிவித்துள்ளது. இன்றைய தினமும் ஆயிரக்கணக்கான சுற்றுலாப் பயணிகள் அமெரிக்க விமான நிலையங்களுக்கு வருகை தருவார்கள் என எதிர்பார்க்கப்பட்டுள்ளது. இதேவேளை கொவிட் தொற்றுப்பரவல் காரணமாக 2020 ஆம் ஆண்டின் முதல் 6 மாத காலப்பகுதியில் அமெரிக்காவுக்குள் நுழைவதற்கு வெளிநாட்டவர்களுக்கு தடை விதிக்கப்பட்டிருந்தமை குறிப்பிடத்தக்கது. ", "URL": "https://www.itnnews.lk/2023/10/05/374671/", "Category": "Breaking News,சர்வதேச செய்திகள்", "Parent URL": null}