{"Source": "ITN news", "Timestamp": "ජූලි 15, 2021 20:20", "Headline": "මන්නාරම ආගමික සිද්ධස්ථානවලට හානි කළ අය වහාම අත්අඩංගුවට ගන්න – ආරක්‍ෂක ලේකම්", "News Content": "පසුගියදා මන්නාරම් ප්‍රදේශයේ ආගමික ස්ථාන කිහිපයකට ගල් ප්‍රහාරයක් එල්ල කිරීමේ සිද්ධිය පිළිබඳව මාධ්‍ය නැගූ පැනයකට සිය අදහස් ඉදිරිපත් කරමින් ආරක්‍ෂක ලේකම් ජෙනරල් කමල් ගුණරත්න මහතා ප්‍රකාශ කළේ ඊට සම්බන්ධ සියලු සැකකරුවන් අත්අඩංගුවට ගැනීම සඳහා වහාම ක්‍රියාත්මක වන ලෙස නීතිය ක්‍රියාත්මක කිරීමේ ආයතනවලට නියෝග ලබා දී ඇති බවයි. වැරදිකරුවන්ට එරෙහිව නීතිමය ක්‍රියාමාර්ග ගැනීම තුළින් අනාගතයේදී මෙවැනි සිදුවීම් නැවත ඇතිවීම වැළැක්වීමට අවශ්‍ය සෑම පියවරක්ම ගන්නා බවට ආරක්‍ෂක ලේකම්වරයා සහතික වුණා. නැගෙනහිර පළාතේ ‘පුරාවිද්‍යා උරුම කළමනාකරණ ජනාධිපති කාර්ය සාධක බලකායේ’ සභාපති සහ ආරක්‍ෂක ලේකම් ජෙනරල් කමල් ගුණරත්න (විශ්‍රාමික) මේ බව ප්‍රකාශ කළේ අද (ජූලි 15) දීඝවාපිය පූජා භූමියේ සිදුකෙරෙන ඉදිකිරීම් කටයුතු පිළිබඳව නිරීක්‍ෂණ චාරිකාවට එක්වෙමිනි. ශ්‍රී සම්බෝධි මහා විහාරාධිපති සහ බෞද්ධයා මාධ්‍ය ජාලයේ අධ්‍යක්‍ෂ පුජ්‍ය බොරලන්දේ වජිරඥාන හිමි, දීඝවාපිය රාජ මහා විහාරාධිපති පුජ්‍ය මහවැව සෝභිත හිමි, නැගෙනහිර පළාතේ පිරිවෙන් අධ්‍යාපන සහකාර සම්බන්ධීකරණ අධ්‍යක්‍ෂ පූජ්‍ය කිරිඳිවැල ශ්‍රී සෝමරතන හිමියන් සහ කර්මාන්ත අමාත්‍ය ගරු විමල් වීරවංශ මහතා ද මෙම සංචාරයට සහභාගි විය. “සැලකිය යුතු වැඩ කොටසක් මේ වන විට අවසන් කර ඇති බව දැකීම සතුටට කරුණක් බවත්” ඉදිරි වසර දෙකහමාර තුළ මෙය නිම කිරීම සඳහා කටයුතු සිදුකෙරෙමින් පවතින බවත් ජෙනරල් ගුණරත්න සඳහන් කළේය. ගඩොල් නිෂ්පාදන ක්‍රියාවලියේ කාර්යක්‍ෂමතාවය පිළිබඳව සඳහන් කරමින් ඔහු පවසා සිටියේ සමාරම්භක දිනයේ සිට අද දින වනවිට ස්තූපයේ අඩි 10 ක් පමණ උසක් සම්පූර්ණයෙන්ම ගඩොලින් බැඳ නිම කර ඇති බවයි. මෙම ව්‍යාපෘතිය සඳහා දානපතියන් විසින් ලබාදෙන වටිනා පරිත්‍යාගයන් අගය කළ ආරක්‍ෂක ලේකම්වරයා බැතිමතුන්ගෙන් ඉල්ලා සිටියේ දීඝවාපිය භාරකාර අරමුදල යටතේ ලංකා බැකුවේ ‘දීඝවාපිය අරුණ’ නමින් පිහිටුවා ඇති ගිණුමට හැකි අයුරින් දායක වන ලෙසයි.       ", "URL": "https://www.itnnews.lk/2023/10/05/349500/", "Category": "Breaking News,දේශීය පුවත්", "Parent URL": null}