{"Source": "ITN news", "Timestamp": "ඔක්තෝබර් 8, 2021 18:45", "Headline": "පැන්ඩෝරාවල නම ලියවුණු නඩේෂන්ගෙන් පැය 3ක් ප්‍රශ්න කරයි", "News Content": "පැන්ඩෝරා පත්‍රිකා සම්බන්ධයෙන් අල්ලස් කොමිසම තිරු නඩේෂන් මහතාගෙන් පැය 3ක පමණ කාලයක් ප්‍රකාශ සටහන් කර ගෙන තිබෙනවා. පෙරවරු 9.45ට පමණ අල්ලස් හෝ දූෂණ චෝදනා විමර්ශන කොමිසන් සභාවට පැමිණි තිරු නඩේෂන් මහතාගෙන් පැන්ඩෝරා ලේඛණවල ඔහුගේ නම සදහන් වීම මුල්කර ගනිමින් ප්‍රකාශ ලබා ගෙන ඇති බවයි වාර්තා වන්නේ. ඔහු ප්‍රකාශ ලබාදීම සදහා පැමිණි අවස්ථාවේ අල්ලස් කොමිසම අවට පොලිස් ආරක්ෂාවක් යොදවා තිබුණා. පැන්ඩෝරා ලේඛණවල නම් සදහන් ශ්‍රී ලාංකිකයින් පිළිබද වහාම පරීක්ෂණයක් සිදුකරන ලෙසට ජනාධිපති ගෝඨාභය රාජපක්ෂ මැතිතුමා එම කොමිෂන් සභාවට දැනුම් දුන්නා. එමෙන්ම පරීක්ෂණ සිදුකර මාසයක් තුළ වාර්තාවක් ලබාදෙන ලෙසට ද දැනුම්දී තිබෙනවා. ලෝක නායකයින් දේශපාලනඥයින් මෙන්ම ප්‍රකෝටිපතියන්ගේ රහස් මුදල් සම්බන්ධයෙන් මෙන්ම ඔවුන්ගේ ගනුදෙනු පිළිබද තොරතුරු රැසක් පැන්ඩෝරා ලේඛන මගින් හෙළිකර තිබෙනවා. පැන්ඩෝරා පත්‍රිකා සිද්ධිය සම්බන්ධයෙන් සොයා බැලීම සදහා ජනාධිපතිතුමා ක්‍රියාමර්ග ගැනීම ඉතා යහපත් කටයුත්තක් බව අස්ගිරි පාර්ශ්වයේ අනුනායක පූජ්‍ය වෙඩරුවේ උපාලි ස්වාමීන් වහන්සේ පවසනවා. ආචාර්ය ආඩියාර් විපුලානන්ද ස්වාමිවරයා අනුනායක ස්වාමීන් වහන්සේ බැහැදුටු අවස්ථාවේ දීයි උන්වහන්සේ මේ බව ප්‍රකාශ කළේ.     ", "URL": "https://www.itnnews.lk/2023/10/05/367934/", "Category": "දේශීය පුවත්", "Parent URL": null}