{"Source": "ITN news", "Timestamp": "මාර්තු 5, 2022 15:24", "Headline": "යුක්රේන ජනතාවට රටින් පිටවීම සඳහා මානුෂිය කොරිඩෝවක්", "News Content": "යුක්රේන ආක්‍රමණයේ නිරත රුසියාව යුද්ධයෙන් පීඩාවට පත්ව සිටින යුක්රේන ජනතාවට රටින් පිටවීම සදහා මානුෂිය කොරිඩෝවක් ප්‍රකාශයට පත්කර තිබෙනවා. යුක්රේනයේ මරියුපෝල් වරාය නගරය හා වොල්නොව්කා ප්‍රදේශ ආශ්‍රය කර ගනිමින් රුසියානු වේලාවෙන් අද පෙරවරු 10 සිට සටන් විරාමයක් ක්‍රියාත්මක කර තිබෙනවා. මේ වන විට රුසියා හමුදා විසින් යුක්රේනයේ දකුණු දිග ප්‍රදේශවල පාලන බලය අත් කරගනිමින් සිටින බව විදෙස් වාර්තා පෙන්වා දෙනවා. පවතින තත්ත්වය අනුව මේ වන විට යුක්රේන සරණාගතයන් මිලියන 1.2 කට අධික ප්‍රමාණයක් අවට රටවල් කරා පලා ගොස් තිබෙනවා. පෝලන්තයට 650000 ක් පලා යද්දි ඊළගට වැඩිම සරණාගතයින් ප්‍රමාණයක් රුසියාවට පලා ගොස් තිබීම විශේෂත්වයක් බවයි විදෙස් වාර්තා පෙන්වා දෙන්නේ. හංගේරියාවට 145000 න්, මෝල්ඩෝවා රාජ්‍යයට 103000 ක් ස්ලෝවැකියාවට 90000 ක්, රුමේනියාවට 57000 ක්, පලා යද්දි බෙලරුස් රාජ්‍යයට පලා ගොස් තිබුණේ 500 දෙනෙකු පමණයි.                   ", "URL": "https://www.itnnews.lk/2023/10/05/399596/", "Category": "ජාත්‍යන්තර පුවත්,දේශීය පුවත්", "Parent URL": null}