{"Source": "ITN news", "Timestamp": "ජූලි 5, 2021 18:50", "Headline": "ඉදිරි සති දෙක තීරණාත්මකයි", "News Content": "ඩෙල්ටා ප්‍රභේදය ආසාදිතයින් මෙරටින් හමුවීමත් සමඟ ඉදිරි සති දෙක ශ්‍රී ලංකාවට තීරණාත්මක බව මහාචාර්ය මලික් පීරිස් මහතා අවධාරණය කරනවා. ඩෙල්ටා ප්‍රභේදය ආසාදිතයින් 19 දෙනෙකු මේ වනවිට මෙරටින් හඳුනාගෙන තිබෙනවා.ඩෙල්ටා ප්‍රභේදය ශීඝ්‍ර යෙන් පැතිර යන බැවින් ශ්‍රී ලංකාවෙන් ආසාදිතයින් හමුවීම අවධානම් තත්ත්වයක් බව මහාචාර්ය මලික් පීරිස් මහතා පෙන්වා දෙනවා.BBC සිංහල ප්‍රවෘත්ති සේවය සමඟ සාකච්ඡාවකට එක් වෙමින් ඒ මහතා මේ පිළිබද පැහැදිලි කළා. ඩෙල්ටා ප්‍රභේදය ඇල්ෆා ප්‍රභේදයට වඩා 50%කට වැඩි වේගයකින් පැතිර යාම අවධානම් තත්ත්වයක් බවයි මලික් පීරිස් මහතා පෙන්වා දෙන්නේ. ඩෙල්ටා ප්‍රභේදය ආසාදිත පුද්ගලයෙකු මෙරටින් පළමුවරට හඳුනා ගැණුනේ පසුගිය 17 වනදායි. අංගොඩ , කොළඹ 2 , කොළඹ 5 , කොළඹ 9 ,කොළඹ 10 සහ කොළඹ 14 යන ප්‍රදේශවලින් ඩෙල්ටා හඳුනාගෙන තිබෙනවා. ඊට අමතරව ගාල්ල සහ මාතර දිස්ත්‍රික් වලින්ද ආසාදිතයින් හඳුනාගෙන ඇති බවයි සෞඛ්‍ය අංශ සඳහන් කරන්නේ. ලෝක සෞඛ්‍ය සංවිධානය නිකුත් කළ නවතම වාර්තාවට අනුව ඩෙල්ටා ප්‍රභේදය රටවල් 96 කින් වාර්තා වී තිබෙනවා. ජාන විශ්ලේෂණය මගින් ප්‍රභේද හඳුනාගැනීමට ඇතැම් රටවල පහසුකම් අවමවීම හේතුවෙන් සැබෑ පැතිරීම පිළිබඳ තොරතුරු නොලැබීමට ඉඩ ඇති බවයි. ඒ හේතුවෙන් දැනට වාර්තා වන ප්‍රමාණයට වඩා වැඩි ප්‍ර දේශයක ඩෙල්ටා ප්‍රභේදය  පැතිර ගොස් ඇති බවට ලෝක සෞඛ්‍ය සංවිධානය සැක පළ කරනවා. මේ අතර නුවරඑළිය නගරයේ පිහිටි ළමයින් 37 දෙනෙකුට සහ කාර්ය මණ්ඩලයේ අට දෙනෙකු ඇතුලු හතලිස් පස් දෙනෙකුට කොරෝනා ආසාදනය වී තිබෙනවා. එම ළමා නිවාසයේ ළමයින් අට දෙනෙකු මීට පෙර ආසාදිතයින් බවට හඳුනාගැනීමත් සමඟ 40 දෙනෙකු ස්වයං නිරෝධායනයට යොමු කර තිබුණා. ඔවුන්ගේ PCR පරීක්ෂණ  සිදු කෙරුණු අතර එහිදීයි නව ආසාදිතයින් හඳුනාගෙන තිබෙන්නේ. කොටගල ප්‍රදේශයෙන්ද නව ආසාදිතයින් 25 දෙනෙකු හමුවීමත් සමඟ තලවලකැලේ සෙන්ක්ලෙයාර් වතුයායේ කාර්යාලය තාවකාලිකව වසා දැමුණා. කටුනායක නිදහස් වෙළෙඳ කලාපය තුළ කොරෝනා වයිරසය ආසාදනය වූවන්ට ප්‍රතිකාර කිරීම සඳහා අතරමැදි ප්‍රතිකාර මධ්‍යස්ථානයක් අද විවෘත කෙරුණා. රෝගීන් 425 දෙනෙකුට ප්‍රතිකාර ලබාදීමේ පහසුකම් එහි පවතිනවා. ආයෝජන මණ්ඩලයේ සභාපති සංජය මොහොට්ටාල මහතාගේ සහභාගිත්වයෙන් ප්‍රතිකාර මධ්‍යස්ථානය විවෘත කෙරුණා. ", "URL": "https://www.itnnews.lk/2023/10/05/347218/", "Category": "දේශීය පුවත්", "Parent URL": null}