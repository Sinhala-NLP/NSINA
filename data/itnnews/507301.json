{"Source": "ITN news", "Timestamp": "අගෝස්තු 11, 2023 11:38", "Headline": "ප්‍රදේශ රැසක වගා බිම්වලට වියළි කාලගුණයෙන් දැඩි බලපෑම්", "News Content": "වියළි කාලගුණය හේතුවෙන් ප්‍රදේශ රැසකම වගාබිම් විනාශවීමේ තර්ජනයට ලක්ව තිබෙනවා. පවතින තත්ත්වය හමුවේ වනාන්තර ගිනිතැබීමට ක්‍රියා කළහොත් අනාගතයේ දරුණු ප්‍රතිවිපාක අත්විය හැකි බව විශේෂඥයන් පෙන්වා දෙනවා. පවතින වියළි කාලගුණයත් සමඟ බොහෝ ජලාශවල ජල මට්ටම සීඝ්‍රයෙන් පහත බසිමින් පවතිනවා. වික්ටෝරියා ජලාශයේ ද මෙම අවධානම පවතින බවයි වාර්තා වන්නේ. පවතින තත්ත්වය හමුවේ කඳුකර වනාන්තර ප්‍රදේශ ද දෑඩි ලෙස වියලීමට ලක්ව තිබෙනවා. එහිදී එම ප්‍රදේශවල වනාන්තර ගිනිතැබීමෙන් වළකින ලෙස මහාචාර්ය අතුල සේනාරත්න මහතා පවසනවා. වර්ෂාව නොලැබීම හේතු‌වෙන්  කුරුණෑගල දිස්ත්‍රික්කයේ ද විශාල ප්‍රමාණයක් විනාශවීමට ලක්ව තිබෙනවා. කුරුණෑගල බමුණාවල ප්‍රදේශයේ අක්කර 100 ක් පමණ විනාශයට පත්ව ඇති බවයි ගොවීන් සඳහන් කරන්නේ. වලස්මුල්ල ඕමාර ගලහිටිය ප්‍රදේශයේ  කුඹුරු අක්කර 500 ක් පමණ මේ වන විට මුළු මනින්ම විනාශ වී තිබෙනවා. ගොයම් පීදෙන අවදියේදී මුර්තවෙල ජලාශයෙන් ජලය නොලැබුණ බවයි ගොවීන් කියා සිටින්නේ. මාසයක ආසන්න කාලයක සිට බලංගොඩ ප්‍රදේශයේ නියං තත්ත්වයක් හේතුවෙන් ප්‍රදේශයේ තේ වගාවන් වියලී යාමට පටන්ගෙන තිබෙනවා. මේ හේතුවෙන් අමු තේ දළු අස්වැන්න පහතබැස ඇති බවයි වාර්තා වන්නේ. ඇතැම් ස්ථානවල දළු නෙලීම ද නතර කර තිබෙනවා. මේ අතර අද දිනයේ නැගෙනහිර හා ඌව යන පළාත්වලත් මුලතිව් හා වවුනියාව යන දිස්ත්‍රික්කවල සවස් කාලයේදී හෝ රාත්‍රී කාලයේදී තැනින් තැන වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කරනවා. බස්නාහිර සහ සබරගමුව පළාත්වලත් ගාල්ල මාතර මහනුවර සහ නුවරඑළිය යන දිස්ත්‍රික්කවලත් වැසිවාර කිහිපයක් ඇති විය හැකි. දිවයිනේ සෙසු ප්‍රදේශවල පවතින්නේ වැසි රහිත කාලගුණ තත්ත්වයකුයි.     ", "URL": "https://www.itnnews.lk/2023/10/05/507301/", "Category": "Breaking News,දේශීය පුවත්,නවතම පුවත්", "Parent URL": null}