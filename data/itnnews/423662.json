{"Source": "ITN news", "Timestamp": "ජූලි 17, 2022 11:06", "Headline": "ගාලු මුවදොර අරගලයට අදට දින 100යි", "News Content": "ගාලු මුවදොර අරගලය ආරම්භ වී අදට දින 100 ක් සම්පූර්ණ වනවා. පසුගිය අප්‍රේල් 09 වනදා තරුණ පිරිසක් විසින් හිටපු ජනාධිපති ගෝඨාභය රාජපක්ෂ මහතාට ධූරයෙන් ඉවත් වන ලෙස බල කරමිනුයි මෙම විරෝධතා ව්‍යාපාරය ආරම්භ කෙරුණේ. ගාලු මුවදොර අරගලයට ඊයේ රාත්‍රියේ ද විශාල පිරිසක් එක්ව සිටියා. පසුගිය අප්‍රේල් 09 වනදා ආරම්භ කෙරුණු ගාලු මුවදොර අරගලයට දින 100 ක් සපිරෙන අද දිනයේ එය සැමරීම නිමිත්තෙන් විශේෂ වැඩසටහන් රැසක් සංවිධානය කර තිබෙනවා. මේ අතර අද  දිනයේ ගෝඨා ගෝ ගම අරගල භූමිය රනිල් ගෝ ගම ලෙස නම් කරන බව‍ අරගලකරුවන් පවසනවා. ඊයේ රාත්‍රියේ අරගලයට කැපවී දිවිදුන් පුද්ගලයින් සැමරීම සදහා ඊයේ රාත්‍රියේ විශේෂ සැමරුම් උත්සවයක් ද අරගල භූමියේ දී පැවැත් වුණා. අරගල භූමියේ විරු ස්මාරකය අභියස දී මෙය පැවැත්වුණු අතර පහන් දල්වා ඔවුන් අනුස්මරණය කරනු ලැබුවා. මිය ගිය පිරිසගේ පවුල්වල ඥාතීන් ද ඊට එක්ව සිටියා. මේ අතර ඊයේ රාත්‍රියේ දී වැඩ බලන ජනාධිපති රනිල් වික්‍රමසිංහ මහතාට එරෙහිව විරෝධතාවයක් ගාලු මුවදොර අරගල භූමියේ සංවිධානය කර තිබුණා. අරලියගහ මන්දිරය ඉදිරිපිට අරගලකරුවන් ක්‍රියාත්මක කරන නෝ ඩීල් ගම තවදුරටත් ක්‍රියාත්මකයි. එහි මාරාන්තික උපවාසය අද තුන්වන දිනටත් ක්‍රියාත්මක වනවා. ", "URL": "https://www.itnnews.lk/2023/10/05/423662/", "Category": "දේශීය පුවත්", "Parent URL": null}