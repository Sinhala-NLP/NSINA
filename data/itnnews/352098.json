{"Source": "ITN news", "Timestamp": "ஜூலை 27, 2021 13:17", "Headline": "ரிஷாட்டின் வீட்டில் உயிரிழந்த சிறுமியின் சடலத்தை தோண்டி எடுக்க இன்று நடவடிக்கை", "News Content": "பாராளுமன்ற உறுப்பினர் ரிசாட் பதியூதினின் வீட்டில் பணியாற்றிய சிறுமியின் அடக்கம் செய்யப்பட்ட உடல் இன்று தோண்டி எடுக்கப்படவுள்ளது. அத்துடன் சிறுமி வசித்து வந்த டயகம பகுதியில் உள்ள யுவதிகளின் வாக்கு மூலங்களை பொலிசார் பெற்றுள்ளதுடன் அங்கு தங்கியிருக்கும் பொலிஸ் குழு விசேட விசாரணைகளையும் ஆரம்பித்துள்ளது. பாராளுமன்ற உறுப்பினர் ரிசாட் பதியூதினின் வீட்டில் பணியாற்றிய 16 சிறுமி எரிகாயங்களுடன் உயிரிழந்த சம்பவம் குறித்து பொலிஸ் குழுக்கள் விசாரணைகளை முன்னெடுத்துள்ளன. சம்பவம் குறித்த வழக்கு நேற்று விசாரணைக்கு எடுத்துக் கொள்ளப்பட்ட போது உடலை தோண்டி எடுக்குமாறு கொழும்பு மஜிஸ்திரேட் நீதிமன்றம் உத்தரவிட்டது. இதற்கமைய டயகம பகுதியில் அடக்கம் செய்யப்பட்ட் சிறுமியின் உடல் இன்று தோண்டி எடுக்கப்படவுள்ளது. விசேட பொலிஸ் குழுவொன்றும் அப்பகுதிக்கு சென்றுள்ளதுடன் இதுவரை பல வாக்கு மூலங்களையும் பெற்றுள்ளதாக தெரிய வந்துள்ளது. சம்பவம் தொடர்பாக பாராளுமன்ற உறுப்பினர் ரிசாட் பதியூதினின் மனைவி உள்ளிட்ட 4 சந்தேக நபர்களும் நேற்று 2 வது தடவையாக நீதிமன்றத்தில் ஆஜர்படுத்தப்பட்டனர். இதன் போது இவர்கள் விளக்கமறியலில் வைக்கப்பட்டதுடன் கண்டியிலுள்ள தனிமைப்படுத்தல் மத்திய நிலையத்திற்கும் அனுப்pப வைக்க நடவடிக்கை எடுக்கப்பட்டது. சம்பவம் குறித்து முன்னெடுக்கப்பட்டுள்ள விசாரணைகளின் முன்னேற்றங்கள் குறித்து நீதிமன்றத்தை அறிவுறுத்திய பிரதி சொலிசிட்ட ஜெனரல் தீலிப பீரிஸ் சந்தேக நபர்கள் வழங்கியுள்ள வாக்கு மூலங்கள் ஒன்றுக்கு ஒன்று முரண்பட்டவைகளாக காணப்படுவதனால் சம்பவம் குறித்து பாரிய சந்தேகம் எழுந்துள்ளதாக தெரிவித்தார். அத்துடன் சம்பவம் இடம்பெற்ற வீட்டின் உரிமையாளராக ரிசாட் பதியூதின் காணப்பமுவதனால் அவரையும் சந்தேக நபராக நீதிமன்றத்தில் ஆஜர்படுத்த எதிர்பார்க்கப்படுவதாக பிரதி சொலிசிட்டர் ஜெனரல் நீதிமன்றத்திற்கு அறிவித்தார். ", "URL": "https://www.itnnews.lk/2023/10/05/352098/", "Category": "Breaking News,தேசிய செய்திகள்", "Parent URL": null}