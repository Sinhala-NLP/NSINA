{"Source": "ITN news", "Timestamp": "අප්‍රේල් 5, 2023 20:16", "Headline": "වන අලි ප්‍රහාරයකින් 5 දරු පියෙක් ජීවිතක්ෂයට", "News Content": "සිංහ රාජයේ වෙසෙන වන අලි දෙදෙනාගෙන් එක් අලියෙකු එල්ල කළ ප්‍රහාරයකින් පස්දරු පියෙකු ජීවිතක්ෂයට පත්වුණා. රක්වාන මානික්කාවත්ත ප්‍රදේශයේ පදිංචිකරුවෙකු වූ 72 හැවිරිදි මෙම පුද්ගලයා තම තේ වත්තේ දී ඊයේ රාත්‍රියේ වන අලියාගේ ප්‍රහාරයට ලක්ව තිබෙනවා. ඔහුගේ එක් පාදයක් සිරුරෙන් වෙන්ව ඇති අතර එය මළ සිරුරට අඩි 10ක් පමණ දුරින් තිබූ බවයි වාර්තා වන්නේ. වන අලියාගේ ප්‍රහාරයෙන් ඔහුගේ ගෙලට බරපතල හානි සිදුව තිබුණා. සිංහරාජයේ වෙසෙන අලි දෙදෙනාගෙන් එක් අලියෙකු මේ දිනවල කලවාන රක්වාන මාර්ගයේ මානික්කාවත්ත ප්‍රදේශයේ රිදී සිටින අයුරු දක්නට ලැබුණු බවයි ප්‍රදේශවාසීන් පවසන්නේ. අනෙක් වන අලියා නෙළුව ප්‍රදේශයට ආසන්න  සිංහරාජ වනාන්තර මායිමේ රැදී සිටින බවට තොරතුරු ලැබී තිබෙනවා.         ", "URL": "https://www.itnnews.lk/2023/10/05/473476/", "Category": "දේශීය පුවත්", "Parent URL": null}