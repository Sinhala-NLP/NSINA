{"Source": "ITN news", "Timestamp": "සැප්තැම්බර් 4, 2023 16:30", "Headline": "උසස් පෙළ විභාගය සඳහා දෙවන හෝ තුන්වන වර පෙනී සිටින සිසුන්ට දැනුම්දීමක්", "News Content": "2023 උසස් පෙළ විභාගය සඳහා අයදුම්පත් කැඳවා තිබුණ ද මෙවර ප්‍රතිඵල නිකුත් කිරීමෙන් පසුව වුව ද දෙවන හෝ තුන්වන වර පෙනී සිටින සිසුන්ට අයදුම් කළ හැකිබව විභාග දෙපාර්තමේන්තුව නිවේදනය කරනවා. දරුවන්ගේ වයස සැලකිල්ලට ගනිමින් හැකි ඉක්මනින් විභාගවලට පෙනී සිට ප්‍රතිඵල ලබාදීම කාලීන අවශ්‍යතාවක් බවයි එම දෙපාර්තමේන්තුව පෙන්වා දෙන්නේ. පසුගිය උසස් පෙළ විභාගය පෙබරවාරි 17 වනදා අවසන් වූව ද ප්‍රතිඵල සමීක්ෂණය සඳහා අදාළ පාර්ශව සහභාගී නොවීම හේතුවෙන් එම කටයුතු ප්‍රමාද වුණා. සමීක්ෂණ පසුගිය මැයි 20 වනදා ආරම්භ කෙරුණු අතර කඩිනමින් ප්‍රතිඵල ලබාදීමට ක්‍රියාත්මක වෙමින් සිටින බවයි විභාග දෙපාර්තමේන්තුව සදහන් කරන්නේ. 2023 උසස් පෙළ විභාගය ඔක්තෝබර් මාසයේ පැවැත්වීමට සැලසුම් කර තිබුණා. සමීක්ෂණ කටයුතු ප්‍රමාද වීම හේතුවෙන් උසස් පෙළ විභාගය නොවැම්බර් 27 වනදා සිට දෙසැම්බර් 31 වනදා දක්වා පැවැත්වීමටයි තීරණය කෙරුණේ. ඒ අනුව මේ වන විට උසස් පෙළ විභාගයට අයදුම්පත් කැදවා ඇති අතර දැනට ලැබී ඇති අයදුම්පත් සංඛ්‍යාව තුන්ලක්ෂ විසිතුන්දහස් නවසිය දහතුනක්. මෙවර ප්‍රතිඵල නිකුත් කිරීමෙන් පසුව වුව ද දෙවන හෝ තුන්වන වතාවට පෙනී සිටින සිසුන්ට අයදුම් කිරීමට අවස්ථාව පවතිනවා. ඒ සදහා මාර්ගගත ක්‍රමයට පහසුකම් සලසා ගත හැකි බවයි විභාග දෙපාර්තමේන්තුව නිවේදනය කරන්නේ. දැනට යෝජිත විභාග කාල සටහන සංශෝධනය වුවහොත් අති බහුතරයක් සිසුන්ට අසාධාරණයක් වන බවයි විභාග දෙපාර්තමේන්තුව පෙන්වා දෙන්නේ. ", "URL": "https://www.itnnews.lk/2023/10/05/513514/", "Category": "දේශීය පුවත්", "Parent URL": null}