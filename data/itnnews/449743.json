{"Source": "ITN news", "Timestamp": "දෙසැම්බර් 11, 2022 17:29", "Headline": "තැපැල් සේවකයින් අද සවස සිට වර්ජනයකට සැරසෙයි", "News Content": "තැපැල් දෙපාර්තමේන්තුවේ සියලුම කාර්ය මණ්ඩලයේ නිවාඩු අවලංගු කර ඇති බව තැපැල්පති රංජිත් ආරියරත්න මහතා පවසනවා. එක්දින සංකේත වැඩ වර්ජනයක් ක්‍රියාත්මක කරන බවට තැපැල් වෘත්තීය සිමිති තමන් වෙත දැනුම් දි ඇති බවයි ඒ මහතා නිවේදනයක් නිකුත් කරමින් සදහන් කරන්නේ. අතිකාල ලබාදීම ඇතුලු කරුණු කිහිපයක් සදහන් කරමින් ඒකාබද්ධ තැපැල් වෘත්තීය සමිති පෙරමුණ අද පස්වරු 4.00 ආරම්භ කළ වෘත්තීය ක්‍රියාමාර්ගය හෙට මධ්‍යම රාත්‍රී 12.00 දක්වා ක්‍රියාත්මක කරන බවටයි දැනුම් දි තිබෙන්නේ. රටේ පවතින වත්මන් වාතාවරණය හමුවේ පැය 240ක උපරිම අතිකාල ලබා ගැනීම සදහා පාලන කාර්යාලවල නිලධාරීන්ට පොදු අනුමැතියක් ලබා දීමට නොහැකි බැවින් අදාළ ඉල්ලීම් පදනම් කරගනිමින් අතිකාල අනුමත කර ගැනීමට එකගතාව පල කර ඇති බවයි තැපැල්පතිවරයා සහදන් කරන්නේ. අනෙකුත් කරුණු සම්බන්ධයෙන් ද සාධනීය විසදුම් ලබා දී ඇති බව තැපැල්පතිවරයා නිකුත් කල නිවේදනයේ සදහන්. එම තීරණයන් සම්බන්ධයෙන් එකගතාව පල නොකරමින් වෘත්තීය සමිති වෘත්තීය ක්‍රියා මාර්ගයකට එළඹීමට කටයුතු කර ඇති බැවින් සේවය පවත්වාගෙන යාමේ අවශ්‍යතාවය මත හෙට දිනයේ සේවයට වාර්තා කරන ලෙස තැපැල්පතිවරයා සියලුම සේවකයින්ගෙන් ඉල්ලීමක් කරනවා. එමෙන්ම සියලුම කාර්ය මණ්ඩලයේ නිවාඩු අවලංගු කර ඇති බව ද තැපැල්පතිවරයා නිවේදනයේ සදහන් කර තිබෙනවා.         ", "URL": "https://www.itnnews.lk/2023/10/05/449743/", "Category": "Breaking News,දේශීය පුවත්", "Parent URL": null}