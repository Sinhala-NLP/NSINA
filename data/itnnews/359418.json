{"Source": "ITN news", "Timestamp": "අගෝස්තු 31, 2021 11:38", "Headline": "ගුරු විදුහල්පති ගැටලුවට කැබිනට්ටුවෙන් විසඳුමක් – සැප්තැම්බර් ඔක්තෝබර්වලට පන්දහසක දීමනාවකුත්", "News Content": "ගුරුවරුන්ට සහ විදුහල්පතිවරුන්ට සැප්තැම්බර් සහ ඔක්තෝම්බර් මාස සදහා රුපියල් පන් දහසක විශේෂ දීමනාවක් ලබා දීමට කැබිනට් අනුමැතිය හිමි වුණා. සෙසු වැටුප් සංශෝධන 2022 අයවැය යෝජනා මගින් අදියරගතව ලබාදීමටයි පියවර ගැනෙන්නේ. ගුරු විදුහල්පති වැටුප් විෂමතා ඉවත් කිරීම සම්බන්ධයෙන් පත් කෙරුණු අමාත්‍ය අනු කමිටු වාර්තාව කැබිනට් මණ්ඩලයට ඉදිරිපත් කිරීමෙන් පසුවයි මෙම නිර්දේශ සදහා අනුමැතිය හිමිවුණේ.  මෙම අනුකමිටුව ගුරු විදුහල්පති හා ගුරු උපදේශක වෘත්තිය සමිති 33 ක නියෝජිතයන් සමග සාකච්ඡා කළා. අනතුරුව සකස් කෙරුණු වාර්තාව අමාත්‍ය මණ්ඩලයට ඉදිරිපත් කිරීමෙන් පසු එම නිර්දේශ ක්‍රියාත්මක කිරීම ප්‍රතිපත්තියක් වශයෙන් අනුමත කිරීමටයි කැබිනට් මණ්ඩලය එකගවී තිබෙන්නේ. ගුරු සේවය, ගුරු උපදේශක සේවය සහ විදුහල්පති සේවය යන සේවා සංවෘත සේවා ලෙස නොවැම්බර් මස විසි වන දිනට පෙර ගැසට් කිරීමට ද නියමිතයි. අමාත්‍ය මණ්ඩල අනු කාරක සභාව ගුරු විදුහල්පති වැටුප් විෂමතා ඉවත් කිරීම සදහා නිර්දේශිත සංශෝධන 2022 අයවැය යෝජනා මගින් අදියරගතව ක්‍රියාත්මක කිරීමට පියවර ගැනෙනවා. එමෙන්ම ලබන සැප්තැම්බර් සහ ඔක්තෝම්බර් මාස සදහා ගුරුවරුන්ට මෙන්ම විදුහල්පතිවරුන්ට රුපියල් පන් දහසක විශේෂ දීමනාවක් ගෙවීමට ද අමාත්‍ය මණ්ඩලය අනුමැතිය  ලබා දුන්නා. අනුකාරක සභාවේ සෙසු යෝජනා පළාත් සභා හා අනෙකුත් අදාළ බලධාරීන් සමග එක්ව අධ්‍යාපන අමාත්‍යංශය විසින් මාස හයක් තුළ ක්‍රියාත්මක කිරීම සදහා අවශ්‍ය පියවර ගැනීමට ද නියමිතයි. කෙසේ වෙතත් ගුරු විදුහල්පති වැටුප් විෂමතා සම්බන්ධයෙන් ලබා දී ඇති විසදුම් සමග එකගවිය නොහැකි බව ගුරු සංගම් පවසනවා. ", "URL": "https://www.itnnews.lk/2023/10/05/359418/", "Category": "ප්‍රධාන පුවත", "Parent URL": null}