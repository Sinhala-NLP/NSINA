{"Source": "ITN news", "Timestamp": "ජූනි 27, 2023 13:46", "Headline": "හඟුරන්කෙත ඝාතනයට 8ක් අත්අඩංගුවට", "News Content": "පහරදීමකින් බරපතළ තුවාල ලබා ප්‍රතිකාර ලබමින් සිටිය දී මියගිය හඟුරන්කෙත තරුණයාගේ ඝාතනය සම්බන්ධයෙන් සැකකරුවන් 8දෙනෙක් පොලීසියට භාරවී තිබෙනවා. පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී නිහාල් තල්දුව මහතා පවසා සිටියේ, එම පිරිස මහනුවර පොලීසියට භාරවීමෙන් අනතුරුව අත්අඩංගුවට ගත් බවයි. අත්අඩංගුවට පත් පිරිස අතර, 48 හැවිරිදි කාන්තාවක් හා අවුරුදු 19ත් 63ත් අතර වයස්වල පුද්ගලයින් වනවා ඔවුන් මතුරට, රිකිල්ලගස්කඩ හා උඩවත්තකුඹුර යන ප්‍රදේශවල පදිංචිකරුවන් බවද පොලිස් මාධ්‍ය ප්‍රකාශකවරයා සඳහන් කළා මේ සම්බන්ධයෙන් මහනුවර කොට්ඨාසභාර ජ්‍යෙෂ්ඨ පොලිස් අධිකාරීවරයා අධීක්ෂණය යටතේ, කොට්ඨාස අපරාධ විමර්ශන අංශය හා හඟුරන්කෙත පොලීසිය විමර්ශන සිදුකරමින් පවතින බවත් සැකකරුවන් වලපනේ මහෙස්ත්‍රාත් අධිකරණය හමුවට ඉදිරිපත් කිරීමට නියමිතයි. මුහුණට මිරිස් කුඩු ගසා හිසට මිටියකින් පහරදී බරපතළ තුවාල ලබා රෝහල්ගතව සිට මියගිය තරුණයාගේ ඝාතනය සම්බන්ධයෙන් සැකකරුවන් අත්අඩංගුවට නොගැනීමට විරෝධය පා ඊයේ රාත්‍රියේ 200 දෙනෙකුට අධික පිරිසක් හගුරන්කෙත පොලිසිය ඉදිරිපිටට පැමිණි සැකකරුවන් අත්අඩංගුවට නොගැනීම සම්බන්ධයෙන් විරෝධය පළකර කලහකාරී ලෙස හැසිරී තිබෙනවා. ඔවුන් පොලිස් ස්ථානයේ ප්‍රධාන ගේට්ටුව පෙරලා ඊට ඇතුළුවීමට උත්සාහ දැරූ බවත් නිලධාරීන්ගේ ආරක්ෂාව හා පොලිස් ස්ථානයේ ආරක්ෂාව වෙනුවෙන් එහි ස්ථානාධිපතිවරයාගේ නියෝගය මත නිලධාරීන් දෙදෙනෙකු අහසක වෙඩි ප්‍රහාර 38ක් එල්ලකළ බවයි පොලිස් මූලස්ථානය සදහන් කළේ. වෙඩි තැබීමෙන් පසු පිරිස පොලිස් ස්ථානයට ඇතුළුවීමෙන් වැළකී ප්‍රධාන මාර්ගයේ රැදී සිටිමින් විරෝධතාවක නිරතවුණා. කලහාකාරී ලෙස හැසිරුණු පිරිස හඳුනාගෙන ඔවුන්ට එරෙහිව නීතිමය පියවර ගැනීම සඳහා හඟුරන්කෙත පොලීසිය වැඩිදුර විමර්ශන සිදුකරනවා ", "URL": "https://www.itnnews.lk/2023/10/05/495321/", "Category": "දේශීය පුවත්,ප්‍රධාන පුවත", "Parent URL": null}