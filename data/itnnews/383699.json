{"Source": "ITN news", "Timestamp": "දෙසැම්බර් 19, 2021 18:06", "Headline": "2040දී බහාලුම් මිලියන 24 ක් මෙහෙයවීම ඉලක්කයයි – වරාය සභාපති", "News Content": "2040 වසර වනවිට කොළඹ වරාය තුළ බහාලුම් මිලියන 24 ක් මෙහෙයවීමේ ඉලක්කයක් කරා යොමු වී ඇති බව ශ්‍රී ලංකා වරාය අධිකාරියේ සභාපති කපිතාන් නිහාල් කැප්පෙටිපොල මහතා පවසනවා. ඉන්දියානු කර්මාන්ත සම්මේලනය සංවිධාන කළ බහුවිධ ප්‍රවාහන සමුළුවේ සමාරම්භක අවස්ථාවට මාර්ගගත ක්‍රමය ඔස්සේ එක් වෙමිනුයි ඒ මහතා මේ බව කියා සිටියේ. කොළඹ වරායේ ඉදිරි සංවර්ධන සැලසුම් සකස් කිරීමේ දී එහි ගැඹුර මීටර් 20 ක් හා හරස් අතට බහාලුම් 26 ක් මෙහෙයවිය හැකි පර්යන්ත දොඹකර ස්ථාපිත කරන බවද සභාපතිවරයා සදහන් කළා. නැගෙනහිර සහ බටහිර පර්යන්තයන්හි සිදු වන සංවර්ධනයන් සමග 2025 වසර වනවිට අතිරේක බහාලුම් මිලියන හයක මෙහෙයුම් ධාරිතාවක් එක් කිරීමට නියමිතයි. 2040 වසර වනවිට ඉදි කිරීම් නිම කිරීමට නියමිත උතුරු වරාය ව්‍යාපෘතිය සමග තවත් බහාලු මිලියන 10 ක අතිරේක ධාරිතාවක් එක් කෙරෙන බවයි සභාපතිවරයා මෙහිදී පැහැදිලි කළේ.     ", "URL": "https://www.itnnews.lk/2023/10/05/383699/", "Category": "දේශීය පුවත්", "Parent URL": null}