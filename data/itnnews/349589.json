{"Source": "ITN news", "Timestamp": "ජූලි 16, 2021 12:26", "Headline": "ජෝසප් ස්ටාලින් ඇතුළු පිරිස නිදහස් කරන ලෙස ඉල්ලමින් ජනපතිට ලිපියක්", "News Content": "ජෝසප් ස්ටාලින් ඇතුළු පිරිස නිරෝධායන මධ්‍යස්ථානයෙන් නිදහස් කරන ලෙස ඉල්ලමින් ජනාධිපතිතුමා වෙත ලිපියක් භාර දීමට ගුරු සංගම් ඇතුලු වෘත්තිය සමිති කිහිපයක් අද කටයුතු කළා. කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතාවේ නිරත වෙමින් සිටි ලංකා ගුරු සංගමයේ ලේකම් ජෝසප් ස්ටාලින් ඇතුලු පිරිස ඉකුත් 8 වනදා අත්අඩංගුවට ගැනීමට පොලීසිය කටයුතු කළේ, නිරෝධායන නීති කඩ කරමින් ක්‍රියා කිරීම හේතුවෙන්. අදාළ පිරිස අධිකරණයට ඉදිරිපත් කිරීමෙන් අනතුරුව ඇප මත මුදා හැරීමෙන් පසු නිරෝධායනයට යොමු කිරීමට පියවර ගැණුනා. මෙලෙස විරෝධතා පැවැත්වූ ගුරු සංගම් නායකයින් අත්අඩංගුවට ගෙන බලහත්කාරයෙන් නිරෝධායනයට යොමු කර ඇති බවට චෝදනා කරමින් ලංකා ගුරු සංගමය, ලංකා ගුරු සේවා සංගමය ඇතුලු වෘත්තිය සමිති 14 ක් වැඩවර්ජනයක් ක්‍රියාත්මක කර තිබෙනවා. ගුරු සංගම්  ආරම්භ කර ඇති ඔන්ලයින් ඉගැන්වීම්වලින් ඉවත්වීමේ වෘත්තිය ක්‍රියා මාර්ගය ද ඒ අනුව අද දිනයේද ක්‍රියාත්මකයි. ලංකා ගුරු සංගමයේ ලේකම් ජෝශෆ් ස්ටාලින් ඇතුළු 15 දෙනෙකු වහා අධිකරණය හමුවට ඉදිරිපත් කරන ලෙස ඉල්ලා අභියාචනාධිකරණයට පෙත්සම් කිහිපයක් ඊයේ දිනයේ ඉදිරිපත් කිරීමට කටයුතු කළේ අන්තර් විශ්වවිද්‍යාල ශිෂ්‍ය බල මණ්ඩලයේ සාමාජිකයින් විසින්. ලංකා ගුරු සංගමයේ ලේකම් ජෝශෆ් ස්ටාලින් ඇතුළු පිරිස නිරෝධායන මධ්‍යස්ථානයක තවදුරටත් රදවා තැබීම හේතුවෙන් ගුරු සංගම් ඊයේ දිනයේ දී එම ස්ථානයට පැමිණියා. මේ අතර අද උදෑසන තවදුරටත් විරෝධතාවයේ නිරත වූ පිරිස ජනාධිපති ලේකම් කාර්යාලය ආසන්නයේ පිහිටවා ඇති උද්ඝෝෂණ ස්ථානයේ සිට පාගමනින් ජනාධිපති ලේකම් කාර්යාලයට පැමිණියා. මෙහිදී කිසිදු බාධාවකින් තොරව විරෝධතාකරුවන්ට ජනාධිපති ලේම් කාර්යාල පරිශ්‍රයට ඇතුළුවීමට අවසර ලබාදී තිබුණා. එහිදී පිරිස ජනාධිපතිතුමා වෙත ලිපියක් භාරදීමට කටයුතු කළා. තම ඉල්ලීම්වලට කඩිනමින් විසදුම් ලබාදෙන ලෙසටයි ඔවුන් ඉල්ලා සිටියේ.   ", "URL": "https://www.itnnews.lk/2023/10/05/349589/", "Category": "දේශීය පුවත්", "Parent URL": null}