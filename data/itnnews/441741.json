{"Source": "ITN news", "Timestamp": "ඔක්තෝබර් 21, 2022 18:26", "Headline": "ඉදිකිරීම් ක්ෂේත්‍රය වෙනුවෙන් නිර්දේශ ඉදිරිපත් කිරීම සඳහා කමිටුවක්", "News Content": "ඉදිකිරීම් ක්ෂේත්‍රය පවත්වාගෙන යාම සහ එහි රැකියා සුරක්ෂිතතාව වෙනුවෙන් නිර්දේශ ඉදිරිපත් කිරීම සඳහා කමිටුවක් පත් කිරීමට ජනාධිපති රනිල් වික්‍රමසිංහ මහතා යෝජනා කර තිබෙනවා. ඉදිකිරිම් ක්ෂේත්‍රෙය් මතුව ඇති අභියෝග සහ යෝජිත ඉදිරි ක්‍රියාමාර්ග සම්බ්නධයෙන් සාකච්ඡාවක් ජනාධිපති රනිල් වික්‍රමසිංහ මහතාගේ ප්‍රධානත්වයෙන් ඊයේ පස්වරුවේ ජනාධිපති කාර්යාලයේදී පැවැත්වුණා.ඉදිකිරීම් ක්ෂේත්‍රයේ නිරත පිරිස් හා ජනාධිපතිතුමා අතර පැවති මෙම සාකච්ඡාවේදී පවතින ආර්ථික තත්ත්වය යටතේ ඉදිකිරීම් ක්ෂේත්‍රය මුහුණ දී ඇති ගැටලු පිළිබඳ දීර්ඝ ලෙස සාකච්ඡා කෙරුණා. ක්ෂේත්‍රය පවත්වාගෙන යාම සහ එහි නිරත අයගේ රැකියා සුරක්ෂිතභාවය වෙනුවෙන් අනුගමනය කළ යුතු වැඩපිලිවෙල පිළිබඳ අවධානය යොමුකළ ජනාධිපතිවරයා ඒ පිළිබඳ වැඩිදුර සාකච්ඡා කරමින් නිර්දේශ ඉදිරිපත් කිරීමට කමිටුවක් පත් කිරීමටයි යෝජනා කළේ. ඉදිකිරීම් ක්ෂේත්‍රය නගා සිටුවීම සඳහා විශේෂ කාර්ය සාධක බලකායක් පිහිටුවන ලෙසද මෙහිදී ජනාධිපතිතුමාගෙන් ඔවුන් ඉල්ලීමක් කළා. එමෙන්ම කොන්ත්‍රාත්කරුවන් , බැංකු සහ අනෙකුත් මූල්‍ය ආයතන සම්බන්ධයෙන් මතුව ඇති ගැටලු පිළිබඳවද මෙහිදී සාකච්ඡා කෙරුණා. අමාත්‍ය බන්දුල ගුණවර්ධන , රාජ්‍ය අමාත්‍ය ලසන්ත අලගියවන්න යන මහත්වරුන් හා ජ්‍යෙෂ්ඨ නිලධාරීන් ද ඉදිකිරීම් ක්ෂේත්‍රයට අයත් ආයතනවල ප්‍රධානීන් ද මෙම සාකච්ඡාවට එක්ව සිටියා.   ", "URL": "https://www.itnnews.lk/2023/10/05/441741/", "Category": "Breaking News,දේශීය පුවත්", "Parent URL": null}