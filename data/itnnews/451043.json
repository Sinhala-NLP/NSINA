{"Source": "ITN news", "Timestamp": "දෙසැම්බර් 19, 2022 09:02", "Headline": "පාපන්දු ලෝක ශූරතාව මෙසී ප්‍රමුඛ ආජන්ටිනාවට", "News Content": "36 වසරකට පසු ආජන්ටිනාවේ ලෝක කුසලාන සිහිනය සැබෑ කර දුන් ලයනල් මෙසී අමරණීය සිහිවටනයක් තබමින් පාපන්දු ලෝක කුසලානයට සමුදුන්නා. ඒ අවසන් මහා තරගයේදී ප්‍රංශය පරාජයට පත් කරමින්. පාපන්දු ලෝක කුසලාන ඉතිහාසයේ අති විශිෂ්ඨ අවසන් මහා තරගයක් නැරඹීමට ලොව පුරා ක්‍රීඩා ලෝලීන්ට අවස්ථාව උදාකර දෙමින් හිටපු ලෝක ශූරයින් වූ ප්‍රංශයට එරෙහිව ගෝල හතරයි දෙකක දඩුවම් පහර ජයක් ලැබූ ආජන්ටිනාව මෙවර පාපන්දු ලෝක කුසලාන ශූරතාව දිනාගත්තා. කටාර් හි පැවති මෙම අවසන් මහා තරගයේ ජයග්‍රහණය තීරණය වන තෙක්ම ක්‍රීඩා ලෝලීන්ට හුස්මක් ගැනීමට තරම් ඉඩ ලබා නොදුන් දෙපිලේම ක්‍රීඩකයින් කරටකර සටනක නිරතවුණා. නියමිත කාලය අවසන් වන විට දෙපිලම ගෝල දෙක බැගින් රැස්කරගෙන සිටි බැවින් අතිරේක පැය භාගයක කාලයක් යළි ලබා දීමට විනිසුරුවන් කටයුතු කළා. එහිදී ආජන්ටිනාවේ ලයනල් මෙසී හා ප්‍රංශයේ කිලියන් එම්බොපේ ගෝලය බැගින් වාර්තා කරමින් තරගය යළි සමකළා. ඒ අනුව දඩුවම් පහර මගින් මෙවර ලෝක ශූරයින් තේරීමටයි කටයුතු කෙරුණේ. එහිදී ආජන්ටිනාව වෙනුවෙන් නායක ලයනල් මෙසී, පවුලෝ, ඩිබාලා, ඩැනියෙල් පර්ඩෙස් සහ ගොන්සාලෝ මොන්ටියල් දඩුවම් පහර සාර්ථක කර ගැනීමට සමත්වුණා. ප්‍රංශය වෙනුවෙන්  කිලියන් එම්බොපේ හා රන්ඩල්   කොලොමෝනි පමණක් දඩුවම් පහර සාර්ථක කර ගැනීම හේතුවෙන් ගෝල 4යි දෙකක ජයක් ආජන්ටිනාවට හිමිවුණා. ජයග්‍රාහි ආජන්ටිනා කණ්ඩායමට ඇමෙරිකා ඩොලර් මිලියන 42 ක මුදලක් පිරිනැමුණු අතර අනුශූරයින් වූ ප්‍රංශ කණ්ඩායමට පිරිනැමුණු මුදල ඇමෙරිකා ඩොලර් මිලියන 30 ක්. ප්‍රංශයේ එම්බාපේ පාපන්දු ලෝක කුසලාන අවසන් මහා තරගයට ගෝල ත්‍රිත්වයක් ලබාගනිමින් වාර්තා අතරට එක්වුණා. ලෝක කුසලාන පාපන්දු තරගාවලියක මූලික වටයේදී අවසන් 16 දෙනාගේ වටයේදී අර්ධ අවසන් පූර්ව වටයේදී පූර්ව වටයේදී මෙන්ම අවසන් මහා තරගයේදී ගෝලයක් රැස්කිරීමට සමත් වූ ලොව එකම ක්‍රීඩකයා බවට මෙසී පත්වූයේ දුර්ලභ වාර්තාවකට හිමිකම් කියමින්. තරගාවලිය පුරා ගෝල අටක් රැස්කළ ප්‍රංශයේ කිලියන් එම්බාබේ රන් සපත්තුව සම්මානයෙන් පිදුම් ලැබූ අතර තරගාවලියේ වීරයාට හිමි රන් පන්දුව සම්මානය ආජන්ටිනාවේ ලයනල් මෙසී හිමිකර ගත්තා. ආජන්ටිනා ජයග්‍රහණයට විශිෂ්ඨ දායකත්වයක් ලබාදුන් දැල් රකින්නා වූ එමිලියානෝ මාර්ටිනස් දක්ෂතම දැල් රකින්නාට හිමි රන් වැස්ම සම්මානයට පාත්‍ර වුනා. වාර්තා පිට වාර්තා බිහිවූ මෙම තරගාවලියෙන් පසු මෙතෙක් ලොව බිහිවූ විශිෂ්ඨතම පාපන්දු ක්‍රීඩකයා වන ලයනල් මෙසී ගේ සමුගැනීම සනිටුහන් වූ මොහොත අතිශයින් හැගීම්බර වුණා.            ", "URL": "https://www.itnnews.lk/2023/10/05/451043/", "Category": "Breaking News,ක්‍රීඩා,දේශීය පුවත්", "Parent URL": null}