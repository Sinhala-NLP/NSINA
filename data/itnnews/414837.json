{"Source": "ITN news", "Timestamp": "ජූනි 2, 2022 18:05", "Headline": "ගෝඨාගෝගම විසුරුවන්න එපා කියූ පෙත්සම ඉවතට", "News Content": "ගාලුමුවදොර ගෝඨාගෝගම අරගලය නීතිවිරෝධී ලෙස විසුරුවා හැරීම වැළැක්වීමේ නියෝගයක් පොලිස්පතිවරයා  යුද හමුදාපතිවරයා ඇතුළු වගඋත්තරකරුවන් වෙත නිකුත් කරන ලෙස ඉල්ලා ගොනු කළ මූලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කරන ලෙස ශ්‍රේෂ්ඨාධිකරණය නියම කළා. ගෝඨාගෝගම සාමකාමී අරගලය නීතිවිරෝධී ලෙස විසුරුවා හැරීම වැළැක්වීමේ නියෝගයක් පොලිස්පතිවරයා යුද හමුදාපතිවරයා ඇතුළු වගඋත්තරකරුවන් වෙත නිකුත් කරන්නැයි ඉල්ලා ගොනු කෙරුණු මූලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කරන ලෙස ශ්‍රේෂ්ඨාධිකරණය අද නියම කළා. බුවනෙක අළුවිහාරේ, එල්ටීබී. දෙහිදෙණිය, සහ ඒ එච් එම් ඩී නවාස් යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ මෙම පෙත්සම කැදවීම සිදු වුණා. දීර්ඝ කරුණු විමසා බැලීමකින් අනතුරුව ත්‍රිපුද්ගල විනිසුරු මඩුල්ලේ බහුතර විනිසුරුවරුන් තීන්දු කළේ මෙම පෙත්සම විභාගයට ගැනීම සදහා අවසර දීම ප්‍රතික්ෂේප කළ බවයි. එම අරගලයේ නියුතු සිවිල් ඉංජිනේරුවරයෙකු වන දික්වැල්ලේ පදිංචි එම් එන් එන් හමීන් මෙම පෙත්සම ගොනු කළා. එහි වගඋත්තරකරුවන් ලෙස පොලිස්පතිවරයා, යුද හමුදාපතිවරයා, ආරක්ෂක ලේකම්වරයා, ජනාධිපති ලේකම්වරයා හා නීතිපතිවරයා නම් කර තිබෙනවා. ගාලුමුවදොර අරගලකරුවන් කිසිදු ප්‍රචණ්ඩ ක්‍රියාවක හෝ නීති විරෝධී ක්‍රියාවක නිරත වූ බවට කිසිදු පැමිණිල්ලක් මේ වනවිට ඉදිරිපත්ව නැති බව පෙත්සම්කරු සදහන් කරනවා. එහෙත් අදාළ අරගලය විසුරුවා හැරීම සදහා පොලීසිය කොළඹ මහේස්ත්‍රාත් අධිකරණය හමුවේ පැමිණිල්ලක් ඉදිරිපත් කර ඇති බවත් ඒ තුළින් නිදහසේ හා සාමකාමී ලෙස රැස්වීමට ඇති මූලික මිනිස් අයිතිය උල්ලංඝනය වන බවයි පෙත්සම්කරු ප්‍රකාශ කරන්නේ. කෙසේ වුවද නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥ ෂවීන්ද්‍ර වික්‍රම මහතා අධිකරණය හමුවේ කරුණු දක්වමින් පෙත්සම්කරු සිය මුලික අයිතීන් උල්ලංඝනය වන්නේ කෙසේ දැයි පැහැදිලි කිරීමට අපෙහොසත් වි ඇති බව පෙන්වා දුන්නා. අරගලය හේතුවෙන් දින 55 ක් පමණ ජනාධිපති ලේකම් කාර්යාල ප්‍රවේශ මාර්ගය අවහිර වී තිබෙන බවත් රටම ආර්ථික අවපාතයකට මුහුණ දී සිටින වර්මානයේ එම ක්‍රියාකලාපය යහපත් නොවන බවයි ඔහු ප්‍රකාශ කළේ. ගාලුමුවදොර හා නෝ ඩීල් ගම විරෝධතාව අද දිනයේත් පැවැත්වෙනවා. ගාලුමුවදොර අරගලයේ 55 වන දිනය අදයි. අරගල භූමියේදී අද මාධ්‍ය හමුවක් පැවැත්වුණා. එහිදී අරගලයේ නිරත වෘත්තීයවේදීන් පිරිසක් ජනාධිපති ගෝඨාභය රාජපක්ෂ මැතිතුමා හමු වී සංදේශයක් භාර දුන් බවට හා සාකච්ඡාවක් පැවැත්වූ බවට ගෙන යන ප්‍රචාර පළිබද අදහස් පළ කෙරුණා.     ", "URL": "https://www.itnnews.lk/2023/10/05/414837/", "Category": "දේශීය පුවත්", "Parent URL": null}