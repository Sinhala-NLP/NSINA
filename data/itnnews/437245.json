{"Source": "ITN news", "Timestamp": "සැප්තැම්බර් 27, 2022 11:05", "Headline": "ලෝක සංචාරක දිනය අද", "News Content": "ලෝක සංචාරක දිනය අදට යෙදී තිබෙනවා. ලෝකයේ බොහෝ රටවල පවතින ආකර්ශනීය මෙන්ම සුන්දර ස්ථාන දැක බලා ගැනීමට සංචාරකයින් දක්වන්නේ මහත් උනන්දුවක්. ග්‍රාමීය හා ප්‍රජා මූලික සංචරණය පිළිබද නැවත සිතමු යන තේමාවෙන් සංචාරක දිනය මෙවර සැමරෙනවා. තිරසාර වගකිව යුතු සහ විශ්වීයව සැමට සමීප විය හැකි සංචාරක ක්ෂේත්‍රයක් බිහි කිරීමේ අරමුණ ඇතිව එක්සත් ජාතීන්ගේ සංවිධානයේ ලෝක සංචාරක සංවිධානය මෙම දිනය ප්‍රකාශයට පත් කෙරුණා. ඒ 1980 වසරේ දී යි. එතැන් සිට සෑම වසරකම සැප්තැම්බර් 27 වනදා ලෝක සංචාරක දිනය සැමරෙන අතර මෙවර එය සැමරෙන්නේ  ග්‍රාමීය හා ප්‍රජා මූලික සංචරණය පිළිබද නැවත සිතමු යන තේමාවෙන්. කොරෝනා ව්‍යසනය හමුවේ ලෝකයේම සංචාරක කර්මාන්තයට එල්ල වූයේ දැඩි පීඩනයක්. එම රටවල ආර්ථිකයට අත් විදීමට සිදුව ඇත්තේ ද දැඩි අර්බුදයකටයි. සංචාරක දිනය වෙනුවෙන් පණිවුඩයක් නිකුත් කරන අමාත්‍ය හරීන් ප්‍රනාන්දු මහතා පෙන්වා දෙන්නේ ආර්ථික අර්බුදය ඇතුළු අර්බුද රැසකින් යළි නැගී සිටීමට අප ආර්ථික් වශයෙන් ශක්තිමත් විය යුතු අතර සංචාරක කර්මාන්තය ඒ සදහා සෘජු දායකත්වයක් ලබා දෙන බවයි. ඒ වෙනුවෙන් කෙටිකාලීන,  මධ්‍යකාලීන හා දිගුකාලීන වැඩසටහන් ආරම්භ කර ඇති බවයි. ලෝක සංචාරක දිනය වෙනුවෙන් සංවිධාන කළ සැමරුම් පාගමන ශ්‍රී ලංකා සංචාරක හෝටල් කළමනාකරණ ආයතනයේ ප්‍රධාන කාර්යාලය අසලින් ආරම්භ වුණා. සංචාරක ප්‍රවර්ධන අධිකාරිය සහ සංචාරක කර්මාන්ත මණ්ඩලය එක්වයි එය සංවිධාන කළේ. බත්තරමුල්ල දියත උයනේ සිට කොල්ලුපිටිය මංසන්ධියේ සිට සයිකල් සවාරියක් අද පැවැත්වුණේ සංචාරක දිනයට සමගාමීවයි. බස්නාහිර පළාත් සංචාරක මණ්ඩලය එය සංවිධාන කළා. ", "URL": "https://www.itnnews.lk/2023/10/05/437245/", "Category": "Breaking News,දේශීය පුවත්", "Parent URL": null}