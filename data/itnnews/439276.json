{"Source": "ITN news", "Timestamp": "அக்டோபர் 7, 2022 13:33", "Headline": "பொருளாதார நெருக்கடிக்கு காரணமானவர்களுக்கு எதிராக விசாரணை நடத்த நீதிமன்றம் அனுமதி..", "News Content": "தற்போதைய பொருளாதார நெருக்கடிக்கு காரணமானவர்களுக்கு எதிராக விசாரணை நடத்துமாறு அரசாங்கத்திற்கு உத்தரவிடக்கோரி தாக்கல் செய்த இரு மனுக்களை விசாரிக்க உச்சநீதிமன்றம் அனுமதி வழங்கியுள்ளது. முன்னாள் ஜனாதிபதி கோட்டாப்ய ராஜபக்ஷ , முன்னாள் நிதியமைச்சர்களான மஹிந்த ராஜபக்ஷ மற்றும் பெஷில் ராஜபக்ஷவுக்கு எதிராக மனுக்கள் தாக்கல் செய்யப்பட்டுள்ளன. அவற்றை விசாரிக்க பிரதம நீதியரசர் ஜயந்த ஜயசூரிய தலைமையிலான நீதியரசர்கள் குழு அனுமதி வழங்கியுள்ளது. டொலரின் பெறுமதியை 203 ரூபாவாக கட்டுப்படுத்தி வைத்திருந்தமை, சர்வதேச பிணை முறிகளுக்காக கடந்த ஜனவரி மாதம் 500 மில்லியன் அமெரிக்க டொலரை வழங்கியமை, பொருளாதார நெருக்கடியின்போது சர்வதேச நாணய நிதியத்தின் ஒத்துழைப்பை பெறாமை போன்ற குற்றச்சாட்டுக்கள் தொடர்பில் விசாரணை நடத்தி அறிக்கை சமர்ப்பிக்குமாறு உச்சநீதிமன்றம், கணக்காய்வாளர் நாயகத்திற்கு உத்தரவிட்டுள்ளது. எதிர்வரும் ஜனவரி மாதம் 18ம் திகதிக்கு முன்னர் அறிக்கையை சமர்ப்பிக்குமாறும் உச்சநீதிமன்றம் கணக்காய்வாளர் நாயகத்திற்கு உத்தரவு பிறப்பித்துள்ளது. மத்திய வங்கியின் நிதிச்சபை உறுப்பினர்களாக செயற்பட்ட ஜனாதிபதி சட்டத்தரணி சஞ்ஜீவ ஜயவர்தன மற்றும் ராணி ஜயமஹ ஆகியோர் பாராளுமன்றத்திற்கு வழங்கிய வாக்குமூலங்களை உச்சநீதிமன்றத்தில் சமர்ப்பிக்குமாறு மத்திய வங்கியின் நிதிச்சபைக்கு உச்சநீதிமன்றம் உத்தரவிட்டுள்ளது. எதிர்வரும் நவம்பர் மாதம் 30 ம் திகதிக்கு முன்னர் குறித்த ஆவணங்கள் சமர்ப்பிக்கப்பட வேண்டுமெனவும் உத்தரவு பிறப்பிக்கப்பட்டுள்ளது. மனுக்கள் மீதான விசாரணை எதிர்வரும் ஜனவரி மாதம் 9 ம் திகதிக்கு ஒத்திவைக்கப்பட்டது. இதேவேளை இலங்கை வணிக சபையின் முன்னாள் தலைவர் சந்திரா ஜயரட்ண, நீச்சர் வீரர் ஜுலியன் போலின் ஆகியோர் ஒரு மனுவையும், பேராசிரியர் மஹிமா மென்டிஸ் தலைமையிலான குழுவினர் மற்றுமொரு மனுவையும் தாக்கல் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/439276/", "Category": "Breaking News,அண்மைய செய்திகள்,தேசிய செய்திகள்", "Parent URL": null}