{"Source": "ITN news", "Timestamp": "මාර්තු 5, 2022 09:53", "Headline": "මාතර පරවි දූපතට පිවිසීම සඳහා නව පාලමක් ඉදිකරන්නැයි ජනපතිගෙන් උපදෙස්", "News Content": "මාතර පරවි දූපතට පිවිසීම සදහා නව පාලමක් ඉදිකරන ලෙස ජනාධිපති ගෝඨාභය රාජපක්ෂ මැතිතුමා නිලධාරීන්ට උපදෙස් දී තිබෙනවා. මාතර වෙරළ උද්‍යානයට යාබදව පිහිටි රන් දූපත හෙවත් පරිවි දූපතට පිවිසීම සදහා තිබූ පැරණි පාලම අද පස්වරුවේ කඩා වැටුණා. එම පාලම දීර්ඝ කලක සිට අබලන් තත්ත්වයකයි පැවතුනේ. පාලම කඩා වැටීමෙන් පුද්ගලයින් 6 දෙනෙකුට පමණ සිරීම් තුවාල ඇතිවුණා. ජනාධිපතිතුමා මහාමාර්ග අමාත්‍යාංශයේ ලේකම්වරයාට උපදෙස් දී ඇත්තේ පාලම කඩිනමින් සකස් කරන ලෙසයි. ඉදිකිරීම් පිළිබද සොයා බැලීමට රාජ්‍ය සංවර්ධන හා නිර්මාණ නීතිගත සංස්ථාවේ නිලධාරීන් අද පෙරවරුවේ එම ස්ථානයට යාමට නියමිතයි. ඉදිකිරීම් මාස 6 ක් ඇතුළත නිම කිරීමට අපේක්ෂා කරන බවයි මහාමාර්ග අමාත්‍යාංශයේ ලේකම් ආර්. ඩබ්ලිව්. ආර්. පේමසිරි කියා සිටියේ. දූපතට පිවිසීමට නොහැකි තත්ත්වයක් ඇතිවීම සම්බන්ධයෙන් පූජ්‍ය ඔමාරේ කස්සප ස්වාමීන් වහන්සේ ද ජනාධිපතිතුමා දැනුවත් කළා. සියම් මහා නිකායේ රෝහණ පාර්ශවයේ උපෝසථාගාරය පිහිටියේද මෙම දූපතේයි. එය දෙස් විදෙස් සංචාරකයන්ගේ ආකර්ශනය දිනාගෙන තිබෙනවා.           ", "URL": "https://www.itnnews.lk/2023/10/05/399559/", "Category": "දේශීය පුවත්", "Parent URL": null}