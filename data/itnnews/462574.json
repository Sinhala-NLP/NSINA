{"Source": "ITN news", "Timestamp": "පෙබරවාරි 22, 2023 19:16", "Headline": "මාර්තු පළමුවනදා සියලු වෘත්තීය සමිති වෘත්තීය ක්‍රියාමාර්ගයකට සැරසෙයි", "News Content": "අත්‍යවශ්‍ය සේවාවන් රැසක වෘත්තීය සමිති එක්ව කොළඹ කොටුව දුම්රිය ස්ථාන ඉදිරිපිටදී පැයක විරෝධතාවක් පැවැත්වූවා. ජාතික විරෝධතා දිනයක් ප්‍රකාශයට පත්කරමිනුයි ඔවුන් මෙය  ක්‍රියාත්මක කළේ. මේ අතර නව බදු ප්‍රතිපත්තිය සංශෝධනය නොකළහොත් මාර්තු පළමුවනදා සියලු වෘත්තීය සමිති එක්ව දැඩි වෘත්තීය ක්‍රියාමාර්ගයකට එළඹෙන බව ද වෘත්තීය සමිති නායකයන් අද ප්‍රකාශ කළා. අද දහවල් 12 සිට 1 දක්වා කොටුව දුම්රියපොල ඉදිරිපිටදී මෙම විරෝධතාව පැවැත්වුණේ ජීවනබර අඩු කිරීම,විදුලිබිල පහත හෙළිම හා නව බදු ප්‍රතිපත්තිය සංශෝධනය කිරීම යන කරුණු මුල් කරගනිමින්. ජලසම්පාදන හා ජලාපවහන සේවක සංගමය කළුතරදී විරෝධතාවක්  පැවැත්වූවා.ජීවන වියදම ඉහළ යාම විදුලිබිල ඉහළ යාම ඇතුළු කරුණු කිහිපයක් මුල්කරගෙනයි කළුතර වෙට්ටුමකඩ පිහිටි ප්‍රධාන කාර්යාලය ඉදිරිපිටදී මෙම විරෝධතාව ක්‍රියාවට නංවා තිබුණේ. නව බදුපනතයට විරෝධය දක්වමින් හැටන් නගරයේ පිහිටි ප්‍රධාන රාජ්‍ය බැංකුවක කළමනාකාරවරයා හා සේවකයින් කළු ඇදුමින් සේවයට වාර්තා කර තිබුණා. ඔවුන් මෙහිදී කියා සිටියේ නව බදුපනතට එරෙහිව සතියට කාලයක් වෘත්තීය ක්‍රියාමාර්ගයක නියැලෙන බවයි. මේ අතර සාධාරණ බදු ප්‍රතිපත්තියක් ක්‍රියාත්මක කරන්නැයි ඉල්ලා අනුරාධපුරයේදී ද උද්ඝෝෂණයක් පැවැත්වුණා. ප්‍රදේශයේ වෘත්තිකයින් එම විරෝධතාව පැවැත්වුණේ අනුරාධපුර ඩී.එස් සේනානායක පිළිරුව ඉදිරිපිටදීයී. ", "URL": "https://www.itnnews.lk/2023/10/05/462574/", "Category": "දේශීය පුවත්", "Parent URL": null}