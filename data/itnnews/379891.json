{"Source": "ITN news", "Timestamp": "දෙසැම්බර් 1, 2021 09:59", "Headline": "නව සෞඛ්‍ය මාර්ගෝපදේශ අද සිට ක්‍රියාත්මකයි", "News Content": "අද (01) සිට ලබන 15 වනදා තෙක් ක්‍රියාත්මක වන නව සෞඛ්‍ය මාර්ගෝපදේශ මාලාවක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ (30) දිනයේ නිකුත් කළා. මුඛ ආවරණ පැලදීම,  විෂබීජහරණය,  සමාජ දුරස්ථභාව පවත්වා ගැනීම වැනි මෙතෙක් සිදු කළ මූලික මාර්ගෝපදේශ ඒ ආකාරයෙන් ම පවත්වාගෙන යා යුතු බවයි මෙම මාර්ගෝපදේශවල දැක්වෙන්නේ. එසේම අත්‍යවශ්‍ය නොවන ගමන් බිමන් අත්හිටුවීම මෙන්ම හැකිතාක් නිවසින් බැහැර යාම පාලනය කළ යුතු බව ද සෞඛ්‍ය අධ්‍යක්ෂ ජනරාල්වරයා නිකුත් කළ මාර්ගෝපදේශවල දැක්වෙනවා. කොවිඩ් නයින්ටීන් පූර්වාරක්ෂක ක්‍රමෝපායන් භාවිත කරමින් කාර්යාල පවත්වාගෙන යා හැකි අතර මගී ප්‍රවාහන බස් රථවල අසුන් ගණනට පමණක් ජනතාව රැගෙන යා යුතු වනවා. පූර්ව අනුමැතියකින් තොරව සිදු කරන මහජන රැස්වීම් සහ විවිධ උත්සව නැවත දැනුම් දෙන තුරු තහනම් වනවා. බාර්,  සැලෝන් සහ ටේලර් සාප්පු ගණුදෙනුකරුවන් කලින් වෙන් කරගත් වේලාවන් අනුව විවෘතව තැබීමට අවසර ලැබෙනවා. පෙර පාසල් සහ දිවා සුරැකුම් මධ්‍යස්ථාන විවෘතව තැබීමට අවසර හිමි වන අතර අධ්‍යාපන අමාත්‍යංශ යේ තීරණය අනුව පාසල් පවත්වාගැනීමට ද හැකි වනවා. මූල්‍ය ආයතන විවෘතව පවතින අතර විශ්ව විද්‍යාල ප්‍රතිපාදන කොමිසන් සභාවේ තීරණය අනුව උසස් අධ්‍යාපන ආයතන පවත්වාගෙන යා හැකියි. සිනමා ශාලා සියයට හැත්තැ පහක ධාරිතාවකින් යුක්තව පවත්වාගෙන යා හැකි වන අතර අවමංගල්‍ය කටයුතු සිදු කළ හැක්කේ උපරිම වශයෙන් වරකට 20 දෙනෙකුගේ සහභාගිත්වයෙනුයි. විවාහ මංගල උත්සව ශාලාවේ ධාරිතාවෙන් තුනෙන් එකක් සහ පුද්ගලයන් 200 ක් නොඉක්මවන ආකාරයට පැවැත්විය යුතු වන අතර එළිමහන් ස්ථානවල පැවැත්වෙන විවාහ මංගල්‍යයන් සදහා උපරිම වශයෙන් පුද්ගලයන් 250 දෙනෙකු කැදවීමට හැකි වනවා. සියලු විවාහ මංගල උත්සවවල මත්පැන් පිළිගැන්වීම ද තහනම් වනවා. ආගමික ආයතනවල සමූහ වශයෙන් නොමැතිව වන්දනාමාන කටයුතු සිදු කිරීමට ද නව මාර්ගෝපදේශ අනුව ඉඩ සැලසෙනවා. උපකාරක පංති,  අපොස සාමාන්‍ය පෙළ සහ උසස් පෙළ සදහා පමණක් සියයට පනහක ධාරිතාවකින් පවත්වාගෙන යා හැකියි.       ", "URL": "https://www.itnnews.lk/2023/10/05/379891/", "Category": "දේශීය පුවත්", "Parent URL": null}