{"Source": "ITN news", "Timestamp": "ජනවාරි 17, 2022 17:37", "Headline": "ඇතුගල්පුර පිවිසුමේ පැය 12ක ආදායම ලක්ෂ 28යි", "News Content": "මධ්‍යම අධිවේගී මාර්ගයේ ඇතුගල්පුර පිවිසුම ජනතා අයිතියට පත් කිරීමෙන් පසු පළමු පැය 12 තුළ ලක්ෂ 28 ඉක්ම වූ ආදායමක් ලැබී ඇති බව මහාමාර්ග අමාත්‍යාංශය පවසනවා. මධ්‍යම අධිවේගී මාර්ගයේ මීරිගම සිට කුරුණෑගල දක්වා වන දෙවන අදියර පසුගිය දා ජනාධිපතිතුමාගේ සහ අග්‍රාමාත්‍යවරයාගේ ප්‍රධානත්වයෙන් ජනතා අයිතියට පත් කෙරුණා. මාර්ගය විවෘත කිරීමෙන් පසු ගත වූ පැය 12 තුළ ලබා ඇති ආදායම 2,805,100 ඉක්මවා ඇති බව මහාමාර්ග අමාත්‍ය ජොන්ස්ටන් ප්‍රනාන්දු මහතා පවසනවා. එම කාලය තුළ මීරිගම සිට කුරුණෑගල දක්වා වාහන 13583ක් ධාවනය කර තිබෙනවා. මීරිගම සිට කුරුණෑගල ගැට්ටුවාන පිවිසුම දක්වාත් ගැට්ටුවාන සිට මීරිගම දක්වාත් පසුගිය සෙනසුරාදා මධ්‍යම රාත්‍රියේ සිට ඉරිදා දහවල් 12 දක්වා නොමිලේ ගමන් කිරීමට ජනතාවට අවස්ථාව සලසා දී තිබුණා.   ", "URL": "https://www.itnnews.lk/2023/10/05/389308/", "Category": "Breaking News,දේශීය පුවත්", "Parent URL": null}