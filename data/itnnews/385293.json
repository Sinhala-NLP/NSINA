{"Source": "ITN news", "Timestamp": "දෙසැම්බර් 28, 2021 11:31", "Headline": "රූපවාහිනී විකාශන ඩිජිටල්කරණ ව්‍යාපෘතියේ සමාරම්භක උත්සවය පස්වරුවේ", "News Content": "මෙරට රූපවාහිනී ඉතිහාසයේ නව කඩඉමක් සනිටුහන් කරමින් රූපවාහිනී විකාශන ඩිජිටල්කරණය අද ආරම්භ වනවා. සුපැහැදිලි දසුනින් අනාගතය දකින්නට සුවහසක් ශ්‍රී ලාංකීය රූපවාහිනී ප්‍රේක්ෂකයින්ට අවස්ථාව ලබා දීම මෙහි අරමුණයි. රූපවාහිනී විකාශනය ප්‍රතිසම හෙවත් ඇනලොග් ක්‍රමවේදයේ සිට අංකිත හෙවත් ඩිජිටල් ක්‍රමවේදය දක්වා ගෝලීය වශයෙන් ගමන් කරමින් සිටිනවා. ඒ අනුව ඇනලොග් විකාශන ක්‍රමය ක්‍රමයෙන් අඩුවී එම තාක්ෂණය ක්‍රමයෙන් යල්පිනූ තත්ත්වයටයි පත්ව තිබෙන්නේ. මෙම තත්ත්වය යටතේ ඇනලොග් විකාශන පද්ධතිය නඩත්තු කිරීම හා ඉහළ යන අතිරේක රූපවාහිනී නාලිකා අවශ්‍යතාව සපුරාලීමේ අභියෝගයට රූපවාහිනී ඩිජිටල්කරණ ව්‍යාපෘතිය කදිම පිළිතුරක් වනු නොඅනුමානයි. ජපාන ණය ආධාර යටතේ ක්‍රියාත්මක මෙම ව්‍යාපෘතිය මගින් රජය විකාශකයින් සහ ප්‍රේක්ෂකයින් යන සියලු පාර්ශ්ව සදහා ප්‍රතිලාභ හිමිවනු ඇති. රූපවාහිනී විකාශන ඩිජිටල්කරණ ව්‍යාපෘතියේ නිල සමාරම්භක උත්සවය ජනමාධ්‍ය අමාත්‍ය ඩලස් අලහප්පෙරුම මහතාගේ ප්‍රධානත්වයෙන් අද පස්වරු 7ට කොළඹ දී පැවැත්වීමට නියමිතව තිබෙනවා.     ", "URL": "https://www.itnnews.lk/2023/10/05/385293/", "Category": "දේශීය පුවත්", "Parent URL": null}