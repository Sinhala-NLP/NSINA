{"Source": "ITN news", "Timestamp": "අගෝස්තු 8, 2023 10:23", "Headline": "අඹ ගස් හා පේර ගස් වෙනුවට අඹ වැල් හා පේර වැල්", "News Content": "අඹගස් හා පේර වෙනුවට අඹවැල් හා පේර වැල් හඳුන්වාදෙන නව අධි ඝනත්ව වගා කෘෂි තාක්ෂණය පළමුවරට මෙරට වගාවට හදුන්වාදීමට කෘෂිකර්ම අමාත්‍යාංශය පියවර ගෙන තිබෙනවා. අඹවැල් හා පේර වැල්වල ඵලහටගන්නා මෙම අධි ඝනත්ව වගා කෘෂි තාක්ෂණය හදුන්වාදීමට කටයුතු කර ඇත්තේ කෘෂි කර්ම අමාත්‍යාංශයේ කෘෂි අංශ නවීකරණ ව්‍යාපෘතිය යටතේයි. මේ වන විට දඹුල්ල වෑවල ප්‍රදේශයේ පිහිටි කෘෂි උද්‍යානයේ මෙම නව කෘෂි තාක්ෂණය යොදා ගනිමින් අඹ හා පේර වගාව ආරම්භ කර තිබෙනවා. අඹ හා පේර ගස් වෙනුවට ඒවා වැලක් වශයෙන් පුහුණු කිරීම හා කප්පාදු කිරීම මෙම තාක්ෂණයයි. සාම්ප්‍රදායික අඹ හා පේර වගාව තුළ අක්කරයකට අඹ පැල 84 ක් හා පේර පැල 120ක් රෝපණය කරනු ලබනවා. මෙම වගා ක්‍රමය යටතේ අක්කරයක අඹ පැල 560ක් හා පේර පැල 1120ක් රෝපණය කළ හැකි බවයි කෘෂි අංශ නවීකරණ ව්‍යාපෘති නිලධාරීන් පෙන්වා දෙන්නේ. වෑවල පිහිටි මෙම වගා අමාත්‍ය මහින්ද අමරවීර මහතාගේ නිරීක්ෂණයට ලක්වුණා.       ", "URL": "https://www.itnnews.lk/2023/10/05/506375/", "Category": "දේශීය පුවත්", "Parent URL": null}