{"Source": "ITN news", "Timestamp": "ජනවාරි 16, 2023 12:40", "Headline": "ගොයම් කහ පැහැ වීමේ රෝගය සීඝ්‍රයෙන් පැතිරෙයි – කුඹුරු අක්කර ගණනින් විනාශයි", "News Content": "අනුරාධපුර මහ කනදරාව ගොවි ව්‍යාපාරයේ අක්කර තුන්දහසක පමණ වී වගාව රෝගී තත්වයක් හේතුවෙන් විනාශ වී තිබෙනවා. කහ රෝගය ලෙසින් හඳුන්වන මෙය සීඝ්‍රයෙන් පැතරයමින් පවතින බවයි ගොවීන් පවසන්නේ. මේ අතර පොලොන්නරුව ප්‍රදේශයේ වී වගාවට ද මෙම රෝගයේ බලපෑම එල්ල වී තිබෙනවා. මහ කනදරාව ගොවි ව්‍යාපාරයේ කුඹුරු අක්කර හත්දහසක් වගා කෙරෙන අතර මේ වන විට කහ රෝගය හේතුවෙන් අක්කර තුන්දහසකට අධික සංඛ්‍යාවක් විනාශ වී ඇති බවයි ගොවීන් පවසන්නේ. සෙසු වගාවට ද රෝගය පැතිරයමින් පවතිනවා. රෝගයට ගොදුරු වන ගොයම සම්පුර්ණයෙන්ම විනාශ වී යන බවත් කුමන පිළියම් යෙදුව ද ඉන් ප්‍රයෝජනයක් නොලැබුන බවත් ගොවීන් පෙන්වා දෙනවා. මේ අතර පොලොන්නරුව දිස්ත්‍රික්කයේ මහවැලි බී කලාපයේ ප්‍රදේශ කිහිපයක වී වගාවට ද ගොයම කහ පැහැ ගැන්වීමේ රෝගයෙන් බලපෑම් එල්ල වී තිබෙනවා. දවුල්දමන, ඉහළවැව, අරුණපුර, දම්මින්න, නිදන්වල, කන්දේගම ආදී ප්‍රදේශවල කුඹුරු අක්කර 1600ක පමණ  මෙම රෝගය පැතිරී ඇති බවයි ගොවීන් පවසන්නේ. මේ හේතුවෙන් තමන් දැඩි අසීරු තත්ත්වයකට මුහුණ දී සිටින බව ද ගොවි ජනතාව පෙන්වා දෙනවා.     ", "URL": "https://www.itnnews.lk/2023/10/05/455909/", "Category": "Breaking News,දේශීය පුවත්", "Parent URL": null}