{"Source": "ITN news", "Timestamp": "ஆகஸ்ட் 2, 2022 12:28", "Headline": "அரச அலுவலகங்களுக்கான வெள்ளிக்கிழமை விடுமுறை இரத்து..", "News Content": "அரச அலுவலகங்களை வெள்ளிக்கிழமைகளில் மூடுவது தொடர்பில் வெளியிடப்பட்ட சுற்றுநிரூபத்தை இரத்து செய்வதற்கு அமைச்சரவை அனுமதி வழங்கியுள்ளது. அமைச்சரவை முடிவுகளை அறிவிக்கும் ஊடக சந்திப்பில் கலந்துக்கொண்ட போது அமைச்சரவை பேச்சாளர் அமைச்சர் பந்துல குணவர்தன இதனை குறிப்பிட்டுள்ளார். அண்மைய நாட்களில் காணப்பட்ட போக்குவரத்து நெருக்கடி காரணமாக வெள்ளிக்கிழமை தினத்தை அரச நிறுவனங்களுக்கான விடுமுறை தினமாக அறிவித்து சுற்றுநிரூபம் வெளியிடப்பட்டது. பொதுநிர்வாக அமைச்சினால் இதற்கான நடவடிக்கை எடுக்கப்பட்டது. எனினும் தற்போது பொது போக்குவரத்து படிப்படியாக வழமைக்கு திரும்பிவரும் நிலையில் சுற்றுநிரூபத்தை இரத்து செய்ய தீர்மானிக்கப்பட்டுள்ளது. போக்குவரத்திலிருந்து விலகியிருந்த 800 பஸ் வண்டிகள் இலங்கை போக்குவரத்து சபையினால் மீள சேவையில் இணைத்துக்கொள்ளப்பட்டுள்ளது. எரிபொருள் விநியோகமும் வெற்றிகரமாக முன்னெடுக்கப்பட்டுள்ளது. குறித்த விடயங்களை கருத்திற்கொண்டு பொது நிர்வாக அமைச்சினால் வெளியிடப்பட்ட சுற்றுநிரூபத்தை இரத்து செய்வதற்கான யோசனை பொது நிர்வாக அமைச்சர் என்ற ரீதியில் பிரதமர் தினேஸ் குணவர்தனவினால் அமைச்சரவையில் சமர்பிக்கப்பட்டது. இதற்கு அமைச்சரனை அனுமதி வழங்கியுள்ளது. இந்நிலையில் அடுத்த வாரம் முதல் வெள்ளிக்கிழமைகளில் அரச அலுவலகங்கள் வழமை போல் இயங்குமென அறிவுறுத்தப்பட்டுள்ளது. ", "URL": "https://www.itnnews.lk/2023/10/05/426354/", "Category": "அண்மைய செய்திகள்,தேசிய செய்திகள்", "Parent URL": null}