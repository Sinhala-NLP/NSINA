{"Source": "ITN news", "Timestamp": "මාර්තු 11, 2023 11:24", "Headline": "රුපියල ශක්තිමත්වීමේ සහනය ජනතාවට ලබාදීමට රජය මැදිහත් වෙනවා", "News Content": "රුපියල ශක්තිමත්වීමේ සහනය ජනතාවට ලබාදීමට රජය මැදිහත් වන බව රාජ්‍ය අමාත්‍ය රංජිත් සියඹලාපිටිය මහතා පවසනවා. අපනයනය කෙරෙහි බලපෑමක් ඇති වුවද එය තාවකාලික බවයි අමාත්‍යවරයා පවසන්නේ. මෙරට ආනයන සීමාවීම හේතුවෙන් රටින් පිටවන විදේශ මුදල් සීමා වුණා. මහ බැංකුව සඳහන් කළේ විකුණුම් ප්‍රමාණයන් සියයට විසිපහේ සිට සියයට දහය දක්වා පසුගිය කාලයේ අඩු කළ බවයි. ඒ හේතුවෙන් විනිමය වෙළෙඳපොළේ ද්‍රවශීලතාව වැඩිදියුණු වී තිබෙනවා. ඒ අනුවයි රුපියල ශක්තිමත්වීමේ ප්‍රවණතාව ආරම්භ වී තිබෙනවා. මේ වන විට වෙළෙඳපොළේ පවතින ඩොලර් හේතුවෙන් ඒ සදහා ගෙවන මිළෙහි අඩුවීමක්ද දක්නට ලැබෙන බවයි මහ බැංකුව සඳහන් කළේ. එමෙන්ම ඩොලරය පහළ යාම සඳහා අපනයන ආදායමද විශාල පිටිවහළක් වූ බවයි මහ බැංකුව සඳහන් කළේ. විදේශයකදී ඩොලර් භාවිත කිරීමට සීමා පනවා තිබූ අතර ඒවාද මේ වන විට ඉවත් කර තිබෙනවා. රුපියල ශක්තිමත්වීම හේතුවෙන් දේශීය ව්‍යාපාරිකයාටද සහනයක් ලැබී ඇති බවයි ව්‍යාපාරිකයින් පවසන්නේ. මේ හරහා එල් සී විවෘත කිරීමේ හැකියාවද ලැබී තිබෙනවා. එමෙන්ම විදේශ මුදල් හුවමාරුව සිදු කළ නීත්‍යානුකූල නොවන ක්‍රමවේද බිද වැටී ඇති බවද ආර්ථික විශ්ලේෂකයන් පවසනවා. ආර්ථික විශ්ලේෂක ආචාර්ය චමින්ද මළළසේකර මහතා මහනුවර පැවති මාධ්‍ය හමුවකදී ද මේ සම්බන්ධයෙන් අදහස් පළ කළා.   ", "URL": "https://www.itnnews.lk/2023/10/05/467100/", "Category": "දේශීය පුවත්", "Parent URL": null}