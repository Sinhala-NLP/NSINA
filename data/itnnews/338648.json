{"Source": "ITN news", "Timestamp": "මැයි 23, 2021 10:56", "Headline": "මෙරට කොරෝනා මරණ සංඛ්‍යාව 1178ක් දක්වා ඉහළට", "News Content": "දිනක් තුළ තහවුරු කළ වැඩිම කොරෝනා මරණ සංඛ්‍යාව ඊයේ දිනයේ දී වාර්තා වුණා. එම සංඛ්‍යාව 46 ක්. කොළඹ මහ නගර සභා සීමාවෙන් පමණක් ආසාදිතයින් 289 දෙනෙකු හදුනා ගත් අතර නාරාහේන්පිට ප්‍ර දේශයෙන් 127 දෙනෙකු හදුනාගෙන තිබෙනවා. පසුගිය 16 වනදා සිට 22 වනදා දක්වා මෙම මරණ වාර්තා වී තිබෙනවා. පිරිමි පුද්ගලයින් 32 නෙකු සහ කාන්තාවන් 14 ක් මේ අතර වනවා. එම මරණ අතර අවුරුදු 29 හැවිරිදි වියෙහි පසුවන කාන්තාවක් ද සිටින බවයි කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය නිවේදනය කරන්නේ. ඊයේ වාර්තා වූ මරණ අතුරින් මරණ 14 ක්  කරාපිටිය ශික්ෂණ රෝහලෙන් වාර්තා වුණා. ඒ අනුව මේ දක්වා මෙරටින් වාර්තා වූ සමස්ත කොරෝනා මරණ සංඛ්‍යාව 1,178 දක්වා ඉහළ ගියා. අද උදෑසන වනවිට මෙරටින් කොවිඩ් නයින්ටීන් ආසාදිත පුද්ගලයින් 2909 දෙනෙකු හදුනා ගෙන තිබෙනවා. ඔවුන් අතරින් පුද්ගලයින් තුන් දෙනෙකු විදේශගතව සිට මෙරටට පැමිණි දේශීය පුද්ගලයින්. ඉතිරි 2906 දෙනා දේශීයව හදුනාගත් ආසාදිතයින් ලෙසයි වාර්තා වන්නේ.  හදුනාගත් පුද්ගලයින් අතරින් වැඩිම ආසාදිතයින් පිරිසක් කොළඹ දිස්ත්‍රික්කයෙන් වාර්තා වුණා. එම සංඛ්‍යාව 556 ක්. කළුතර දිස්ත්‍රික්කයෙන් ආසාදිතයින් 407 දෙනෙක් සහ ගම්පහ දිස්ත්‍රික්කයෙන් 354 දෙනෙකු ඊයේ දිනයේ දී ආසාදිතයින් ලෙස හදුනා ගැණුනා. අනෙක් ආසාදිතයින් 1589 දෙනා දිවයිනේ සෙසු දිස්ත්‍රික්කවලින් වාර්තා වී තිබෙනවා. ඒ අනුව මෙරටින් වාර්තා වන සමස්ත කොවිඩ් නයින්ටීන් ආසාදිතයින් සංඛ්‍යාව එක් ලක්ෂ හැට එක් දහස් දෙසීය හතලිස් දෙකක් දක්වා ඉහළ ගොස් තිබෙනවා. රෝහල්ගතව සහ අතරමැදි ප්‍රතිකාර මධ්‍යස්ථාන තුළ ආසාදිතයින් 31480 දෙනෙකු ප්‍රතිකාර ලබමින් සිටිනවා.  සුවය ලැබූ සංඛ්‍යාව එක් ලක්ෂ විසි හය දහස් නවසිය අනූ හතරක්.      ", "URL": "https://www.itnnews.lk/2023/10/05/338648/", "Category": "Breaking News,දේශීය පුවත්", "Parent URL": null}