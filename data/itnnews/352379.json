{"Source": "ITN news", "Timestamp": "ஜூலை 28, 2021 13:09", "Headline": "சேதன பசளையில் விவசாயத்தை முன்னெடுப்பதில் விவசாயிகள் ஆர்வம்", "News Content": "விவசாயத்திற்கு சேதன பசளையை மாத்திரம் பயன்படுத்த அரசாங்கம் எடுத்த தீர்மானத்தையடுத்து விவசாயிகள் சேதன பசளையில் விவசாயத்தை முன்னெடுப்பதில் ஆர்வம் காட்டி வருகின்றனர். சேதன பசளை தயாரிப்பதிலும் விவசாயிகள் ஈடுபட்டுள்ளனர். இவர்களுக்கென அரசாங்கத்தினால் ஊக்குவிப்பு கொடுப்பனவு வழங்கப்படுகின்றது. அநுராதபுரம் தலாவ பகுதியில் சேதன பசளையை மாத்திரம் பயன்படுத்தி பயிரிடப்பட்ட மிளகாய் செய்கையை அமைச்சர்களான மகிந்தானந்த அலுத்கமகே, எஸ்.எம்.சந்திரசேன ஆகியோர் பார்வையிட்டனர். இதன் போது அமைச்சர்கள், விவசாயிகளின் பிரச்சினைகள் குறித்தும் கண்டறிந்தனர். அதனையடுத்து எப்பாவெல சேதனபசளை உற்பத்திசாலைக்கும் இவர்கள் கண்காணிப்பு விஜயம் செய்தனர். கிளிநொச்சி மலையாலபுரம் பகுதியில் இயற்கை பசளை ஊடாக தன்னிறைவு கண்டுள்ள சின்னையா சுப்ரமணியம் பலவிதமான இயற்கை உரத்தை தானாகவே தயாரித்து வருகின்றார். இவ்வாறு தயாரிக்கும் இயற்கை உரத்தை பயன்படுத்தி, மஞ்சள், மிளகாய், பப்பாசி, தென்னை மற்றும் மூலிகை பயிர்களையும் செய்கை பண்ணியுள்ளார். இறக்காம் பிரதேச செயலக பிரிவிலுள்ள குடுவில் கிராமத்தில் சேதன பசளை பயன்பாட்டின் ஊடாக மேற்கொள்ளப்பட்ட தோட்ட பயிர்ச் செய்கை அதிக விளைச்சலை தந்துள்ளதாக தோட்ட உரிமையாளர் சுலைமா லெப்பை தெரிவித்துள்ளார். நஞ்சற்ற உணவின் மூலம் தேகாரோக்கியமான சமூகத்தை உருவாக்குவதற்கு ஜனாதிபதியின் எண்ணக்கருவை வெற்றி பெறச் செய்ய முடியுமெனவும் அவர் மேலும் தெரிவித்துள்ளார். ", "URL": "https://www.itnnews.lk/2023/10/05/352379/", "Category": "Breaking News,தேசிய செய்திகள்", "Parent URL": null}