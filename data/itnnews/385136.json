{"Source": "ITN news", "Timestamp": "டிசம்பர் 27, 2021 13:15", "Headline": "திருக்கோவில் துப்பாக்கி சூட்டில் உயிரிழந்த பொலிஸ் அதிகாரிகளின் இறுதிகிரியை இன்று..", "News Content": "திருக்கோவில் பொலிஸ் நிலைய துப்பாக்கிச்சூட்டில் உயிரிழந்த பொலிஸ் அதிகாரிகளின் உடலுக்கு பொலிஸ்மா அதிபர் சீ.டி.விக்ரமரத்ன இறுதி மரியாதை செலுத்தினார். பொலிஸ் சார்ஜன் அப்துல் காதரின் இறுதிக்கிரியை ஒலுவில் பகுதியில் நேற்று இடம்பெற்றது. ஏனைய 3 பொலிஸ் அதிகாரிகளினதும் இறுதிகிரியை இன்று இடம்பெறவுள்ளது. துப்பாக்கிசூட்டு சம்பவம் தொடர்பில் விசேட பொலிஸ் குழுக்கள் விசாரணைகளை ஆரம்பித்துள்ளனர். கடந்த 24ம் திகதி திருக்கோவில் பொலிஸ் நிலையத்தில் பொலிஸ் சார்ஜன் ஒருவர் நடத்திய துப்பாக்கி பிரயோகத்தில் பொலிஸ் அதிகாரிகள் நால்வர் உயிரிழந்தனர். விடுமுறை தொடர்பான பிரச்சினையில் துப்பாக்கி சூடு நடத்தப்பட்டுள்ளதாக வாக்குமூலம் வழங்கப்பட்டுள்ளது. இந்நிலையில் சம்பவத்தில் உயிரிழந்த பொலிஸ் அதிகாரிகளின் வீடுகளுக்கு சென்ற பொலிஸ்மா அதிபர் சீ.டி.விக்ரமரத்ன அவர்களது உடலுக்கு இறுதிமரியாதை செலுத்தினார். அதன்பின்னர் இலங்கை பொலிஸ் சார்பாக இறந்தவர்களின் உறவினர்களுக்கு தனது அனுதாபத்தை தெரிவித்தார். அத்துடன் சேவையில் இருக்கும் உயிரிழந்த பொலிஸ் அதிகாரிகளுக்கென பொலிஸ் நலன்புரி மற்றும் குடும்ப நலன்புரி சங்கத்தினால் வழங்கப்படும் நிதியுதவிகளையும், குடும்ப உறுப்பினர்களிடம் பொலிஸ் மா அதிபர் கையளித்தார். அத்துடன் உயிரிழந்த அதிகாரிகளுக்கு பதவி உயர்வு வழங்க பொலிஸ் திணைக்களம் நடவடிக்கை எடுத்துள்ளது. கடந்த 24ம் திகதி முதல் அமுலுக்கு வரும் வகையில் பதவி உயர்வு வழங்கப்படவுள்ளது. ", "URL": "https://www.itnnews.lk/2023/10/05/385136/", "Category": "Breaking News,தேசிய செய்திகள்", "Parent URL": null}