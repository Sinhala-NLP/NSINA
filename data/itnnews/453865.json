{"Source": "ITN news", "Timestamp": "ஜனவரி 5, 2023 12:24", "Headline": "வட மாகாணத்திற்கான ரயில் சேவைகள் இன்று முதல் நிறுத்தம்..", "News Content": "வட மாகாணத்திற்கான ரயில் சேவைகள் இன்று முதல் நிறுத்தப்பட்டுள்ளன. கொழும்பிலிருந்து, யாழ்ப்பாணம் செல்லும் சகல ரயில் வண்டிகளும், அனுராதபுரம் வரை மாத்திரமே சேவையில் ஈடுபடுமென புகையிரத திணைக்களத்தின் பொது முகாமையாளர் ஏ.டி.எஸ்.குணசிங்க தெரிவித்துள்ளார். வடபகுதி ரயில் மார்க்கத்தை அபிவிருத்தி செய்ய திட்டமிடப்பட்டுள்ளது. அனுராதபுரத்திலிருந்து, வவுனியா வரையான ரயில் மார்க்கத்தின் அபிவிருத்தி பணிகள் முன்னெடுக்கப்படவுள்ளன. இதன் காரணமாகவே வடக்கிற்கான ரயில் சேவை, அனுராதபுரம் வரை மட்டுப்படுத்தப்படுகிறது. எனினும் ரயில் பயணிகளின் நலனை கருத்திற்கொண்டு அனுராதபுரத்திலிருந்து, யாழ்ப்பாணத்திற்கு பஸ் சேவையை ஏற்பாடு செய்யவும் நடவடிக்கை எடுக்கப்பட்டுள்ளதாக புகையிரத திணைக்களத்தின் பொது முகாமையாளர் குறிப்பிட்டுள்ளார். 5 மாத காலப்பகுதிக்குள் அனுராதபுரத்திற்கும், வவுனியாவுக்குமிடையிலான ரயில் தண்டவாளங்களை மேம்படுத்த உத்தேசிக்கப்பட்டுள்ளது. இதன்மூலம் அடிக்கடி ரயில் தடம்புரள்வதை தவிர்க்க முடியும். கொழும்பிலிருந்து, யாழ்ப்பாணத்திற்கான பயண நேரத்தையும் ஒரு மணித்தியாலத்தால் குறைக்க முடியுமென புகையிரத திணைக்கள தகவல்கள் தெரிவிக்கின்றன. ", "URL": "https://www.itnnews.lk/2023/10/05/453865/", "Category": "Breaking News,அண்மைய செய்திகள்,தேசிய செய்திகள்", "Parent URL": null}