{"Source": "ITN news", "Timestamp": "නොවැම්බර් 20, 2021 12:53", "Headline": "20ට වැඩි ප්‍රතිශක්තිය අඩු අයට බූස්ටර් එන්නත අද සිට", "News Content": "වයස අවුරුදු 20 ට වැඩි ඌණ ප්‍රතිශක්තිය ඇති පුද්ගලයින්ට කොරෝනා මර්දන බූස්ටර් එන්නතක් ලබාදීම අද සිට ආරම්භ වුණා. ඊයේ දිනය තුළදී අලුතින් කොරෝනා ආසාදිතයන් 745 දෙනෙකු හදුනා ගැනුණු අතර සමස්ත ආසාදිතයින් සංඛ්‍යාව 555204ක් දක්වා ඉහළ ගියා. ප්‍රතිකාර ලබන සංඛ්‍යාව 15207ක්. ඊයේ දිනය තුළදී ආසාදිතයන් 351 දෙනෙකු සුවය ලබා තිබෙනවා. සුවය ලැබූ සමස්ථ ගණණ 525911ක්. ඊයේ දිනය තුළදී කොරෝනා මරණ 14 ක් ද වාර්තා වුණා. ඒ අනුව මෙරටින් වාර්තා වූ සමස්ත කොරෝනා මරණ සංඛ්‍යාව 14086ක්. කොරෝනා ප්‍රතිශක්තීකරණ එන්නතේ දෙවන මාත්‍රාව ලබාගෙන මාස තුනක් සම්පූර්ණ වූ වයස අවුරුදු 60ට වැඩි පුද්ගලයින්ට බුස්ටර් එන්නතක් ලබාදීම සිව්වන දිනටත් අද සිදු කෙරුණා. ෆයිසර් කොරෝනා මර්දන එන්නතයි බූස්ටර් එන්නත ලෙස ලබා දෙන්නේ. බස්නාහිර සහ දකුණ යන පළාත්වලත්,  අම්පාර සහ අනුරාධපුර යන දිස්ත්‍රික්කවලත් අද දිනයේදී බූස්ටර් එන්නත ලබා දීම සිදුවනවා. කොළඹ දිස්ත්‍රික්කයේ සියලු සෞඛ්‍ය වෛද්‍ය නිලධාරී කාර්යාලවලදී ඌණ ප්‍රතිශක්තීකරණය සහිත සියලු දෙනා හට එන්නත් ලබා දීම සිදුකරන බව දිස්ත්‍රික් සෞඛ්‍ය සේවා අධ්‍යක්ෂ විශේෂඥ වෛද්‍ය දිලීප් ලියනගේ මහතා සදහන් කළා. මේ වන විට කොරෝනා මර්දන එන්නත් පළමු මාත්‍රාව 15900295 දෙනෙකුට ලබා දී ඇති අතර දෙවන මාත්‍රාව 13694959 දෙනෙකුට ලබා දී තිබෙනවා. බූස්ටර් එන්නත ද 203733 දෙනෙකුට ලබා දී ඇති බවයි සෞඛ්‍ය අංශ පැවසුවේ.   ", "URL": "https://www.itnnews.lk/2023/10/05/377367/", "Category": "Breaking News,දේශීය පුවත්", "Parent URL": null}