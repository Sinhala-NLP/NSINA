{"Source": "ITN news", "Timestamp": "ජූලි 26, 2022 12:14", "Headline": "ජනපතිට එරෙහිව නඩු කටයුතු බැහැ – පාස්කු නඩුවට මූලික විරෝධතා", "News Content": "වත්මන් ජනාධිපති රනිල් වික්‍රමසිංහ මහතාට එරෙහිව නඩු කටයුතු පවත්වාගෙන යාමට නොහැකි බවට ඉදිරිපත් කළ මූලික විරෝධතා සඳහා කරුණු දක්වන ලෙස පාස්කු නඩුවේ  වගඋත්තරකරුවෙකු ලෙස නම්කර සිටින හිටපු ජනාධිපති මෛත්‍රීපාල සිරිසේන මහතාගේ නීතිඥවරුන්ට ශ්‍රේෂ්ඨාධිකරණය අද නියම කළා. පාස්කු ඉරුදින ත්‍රස්ත ප්‍රහාරය වළක්වා ගැනීමට පියවර නොගැනීම තුළින් මූලික අයිතිවාසිකම් කඩ වූ බව සදහන් කරමින් පෙත්සම් ගොනුකර තිබෙනවා. එම පෙත්සම්වල වගඋත්තරකරුවෙකු ලෙස හිටපු අග්‍රාමාත්‍ය රනිල් වික්‍රමසිංහ මහතා නම් කර තිබුණා. ඔහු ජනාධිපතිවරයා ලෙස පත්වීම හේතුවෙන් ඔහුට එරෙහිව නඩු කටයුතු පවත්වාගෙන යාමට නොහැකි බවට නීතිඥවරුන් මූලික විරෝධතා ඉදිරිපත් කළා. ඒ සම්බන්ධයෙන් කරුණු දක්වන ලෙසයි මෙහි තවත් වගඋත්තරකරුවෙකු වන හිටපු ජනාධිපති මෛත්‍රිපාල සිරිසේන මහතා වෙනුවෙන්  ඔහුගේ නීතිඥවරුන්ට ශ්‍රේෂ්ඨාධිකරණය අද නියම කළේ. මෙම සිද්ධියට අදාළව ගොනු කර ඇති මූලික අයිතිවාසිකම් පෙත්සම් 12ක් අගවිනිසුරු ජයන්ත ජයසූරිය මහතා ප්‍රමුඛ විනිසුරු මඩුල්ල ඉදිරියේ කැදවූ අවස්ථාවේයි මෙම නියෝගය ලබා දුන්නේ. රනිල් වික්‍රමසිංහ මහතා වෙනුවෙන් පෙනී සිටි  නීතිඥ සුරේන් ප්‍රනාන්දු මහතා අධිකරණය හමුවේ විරෝධතාවක් මතු කරමින් ප්‍රකාශ කළේ තම සේවා දායකයා මේ වන විට ජනාධිපතිවරයා වශයෙන් තේරී පත් වී ඇති බැවින් ආණ්ඩු ක්‍රම ව්‍යවස්ථාවේ 35 වෙනි වගන්තිය යටතේ ඔහුට එරෙහිව නඩු කටයුත්තක් පවත්වාගෙන යාමට නොහැකි බවයි. අදාළ කරුණු සම්බන්ධයෙන් සෙසු නීතිඥවරුන්ට අගෝස්තු මස 02වන දා අධිකරණය හමුවේ කරුණු දක්වන ලෙස ශ්‍රේෂ්ඨාධිකරණය නියෝග කළා. ", "URL": "https://www.itnnews.lk/2023/10/05/425120/", "Category": "Breaking News,දේශීය පුවත්", "Parent URL": null}