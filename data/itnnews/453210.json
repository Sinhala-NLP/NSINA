{"Source": "ITN news", "Timestamp": "ජනවාරි 2, 2023 11:43", "Headline": "විදුලි ගාස්තු සංශෝධන යෝජනාව අද කැබිනෙට්ටුවට", "News Content": "නැවත වරක් විදුලි ගාස්තු සංශෝධනය කිරීම සදහා වන යෝජනාව අද දිනයේදි කැබිනට් මණ්ඩලයට ඉදිරිපත් කිරීමට නියමිතයි. අදාළ විදුලි ගාස්තු සංශෝධනය මගින් විදුලි ඒකකයක් සදහා අයකරන ගාස්තුව හා ස්ථාවර ගාස්තුව වැඩිකිරීම සිදුවන බවයි වාර්තා වන්නේ. කෙසේ වෙතත් අගෝස්තු මස සිදු කළ මිල සංශෝධනයත් සමග පසුගිය මාස හතර ඇතුලත ලංකා විදුලි බල මණ්ඩලය මෙහෙයුම් ලාභයක් ලබා තිබෙන පසුබිමකයි විදුලි ගාස්තු සංශෝධන සිදුකිරීමට නියමිතව ඇත්තේ. අඛණ්ඩ විදුලි සැපයුමක් සහතික කිරීම සහ විදුලිය සදහා වැයවන පිරිවැය සැලකිල්ලට ගනිමින් පවතින විදුලි ගාස්තු සංශෝනය කළ යුතු බවට විදුලි බල හා බලශක්ති අමාත්‍ය කංචන විජේසේකර මහතා ප්‍රකාශ කරනවා. ඒ අනුව පසුගිය අගෝස්තු මස 10වනදා 75% ඉහළ දැමුනු විදුලි ගාස්තුව මෙම මස සිට ද යලි ඉහළ දැමීමට නියමිතයි. සිදුකිරීමට නියමිත විදුලි ගාස්තු සංශෝධනයට අනුව මුල් ඒකක 30ට දැනට ඒකකයක් සදහා අයකරන  රුපියල් 8ක ගාස්තුව රුපියල් 30 දක්වා වැඩිකිරීමට නියමිත බව වාර්තා වනවා. ඒකක 31 සිට 60 දක්වා දැනට එක් ඒකකයකට රු 10 ක් අයකරන අතර එය රුපියල් 37ක් දක්වා වැඩි කෙරෙනු ඇති.  ඒකක 61සිට 90 දක්වා දැනට අයකරන රුපියල් 16ක ගාස්තුව රුපියල් 42 දක්වා වැඩිකිරීමට යෝජිතයි. එමෙන්ම ඒකක 91 සිට 120 දක්වා ඛාණ්ඩයට අදාළව සහ 121 සිට 180 දක්වා එක් ඒකකයකට දැනට අයකරන රුපියල් 50ක ගාස්තුව එලෙසම පවත්වා ගෙන යාමට යෝජනා වී තිබෙනවා. එමෙන්ම 181 ට වැඩි ඒකක සදහා දැනට අයකරනු ලබන්නේ රුපියල් 75ක් වන අතර එම ගාස්තුවේද වෙනසක් සිදුකර නැහැ. මේ අතර ස්ථාවර ගාස්තු වැඩිකිරීමටද නියමිතයි. ඒ අනුව මුල් ඒකක 30 සදහා දැනට අයකරන රුපියල් 120ක ස්ථාවර ගාස්තුව රුපියල් 400ක් දක්වා වැඩිකිරීමටත්,  ඒකක 31 සිට 60 දක්වා දැනට අයකරන රුපියල් 240ක ස්ථාවර ගාස්තුව රුපියල් 550ක් දක්වා වැඩිකිරීමට යෝජිතයි. එමෙන්ම ඒකක 61 සිට 90 දක්වා දැනට අයකරන රුපියල් 360ක ස්ථාවර ගාස්තුව රුපියල් 650ක් දක්වා වැඩිකිරීමටත්  යෝජනා වී තිබෙනවා. ඒකක 91 සිට 120 දක්වා සහ ඒකක 121 සිට 180 දක්වා දැනට අයකරන රුපියල් 960ක ස්ථාවර ගාස්තුව රුපියල් 1500ක් දක්වා වැඩිකිරීමට යෝජිතයි. එමෙන්ම 181 ට වැඩි විදුලි පරිභෝජනය කරන සෑම පුද්ගලයෙකුගේම ස්ථාවර ගාස්තුව රුපියල් 1500 සිට රුපියල් 2000 දක්වා වැඩි කිරීමට යෝජනා වී තිබෙනවා. ආගමික ස්ථාන හා පුණ්‍යාතනය සදහා මෙන්ම විදුලි ආලෝක පහන් සදහා ද දැනට අය කෙරෙන විදුලි ගාස්තුව නව සංශෝධන යටතේ වැඩිවනු ඇති. කෙසේ වෙතත් මෙම අවස්ථාවේදි විදුලි ගාස්තු සංශෝධන සිදුකළ හොත් එය ජනතාවට දැරිය නොහැකි වන බවත් එහෙයින් විදුලි ගාස්තු සංශෝධනය පිලිබද කිසිදු යෝජනාවක් පිලිනොගන්නා බවත් මහජන උපයෝගීතා කොමිසම පෙන්වා දෙනවා.           ", "URL": "https://www.itnnews.lk/2023/10/05/453210/", "Category": "දේශීය පුවත්", "Parent URL": null}