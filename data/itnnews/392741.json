{"Source": "ITN news", "Timestamp": "பிப்ரவரி 2, 2022 13:01", "Headline": "இன்றையதினம் மின்வெட்டு அமுல்ப்படுத்தப்படமாட்டாதென பொதுப்பயன்பாட்டு ஆணைக்குழுவின் தலைவர் தெரிவிப்பு", "News Content": "இன்றையதினம் மின்வெட்டை அமுல்ப்படுத்துவதற்கான எவ்வித தேவையும் இல்லையென பொதுப்பயன்பாட்டு ஆணைக்குழுவின் தலைவர் ஜனக்க ரட்ணாயக்க தெரிவித்துள்ளார். இந்நிலையில் நுரைச்சோலை மின்உற்பத்தி நிலையத்தில் செயலிழந்திருந்த மூன்றாவது மின்பிறப்பாக்கி வழமைக்கு கொண்டுவரப்பட்டுள்ளது. அதன் ஊடாக 100 மெகா வோட் மின்சாரத்தை தேசிய மின்கட்டமைப்புக்கு பெற்றுக்கொடுக்க முடியுமென இலங்கை மின்சார சபை தெரிவித்துள்ளது. கடந்த டிசம்பர் மாதம் 3ம் திகதி குறித்த மின்பிறப்பாக்கி செயலிழந்திருந்த நிலையில், நேற்று முன்தினம் சீர்ச்செய்யப்பட்டு தேசிய மின்கட்டமைப்போடு இணைக்கப்பட்டது. இந்நிலையில் மீண்டும் பழுதடைந்திருந்த நிலையில் தொழில்நுட்ப கோளாறு சீர்ச்செய்யப்பட்டு மீண்டும் தேசிய கட்டமைப்புடன் இணைக்கப்பட்டுள்ளதாக இலங்கை மின்சார சபையினர் தெரிவித்துள்ளனர். இதேவேளை இலங்கை மின்சார சபைக்கு எதிர்வரும் ஒரு வருடகாலத்திற்கு தேவையான எரிபொருளை வழங்க இணக்கம் வெளியிடப்பட்டுள்ளதாக எரிசக்தி அமைச்சர் உதயகம்மன்பில தெரிவித்துள்ளார். இன்று முதல் தேவையான எரிபொருள் பெற்றுக்கொடுக்கப்படுமெனவும், அதன்காரணமான மின்உற்பத்தி நிலையங்களின் செயற்பாடுகளுக்கு எவ்வித பாதிப்புக்களும் ஏற்படாதென மின்சக்தி, எரிசக்தி அமைச்சு குறிப்பிட்டுள்ளது. ", "URL": "https://www.itnnews.lk/2023/10/05/392741/", "Category": "Breaking News,தேசிய செய்திகள்,முதன்மை செய்தி", "Parent URL": null}