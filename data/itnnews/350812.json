{"Source": "ITN news", "Timestamp": "ජූලි 21, 2021 10:21", "Headline": "ලොව පුරා ඉස්ලාම් බැතිමත්හු අද හජ් උත්සය සමරති", "News Content": "ලොව පුරා ඉස්ලාම් බැතිමතුන් හජ් උත්සවය අද දිනයේ සමරනවා. හජ් යනු ඉස්ලාමයේ ප්‍රධාන වගකීම් පහෙන් පස්වැනි මෙන්ම වැදගත් වගකීමද වනවා. ඉස්ලාම් දහම මෙන්ම නබි මුහම්මද්තුමන් බිහි වූ සවුදි අරාබියේ ශුද්ධ වූ මක්කම හා මදීනා නගර කේන්ද්‍ර කරගනිමින් හජ් වන්දනාව සිදු කෙරෙනවා. හජ් දිනය වෙනුවෙන් සුබ පැතුම් පණිවුඩයක් නිකුත් කරන ජනාධිපති ගෝඨාභය රාජපක්ෂ මැතිතුමා සදහන් කරන්නේ කොරෝනා තත්ත්වය හේතුවෙන් සාම්ප්‍රදායික ඇදහිලි හා විශ්වාසයන්ට පෙර පරිදි කටයුතු කිරීමට යම් සීමාවන් පනවා ඇති බවයි. එසේ සිදුකර ඇත්තේ සියලු දෙනාගේ ආරක්ෂාව හා සමාජ සුබසිද්ධිය වෙනුවෙන් බවද ජනාධිපතිතුමා සිහිපත් කරනවා.  කෙටි කලකින් ලෝකවාසී ජනතාව කොරෝනා ව්‍යසනයෙන් මුදා ගන්නැයි අල්ලාහ් දෙවියන්ගෙන් අයදින ලෙසට අග්‍රාමාත්‍ය මහින්ද රාජපක්ෂ මහතා පණිවුඩයක් නිකුත් කරමින් ඉස්ලාම් ජනතාවගෙන් ඉල්ලා සිටිනවා. පරිත්‍යාගය හා සාමූහිකත්වයට මුල්තැන දෙන හජ් උත්සවය සමරන සියලු දෙනාට සුබ පැතුම් එක් කරන බවද අග්‍රාමාත්‍යවරයා පවසනවා.  විපක්ෂ නායක සජිත් ප්‍රේමදාස මහතා පණිවුඩයක් නිකුත් කරමින් සදහන් කරන්නේ වසංගත තත්ත්වය හමුවේ හදවත දෙවොලක් කරගෙන ක්‍රියා කරන ලෙසයි. සමාජ සහජීවනයේ මහිමය ලොවට කියන මෙම හජ් දිනය සමරන සියලු දෙනාට සුබ පැතුම් එක්ක කරන බවද සජිත් ප්‍රේමදාස මහතා සදහන් කරනවා.        ", "URL": "https://www.itnnews.lk/2023/10/05/350812/", "Category": "දේශීය පුවත්", "Parent URL": null}