{"Source": "ITN news", "Timestamp": "ජනවාරි 15, 2022 18:56", "Headline": "ඉන්දන මිලදී ගැනීම සඳහා ඉන්දියාවෙන් USD මිලියන 500ක සහන ණයක්", "News Content": "ශ්‍රී ලංකාවට ඉන්දන මිලදී ගැනීම සඳහා ඇමෙරිකා ඩොලර් මිලියන 500ක සහන ණයක් ලබාදීම ජනවාරි මස ණය ගෙවීම සදහා අමතර සහන කාලයක් ලබා දීම ඇතුළු කරුණු 4ක් සදහා ඉන්දීය රජය නිල එකඟතාව පළකර තිබෙනවා. මුදල් අමාත්‍ය බැසිල් රාජපක්ෂ මහතාගේ සහභාගීත්වයෙන් ඉන්දීය අග්‍රාමාත්‍ය නරේන්ද්‍ර මෝදි මහතාගේ ප්‍රධානත්වයෙන් පැවැත්වීමට තිබූ විශේෂ සමුළුව අවලංගු වීම නිසා විකල්පයක් ලෙස පැවති මාර්ගගත සාකච්ඡාවේදී මේ බව ප්‍රකාශ කෙරුණේ. ඇමෙරිකා ඩොලර් මිලියන 400ක මුදල් හුවමාරු පහසුකමක් ලබා දීමට මෙන්ම ජනවාරි මාසයේ ගෙවිය යුතු ඇමෙරිකා ඩොලර් මිලියන 512ක ණය වාරිකය සදහා සහන කාලයක් ලබා දීමට ඉන්දීය රජය එකවුණා.  ඉන්දන මිලදී ගැනීමට ඇමෙරිකා ඩොලර් මිලියන 500ක සහන ණයක් හිමිවන අතර අත්‍යවශ්‍ය ආහාර සහ ඖෂධ මිලදී ගැනීම සදහා ඇමෙරිකා ඩොලර් මිලියන 1000ක ක්‍රෙඩිට් ලයින් පහසුකමක් හිමිවනවා. බ්‍රිතාන්‍ය සහ ඕස්ට්‍රේලියාව සමග පැවැත්වූ රාජ්‍ය තාන්ත්‍රික සාකච්ඡාවලදීද ශ්‍රී ලංකාවට පූර්ණ සහාය ලබා දෙන ලෙසට තමා ඉල්ලා සිටි බවයි ඉන්දීය විදේශ අමාත්‍ය එස් ජයශංකර් මහතා මෙහිදී පැවසුවේ. ශ්‍රී ලංකාව ජාත්‍යන්තර වශයෙන් සහාය ලබා ගැනීම සදහා විශේෂ උනන්දුවක් දක්වන වෙනත් රටවල් මොනවාදැයි සදහන් කරන ලෙස ද ඉන්දීය විදේශ අමාත්‍යවරයා ඉල්ලා සිටියා. එහිදි අමාත්‍ය බැසිල් රාජපක්ෂ මහතා සදහන් කළේ ජපානයෙන් සහයෝගය ලබා ගැනීම ශ්‍රී ලංකාව විශේෂ අවධානයක් යොමු කර ඇති බවයි. ශ්‍රී ලංකාවට උපරිම සහයෝගය ලබාදීම සදහා සමස්ත ඉන්දීය රජයම සම්බන්ධීකරණය කිරීමේ වගකීම තමන් භාරගෙන ඇති බවද ඉන්දීය විදේශ අමාත්‍යවරයා කියා සිටියා. ශ්‍රී ලංකාව මේ මොහොතේදී විදේශ ආයෝජන ක්ෂේත්‍රය කඩිනමින් ජය ගත යුතු බවයි ඒ මහතා පෙන්වා දුන්නේ. ", "URL": "https://www.itnnews.lk/2023/10/05/388916/", "Category": "Breaking News,දේශීය පුවත්", "Parent URL": null}