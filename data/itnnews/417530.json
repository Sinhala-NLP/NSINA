{"Source": "ITN news", "Timestamp": "ජූනි 17, 2022 17:07", "Headline": "කිසිවෙකුත් බඩගින්නේ නොතැබීම මගේ ප්‍රතිපත්තියයි – අගමැති", "News Content": "ආහාර අර්බුදය හමුවේ කිසිවෙකුත් බඩගින්නේ නොතැබීම තමාගේ ප්‍රතිපත්තිය බව අග්‍රාමාත්‍ය රනිල් වික්‍රමසිංහ  මහතා පවසනවා. ආහාර සුරක්ෂිතතාව පිළිබද කමිටුව රැස්වූ අවස්ථාවේදී අග්‍රාමාත්‍යවරයා මේ බව කියා සිටියේ. ඉදිරියේදී මෙරට ජනගහනයෙන් ලක්ෂ 40ත් 50ත් අතර පිරිසකට ආහාර අර්බුදය සෘජුව බලපා හැකියි. එය පාලනය කර ගැනීමට අවශ්‍ය කටයුතු සකස් කරන බවයි අග්‍රාමාත්‍යවරයා මෙහිදී කියා සිටියේ. ආහාර අර්බුදය හමුවේ කුඩා දරුවන් හා වැඩිහිටියන් පිළිබද වැඩි අවධානය යොමු කරන ලෙස අග්‍රාමාත්‍යවරයා නිලධාරීන්ට උපදෙස් දුන්නා. ආහාර අර්බුදයට සාර්ථකව මුහුණ දීම සදහා පාර්ලිමේන්තු මන්ත්‍රී නිමල් ලාන්සා මහතාගේ ප්‍රධානත්වයෙන් කමිටුවක් පත්කරන ලෙසත්,  මෙම කමිටුව සකස් කරන සැලැස්ම සති දෙකක් තුළ තමන් වෙත ලැබීමටත් සලස්වන ලෙසත් අග්‍රාමාත්‍යවරයා උපදෙස් දුන්නා. ආහාර සුරක්ෂිතතා වැඩසටහන යටතේ ප්‍රාදේශීය ලේකම් කොට්ඨාස 336ක් සංවර්ධනය කිරීම සදහා පාර්ලිමේන්තු මන්ත්‍රිවරුන් 225  දෙනාට එක් කොට්ඨාසය බැගින් එහි නායකත්වය භාර දීමට නියමිතයි. ඉතිරි කොට්ඨාස අමාත්‍යාංශ ලේකම්වරුන් ඇතුලු ඉහළ නිලධාරීන්ටත් පෞද්ගලික අංශයටත්,  බෙදා භාර දිය යුතු බව අග්‍රාමාත්‍යවරයා මෙහිදී වැඩිදුරටත් ප්‍රකාශ කළා. ධීවර ප්‍රජාවට අවශ්‍ය ඉන්ධන ගෑස් සහ කෘෂිකර්මාන්තයට අවශ්‍ය ඉන්ධන ලබාදීමට ප්‍රමුඛත්වය දෙන ලෙස අග්‍රාමාත්‍යවරයා උපදෙස් දුන්නා.   ", "URL": "https://www.itnnews.lk/2023/10/05/417530/", "Category": "දේශීය පුවත්", "Parent URL": null}