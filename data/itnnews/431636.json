{"Source": "ITN news", "Timestamp": "අගෝස්තු 28, 2022 14:53", "Headline": "ලිබියාවේ ට්‍රිපොලි අගනුවර ඇති වූ ගැටුම් හේතුවෙන් 23 දෙනෙකු මිය යයි", "News Content": "ලිබියාවේ ට්‍රිපොලි අගනුවර ඇති වූ ගැටුම් හේතුවෙන් 23 දෙනෙකු මියගොස් තිබෙන බව වාර්තා වනවා. ලිබියාවේ ඊයේ දිනයේ ඇතිවූ බෝම්බ පිපිරීම් සහ ගැටුම් හේතුවෙන් තවත් සිය දෙනෙකුට ආසන්න සංඛ්‍යාවක් තුවාල ලබා ඇති බව වාර්තා වනවා. ලිබියා පාලක පක්ෂය සහ තවත් ආණ්ඩුවට එරෙහි පිරිස් අතර ගැටුම්වලිනුයි මෙම මරණ සහ තුවාල ලැබීම් වාර්තා වුණේ. 2011 දී හිටපු ලිබියානු පාලක මුහම්මර් ගඩාෆි බලයෙන් පහකළ අතර ඉන් පසුව එරට පැවතියේ නේටෝ රාජ්‍යවල සහායෙන් යුත් පාලනයක්. කෙසේ වෙතත් පසුගිය අවුරුදු දෙක පුරා ලිබියාවේ පැවතියේ සාමකාමී වාතාවරණයක් වන අතර මේ වනවිට එරට මුහුණපා සිටින දැඩි උද්ධමන තත්ත්වය මෙම කලබලකාරී තත්ත්වයට හේතුව බවයි විදෙස් විශ්ලේෂකයින් පවසන්නේ. මේ අතර එක්සත් ජාතීන්ගේ සංවිධානය ගැටුම් ඇතිකරගෙන තිබෙන සියලු පාර්ශ්ව වලින් වහාම සාමකාමී වන්නැයි ඉල්ලා තිබෙනවා.       ", "URL": "https://www.itnnews.lk/2023/10/05/431636/", "Category": "ජාත්‍යන්තර පුවත්", "Parent URL": null}