{"Source": "ITN news", "Timestamp": "ජනවාරි 20, 2022 19:42", "Headline": "22 වනදා තෙක් විදුලි කැපිල්ලක් නැහැ – විදුලි බල මණ්ඩලය, රාත්‍රියේදී කැපෙන්න පුළුවන් – ඉංජිනේරුවන්", "News Content": "ලබන 22 වනදා තෙක් විදුලි කප්පාදුවක් සිදු නොවන බව විදුලි බල මණ්ඩලයේ වැඩබලන සාමාන්‍යාධිකාරී ආචාර්ය සුසන්ත පෙරේරා මහතා අද ප්‍රකාශ කළා. නොරොච්චෝලේ බලාගාරයේ පද්ධතිය යථා තත්ත්වයට පත්වුවහොත් ඉදිරියටත් විදුලි කප්පාදුවක් සිදු නොවන බවයි ඒ මහතා පවසන්නේ. කෙසේවෙතත් විදුලි බල මණ්ඩලයේ පද්ධති පාලන ප්‍රධාන ඉංජිනේරු එරංග කුඩාහේවා මහතා පවසන්නේ රාත්‍රී කාලයේ විදුලි කප්පාදුවක් සිදුවිය හැකි බවයි. විදුලි ජනනයට අවශ්‍ය ඉන්ධන සහ දැවිතෙල් කඩිනමින් ලබා දීමට බලශක්ති අමාත්‍යාංශය ඊයේ සි‌ට‌ පියවර ගත්තා. ඒ අනුව අක්‍රියව පැවති කැළණිතිස්ස බලාගාරයේ විදුලි ජනන කටයුතු මේ වන විට සිදු කෙරෙනවා. සපුගස්කන්ද බලාගාරයේ විදුලි ජනන කටයුතු ද ආරම්භ කොට ඇති බවයි විදුලි බල මණ්ඩලය පවසන්නේ. කෙසේ වෙතත් ඊයේ දිනයේත් අද දිනයේත් දිවයිනේ ප්‍රදේශ කිහිපයකට වරින් වර විදුලිය කප්පාදු කෙරුණා. මේ අතර විදුලි ජනනයට අවශ්‍ය ඉන්ධන අවශ්‍යතාවය පරිදි සැපයීමට රජය පියවර ගනු ඇති බවයි මහබැංකු අධිපති අජිත් නිවාඩ් කබ්රාල් මහතා පවසන්නේ. මේ අතර විදුලිබල මණ්ඩලයේ නව වැඩබලන සාමාන්‍යාධිකාරීවරයාගේ පත්කිරීමට එරෙහිව විදුලි ඉංජිනේරු සංගමය ඊයේ ආරම්භ කළ අකුර‌ට වැඩ කිරීමේ වෘත්තිය ක්‍රියාමාර්ගය අද දිනයේත් ක්‍රියාත්මක කෙරුණා. ඉංජිනේරු සංගමය එසේ පැවසුවත් තම පත්කිරීම නීත්‍යානුකූල හා නිවැරදි ලෙස සිදු කර ඇති බවයි විදුලිබල මණ්ඩලයේ වැඩබලන සාමාන්‍යාධිකාරීවරයා පැවසුවේ. කෙසේවෙතත් ලංකා විදුලිබල මණ්ඩලයේ සේවක සංසදයේ සභාපති විදුලි ඉංජිනේරු නොයෙල් ප්‍රියන්ත මහතා පවසන්නේ වසර ගණනක් පුරා මෙරට විදුලි ගැටලුවට ස්ථිරසාර විසදුමක් ලබා දීමට නොහැකි වූයේ විදුලිබල මණ්ඩලයේ ඉංජිනේරු සංගමයේ මාෆියාව නිසා බවයි. ", "URL": "https://www.itnnews.lk/2023/10/05/390181/", "Category": "දේශීය පුවත්", "Parent URL": null}