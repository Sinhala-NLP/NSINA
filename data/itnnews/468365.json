{"Source": "ITN news", "Timestamp": "මාර්තු 15, 2023 15:55", "Headline": "විෂයභාර අමාත්‍යවරු වෘත්තීය සමිති සමඟ සාකච්ඡා කළ යුතුයි – අගමැති", "News Content": "විෂයභාර අමාත්‍යවරුන් එම ආයතනයන්හි වෘත්තීය සමිති සමඟ සාකච්ඡා කළ යුතු බව අග්‍රාමාත්‍ය දිනේෂ් ගුණවර්ධන මහතා පවසනවා. ඇතැම් වෘත්තීය සමිති කිසිදු සාකච්ඡාවකින් තොරව තීරණ ක්‍රියාත්මක කිරීම හේතුවෙන් සේවකයින් කළකිරීමට පත්වන බවයි අග්‍රාමාත්‍යවරයා පෙන්වා දෙන්නේ. අග්‍රමාත්‍ය දිනේෂ් ගුණවර්ධන මහතා සහ වෘත්තීය සමිති අතර සාකච්ඡාවක් අරලියගහ මන්දිරයේදී පැවැත්වුණා. විෂයභාර අමාත්‍යවරුන් සහ වෘත්තීය සමිති සාකච්ඡා කිරීමකින් තොරව තීරණය ක්‍රියාත්මක කළහොත් අපහසුතාවට පත්වන්නේ සේවකයින් බවයි අග්‍රාමාත්‍යවරයා පෙන්වා දෙන්නේ. ආයතනය මෙන්ම සේවකයින්ගේ සුහදතාවයට ද එය බාධාවක් බව ඒ මහතා පෙන්වා දෙනවා. මෙම සාකච්ඡාවට සහභාගි වූ වෘත්තීය සමිති නියෝජිතයින් අදාළ ආයතනවල ගැටලු අග්‍රාමාත්‍යවරයාට ඉදිරිපත් කළා. රාජ්‍ය අමාත්‍ය සිසිර ජයකොඩි මහතා ඇතුළු පිරිසක් මෙම අවස්ථාවට එක්වුණා.     ", "URL": "https://www.itnnews.lk/2023/10/05/468365/", "Category": "දේශීය පුවත්", "Parent URL": null}