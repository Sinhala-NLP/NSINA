{"Source": "ITN news", "Timestamp": "அக்டோபர் 19, 2022 12:17", "Headline": "வெளியேறினார் துஷ்மந்த ச்சமீர… கசுன் ராஜிதவுக்கு வாய்ப்பு", "News Content": "இலங்கை அணியின் முன்னணி வேகப்பந்துவீச்சாளர் துஷ்மந்த ச்சமீர 20– 20 உலக கிண்ண போட்டிகளிலிருந்து விலகியுள்ளார். காலில் ஏற்பட்ட காயம் காரணமாக தொடர்ந்தும் உலக கிண்ண தொடரில் பங்கேற்க முடியாத நிலை காணப்படுவதாகவும், அதனையடுத்து அவர் விலகியுள்ளதாகவும் ஸ்ரீ லங்கா கிரிக்கெட்டின் வைத்திய குழு பிரதானி, சிரேஷ்ட பேராசிரியர் அர்ஜுன டி சில்வா தெரிவித்துள்ளார். துஷ்மந்த ச்சமீரவின் கணுக்கால் பகுதியில் உபாதை காணப்படுவதாகவும் அவர் சுட்டிக்காட்டியுள்ளார். நேற்றைய தினம் ஐக்கிய அரபு எமிர் இராச்சிய அணியுடனான போட்டியின்போது துஷ்மந்த ச்சமீர பந்துவீசிக்கொண்டிருக்கும்போது உபாதை காரணமாக வெளியேறினார். 3.5 ஓவர்கள் பந்துவீசி, 15 ஓட்டங்களை மாத்திரம் வழங்கி 3 விக்கட்டுக்களை வீழ்த்தி சிறப்பான பந்துவீச்சு பிரதியை துஷ்மந்த ச்சமீர வெளிப்படுத்தினார். எனினும் அவருக்கு தொடரில் நீடிக்க முடியாத நிலை ஏற்பட்டுள்ளது. ஏற்கனவே இலங்கை அணியின் பிரமோத் மதுஷானுக்கும் காலில் ஏற்பட்ட உபாதை காரணமாக போட்டிகளில் பங்கேற்க முடியாத நிலை ஏற்பட்டது. இதேவேளை துஷ்மந்த ச்சமீரவுக்கு பதிலாக இலங்கை குழாமில் கசுன் ராஜித இணைத்துக்கொள்ளப்பட்டுள்ளார். அதற்கு விளையாட்டுத்துறை அமைச்சரின் அனுமதி கிடைக்கப்பெற்றுள்ளது. ", "URL": "https://www.itnnews.lk/2023/10/05/441397/", "Category": "Breaking News,அண்மைய செய்திகள்,கிரிக்கெட்,விளையாட்டு", "Parent URL": null}