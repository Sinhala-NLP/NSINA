{"Source": "ITN news", "Timestamp": "ඔක්තෝබර් 7, 2021 18:32", "Headline": "මුදල් අමාත්‍යංශයට තවත් කාර්යයන් සහ ආයතන පවරමින් නිකුත් වූ ගැසට් නිවේදනය", "News Content": "මුදල් හා ප්‍රාග්ධන වෙළෙදපොල සහ රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍යංශයට අයත්ව තිබූ සියලු කාර්යයන් සහ ආයතන මුදල් අමාත්‍යංශය වෙත පවරා තිබෙනවා. අති විශේෂ ගැසට් නිවේදනයක් මගිනුයි ජනපති මෙම පැවරීම සිදුකර තිබෙන්නේ. මුදල් හා ප්‍රාග්ධන වෙළෙදපොල සහ රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍ය ධුරයේ කටයුතු කළ අජිත් නිවාඩ් කබ්රාල් මහතා එම ධුරයෙන් ඉවත්වීමෙන් පසු මහ බැංකු අධිපති ධුරයට පත්කෙරුණා. ඒ අනුවයි එම රාජ්‍ය අමාත්‍යංශයේ කාර්යයන් හා කර්තව්‍යයන්ල, ප්‍රමුඛතා අදාළ ආයතනික හා නෛතික රාමුව මුදල් අමාත්‍යංශය වෙත පවරා ඇත්තේ. මුදල් අමාත්‍යංශයේ සුවිශේෂී ප්‍රමුඛතා 20 ක් ද ගැසට් නිවේදනයට ඇතුළත්. සැමට ප්‍රතිලාභ විහිදෙන සියලු පළාත් ආවරණය වන ආදායම් විශමතා අවමවන තිරසර ඉහළ ආර්ථික වර්ධන වේගයක් ඇතිකර ගැනීම එහි පළමුවැන්නයි. අඩු ආදායම් ලාභීන්ට ප්‍රමුඛතාව දෙමින් සේවා වියුක්තිය අඩුකර ගැනීම හා ඒකපුද්ගල ආදායම ඉහළ නංවා ගැනීම ද සුවිශේෂී ප්‍රමුඛතාවක්. වාර්ෂික සාමාන්‍ය උද්ධමන අනුපාතය අඩු අගයක පවත්වාගැනීම තුළ මිල ස්ථාවරත්වය ඇතිකර ගැනීම ද ඒ අතර වනවා. අයවැය හිගය හා රාජ්‍ය ණය අඩුකර ගැනීම තුළින් රාජ්‍ය ආදායම් ප්‍රතිපත්තිවල අවිනිශ්චිතතාවන් අවම කිරීම ද සුවිශේෂී ප්‍රමුඛතාවන්ට අයත්.   ", "URL": "https://www.itnnews.lk/2023/10/05/367681/", "Category": "Breaking News,දේශීය පුවත්", "Parent URL": null}