{"Source": "ITN news", "Timestamp": "අගෝස්තු 26, 2022 19:01", "Headline": "රන්ජන් රාමනායකට ඇමති මනූෂගෙන් තනතුරක්", "News Content": "අද දින නිදහස ලැබූ රන්ජන් රාමනායක මහතාට තනතුරක් ලබාදීමට කම්කරු හා විදේශ රැකියා අමාත්‍යාංශය පියවර ගෙන තිබෙනවා. නිවේදනයක් නිකුත් කරමින් අමාත්‍ය මනූෂ නානායක්කාර මහතා පවසන්නේ විදේශ ගත ශ්‍රමිකයින්ගේ සුබසාධනය හා ප්‍රවර්ධනය සඳහා වන තානාපති ධුරයට රන්ජන් රාමනායක මහතා පත් කර ඇති  බවයි. වසර 4කට මහඋළුගෙදරට ගිය හිටපු පාර්ලිමේන්තු මන්ත්‍රි රන්ජන් රාමනායක මහතාට  අවුරුද්දයි මාස 7යි දින 14කින් ජනාධිපති සමාව ලබා එයින් පිටව යාමට අද හැකිවුණා.නිදහස ලබා වැලිකඩ බන්ධනාගාරයෙන් පිටතට ආ රන්ජන් රාමනායක මහතා පිළිගැනීමට විශාල පිරිසක් එම ස්ථානයට රැස්ව සිටියා. පසුගිය වසරේ ජනවාරි 12 වන දින සිසිර ද ආබෘෘ, විජිත් මලල්ගොඩ හා ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඒකමතිකව රන්ජන් රාමනායක මහතාට බරපතල වැඩ සහිත වසර 4 ක සිරදඬුවමක් නියම කළා. ඒ 2017 වසරේ අගෝස්තු 17 වනදා අරලියගහ මන්දිරයේ පැවති සාකච්ඡාවකින් අනතුරුව විනිසුරුවන් හා නීතිඥවරුන් සම්බන්ධයෙන් සිදු කළ ප්‍රකාශයක් හේතුවෙන් අධිකරණයට අපහාසයක් සිදු වූ බවට වන චෝදනාව මතයි. නීතිපතිවරයායි මෙම නඩුව ගොනුකර තිබූණේ. සිරගතවන විට රන්ජන් රාමනායක මහතා සමගි ජනබලවේගයේ ගම්පහ දිස්ත්‍රික් පාර්ලිමේන්තු මන්ත්‍රිවරයෙක් ලෙස තේරීපත්ව සිටියා. ඒ අනුව සිර දඬුවම හේතුවෙන් මන්ත්‍රි ධුරය ද ඔහුට අහිමි වුණා. මීට අමතරව අධිකරණයට අපහාස කිරීමේ තවත් නඩුවකට රන්ජන් රාමනායක මහතා වරදකරු වූ අතර වසර දෙකක සිර දඩුවමක් එහිදී ලැබුණු අතර එය වසර 5 කට අත්හිටුවා තිබෙනවා. මේ අතර රන්ජන් රාමනායක මහතාට නිදහස ලබා දෙන ලෙස විවිධ පාර්ශ්ව ඉල්ලීම් සිදු කළා. ඒ අතරතුරයි අධිකරණ අමාත්‍ය අචාර්ය විජේදාස රාජපක්ෂ මහතා ඊට අදාළ නෛතික කටයුතු  පසුගිය කාලයේ සිදු කළේ. මේ අතර රන්ජන් රාමනායක මහතා දිවුරුම් ප්‍රකාශයක් යොමු කරමින් අධිකරණයෙන් ඊයේ සමාව අයැද සිටියා. අධිකරණයට අපහාස කිරීම සම්බන්ධයෙන් පළමු නඩුවට හා දෙවන නඩුවට අදාළව මෙසේ සමාව ඉල්ලා සිටින බව එම දිවුරුම් ප්‍රකාශයේ සඳහන් වනවා. තමන් සිදුකළ ප්‍රකාශ සම්පූර්ණයෙන් වැරදි බවත් එම ප්‍රකාශ හේතුවෙන් අගවිනිසුරු ඇතුළු නීති ක්ෂේත්‍රයේ සියලු දෙනාට අගෞරවයක් ඇතිවිම සම්බන්ධයෙන් සමාව ඉල්ලා සිටින බවද මෙම දිවුරුම් ප්‍රකාශයේ සඳහන් වනවා. මෙවැනි පසුබිමක් තුළ ජනාධිපති මාධ්‍ය අංශය නිවේදනයක් නිකුත් කරමින් අද සඳහන් කළේ අධිකරණයට අපහාස කිරීමේ වරදට සිරගතව සිටින රන්ජන් රාමනායක මහතාට කොන්දේසි සහිත ජනාධිපති සමාව හිමිවන බවයි. ඊට අදාළ ලේඛණයට ජනාධිපති රනිල් වික්‍රමසිංහ මහතා අත්සන් තබා තිබෙනවා. මින් ඉදිරියට අධිකරණයට අපහාස වන කිසිඳු ප්‍රකාශයක් හෝ ක්‍රියාවක් සිදු නොකරන ලෙසට වන කොන්දේසි සහිත සමාවක් ලබාදීමටයි ජනාධිපතිවරයා මෙහිදී කටයුතු කර ඇත්තේ. ජනාධිපතිවරයා අත්සන් තැබූ ලිපිය අමාත්‍ය විජේදාස රාජපක්ෂ මහතා වෙත ලැබී තිබූ අතර අධිකරණ අමාත්‍යාංශයේ දී අමාත්‍යාංශ ලේකම්වරියට එය භාර දී තිබෙනවා. ඒ අනුව එම ලිපිය ලේකම්වරිය භාර දුන්නේ බන්ධනගාර කොමසාරිස් චන්දන ඒකනායක මහතා වෙතයි. අද පෙරවරුවේ සිටම රන්ජන් රාමනායක මහතා නිදහස ලබා පිටව එන ආකාරය දැකබලාගැනීමට මෙන්ම ඔහු පිලිගැනීම සදහා විශාළ පිරිසක් වැලිකඩ බන්ධනාගාරය වෙත පැමිණ සිටියා. විපක්ෂ නායක සජිත් ප්‍රේමදාස මහතා නේම දේශපාලනඥයන් , නීතිඥවරුන් , කලාකරුවන් ඇතුළු පිරිසක් ඒ අතර වුණා.අනතුරුව පස්වරු 2.45 ට පමණ රන්ජන් රාමනායක මහතා බන්ධනාගාරයෙන් පිටතට පැමිණියා.       ", "URL": "https://www.itnnews.lk/2023/10/05/431308/", "Category": "Breaking News,දේශීය පුවත්", "Parent URL": null}