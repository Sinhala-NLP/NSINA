{"Source": "ITN news", "Timestamp": "අප්‍රේල් 2, 2023 11:49", "Headline": "ගතවූ වසර 3 තුළ කේරල ගංජා කිලෝ හාරදහසක් STF භාරයට", "News Content": "ගතවූ වසර 3 තුළ විශේෂ කාර්ය බලකාය මගින් කේරල ගංජා කිලෝ හාරදහස් හත්සිය තිස්පහක් සිය භාරයට ගෙන තිබෙනවා. මත්ද්‍රව්‍ය ජාවාරම මැඩලීම සදහා රජය ගෙනයන වැඩපිළිවෙළට සහාය දෙමින් විශේෂ කාර්ය බලකාය මෙය අඛණ්ඩව ක්‍රියාත්මක කරනවා. විශේෂ කාර්ය බලකායේ මන්නාරම සහ කිලිනොච්චිය කදවුරුවල පිරිස් කළ වැටලීමකදී කේරල ගංජා කිලෝ 12 ක් සමග සැකකරුවන් දෙදෙනෙකු අත්අඩංගුවට ගත්තා. ඔවුන් මහා පරිමාණ මත්ද්‍රව්‍ය ජාවාරම්කරුවන් දෙදෙනෙකු බවට හදුනාගෙන තිබෙනවා. රත්නපුරම් සහ උර්තිපුරම් ප්‍රදේශවලදී අත්අඩංගුවට ගත් සැකකරුවන් අවුරුදු 28 සහ 33 වයස් කාණ්ඩවල පසුවන්නන්. මොවුන් ඉන්දියාවේ සිට මුහුදු මාර්ග ඔස්සේ කේරල ගංජා මෙරටට රැගෙනවිත් බෙදාහැරීම සිදුකර ඇති බවටයි හෙළිවී තිබෙන්නේ. මෙලෙස පසුගිය වසර තුන තුළ මෙරටට ගෙන්වූ කේරල ගංජා කිලෝග්‍රෑම් 4,735ක් විශේෂ කාර්ය බලකාය භාරයට ගෙන තිබෙනවා. එමෙන්ම හෙරොයින් කිලෝග්‍රෑම් 218 ක් අයිස් කිලෝග්‍රෑම් 47 ක් මත් කරල් 11,023 ක් ඇතුළු මත්ද්‍රව්‍ය අත්අඩංගුවට ගැනීමට එම බලකාය ක්‍රියාකර තිබෙනවා. ", "URL": "https://www.itnnews.lk/2023/10/05/472499/", "Category": "දේශීය පුවත්", "Parent URL": null}