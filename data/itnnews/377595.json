{"Source": "ITN news", "Timestamp": "නොවැම්බර් 21, 2021 15:38", "Headline": "රු.මිලියන 68 කට අධික වටිනාකමින් යුතු කේරළ ගංජා තොගයක් සොයා ගැනේ", "News Content": "රුපියල් මිලියන 68 කට අධික වටිනාකමින් යුතු කේරළ ගංජා තොගයක් සොයා ගැනීමට නාවික හමුදාව සමත් වුණා. ඒ යාපනය අරියාලේ ප්‍රදේශයට ඔබ්බෙන් වූ මුහුදු සීමාවේ සිදුකළ විශේෂ සේදිසි මෙහෙයුමකදීයි. ඩිංගි යාත්‍රාවක් තුළ සඟවා තිබියදීයි මෙම කේරළ ගංජා තොගය සොයාගෙන තිබෙන්නේ. එහි කේරළ ගංජා කිලොග්‍රෑම් 229 යි ග්‍රෑම් 350 ක් තිබූ බවයි නාවික හමුදාව සඳහන් කළේ. මුහුදු මාර්ග ඔස්සේ සිදුකෙරෙන මත්ද්‍රව්‍ය ඇතුළු විවිධ ජාවාරම් මැඩලීම සඳහා නාවික හමුදාව ක්‍රියාත්මක කර ඇති සෝදිසි මෙහෙයුම් යටතේ මෙම අත්අඩංගුවට ගැනීම සිදුවුණා. ජාවාරම්කරුවන් මෙම කේරළ ගංජා තොගය ගොඩබිමට රැගෙන ඒමට නොහැකිව අතහැරදමා යන්නට ඇති බවටයි නාවික හමුදාව විශ්වාස කරන්නේ.           ", "URL": "https://www.itnnews.lk/2023/10/05/377595/", "Category": "දේශීය පුවත්", "Parent URL": null}