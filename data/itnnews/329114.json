{"Source": "ITN news", "Timestamp": "අප්‍රේල් 1, 2021 11:49", "Headline": "පොල්තෙල් බවුසර් දෙක රේගුවට ගියේ කොහොමද? අධිකරණය පොලිස්පතිගෙන් අසයි", "News Content": "දංකොටුවේදී අත්අඩංගුවට ගත්ත සැකකටයුතු පොල්තෙල් බවුසර් 2 ක් අධිකරණ නියෝග කඩකරමින් රේගුවට භාර දීමේ සිද්ධිය සම්බන්ධයෙන් විශේෂ විමර්ශනයක් සිදුකරන්න කියලා අධිකරණය පොලිස්පතිවරයාට නියෝග කළා. පොලිස් හදිසි ඇමතුම් ඒකකයට ලැබුණු ඇමතුමකට අනුව දංකොටුව ප්‍රදේශයේ පොල්තෙල් නිෂ්පාදනාගාරයක ගාල් කර තිබියදී මෙම සැකකටයුතු පොල්තෙල් බවුසර් දෙක අත්අඩංගුවට ගනු ලැබුවා. පොල්තෙල් ලීටර පනස් පන් දහසක්  එහි ගබඩා කර තිබූ අතර එම පොල්තෙල් ඉන්දුනීසියාවෙන් ආනයනය කර ඇති බව පැවසෙන අතර එම තෙල්වල විෂ සහිත රසායනික ද්‍රව්‍ය අඩංගු බවටයි සැකකෙරෙන්නේ. ඒ සම්බන්ධයෙන් පොලීසිය මාරවිල මහේස්ත්‍රාත් අධිකරණයට කරුණු වාර්තා කිරීමෙන් පසු අදාළ බවුසර් දෙක අධිකරණය භාරයේ තබා රස පරීක්ෂක වාර්තාවක් කැදවන ලෙස මාරවිල මහේස්ත්‍රාත් අධිකරණය නියෝග කළා. කෙසේවුවද එම නියෝගයට පරිබාහිරව යමින් අදාළ පොල්තෙල් බවුසර් දෙක පොලිස් ආරක්ෂාව මධ්‍යයේ රේගු දෙපාර්තමේන්තුවට භාර දීමට කටයුතු කෙරුණා. මේ සම්බන්ධයෙන් වහාම විමර්ශනයක් සිදු කරන ලෙස මාරවිල මහේස්ත්‍රාත් අධිකරණය පොලිස්පතිවරයාට නියෝග කර තිබෙනවා. කෙසේ වුවද මේ සම්බන්ධයෙන් පක්ෂ විපක්ෂ මහජන නියෝජිතයින් ස්ථාන කිහිපයකදී අදහස් පළ කළා.         ", "URL": "https://www.itnnews.lk/2023/10/05/329114/", "Category": "Breaking News,දේශීය පුවත්", "Parent URL": null}