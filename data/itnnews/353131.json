{"Source": "ITN news", "Timestamp": "ජූලි 31, 2021 12:10", "Headline": "ඉෂාලිනීගේ දෙවන මරණ පරීක්ෂණය අද", "News Content": "හිටපු අමාත්‍ය රිෂාඩ් බද්යුදීන් මහතාගේ බොරැල්ල නිවසේ මෙහෙකාර සේවයේ යෙදී සිටියදී මිය ගිය ඉෂාලිනි ජූඩ් දැරියගේ දේහය පිළිබද දෙවන මරණ පරීක්ෂණය මේ වන විට සිදු කෙරෙනවා. ඒ පේරාදෙණිය ශික්ෂණ රෝහලේදීයි. හැටන් ඩයගම පොදු සුසාන භූමියේ මිහිදන් කර තිබූ මෘත ශරීරය අධිකරණ නියෝග මත ඊයේ ගොඩගනු ලැබුවා. පොලීසිය අධිකරණයෙන් කළ ඉල්ලීමකට අනුවයි දේහය ගොඩගැණුනේ. දෙවන පශ්චාත් මරණ පරීක්ෂණය සිදු කරන විශේෂඥ වෛද්‍ය කණ්ඩායමේ ප්‍රධානත්වය දරන්නේ කොලඹ විශ්වවිද්‍යාලයේ වෛද්‍ය පිඨයේ අධිකරණ වෛද්‍ය විද්‍යාව පිලිබද මහාචාර්ය ජීන් පෙරේරා මහත්මියයි. එහි සෙසු සාමාජිකයන් වන්නේ කොලඹ විශ්ව විද්‍යාලයේ අධිකරණ වෛද්‍ය විද්‍යාව පිලිබඳ ජ්‍යෙෂ්ඨ කතිකාචාර්ය සමීර ගුණවර්ධන සහ පේරාදෙණිය ශික්ෂණ රෝහලේ අධිකරණ වෛද්‍ය විද්‍යාව පිලිබඳ විශේෂඥ අධිකරණ වෛද්‍ය නිළධාරී ප්‍රභාත් සේනසිංහ යන මහත්වරුන්. මේ අතර මිය ගිය ඉෂාලිනි දැරියට සාධාරණය ඉටු කරන ලෙස බල කරමින් හැටන් දික්ඔය වතුයායේ කම්කරුවන් පිරිසක් ද අද උද්ඝෝෂණයක නිරත වුණා. ඒ හැටන් දික්ඔය වතුයායේ තේ කර්මාන්තශාලාව ඉදිරිපිටදීයි. මිය ගිය දැරිය සිහි කරමින් ඉටි පහන් දැල්වීමක්  සිදු කිරීමටද උද්ඝෝෂණයට සහභාගී වූ පිරිස කටයුතු කළා. බාල වයස්කරුවන් අපයෝජනය නොකරනු ඉෂාලිනිගේ මරණයට යුක්තිය ඉටු කරනු මැයෙන් උද්ඝෝෂණ ව්‍යාපාරයක් මඩකලපුව ප්‍රදේශයේදී ද සංවිධානය කර තිබුණා. ඒ තමිල් මක්කල් විඩුතලෙයි පුලිකල් පක්ෂයේ මෙහෙයවීමෙන්. මඩකලපුව පත්තිරිප්පුව හන්දියේ සිට කලුවන්චිකුඩි පොදු වෙළෙද පොළ දක්වා පා ගමනින් යමින් උද්ඝෝෂකයින් විරෝධතා පාඨ ප්‍රදර්ශනය කිරීම සිදුකළා.   ", "URL": "https://www.itnnews.lk/2023/10/05/353131/", "Category": "දේශීය පුවත්", "Parent URL": null}