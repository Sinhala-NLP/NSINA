{"Source": "ITN news", "Timestamp": "ඔක්තෝබර් 1, 2022 11:32", "Headline": "ජපානයේ හා පිලිපීනයේ සාර්ථක සංචාරයක් නිමවා ජනපති දිවයිනට", "News Content": "ජපානයේ හා පිලිපීනයේ සාර්ථක සංචාරයක් නිමවා ජනාධිපති රනිල් වික්‍රමසිංහ මහතා දිවයිනට පැමිණියා. රටවල් රැසක රාජ්‍ය නායකයින් හමුවූ ජනාධිපතිතුමා ද්වී පාර්ශ්වික සාකච්ඡා කිහිපයකට ද එක්වූ සුවිශේෂී සංචාරයක්ලෙස මෙම සංචාරය හඳුන්වාදිය හැකියි.ජපානය බලා පිටත්ව ගිය ජනාධිපති රනිල් වික්‍රමසිංහ මහතා ජපාන හිටපු අග්‍රාමාත්‍ය ෂින්සෝ අබේ මහතාගේ රාජ්‍ය අවමංගල්‍ය උත්සවයට සහභාගී වීමට පෙර සාකච්ඡා කිහිපයකට එක්වුණා. ජපන් විදේශ අමාත්‍යවරයා සමග ජනාධිපති රනිල් වික්‍රමසිංහ මහතා ද්වීපාර්ශ්වික සාකච්ඡාවක් පැවැත්වූවා. මෙහිදී ශ්‍රී ලංකාව ජාත්‍යන්තර මූල්‍ය අරමුදල සමඟ පවත්වන සාකච්ඡා සම්බන්ධයෙන් ද අවධානය යොමුකෙරුණා. අනතුරුව ජනාධිපතිතුමා සිංගප්පූරුවේ අග්‍රාමාත්‍ය ලී හසීන් ලුන්ග් මහතා සමඟ ද ද්වීපාර්ශ්වික සාකච්ඡා පැවත්වූවා. සිංගප්පූරුව සමග ඇතිකරගත් නිදහස් වෙළෙඳ ගිවිසුම ක්‍රියාත්මක කිරීමට ප්‍රමුඛත්වය දෙන බවයි එහිදී ජනාධිපතිතුමා සහතික වුණේ. ඉන් අනතුරුවයි ජනාධිපතිතුමා ජපාන හිටපු අග්‍රාමාත්‍ය ෂින්සෝ අබේ මහතාගේ රාජ්‍ය අවමංගල්‍ය උත්සවයට ද සහභාගිවුණේ. සංචාරය අතරතුරදී  ජපානයේ අග්‍රාමාත්‍ය ෆුමියෝ කිෂිඩා මහතා අතර හමුවකට ද ජනාධිපති රනිල් වික්‍රමසිංහ මහතා එක්වුණා. මේ අතර ජපන් අධිරාජ්‍යයා වන නරුහිතෝ අධිරාජ්‍යයා සහ ජනාධිපති රනිල් වික්‍රමසිංහ මහතා අතර ද විශේෂ හමුවක් පැවැත්වුණා. ඒ අධිරාජ්‍යයාගේ නිල නිවස වන ටෝකියෝ නුවර ඉම්පීරියල් මන්දිරයේ දීයි.  මන්දිරයට පැමිණි වික්‍රමසිංහ මහතා නරුහිතෝ අධිරාජ්‍යයා විසින් ඉතා සුහදශීලීව පිළිගත්තා.  අනතුරුව ජනාධිපති රනිල් වික්‍රමසිංහ මහතා සිය ජපන් සංචාරය නිමා කරමින් ටෝකියෝ නුවර සිට පිලිපීනය බලා පිටත්ව ගියා. එහිදී  ජනාධිපතිතුමා  පිලිපින ජනාධිපති ෆර්ඩිනන්ඩ් ආර් මාකොස් සමඟ ද්විපාර්ශ්වික සාකච්ඡා පැවැත්වුවා. ජනාධිපතිවරයා සහ ආසියානු සංවර්ධන බැංකුවේ සභාපති සත්සුගු අසකාවා මහතා අතර හමුවක් මැනිලා නුවර ආසියානු සංවර්ධන බැංකු මූලස්ථානයේදී පැවැත්වුණා. ශ්‍රී ලංකාව සමඟ ඉදිරියටත් සහයෝගයෙන් කටයුතු කරන බවටයි මෙහිදී සභාපතිවරයා සහතික වූයේ. මේ අතර ජපාන මුදල් අමාත්‍ය ෂුනිචි සුසිකි මහතා හා ජනාධිපතිවරයා අතර  සාකච්ඡාව පැවැත්වුණේ පිලිපීනයේ මැනිලා නුවරදීයි.  මෙලෙස  සාර්ථක සංචාරය නිම කළ ජනාධිපති රනිල් වික්‍රමසිංහ මහතා ඊයේ රාත්‍රියේ මෙරටට පැමිණියා.   ", "URL": "https://www.itnnews.lk/2023/10/05/438153/", "Category": "Breaking News,දේශීය පුවත්", "Parent URL": null}