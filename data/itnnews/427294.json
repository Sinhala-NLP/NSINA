{"Source": "ITN news", "Timestamp": "අගෝස්තු 6, 2022 15:52", "Headline": "ඇමෙරිකා කතානායකට විරෝධය පාමින් චීනය අදත් යුද අභ්‍යාස සිදු කරයි", "News Content": "ඇමෙරිකා කතානායක නැන්සි පෙලෝසිගේ තායිවාන සංචාරයට විරෝධය පළකරමින් චීන ගුවන් යානා සහ යුද නැව් අද දිනයේත් යුද අභ්‍යාස සිදුකළා. තායිවාන දූපත අවට ස්ථාන 6ක් පාදක කර ගනිමින් යුද අභ්‍යාස සිදු කෙරුණු බවයි විදෙස් මාධ්‍ය වාර්තා කළේ. ඇමෙරිකා කතානායකවරියගේ සංචාරයට විරෝධය පාමින් චීන යුද අභ්‍යාස සිදු කෙරෙන තුන්වන දිනය අදයි. පසුගිය දින දෙකේදී දිගු දුර මිසයිල ද එල්ල කිරීමට චීනය පියවර ගත් අතර ඇතැම් මිසයිල තායිවාන දූපත ඉහළින් ඇදී ගියා. ඇමෙරිකාවට විරෝධය පාමින් මේ වන විට චීනය දේශගුණ විපර්යාස, හමුදා සාකච්ඡා ඇතුළු අංශ ගණනාවක සබදතා අත්හැර තිබෙනවා. ඇමෙරිකා රාජ්‍ය ලේකම් ඇන්තනී බ්ලින්කෙන් සදහන් කළේ මෙලෙස සබදතා අත්හැරීම ඇමෙරිකාවට එරෙහි ක්‍රියාවක් නොව සමස්ත ලෝක ප්‍රජාවට එරෙහි ක්‍රියාවක් බවයි.       ", "URL": "https://www.itnnews.lk/2023/10/05/427294/", "Category": "ජාත්‍යන්තර පුවත්", "Parent URL": null}