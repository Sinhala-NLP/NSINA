{"Source": "ITN news", "Timestamp": "ஜனவரி 12, 2023 13:33", "Headline": "மைத்திரிபால சிறிசேன அடிப்படை மனித உரிமைகளை மீறியுள்ளதாக உச்ச நீதிமன்றம் தீர்ப்பு..", "News Content": "உயிர்த்த ஞாயிறு தாக்குதல் குறித்து புலனாய்வு தகவல் கிடைக்கப்பெற்ற போதிலும் அதனை தடுக்க நடவடிக்கை எடுக்காததன் மூலம் முன்னாள் ஜனாதிபதி மைத்ரிபால சிறிசேன உள்ளிட்ட ஐவர் அடிப்படை உரிமைகளை மீறியுள்ளதாக உயர் நீதிமன்றம் தீர்ப்பளித்துள்ளது. இதற்கமைய முன்னாள் ஜனாதிபதி மைத்திரிபால சிறிசேன 100 மில்லியன் ரூபாவையும், முன்னாள் பொலிஸ் மாஅதிபர் பூஜித் ஜயசுந்தர, முன்னாள் புலனாய்வு பிரிவு பிரதானி நிலந்த ஜயவர்தன ஆகியோர் 75 மில்லியன் ரூபாவையும் இழப்பீடாக செலுத்த வேண்டுமென உயர் நீதிமன்றம் அறிவித்துள்ளது. முன்னாள் பாதுகாப்புச் செயலாளர் ஹேமசிறி பெர்ணான்டோ 50 மில்லியன் ரூபாவையும் தேசிய புலனாய்வு பிரிவின் முன்னாள் பிரதானி சிசிர மென்டிஸ் பத்து மில்லியன் ரூபாவையும் இழப்பீடாக செலுத்த வேண்டுமென தீர்ப்பளிக்கப்பட்டுள்ளது. இதற்கு மேலதிகமாக அரசாங்கத்தினால் ஒரு மில்லியன் ரூபா இழப்பீடாக செலுத்தப்பட வேண்டுமெனவும் உயர் நீதிமன்றம் அறிவித்துள்ளது. அத்துடன் அரச புலனாய்வு சேவையின் முன்னாள் பிரதானி நிலந்த ஜயவர்தனவுக்கு எதிராக ஒழுக்காற்று நடவடிக்கை எடுக்கப்பட வேண்டுமெனவும் உத்தரவிடப்பட்டுள்ளது. உயிர்த்த ஞாயிறு தாக்குதலை தடுக்க நடவடிக்கை எடுக்காததன் மூலம் தமது அடிப்படை உரிமை மீறப்பட்டுள்ளதாக தெரிவித்து பல்வேறு தரப்பினரும் தாக்கல் செய்த 12 மனுக்கள் மீதான தீர்ப்பை உயர் நீதிமன்றம் வெளியிட்டுள்ளது. ஏழு பேர் கொண்ட நீதிபதி குழாம் இந்த தீர்ப்பை வெளியிட்டுள்ளது. உயிர்த்த ஞாயிறு தாக்குதலில் பாதிக்கப்பட்டவர்கள் சிலரினால் குறித்த அடிப்படை உரிமை மீறல் மனு தாக்கல் செய்யப்பட்டிருந்தது. ", "URL": "https://www.itnnews.lk/2023/10/05/455232/", "Category": "Breaking News,முதன்மை செய்தி", "Parent URL": null}