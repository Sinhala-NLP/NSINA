{"Source": "ITN news", "Timestamp": "ஏப்ரல் 12, 2022 11:34", "Headline": "8 மாவட்டங்களுக்கு மண்சரிவு அனர்த்த எச்சரிக்கை..", "News Content": "8 மாவட்டங்களுக்கு விதிக்கப்பட்டுள்ள மண்சரிவு அனர்த்த எச்சரிக்கை தொடர்ந்தும் நீடிக்கப்பட்டுள்ளது. பதுளை, கொழும்பு, களுத்துறை, கண்டி, கேகாலை, குருநாகல், மாத்தளை மற்றும் நுவரெலியா ஆகிய மாவட்டங்களுக்கே மண்சரிவு அனர்த்த எச்சரிக்கை விடுக்கப்பட்டுள்ளது. நிலவும் சீரற்ற வானிலை காரணமாக வவுனியா மாவட்டத்தின் வயல் நிலங்கள் பல நீரில் மூழ்கியுள்ளன. வவுனியா செட்டிக்குளம், வீரப்புரம், பெரிய உழுக்குளம், மரதன்மடு, பாவக்குளம் ஆகிய பிரதேசங்களில் சிறுபோக பயிர்ச்செய்கை மேற்கொள்ளப்பட்டிருந்த வயல் நிலங்களே இவ்வாறு நீரில் முழ்கியுள்ளன. மத்திய மலைநாட்டில் தொடர்ச்சியாக பெய்து வரும் பலத்த மழை காரணமாக மின்உற்பத்தி நிலையங்களை அண்மித்த நீர்த்தேக்கங்களின் நீர்மட்டம் அதிகரித்துள்ளது. பொல்கொல்ல நீர்த்தேக்கத்தின் 4 வான்கதவுகள் திறக்கப்பட்டுள்ளன. இராஜாங்கனை நீர்த்தேக்கம் மற்றும் தப்போவ நீர்த்தேக்கத்தின் 2 வான்கதவுகள் திறக்கப்பட்டுள்ளன. ", "URL": "https://www.itnnews.lk/2023/10/05/406680/", "Category": "Breaking News,தேசிய செய்திகள்", "Parent URL": null}