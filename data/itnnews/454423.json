{"Source": "ITN news", "Timestamp": "ජනවාරි 8, 2023 18:56", "Headline": "ව්‍යාජ දළඳා මාලිගාවේ පත්තිරිප්පුව කඩා ඉවත් කෙරේ", "News Content": "කුරුණෑගල,  පොතුහැර ප්‍රදේශයේ ඉදිකර තිබූ දළදා මාලිගාවේ අනුරුව සහිත පත්තිරිප්පුව කඩා ඉවත් කිරීමට අද කටයුතු කෙරුණා. එහි නිර්මාතෘ ජානක චන්ද්‍ර සේනාධිපති මහතා පැවසුවේ මහ නායක ස්වාමීන් වහන්සේගේ සහ ජනාධිපතිවරයාගේ ඉල්ලීමට අනුව මෙය ඉවත් කරන බවයි. කුරුණෑගල වදාකඩ පාර පොතුහැර ප්‍රදේශයේ ව්‍යාජ දළදා මාලිගාවක් නිර්මාණය කෙරෙමින් පවතින බවට මල්වතු අස්ගිරි මහානායක ස්වාමීන්වහන්සේ හා දළදා මාළිගාවේ දියවඩන නිලමේවරයා කළ දැනුම්දීමකට අනුව ඒ පිළිබද කඩිනමින් විමර්ශන සිදු කරන්නැයි ජනාධිපති රනිල් වික්‍රමසිංහ මහතා පොලිස්පතිවරයාට නියෝග කළා. ඒ අනුව අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයෙකු යටතේ වහාම විමර්ශණ අරම්භ කළ බවත් සහකාර පොලිස් අධිකාර්වරයෙකුගේ අධික්ෂණය යටතේ විමර්ෂණ කණ්ඩායම් දෙකක් මේ වන විටත් එම ස්ථානවලට ගොස් පරීක්ෂණ ආරම්භ කර ඇති බවත් පොල්ස්පතිවරයා සදහන් කළා. ආණ්ඩුක්‍රම ව්‍යවස්ථාවේ  දැක්වෙන පරිදි බුදු  දහම ආරක්ෂා කොට පෝෂණය කිරීමේ වගකීම රජය සතු බව මහානායක ස්වාමින්වහන්සේ හා දියවඩන නිලමේවරයා ජනාධිපතිවරයා වෙත යොමු කළ ලිපියේ දැක්වෙනවා. මේ සම්බන්ධයෙන් කඩිනම් පියවර ගැනීම අත්‍යවශ්‍ය බවයි  මල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සුමංගල, අස්ගිරි පාර්ශ්වයේ මහානායක අති පූජ්‍ය වරකාගොඩ ඥාණරතන යන ස්වාමීන්වහන්සේ මෙන්ම දියවඩන නිලමේ ප්‍රදීප් නිලංග දෑල මහතා ජනාධිපති රනිල් වික්‍රමසිංහ මහතාගෙන් ඉල්ලා සිටියේ. මේ අතර කුරුණෑගල පොතුහැර ප්‍රදේශයේ ඉදිකර තිබූ දළදා මාලිගාවේ අනුරුව සහ පත්තිරිප්පුව කොටස කඩා ඉවත් කිරීමට එහි නිර්මාතා ජානක චන්ද්‍ර සේනාධිපති මහතා අද කටයුතු කළා. දළදා වහන්සේ ආරක්ෂා කිරීමට තමා ද කැපවන බවයි ඒ මහතා අවධාරණය කළේ.   ", "URL": "https://www.itnnews.lk/2023/10/05/454423/", "Category": "දේශීය පුවත්", "Parent URL": null}