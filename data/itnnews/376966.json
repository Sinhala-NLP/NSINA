{"Source": "ITN news", "Timestamp": "නොවැම්බර් 18, 2021 11:30", "Headline": "ජනපති පදවි ප්‍රාප්තියට වසර දෙකයි", "News Content": "ශ්‍රී ලංකා ද්වීපය එක්සේසත් කළ, ඓතිහාසික අනුරාධපුරයේ සිට ශ්‍රී ලංකාවේ 7 වන විධායක ජනාධිපති ගෝඨාභය රාජපක්ෂ මැතිතුමා ජනාධිපති ධූරයේ නිල වශයෙන් දිවුරුම් දී වසර දෙකක් සපිරෙන දිනය අදයි. හැටනව ලක්ෂයකගේ යුතුකමේ මනාපයෙන් මේ රටේ භාරකරු බවට පත් වූ ගෝඨාභය රාජපක්ෂ මැතිදුන් නිල වශයෙන්ම 7 වන විධායක ජනාධිපතිවරයා ලෙස දිවුරුම් දුන් දවස අදයි. රැයක් දවාලක් බලන්නේ නැතිව මිනිසුන් වෙනුවෙන්ම කැප වුනු නායකයෙක් ලැබීම තරම් රටකට තවත් වාසනාවක් ඇද්ද. රටට ණය නැති සැබෑ මිනිසෙකු ලෙස ජනපතිදුන් දිනෙන් දිනම ජනසේවයටම කැපවී සිටිනවා. ගෝඨාභය රාජපක්ෂ මැතිදුන්ට භාර වුණේ සොදුරු රටක් නම් නෙවෙයි. ප්‍රශ්නවලින් පිරුණු ආරක්ෂාව පිළිබද කිසිම විශ්වාසයක් නැති මත්කුඩු ජාවාරම්, පාතාල ක්‍රියාකාරකම් ඉහටත් උඩින් ගිය ගිනිගත් රටක්. තිස් වසරක යුද්ධයක් අවුරුදු තුනකටත් අඩු කාලයකින් නැත්තටම නැත්තටම නැතිකර දැමීමට හැකිවූ වීරෝදාර රණවිරුවෙකු ආරක්ෂක ලේකම්වරයෙකු වූ ගෝඨාභය රාජපක්ෂ මැතිදුන්ට අද වනවිට කොරෝනා වසංගතයෙනුත් ගිනි ගත් රට නිවා දැමීමට සිදුව තිබෙනවා. වස විසෙන් තොර ආහාර නිෂ්පාදනය මුල්කර ගනිමින් කාබනික පොහොර භාවිතයට රට යොමුකළේ ප්‍රගතිශීලී පියවරක් තබමින්. රටක් දිනවන සෞභාග්‍ය යේ දැක්ම ප්‍රතිපත්ති ප්‍රකාශය ඒ අයුරින් ක්‍රියාත්මක කරන්නේ කොරෝනාවෙන් දැඩි ලෙස බලපෑමට ලක්වූ ආර්ථික කාරණා ද ඉස්මතුව තිබියදීයි. ගෝලීය කොවිඩ් වසංගතයෙන් ජනතාව ආරක්ෂාකර ගැනීම සදහා කොරෝනා මර්දන එන්නත ලබාදීම ඇතුළු ක්‍රියාමාර්ග ගත් ලොව අංක එකේ රටක් බවට පත් කිරීමට මේ වනවිට හැකිව තිබෙන්නේ ද එම නිවැරදි නායකත්වය හේතුවෙනුයි. මව්බිම ලොව අංක එකට ඔසවා තැබීමට ගෝඨාභය රාජපක්ෂ මැතිතුමන්ට තවදුරටත් යෝධබල යෝධ ශක්තිය ලැබේවායි යන්න ස්වාධීන රූපවාහිනී මාධ්‍ය ජාලයේ ඒකායන ප්‍රාර්ථනාවයි.     ", "URL": "https://www.itnnews.lk/2023/10/05/376966/", "Category": "දේශීය පුවත්", "Parent URL": null}