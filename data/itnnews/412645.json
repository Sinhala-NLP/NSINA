{"Source": "ITN news", "Timestamp": "මැයි 22, 2022 13:34", "Headline": "ගෝල්ෆේස් අරගලයට පහරදුන් තවත් ප්‍රබලයෙක් බන්ධනාගාරයට", "News Content": "ගාලුමුවදොරදී අරගලකරුවෙකුගේ හිසට යකඩ මුගුරකින් පහරදීම සම්බන්ධයෙන් පාතාලකල්ලි සාමාජිකයෙකුගේ ඥාතියෙකු වන සතානාලක නම් පුද්ගලයා අපරාධ පරික්ෂණ දෙපාර්තමේන්තුව මගින් අත්අඩංගුවට ගෙන තිබුණා. ඔහු හෝකන්දර ප්‍රදේශයේ සැගව සිටියදීයි අත්අඩංගුවට ගෙන ඇත්තේ. ගාලුමුවදොර සිද්ධියේදී ස්කූටරයකින් පැමිණ පොදුජන පෙරමුණේ ආධාරකරුවන් අතර එම පුද්ගලයා ගැවසී ඇති බව හෙළිවුණා. මීට පෙර මිරිහානේ ජනාධිපතිවරයාගේ පෞද්ගලික නිවස අසල ඇතිවූ විරෝධතාවයේදී ගිනි ගැනීමට ලක්වූ බස් රථය පදවාගෙන පැමිණ විරෝධතාකරුවන් ඉදිරියේ නවත්වා ඇත්තේ ද මෙම පුද්ගලයා බවයි පොලිස් පරික්ෂණවලදී අනාවරණය වී ඇත්තේ.  ගාලුමුවදොර හා කොල්ලුපිටිය ප්‍රදේශයේ සිදු වූ ප්‍රචණ්ඩකාරී සිද්ධීන්ට අදාලව සැකකරුවන් පහලොස්දෙනෙකු හා එක් සැකකාරියක මේ වන විට අත්අඩංගුවට ගෙන තිබෙනවා. ගාලු මුවදොර අරගලයට අදට දින 44ක් සම්පූර්ණ වනවා. ඊයේ රාත්‍රියේදී අරගල භූමියේ පිහිටි එළිමහන් රංග පීඨයේදී සංගීතමය වැඩසටහනක් පැවැත්වුණා. ගෝඨා ගෝ ගම පිහිටි රණවිරු ගම්මානයේදී එහි සිටින ආබාධිත සෙබළෙකුගේ උපන්දිනයක් ද සැමරීම සිදුවුණා. ජනතා ගැටලු සාකච්ඡා කිරීමේ සහ පිළිතුරු ලබාදීමේ වැඩසටහනක් ද අරගල භූමියේදී පැවැත් වුණු බවයි අප වාර්තාකරුවන් සදහන් කළේ. ජනාධිපති ලේකම් කාර්යාලය ඉදිරිපිට අද පෙරවරුවේත් විරෝධතාකරුවන් පිරිසක් විරෝධතාවල නිරත වුණා. අරලියගහ මන්දිරය ඉදිරිපිට නෝ ඩීල් ගම විරෝධතාව 10 වන දිනටත් අද පැවැත්වෙනවා. නෝඩීල් ගමේ සාමාජිකයන් සමාජ සත්කාර වැඩසටහන් ද ආරම්භ කළා. පසුගිය 9 වනදා සිදුවූ කලහකාරී සිදුවීම් සම්බන්ධයෙන් සැකකරුවන් අත්අඩංගුවට ගැනීමට එරෙහිව වෘත්තීය සමිති සහ බහුජන සංවිධාන එකමුතුව එක්සත් ජාතීන්ගේ කොළඹ පිහිටි කාර්යාලය වෙත අද ලිපියක් භාරදී තිබෙනවා. අත්අඩංගුවට ගැනීම් මගින් ප්‍රජාතන්ත්‍රවාදීව අරගල කිරීමේ අයිතිය,භාෂණයේ නිදහස ඇතුලු මානව හිමිකම් උල්ලංඝනය වන බව පවසමිනුයි ඔවුන් මෙම ලිපිය භාරදී ඇත්තේ.       ", "URL": "https://www.itnnews.lk/2023/10/05/412645/", "Category": "දේශීය පුවත්", "Parent URL": null}