{"Source": "ITN news", "Timestamp": "අගෝස්තු 6, 2023 18:43", "Headline": "ගාල්ල බන්ධනාගාර නියාමකට වැලිගමදී මැර ප්‍රහාරයක්", "News Content": "ගාල්ල බන්ධනාගාරයට අනියුක්තව සේවය කළ නියාමක නිලධාරියෙකුට වැලිගම දී මැර ප්‍රහාරයක් එල්ල වී තිබෙනවා. තුවාල ලැබූ නියාමක නිලධාරියා මාතර මහ රෝහලේ ප්‍රතිකාර ලබනවා. අතිරේක බන්ධනාගාර කොමසාරිස් ජනරාල් චන්දන ඒකනායක මහතා පැවසුවේ බන්ධනාගාර තුළ තහනම් ද්‍රව්‍ය අත්අඩංගුවට ගැනීමට මෙම නිලධාරියා සෘජු ලෙස මැදිහත්ව ක්‍රියා කර ඇති බවයි. එම සිදුවීම් පදනම් කර ගනිමින් මෙම පහරදීම සිදුව ඇති බවටයි ඒ මහතා පවසන්නේ. ගාල්ල බන්ධනාගාරයට අනියුක්තව සේවය කළ නියාමක නිලධාරී රණසිංහ හේවා මාතරගේ සමිත ප්‍රබෝධ සේවය අවසන්වී නිවස බලා යමින් සිටියදී මෙම ප්‍රහාරයට ලක්වුණා. ඒ වැලිගම බස්නැවතුම්පල අසලදීයි. පස් දෙනෙකුගෙන් යුත් පිරිසක් ඔහු ගමන් කරමින් සිටි බස් රථයට නැග පහරදීම සිදුකර ඇති අතර තුවාල ලැබූ මෙම නිලධාරියා මාතර මහ රෝහලේ ප්‍රතිකාර ලබනවා. මාතර බන්ධනාගාරයේ සේවය කළ ඔහු ස්ථාන මාරුවීමක් මත ගාල්ල බන්ධනාගාරයේ රාජකාරි සදහා වාර්තාකර ඇත්තේ පසුගිය 4 වනදායි. මෙම පහරදීම සම්බන්ධයෙන් අතිරේක බන්ධනාගාර කොමසාරිස් ජනරාල් චන්දන ඒකනායක මහතා විශේෂ මාධ්‍ය හමුවක් පැවැත්වූවා. එහිදී ඔහු ප්‍රකාශ කළේ මෙවැනි තර්ජන සිදුකර බන්ධනාගාරය තුළ සිදුකෙරෙන තහනම් ද්‍රව්‍ය අත්අඩංගුවට ගැනීමේ කටයුතු අඩපණ කිරීම උත්සාහය වී ඇති බවයි. මේ අතර බන්ධනාගාරවල ඇතිව තිබෙන ගැටලුකාරී තත්ත්වය හේතුවෙන් රැදවූවන්ගේ මූලික අයිතිවාසිකම් උල්ලංඝනය වී ඇති බව සිරකරු අයිතිවාසිකම් සුරැකීමේ කමිටුව පවසනවා.   ", "URL": "https://www.itnnews.lk/2023/10/05/506026/", "Category": "Breaking News,දේශීය පුවත්", "Parent URL": null}