{"Source": "ITN news", "Timestamp": "ஜனவரி 27, 2022 13:24", "Headline": "மூதாட்டி ஒருவர் கொலை செய்யப்பட்டுள்ள நிலையில் பணம் மற்றும் நகை கொள்ளை..", "News Content": "சாய்ந்தமருது பகுதியில் முதுமைப்பெண் ஒருவர் அடித்துக் கொலைசெய்யப்பட்டுள்ள நிலையில், அவர் வசமிருந்த தங்க ஆபரணமும் பணமும் கொள்ளையிடப்பட்டுள்ளதாக தெரியவந்துள்ளது. குறித்த பெண்ணின் சடலம் இன்று காலை அவரது வீட்டில் இருந்து மீட்கப்பட்டதுடன், சாய்ந்தமருது பொலிஸ் நிலைய பொபறுப்பதிகாரி எஸ்.எம். சம்சுதீன் தலைமையிலான பொலிஸ் குழுவினர் விசாரணைகளை ஆரம்பித்துள்ளனர். அக்கரைப்பற்று உதவி பொலிஸ் அத்தியட்சகர் உள்ளிட்ட பொலிஸ் உயர் அதிகாரிகள் சம்பவ இடத்துக்கு வருகை தந்திருந்தனர். சாய்ந்தமருது 15 ஆம் பிரிவிலுள்ள வீடொன்றில் வசித்து வந்தநிலையிலேயே 77 வயதுடைய மூதாட்டி இவ்வாறு கொலை செய்யப்பட்டிருந்தார். இவரிடமிருந்த பணம் மற்றும் தங்க ஆபரணங்களை கொள்ளையிட முயற்சித்த கொள்ளையர்களினால் இவர் கடுமையாக தாக்கப்பட்டிருந்ததுடன் , இவரது தலையிலும் கழுத்து பகுதியிலும் காயங்கள் காணப்பட்டதை அவதானிக்க முடிந்ததாக பொலிசார் தெரிவித்தனர். 10 ஆண்பிள்ளைகளின் தாயான இம்மூதாட்டி தனிமையிலேயே வாழ்ந்துவந்துள்ளார். ", "URL": "https://www.itnnews.lk/2023/10/05/391679/", "Category": "Breaking News,தேசிய செய்திகள்", "Parent URL": null}