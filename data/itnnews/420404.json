{"Source": "ITN news", "Timestamp": "ජූලි 1, 2022 11:54", "Headline": "ඇමරිකාවෙන් යුක්‍රේනයට තවත් ඩොලර් මිලියන 800ක ආධාර", "News Content": "කළු මුහුදේ ඔඩේසා වරාය ආසන්නයේ මහල් ගොඩනැගිල්ලකට එල්ලවූ රුසියා මිසයිල ප්‍රහාරයකින් පුද්ගලයින් 14 දෙනෙකු ජීවිතක්ෂයට පත්වුණා. තවත් 30 දෙනෙකු තුවාල ලබා ඇති බවයි විදෙස් මාධ්‍ය වාර්තා කළේ. ස්නේක් දූපතින් සිය හමුදා භට කණ්ඩායම් ඉවත් කර ගන්නා බවට රුසියා ආරක්ෂක අමාත්‍යාංශය නිවේදනය කර දිනකට පසුවයි මෙම ප්‍රහාරය එල්ල වී ඇත්තේ. ඔඩෙසා මහල් නිවාසයට එල්ලකළ ප්‍රහාරයෙන් පසු රුසියා හමුදා එල්ලකළ තවත් මිසයිල ප්‍රහාරයකින් තුන්දෙනෙකු ජීවිතක්ෂටය පත්වුණා. ඒ අතර කුඩා දරුවෙකු ද සිටින බවයි යුක්‍රේන අභ්‍යන්තර කටයුතු අමාත්‍යාංශය පැවසුවේ. රුසියාව මේ වන විට ලිසිෂැන්ග් ප්‍රදේශයේ බලය අල්ලා ගැනීම සඳහා මෙහෙයුම් ක්‍රියාත්මක කර තිබෙනවා. ලුහාන්ස්ක් ප්‍රාන්තයේ අවසාන බලකදවුර ලෙසයි මෙම ප්‍රදේශය හැදින්වෙන්නේ. යුක්‍රේනයට තවත් ඇමෙරිකා ඩොලර් මිලියන 800ක ආධාර ලබා දෙන බව ඇමෙරිකා ජනාධිපති ජෝ බයිඩන් නිවේදනය කළා. ඒ අනුව ඔහුගේ ධුර කාලය තුලදී යුක්‍රේනයට වෙන් කර ඇති ආධාර ප්‍රමාණය ඇ.ඩො.බි 7 දක්වා ඉහළ යනවා.       ", "URL": "https://www.itnnews.lk/2023/10/05/420404/", "Category": "Breaking News,ජාත්‍යන්තර පුවත්", "Parent URL": null}