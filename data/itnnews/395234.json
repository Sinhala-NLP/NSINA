{"Source": "ITN news", "Timestamp": "பிப்ரவரி 15, 2022 12:54", "Headline": "சூடானில் இராணுவ ஆட்சிக்கு எதிராக தொடர்ந்தும் ஆர்ப்பாட்டம்..", "News Content": "சூடானில் இராணுவ ஆட்சிக்கு எதிராக முன்னெடுக்கப்பட்டுள்ள ஆர்ப்பாட்டங்களின் போது ஒருவர் உயிரிழந்துள்ளதாக அந்நாட்டு சுகாதார துறையினர் தெரிவித்துள்ளனர். தடுத்து வைக்கப்பட்டுள்ள சிறைக்கைதிகளை விடுதலை செய்யுமாறு ஆயிரக்கணக்கானோர் ஆர்ப்பாட்டங்களை முன்னெடுத்துள்ள நிலையில், அதனை இராணுவ ஆட்சியாளர்கள் மறுத்துள்ளனர். சூடான் தலைநகர் காட்டூமில் ஆர்ப்பாட்டம் முன்னெடுக்கப்பட்ட நிலையில், அந்நாட்டு படையினரின் தாக்குதலிலேயே குறித்தநபர் கொல்லப்பட்டுள்ளதாக வைத்தியர்களை மேற்கோள்காட்டி அந்நாட்டு ஊடகங்கள் செய்தி வெளியிட்டுள்ளன. ஆர்ப்பாட்டக்காரர்களை கட்டுப்படுத்துவதற்காக கண்ணீர்புகை பிரயோகமும் மேற்கொள்ளப்பட்டுள்ளது. கடந்த வருடம் ஒக்டோபர் மாதம் 25ம் திகதி சூடானில் ஆட்சி அதிகாரத்தை இராணுவம் கைப்பற்றியதையடுத்து அதற்கெதிரான ஆர்ப்பாட்டங்கள் முன்னெடுக்கப்பட்டன. ஜனநாயக ஆட்சியாளர்களும், அரசியல் தலைவர்களும் கைது செய்யப்பட்டுள்ள நிலையில், அவர்களை விடுதலை செய்யுமாறு வலியுறுத்தியே நேற்றைய ஆர்ப்பாட்டம் இடம்பெற்றதாகவும் அதன்போதே ஒருவர் கொல்லப்பட்டுள்ளார். இதேவேளை கடந்த ஒக்டோபர் மாதம் முதல் இடம்பெற்ற ஆர்ப்பாட்டங்களின் போது 80க்கும் அதிகமானோர் கொல்லப்பட்டுள்ளதாக சூடானின் வைத்தியர்கள் சங்கம் அறிவித்துள்ளது. ", "URL": "https://www.itnnews.lk/2023/10/05/395234/", "Category": "Breaking News,சர்வதேச செய்திகள்", "Parent URL": null}