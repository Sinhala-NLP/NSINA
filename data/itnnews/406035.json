{"Source": "ITN news", "Timestamp": "අප්‍රේල් 7, 2022 17:58", "Headline": "හිටපු මහ බැංකු අධිපතිට රටින් පිටවීම තහනම්", "News Content": "හිටපු මහ බැංකු අධිපති අජිත් නිවාඩ් කබ්රාල් මහතාට ලබන 18 වනදා දක්වා රටින් පිටවීම වළක්වාලමින් කොළඹ මහේස්ත්‍රාත් අධිකරණය නියෝගයක් නිකුත් කළා. දකුණු පළාත් හිටපු ආණ්ඩුකාර රජිත් කීර්ති තෙන්නකෝන් මහතා ඉදිරිපත් කළ පෞද්ගලික පැමිණිල්ලක් සළකා බැලීමෙන් අනතුරුවයි මෙම නියෝගය නිකුත් කළේ. කබ්රාල් මහතාට ලබන 18 වනදා අධිකරණය හමුවේ පෙනී සිටින ලෙසද නොතිසී නිකුත් කෙරුණා. 2006 ජුලි පළමුවනදා සිට 2015 ජනවාරි මස 8 වනදා දක්වා මහ බැංකු අධිපතිවරයාව කටයුතු කරමින් ඇමති මණ්ඩලය හෝ මූල්‍ය මණ්ඩලයේ අනුමැතියකින් තොරව ඇමෙරිකාවේ ඉමාම්ෂා සුබේරි නැමැත්තාට ශ්‍රී ලංකා රජයේ මුදලින් ඇමෙරිකා ඩොලර් මිලියන 6 යි දශම පහක් ගෙවීම තුළින් දණ්ඩනීති සංග්‍රහය යටතේ සාපරාධී වරදක් සිදු කර ඇති බවයි පැමිණිල්ලේ සදහන් වන්නේ. 2022 ජනවාරි 18 වනදා කල්පිරිය යුතු ස්වෛරී බැදුම්කර තුළින් ශ්‍රී ලංකා රජයට ඇමෙරිකා ඩොලර් මිලියන 500 ක පාඩුවක් සිදුකළ බවටද චෝදනා එල්ල කර තිබුණා. අජිත් නිවාඩ් කබ්රාල් මහතාට එල්ල වූ තවත් චෝදනාවක් වන්නේ මහ බැංකු අධිපතිව සිටියදී සිය සමීප ඥාතීන් එහි තනතුරු සදහා පත් කරමින් රහස්‍ය තොරතුරු පිට කිරීම තුළින් භාණ්ඩාගාර බිල්පත් හා බැදුම්කර නිකුතුවලින් රජයට රුපියල් මිලියන දහයයි දශම බිංදුවයි හතරක පාඩුවක් සිදු කළ බවටයි. මේ අතර මහ බැංකු අධිපති ධුරයට පත් කළ ආචාර්ය නන්දලාල් වීරසිංහ මහතා එම තනතුරේ රාජකාරී භාරගැනීම සදහා ඕස්ට්‍රේලියාවේ සිට අද දිනයේ දිවයිනට පැමිණියා.   ", "URL": "https://www.itnnews.lk/2023/10/05/406035/", "Category": "දේශීය පුවත්", "Parent URL": null}