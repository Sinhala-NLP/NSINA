{"Source": "ITN news", "Timestamp": "අගෝස්තු 9, 2022 17:19", "Headline": "ජොන්ස්ටන් ඇතුළු තිදෙනෙකුට එරෙහිව අධිචෝදනා", "News Content": "හිටපු අමාත්‍ය ජොන්ස්ටන් ප්‍රනාන්දු මහතාට කොළඹ මහාධිකරණයේදී අධි චෝදනා භාරදීම අද සිදු වුණා. 2013 වසරේ සතොස සේවකයින් නිල රාජකාරිවලින් ඉවත් කොට දේශපාලන කටයුතුවල යෙදවීම තුළින් රජයට රුපියල් එකොලොස් ලක්ෂයක පාඩුවක් සිදු කළ බවට එවකට හිටපු වෙළද අමාත්‍ය ජොන්ස්ටන් ප්‍රනාන්දු මහතා ඇතුළු 03 දෙනෙකුට චෝදනා එල්ල වී තිබෙනවා. ඔවුන්ට කොළඹ මහාධිකරණ විනිසුරු නවරත්න මාරසිංහ මහතා ඉදිරියේදී අධි චෝදනා භාරදීම සිදු වුණා. ඉන් අනතුරුව විත්තිකරුවන් රුපියල් 5000 බැගින් වූ මුදල් ඇප හා රුපියල් ලක්ෂ 10 බැගින් වූ ශරීර ඇප දෙකක් මත මුදාහැරීමටයි මහාධිකරණ විනිසුරුවරයා නියෝග කළේ. නඩු විභාගය අවසන් වන තෙක් ඔවුන්ගේ විදෙස් ගමන් ද තහනම් කෙරුණා. මෙම නඩුවේ පූර්ව නඩු විභාග සම්මන්ත්‍රණය සැප්තැම්බර් 30 වනදා කැදවීමටයි නියෝග කෙරුණේ. හිටපු අමාත්‍ය ජොන්ස්ටන් ප්‍රනාන්දු,  සතොස හිටපු සභාපති එරාජ් ප්‍රනාන්දු හා හිටපු අධ්‍යක්ෂවරයෙකු වන  මොහොමඩ් ෂාකීර් යන අය මෙසේ  අධිකරණය හමුවේ අද පෙනී සිටියා.         ", "URL": "https://www.itnnews.lk/2023/10/05/428034/", "Category": "Breaking News,දේශීය පුවත්,නවතම පුවත්", "Parent URL": null}