{"Source": "ITN news", "Timestamp": "ஆகஸ்ட் 6, 2021 18:10", "Headline": "யானை மனித மோதலில் உயிரிழக்கும் நபர்களின் குடும்பங்களுக்கு வழங்கப்படும் நட்டயீடு அதிகரிப்பு..", "News Content": "யானை மனித போராட்டத்தின் போது உயிரிழக்கும் நபர்களின் குடும்பங்களுக்கு வழங்கப்படும் நட்டயீடு இருமடங்காக அதிகரிக்கப்படுமென ராஜாங்க அமைச்சர் விமலவீர திசாநாயக்க தெரிவித்தார். இன்று கொழும்பில் இடம்பெற்ற ஊடகவியலாளர் சந்திப்பின்போதே அவர் இவ்வாறு குறிப்பிட்டார். “யானை மனித போராட்டத்தை தடுக்க கடந்த காலங்களில் பல்வேறு செயற்பாடுகள் மேற்கொள்ளப்பட்டன. எனினும் உரிய பலன் கிடைக்கவில்லை. இதனால் ஆயிரத்து 500 கிலோமீற்றர் நீளத்திற்கு யானை வேலி அமைப்பதற்கான பணிகள் முன்னெடுக்கப்பட்டுள்ளன. காட்டு யானைகளின் செயற்பாடுகளால் தேசிய உணவு உற்பத்தியில் 20 வீதமானவை நாசமடைகின்றன. மனித உயிர்களும் பலியாகின்றன. யானை மனித போராட்டத்தின் போது ஏற்படும் உயிரிப்பிற்கான நட்டயீட்டை 5 இலட்சம் ரூபாவிலிருந்து 10 இலட்சமாக அதிகரிக்க அமைச்சரவையிடம் கோரிக்கை முன்வைக்கப்பட்டது. யானை, புலி, கரடி, முதலை மற்றும் காட்டெருமையால் ஏற்படும் மனித உயிரிழப்புக்களும் நட்டயீடாக 10 இலட்சம் ரூபாவை வழங்க அமைச்சரவையின் அனுமதியை பெற்றுள்ளோம்.” ", "URL": "https://www.itnnews.lk/2023/10/05/355136/", "Category": "Breaking News,தேசிய செய்திகள்", "Parent URL": null}