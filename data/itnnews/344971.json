{"Source": "ITN news", "Timestamp": "ජූනි 25, 2021 11:48", "Headline": "වසන්තම් TV 12 වන සංවත්සරය අද", "News Content": "දෙමළ භාෂාව කතා කරන ජනතාවගේ ප්‍රමුඛතම නාලිකාව වන වසන්තම් ටී වී අද 12 වන සංවත්සරය සමරනවා. ස්වාධීන රූපවාහිනී මාධ්‍ය ජාලයේ සාමාජිකයෙකු වන වසන්තම් ටීවී සමඟ අත්වැල් බැඳගෙන සිටින ප්‍රේක්‍ෂක පිරිස බොහෝයි. පසුගිය වසර 12 ක කාලය පුරා වසන්තම් ටීවී නාලිකාව තුළින් ගුණාත්මක වැඩසටහන් රැසක්ම ප්‍රේක්‍ෂකයන්ට තිළිණ කළා. අධ්‍යාපන, කලා, සංස්කෘතික හා විනෝදාත්මක වැඩසටහන් හේතුවෙන් ප්‍රේක්‍ෂකයන් දහස් ගණනින් වසන්තම් ටීවී නාලිකාව වටා එක්වුණා. විශේෂයෙන් උතුරු නැගෙනහිර පළාත්වල දෙමළ භාෂාව කතාකරන ජනතාවගේ ගැටලු රැසක් පිළිබඳ සාකච්ඡා කළ මෙම නාලිකාව ඒ හරහා එම ජනතාවට සහන රැසක් අත්කර දීමට දායක වුණා. වසන්තම් ටීවී 12 වන සංවත්සරය වෙනුවෙන් විශේෂ ආගමික වැඩසටහනක් වික්‍රමසිංහපුර ප්‍රධාන කාර්යාල පරිශ්‍රයේ දී පැවැත්වුණා. ස්වාධීන රූපවාහිනී මාධ්‍ය ජාලයේ සභාපති සුදත් රෝහණ,  ප්‍රධාන විධායක නිලධාරී නලීන් නිශ්ශංක,  සාමාන්‍යාධිකාරී අරුණ විජේසිංහ,  වසන්තම් නාලිකාවේ කළමනාකරු කේ එස් කෝනේෂ් යන මහත්වරුන් ඇතුළු පිරිසක් ඊට එක්ව සිටියා.       ", "URL": "https://www.itnnews.lk/2023/10/05/344971/", "Category": "දේශීය පුවත්", "Parent URL": null}