{"Source": "ITN news", "Timestamp": "ஆகஸ்ட் 22, 2022 10:52", "Headline": "வசந்த முதலிகே உள்ளிட்ட மூவர் TID இடம் ஒப்படைக்க முடிவு..", "News Content": "அனைத்து பல்கலைக்கழக மாணவர் ஒன்றியத்தின் ஒருங்கிணைப்பாளர் வசந்த முதலிகே மற்றும் ஏனைய இருவர் பயங்கரவாத செயற்பாடுகளில் ஈடுபட்டதாக சந்தேகம் காணப்படும் பட்சத்தில் அவர்களை பயங்கரவாத தடுப்பு விசாரணை பிரிவினரிடம் ஒப்படைக்குமாறு பொலிஸ் மா அதிபர் ஆலோசனை வழங்கியுள்ளார். கைதுசெய்யப்பட்ட குறித்த 3 பேரிடமும் தடுத்து வைத்து விசாரணைகளை முன்னெடுக்க விசாரணை அதிகாரிகள் பாதுகாப்பு அமைச்சரிடம் கோரிக்கை விடுத்துள்ளதாக பொலிஸ் ஊடக பேச்சாளர் சிரேஷ்ட பொலிஸ் அத்தியட்சகர் நிஹால் தல்துவ தெரிவித்துள்ளார். கடந்த மார்ச் மாதம் 31ம் திகதியிலிருந்து நாடளாவிய ரீதியில் பல்வேறு ஆர்ப்பாட்டங்கள் இடம்பெற்றதோடு, ஒரு சில வன்முறை சம்பவங்களும் பதிவாகியிருந்தன. குறித்த காலப்பகுதியில் வசந்த முதலிகே ஊடக சந்திப்புக்களை நடத்தி வெளியிட்ட கருத்துக்களுக்கும், இடம்பெற்ற வன்முறை சம்பவங்களுக்கும் தொடர்புகள் உள்ளமை தெரியவந்துள்ளதெனவும் பொலிஸ் ஊடக பேச்சாளர் சுட்டிக்காட்டியுள்ளார். அரச விரோத சூழ்ச்சிகள் இடம்பெற்றுள்ளதா, பயங்கரவாத செயற்பாடுகளுடன் தொடர்பு உள்ளதா என்பது தொடர்பில் விசாரணைகள் முன்னெடுக்கப்பட்டு வருவதாகவும் பொலிஸ் ஊடக பேச்சாளர் சிரேஷ்ட பொலிஸ் அத்தியட்சகர் நிஹால் தல்துவ தெரிவித்துள்ளார். ", "URL": "https://www.itnnews.lk/2023/10/05/430376/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}