{"Source": "ITN news", "Timestamp": "ජූනි 4, 2023 05:42", "Headline": "ශ්‍රී ලංකා කණ්ඩායම වෙනස්කම් කිහිපයක් සමගින් අද තරගයට", "News Content": "සංචාරක ඇෆ්ගනිස්තාන කණ්ඩායම සහ ශ්‍රී ලංකා පිල අතර දෙවන එක්දින ක්‍රිකට් තරගය සූරියවැව මහින්ද රාජපක්ෂ ක්‍රීඩාංගණයේදී අද (04) පැවැත්වීමට නියමිතව තිබෙනවා. අද තරගයේදී ශ්‍රී ලංකා පිලේ වෙනස්කම් කිහිපයක් සිදුවීමට ද නියමිත බවයි වාර්තා වන්නේ. තරග 3කින් සමන්විත මෙම එක්දින ක්‍රිකට් තරගාවලියේ පළමු තරගය කඩුලු 6කින් ජය ගැනීමට ඇෆ්ගනිස්තාන කණ්ඩායම සමත්විය. ඒ අනුව, මෙම තරගාවලියේ 1-0 ලෙස පෙරමුණ ගෙන සිටින්නේ ඇෆ්ගනිස්තාන කණ්ඩායමය. තරගාවලිය පිළිබඳව බලාපොරොත්තු රඳවාගැනීමට නම් ශ්‍රී ලංකා පිල අද තරගය අනිවාර්යයෙන් ජයගත යුතුය. අද තරගය සඳහා ආබාධයකට ලක්වූ ළහිරු කුමාර වෙනුවට දුෂ්මන්ත චමීර කැඳවා ඇති අතර දුෂාන් හේමන්ත වෙනුවට වනිඳු හසරංග අද තරගයට ක්‍රීඩා කිරීමට නියමිත බවයි ක්‍රිකට් ආරංචි මාර්ග සඳහන් කරන්නේ. ඇෆ්ගනිස්තාන – ශ්‍රී ලංකා දෙවන එක්දින ක්‍රිකට් තරගය අද පෙරවරු 10ට ආරම්භ වීමට නියමිතය. ", "URL": "https://www.itnnews.lk/2023/10/05/488816/", "Category": "ක්‍රිකට්,ක්‍රීඩා,ප්‍රධාන පුවත", "Parent URL": null}