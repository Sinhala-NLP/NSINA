{"Source": "ITN news", "Timestamp": "මාර්තු 30, 2022 18:40", "Headline": "දැන් ඇත්තේ දේශපාලනය ගැන හිතන කාලයක් නෙවෙයි. රට ගැන හිතලා වැඩකරන්න ඕන කාලයක්", "News Content": "මෙය දේශපාලනය කරන වේලාවක් නොව රට ගැන සිතා සියලු දෙනා වැඩකළ යුතු කාලයක් බව අග්‍රාමාත්‍ය මහින්ද රාජපක්ෂ මහතා පවසනවා. රට තුළ භාණ්ඩ හිගයක් ඇතිවීමට කිසිසේත් ඉඩ තබන්නේ නැති බවද අග්‍රාමාත්‍යවරයා අවධාරණය කළා. අග්‍රාමාත්‍යවරයා මේ බව ප්‍රකාශ කළේ වාරි සෞභාග්‍යයා මහා වාරි පද්ධතිය සංවර්ධනය කිරීම සහ ග්‍රාමීය වැව් අමුණු පන්දහසක් ප්‍රතිසංස්කරණය කිරීමේ වැඩසටහනේ දෙවන අදියර ආරම්භ කරමිනුයි. උත්සවය අරලියගහ මන්දිරයේදී පැවැත්වුනා. මෙම  ව්‍යාපෘතියේ පළමු අදියර පසුගිය වසරේ ආරම්භ කෙරුණා. ඒ යටතේ මේ වසර අවසන් වන විට වැව් අමුණු දෙදහසක් ප්‍රතිසංස්කරණය කර අවසන් කිරීමට නියමිතයි. වාරි සෞභාග්‍යයා මහා වාරි පද්ධතිය සංවර්ධනය සහ ග්‍රාමීය වැව් අමුණු 5000 ක් ප්‍රතිසංස්කරණය කිරීමේ වැඩසටහනේ දෙවන අදියර අද ආරම්භ කෙරුණේ කුරුණෑගල දිස්ත්‍රික්කයේ වැව් අමුණු 100 ක් ප්‍රතිසංස්කරණය අරඹමින්.අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් සූම් තාක්ෂණය ඔස්සේයි උත්සවය පැවැත්වුණේ. කෙබෙයිගනේ, මීගස්වැව, මහවැව, ප්‍රතිසංස්කරණ කටයුතු අග්‍රාමාත්‍යවරයා අතින් ආරම්භ කෙරුණා. ලබන වසර වන විට වැව් අමුණු 4000 කට අධික සංඛ්‍යාවක් ප්‍රතිසංස්කරණය අපේක්ෂාවයි. චමල් රාජපක්ෂ, ජොන්ස්ටන් ප්‍රනාන්දු යන අමාත්‍යවරුන් ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/404766/", "Category": "දේශීය පුවත්", "Parent URL": null}