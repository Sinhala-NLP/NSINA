{"Source": "ITN news", "Timestamp": "ජූලි 18, 2022 09:29", "Headline": "ජනාධිපති ධූරයට නාම යෝජනා කැඳවීම හෙට", "News Content": "පුරප්පාඩුව පවතින ජනාධිපති ධූරය සඳහා නාම යෝජනා කැඳවීම හෙට (19) සිදු කිරීමට නියමිතය. ගෝඨාභය රාජපක්ෂ මහතා පසුගිය 14 වනදා සිට ජනාධිපති ධූරයෙන් ඉල්ලා අස්වීමත් සමඟ  පුරප්පාඩුව පවතින ජනාධිපති ධුරය සදහා නව ජනාධිපතිවරයෙකු පත් කර ගැනීම සදහා වන නාමයෝජනා භාගරනීම හෙට දිනයේ දී පාර්ලිමේන්තුවේදී සිදුවනවා. අදාළ නාමයෝජනා භාරගැනීමෙන් අනතුරුව පාර්ලිමේන්තු මහලේකම් ධම්මික දසනායක මහතා නාමයෝජනා භාරදුන් අපේක්ෂකයින් කවුරුන්ද යන්න පිළිබදව පාර්ලිමේන්තුව දැනුවත් කිරීමට නියමිතයි. එක් අපේක්ෂකයෙක් පමණක් නාමයෝජනා භාරදී ඇත්නම් එදිනම ජනාධිපතිවරයා වශයෙන් එම පුද්ගලයා පත්කරනු ලබන අතර අපේක්ෂකයින් කිහිප දෙනෙකු නාමයෝජනා භාරදී ඇත්නම් අනිද්දා දිනයේ දී රහස් ඡන්දයකින් ජනාධිපතිවරයා තෝරා පත්කර ගැනීම සිදුකෙරෙනවා. ඡන්ද විමසීමේ දී ඡන්දය භාවිත කරනු ලබන මන්ත්‍රී සංඛ්‍යාවෙන්  50% ට වැඩි ප්‍රතිශතයක් ලබාගන්නා අපේක්ෂකයා නව ජනාධිපතිවරයා වශයෙන් තේරී පත්වීමට නියමිතයි. පාර්ලිමේන්තුවේ දේශපාලන පක්ෂ බොහොමයක් මේ වනවිටත් ඡන්ද විමසීමේ දී සහාය ලබාදෙන අපේක්ෂකයා කවුරුන්ද යන්න සම්බන්ධව ප්‍රකාශයට පත්කර තිබෙනවා. තවත් පක්ෂ කිහිපයක් හෙට දිනයේ දී නාමයෝජනා භාරදීමෙන් අනතුරුව සහාය දක්වන අපේක්ෂකයා කවුරුන්ද යන්න පිළිබදව තීරණය කිරීමටයි සැළසුම් කර ඇත්තේ. ", "URL": "https://www.itnnews.lk/2023/10/05/423791/", "Category": "දේශීය පුවත්", "Parent URL": null}