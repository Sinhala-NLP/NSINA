{"Source": "ITN news", "Timestamp": "මැයි 15, 2023 15:54", "Headline": "අක්බාර් පාලමේ බඹර කූඩු ඉවත් කෙරේ", "News Content": "මහවැලි ගංගාවේ සිට අඩි 150 ක් පමණ උසකින් පේරාදෙණිය විශ්වවිද්‍යාලයේ අක්බාර් පාලමේ බැඳ තිබූ බඹර කූඩු 32 ක් බඹරුන්ට කිසිදු හානියක් සිදු නොවන පරිදි එම ස්ථානයෙන් කපා ඉවත් කිරීමට මහනුවර බිඟු සම්පත සුරැකීමේ සංවිධානය කටයුතු කර තිබෙනවා. පේරාදෙණිය විශ්වවිද්‍යාලය සහ ඉංජිනේරු පීඨය යා කරමින් ඉදිකර තිබෙන අක්බාර් පාලම පේරාදෙණිය විශ්වවිද්‍යාලයේ පුදුම හතෙන් එකක් ලෙස හඳුන්වන අතර බිගු සම්පත සුරැකීමේ සංවිධානය මෙවර එහි බැද තිබූ බඹර කූඩු ඉවත් කළේ 12 වන වතාවටයි. පාලම යටි පැත්තේ මැදට වන්නට බැද තිබූ බඹර කූඩු බඹරුන්ට කිසිදු හානියක් නොවන ලෙස එම ස්ථානයෙන් ඉවත් කිරීම එක්තරා අන්දමකින් ජීවතයත් මරණයත් අතර සටනක් ලෙස හැඳින්වීම වරදක් නොවන්නේ එය මහවැලි ගඟට අඩි 150 ක් පමණ ඉහළ සිට කඹ ආධාරයෙන් එල්ලී බඹර ප්‍රහාරයන් ගෙන්ද ආරක්ෂා වී සිදුකළ යුතු බැවින්. පේරාදෙණිය විශ්වවිද්‍යාලයේ වාර්ෂික උපාධි ප්‍රධානෝත්සවය එළඹෙන සතියේ පැවැත්වීමට නියමිත අතර මෙම බඹර කූඩු අක්බාර් පාලමෙන් ඉවත් කරනු ලැබුවේ ඊට සමගාමීවයි. ", "URL": "https://www.itnnews.lk/2023/10/05/483487/", "Category": "දේශීය පුවත්", "Parent URL": null}