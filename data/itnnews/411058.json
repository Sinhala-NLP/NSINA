{"Source": "ITN news", "Timestamp": "මැයි 13, 2022 11:59", "Headline": "ඇමති මණ්ඩලයට එන්නේ නම් පමා නොවී නම් දෙන්න – ජනපති", "News Content": "ඇමති මණ්ඩලයට එන්නේ නම් පමා නොවී නම් දෙන ලෙස ජනාධිපති ගෝඨාභය රාජපක්ෂ මැතිතුමා සමගි ජනබලවේගයේ නායක සජිත් ප්‍රේමදාස මහතාගේන් ඉල්ලා සිටිනවා. අග්‍රාමාත්‍ය ධූරය භාරගැනීම සම්බන්ධයෙන් ජනාධිපති ගෝඨාභය රාජපක්ෂ මැතිතුමා වෙත ඊයේ දිනයේදී විපක්ෂ නායක සමගි ජනබලවේගයේ නායක සජිත් ප්‍රේමදාස මහතා ලිපියක් යොමුකර තිබුණා. එම ලිපියට මේ වන විට ජනාධිපතිවරයා ද ඊයේ රාත්‍රියේ පිළිතුරු ලිපියක් යොමු කිරීමට කටයුතු කර  තිබුණා. දැනට රටතුළ උද්ගතව පවත්නා සමාජ – ආර්ථික හා දේශපාලන අර්බුදය සම්බන්ධයෙන් විවිධ පාර්ශ්වවලින් ඉදිරිපත් වූ යෝජනා සැලකිල්ලට ගනිමින් පාර්ලිමේන්තුවේ බහුතරයක් පක්ෂ නියෝජනය කරනු ලබන අන්තර්කාලීන ආණ්ඩුවක් පත් කිරීම සදහා අවස්ථාව සලසමින් අග්‍රාමාත්‍යවරයා ප්‍රමුඛ සමස්ත අමාත්‍ය මණ්ඩලය ඉල්ලා අස්වීමට පසුගිය මැයි 6 වනදා අමාත්‍ය මණ්ඩල රැස්වීමේදී එකගතාවයක් ඇතිකර ගන්නා ලදි. මෙම එකගතාවයෙන් පසු නව අන්තර්කාලීන රජයක අග්‍රාමාත්‍ය ධුරය භාරගන්නා ලෙසට මාවිසින් මුලින්ම ආරාධනා කරන ලද්දේ ඔබටය. එම අවස්ථාවේ ඔබ විසින් මා වෙත දැනුම් දෙනු ලැබුවේ ඒ සදහා ඔබ සූදානම් නොමැති බවත්, කෙසේ වෙතත් එම ආරාධනය සම්බන්ධයෙන් සමගිජනබලවේගය හා සමගිජනබල සන්ධානයේ සෙසු මන්ත්‍රිකණ්ඩායම සමග සාකච්ඡා කොට ඔබේ තීරණය දැනුම් දෙනු ලබන බවයි. පසුගිය මැයි මස  9 වනදා හිටපු අග්‍රාමාත්‍යවරයා ප්‍රමුඛ අමාත්‍යමණ්ඩලය ඉල්ලා අස්වනතුරුද මේ සම්බන්ධයෙන් ඔබෙන් ප්‍රතිචාරයක් නොලැබුණු බැවින් පවතින අස්ථාවර තත්ත්වය කඩිනමින් අවසන් කර අන්තර්වාර රජයක් පිහිටුවීම සම්බන්ධයෙන් එකගතාවත් ඇති කර ගැනීමසදහා මාවිසින් පාර්ලිමේන්තුව නියෝජනයකරනු ලබන අනෙකුත් පක්ෂ නායකයින් සමගද සාකච්ඡා ආරම්භ කරන ලදි. මේ අතර මැයි මස 10 වනදා ඔබ විසින් පුවත්පත් සාකච්ඡාවක් පවත්වමින් මාගේ නායකත්වය යටතේ අන්තර්වාර රජයක කිසිදු වගකීමක් භාර ගැනීමට ඔබ සූදානම් නොමැති බවට ප්‍රකාශ කරන ලදි. ඉහත තත්ත්වය තුළ අනිකුත් පක්ෂ නායකයින් සමග කරන ලද සාකච්ඡාවන්ගේ ප්‍රතිඵලයක් වශයෙන් මෙම අභියෝගාත්මක අවස්ථාවේ අග්‍රාමාත්‍ය ධුරය භාරගැනීම සදහා සුදුසුතම පුද්ගලයා ලෙස අවස්ථා කිහිපයකදීම මෙරට අග්‍රමාත්‍යධුරය හොබවන ලද පරිණත දේශපලනඥයෙකු වන ගරු රනිල් වික්‍රමසිංහ මහතා පත් කිරීමට මම තීරණය කළෙමි. ඒ අනුව ගරු රනිල් වික්‍රමසිංහ මැතිතුමා අග්‍රාමාත්‍ය ධූරයේ දිවුරුම් දීමට තීරණය වූ  අතර එසේ දිවුරුම් දීමට සුළු වේලාවකට පෙර ඔබ විසින් මා වෙත ඉහත ලිපිය යොමු කරමින් මෙතෙක් සියලු පක්ෂ සමග සාකච්ඡා කොට එකග වී නැති කොන්දේසි කිහිපයක් යටතේ අග්‍රාමාත්‍ය ධුරය භාර ගැනීමට සූදානම් බව දැනුම්  දී ඇත. මේ නිසා ගරු රනිල් වික්‍රමසිංහ මැතිතුමා අග්‍රාමාත්‍ය ධුරයට පත්කිරීමට මා විසින් ගනු ලැබූ තීරණය මේ මොහොතේ වෙනස් කළ නොහැකි බව දැනුම් දෙමි. එසේ වුවත් පවතින ආර්ථික සහ දේශපාලන අර්බුදයට විසදුම් සෙවීමේ ජාතික අවශ්‍යතාවයක් ලෙස සලකා ඔබේ පක්ෂයේ යම් පිරිසක් ඉදිරියේදී පත්කිරීමට නියමිත නව අමාත්‍ය මණ්ඩලයට ඇතුළත් කිරීමට එකගවන්නේ නම් නොපමාව මා දැනුවත් කිරීමට කටයුතු කරන මෙන් ආරාධනා කර සිටිමි. රට බරපතල දේශපාලන සහ ආර්ථික අර්බුදයක ට මුහුණ දෙමින් සිටින අවස්ථාවක නව අමාත්‍යමණ්ඩලය පත් කිරීම බොහෝ කල් දැමීමට නොහැකි බැවින් ඔබේ කඩිනම් ප්‍රතිචාරය අගය කරමි. උපුටා ගැනීම අවසන්. ", "URL": "https://www.itnnews.lk/2023/10/05/411058/", "Category": "Breaking News,දේශීය පුවත්", "Parent URL": null}