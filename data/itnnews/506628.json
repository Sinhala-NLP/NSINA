{"Source": "ITN news", "Timestamp": "අගෝස්තු 9, 2023 08:56", "Headline": "කන්ටේනරයක් දුම්රියක ගැටෙයි – උඩරට මාර්ගයේ දුම්රිය ධාවනය ඇණහිටී", "News Content": "මීරිගම ගිරිඋල්ල මාර්ගයේ විල්වත්ත දුම්රිය හරස් මාර්ගයේ දී කන්ටේනර් රථයක් දුම්රියක ගැටීමෙන් උඩරට මාර්ගයේ දුම්රිය ධාවනය ඇණහිට තිබෙනවා. පොල්ගහවෙල සිට කොළඹ කොටුව බලා ධාවනය වූ දුම්රියක මෙම කන්ටේනර් රථය ගැටීමෙන් අනතුර සිදු වුණා. කන්ටේනර් රථය දුම්රිය හරස් මාර්ගයට ඇතුළු කළ අවස්ථාවේදී එය ක්‍රියාවිරහිත වී ඇති බවයි පොලිසිය පවසන්නේ. ඒත් සමඟම පැමිණි දුම්රියේ එය ගැටී තිබෙනවා. කන්ටේනර් රථයේ රියදුරු එම අවස්ථාවේ රථය අතහැර පළා ගොස් ඇති බවයි සඳහන් වන්නේ. දුම්රියට හා දුම්රිය මාර්ගයට මෙන්ම දුම්රිය මාර්ග සංඥා පද්ධතියට දැඩි හානි සිදු වුණා. අධිවේගී මාර්ගයේ ගමන් ගන්නා පිරිසට විකල්ප මාර්ග භාවිත කරන ලෙසට පොලීසිය දැනුම් දෙනවා. මීරිගම, ගිරිඋල්ල මාර්ගය අවහිරවීම හේතුවෙන් අධිවේගී මාර්ගයට පිවිසෙන හා පිටවන ස්ථානයේ ද දැඩි රථවාහන තදබදයක් පවතිනවා.   ", "URL": "https://www.itnnews.lk/2023/10/05/506628/", "Category": "Breaking News,දේශීය පුවත්", "Parent URL": null}