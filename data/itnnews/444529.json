{"Source": "ITN news", "Timestamp": "නොවැම්බර් 6, 2022 21:34", "Headline": "ත්‍රී රෝද රථ ඉන්ධන කෝටාව අද මධ්‍යම රාත්‍රියේ සිට වැඩිවෙයි", "News Content": "ත්‍රී රෝද රථ සදහා ලබා දෙන ඉන්ධන කෝටාව අද රාත්‍රියේ සිට ලීටර් 10 දක්වා වැඩි කෙරෙන බව අමාත්‍ය කංචන විජේසේකර මහතා පවසනවා. බස්නාහිර පළාතේ පළාත් ප්‍රවාහන අධිකාරියේ සහ පොලීසියේ ලියාපදිංචි වූ වෘත්තීය ත්‍රී රෝ ද රථ සදහා පමණක් මෙම පහසුකම හිමි වනවා. මේ අතර කිසිදු ඉන්ධන හිගයක් නැති බව  ඛණිජතෙල් නීතිගත සංස්ථාව පවසනවා. මිල සූත්‍රයකට අනුව සෑම මසකම පළමුවනදා සහ 15 වනදා ඉන්ධන මිල සංශෝධනය කරන බවට විෂය භාර අමාත්‍යවරයා ගෙන ඇති තීරණයට අනුව පසුගිය මාස කිහිපයේ අවස්ථා කිහිපයකදී මිල සංශෝධනය කෙරුණා. ඒ අනුව මෙම මාසයේදී මිල අඩුවනු ඇති බවට වන සැකය හේතුවෙන් ඉන්ධන පිරවුම්හල් නිසි පරිදී ඇනවුම් සිදුකර නැති බවයි ලංකා ඛණිජතෙල් නීතිගත සංස්ථාව සදහන් කරන්නේ. ඒ හේතුවෙන් ඇතැම් පිරවුම්හල් ආශ්‍රිතව පෝලිම් ද නිර්මාණය වී තිබුණා. කෙසේ වෙතත් ඛණිජතෙල් නීතිගත සංස්ථාව පවසන්නේ අවශ්‍යතරම් ඉන්ධන තොග පවතින අතර කිසිදු ඉන්ධන හිගයක් රටතුළ නොමැති බවයි. පෞද්ගලික ටැංකි රථ රියදුරන්ගේ සංගමය මෙම තත්ත්වය සම්බන්ධයෙන් අදහස් දැක්වුවා.     ", "URL": "https://www.itnnews.lk/2023/10/05/444529/", "Category": "Breaking News,දේශීය පුවත්", "Parent URL": null}