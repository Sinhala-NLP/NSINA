{"Source": "ITN news", "Timestamp": "මාර්තු 14, 2022 12:25", "Headline": "බොරැල්ල පල්ලියේ බෝම්බ සිද්ධියේ සැකකාර දොස්තර යළි රිමාණ්ඩ්", "News Content": "බොරැල්ල සියලු සාන්තුවරුන්ගේ දේවස්ථානයේ තිබී අත්බෝම්බයක් හමුවීමේ සිද්ධිය සම්බන්ධයෙන් සැකපිට අත්අඩංගුවට ගෙන සිටින විශ්‍රාමික වෛද්‍යවරයා ඇතුළු තුන්දෙනා ලබන 29 වනදා තෙක් තවදුරටත් රක්ෂිත බන්ධනාගාරගත කරන ලෙස නියම කෙරුණා. අදාළ පැමිණිල්ල කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය ඉදිරියේ කැදවනු ලැබූ අවස්ථාවේයි මෙම නියෝගය ලබා දුන්නේ. පැමිණිල්ල වෙනුවෙන් පෙනී සිටි කොළඹ අපරාධ කොට්ඨාසයේ සහකාර පොලිස් අධිකාරී නවේල් සිල්වා අධිකරණය හමුවේ කරුණු දක්වමින් කියා සිටියේ මෙම සැකකරුවන් සම්බන්ධයෙන් පීඩාකාරී ආයුධ පනත සහ දණ්ඩනීති සංග්‍රහය යටතේ විමර්ශන සිදු කරන බවයි. විමර්ශන කටයුතු අවසන් කර අධිකරණයට කරුණු වාර්තා කිරිම වෙනුවෙන් දිනයක් ලබාදෙන ලෙසද සහකාර පොලිස් අධිකාරිවරයා ඉල්ලීමක් කළා. එම කරුණු සළකා බැලූ මහේස්ත්‍රාත්වරිය සැකකරුවන් ලබන 29 වනදා තෙක් තවදුරටත් රක්ෂිත බන්ධනාගාරගත කිරීමට නියම කළා.   ", "URL": "https://www.itnnews.lk/2023/10/05/401125/", "Category": "දේශීය පුවත්", "Parent URL": null}