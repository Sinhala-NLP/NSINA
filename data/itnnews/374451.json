{"Source": "ITN news", "Timestamp": "නොවැම්බර් 7, 2021 12:33", "Headline": "අපවත්වී වදාළ මුරුංගස්යායේ ඥානිස්සර ස්වාමීන් වහන්සේගේ ආදාහන පූජෝත්සවය පස්වරුවේ", "News Content": "අපවත්වී වදාළ ප්‍රංශයේ ප්‍රධාන අධිකරණ සංඝනායක පැරිස් නුවර ජේතවන විහාරාධිපති ආචාර්ය මුරුංගස්යායේ ඥානිස්සර ස්වාමීන් වහන්සේ විදේශ ධර්මදූත සේවය නිසි ලෙස ඉටුකළ නායක ස්වාමීන් වහන්සේ නමක බව අග්‍රාමාත්‍ය මහින්ද රාජපක්ෂ මහතා පවසනවා. පූජ්‍ය මුරුංගස්යායේ ඥානිස්සර ස්වාමීන් වහන්සේගේ අපවත්වීම සම්බන්ධයෙන් විශේෂ ශෝක පණිවුඩයක් නිකුත් කරන අග්‍රාමාත්‍ය මහින්ද රාජපක්ෂ මහතා සදහන් කරන්නේ නායක ස්වාමීන් වහන්සේ විදේශවල ජීවත්වන භික්ෂූන් වහන්සේගේ මෙන්ම විදේශ ජනතාවගේ ද නොමද ගෞරවාදරයට පාත්‍ර වූ බවයි. උන්වහන්සේ අපවත්වූ පුවත ඇසීමෙන් තමන් බලවත්සේ සංවේගයට පත්වූ බව සදහන් කරන අග්‍රාමාත්‍යවරයා භික්ෂුවක ලෙස උන්වහන්සේ මෙරට අධ්‍යාපන ක්ෂේත්‍රය නගා සිටුවීම සදහා ඉටුකළ මෙහෙය ද අගයකර සිටියා. 1968 වසරේ දී ශ්‍යාම රාජ ත්‍යාගය දිනාගත් පූජ්‍ය මුරුංගස්යායේ ඥානිස්සර ස්වාමීන් වහන්සේ පේරාදේණීය විශ්වවිද්‍යාලයෙන් සිය උසස් අධ්‍යාපනය ලබාගත්තා. දිවයිනේ විවිධ විශ්වවිද්‍යාලවල ආචාර්යවරයෙකු වශයෙන් ද කටයුතු කර තිබෙනවා. මෙරට වෛද්‍ය විද්‍යාල ශිෂ්‍යයින්ට ශිෂ්‍යත්ව ලබාදීම, දුගී ජනතාවට නිවාස ඉදිකර දීම, ඇස් කණ්ණාඩි ලබාදීම ආදී සමාජ සත්කාර රැසක් පූජ්‍ය මුරුංගස්යායේ ඥානිස්සර ස්වාමීන් වහන්සේ ඉටුකළා. තමන් සමග දැඩි කළ්‍යාණ මිත්‍රත්වයකින් කටයුතු කළ උන්වහන්සේ ලංකාවට වැඩම කළ සෑම අවස්ථාවකදීම හමුවී සුවදුක් විචාල බවද අග්‍රාමාත්‍යවරයා සිහිපත් කරනවා. උන්වහන්සේගේ අපවත්වීමෙන් ඇතිවූ හිඩැස කලකට පිරිමැසිය නොහැකි බවද මහින්ද රාජපක්ෂ මහතා සිය නිවේදනයෙන් පෙන්වා දෙනවා. අපවත් වනවිට උන්වහන්සේ 77 වන වියේ පසුවුණා. ශ්‍රී දේහය පිළිබද ආදාහන පූජෝත්සවය විතාරන්දෙනිය බැදිගම සුදර්ශනානන්ද විහාරස්ථානයේ දී අද පස්වරු 4 ට සිදුකිරීමට නියමිතයි.   ", "URL": "https://www.itnnews.lk/2023/10/05/374451/", "Category": "දේශීය පුවත්", "Parent URL": null}