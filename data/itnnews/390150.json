{"Source": "ITN news", "Timestamp": "ජනවාරි 20, 2022 16:50", "Headline": "මානව හිමිකම් සම්බන්ධයෙන් ශ්‍රී ලංකාව ගෙන යන වැඩපිළිවෙල ප‍්‍රශංසනීයයි – තාරික් අහමඩ් සාමි", "News Content": "මානව හිමිකම් පිළිබද ශ්‍රී ලංකාවේ වැඩපිළිවෙල ඉතා ඉහළ ප්‍රගතියක් පෙන්නුම් කරන බව එක්සත් රාජධානියේ දකුණු ආසියාව සහ පොදුරාජ්‍ය මණ්ඩලය පිලිබද අමාත්‍ය  තාරික් අහමඩ් සාමිවරයා  පවසනවා. ශ්‍රී ලංකාවට එරෙහි මානව හිමිකම් පිළිබද සියලු ගැටලු ඉදිරියේදී නිරාකරණය කර  ගැනීම ට හැකි වනු ඇති බවයි ජනාධිපති ගෝඨාභය රාජපක්ෂ මැතිතුමා හමුවේ සාමිවරයා තවදුරටත් පැවසුවේ. එක්සත් රාජධානියේ අමාත්‍ය තාරික් අහමඩ් ස්වාමිවරයා ජනාධිපති ගෝඨාභය රාජපක්ෂ මැතිතුමා හමු වුණේ ජනාධිපති කාර්යාලයේදීයි. ශ්‍රී ලංකාවේ පුනර්ජනනීය බලශක්ති ක්ෂේත්‍රයේ අරමුනු ඉටුකර  ගැනීමට සහාය වන්නැයි ජනාධිපතිතුමා  මෙහිදී ඉල්ලීමක් කළා. තමන් සිය රටට ගිය විගස ඒ පිලිබද සොයා බලා දිය හැකි සෑම සහායක්ම  ලබා දෙන බවයි ස්වාමිවරයා පැවසුවේ. එක්සත් රාජධානියේ විවිධ ජාතීන්ට අයත් ජනකොටස් ශ්‍රී ලංකාවේ නව ආයෝජන සදහා අපේක්ෂාවෙන් සිටින බවද  ඔහු පැවසුවා.  මෙරට සෞඛ්‍ය සේවිකාවන් සදහා එක්සත් රාජධානියේ රැකියා ලබාදීමේ ගිවිසුමකට අත්සන් තබා තිබෙනවා. ශ්‍රී ලංකාව මුහුණ දී ඇති සියලු ගැටලු විසදමින් ්එක ජන කොටසක් ලෙස ජීවත්වීමට හැකි පරිසරය උදා කිරීම රජයේ අරමුණයි. එහිදී එක්සත් රාජධානියේ සිටින ශ්‍රී ලාංකික ඩයස්පෝරාව සමග අවබෝධයෙන් ක්‍රියාකිරීමට ඇති කැමැත්ත ප්‍රකාශ කළ ජනාධිපතිතුමා ඒ සදහා ඩයස්පෝරාව සමග සාකච්ඡා කිරීමට අවස්ථාව සළසන ලෙස සාමිවරයාගෙන් ඉල්ලා සිටියා.  එක්සත් රාජධානිය ශ්‍රී ලංකාවේ සමීප ප්‍රායෝගික මිතුරෙකු ලෙස සහයෝගයෙන් කටයුතු කිරීමට සැමවිටම සූදානම් බව ස්වාමිවරයා පැවසුවා. දෙරට අතර තානාපති සබදතාවලට ලබන වසරේදී වසර 75 ක් සපිරෙනවා. ඒ වෙනුවන් පැවැත්වෙන සැමරුම් උළෙල වෙනුවෙන්ද මෙහිදී සාකච්ඡා කෙරුණා.     ", "URL": "https://www.itnnews.lk/2023/10/05/390150/", "Category": "දේශීය පුවත්", "Parent URL": null}