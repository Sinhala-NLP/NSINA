{"Source": "ITN news", "Timestamp": "පෙබරවාරි 19, 2022 17:59", "Headline": "කපයිද ? නොකපයිද? හරියට තීන්දුවක් ගන්න බැරි විදුලියේ අර්බුදය", "News Content": "අද දිනයේ විදුලිය කප්පාදුවක් සිදු නොකරන බව මහජන උපයෝගීතා කොමිසන් සභාවේ සභාපති ජනක රත්නායක ප්‍රකාශ කළා. කෙසේ නමුත් පස්වරු දෙකත් හයත් අතර විදුලිය විසන්ධි කිරීමට සිදුවූයේ ජාතික පද්ධතිය ස්ථායී කිරීමට සිදුවූ නිසා බවයි ඒ මහතා වැඩිදුරටත් සදහන් කළේ. ඉන්ධන නොමැති වීම හේතුවෙන් බලාගාර කිහිපයක්ම අක්‍රිය වූ පසුබිමක ඊයේ දිනයේදී අදියර දෙකකට කාණ්ඩ 4ක් යටතේ විදුලිය කප්පාදු කිරීමට මහජන උපයෝගීතා කොමිසන් සභාව විදුලිබල මණ්ඩලයට අවසර ලබාදුන්නා. සපුගස්කන්ද බලාගාරයේ A හා B පර්යන්ත ද දැවි තෙල් නොමැති වීමෙන් ඊයේ පස්වරුවේ අක්‍රිය වුණා. නමුත් අද අලුයම එම පර්යන්තවලට දැවිතෙල්  ලැබීමෙන් අනතුරුව නැවතත් ජනන කටයුතු ආරම්භ වුණා. කෙසේවෙතත් අද දිනයේත් මෙගාවොට් 350ක හිගයක් පවතින බවයි විදුලිබල මණ්ඩලය ප්‍රකාශ කරන්නේ. නමුත් විදුලි කප්පාදුවක් අද දිනයේ සිදු නොවුනත් පස්වරු දෙකත් හයත් අතර විදුලිය විසන්ධි කිරීමට සිදුවූ බවයි මහජන උපයෝගී කොමිසන් සභාවේ සභාපති ජනක රත්නායක අප කළ විමසිමකදී කියා සිටියේ. අද දිනයේ වැසි සහිත කාලගුණයක් පැවතීම හේතුවෙන් සූර්ය බලයෙන් විදුලිය ජනනය කිරීම අවම මට්ටමකට පැමිණීම හේතුවෙන් ජාතික පද්ධතිය ස්ථායි කිරීමට මෙම තීරණය ගත් බවයි ඒ මහතා වැඩිදුරටත් සදහන් කළේ. කෙසේ නමුත් අද සහ හෙට රාත්‍රි කාලයේදී අඛණ්ඩව විදුලි සැපයුම ලබාදීමට බලාපොරොත්තු වන බව ලංකා විදුලිබල මණ්ඩලය පවසනවා. කැළණිතිස්ස, සොජිට්ස්, තුල්හිරිය,  මතුගම සහ කොළොන්නාව යන විදුලි බලාගාර තවමත් පවතින්නේ අක්‍රිය මට්ටමකයි. කෙසේවෙතත් විදුලිබල මණ්ඩලයේ තාක්ෂණික ඉංජිනේරු සංගමයේ සභාපති ඉංජිනේරු ඒ.ජී.ඕ. නිශාන්ත පවසන්නේ සූර්ය බලශක්තිය මගින් මෙගාවොට් 44 ක් ජාතික පද්ධතියට එක්කිරීමට හැකිව තිබියදීත් විදුලිබල මණ්ඩලය එය නොකර සිටීම ගැටලු සහගත බවයි. මේ අතර ඉන්ධන රැගත් නෞකා දෙකක් අද සහ හෙට දිවයිනට ළගා වීමට නියමිතව තිබෙනවා. පෙට්‍රල් සහ ඩීසල් මෙට්‍රික් ටොන් හැත්තෑ දහසක් පමණ ඒවායෙහි අඩංගු බවයි සදහන් වන්නේ.   ", "URL": "https://www.itnnews.lk/2023/10/05/396134/", "Category": "Breaking News,දේශීය පුවත්", "Parent URL": null}