{"Source": "ITN news", "Timestamp": "මාර්තු 18, 2023 12:34", "Headline": "ලබන සඳුදායින් පසුව පළාත් පාලන ආයතනවල බලය ආණ්ඩුකාරවරුන්ට", "News Content": "ලබන සඳුදායින් පසුව ආණ්ඩුකාරවරුන්ට පළාත් පාලන ආයතනවල බලයත් හිමිවන බව අග්‍රාමාත්‍ය දිනේෂ් ගුණවර්ධන මහතා පවසනවා. ජාත්‍යන්තර මූල්‍ය අරමුදලේ සහාය ද ඉදිරියේදී හිමිවන බැවින් රට දියුණු කිරීම වේගවත් කළ හැකි බව ද අග්‍රාමාත්‍යවරයා කියා සිටිනවා. අලුත්ගමක්, අලුත් රටක් ජාතික වැඩසටහනේ හම්බන්තොට දිස්ත්‍රික් ප්‍රගති සමාලෝචන රැස්වීම අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් හම්බන්තොට දිස්ත්‍රික් ලේකම් කාර්යාලයේදී පැවැත්වුණා. රාජ්‍ය සේවකයන් ඉදිරිපත් කරන සංඛ්‍යාලේඛණවල නිවැරදි බව පිළිබද වගකීම එම නිලධාරීන් දැරිය යුතු බවද අග්‍රාමාත්‍යවරයා කියා සිටිනවා. පොස්පේට් පොහොර පිළියෙල කිරිමේ කර්මාන්ත ශාලාවක් ආරම්භ කිරීමට ඉඩම් වෙන් කරන ලෙස අග්‍රාමාත්‍යවරයා මෙහිදී අදාළ නිලදාරීන්ට උපදෙස් දුන්නා. බහුකාර්ය සංවර්ධන නිලධාරීන් ලබන මැයි මස පළමුවනදාට පෙර ස්ථිර කිරීමට පියවර ගන්නා බවද ඒ මහතා කියා සිටියා. රාජ්‍ය අමාත්‍යවරුන් වන  අශෝක ප්‍රියන්ත, ඩී වී චානක, පාර්ලිමේන්තු මන්ත්‍රි චමල් රාජපක්ෂ, දකුණු පළාත් ආණ්ඩුකාර විලී ගමගේ යන මහත්වරුන් ඇතුළු පිරිසක් මෙම අවස්ථාවට සහභාගී වුණා.       ", "URL": "https://www.itnnews.lk/2023/10/05/469166/", "Category": "දේශීය පුවත්", "Parent URL": null}