{"Source": "ITN news", "Timestamp": "මාර්තු 4, 2022 18:56", "Headline": "ඉදිරියටත් විදෙස් ණය වාරික ගෙවීමට රජයට හැකියි", "News Content": "ඉදිරියටත් විදෙස් ණය වාරික ගෙවීමට රජයට හැකිබව මහබැංකු අධිපති අජිත් නිවාඩ් කබ්රාල් අද ප්‍රකාශ කළා. කෙසේ වෙතත් මුදල් ප්‍රතිපත්ති ස්ථාවරය තවදුරටත් දැඩි කළ යුතු බවට මුදල් මණ්ඩලය තීරණය කර ඇති බවයි මහබැංකු අධිපතිවරයා පවසන්නේ. ශ්‍රී ලංකා මහබැංකුවේ මුදල් මණ්ඩලයේ 2022 වසරට නියමිත දෙවන මුදල් ප්‍රතිපත්ති විවරණය අද ප්‍රකාශයට පත් කෙරුණා. අත්‍යවශ්‍ය නොවන සහ හදිසි නොවන ආනයන අධෛර්යමත් කිරීම, ඉන්ධන මිල සහ විදුලි ගාස්තු වැඩි කිරීම විදේශ ප්‍රේෂණ සහ ආයෝජන දිරිගැන්වීම, පුනර්ජනනීය බලශක්තිය කරා කඩිනමින් යොමුවීම මෙන්ම බලශක්ති සංරක්ෂණ ක්‍රියාමාර්ග ක්‍රියාත්මක කිරීම යන යෝජනාද මහබැංකුව ඉදිරිපත් කොට තිබෙනවා. එසේම රජයේ ආදායම ඉහළ නැංවීම, ණය නොවන විදේශ විනිමය ලබාගැනීම,  උපායමාර්ගික නොවන සහ ඌණ උපයෝගී වත්කම් කඩිනමින් අලෙවි කිරීම,  අත්‍යවශ්‍ය නොවන හදිසි නොවන ප්‍රාග්ධන ව්‍යාපෘති කල්දැමීම යන යෝජනාද මහබැංකුව ඉදිරිපත් කොට තිබෙනවා.   ", "URL": "https://www.itnnews.lk/2023/10/05/399534/", "Category": "දේශීය පුවත්", "Parent URL": null}