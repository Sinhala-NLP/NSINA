{"Source": "ITN news", "Timestamp": "மார்ச் 9, 2022 15:39", "Headline": "வறட்சியான காலநிலை காரணமாக நீர்த்தேக்கங்களின் நீர் மட்டம் பாரியளவு வீழ்ச்சி..", "News Content": "மலையகப்பகுதிகளில் தற்போது நிலவும் வறட்சியான காலநிலை காரணமாக மவுசாகலை நீர்த்தேக்கம் உள்ளிட்ட நீர்த்தேக்கங்களின் நீர் மட்டம் பாரியளவு வீழ்ச்சிக்கண்டுள்ளது. மத்திய மலைநாட்டில் அண்மைக்காலமாக தொடர்ந்து வறட்சி நிலவுவதால் என்றும் இல்லாதவாறு நீர்த்தேக்கங்களின் நீர் மட்டம் வீ’ழ்ச்சி கண்டுள்ளது. இதனால்ம மவுசாகலை நீர்த்தேக்கத்தில் மூழ்கியிருந்த பழைய மஸ்கெலிய நகரின் கட்டிடங்கள் முழுமையாக மேலோங்கியுள்ளன. கோவில்கள் , விகாரை, மஸூதி, பழைய கருங்கல் பாலம் என அனைத்தும் மேலோங்கியிருப்பதோடு நீர்த்தேக்க பகுதிமணல் தரையாக மாறியுள்ளது. தற்போது மலையகத்திலுள்ள நீர்த்தேக்கங்களின் நீர்மட்டம் 63.5 சதவீதம் குறைவடைந்துள்ளன. 36.5 சதவீத நீரே சேமிப்பிலிருப்பதாக மின்சார சபை பொறியியலாளர்கள் தெரிவிக்கின்றனர். இதில் மவுசாகலை நீர்த்தேக்கத்தில் 62.5 சதவீத நீர்குறைந்துள்ளதுடன் 37.5 சதவீதமே எஞ்சியுள்ளது. காசல்ரீ நீர்த்தேக்கத்தின் நீர் மட்டம் 79.7 சதவீதம் குறைவடைந்துள்ளதுடன் 20.3 சதவீத நீரே எஞ்சியுள்ளது. கொத்மலை நீர்த்தேக்கத்தில் 71.9 வீத நீர் குறைவடைந்துள்ளதுடன் 28.1 சதவீத நீரே எஞ்சியிருப்பதாக பொறியியலாளர்கள் தெரிவிக்கின்றனர். நீரேந்து பகுதிகளில் மேலும் வரட்சியான காலநிலை நிலவும் பட்சத்தில் பாரிய நீர்த் தட்டுப்பாடு ஏற்படுவதற்கான வாய்ப்புக்கள் காணப்படுவதாகவும் இதனால் நீர் மின் உற்பத்தியில் பாரிய அளவில் பாதிப்படையலாம் எனவும் மின்சாரத் துறை அதிகாரிகள் தெரிவிக்கின்றனர். இதனால் இக்காலப் பகுதியில் பொதுமக்கள் நீரினை மிகவும் சிக்கனமாக பயன்படுத்துமாறும் கோரிக்கை விடுக்கப்பட்டுள்ளது. ", "URL": "https://www.itnnews.lk/2023/10/05/400308/", "Category": "Breaking News,அண்மைய செய்திகள்,தேசிய செய்திகள்", "Parent URL": null}