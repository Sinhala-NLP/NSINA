{"Source": "ITN news", "Timestamp": "ජූනි 21, 2021 14:22", "Headline": "ගංවතුරින් පීඩාවට පත් පවුල් 1500 කට වියළි ආහාර", "News Content": "කොරෝනාවෙන් වගේම ගං වතුර උවදුරින් පීඩාවට පත් වෙලා ඉන්න අපේම ජනතාවට විවිධ ආකාරයෙන් උදව් උපකාර කරන්න බොහෝ පිරිස් ඉදිරිපත් වෙලා ඉන්නවා. ගංවතුරින් පීඩාවට පත් මහර ප්‍රාදේශීය ලේකම් කොට්ඨාශයේ පවුල් 1500 කට වියළි ආහාර ද්‍රව්‍ය ලබාදීම පාර්ලිමේන්තු මන්ත්‍රී සහන් ප්‍රදීප් මහතාගේ ප්‍රධානත්වයෙන් සිදුවුණා. මේ සදහා වැයකර ඇති මුදල රුපියල් ලක්ෂ තිහක්. භාණ්ඩ බෙදාදීමේ අවස්ථාවට මහර ප්‍රා දේශීය සභාවේ සභාපති සුජිමා චාන්දනී මහත්මිය ඇතුලු පිරිසක් සහභාගි වුණා. අලව්ව ග්‍රාමීය රෝහලට රුපියල් ලක්ෂ 15 ක් පමණ වටිනා භාණ්ඩ ලබාදීම අලව්ව ග්‍රාම නිලධාරි සුභ සාධක සංගමය සහ ප්‍රදේශයේ දානපතියන්ගේ මෙහෙයවීමෙන් සිදුවුණා. කොවිඩ් රෝගයෙන් පීඩා විදින පුද්ගලයින් සදහායි මෙම භාණ්ඩ පරිත්‍යාග කෙරුණේ. වැලිගම ප්‍රාදේශීය සභාව මගින් හදිසි මරණ පරික්ෂකවරුන් සදහා ආරක්ෂක ඇදුම් කට්ටල සහ විෂබීජහරණ ද්‍රව්‍ය ලබාදීම ප්‍රාදේශීය සභාවේ සභාපති පුෂ්ප කුමාර බැට්ටගේ මහතාගේ ප්‍රධානත්වයෙනුයි සිදුවුණේ. කොරෝනා තත්ත්වය හේතුවෙන් පීඩාවට පත් වූ මොරගහහේන ප්‍රදේශයේ පවුල් සදහා වියළි ආහාර බෙදාදීමේ වැඩසටහනක් සංවිධාන කර තිබුණා. තම විවාහ උත්සවය සදහා වෙන් කළ මුදල් මීට යොදාගෙන තිබුණේ මධුෂාන් හා තිළිනි යන දෙදෙනායි. රත්නපුර දිස්ත්‍රික්කයේ මෝටර් රථ කාර්මික මහතුන් කොරෝනා වසංගතය හේතුවෙන් පීඩාවට පත්ව සිටිනවා. ඔවුන් සිය දෙනෙකු වෙනුවෙන් විශේෂ සහන බඩු මළු පරිත්‍යාග කෙරුනා. ඒ රත්නපුර ව්‍යාපාරික මහතෙකුගේ ධන පරිත්‍යාගයෙන්. ", "URL": "https://www.itnnews.lk/2023/10/05/344138/", "Category": "දේශීය පුවත්", "Parent URL": null}