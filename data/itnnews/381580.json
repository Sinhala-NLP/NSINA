{"Source": "ITN news", "Timestamp": "දෙසැම්බර් 8, 2021 13:39", "Headline": "මුළුමනින්ම කාබනික පොහොර යොදා ගනිමින් අක්කර 3ක සාර්ථකව කහ වවයි", "News Content": "අක්කර තුනක භූමියක සාර්ථක කහ වගාවක් මින්නේරිය රොටවැව ප්‍රදේශයේ දී දැකගත හැකි වනවා. මුළුමනින්ම කාබනික පොහොර යොදා ගනිමින් මෙම කහ වගාව සිදුකර තිබීම විශේෂත්වයක්. වස විසෙන් තොර වගාවක් කරා ගොවිතැන ගෙන යන ගමනේ දී බොහෝ ගොවීන් කාබනික පොහොර පමණක් භාවිතයට පියවර ගෙන තිබෙනවා. බීජ වගාවක් ලෙස කහ කිලෝග්‍රෑම් විසිපන්දහසක අස්වැන්නක් අපේක්ෂාවෙනුයි රොටවැව ගම්මානයේ චන්දන වික්‍රමසිංහ ගොවි මහතා වගාවට යොමුව තිබෙන්නේ. මෙමගින් රුපියල් ලක්ෂ 45 ක ආදායමක් අපේක්ෂා කරන බවයි ඔහු සදහන් කළේ. මේ අතර යාන්ත්‍රානුසාරයෙන් ගොයම් පැළ සිටුවීමේ වැඩසටහනක් ලබුදූව බොකරමුල්ලගොඩ කලුගල වෙල් යායේ දී පැවැත්වුණා. ඒ මහා සංඝයා වහන්සේගේආශිර්වාද මධ්‍යයේයි. ලබුදූව ගොවිජන සංවර්ධන කාර්යාල නිලධාරීන්ගේ අධීක්ෂණය සහ උපදෙස් මත මෙම වැඩසටහන ක්‍රියාත්මක කෙරුණා.     ", "URL": "https://www.itnnews.lk/2023/10/05/381580/", "Category": "දේශීය පුවත්", "Parent URL": null}