{"Source": "ITN news", "Timestamp": "අප්‍රේල් 27, 2022 11:30", "Headline": "නැව් ගාස්තු ඩොලර්වලින් අයකර ගැනීමට පියවර", "News Content": "වරාය අධිකාරියට සිදු කරනු ලබන නැව් ගාස්තු ඇමෙරිකා ඩොලර්වලින් අයකර ගැනීමට පියවර ගන්නා ලෙස අමාත්‍ය ප්‍රමිත බණ්ඩාර තෙන්නකෝන් මහතා උපදෙස් ලබා දී තිබෙනවා. මින් වාර්ෂිකව ඇමෙරිකා ඩොලර් මිලියන සියයත් දෙසීයත් අතර මුදලක් අපේක්ෂා කරන බවයි ශ්‍රී ලංකා වරාය අධිකාරිය පවසන්නේ. නැව් සමාගම් මගින් ශ්‍රී ලංකා වරාය අධිකාරිය වෙත මීට පෙර රුපියල් මගින් කළ ගෙවීම් ජුනි මස පළමුවෙනිදා සිට ඇමෙරිකා ඩොලර් මගින් ගෙවිය යුතු බවයි වරාය අධිකාරිය සදහන් කරන්නේ. වරාය අධිකාරියට ලැබෙන ඩොලර් ආදායම ඉහළ නැංවීමේ අරමුණින් මෙම පියවර ගෙන තිබෙනවා. අමාත්‍ය ප්‍රමිත බණ්ඩාර තෙන්නකෝන් මහතා සමග පැවති සාකච්ඡාවකදී නැව් ඒජන්තවරුන්ගේ සංගමය සහ ශ්‍රී ලංකා යාත්‍රා ක්‍රියාකරුවන්ගේ සංගමයේ නිලධාරීන් මීට එකගතාව පළ කළා. කොළඹ වරායේ පෞද්ගලික පර්යන්ත දෙකෙහි මෙය දැනටමත් ක්‍රියාත්මක අතර රජය සතු පර්යන්තයේද ජුනි පළමුවනදා සිට එය ක්‍රියාත්මක බවයි අමාත්‍ය ප්‍රමිත බණ්ඩාර තෙන්නකෝන් මහතා වැඩදුරටත් සදහන් කරන්නේ.   ", "URL": "https://www.itnnews.lk/2023/10/05/408537/", "Category": "Breaking News,දේශීය පුවත්", "Parent URL": null}