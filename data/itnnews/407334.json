{"Source": "ITN news", "Timestamp": "අප්‍රේල් 19, 2022 09:30", "Headline": "2022 වර්ෂය සඳහා පළමු ශ්‍රේණියට සිසුන් බඳවා ගැනීම අද", "News Content": "මේ වසරේ දී රජයේ පාසල්වල පළමු ශ්‍රේණියට සිසුන් ඇතුළත් කර ගැනීම අද සිදුකෙරුණා. 2022 නව පාසල් වාරය ඊයේ ආරම්භ කෙරුණා. එහෙත් පළමු වසර සඳහා සිසුන් බඳවා ගැනීම සිදු කෙරුනේ අද දිනයේදීයි. නවක සිසුන් බඳවා ගැනීම දිවයින පුරා පාසල්වල දී සිදුකෙරුණේ උත්සවාකාරයෙනුයි. හෝමාගම කලාපයේ පාසල්වල පළමු වසරට සිසුන් ඇතුළත් කර ගැනීමේ ප්‍රධාන උත්සවය පැවැත්වුණේ ගොඩගම සුභාරතී මහාමාත්‍ය මහා විද්‍යාලයේදීයි. විදුහල්පති සමන් මංජුල මහතාගේ ප්‍රමුඛ ආචාර්ය මණ්ඩලයේ සහ දෙමව්පියන්ගේ මූලිකත්වයෙන් එම උත්සවය සංවිධාන කර තිබුණා. එම උත්සව පැවැත්වුණේ හෝමාගම කලාප අධ්‍යාපන අධ්‍යක්ෂිකා ජයන්තා රූපසිංහ මහත්මියගේ ප්‍රධානත්වයෙන්. මේ අතර කොළඹ සංඝමිත්තා බාලිකා විද්‍යාලයේ පළමු ශ්‍රේණියට දැරියන් ඇතුළත් කිරීම සිදුකෙරුණේ ද උත්සවාකාරයෙනුයි. පළමු ශ්‍රේණියේ සිසුන් සඳහා පෙළපොත් බෙදාදීම ද සිදුකෙරුණා. විදුහල්පතිනි තුෂාරි ද සිල්වා මහත්මියගේ මූලිකත්වයෙනුයි උත්සවය සංවිධාන කර තිබුණේ. අනුරාධපුර ස්වාර්ණපාලි ජාතික පාසලේ පළමු ශ්‍රේණියට සිසුන් ඇතුළත් කර ගැනීමේ උත්සවය විදුහල්පතිනි ආර් ඒ සී ඒ කේ රත්නායක මහත්මියගේ ප්‍රධානත්වයෙන් පැවැත්වුණා.       ", "URL": "https://www.itnnews.lk/2023/10/05/407334/", "Category": "Breaking News,දේශීය පුවත්", "Parent URL": null}