{"Source": "ITN news", "Timestamp": "ජනවාරි 8, 2023 12:22", "Headline": "ITN “තුලාව” අනාවරණයෙන් පසු අඩුවුණු බිත්තර හෙට පළාත් 03කට ", "News Content": "සමස්ත ලංකා බිත්තර නිෂ්පාදකයින්ගේ සංගමය සහනදායී මිලට බිත්තර ලබා දීමේ ජංගම සේවාව මේ දිනවල සිදු කෙරෙනවා. ස්වාධීන රූපවාහිනි අනාවරණයෙන් පසු ඊයේ දිනයේ දි සමස්ත ලංකා බිත්තර නිෂ්පාදකයින්ගේ සංගමය බිත්තර ලක්ෂ 8ක් කොළඹට රැගෙන එනු ලැබුවා. ඒ අනුව හෙට දිනයේදි ඌව , උතුරු මැද සහ මධ්‍යම පළාත තුළ එම වැඩසටහන ක්‍රියාත්මක කිරීමට නියමිතයි. මේ අතර බිත්තර ආනයනය කිරීමට අදාළ ටෙන්ඩර් කැදවීම හෙට සිදු කෙරෙනවා. බිත්තර නිෂ්පාදකයින්ගේ සංගමයේ ජංගම බිත්තර ලබා දිමේ සේවාව මගින් බිත්තරයක් රුපියල් 53ක තොග මිලට සහ රුපියල් 55ක සිල්ලර මිලට ලබා ගැනිමේ හැකියාව පවතිනවා. කොළඹ රිජ්වේ ආර්යා ළමා රෝහලට දින 10ක් සදහා නොමිලේ බිත්තර සැපයීමට ද බිත්තර නිෂ්පාදකයින්ගේ සංගමය කටයුතු කළා. සමස්ත ලංකා බිත්තර නිෂ්පාදකයින්ගේ සංගමය ලොරි රථ යොදා ගනිමින් විවිධ ප්‍රදේශවලට සහනදායී මිලට බිත්තර බෙදා හැරිමේ කටයුතු මේ දිනවල සිදු කෙරෙනවා. මෙම වැඩපිළිවෙල යටතේ පළාත් 09 ආවරණය වන පරිදි රෝහල් වෙත රුපියල් 53 බැගින් බිත්තර ලබාදීමට නියමිතයි. ඒ අනුව හෙට දිනයේ දි මධ්‍යම පළාතේ ප්‍රදේශවලට  බිත්තර බෙදා හැරීමට සියලු කටයුතු මේ වන විට සුදානම් කර ඇති බවයි බිත්තර නිෂ්පාදකයින්ගේ සංගමයේ සභාපති සරත් රත්නායක මහතා සඳහන් කලේ. කෙසේ වෙතත් වෙළදපොල තුළ ඇතැම් ස්ථානවල බිත්තරයක් ඉහළ මිල ගණන් යටතේ අලෙවි වන ආකාරයක් ද දක්නට ලැබෙනවා. පාසල් දරුවන්ට බිත්තරයක් ලබා දිමේ වැඩපිළිවෙලක් කඩිනමින් ක්‍රියාත්මක කළ යුතු බවයි ලංකා ගුරු සංගමයේ සභාපති ජෝසප් ස්ටාලීන් මහතා පවසන්නේ.     ", "URL": "https://www.itnnews.lk/2023/10/05/454372/", "Category": "දේශීය පුවත්", "Parent URL": null}