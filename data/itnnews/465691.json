{"Source": "ITN news", "Timestamp": "மார்ச் 6, 2023 12:56", "Headline": "நாளாந்தம் பல ரயில் சேவைகள் ரத்து", "News Content": "ஜனவரி 01ம் திகதி முதல் 60 வயதுக்கு மேற்பட்டவர்களுக்கு ஓய்வளிக்கப்படும் என்ற அரசின் கொள்கை முடிவுடன் பல தொடரூந்து சேவைகள் ரத்து செய்யப்பட்டன. இதனை கருத்திற்கொண்டு 60வயதுக்கு மேற்பட்டவர்களை ஒப்பந்த அடிப்படையில் பணியமர்த்த நடவடிக்கை எடுக்கப்படுமென போக்குவரத்து அமைச்சு அறிவித்துள்ளது. எனினும் குறித்த தீர்மானம் நடைமுறைப்படுத்தப்படாததால் கடந்த சில தினங்களில் 60 வயதுக்கு மேற்பட்ட சுமார் 20க்கும் அதிகமான தொடரூந்து சாரதிகள் தமது சேவையை நிறைவு செய்துள்ளதாக தெரிவிக்கப்படுகிறது. தற்போதுள்ள புகையிரத சாரதிகள் நீண்ட தூர சேவைகளுக்கு விண்ணப்பிக்க தயங்குவதால், நீண்ட தூர சேவைகளை நடத்துவதில் பாரிய பிரச்சினை ஏற்பட்டுள்ளதாக புகையிரத திணைக்களம் தெரிவித்துள்ளது. மட்டக்களப்பு, திருகோணமலை, வவுனியா, அனுராதபுரம், மற்றும் பதுளை உள்ளிட்ட பகுதிகளுக்கு தொடரூந்து சேவைகள் சில தடைபட்டுள்ளதாக தெரிவிக்கப்படுகின்றது. குறிப்பாக கொழும்பில் இருந்து மட்டக்களப்பு நோக்கிச் செல்லும் உதயாதேவி புகையிரத ​சேவை கடந்த வெள்ளிக்கிழமை முதல் நிறுத்தப்பட்டுள்ளதாக புகையிரத திணைக்களம் தெரிவித்துள்ளது. ", "URL": "https://www.itnnews.lk/2023/10/05/465691/", "Category": "Breaking News,தேசிய செய்திகள்", "Parent URL": null}