{"Source": "ITN news", "Timestamp": "අගෝස්තු 31, 2021 20:00", "Headline": "විසඳුමට ස්ටාලින්ලා විරුද්ධ වෙද්දි උපාධිධාරි ගුරු සංගමය මනාප වෙයි", "News Content": "ගුරු විදුහල්පති වැටුප් විෂමතාවට ලබන අයවැයෙන් අදියර කිහිපයක් යටතේ විසඳුම් ලබාදෙන තෙක් ඉදිරි මාස දෙක සඳහා රුපියල් 5000 විශේෂ දීමනාවක් ලබාදීමට කැබිනට් අනුමැතිය හිමිව තිබෙනවා. කෙසේ වෙතත් ගුරු සංගම් කිහිපයක් එම තීරණයට විරෝධය පල කරද්දි තවත් ගුරු සංගම්  මේ සම්බන්ධයෙන් ප්‍රසාදය ද පල කරනවා. මේ අතර ඔන්ලයින් වර්ජනය තවදුරටත් ක්‍රියාත්මක බව ගුරු සංගම් පවසනවා. ගුරු විදුහල්පති වැටුප් විෂමතාව පිළිබද සොයා බැලීම සඳහා සාමාජිකයින් හතර දෙනෙකුගෙන් යුත් අමාත්‍ය මණ්ඩල අනු කමිටුවක් පසුගියදා පත් කෙරුණා. මෙම අනුකමිටුව ගුරු විදුහල්පති හා ගුරු උපදේශක වෘත්තිය සමිති 33 ක නියෝජිතයන් සමග සාකච්ඡා කිරීමෙන් පසු සකස් කෙරුණු වාර්තාව කැබිනට් මණ්ඩලයට ඊයේ ඉදිරිපත් කෙරුණා. ඒ සඳහා කැබිනට් අනුමැතිය හිමි වූ අතර  ලබන සැප්තැම්බර් සහ ඔක්තෝම්බර් මාස සදහා ගුරුවරුන්ට මෙන්ම විදුහල්පතිවරුන්ට රුපියල් පන් දහසක විශේෂ දීමනාවක් ගෙවීමට ද අමාත්‍ය මණ්ඩලය අනුමැතිය  ලබා දුන්නා. අනු කාරක සභාව ගුරු විදුහල්පති වැටුප් විෂමතා ඉවත් කිරීම සදහා නිර්දේශිත සංශෝධන 2022 අයවැය යෝජනා මගින් අදියරගතව ක්‍රියාත්මක කිරීමට පියවර ගැනෙනවා. ගුරු සේවය,  ගුරු උපදේශක සේවය සහ විදුහල්පති සේවය යන සේවා සංවෘත සේවා ලෙස නොවැම්බර් මස විසි වන දිනට පෙර ගැසට් කිරීමට ද නියමිතයි. අමාත්‍ය මණ්ඩල අනුකාරක සභාවේ සෙසු යෝජනා පළාත් සභා හා අනෙකුත් අදාළ බලධාරීන් සමග එක්ව අධ්‍යාපන අමාත්‍යංශය විසින් මාස හයක් තුළ ක්‍රියාත්මක කිරීම සදහා අවශ්‍ය පියවර ගැනෙනවා. කෙසේ වෙතත් ගුරු විදුහල්පති වැටුප් විෂමතා සම්බන්ධයෙන් ලබා දී ඇති විසදුම් සමග එකගවිය නොහැකි බව ලංකා ගුරු සංගමය පවසනවා. මේ අතර ගුරු විදුහල්පති වැටුප් විෂමතාව විසදීම සම්බන්ධයෙන් ලබාදුන් තාවකාලික විසදුමට සිය ස්තූතිය පල කරන බව සමස්ත ලංකා උපාධිධාරි ගුරු සංගමය නිවේදනයක් නිකුත් කරමින් සදහන් කරනවා. එම සංගමය අවධාරණය කරන්නේ වැටුප් විෂමතාව සඳහා ලබන අයවැයෙන් පිළිගත හැකි විසඳුමක් ලබාදෙන තුරු රුපියල් 5000 ක දීමනාවක් ලබා දීමට ගත් තීන්දුව අගය කරන බවයි. ", "URL": "https://www.itnnews.lk/2023/10/05/359559/", "Category": "දේශීය පුවත්", "Parent URL": null}