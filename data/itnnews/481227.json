{"Source": "ITN news", "Timestamp": "මැයි 7, 2023 16:34", "Headline": "ගිනි අවියක් නිසා ගුවන් යානයක් පැය 04ක් ප්‍රමාද වෙයි", "News Content": "කටුණායක සිට ඉන්දියාවේ චෙන්නායි බලා ඊයේ දහවල් පිටත්ව යාමට නියමිතව තිබූ ගුවන් යානය පැය 4ක් ප්‍රමාද වුණා. ගුවන් යානයේ ආරක්ෂක නිලධාරියා නීතිවිරෝධී ලෙස සිය ගිනි අවිය සමග ගුවන් මගී පර්යන්තය වෙත පැමිණීම හේතුවෙන් කටුණායක ගුවන් තොටුපල ආරක්ෂක නිලධාරීන් ඔහු සිය භාරයට ගැනීමත් සමගයි මෙම ප්‍රමාදය සිදුවුණේ. සියලුම ගුවන් යානාවල මෙවැනි ආරක්ෂක නිලධාරියෙකු ආරක්ෂාව සදහා යොදවා සිටිනවා. එම නිලධාරියාට සිය ගිනි අවිය පිටතට ගෙනයාම තහනම් වන අතර ඔහුට ගුවන් යානයෙන් පිටතට යාමට අවශ්‍ය නම් එම ගිනි අවිය ගුවන් යානයේ ප්‍රධාන ගුවන් නියමුවා වෙත භාරදිය යුතුයි. මෙම ඉන්දීය ගුවන් සේවයේ ඒ අයි 272 දරණ ගුවන් යානයේ ආරක්ෂක නිලධාරියා ඉන්දියාවේ විශේෂ කාර්ය බලකායේ නිලධාරියෙකු වන අතර ඔහු සිය ගිනි අවිය ද රැගෙන ගුවන් යානයේ ප්‍රධාන ගුවන් නියමුවා සමග කටුණායක ගුවන් තොටුපල සංක්‍රමණික මගී පර්යන්තය වෙත පැමිණ ඇති බව සදහන්. එසේ පැමිණි ඔවුන් ආපසු යමින් සිටියදී ආරක්ෂක නිලධාරියා ළග තිබූ ගිනි අවිය කටුණායක ගුවන් තොටුපල ආරක්ෂක නිලධාරියෙකු දැක ඇති අතර ඒ පිළිබද ආරක්ෂක ප්‍රධානීන් දැනුවත් කෙරුණා. ඒ අනුවයි ඉන්දීය ආරක්ෂක නිලධාරියා කටුණායක ගුවන් තොටුපල ආරක්ෂක නිලධාරීන් සිය භාරයට ගනු ලැබුවේ.     ", "URL": "https://www.itnnews.lk/2023/10/05/481227/", "Category": "Breaking News,දේශීය පුවත්", "Parent URL": null}