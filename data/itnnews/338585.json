{"Source": "ITN news", "Timestamp": "මැයි 22, 2021 14:41", "Headline": "ඊශ්‍රායලය අවහිර කර තිබූ ගාසා තීරයේ පිවිසුම් නැවතත් විවෘත කරයි", "News Content": "ඊශ්‍රායලය සහ පලස්තීන සටන්කාමීන් අතර සටන් විරාමය ක්‍රියාත්මක වීමත් සමග ගාසා තීරයට අත්‍යවශ්‍ය ආධාර ලැබෙමින් පවතිනවා. ඊශ්‍රායලය අවහිර කර තිබූ ගාසා තීරයේ පිවිසුම් ඊයේ නැවතත් විවෘත කරනු ලැබුවා. ඒ අනුව ආහාර, ඖෂධ හා ඉන්දන ගාසා තීරයට රැගෙන ඒමට කටයුතු කර තිබෙනවා. දින 11 ක ඊශ්‍රායල පලස්තීන ගැටුමට මුල්වූ ජෙරුසෙලමේ අල්අක්සා දේවස්ථානය ආශ්‍රිතව තවමත් උණුසුම් තත්ත්වයක් පවතින බව වාර්තා වනවා. පසුගිය 10 වනදා ආරම්භ වූ ගැටුම්වලින් ගාසා තීරයේ පලස්තීනුවන් 243 දෙනෙකු ජීවිතක්ෂයට පත්වුණා. ඊශ්‍රායල පාර්ශ්වයෙන් ළමයින් දෙදෙනෙකු ඇතුළු 12 දෙනෙකු මියගිය බවයි විදෙස් වාර්තා සදහන් කළේ. මේ අතර ගාසා තීරය යළි ගොඩ නැගීමට ඇමෙරිකාවේ සහාය හිමිවන බව  ඇමෙරිකා ජනාධිපති ජෝ බයිඩ්න් පවසනවා. කෙසේ නමුත් ඊශ්‍රායලයේ පැවැත්ම වෙනුවෙන් ඇමෙරිකාවේ කැපවීම වෙනස් නොවන බවයි ඔහු වැඩිදුරටත් පවසා සිටින්නේ. ", "URL": "https://www.itnnews.lk/2023/10/05/338585/", "Category": "Breaking News,ජාත්‍යන්තර පුවත්", "Parent URL": null}