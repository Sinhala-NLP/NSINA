{"Source": "ITN news", "Timestamp": "අගෝස්තු 27, 2023 11:32", "Headline": "උඩරට එළවළු රැසක මිල සැලකිය යුතු මට්ටමකින් පහළට", "News Content": "උඩරට එළවළු රැසක මිල සැලකිය යුතු මට්ටමකින් පහළ ගොස් ඇති බව කැප්පෙටිපොල විශේෂ ආර්ථික මධ්‍යස්ථානයේ ව්‍යාපාරිකයින් පවසනවා. එළවළු තොග අලෙවි කර ගැනීමට පවා නොහැකි බවටයි එළවළු වගාකරුවන් පවසන්නේ. කැප්පෙටිපොල විශේෂ ආර්ථික මධ්‍යස්ථානයේ එළවළු වර්ග රැසක තොග මිල රුපියල් සියයෙන් පහළ මිලකට පැමිණ තිබෙනවා. පහතරට එළවළු මිල පහත වැටීම මෙන්ම දඹුල්ල විශේෂ ආර්ථික මධ්‍යස්ථානයේ එළවළු මිල පහත වැටීම මීට ටහ්තුව බවයි ව්‍යාපාරිකයින් පෙන්වා දෙන්නේ. එම විශේෂ ආර්ථික මධ්‍යස්ථානයට විශාල වශයෙන් එළවළු තොග ලැබී ඇති බවද වෙළද සංගමය පවසනවා. තක්කාලි කිලෝවක මිල රුපියල් 50ත් 80ත් අතර නෝකෝල් කිලෝවක මිල රුපියල් 60ත් 70ත් අතර ගෝවා කිලෝවක් රුපියල් 70ත් 80ත් අතර සහ රාබු කිලෝවක් 40ත් 50ත් අතර මිලකට අලෙවි කෙරුණා. එමෙන්ම මාලු මිරිස් කිලෝවක් 200ත් 210ත් අතර මිලකට බෝංචි 250ත් 300ත් අතර සහ කැරට් කිලොවක් 180ත් 200ත් අතර මිලකටයි අලෙවි කෙරෙන්නේ. කැප්පෙටිපොල විශේෂ ආර්ථික මධ්‍යස්ථානයට එළවළ තොග රැගෙන එන ගොවීන් පවසන්නේ පිට පළාත්වලින් වෙළෙඳුන් වැඩි වශයෙන් පැමිණීම හේතුවෙන් මෙම තත්ත්වය උද්ගතව ඇති බවයි.   ", "URL": "https://www.itnnews.lk/2023/10/05/511240/", "Category": "Breaking News,දේශීය පුවත්", "Parent URL": null}