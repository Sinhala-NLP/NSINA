{"Source": "ITN news", "Timestamp": "ජූලි 9, 2021 12:17", "Headline": "ඉතුරු වූ ෆයිසර් එන්නතට මොකද වුණේ? හමුදාපති පැහැදිලි කරයි", "News Content": "ඇස්ට්‍රා සෙනෙකා එන්නතේ දෙවන මාත්‍රාව ලෙස ෆයිසර් එන්නත ලබා දීමට ක්‍රියාත්මක කළ වැඩපිළිවෙල හදිසියේම නවතා දැමීම ගැන හා ෆයිසර් එන්නත් තොගය සම්බන්ධයෙන් ගෙන ඇති තීරණය පිළිබද යුද හමුදාපති ජෙනරාල් ශවේන්ද්‍ර සිල්වා මහතා පැහැදිලි කළා. මේ අතර එන්නත්කරණ වැඩපිළිවෙලද තවදුරටත් අඛණ්ඩව ක්‍රියාත්මකයි. වේරහැර යුද හමුදා පළමුවන වෛද්‍ය බලකාය පවත්වාගෙන යන එන්නත්කරණ මධ්‍යස්ථානයෙන් අද දිනයේද හත්දහසකට අධික පිරිසකට එන්නත් ලබාදීමට සැලසුම් කර තිබෙනවා. පසුගිය දින තුන තුළ සයිනොෆාම් එන්නතේ පළමු මාත්‍රාව විසිපන්දහසකට අධික පිරිසකට ලබාදුන් බවයි අණදෙන නිලධාරී ලුතිනන් කර්නල් දේශාන් දිසානායක මහතා සදහන් කළේ. කොළොන්නාව සෞඛ්‍ය වෛද්‍ය නිලධාරී කාර්යාලයීය එන්නත්කරණ වැඩසටහන සාර්ථකව ක්‍රියාත්මක වන්නේ ගුවන් හමුදාවේ සහාය මතයි. අද දිනයේදී 1500 කට එන්නත් ලබා දීමට සැලසුම් කර තිබෙනවා. පොළොන්නරුව දිස්ත්‍රික්කයේ වයස අවුරුදු 60 ට වැඩි පුද්ගලයින්ට කොරෝනා එන්නතේ දෙවන මාත්‍රාව ලබා දීම තමන්කඩුව සෞඛ්‍ය බල ප්‍ර දේශයේ ස්ථාන 4කදී සිදුවනවා. පුත්තලම දිස්ත්‍රික්කයේ වයස අවුරුදු 60ට වැඩි පුද්ගලයින්ට සයිනොෆාම් එන්නතේ දෙවන මාත්‍රාව ලබා දීම ආරම්භ වුණා. වෙන්නප්පුව සෞඛ්‍ය වෛද්‍ය නිලධාරී කොට්ඨාසයේ ස්ථාන කිහිපයකදී එන්නත් ලබාදීම සිදුවන බවයි සෞඛ්‍ය වෛද්‍ය නිලධාරී සුසන්ත කුමාරසිංහ මහතා සදහන් කළේ. කොටගල සෞඛ්‍ය වෛද්‍ය නිලධාරී කොට්ඨාසයේ වතු ආශ්‍රිත ග්‍රාමීය ප්‍ර දේශයේ ජ්‍යෙෂ්ඨ පුරවැසියන්ට සයිනොෆාම් එන්නතේ පළමු මාත්‍රාව ලබා දීම සිදුවනවා. මේ දක්වා ඇස්ට්‍රාසෙනෙකා එන්නතේ පළමු මාත්‍රාව පුද්ගලයින් නවලක්ෂ විසිපන්දහස් දෙසිය හතළිස් දෙදෙනෙකුට ලබා දී ඇති අතර එහි දෙවන මාත්‍රාව ලබා දී ඇති සංඛ්‍යාව තුන්ලක්ෂ අසූහතර දහස් හාරසිය පනස් හතරක්. සයිනොෆාම් එන්නතේ පළමු මාත්‍රාව විසි පන් ලක්ෂ හතලිස් හතර දහස් හයසිය දාහරතක් ලබාදී තිබෙනවා. එහි දෙවන මාත්‍රාව ලබාදී ඇති සංඛ්‍යාව නවලක්ෂ පනස් පන්දහස් දෙසිය පනස් දෙකක්. ස්පුට්නික් එන්නතේ පළමු මාත්‍රාව එක්ලක්ෂ දාහතරදහස් හත්සිය අනූ පස්දෙනෙකුට ලබා දි ඇති අතර දෙවන මාත්‍රාව ලබා දී ඇති සංඛ්‍යාව දාහතර දහස් හාරසිය හැටහතරක්. ෆයිසර් එන්නතේ පළමු මාත්‍රාව ද 2171 දෙනෙකුට ලබා දී ඇති බව වසංගත රෝග විද්‍යා අංශය පවසනවා.         ", "URL": "https://www.itnnews.lk/2023/10/05/348060/", "Category": "දේශීය පුවත්", "Parent URL": null}