{"Source": "ITN news", "Timestamp": "ஜூன் 30, 2021 18:48", "Headline": "கொரோனாவைக் கட்டுப்படுத்த இதுவரை 262 பில்லியன் ரூபாவை செலவிட்டுள்ளது அரசாங்கம்..", "News Content": "நாட்டை முடக்கி வருமானம் இழக்கப்பட்ட நிலையில் அரசாங்கம் கொரோனா ஒழிப்பிற்கென ஒதுக்கிய பணத்தை நாளுக்கு நாள் அதிகரித்தது. கொரோனா தொற்றை ஒழிக்கும் நோக்கிலேயே இந்நடவடிக்கை எடுக்கப்பட்டது. கொரோனாவை கட்டுப்படுத்த இவ்வருடத்தில் இதுவரை அரசாங்கம் 262 பில்லியன் ரூபாவை செலவிட்டுள்ளதுடன் நாட்டின் அபிவிருத்தியும் நிறுத்தப்படவில்லை. நிதி அமைச்சின் முன்னேற்ற மீளாய்வு கூட்டம் பிரதமர் மஹிந்த ராஜபக்ஷ அலரிமாளிகையில் இன்று இடம்பெற்றது. பல சவால்களுக்கு மத்தியில் சுபீட்சத்தை நோக்கிச் செல்லும் தொனிப்பொருளில் திறைசேரி செயலாளர் எஸ்.ஆர் ஆட்டிகல நிதி அமைச்சின் முன்னேற்றங்களையும் எதிர்கால நோக்கையும் முன்வைத்தார். இக்கட்டான காலகட்டத்தில் கூட சிறிய மற்றும் நடுத்தர அளவிலான வர்த்தகர்கள் உள்ளிட்ட பெரும்பாலானோருக்கு நிவாரணங்களை வழங்க செயற்பட்ட விதத்தை அவர் சுட்டிக்காட்டினார். 2019 ம் ஆண்டு செலுத்தப்படாதிருந்த 423 பில்லியன் ரூபா கொடுப்பனவுகளைக் கூட செலுத்தியே இவை மேற்கொள்ளப்பட்டன. அத்துடன் கொரோனாவைக் கட்டுப்படுத்துவதற்காக கடந்த ஆண்டில் அரசாங்கம் 117 பில்லியன் ரூபாவை செலவிட்டது. இவ் வருடத்தில் இதுவரை 53 பில்லியன் ரூபா செலவிடப்பட்டுள்ளது. குறித்த காலத்தில் தடுப்பூசிகளை வழங்குவதற்கும் ஏனைய செலவினங்களுக்குமாக 92 பில்லியன் ரூபா செலவிடப்பட்டுள்ளதாகவும் ஆட்டிகல இதன்போது தெரிவித்தார். பன்முகப்படுத்தப்பட்ட நிதியிலிருந்து இதுவரை அரசாங்கம் அங்கீரித்துள்ள அபிவிருத்தி திட்டங்களின் எண்ணிக்கை 11 ஆயிரம் ஆகும். 500 உற்பத்திக் கிராமங்களை உருவாக்குவதற்கு எதிர்காலத்தில் நடவடிக்கை எடுப்பதாக சமுர்த்தி மற்றும் சுயதொழில் வாய்ப்புக்கள் அமைச்சின் செயலாளர் நீல் பண்டார ஹப்புஹின்ன இங்கு தெரிவித்தார். 2020, 24 காலப்பகுதியில் பங்கு சந்தையில் புதிதாக 500 கம்பனிகளை உள்ளடக்கவும் எதிர்பார்க்கப்பட்டுள்ளதாகவும் இங்கு தெரிவிக்கப்பட்டது. மக்கள் பிரதிநிதிகள் பலரும் இதன்போது இணைந்திருந்தனர். ", "URL": "https://www.itnnews.lk/2023/10/05/346283/", "Category": "Breaking News,தேசிய செய்திகள்,முதன்மை செய்தி", "Parent URL": null}