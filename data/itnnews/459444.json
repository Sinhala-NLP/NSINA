{"Source": "ITN news", "Timestamp": "පෙබරවාරි 6, 2023 11:33", "Headline": "නේපාල සහ බංග්ලාදේශ විදේශ අමාත්‍යවරු කලාපීය සහයෝගීතාවයේ වැදගත්කම අවධාරණය කරයි", "News Content": "නේපාල හා බංගලාදේශය විදේශ අමාත්‍යවරුන් කලාපීය සහයෝගීතාවයේ වැදගත්කම අවධාරණය කළා. ඒ අග්‍රාමාත්‍ය දිනේෂ් ගුණවර්ධන මහතා සමග පැවති සාකච්ඡාවකදීයි. නිදහස් සැමරුමට සහභාගී වීමට පැමිණි නේපාල හා බංගලාදේශ විදේශ අමාත්‍යවරුන් වන ආචාර්ය ඒ කේ අබ්දුල් මොමන් හා ආචාර්ය බිමලා රායි පෞද්‍යාල් යන මහත්ම මහත්මින් අග්‍රාමාත්‍ය දිනේෂ් ගුණවර්ධන මහතා අරලියගහ මන්දිරයේදී හමුවුණා. දකුණු ආසියාතික රටවලට එකිනෙකාගේ අත්දැකීම් වලින් පාඩම් ඉගෙන ගත හැකි බවයි ඔවුන් එහිදි අවධාරණය කලේ. දකුණු ආසියානු කලාපීය සහයෝගිතා සංගමයේ දැනට පවතින අවහිරතා සමීප සහයෝගීතාවන්ට බාධා පමුණුවන බව ද විදේශ අමාත්‍යවරුන් මෙහිදී පෙන්වා දුන්නා. අමාත්‍යවරුන් දෙදෙනාගේ ශ්‍රී ලංකා සංචාරය පිළිබද ස්තූතිය පළ කළ අග්‍රාමාත්‍ය දිනේෂ් ගුණවර්ධන මහතා මෙවැනි ඉහළ මට්ටමේ හුවමාරු කිරීම්,  ද්විපාර්ශික සබදතා හා කලාපීය සහයෝගිතාව තවදුරටත් ශක්තිමත් කිරීමට හේතුවන බව පෙන්වා දුන්නා. වෙළද පහසුකම් ව්‍යාපාර සහ ආයෝජන මෙන්ම සංචාරක ව්‍යාපාරයේ සහයෝගීතාව හා සම්බන්ධතා පිළිබද මෙම සාකච්ඡාවේ දී වැඩි වශයෙන් අවධානය යොමු කෙරුණා.     ", "URL": "https://www.itnnews.lk/2023/10/05/459444/", "Category": "Breaking News,දේශීය පුවත්", "Parent URL": null}