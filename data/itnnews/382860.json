{"Source": "ITN news", "Timestamp": "டிசம்பர் 15, 2021 12:48", "Headline": "நாட்டின் பல பகுதிகளில் இடம்பெற்ற விபத்துக்களில் நால்வர் பலி..", "News Content": "தெற்கு அதிவேக வீதியின் மில்லெனிய, களனிகம பகுதியில் இடம்பெற்ற வாகன விபத்தில் இருவர் உயிரிழந்துள்ளனர். மேலும் மூவர் காயமடைந்த நிலையில், வைத்திசாலையில் அனுமதிக்கப்பட்டுள்ளனர். கதிர்காம யாத்திரைக்கு சென்று, அதிவேக வீதியூடாக மாத்தறையிலிருந்து, கொழும்பு நோக்கி பயணித்த மோட்டார் வண்டி வேகக்கட்டுப்பாட்டை இழந்து, பாதுகாப்பு சுவரில் மோதி விபத்துக்குள்ளாகியுள்ளது. இதில் பண்டாரகம பகுதியை சேர்ந்த 39 வயதான நபரொருவர் மற்றும் அவரது நான்கு வயதான மகளுமே உயிரிழந்துள்ளதாக பொலிஸ் ஊடகப்பேச்சாளர் அலுவலகம் தெரிவித்துள்ளது. சம்பவம் தொடர்பில் பொலிஸார் மேலதிக விசாரணைகளை முன்னெடுத்துள்ளனர். இந்நிலையில் சிலாபம் – கொழும்பு பிரதான வீதியின் இரட்டைக்குளம் பகுதியில் இடம்பெற்ற விபத்தில் இருவர் உயிரிழந்துள்ளனர். மோட்டார் சைக்கிள் ஒன்று வீதியை விட்டு விலகி விபத்திற்குள்ளாகியுள்ளது. இதில் 53 வயதான தாயும், 23 வயதான மகனுமே உயிரிழந்துள்ளதாக தெரியவந்துள்ளது. சம்பவம் தொடர்பில் பொலிஸார் விசாரணைகளை ஆரம்பித்துள்ளனர். இதேவேளை ரம்புக்கனையிலிருந்து, கொழும்பு நோக்கி பயணித்த ரயிலுடன், டிப்பர் வண்டியொன்று மோதி விபத்துக்குள்ளாகியுள்ளது. இன்று அதிகாலை விபத்து இடம்பெற்றுள்ளது. மீரிகம மற்றும் வில்லவத்த ரயில் நிலையங்களுக்கிடையிலான ரயில் குறுக்கு வீதியில் குறித்த விபத்து இடம்பெற்றுள்ளது. மீரிகம திவுலப்பிட்டிய பிரதான வீதியில் பயணித்துக்கொண்டிருந்த டிப்பர் வண்டி கவனயீனமாக மீரிகம ரயில் நிலையத்திற்கருகிலுள்ள ரயில் குறுக்கு வீதியில் பயணித்துள்ளது. இதன்போது கொழும்பு கோட்டை நோக்கி பயணித்த ரயிலுடன் குறித்த டிப்பர் வண்டி மோதுண்டுள்ளது. இதில் டிப்பர் வண்டியின் சாரதி காயமடைந்த நிலையில், வைத்தியசாலையில் அனுமதிக்கப்பட்டுள்ளார். இதனால் பிரதான ரயில் வீதியின் போக்குவரத்து பாதிக்கப்பட்டிருந்த நிலையில் தற்போது குறித்த வீதியுடனான ரயில் சேவைகள் வழமைக்கு திரும்பியுள்ளதாக புகையிரத கட்டுப்பாட்டறை தெரிவித்துள்ளது. ", "URL": "https://www.itnnews.lk/2023/10/05/382860/", "Category": "Breaking News,தேசிய செய்திகள்", "Parent URL": null}