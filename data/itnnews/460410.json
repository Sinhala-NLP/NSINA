{"Source": "ITN news", "Timestamp": "පෙබරවාරි 12, 2023 11:48", "Headline": "යාපනයේ විරෝධතාවක් අතරතුර අත්අඩංගුවට ගත් මන්ත්‍රීවරයා ඇතුළු 18 දෙනාට ඇප", "News Content": "යාපනයේ පැවති විරෝධතාවක් අතරතුර පාර්ලිමේන්තු මන්ත්‍රීවරයෙකු ඇතුළු 18 දෙනෙකු පොලීසිය අත්අඩංගුවට ගත්තා. ඒ අධිකරණ නියෝග කඩකිරීම ඇතුළු චෝදනා කිහිපයක් සම්බන්ධයෙන්. ජනාධිපති රනිල් වික්‍රමසිංහ මහතා යාපනය සංචාරය අතරතුර මෙම පිරිස විරෝධතාව සංවිධාන කර තිබුණා. විරෝධතා සිදුනොකරන ලෙස අධිකරණය නියෝගයක් ලබාදී තිබියදීත් එම නියෝග නොතකා අධි ආරක්ෂිත කලාපයට පිවිස මොවුන් විරෝධතාවයේ නිරතව තිබුණා. එහිදී ඔවුන් කලහකාරී ලෙස හැසිරුණු බවටයි පොලීසිය පවසන්නේ. අකිලඉලංගෙයි තමිල් කොංග්‍රස් පක්ෂයේ පාර්ලිමේන්තු මන්ත්‍රී සෙල්වරාසා ගජේන්ද්‍ර ඇතුළු 18 දෙනෙකු පොලීසිය අත්අඩංගුවට ගත් අතර ඔවුන් ඊයේ රාත්‍රියේ යාපනය මහේස්ත්‍රාත් හමුවට ඉදිරිපත් කෙරුණා. සැකකරුවන් ඇප මත මුදාහරින ලෙසයි අධිකරණය නියෝග කළේ.     ", "URL": "https://www.itnnews.lk/2023/10/05/460410/", "Category": "Breaking News,දේශීය පුවත්", "Parent URL": null}