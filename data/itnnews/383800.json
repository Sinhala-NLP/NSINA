{"Source": "ITN news", "Timestamp": "දෙසැම්බර් 20, 2021 14:20", "Headline": "ප්‍රියන්තගේ ඝාතනය පාකිස්තාන් පාර්ලිමේන්තුවේ විවාදයට", "News Content": "පාකිස්ථානයේ සියල්කෝට් හි දි අමානුෂික ලෙස ප්‍රියන්ත කුමාර මහතා ඝාතනය කිරීමේ සිද්ධිය සම්බන්ධයෙන් පාකිස්ථානයේ පාර්ලිමේන්තුවේ දී විශේෂ විවාදය අද ආරම්භ වුණා. සිද්ධිය සම්බන්ධයෙන් මේ වනවිට සැකකරුවන් 182නෙකු අත්අඩංගුවට ගෙන තිබෙනවා. ප්‍රියන්ත කුමාර මහතාගේ ඝාතනය සම්බන්ධයෙන් පාකිස්ථාන පාර්ලිමේන්තුවේ දී විවාදයක් පවත්වන බවට අග්‍රාමාත්‍ය ඉම්රාන් ඛාන් මහතා පසුගිය සතියේ ප්‍රකාශ කළා. ඒ අනුව එම විවාදය පාකිස්ථාන පාර්ලිමේන්තු සෙනට් සභාව තුළදී අද ආරම්භ වුණා. අද සහ ලබන බදාදා යන දිනවලදී විවාදය පැවැත්වීමට නියමිතයි. සියල්කෝට් සිද්ධියේ පොලිස් පරීක්ෂණ සම්බන්ධයෙන් පංජාබ් ප්‍රාන්තයේ පොලිස් ප්‍රධානියා අග්‍රාමාත්‍යවරයා දැනුවත් කර තිබෙනවා. පරීක්ෂණ සඳහා නවීන තාක්ෂණය උපයෝගි කරගෙන ඇති අතර CCTV දර්ශන 150කට වැඩි සංඛ්‍යාවක් යොදාගෙන ඇති බවයි පොලිසිය සඳහන් කරන්නේ. මෙම සිද්ධිය සම්බන්ධයෙන් සැකකරුවන් එකසිය අසූ දෙදෙනෙකු මේ වනවිට අත්අඩංගුවට ගෙන තිබෙනවා. ඉන් අසූ පස් දෙනෙකුම ප්‍රධාන සැකකරුවන් බවයි පොලිසිය ප්‍රකාශ කළේ. ", "URL": "https://www.itnnews.lk/2023/10/05/383800/", "Category": "Breaking News,දේශීය පුවත්", "Parent URL": null}