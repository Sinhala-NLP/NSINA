{"Source": "ITN news", "Timestamp": "ජූලි 15, 2021 18:00", "Headline": "ගුරුවරුන්ගේ වැටුප් වැඩිකරන්න මුදල් ඇමති බැසිල් වැඩ අරඹයි", "News Content": "තමන්ගේ දරුවන්ට පිටරටවල අධ්‍යාපනය ලබා දෙන ජවිපෙ නායකයන් අපේ රටේ දරුවන්ගේ අධ්‍යාපනය විනාශ කරන්න සූදානම් වෙන බවට චෝදනාවල් එල්ල වෙනවා. මේ වන විට දරුවන්ගේ ඔන්ලයින් අධ්‍යාපනයටත් ඇතැම් ගුරුවරු හරස් වෙලා. තත්ත්වය මෙසේ වෙද්දී  ගුරුවරුන්ගේ ඉල්ලීමක් වන වැටුප් විෂමතාවයන් ඉවත් කර වැටුප් වැඩි කිරීමට මුදල් ඇමති බැසිල් රාජපක්ෂ මහත්මා මේ වන විට වැඩ ආරම්භ කර ඇති බව අද හෙළිවුණා. කොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව විරෝධතාවයේ නිරත වෙමින් සිටි ලංකා ගුරු සංගමයේ ලේකම් ජෝසප් ස්ටාලින් ඇතුලු පිරිස ඉකුත් 8 වනදා අත්අඩංගුවට ගැනීමට පොලීසිය කටයුතු කළේ, නිරෝධායන නීති කඩ කරමින් ක්‍රියා කිරීම හේතුවෙන්. අදාළ පිරිස අධිකරණයට ඉදිරිපත් කිරීමෙන් අනතුරුව ඇප මත මුදා හැරීමෙන් පසු නිරෝධායනයට යොමු කිරීමට පියවර ගැණුනා. මෙලෙස විරෝධතා පැවැත්වූ ගුරු සංගම් නායකයින් අත්අඩංගුවට ගෙන බලහත්කාරයෙන් නිරෝධායනයට යොමු කර ඇති බවට චෝදනා කරමින් ලංකා ගුරු සංගමය, ලංකා ගුරු සේවා සංගමය ඇතුලු වෘත්තිය සමිති 14 ක් වැඩවර්ජනයක් දියත් කර තිබෙනවා. ගුරු සංගම්  ආරම්භ කර ඇති ඔන්ලයින් ඉගැන්වීම්වලින් ඉවත්වීමේ වෘත්තිය ක්‍රියා මාර්ගය ඒ අනුව අද ක්‍රියාත්මක වන්නේ සිව්වැනි දිනටයි. ඒ අනුව අද මීගමුව මාරිස්ටෙලා විදුහල ඉදිරිපිට ද ගුරු සංගම් කිහිපයක්  විරෝධතාවයේ නිරත වුණා. මේ අතර ගුරු වෘත්තිය සමිති තවදුරටත් පවසා සිටින්නේ  සිය ඉල්ලීම් පිලිබද රජය මේ දක්වා නිසි ප්‍රතිචාරයක් නොදැක්වීම හේතුවෙන් අඛණ්ඩව වැඩවර්ජනයේ නිරත වන බවයි. කෙසේනමුත් මෙම විරෝධතා හමුවේ අද දිනයේත් ඇතැම් සිසුන්ගේ ඔන්ලයින් අධ්‍යාපන කටයුතු ඇණහිට තිබුණා. මෙම වැඩවර්ජනය සදහා දායක නොවන ඇතැම් ගුරුවරුන් මාර්ගගත ක්‍රමය ඔස්සේ ඉගැන්වීම් කටයුතුවල නිරත වන ආකාරය ද  දැකගැනීමට හැකිවුණා. කෙසේ නමුත් රජයේ පාර්ශවය ගුරු සංගම්වලින් දරුවන්ට අධ්‍යාපන කටයුතු සිදුකරන ලෙස ඉල්ලා සිටි අතර පවතින අර්බුදය ගැන සාකච්ඡා කර කඩිනම් විසදුම් ලබා දීමට පියවර ගන්නා බව සදහන් කළා. ", "URL": "https://www.itnnews.lk/2023/10/05/349469/", "Category": "දේශීය පුවත්", "Parent URL": null}