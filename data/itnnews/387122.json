{"Source": "ITN news", "Timestamp": "ஜனவரி 6, 2022 16:59", "Headline": "எரிவாயு சிலிண்டர் வெடிப்புக்களினால் பாதிக்கப்பட்டவர்களுக்கு இழப்பீடு..", "News Content": "எரிவாயு சிலிண்டர் வெடிப்புக்களினால் பாதிக்கப்பட்டவர்களுக்கு இழப்பீடு வழங்க நடவடிக்கை எடுக்கப்படுமென இராஜாங்க அமைச்சர் லசந்த அழகிவண்ண தெரிவித்துள்ளார். கடந்த காலங்களில் எரிவாயு சிலிண்டர்கள் வெடிப்புக்குள்ளான பல சம்பவங்கள் பதிவாகியிருந்தன. இதனால் பலர் காயமடைந்ததுடன் சொத்து சேதங்களும் ஏற்ப்பட்டன. அவர்களுக்கான இழப்பீட்டினை பெற்றுக்கொடுப்பதற்கு உரிய தரப்பினருடன் கலந்துரையாடல்கள் மேற்கொள்ளப்படுமென இராஜாங்க அமைச்சர் லசந்த அழகியவண்ண குறிப்பிட்டுள்ளார். இழப்பீடுகளை பெற்றுக்கொடுப்பதற்கு லிட்ரோ நிறுவனமும் முன்வருவதற்கான சாத்தியங்கள் இருப்பதாக அவர் குறிப்பிட்டுள்ளார். இந்நிலையில் எரிவாயு தொகையை கொண்ட இரு கப்பல்கள் நாட்டை அண்மித்துள்ளன. இதனால் விரைவில் எரிவாயு தட்டுப்பாடுக்கு தீரவு கிடைக்குமென லிட்ரோ நிறுவனம் அறிவித்துள்ளது. நாட்டில் பல பிரதேசங்களில் எரிவாயு சிலிண்டர்களை கொள்வனவு செய்வதற்காக மக்கள் நீண்ட வரிசையில் காத்திருக்கின்றனர். கேஸ் சிலிண்டர்களை சோதனை செய்யும் செயற்பாடுகள் அதிகரிக்கப்பட்டுள்ளதால் அவற்றின் விநியோகத்தில் தாமதம் ஏற்பட்டுள்ளது. இதன் காரணமாக எரிவாயு சிலிண்டர்களுக்கு தட்டுப்பாடு நிலவுவதாக லிட்ரோ நிறுவனம் குறிப்பிட்டுள்ளது. எரிவாயு தொகையை கொண்ட இரு கப்பல்கள் நாட்டை அண்மித்துள்ளதால் விரைவில் எரிவாயு தட்டுப்பாட்டினை நிவர்த்தி செய்ய முடியுமென குறித்த நிறுவனம் தெரிவித்துள்ளது. ", "URL": "https://www.itnnews.lk/2023/10/05/387122/", "Category": "Breaking News,அண்மைய செய்திகள்,தேசிய செய்திகள்", "Parent URL": null}