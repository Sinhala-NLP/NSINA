{"Source": "ITN news", "Timestamp": "ஆகஸ்ட் 30, 2022 19:14", "Headline": "இடைக்கால வரவு செலவுத்திட்டத்தை முன்வைத்தார் ஜனாதிபதி..", "News Content": "எதிர்வரும் 4 மாதங்களுக்கான இடைக்கால வரவு செலவுத்திட்டத்தை ஜனாதிபதி ரணில் விக்கிரமசிங்க இன்று பாராளுமன்றத்தில் முன்வைத்தார். அரச ஊழியர்களின் கட்டாய ஓய்வூதிய வயதெல்லையை 60 ஆக குறைத்தல் மற்றும் அடுத்த மாதம் முதலாம் திகதியிலிருந்து வெற் வரியை 12 வீதத்திலிருந்து 15 ஆக அதிகரிப்பதற்கான யோசனைகள் இதன்போது முன்வைக்கப்பட்டன. \nசபாநாயகர் மஹிந்த யாப்பா அபேவர்த்தனவின் தலைமையில் பிற்பகல் 1 மணிக்கு பாராளுமன்றம் கூடியது. எதிர்வரும் 4 மாதங்களுக்கான அரச செலவீனங்களின் மதிப்பீடுகளுடன் கூடிய இடைக்கால வரவு செலவுத்திட்டம் ஜனாதிபதி ரணில் விக்கிரமசிங்கவினால் சபையில் முன்வைக்கப்பட்டது. 25 வருடங்களுக்கான தேசிய பொருளாதார கொள்கையை அடிப்படையாக கொண்டு இம்முறை இடைக்கால வரவு செலவுத்திட்டம் தயாரிக்கப்பட்டுள்ளது. 2025 ம் ஆண்டளவில் அரச வருமானத்தை நூற்றுக்கு 15 வீதத்தால் அதிகரிப்பதே அரசாங்கத்தின் நோக்கமாகும். சர்வதேச நாணய நிதியத்துடனான பேச்சுவார்த்தைகள் வெற்றிகரமாக நிறைவுக் கட்டத்தை அடைந்துள்ளதென ஜனாதிபதி இதன்போது குறிப்பிட்டார். (வருமான வரி , கூட்டு சேர் மதிப்பு வரி, சூதாட்ட வரி உள்ளிட்ட வரி சீரமைப்புகளுக்கு அனுமதி கிடைக்கப்பெற்றுள்ளது. இதற்கு மேலதிகமாக எதிர்வரும் செப்டம்பர் மாதம் முதலாம் திகதியிலிருந்து அமுலுக்கு வரும் வகையில் வெட் வரி 12 வீதத்திலிருந்து 15 ஆக அதிகரிக்கப்படும். 2022 ம் ஆண்டு அறிமுகப்படுத்தப்பட்ட பல்வேறு வருமான யோசனை திட்டங்கள் ஒக்டோபர் மாதம் முதலாம் திகதியிலிருந்து நடைமுறைக்கு வரும். தற்போது நிலவும் தேவைக்கு மேலதிகமாக வருடாந்த வருமானம் மற்றும் வரி விடுவிப்புக்களின் வரையறைகளை கவனத்திற் கொள்ளாது, 18 வயதுக்கு மேற்பட்ட அனைவரும் தேசிய வருமான வரித்திணைக்களத்தில் பதிவு செய்யப்படுவார்கள். அரச செலவீனங்களை உரிய முறையில் நடைமுறைப்படுத்தும் வகையில் பொறுப்புவாய்ந்த செயற்பாடுகளை மேற்கொள்ளும் நோக்கில் அதி தொழிநுட்பத்துடன் கூடிய கண்காணிப்பு செயன்முறையொன்று அறிமுகப்படுத்தப்படும். இதற்கான சட்டங்களை உருவாக்குவதற்கும் நான் யோசனை முன்வைக்கின்றேன். அரச நிறுவனங்களில் இடம்பெறும் ஊழல் மற்றும் வீண்விரயம் என்பவற்றை அடையாளம் காணுதல் மற்றும் தடுப்பதற்கு இந்த செயன்முறை கைகொடுக்கும். மக்களுக்கு செயற்திறன் மிக்க சேவையை வழங்குதல் மற்றும் நிர்வாக செயற்பாடுகளை இலகுவாக்குவதற்கென முதற்கட்டமாக தெரிவு செய்யப்பட்ட பிரதேச சபைகளை குறித்த பகுதியிலுள்ள நகர சபை அல்லது மாநகர சபையுடன் இணைப்பதற்கு திட்டமிடப்பட்டுள்ளது. இதற்கென 22 பிரதேச சபைகள் தெரிவு செய்யப்பட்டுள்ளன. 2022 ம் ஆண்டு நிறைவடைவதற்கு முன்னர் அனைத்து உள்ளுராட்சி மன்றங்கள் ஒன்லைன் முறையின் ஊடாக வருமானத்தை சேகரிக்கும் செயன்முறையொன்று முன்வைக்கப்படும். குறித்த உள்ளுராட்சி மன்றங்களின் செயற்பாடுகள் தொடர்பில் ஆராய்வதற்கென குழுவொன்றை நியமிக்குமாறும் உரிய அமைச்சருக்கு நான் ஆலோசிக்கின்றேன். அரச ஊழியர்களின் கட்டாய வயதெல்லை 60 ஆக குறைக்கப்பட்டுள்ளது. தற்போது அரச அல்லது அரை அரச நிறுவனங்களில் கடமையாற்றும் 60 வயதை கடந்த அதிகாரிகள் இவ்வருடம் டிசம்பர் மாதம் 31 ம் திகதிக்கு முன்னர் ஓய்வு பெற வேண்டும். அரச சேவைகளுக்கென படிம எரிபொருள் ஊடக போக்குவரத்திற்கு பயன்படும் வாகன கொள்வனவு கைவிடப்படும். இதற்கு பதிலாக இலத்திரனியல் வாகனங்கள் மாத்திரம் எதிர்வரும் காலங்களில் அரச சேவைக்கு பயன்படுத்தப்படும். தனியார் பிரவுகளும் இவ்வாறான வாகனங்களை பயன்படுத்த ஊக்கம் பெற வேண்டும். அரச முயற்சியாளர்களை ஊக்கப்படுத்தும் வகையில் மாற்று செயன்முறைகளை கண்டறிவதற்கு கவனம் செலுத்தப்படும். ஸ்ரீ லங்கா விமான நிறுவனம், கனிய எண்ணெய் கூட்டுத்தாபனம் என்பன அரச வங்கிகளுக்கு செலுத்த வேண்டிய பாரிய கட்டணம் தொடர்பில் நிதிப் பிரிவொன்று உருவாக்கப்படும். முயற்சியாளர்களை மீள்கட்டமைப்புக்கு உட்படுத்தும் வகையில் பிரிவொன்றை ஸ்த்தாபிப்பதற்கென 200 மில்லயன் ரூபா நிதி ஒதுக்கப்படும். அரச வருமானத்தை அதிகரிப்பதில் காணப்படும் சிக்கல்களை நிவர்த்தி செய்யும் வகையில் பாராளுமன்ற குழுவொன்று ஸ்த்தாபிக்கப்படும். அரச மற்றும் தனியார் நிறுவனங்கள் இணைந்து செயற்படுவதற்கென தேசிய நிறுவனமொன்று ஸ்த்தாபிக்கப்படும். இதற்கென 250 மில்லியன் ரூபா ஒதுக்கப்படும். அரச வங்கிகளில் மொத்த பங்குகளின் உரிமைகளின் 20 வீதம் வைப்பாளர்கள் மற்றும் ஊழியர்களுக்கு வழங்கப்படும். உணவு பாதுகாப்பு இல்லாத குடும்பங்களுக்கென எதிர்வரும் 4 மாதங்களுக்கென 10 ஆயிரம் ரூபா மாதாந்தம் வழங்கப்படும். சமுர்த்தி கொடுப்பனவை 5 ஆயிரம் ரூபாவிலிருந்து 7 ஆயிரத்து 500 ரூபா வரை அதிகரிக்கவும் யோசனை முன்வைத்துள்ளேன். சமுர்த்தி கொடுப்பனவை பெறுவதற்கென விண்ணப்பித்துள்ளவர்களுக்கு தற்காலிகமாக 5 ஆயிரம் ரூபாவை மாதாந்தம் வழங்கவும் நடவடிக்கை எடுக்கப்படும். சிரேஷ்ட பிரஜைகள் மற்றும் விசேட தேவையுடையவர்கள் சிறுநீரக நோயாளர்களுக்கு வழங்கப்படும் 5 ஆயிரம் ரூபா கொடுப்பனவு 7 ஆயிரத்து 500 ரூபாவாக அதிகரிக்கப்படும். சுதந்திர வலய ஊழியர்களுக்கு மேலதிக பயிற்சிகளை வழங்கவும் நடவடிக்கை எடுக்கப்படும். இலத்திரனியல் மோட்டார் சைக்கிள் துறையை மேம்படுத்தும் வகையில் வரி நிவாரணம் வழங்கப்படும்.) ", "URL": "https://www.itnnews.lk/2023/10/05/432135/", "Category": "முதன்மை செய்தி", "Parent URL": null}