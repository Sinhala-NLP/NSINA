{"Source": "ITN news", "Timestamp": "සැප්තැම්බර් 8, 2023 12:15", "Headline": "අයහපත් කාලගුණය හේතුවෙන් දිස්ත්‍රික්ක 14කට බලපෑම්", "News Content": "අයහපත් කාලගුණය හේතුවෙන් දිස්ත්‍රික් 14ක පවුල් 1735ක පුද්ගලයින් 6285 දෙනෙකු ආපදාවට පත්ව සිටින බව ආපදා කළමනාකරණ මධ්‍යස්ථානය පවසනවා. මේ අතර අද දිනයේ ද දිවයිනේ බොහෝ ප්‍රදේශවලට වැසි ඇති වන අතර දිස්ත්‍රික්ක 5කට නායයාම් අනතුරු ඇඟවීම් ද නිකුත් කර තිබෙනවා. ගාල්ල , කළුතර, මහනුවර, කෑගල්ල සහ රත්නපුර යන දිස්ත්‍රික්කවලටයි නායයාම් අනතුරු ඇඟවීම් නිකුත් කර තිබෙන්නේ. බස්නාහිර , සබරගමුව සහ වයඹ පළාත්වලටත් මහනුවර , නුවරඑළිය , ගාල්ල සහ මාතර දිස්ත්‍රික්කවලටත් විටින් විට වැසි හෝ ගිගුරුම් සහිත වැසි ඇති වන බව කාලගුණ විද්‍යා දෙපාර්තමේන්තුව පවසනවා. ගත වු පැය 24 තුළ වැඩිම වර්ෂාපතනයක් වාර්තා වී ඇත්තේ කෑගල්ල දිස්ත්‍රික්කයේ මොරලිය ඔය ප්‍රදේශයෙනුයි. එය මිලි මිටර 114.3ක්. මේ අතර ප්‍රදේශ කිහිපයක් තවදුරටත් ජලයෙන් යටව පවතිනවා. කිරම ඔය පිටාර ගැලීමෙන් තංගල්ල පලතුඩුව මාර්ගය ජලයෙන් යට වී තිබෙනවා. ඒ හරහා ගමන් ගත් යතුරු පැදිකරුවෙකු ජල පහරට ගසා ගෙන යාමේ දී බේරා ගැනීමට ප්‍රදේශවාසීන්ට හැකිවුණා. අයහපත් කාලගුණය හමුවේ බුලත්සිංහ ප්‍රදේශයේ පාසල් 3ක් අද දිනයේත් වසා දමා තිබෙනවා. හල්වතුර දෙමළ මහා විද්‍යාලය , පරගොඩ කිතුලෙගොඩ විද්‍යාලය සහ ඉහලවෙල්ගම කණිෂ්ඨ විද්‍යාලයයි එලෙස වසා දමා ඇත්තේ. අයහපත් කාලගුණය හමුවේ මෙම පාසල් ඊයේ දිනයේ ද වසා දමා තිබුණා. කුඩා ගඟ පිටාර ගැලීමෙන් පරගොඩ , නාලියද්ද , දඹල ආදී ප්‍රදේශ තවදුරටත් ජලයෙන් යටව පවතිනවා. බුලත්සිංහ මෝල්කාව ප්‍රධාන මාර්ගයේ ගමනාගමන කටයුතු ද ඇණ හිට තිබෙනවා. ප්‍රදේශවාසීන් අඟුල් ආධාරයෙන් ගමනාගමන කටයුතු සිදුකරන ආකාරයයි දැකගත හැකි වන්නේ. කෙසේ වෙතත් කුකුලේ ගඟ ජලාශයේ ඉහළ ප්‍රදේශවලට වැසි ඇති වීම ක්‍රමයෙන් අඩුවෙමින් පවතින බැවින් ජලය නිකුත් කිරීම විටින් විට පමණක් සිදුකරන බවයි ජලාශය භාර නිලධාරීන් පවසන්නේ. ", "URL": "https://www.itnnews.lk/2023/10/05/514488/", "Category": "Breaking News,දේශීය පුවත්", "Parent URL": null}