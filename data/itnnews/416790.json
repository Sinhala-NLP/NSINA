{"Source": "ITN news", "Timestamp": "ජූනි 13, 2022 16:01", "Headline": "දේශගුණික විපර්යාස ගැන අවධානය යොමුකරන්න – පීජි ආරක්ෂක ඇමති", "News Content": "යුද ගැටුම් පිළිබදව නොව දේශගුණික විපර්යාස සම්බන්ධයෙන් අවධානය යොමුකරන ලෙස පීජි ආරක්ෂක අමාත්‍යවරයා ජාත්‍යන්තර ප්‍රජාවගෙන් ඉල්ලා සිටිනවා. සිංගප්පූරුවේදී පැවැත්වුණු ආසියානු ආරක්ෂක සමුළුවේදීයි ඔහු මෙම ඉල්ලීම සිදුකළේ. ස්වයංක්‍රීය ගිනි අවි හා ප්‍රහාරක ගුවන් යානා සදහා දක්වන අවධානය දේශගුණික විපර්යාසවලට යොමු කිරීම වැදගත් බව පීජි ආරක්ෂක අමාත්‍යවරයා පෙන්වා දෙනවා. සුළි කුණාටු හේතුවෙන් පීජි රාජ්‍යය නිරන්තරයෙන් දැඩි පීඩාවට ලක්වන බවයි ඔහු පවසන්නේ. එමගින් වසරකට දහස් ගණනක පිරිසක් අවතැන් වූ අතර ආර්ථිකයට ද එමගින් සිදුවන හානිය අධික බව අමාත්‍යවරයා සදහන් කරනවා. 19 වැනි සතවර්ෂයට සාපේක්ෂව ගෝලීය උෂ්ණත්වය සෙල්සියස් අංශක 1.2 කින් ඉහළ ගොස් ඇත්තේ ෆොසිල ඉන්ධන දහනය හා හරිතාගාර වායුවිමෝචනය අධිකවීම හේතුවෙන් වායුගෝලයට එක්වන කාබන් ඩයොක්සයිඩ් ප්‍රතිශතය ඉහළ යාමත් සමගයි.           ", "URL": "https://www.itnnews.lk/2023/10/05/416790/", "Category": "ජාත්‍යන්තර පුවත්", "Parent URL": null}