{"Source": "ITN news", "Timestamp": "අප්‍රේල් 30, 2021 11:57", "Headline": "ලංකාවේ දිනක කොරෝනා පොකුර 1500 පනියි", "News Content": "අපේ රටෙන් මේ දක්වා දවසකදී හමුවුණ වැඩිම කොරෝනා ආසාදිතයින් ගණන ඊයේ (29) දවසේදී වාර්තා වුණා. ඒ ගාන 1,531 ක්. ඊයේ හදුනාගත් නව කොරෝනා ආසාදිතයින් 1,531 දෙනාත් සමගින් මෙරටින් මේ දක්වා හමුවී ඇති සමස්ත කොරෝනා ආසාදිතයින් සංඛ්‍යාව එක් ලක්ෂ හයදහස් හාරසිය අසූ හතරක්. ඒ අතුරින් 10372 දෙනෙකු රෝහල්ගතව ප්‍රතිකාර ලබනවා. සුවය ලබා රෝහල්වලින් පිටව ගොස් ඇති කොරෝනා රෝගීන් සංඛ්‍යාව 95445 ක්. ඊයේ දිනයේ ද කොරෝනා මරණ 06 ක් වාර්තා වුණා. බොරලැස්ගමුව පදිංචි 49 හැවිරිදි කාන්තාවක්,  මහනුවර පදිංචි 85 හැවිරිදි කාන්තාවක් හා වත්තල පදිංචි 37 හැවිරිදි කාන්තාවක් මෙසේ මිය ගියා. එමෙන්ම  වැලිමඩ පදිංචි 72 හැවිරිදි කාන්තාවක්,  කළුතර උතුර පදිංචි 77 හැවිරිදි පුද්ගලයෙක් හා නාවලපිටිය පදිංචි 61 හැවිරිදි කාන්තාවක් මෙසේ මිය ගිය පිරිසට ඇතුළත්. ඒ අනුව මේ දක්වා මෙරට සිදු වූ කොරෝනා මරණ සංඛ්‍යාව 667 දක්වා ඉහළ ගියා. කොරෝනා වයිරසය ආසාදනය වූ 68 හැවිරිදි කාන්තාවක් මිය යාමත් සමග ගිරිබාව රෝහල තාවකාලිකව වසා දැමීමට පියවර ගැනුණා. රෝහලේ ප්‍රතිකාර ලැබූ රෝගීන් 20 දෙනෙකු අවට රෝහල් වෙත මාරු කර හැරුණු අතර කාර්ය මණ්ඩලය 30 දෙනා පීසීආර් පරික්ෂණ සදහා යොමු කිරීමට පියවර ගත් බව කුරුණෑගල දිස්ත්‍රික් නියෝජ්‍ය සෞඛ්‍ය සේවා අධ්‍යක්ෂ ප්‍රමිතා රත්නායක මහ්මිය සදහන් කළා. කොරෝනා මර්දන එන්නත්කරණ වැඩපිළිවෙලේදී ඇස්ට්‍රා සෙනෙකා එන්නතේ දෙවන මාත්‍රාව ලබාදීම අද දිනයේද සිදු වනවා. ඉදිරිපෙල සෞඛ්‍ය සේවකයන්ට හා කෝවිඩ් මර්දන කටයුතුවලට සම්බන්ධවී සිටින ආරක්ෂක අංශ සාමාජිකයන්ට එන්නතේ දෙවන මාත්‍රාව ලබාදීමටයි පියවර ගෙන තිබෙන්නේ. ඊයේ දිනය වන විට එය පුද්ගලයින් 22,919 දෙනෙකුට ලබදී තිබූ බවයි වසංගත රෝග විද්‍යා අංශය සදහන් කළේ. මේ අතර මඩකලපුව දිස්ත්‍රික්කයේ එම එන්නත් ලබාදීම මඩකලපුව සෞඛ්‍ය වෛද්‍ය නිලධාරී කාර්යාලයේදී ආරම්භ කෙරුණා. මේ අතර දුරගමන්සේවා බස් රථවල මෙන්ම සෙසු වාහනවල සෞඛ්‍ය ආරක්ෂිත ක්‍රමවේද නිසි පරිදි අනුගමනය කරන්නේද සොයා බැලීම සිදු වනවා. පුත්තලම මදුරන්කුලිය ප්‍රදේශයේදී  එවැනි මෙහෙයුමක් ක්‍රියාවට නැංවුණා                   ", "URL": "https://www.itnnews.lk/2023/10/05/334538/", "Category": "දේශීය පුවත්", "Parent URL": null}