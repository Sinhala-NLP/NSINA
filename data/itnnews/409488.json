{"Source": "ITN news", "Timestamp": "මැයි 3, 2022 12:29", "Headline": "ප්‍රවීණ රංගන ශිල්පී විල්සන් කරුණාරත්න මහතා අභාවප්‍රාප්ත වෙයි", "News Content": "සිංහල සිනමාවේ දුෂ්ඨයා ලෙස විරුදාවලිය ලත් ප්‍රවීණ රංගන ශිල්පී විල්සන් කරුණාරත්නයන් අද දිවිසැරියට සමු දුන්නා. විල්සන් කරුණාරත්නයන් මිය යන විට 79 වන වියේ පසු වුණා. 1974 වසරේදී විලසන් කරුණාරත්නයන් සිනමා දිවිය ආරම්භ කළේ හදවත් නැත්තෝ චිත්‍රපටයට සිය රංගන දායකත්වය ලබා දෙමින්. දශක 05 කට වැඩි කාලයක්  සිය රංගන ප්‍රතිභාව ප්‍රදර්ශනය කළ විල්සන් කරුණාරත්නයන් අවසන් වරට රංගන දායකත්වය ලබා දුන්නේ  2019 වසරේදී තිත්ත ඇත්ත චිත්‍රපටයටයි. විශිෂ්ට සිනමා අධ්‍යක්ෂවරයකු මෙන්ම සටන් නලුවකු වූ ඔහු චිත්‍රපට 250 කට පමණ රංගනයෙන් දායක වුණා. හදවත් නැත්තෝ, ජීවන ගංගා, සරදියෙල්ගේ පුතා,   කෝහතුරෝ, සුරදූතියෝ,  සංජානා,  දඩබිම,  එදත් චන්ඩියා අදත චන්ඩියා ඇතුළු ජනප්‍රිය චිත්‍රපට රැසක ඔහු‌ගේ රංගනයන් තවමත් ප්‍රේක්ෂක හදවත් තුළ නොමැකි පවතිනවා. ටෙලිනාට්‍ය 15 කට අධික සංඛ්‍යාවක  රංගනයෙන් දායක වූ විල්සන් කරුණාරත්නයන් පුංචි තිරය තුළ ද රංගන ප්‍රතිභාව ප්‍රදර්ශනය කළා.සසර චේතනා චිත්‍රපටයේ ඔහු නිරූපනය කළ නිකලස්ගේ භූමිකාව සම්මානයට ද පාත්‍ර වුණා. කලක් රෝගාතුරව සිටි විල්සන් කරුණාරත්නයන්   අද උදෑසන සිය ජීවන ගමනයට සමු දුන්නා. කරුණාරත්නයන්ගේ දේහය කොළඹ ජයරත්න මල්ශාලාවේ තැන්පත් කර  ඇති අතර අවසන් කටයුතු කිරුළපන පූර්වාරාම පාරේ පිහිටි පොදු සුසාන භූමියේදී හෙට සිදු කිරීමට නියමිතයි.       ", "URL": "https://www.itnnews.lk/2023/10/05/409488/", "Category": "Breaking News,දේශීය පුවත්", "Parent URL": null}