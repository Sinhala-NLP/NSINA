{"Source": "ITN news", "Timestamp": "ජූනි 26, 2023 12:17", "Headline": "අස්වැසුම – අභියාචනා සහ විරෝධතා සියල්ල පිළිබඳ සොයා බලනවා", "News Content": "අස්වැසුම ව්‍යාපෘතියට අදාළව ඉදිරිපත්වන අභියාචනා සහ විරෝධතා සියල්ල පිළිබඳ සොයාබලන බව රජය අවධාරණය කරනවා. අභියාචනා සහ විරෝධතා ඉදිරිපත් කිරීම සදහා ලබාදුන් කාලය ද ලබන ජූලි 10 වනදා දක්වා දීර්ඝ කෙරුණා. අස්වැසුම සහනාධාර වැඩසටහන සදහා සුබසාධක මණ්ඩලය සහ රජයේ ආයතන මගින් සිදුකරන සමීක්ෂණයක් තුළින් සහනාධාර ලැබිය යුතු පවුල් හදුනා ගැණුනා. ඒ අනුව තෝරා ගැණුනු පවුල් වලට අදාළ නාමලේඛන ප්‍රසිද්ධ කෙරුණු අතර ඒ සදහා ජනතා විරෝධය එල්ල වෙමින් පවතිනවා. ප්‍රදේශ කිහිපයකදී ද අද දිනයේත් ජනතාව එම නාමලේඛනවලට එරෙහිව විරෝධතා සිදුකළා. කෙසේ වෙතත් රාජ්‍ය අමාත්‍ය රංජිත් සියඹලාපිටිය මහතා ඊයේ අවධාරණය කළේ දැනට නිකුත් කර ඇති ලේඛන අස්වැසුම ව්‍යාපෘතියේ අවසන් ලේඛනය නොවන බවයි. මේ සම්බන්ධයෙන් තොරතුරු දැනගැනීම සදහා 1924 හදිසි ඇමතුම් අංකයක් ද හදුන්වා දෙනු ලැබුවා. මේ වනවිට අභියාචනා සහ විරෝධතා ඉදිරිපත් කිරීමට අවස්ථාව ලබාදී ඇති අතර බොහෝ ප්‍රදේශවල ජනතාව සිය ප්‍රාදේශීය ලේකම් කාර්යාලවලට එම විරෝධතා ලබාදෙමින් සිටිනවා. මේ අතර පාර්ලිමේන්තු මන්ත්‍රී එස් එම් චන්ද්‍රසේන මහතා ප්‍රකාශ කළේ අස්වැසුම සහනාධාර ලබාදීම සම්බන්ධයෙන් සිදුකළ තෝරාගැනීම්වල ගැටලුවක් සිදුව ඇත්නම් එය නිවැරදි කිරීමට රජය කටයුතු කරනු ඇති බවයි. ", "URL": "https://www.itnnews.lk/2023/10/05/494948/", "Category": "දේශීය පුවත්", "Parent URL": null}