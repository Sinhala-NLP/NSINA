{"Source": "ITN news", "Timestamp": "අප්‍රේල් 28, 2021 18:55", "Headline": "එජාපයෙන් නෙරපීමට එරෙහි පෙත්සම් විභාගය පිළිබඳ තීරණය මැයි 21 වනදා", "News Content": "පක්ෂයෙන් නෙරපීමට එරෙහිව එක්සත් ජාතික පක්ෂයේ පළාත් පාලන නියෝජිතයන් පනස් අට දෙනෙකු ගොනු කළ පෙත්සම විභාග කරන්න අවසර ලබාදෙනවාද නැද්ද යන්න මැයි 21 වනදා ප්‍රකාශයට පත් කරන බව අභියාචනාධිකරණය අද නිවේදනය කළා. පෙත්සම්කාර පළාත් පාලන නියෝජිතයන් පවසන්නේ එක්සත් ජාතික පක්ෂයෙන් පළාත් පාලන ආයතනවලට තේරී පත් වූ තමන් සමගි ජනබලවේගයට සහාය පළ කළේ යැයි චෝදනා කරමින් පක්ෂයෙන් නෙරපීමට එක්සත් ජාතික පක්ෂය ක්‍රියා කර ඇති බවයි. මෙය නීතිවිරෝධී බව පවසන ඔවුන් එම නෙරපීමේ ලිපි මැතිවරණ තේරීම්භාර නිලධාරීන් භාර ගැනීම වැළැක්වීමේ රිට් ආඥාවක් නිකුත් කරන ලෙස ඉල්ලා සිටිනවා. එක්සත් ජාතික පක්ෂ නායක රනිල් වික්‍රමසිංහ මහතා ඇතුළු පක්ෂයේ නිලධාරීන් වෙනුවෙන් පෙනී සිටි නීතිඥවරුන් මෙම පෙත්සම් විභාග කිරීමට අභියාචනාධිකරණයට බලයක් නොමැති බවට තර්ක කර තිබුණා. එම මූලික විරෝධතාව මත පෙත්සම් විභාග කිරීමට අවසර දෙන්නේද නැද්ද යන නියෝගයයි මැයි 21 වනදා ප්‍රකාශයට පත් කිරීමට නියමිතව තිබෙන්නේ. ", "URL": "https://www.itnnews.lk/2023/10/05/334306/", "Category": "Breaking News,දේශීය පුවත්", "Parent URL": null}