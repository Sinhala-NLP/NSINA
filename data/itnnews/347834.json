{"Source": "ITN news", "Timestamp": "ජූලි 8, 2021 12:14", "Headline": "නිරෝධායනය කඩා නීතිය නවන්න හැදූ ජවිපෙයි – පෙරටුගාමීනුයි අත්අඩංගුවට", "News Content": "ජනතා ඒකරාශිවීම් උද්ඝෝෂණ මෙන්ම විරෝධතා පැවැත්වීම් තහනම් කර තිබෙන පසුබිමක විවිධ කණ්ඩායම් සහ දේශපාලන පක්ෂ එම නියෝග කඩ කර විරෝධතා පැවැත්වීමට උත්සාහ දරා තිබෙනවා. අදත් එවැනි උත්සාහයන් කිහිපයක් වැළැක්වීමට පොලීසිය කටයුතු කිරීමේදී උණුසුම් තත්ත්වයක් ඇති විය. පෙරටුගාමී සමාජවාදී පක්ෂය ඇතුළු දේශපාලන පක්ෂ කිහිපයක හා සිවිල් සංවිධානවල සහභාගීත්වයෙන් පොල්දූව මංසන්ධියේදී උද්ඝෝෂණයක් සංවිධාන කර තිබුණා. උද්ඝෝෂණ පැවැත්වීම තහනම් බව සදහන් කරමින් පොලිසිය කර තිබූ නිවේදනද නොතකා උද්ඝෝෂකයින් කටයුතු කිරීම හේතුවෙන් උණුසුම් තත්ත්වයක් ඇති වුණා. මාධ්‍යවේදියෙකුගේ කැමරාවට  පොලිස් නිලධාරිනියක් පහරදීම හේතුවෙන් දැඩි විරෝධතාවක්ද එල්ල වුණා. මේ අතර රජයට විරෝධය දක්වමින් සමගි ජන බලාවේගයේ පාර්ලිමේන්තු කණ්ඩායම පාර්ලිමේන්තු පිවිසුම අභියසදී විරෝධතාවක නිරත වුණා. විපක්ෂ නායක සජිත් ප්‍රේමදාස මහතා මෙහිදී සදහන් කළේ ජනතාවට සහන ලබාදීමට රජය අසමත් වී ඇති බවයි. විසිදෙනෙකුට අධික පිරිසක් අත්අඩංගුවට ගැනිමටයි පොලිසිය කටයුතු කළේ. ජනතා විමුක්ති පෙරමුණේ මෙහෙයවීමෙන් පානදුර නගරයේදී ද විරෝධතාවක් පැවැත්වුණා. කොතලාවල අධ්‍යාපන පනතට එරෙහිව පැවති මෙම විරෝධතාවට හිටපු පාර්ලිමේන්තු මන්ත්‍රී නලින්ද ජයතිස්ස මහතා ඇතුළු පිරිසක් එක්ව සිටියා. පොලීසිය නිකුත් කළ අවවාදද නොතකමින් මෙම පිරිස  උද්ඝෝෂණයේ යෙදී සිටින අයුරු දක්නට ලැබුණා. ඉන්ධන මිල ඉහළ යාම ඇතුළු කරුණු කිහිපයක් මුල්කරගනිමින් ජනතා විමුක්ති පෙරමුණේ මෙහෙයවීමෙන් අකුරැස්ස නගරයේදී විරෝධතාවක් පැවැත්වුණා. නිරෝධායන නීති කඩකරමින් ඊට එක්ව සිටි ජනතා විමුක්ති පෙරමුණේ හිටපු පළාත් සභා මන්ත්‍රීවරුන් දෙදෙනකු ඇතුළු 13 දෙනෙකු අත්අඩංගුවට ගැනීමටයි පොලිසිය කටයුතු කළේ. ඔවුන්ට එරෙහිව අධිකරණ ක්‍රියාමාර්ග ගැනීමට කටයුතු කෙරුණා.     ", "URL": "https://www.itnnews.lk/2023/10/05/347834/", "Category": "දේශීය පුවත්", "Parent URL": null}