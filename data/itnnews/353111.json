{"Source": "ITN news", "Timestamp": "ஜூலை 31, 2021 12:31", "Headline": "ஜப்பானில் மேலும் 4 வலயங்களில் அவசரகாலநிலை பிரகடனம்..", "News Content": "ஜப்பானின் மேலும் நான்கு வலயங்களில் அவசரகால நிலையை பிறப்பிக்க அந்நாட்டு அரசு தீர்மானித்துள்ளது. வைரஸ் பரவலை கட்டுப்படுத்தும் நோக்கில் டோக்கியோ மற்றும் ஒக்கினாவா நகரங்களில் பிறப்பிக்கப்பட்டிருந்த அவசரகாலநிலையை ஓகஸ்ட் மாதம் 31ம் திகதி வரை நீடிப்பதற்கு தீர்மானிக்கப்பட்டள்ளதாக ஜப்பான் அரசு தெரிவித்துள்ளது, \nஒலிம்பிக் போட்டிகள் இடம்பெறும் டோக்கியோ மற்றும் ஒக்கினாவா நகரங்களில் பிறப்பிக்கப்பட்ட அவசரகாலநிலை ஓகஸ்ட் மாதம் 31ம் திகதி வரை நீடிக்கப்படுவதாக ஜப்பான் பிரதமர் அறிவித்துள்ளார். இதற்கு மேலதிகமாக அந்நாட்டின் ச்சிபா, கனகாவா, சைத்தமா மற்றும் ஒசாகா ஆகிய வலயங்களிலும் அவசரகாலநிலையை பிறப்பிக்க நடவடிக்கை எடுக்கப்பட்டுள்ளது. வேகமாக பரவிவரும் டெல்ட்டா திரிபுடைய கொவிட் தொற்று காரணமாக, நாளாந்தம் அதிகளவான தொற்றாளர்கள் பதிவாகின்றனர். அந்நாட்டு வைத்தியசாலை கட்டமைப்பு கொவிட் தொற்றாளர்களினால் நிரம்பியுள்ளதால் அதன் கொள்ளளவு அதிகரித்துள்ளதாக சுகாதார பிரிவு சுட்டிக்காட்டியுள்ளது. ஜப்பானில் நாளாந்தம் பதிவாகும் கொரோனா தொற்றாளர்களின் எண்ணிக்கை 10 ஆயிரத்தை கடந்துள்ளது. இதற்கமைய அந்நாட்டில் இதுவரை 10 இலட்சத்துக்கும் அதிகமானோர் கொவிட் தொற்றினால் பாதிக்கப்பட்டுள்ளனர். 15 ஆயிரத்து 184 கொரோனா மரணங்கள் பதிவாகியுள்ளன. ", "URL": "https://www.itnnews.lk/2023/10/05/353111/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}