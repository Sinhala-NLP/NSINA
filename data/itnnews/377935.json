{"Source": "ITN news", "Timestamp": "නොවැම්බර් 22, 2021 19:22", "Headline": "ලක්හඬ,වසන්තම් හඬ පෞරුෂයන් රාජ්‍ය සම්මානයෙන් පිදුම් ලබයි", "News Content": "2021 ගුවන් විදුලි රාජ්‍ය සම්මාන උළෙල අභිමානවත් ලෙස අද පැවැත්වුණා. මෙවර සම්මාන උළෙල නිමාවට පත් වුණේ  ජනහදවතට ළං වූ  ලක්හඩ ගුවන් විදුලියේ සහ වසන්තම් එෆ් එම් නාලිකාවේ ශිල්පීන් රැසක් සම්මානයට පාත්‍ර කරමින්. ජයග්‍රාහකයන් 37 දෙනෙකු සදහා සම්මාන පිරි නැමෙන ගුවන් විදුලි රාජ්‍ය සම්මාන උළෙල රාජ්‍ය අමාත්‍ය විදුර වික්‍රමනායක මහතාගේ ප්‍රධානත්වයෙන් කොළඹ බණ්ඩාරනායක සම්මන්ත්‍රණ ශාලවේ දී යි අද පස්වරුවේ පැවැත්වුණේ. මෙවර රාජ්‍ය සම්මාන උළෙලේදී ප්‍රශස්ථ ක්‍රීඩා වැඩසටහනට හිමි රාජ්‍ය සම්මානය හිමිවූයේ ලක්හඩ කෙළිබිම වැඩසටහනටයි. එහි නිෂ්පාදකවරුන් වන නුවන් උදාර කරුණාරත්න සහ චතුක දිවාශන එම සම්මාන ලබා ගත්තා. සම්මාන උළෙලේදී කුසලතා සම්මාන දෙකක් ද ලක්හඩ ගුවන් විදුලියට හිමි වුණා. ප්‍රශ්ස්ථ ප්‍රවෘත්ති සංස්කරණයට හිමි කුසලතා සහතිකය හිමිවුණේ ලක්හඩ ප්‍රවෘත්ති අංශයේ මහින්ද බිබිලේටයි. වැඩසටහන් අංශයේ මයුරි ලියනගේ ට ප්‍රශස්ථ ගුවන් විදුලි නිවේදක කුසලතා සහතිකය හිමි වුණා. ඒ සිංහරාව වැඩසටහන වෙනුවෙන්. හොදම ගවේෂණාත්මක වැඩසටහන නිර්දේශ නාම අතරට මධුශංක මහමිතව සහ අනිල් මහානාම ගෙන එන කාලේ හන්දිය ඇතුළත් වුණා. හොදම සජීවි විස්තර කථනය තරග කාණ්ඩයේ නිර්දේශ නාම අතරටද ලක්හඩ ගුවන් විදුලියේ චතුක දිවාශන එක්ව සිටියා. ස්වාධීන රූපවාහිනි මාධ්‍ය ජාලයේ දෙමළ මාධ්‍ය ගුවන් විදුලි නාළිකාව වන වසන්තම් එෆ් එම් හි ශිල්පීන්ද සම්මාන රැසකින් ඇගයීමට ලක් වුණා. දෙමළ මාධ්‍ය හොදම ප්‍රවෘත්ති නිවේදිකාව ලෙස සම්මාන දිනා ගත්තේ වසන්තම් එෆ් එම් හි කවිතා බාරතීයි. හොදම දෙමළ මාධ්‍ය ප්‍රවෘත්ති සංස්කාරකට හිමි සම්මානය අලගේෂන් සුමති හැමිල්ටන් හිමි කර ගත්තා. වසන්තම් එෆ් එම් ගුවන් විදුලියේ දොරෙයිඅප්පා විනෝද් කන්නන් හොදම ප්‍රවෘත්ති නිවේදක සම්මානයට නිර්දේශ වුණා. මෙවර ගුවන් විදුලි රාජ්‍ය සම්මාන උළෙලට ප්‍රභූවරුන්, කලාකරුවන්, රාජ්‍ය සහ පෞද්ගලික මධ්‍ය ආයතනවල මාධ්‍යවේදීන් ඇතුළු පිරිසක් එක්ව සිටියා.   ", "URL": "https://www.itnnews.lk/2023/10/05/377935/", "Category": "දේශීය පුවත්", "Parent URL": null}