{"Source": "ITN news", "Timestamp": "டிசம்பர் 26, 2022 15:56", "Headline": "சீரற்ற வானிலையால் ஆயிரத்திற்கும் மேற்பட்டோருக்கு பாதிப்பு", "News Content": "சீரற்ற காலநிலையால் 1500க்கும் மேற்பட்டோர் பாதிக்கப்பட்டுள்ளனர். குறிப்பாக மாத்தளை, கண்டி மற்றும் அம்பாறை மாவட்டங்களில்  346  குடும்பங்களைச் சேர்ந்த  1511 பேர் பாதிக்கப்பட்டுள்ளதாக அனர்த்த முகாமைத்துவ நிலையம் தெரிவித்துள்ளது. நேற்று பெய்த கனமழை காரணமாக இருவர் உயிரிழந்துள்ளதுடன் மேலும் மூவர் காயமடைந்துள்ளனர். இதில் 66 வீடுகள் பகுதியளவில் சேதமடைந்துள்ளதாக அனர்த்த முகாமைத்துவ நிலையம் தெரிவித்துள்ளது. அக்குரணை துனுவில பிரதேசத்தில் வீடொன்றின் மீது மண்மேடு சரிந்து வீழ்ந்ததில் ஒரே குடும்பத்தைச் சேர்ந்த இருவர் நேற்று மதியம் உயிரிழந்துள்ளனர். காயமடைந்த மற்றொருவர் தற்போது மருத்துவமனையில் சிகிச்சை பெற்று வருகிறார். அந்த பகுதியில் ஆபத்தான இடங்களில் வசிக்கும் சில குடும்பங்களை வெளியேற்ற நடவடிக்கை எடுக்கப்பட்டுள்ளது. அத்துடன் நேற்று மாலை பொலன்னறுவை மாவட்டத்தில் பெய்த கடும் மழை மற்றும் காற்று காரணமாக ஜயந்திபுர பகுதியில் உள்ள வீடொன்றின் மீது மரம் முறிந்து வீழ்ந்ததில் அந்த வீடு முற்றாக சேதமடைந்தமையும் குறிப்பிடத்தக்கது. ", "URL": "https://www.itnnews.lk/2023/10/05/452215/", "Category": "Breaking News,தேசிய செய்திகள்", "Parent URL": null}