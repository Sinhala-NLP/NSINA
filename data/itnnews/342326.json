{"Source": "ITN news", "Timestamp": "ஜூன் 12, 2021 13:35", "Headline": "எக்ஸ்பிரஸ் பேர்ல் கப்பலால் பாதிக்கப்பட்ட மீனவர்களுக்கு நாளை மறுதினம் முதல் 5ஆயிரம் ரூபா..", "News Content": "எக்ஸ்பிரஸ் பேர்ல் கப்பல் விபத்தினால் கடல் சூழலுக்கு ஏற்பட்ட பாதிப்புக்கள் உரிய முறையில் ஆய்வு செய்யப்பட்டதன் பின்னர் துரித கதியில் மீன்பிடி நடவடிக்கைகளை முன்னெடுப்பதற்கு அனுமதி வழங்குமாறு பிரதமர் மஹிந்த ராஜபக்ஷ அதிகாரிகளுக்கு ஆலோசனை வழங்கியுள்ளார். நீர்கொழும்பிலிருந்து பானந்துரை வரையான கடற்பகுதியில் மீன்பிடியில் ஈடுபட தொடர்ந்தும் தடை விதிக்கப்பட்டுள்ளது. இந்நிலையில் கடற்சூழலின் நிலை தொடர்பில் உடனடியாக ஆராய்ந்து மீனவர்களுக்கு தமது தொழிலை முன்னெடுக்க தேவையான ஏற்பாடுகளை முன்னெடுக்குமாறு பிரதமர் வலியுறத்தியுள்ளார். அலரி மாளிகையில் இடம்பெற்ற கலந்துரையாடலின் போது அவர் இதனை குறிப்பிட்டுள்ளார். அத்துடன் கப்பல் விபத்தால் ஏற்பட்ட இழப்புக்களை பூரண மதிப்பீடு செய்து இழப்பீட்டு தொகை பெறுவதற்கான செயற்பாடுகளையும் துரிதப்படுத்துமாறு பிரதமர் வலியுறுத்தியுள்ளார். கப்பலை கடற்பகுதியிலிருந்து விடுவிப்பதற்கு தேவையான நடவடிக்கைகளையும் எடுக்க வேண்டுமென அவர் ஆலோசனை வழங்கியுள்ளார். இதற்கான சட்ட ரீதியான பணிகள் சட்ட மா அதிபர் திணைக்களத்தின் தலையீட்டில் இடம்பெறவேண்டுமென பிரதமர் குறிப்பிட்டுள்ளார். இதேவேளை கப்பல் விபத்தால் வாழ்வாதாரத்தை இழந்துள்ள மீனவ சமூகத்திற்கு 5 ஆயிரம் ரூபா கொடுப்பனவு வழங்கும் திட்டம் நாளை மறுதினம் ஆரம்பிக்கப்படவுள்ளதாக பிரதமர் மஹிந்த ராஜபக்ஷ தெரிவித்துள்ளார். ", "URL": "https://www.itnnews.lk/2023/10/05/342326/", "Category": "Breaking News,தேசிய செய்திகள்,முதன்மை செய்தி", "Parent URL": null}