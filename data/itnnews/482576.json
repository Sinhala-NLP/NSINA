{"Source": "ITN news", "Timestamp": "මැයි 12, 2023 11:47", "Headline": "දැනුමෙන් සන්නද්ධ පරපුරක් නිර්මාණය කර ලෝකය ජය ගන්නා බව ජනපති පවසයි", "News Content": "දැනුමෙන් සන්නද්ධ පරපුරක් නිර්මාණය කර ලෝකය ජය ගැනිම අනාගත සැලසුම වී ඇතැයි ජනාධිපති රනිල් වික්‍රමසිංහ මහතා පවසනවා. ශ්‍රී ලංකා ස්කිල්ස් එක්ස්පෝ 2023 ප්‍රදර්ශනය විවෘත කරමින් ජනාධිපතිවරයා මේ බව කියා සිටියා. බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේ පිහිටි සිරිමාවෝ බණ්ඩාරනායක අනුස්මරණ ප්‍රදර්ශන මධ්‍යස්ථානයේ ආරම්භ කෙරුණු මෙය හෙට සහ අනිද්දා යන දිනවලදීද පැවැත්වෙනවා. ප්‍රදර්ශනය විවෘත කරමින් අදහස් දැක්වූ ජනාධිපති රනිල් වික්‍රමසිංහ මහතා කියා සිටියේ ඇතැම් සංස්ථා හා මණ්ඩලවලට යෙදවූ මුදල් අධ්‍යාපනය වෙනුවෙන් යෙදවූයේ නම් මෙරට අධ්‍යාපනය ආසියාවටම අභියෝග කළ හැකි මට්ටමට පැමිණීමට ඉඩ තිබූ බවයි. අමාත්‍ය සුසිල් ප්‍රේමජයන්ත , ශ්‍රී ලංකාවේ ජපාන තානාපති මිසිකොෂී හිදෙකි යන මහත්වරුන් මෙන්ම අමාත්‍යාංශ ලේකම්වරුන් ඇතුලු පිරිසක් මෙම අවස්ථාවට සහභාගී වුණා. ප්‍රදර්ශන භූමියේ ඇති කුටි කිහිපයකට ගිය ජනාධිපතිවරයා ඒවායෙහි සිටි පිරිස සමඟ ද අදහස් හුවමාරු කර ගත්තා. ජනාධිපතිවරයා කෘෂි තාක්ෂණ ව්‍යාපෘති මධ්‍යස්ථාන කුටිය නැරඹීමට ද එක්වුණා. එහිදී කෘෂි තාක්ෂණ ව්‍යාප්ති මධ්‍යස්ථානයේ නිල වෙබ් අඩවිය විවෘත කිරීම ද සිදුවුණේ ජනාධිපතිවරයාගේ ප්‍රධානත්වයෙන්. ඩ්‍රෝන උපදේශකවරුන් හතර දෙනෙකුට ලාංජන පැළදවීමට ද ජනාධිපතිතුමා ක්‍රියා කළා. ප්‍රදර්ශනය නැරඹීමට යාපනයෙන් පැමිණි පාසල් දරු දැරියන් සමඟ ද ජනාධිපතිවරයා අදහස් හුවමාරු කර ගත්තා.     ", "URL": "https://www.itnnews.lk/2023/10/05/482576/", "Category": "Breaking News,දේශීය පුවත්", "Parent URL": null}