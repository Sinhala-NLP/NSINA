{"Source": "ITN news", "Timestamp": "මැයි 12, 2023 19:45", "Headline": "ජාතික රක්ෂණභාර අරමුදලේ පරිපාලන ගැටලු රැසක් කෝප් කමිටුවේදී අනාවරණය වෙයි", "News Content": "ජාතික රක්ෂණභාර අරමුදලේ පරිපාලන ගැටලු රැසක් කෝප් කමිටුවේදී අනාවරණය වී තිබෙනවා. • ප්‍රධාන විධායක නිලධාරී ඇතුළු කළමනාකරණ තනතුරු රැසක් වැඩබලන තනතුරු හෝ පුරප්පාඩු වූ තනතුර • ආයතනයේ පරිපාලනය ඇතුළු සමස්ත ක්‍රියාවලිය අතිශය දුර්වල මට්ටමක – එහි ප්‍රතිඵලයක් ලෙස ආයතනය වැසීයාමේ තර්ජනයක් – පූර්ණ විගණනයකට මුදල් අමාත්‍යාංශ ලේකම්ට බලය පැවරේ • ආයතනය විධිමත් ව්‍යාපාරික මොඩලයකට අනුගත කොට සංවර්ධනය කිරීම සදහා ස්වාධීන ඇගයීමක් සිදුකොට දෙමසක් තුළ වාර්තාවක් ලබා දීමටත් උපදෙස් • වසර ගණනාවක් තුළ රු. බිලියන 51 ක් අහිමි වීමේ සිද්ධියක් පිළිබද විශේෂ වාර්තාවක් කැඳවයි • දැනට ගොඩගැසී ඇති 60,000 ක රක්ෂණ හිමිකම් ගෙවීම් මාස දෙකක් තුළ අවසන් කිරීමටත් පොරොන්දු වෙයි • අග්‍රහාර රක්ෂණ හිමිකම් ලබා දීම මාස 8 – 9 ක කාලයක් ප්‍රමාදවීම පිළිබදව කාරක සභාවේ දැඩි අප්‍රසාදය පාර්ලිමේන්තු මන්ත්‍රී මහාචාර්ය ගරු රංජිත් බණ්ඩාර මහතාගේ සභාපතීත්වයෙන් ඊයේ (11) වැනි දින රැස්වූ පොදු ව්‍යාපාර පිළිබද කාරක සභාවට (කොප් කමිටුව) මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශය යටතේ පවතින ජාතික රක්ෂණ භාර අරමුදල (NITF) කැඳවා තිබිණි. මෙහිදී ජාතික රක්ෂණ භාර අරමුදලේ 2016 සහ 2019 මූල්‍ය වර්ෂ සදහා වූ විගණකාධිපති වාර්තා සහ වර්තමාන කාර්යසාධනයට අදාළ පහත සදහන් මූලික කරුණු පිළිබදව විමර්ශනය කිරීම සිදු විය. • ප්‍රධාන විධායක නිලධාරී ඇතුළු කළමනාකරණ තනතුරු රැසක් වැඩබලන තනතුරු හෝ පුරප්පාඩු වූ තනතුරු වීම\nආයතනයේ ප්‍රධාන විධායක නිලධාරී තනතුර ඇතුළු ඉහළ කළමනාකරණ තනතුරු වැඩබලන තනතුරු හෝ පුරප්පාඩුව පැවතීම පිළිබදව ද මෙහිදී අවධානය යොමු විය. දැනට වැඩබලන ප්‍රධාන විධායක නිලධාරීවරිය පරිපාලන සේවයේ නිලධාරීනියක් බවත් මෙහිදී අනාවරණය විය. තවද හිටපු ප්‍රධාන විධායක නිලධාරීවරයා අනිවාර්ය නිවාඩු යවා ඇති බවත් ඒ‍ සම්බන්ධයෙන් අධිකරණ ක්‍රියාවලියක් පවතින බවත් මෙහිදී හෙළි විය. ඒ අනුව කඩිනමින් එම පුරප්පාඩු පිරවීමට පියවර ගන්නා ලෙස කමිටු සභාපතිවරයා උපදෙස් දුන්නේය. • ආයතනයේ දුර්වල පරිපාලනය හමුවේ වැසී යාමේ තර්ජනයක්\nආයතනයේ පරිපාලනය ඇතුළු සමස්ත ක්‍රියාවලිය අතිශය දුර්වල මට්ටමක පවතින බව කමිටුව විසින් පෙන්වා දෙන ලදී. පාරිභෝගික සේවා ඇමතුම් සදහා ප්‍රතිචාර දැක්වීම අතිශය දුර්වලබව පෙන්වා දුන් කමිටු සාමාජිකයෝ ඒ පිළිබද සිය දැඩි අප්‍රසාදය පළ කළහ. ව්‍යාපාර සංවර්ධන කටයුතු සහ අලෙවිකරණය සදහා වෙනම අංශයක් නොතිබීම, ඒකාබද්ධ දත්ත කළමනාකරණ පද්ධතියක් මේ දක්වා ස්ථාපිත කර නොමැති වීම, අ‍වධානම් කළමනාකරණය සදහා නිලධාරියෙක් නොමැති වීම ප්‍රධාන දුර්වලතා ලෙස කමිටුව විසින් පෙන්වා දෙන ලදී.\nආයතනයේ මෙකී දුර්වල පරිපාලනය හමුවේ ආයතනය නුදුරේදීම වැසීයාමේ තර්ජනයක් පවතින බවත් කෝප් සභාපතිවරයා පෙන්වා දුන්නේය.\nඑසේම ආයතනයේ ප්‍රධාන ව්‍යාපාරය වන අග්‍රහාර රක්ෂණය සදහා මේ වන තෙක් ප්‍රතිරක්ෂණයක් නොමැති වීම ප්‍රධාන ගැටලුවක් බව විගණකාධිපතිවරයා විසින් පෙන්වා දෙන ලදී. • ආයතනය විධිමත් ව්‍යාපාරික මොඩලයකට අනුගත කොට සංවර්ධනය කිරීමේ අවශ්‍යතාව\nභාණ්ගාරයේ මුදලින් යැපීම වෙනුවට ආයතනය විධිමත් ව්‍යාපාරික මොඩලයකට අනුගත කොට සංවර්ධනය කිරීමේ අවශ්‍යතාව කමිටුව විසින් අවධාරණය කරන ලදී. ව්‍යාපාර සංවර්ධනය , පරිපාලන ක්‍රමවේදය , අලෙවිකරණය, මානව සම්පත් කළමනාකරණය යනාදී සමස්ත අංශ දුර්වල බැවින් එකි සියලු අංශ ආවරණය වන පරිදි ස්වයං ඇගයීමක් කොට මාසයක් ඇතුළත ප්‍රගතිය වාර්තා කරන ලෙස කාරක සභාව දැනුම් දුන්නේය.\nතරගකාරී ව්‍යාපාරික ආයතනයක් ලෙස ඉදිරියට යාමේදී භාණ්ඩාගාරයේ මාර්ගෝපදේශයන් බාධාවක් වේ නම් භාණ්ඩාගාරය සමග මේ පිළිබද සාකච්ඡා කොට අදාළ මාර්ගෝපදේශයන් වෙනස් කර ගැනීමට කටයුතු කළ යුතු බවද විගණකාධිපතිවරයා පෙන්වා දුන්නේය. • රාජ්‍ය සේවකයන්ගේ අග්‍රහාර රක්ෂණ හිමිකම් ලබා දීම දීර්ඝ කාලක් ප්‍රමාදවීම\nරාජ්‍ය සේවකයන්ගේ අග්‍රහාර රක්ෂණ හිමිකම් ලබා දීම දීර්ඝ කාලක් ප්‍රමාදවීම සම්බන්ධයෙන් කාරක සභාවේ දැඩි අප්‍රසාදය මෙහිදී පළ විය\nපසුගිය කාලය තුළ අග්‍රහාර රක්ෂණ හිමිකම් ලබා දීම සාමාන්‍යයෙන් මාස 8 – 9 ක කාලයක් ප්‍රමාදවී ඇති බවත් ආයතයේ අකාර්යක්ෂමතාව සහ පරිපාලන දුර්වලතා ඒ සදහා බලපා ඇති බවත් මෙහිදී අනාවරණය විය. දෙසැ 31 වැනිදා වන විට රක්ෂණාවරණ ලබා දීම් 1,08,000 ක ප්‍රමාණයක් ගොඩගැසී තිබුණු බවත් මේ වන එම සංඛ්‍යාව 60,000 දක්වා අඩු කිරීමට හැකි වූ බවත් වැඩ බලන ප්‍රධාන විධායක නිලධාරීවරිය මෙහිදී පැවසීය.\nමේ අනුව තවත් මාස දෙකක් තුළ මෙම ගොඩ ගැසී ඇති සංඛ්‍යාව අවසන් කරන බවත් ඇය සදහන් කළාය. මෙම අකාර්යක්ෂම සේවය හේතුවෙන් මහජනයා අතර අග්‍රහාර රක්ෂණය පිළිබද ඉතා නරක ප්‍රතිරූපයක් ගොඩ නැගී ඇති බව කමිටුව විසින් පෙන්වා දෙන ලදී. එසේම පෞද්ගලිකව විගණකාධිපතිවරයාට ද එම අත්දැකීමටද මුහුණදීමට සිදුවූ බවත් මෙහිදී අනාවරණය විය. මෙම තත්ත්වය වහාම වෙනස් කොට කාර්යක්ෂම සේවාවක් ලබා දෙන ආයතනයක් බවට පරිපාලනය මෙහෙය විය යුතු බවත් කමිටුව විසින් අවධාරණය කරන ලදී. • නෛතික ප්‍රතිපාදන අනුගමනය නොකිරීම සම්බන්ධයෙන් සිදුවී ඇතැයි කියන රු. බිලියන 51 ක අලාභයක් සිදුවීම සම්බන්ධයෙන් වාර්තාවක් කැඳවයි\n1542/11 අංක දරන 2008.03.25 දිනැති ගැසට් නිවේදනය අනුව වැඩවර්ජන, කැරලි ගැසීම්, ජන කැළඹීම් හා ත්‍රස්තවාදී අවස්ථා සම්බන්ධයෙන් රක්ෂණ සමාගම් විසින් නිකුත් කරන සියලුම රක්ෂණාවරණ මගින් ලබා ගන්නා වාරික මුදල් රක්ෂණ භාර අරමුදලට ලබා ගතයුතු බවට නෛතික ප්‍රතිපාදන තිබියදී එසේ නොකිරීම පිළිබදව ද විගණකාධිපතිවරයා කාරක සභාවේ අවධානයට යොමු කළේය. මෙහිදී රක්ෂණ භාර අරමුදල විසින් එම රක්ෂණ වාරිකවලින් මෝටර් රක්ෂණයෙන් 12% ක්ද මෝටර් නොවන රක්ෂණයෙන් 80% ක ප්‍රතිශතයක් පමණක් අරමුදලට ලබාගෙන ඇත. මෙම තත්ත්වය 2021 වසරේ නැවත නිවැරදි කළ බවද නිලධාරීහු පැවසූහ. එහෙත් මෙමගින් වසර ගණනාවක් මුුළුල්ලේ ආයතනයට හිමිවිය යුතු රු. බිලියන 51 ක මුදලක් අහිමිව ඇති බවත් මෙහිදී සාකච්ඡා විය. මේ අනුව මේ සම්බන්ධයෙන් වගකිවයුතු හිටපු සභාපතිවරයා ඇතුළු නිලධාරීන් කැඳවීමට අපේක්ෂා කරන බව පැවසූ කෝප් සභාපතිවරයා මේ සම්බන්ධ පූර්ණ වාර්තාවක් සති දෙකක් තුළ ලබා දෙන ලෙසත් අමාත්‍යාංශ ලේකම්වරයාට දැනුම් දුන්නේය. • අමාත්‍යාංශයේ වගකීම\nඑසේම මෙම ආයතනයේ පරිපාලනය නගා සිටුවා නිවැරදි මාවතට යොමු කිරීමට මුදල් අමාත්‍යාංශය මැදිහත් වන ලෙසත් ආයතනය නගා සිටුවීම සදහා මුදල් අමාත්‍යාංශ ලේකම්වරයා යටතේ පූර්ණ විගණනයක් සිදුකරන ලෙසටත් උපදෙස් ලබා දීම සිදුවිය. එසේම ජාතික රක්ෂණ භාර අරමුදල නැවත මාස දෙකකින් කැඳවීමට ද මෙහිදී තීරණය විය. රාජ්‍ය අමාත්‍යවරුන් වන ජගත් පුෂ්පකුමාර,  ඉන්දික අනුරුද්ධ හේරත්, පාර්ලිමේන්තු මන්ත්‍රීවරුන් වන  දයාසිරි ජයසේකර, ගරු ඉරාන් වික්‍රමරත්න,  චමින්ද විජේසිරි,  හේෂා විතානගේ,  නීතිඥ ප්‍රේම්නාත් සී දොලවත්ත,  උපුල් මහේන්ද්‍ර රාජපක්ෂ,  එම් රාමේශ්වරන්,  රාජිකා විකුමසිංහ,  නීතිඥ මධුර විතානගේ සහ  මහාචාර්ය චරිත හේරත් යන මහත්ම මහත්මීහු මෙම අවස්ථාවට එක්ව සිටියහ. ", "URL": "https://www.itnnews.lk/2023/10/05/482724/", "Category": "දේශීය පුවත්", "Parent URL": null}