{"Source": "ITN news", "Timestamp": "அக்டோபர் 11, 2021 12:29", "Headline": "இறக்குமதி செய்யப்பட்ட அரிசியின் முதலாவது தொகுதி இன்று நாட்டை வந்தடையவுள்ளது..", "News Content": "அரசாங்கம் மேற்கொண்ட தீர்மானத்திற்கமைய இறக்குமதி செய்யப்பட்ட அரிசியின் முதலாவது தொகுதி இன்று நாட்டை வந்தடையவுள்ளதாக வர்த்தக அமைச்சர் பந்துல குணவர்தன தெரிவித்தார். குறித்த அரிசி சதொச மற்றும் பல்பொருள் அங்காடிகளினூடாக விற்பனை செய்யப்படும். ஒரு கிலோ அரிசி 100 ரூபாவுக்கும் குறைவான விலையில் பொது மக்களுக்கு விநியோகிக்கப்படவுள்ளதாக அமைச்சர் தெரிவித்தார். இதேவேளை எதிர்காலத்தில் மேலும் சில அத்தியாவசிய பொருட்களை இறக்குமதி செய்ய எதிர்பார்த்துள்ளதாகவும் வர்த்தக அமைச்சர் பந்துல குணவர்தன மேலும் தெரிவித்தார். இதேவேளை துறைமுகத்திலிருந்து விடுவிக்கப்பட்டுள்ள பால்மாவை இன்று முதல் புதிய விலைகளில் சந்தைகளில் பெற்றுக்கொள்ள முடியுமென பால்மா இறக்குமதியாளர்கள் சங்கம் தெரிவித்துள்ளது. புதிய விலைக்கமைய 250 ரூபாவால் அதிகரிக்கப்பட்டுள்ள ஒரு கிலோ பால்மாவின் விலை ஆயிரத்து 195 ரூபாவாகவும், 100 ரூபாவால் அதிகரிக்கப்பட்டுள்ள 400 கிராம் பால்மா பக்கற்றின் விலை 480 ரூபாவாகவும் சந்தையில் விற்பனை செய்யப்படும். இந்நிலையில் தேசிய ரீதியில் உற்பத்தி செய்யப்படும் பால்மாவின் விலைகளையும் அதிகரிக்க போவதாக மில்கோ நிறுவனம் தெரிவித்துள்ளது. தேசிய பால் உற்பத்திக்கான செலவு அதிகரித்து செல்கின்றமையே இதற்கான காரணமென மில்கோ நிறுவனத்தின் தலைவர் லசந்த விக்ரமசேகர தெரிவித்துள்ளார். ", "URL": "https://www.itnnews.lk/2023/10/05/368416/", "Category": "Breaking News,தேசிய செய்திகள்", "Parent URL": null}