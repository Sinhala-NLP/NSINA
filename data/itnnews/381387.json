{"Source": "ITN news", "Timestamp": "දෙසැම්බර් 7, 2021 18:35", "Headline": "විපක්ෂ නායක තමන්ට කතා කිරීමේ අයිතිය අහිමිකරලා – දෙමළ සන්ධානයෙන් චෝදනාවක්", "News Content": "පාර්ලිමේන්තු සභා ගර්භයේ ඇති වූ සිද්ධිය පිළිබද සොයා බලා වාර්තාවක් ඉදිරිපත් කිරීම සදහා ජ්‍යෙෂ්ඨ මන්ත්‍රීවරුන්ගෙන් සැදුම්ලත් කමිටුව හෙට (08) දිනයේ දී නම් කරන බව කතානායක මහින්ද යාපා අබේවර්ධන මහතා පවසනවා. මේ අතර විපක්ෂ නායක සජිත් ප්‍රේමදාස මහතා තම මන්ත්‍රී කණ්ඩායමේ භාෂණ අයිතිය අහිමි කර ඇති බවට ද්‍රවිඩ ජාතික සන්ධාන පාර්ලිමේන්තු මන්ත්‍රී චාල්ස් නිර්මලනාදන් මහතා චෝදනා කරනවා. කෙසේ වෙතත් සමගි ජනබලවේගයේ මන්ත්‍රීවරුන් තුන්වන දිනටත් අද අය වැය විවාදයට සහභාගි වුණේ නැහැ. පාර්ලිමේන්තු මන්ත්‍රී මනුෂ නානායක්කාර මහතා මුල් කර ගනිමින් පසුගිය සිකුරාදා දිනයේ ඇති වූ සිද්ධියත් සමග පාර්ලිමේන්තු සැසි වර්ජනය කිරීමට සමගි ජනබලවේගය නියෝජනය කරන මන්ත්‍රීවරුන් කටයුතු කර තිබෙනවා. අද දිනයේ ද අය වැය විවාදයට සහභාගි නොවූ මන්ත්‍රීවරුන් පාර්ලිමේන්තු පිවිසුම අසළ විරෝධතාවක නිරත වුණා. විපක්ෂ මන්ත්‍රීවරුන්ගේ ආරක්ෂාව තහවුරු කරන ලෙසයි ඔවුන් මෙහිදී ඉල්ලා සිටියේ. මේ අතර සමගි ජනබලවේගය පක්ෂය නියෝජනය කරන පාර්ලිමේන්තු මන්ත්‍රී රවුෆ් හකීම් මහතා සභා ගැබ තුළට පැමිණ පිටව යන ආකාරය ජංගම දුරකතනයක මෙලෙස සටහන්ව තිබුණා. සමගි ජන බලවේගයේ මන්ත්‍රීවරුන් පාර්ලිමේන්තුව මග හැර සිටීම සම්බන්ධයෙන් අද දිනයේත් අදහස් පළ වුණා.     ", "URL": "https://www.itnnews.lk/2023/10/05/381387/", "Category": "දේශීය පුවත්", "Parent URL": null}