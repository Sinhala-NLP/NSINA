{"Source": "ITN news", "Timestamp": "ජනවාරි 4, 2022 12:11", "Headline": "ITN අනාගතය නිරෝෂන් භාරගනී", "News Content": "ස්වාධීන රූපවාහිනී මාධ්‍ය ජාලයේ නව සභාපතිවරයා ලෙස පත්වූ හිටපු පාර්ලිමේන්තු මන්ත්‍රී මාධ්‍යවේදී නිරෝෂන් ප්‍රේමරත්න මහතා සිය ධුරයේ රාජකාරි කටයුතු ආරම්භ කළා. අද උදෑසන ස්වාධීන රූපවාහිනී පරිශ්‍රය වෙත පැමිණි සභාපති නිරෝෂන් ප්‍රේමරත්න මහතා පිළිගනු ලැබුවේ ප්‍රධාන විධායක නිලධාරී නලින් නිශ්ශංක, සමාන්‍යාධිකාරී අරුණ විජේසිංහ යන මහත්වරුන් සහ නියෝජ්‍ය සාමාන්‍යාධිකාරීවරුන් ප්‍රමුඛ  කළමනාකාරීත්වය විසින්. අනතුරුව සභාපතිවරයා මහා සංඝරත්නයේ සෙත් පිරිත් සඡ්ඣායනා මැද නව ධූරයේ රාජකාරී ආරම්භ කලා. පුජ්‍ය මහාචාර්ය මැදගොඩ අභයතිස්ස ස්වාමීන් වහන්සේ ප්‍රමුඛ මහා සංඝරත්නය සභාපතිවරයාට ආශිර්වාද පළකලා. ස්වාධීන රූපවාහිනියේ මාධ්‍යවේදියෙකු ලෙස සිය මාධ්‍ය දිවිය ඇරඹූ නිරෝෂන් ප්‍රේමරත්න මහතා ප්‍රවෘත්ති නිෂ්පාදකවරයෙකු මෙන්ම නිවේදකයෙකු ලෙස සිය ප්‍රතිභාව විදහා දැක්වූවා. හොදම ප්‍රවෘත්ති නිවේදනය වෙනුවෙන් ඔහු  සම්මානයටද පාත්‍ර වුණා. පසුව මාතර දිස්ත්‍රික්කයෙන් දේශපාලනයට පිවිසි ඒ මහතා එම දිස්ත්‍රික්කයෙන්ම පාර්ලිමේන්තුවටද පත් වුණා. රුහුණ විශ්වවිද්‍යාලයේ ආදි ශිෂ්‍යයෙකු වන නිරෝෂන් ප්‍රේමරත්න මහතා මාධ්‍යවේදියෙකු මෙන්ම දේශපාලනඥයෙකු යන ක්ෂේත්‍ර දෙකෙහිම   ඉහළම ජනතා ප්‍රසාදයට පාත්‍ර වූවෙකු වීම විශේෂත්වයක්. ස්වාධීන රූපවාහිනි සේවයේ මාධ්‍යවේදියෙකු ලෙස සේවය කළ අයෙකු එහි ඉහළම තනතුර වන සභාපති ධුරයට පත් වූ ප්‍රථම අවස්ථාවද මෙය වීම තවත් විශේෂත්වක් වනවා. ස්වාධීන රූපවාහිනී මාධ්‍ය ජාලයේ නව සභාපති නිරෝෂන් ප්‍රේමරත්න මහතා අද වැඩ භාරගැනීමෙන් අනතුරුව පිළිගැනීමේ උත්සවය ස්වාධීන රූපවාහිනී ශ්‍රවණාගාරයේදී පැවැත්වුණේ කළමනාකාරීත්වය ඇතුළු කාර්ය මණ්ඩලයේ සහභාගීත්වයෙන්. ", "URL": "https://www.itnnews.lk/2023/10/05/386671/", "Category": "දේශීය පුවත්", "Parent URL": null}