{"Source": "ITN news", "Timestamp": "நவம்பர் 11, 2022 12:32", "Headline": "காணி மோசடியில் ஈடுபட்ட சட்டத்தரணியொருவரும், முன்னாள் பாடசாலை அதிபரொருவரும் கைது..", "News Content": "யாழ்ப்பாணம் பகுதியில் காணி மோசடியில் ஈடுபட்ட சட்டத்தரணியொருவரும், முன்னாள் பாடசாலை அதிபரொருவரும் கைதுசெய்யப்பட்டுள்ளனர். பொம்மைவெளி பகுதியிலுள்ள காணியொன்றின் உரிமையாளர்கள் மரணித்த நிலையில் அவர்களது கையொப்பங்களை போலியாக இட்டு காணி உரிமத்தை மாற்றியுள்ளதாக இருவர் மீதும் குற்றம் சுமத்தப்பட்டுள்ளது. குறித்த விடயம் தொடர்பான வழக்கு யாழ் நீதிமன்றில் இடம்பெறுகிறது. வழக்கு விசாரணைக்கு எடுத்துக்கொள்ளப்பட்டபோது மோசடியில் ஈடுபட்ட சந்தேக நபர்கள் ஏன் இதுவரை கைதுசெய்யப்படவில்லையென நீதவான் கேள்வியெழுப்பினார். வழக்கு நடவடிக்கைகளின் பதிவை யாழ்ப்பாணம் பிரதி பொலிஸ்மா அதிபருக்கு அனுப்பி வைத்து அவரின் அறிக்கையை சமர்ப்பிக்குமாறும் நீதவான் உத்தரவிட்டிருந்தார். இதனையடுத்தே மோசடியில் ஈடுபட்ட சட்டத்தரணியும், முன்னாள் பாடசாலை அதிபருரொவரும் கைதுசெய்யப்பட்டுள்ளனர். இதேவேளை குறித்த அதிபர் பதவியிலிருந்த போது இலஞ்சம் பெற்றதற்காக பதவியிலிருந்து இடைநிறுத்தம் செய்யப்பட்டவரென தெரியவந்துள்ளது. ", "URL": "https://www.itnnews.lk/2023/10/05/445187/", "Category": "Breaking News,தேசிய செய்திகள்", "Parent URL": null}