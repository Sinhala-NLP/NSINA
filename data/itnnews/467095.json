{"Source": "ITN news", "Timestamp": "මාර්තු 11, 2023 11:18", "Headline": "ආයුර්වේද ප්‍රතිකාර සේවා ග්‍රාමීය මට්ටමෙන් තවදුරටත් පුළුල් කිරීමේ වැඩපිලිවෙලක්", "News Content": "ආයුර්වේද ප්‍රතිකාර සේවා ග්‍රාමීය මට්ටමෙන් තවදුරටත් පුළුල් කිරීමේ වැඩපිලිවෙලක් ක්‍රියාත්මකයි. ඒ අනුව ආයුර්වේද රෝහලක සිදු කළ හැකි ශල්‍යකර්ම පවා ආයුර්වේද වෛද්‍ය මධ්‍යස්ථානවල දැන් ආරම්භ කර තිබෙනවා. මහර ප්‍රාදේශීය සභාව ක්‍රියාත්මක කරන මෙම ආයුර්වේද බෙහෙත් ශාලාව මගින් සාමාන්‍ය රෝගීන්ට ප්‍රතිකාර කිරීමට අමතරව ශල්‍යකර්ම පවා සිදු කරනවා. එම ශල්‍යකර්ම ආයුර්වේද රෝහලක සිදු කළ යුතු ඒවා වුවද මෙම මධ්‍යස්ථානය භාර ආයුර්වේද වෛද්‍ය ඩී.එම්.වීරසිංහ මහත්මිය ඇතුළු කාර්ය මණ්ඩලයේ කැපවීම මත වෛද්‍ය මධ්‍යස්ථානයේදීම සිදු කිරීමට හැකිව තිබෙනවා. කූඩැල්ලන් යොදාගනිමින් ප්‍රතිකාර කිරීම ස්නායු රෝග ආදිය සදහා ඖෂධීය වාෂ්ප ප්‍රතිකාර කිරීම ආදිය ද මෙහිදී සිදු කෙරෙනවා. මහර ප්‍රාදේශීය සභාවේ සභාපති සුදීමා චාන්දනී මහත්මියගේ උපදෙස් අනුවයි නව ප්‍රතිකාර සේවා ආරම්භ කර ඇත්තේ. මේ අතර ආයුර්වේද හා දේශීය වෛද්‍ය ක්‍රමය යොදාගනිමින් ගම්මානවලටම ගොස් ප්‍රතිකාර කිරීමේ වැඩපිලිවෙලක් අත්තනගල්ල ප්‍රාදේශීය සභාව මගින් ආරම්භ කර තිබෙනවා. ඒ ප්‍රාදේශීය සභාවේ සභාපති ප්‍රියන්ත පුෂ්පකුමාර මහතාගේ උපදෙස් අනුවයි. හැවනිවල ප්‍රදේශයේදී ද මෙවැනි ප්‍රතිකාර සේවා වැඩසටහනක් ක්‍රියාත්මක කෙරුණා. ප්‍රාදේශීය සභා මන්ත්‍රී රුවන් කුමාර මහතාද මෙම අවස්ථාවට එක්වුණා. ", "URL": "https://www.itnnews.lk/2023/10/05/467095/", "Category": "දේශීය පුවත්", "Parent URL": null}