{"Source": "ITN news", "Timestamp": "මාර්තු 1, 2023 12:31", "Headline": "දකුණු ආසියාවේ විශිෂ්ටම අතුරු හමුදාව 40 වන සංවත්සරය සමරයි", "News Content": "දකුණු ආසියාවේ විශිෂ්ටම අතුරු හමුදාව ලෙස ගෞරවාදරයට පාත්‍ර වු පොලිස් විශේෂ කාර්ය බලකාය අද සිය 40 වන සංවත්සරය සමරනු ලබනවා. වර්තමානයේ දැවැන්ත කාර්ය භාරයක් ඉටු කරන එම බලකාය ශ්‍රී ලංකා පොලිසියේ විශිෂ්ටතම නිලධාරීන්ගෙන් සමන්විතයි. 1983 වසරේ මාර්තු 01වනදා ආරම්භ කළ පොලිස් විශේෂ කාර්ය බලකාය මාතෘ භුමියේ උත්තරීතර නිදහස, භෞමික අඛණ්ඩතාව හා ස්වෛරීභාවය වෙනුවෙන් ඉටුකළ දැවැන්ත මෙහෙවර ඉතිහාසයේ රන් අකුරින් ලියවි තිබෙනවා. දශක තුනක් පුරාවට මව්බිම වෙලාගෙන සිටි රුදුරු ත්‍රස්තවාදය මාතෘ භුමියෙන් තුරන් කර දැමීමට ගෙන ගිය ඒකාබද්ධ සටනට විශේෂ කාර්ය බලකාය තම පූර්ණදායකත්වය ලබා දුන්නේ ලොවම මවිතයට පත් කරමින්. දිවි දෙවනිකොට මව්බිම රැකගැනීමට අනුපමේය මෙහෙවරක් ඉටු කළ පොලිස් විශේෂ කාර්ය බලකායේ නිලධාරීන් 464 දෙනෙකු සහ සුළු සේවක මහතුන් 6 දෙනෙකු මව්බිමේ උත්තරීතර නිදහස වෙනුවෙන් තම ජිවිත පුජා කර තිබෙනවා. තම පරම වගකීම ඉටු කිරීමෙහිලා  ත්‍රස්තවාදීන්ට එරෙහිව ක්‍රියාත්මක කළ මෙහෙයුම්වලදී එම බලකායේ 774 දෙනෙකු තුවාල ලැබුවා. වර්තමානයේ අධි ආරක්ෂිත බන්ධනාගාර වල සොදීසි හා ආරක්ෂක රාජකාරීවලට අමතරව මත්ද්‍රව්‍ය හා අනෙකුත් නීතිවිරෝධි ක්‍රියාවන් මැඩලීමට විශේෂ මෙහෙයුම් ඒකකයක් සමග නවීන තාක්ෂණය මුසු ඩ්‍රෝන මෙහෙයුම් ඒකකයක් ද ඇරඹු පොලිස් විශේෂ කාර්ය බලකාය තවත් වගකීම් රැසක් ඉටු කරමින් සිටිනවා. වහා ක්‍රියාත්මක වන විශේෂ අවි හා උපක්‍රම කණ්ඩායමක් ද සංග්‍රාමික යතුරු පැදි කණ්ඩායමක් මෙන්ම බෝම්බ නිශ්ක්‍රීය කණ්ඩායමක් ද විකිරණශිලි ප්‍රභවයන් ආරක්ෂා කිරිමේ විශේෂ ඒකකයක් ද මෙම බලකාය සතු වන්නේ තම ශක්තිය තවදුරටත් පෙන්වා දෙමින්. අණ දෙන නිලධාරී ලෙස කටයුතු කරන නියෝජ්‍ය පොලිස්පති වරුණ ජයසුන්දර මහතාගේ නායකත්වය යටතේ දිවයිනම ආවරණය වන පරිදි කදවුරු 74 ක් පිහිටුවා ඇති පොලිස් විශේෂ කාර්ය බලකායේ මේ වන විට සිටින භට පිරිස අටදහසක් පමණ වනවා. එම බලකාය අභිමානවත් 40 වන සංවත්සරය අද සමරනු ලබන්නේ මව්බිමට තම යුතුකම් කොටස නොපිරිහෙළා ඉටුකල විරුවන් පිරිසක් යන අභිමානය ද සමගින්. ", "URL": "https://www.itnnews.lk/2023/10/05/464278/", "Category": "Breaking News,දේශීය පුවත්", "Parent URL": null}