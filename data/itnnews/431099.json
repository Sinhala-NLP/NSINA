{"Source": "ITN news", "Timestamp": "අගෝස්තු 25, 2022 12:52", "Headline": "දේශපාලනඥයින්ගේ නිවාස හා දේපලවලට හානි සිදුකළ තවත් සැකකරුවන් කිහිපදෙනෙකු අත්අඩංගුවට", "News Content": "පසුගිය මැයි මස 09 වනදා රට පුරා ඇති වූ කලහකාරී තත්ත්වය හමුවේ දේශපාලනඥයන්ගේ නිවාස හා දේපලවලට හානි සිදු කළ තවත් සැකකරුවන් කිහිප දෙනෙකු අත්අඩංගුවට ගෙන තිබෙනවා. පාර්ලිමේන්තු මන්ත්‍රී විදුර වික්‍රමනායත මහතාට අයත් හොරණ පිහිටි නිවසට එහි දේපලවලට හා රජයේ වාහනවලට හානි සිදු කිරීම සම්බන්ධයෙන් තවත් සැකකරුවකු කළුතර අපරාධ කොට්ඨාසය මගින් අත්අඩංගුවට ගෙන තිබෙනවා. වයස අවුරුදු 39 ක් වන මෙම සැකකරු හොරණ ප්‍රදේශයේ පදිංචිකරුවෙක්. පසුගිය මැයි මස 09 වනදා පාර්ලිමේන්තු මන්ත්‍රී ලසන්ත අලගියවන්න මහතාට අයත් කිරිදිවැල ප්‍රදේශයේ නිවසකට හා දේපලවලට හානි සිදු කිරීම සම්බන්ධයෙන් අවශ්‍ය කර සිටි සැකකරුවන් දෙදෙනෙකු බස්නාහිර පළාත් උතුර අපරාධ කොට්ටාසයේ නිලධාරීන් අත්අඩංගුවට ගෙන තිබෙනවා. ඔවුන් වයස අවුරුදු 25 හා 37 වන සීමාවල පසුවනවා. එමෙන්ම මෙම සැකකරුවන් ඌරාපොල ප්‍රදේශයේ පදිංචිකරුවන්. අග්‍රාමාත්‍ය කාර්යාලයට ඇතුළුවීම හා එහි දේපලවලට හානි කිරීම සම්බන්ධයෙන් අරගලයේ ක්‍රියාකාරිකයකු වූ අසංක අබේරත්න අපරාධ පරීක්ෂණ දෙපාර්තමේන්තුවට කැඳවා තිබෙනවා. ප්‍රකාශයක් ලබාදීම සඳහා ඔහු නීතිඥවරුන්ගේ මාර්ගයෙන් මෙසේ පැමිණ තිබෙනවා. අසංක අබේරත්නට සහාය පල කරමින් කිහිප දෙනෙකු අපරාධ පරික්ෂණ දෙපාර්තමේන්තුව ඉදිරිපිට පුවරු ප්‍රදර්ශනය කරමින් විරෝධතාවක නිරත වනවා.     ", "URL": "https://www.itnnews.lk/2023/10/05/431099/", "Category": "Breaking News,දේශීය පුවත්", "Parent URL": null}