{"Source": "ITN news", "Timestamp": "ඔක්තෝබර් 7, 2021 12:53", "Headline": "ඇමෙරිකාවේ කොරෝනා ආසාදිත සංඛ්‍යාව කෝටි 4 ඉක්මවා යයි", "News Content": "ජෝන්ස් හොප්කින්ස් විශ්වවිද්‍යාලය නිකුත් කළ නවතම දත්ත අනුව ඇමෙරිකාවේ කොරෝනා ආසාදිත සංඛ්‍යාව කෝටි 4 ඉක්මවා ගොස් තිබෙනවා. එරටින් වාර්තා වන සමස්ත කොරෝනා මරණ සංඛ්‍යාව හත්ලක්ෂ හත්දහස් හයසිය ඉක්මවා ගිය බවයි වාර්තා වන්නේ. වේගවත් එන්නත්කරණ ක්‍රියාවලියක් ක්‍රියාත්මක වුවද එරටින් ඊයේ දිනයේදී 2000 ඉක්මවා ගිය කොරෝනා මරණ සංඛ්‍යාවක් වාර්තා වුණා. ගතවූ පැය 24 තුළදී හදුනාගැනුණු ආසාදිත සංඛ්‍යාව එක්ලක්ෂ හත්දහස් නවසිය අසූ හතක් ලෙස දැක්වෙනවා. මේ වන විට වාර්තා වන ගෝලීය කොරෝනා ආසාදිත සංඛ්‍යාව විසි තුන් කෝටි හැත්තෑ එක් ලක්ෂ දාහතර දහස් හාරසිය අසූ නවයක්. ගෝලීය කොරෝනා මරණ සංඛ්‍යාව හතළිස් අට ලක්ෂය ඉක්මවා ඇති අතර පූර්ණ සුවය ලැබූ සංඛ්‍යාව විසි එක්කෝටි හතළිස් දෙලක්ෂ හැත්තෑ දෙදහස් හත්සිය තුනක් ලෙස දැක්වෙනවා.     ", "URL": "https://www.itnnews.lk/2023/10/05/367566/", "Category": "ජාත්‍යන්තර පුවත්", "Parent URL": null}