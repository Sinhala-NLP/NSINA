{"Source": "ITN news", "Timestamp": "අප්‍රේල් 21, 2022 20:17", "Headline": "අගමැතිගේ නායකත්වයෙන් ආණ්ඩුව ඉදිරියට", "News Content": "අග්‍රාමාත්‍ය මහින්ද රාජපක්ෂ මහතාගේ නායකත්වයෙන් ආණ්ඩුව ශක්තිමත්ව පවත්වාගෙන යාමේ යෝජනාව අද පැවති ආණ්ඩු පක්ෂ මන්ත්‍රී කණ්ඩායම් රැස්වීමේ දී ඒකමතිකව සම්මත වුණා. ජනතාවට අවශ්‍ය කඩිනම් සහන ඉදිරි සති කිහිපයේ දී ලබාදීම සදහා ගෙන ඇති ක්‍රියාමාර්ග පිළිබද විෂයභාර අමාත්‍යවරුන් මෙහිදී කරුණු පැහැදිලි කළා. රට තුළ උද්ගතව ඇති තත්ත්වය හමුවේ ආණ්ඩුව ඊට ශක්තිමත්ව මුහුණදිය යුතු බවත් ඒ සදහා අග්‍රාමාත්‍ය මහින්ද රාජපක්ෂ මහතාගේ නායකත්වයෙන් යුතුව ආණ්ඩුව ඉදිරියටත් පවත්වාගෙන යා යුතු බවටත් ආණ්ඩු පක්ෂ මන්ත්‍රී කණ්ඩායම් රැස්වීමේ දී යෝජනා ඉදිරිපත් කෙරුණා. පාර්ලිමේන්තු මන්ත්‍රී සහන් ප්‍රදීප් මහතා ඉදිරිපත් කළ මෙම යෝජනාව පාර්ලිමේන්තු මන්ත්‍රී යූ කේ සුමිත් මහතා ස්ථීර කළා. මෙහිදී අදහස් දැක්වූ විදුලිබල හා බලශක්ති අමාත්‍ය කංචන විජේසේකර මහතා කියා සිටියේ සති කීපයක් ඇතුළත ඉන්ධන සහ විදුලි ගැටලුව විසදීමට පියවර ගෙන ඇති බවයි. ගෑස් ගැටලුව ද සති කීපයක් ඇතුළත විසදිය හැකි බව අධ්‍යාපන හා වැවිලි කර්මාන්ත අමාත්‍ය රමේෂ් පතිරණ මහතා මෙහිදී කියා සිටියා. උද්ගත වූ තත්ත්වයත් සමග පක්ෂයේ ජ්‍යෙෂ්ඨ මන්ත්‍රීවරුන් අමාත්‍ය ධුරවලින් ඉවත්ව ලබාදුන් සහයෝගයට පක්ෂයේ සියලු මන්ත්‍රීවරුන්ගේ ස්තූතිය පිරිනැමුණා. නවක අමාත්‍යවරුන්ට ශක්තිමත්ව ඉදිරි කටයුතු කරගෙන යාමට අවශ්‍ය සහයෝගය ලබාදෙන බවට මන්ත්‍රීවරුන් මෙහිදී පැවසුවා. ආණ්ඩුව අස්ථාවර වීමට කිසිසේත් ඉඩ නොතබන බව මෙහිදී ප්‍රකාශ කෙරුණා. ආණ්ඩුව ශක්තිමත් කිරීමට අවශ්‍ය සහයෝගය ඉදිරියේ දී තවත් ඉහළ යනු ඇති බවයි මන්ත්‍රීවරුන් මෙහිදී වැඩිදුරටත් කියා සිටියේ.             ", "URL": "https://www.itnnews.lk/2023/10/05/407759/", "Category": "දේශීය පුවත්", "Parent URL": null}