{"Source": "ITN news", "Timestamp": "මාර්තු 31, 2022 18:10", "Headline": "වත්මන් ආර්ථික ගැටලු පිළිබඳ විද්වත් සාකච්ඡාවක් අගමැති ප්‍රධානත්වයෙන්", "News Content": "වත්මන් ආර්ථික ගැටලු පිළිබඳ විද්වත් සාකච්ඡාවක් අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේදී පැවැත්වුණා. ජන ජිවිත යථාවත් කරමින් දීර්ඝකාලීන ආර්ථික පුනර්ජීවනයක් ඇති කිරීම සඳහා ආර්ථික ක්ෂේත්‍රයේ විද්වතුන්ගේ සහබාගීත්වයෙන් විද්වත් කථිකාවක් ඇති කිරීම මෙන්ම ආර්ථික පුනර්ජීවනය සඳහා අවශ්‍ය ක්‍රියාමාර්ග හඳුනා ගැනීම මෙහි අරමුණයි. මෙහිදී අදහස් දැක් වූ රාජ්‍ය මූල්‍ය ප්‍රතිපත්ති දෙපාර්තමේන්තුවේ අධ්‍යක්ෂ ජෙනරාල් ආචාර්ය කපිල සේනානායක මහතා කියා සිටියේ 2020 වසරේ මාර්තු මාසයෙන් පසු කොරෝනා වසංගතය හේතුවෙන් රජයේ සෞඛ්‍ය සේවාව සඳහා වන පිරිවැය ඉහළ ගිය බවයි. විරැකියා ප්‍රශ්නයට විසඳුම් ලබාදීම, රටේ ආහාර සුරක්ෂිතතාව ඇති කිරීම සඳහා රජය පියවර ගත්තා. එමෙන්ම කුඩා ව්‍යාපාර ආරක්ෂා කිරීම මෙන්ම සමාජ ආරක්ෂණ ක්‍රියාවලිය සඳහාත් පසුගිය දෙවසර තුළ රජයට පිරිවැයක් දැරීමට සිදුව තිබෙනවා. කොරෝනා වසංගතයෙන් ජනතාව ආරක්ෂා කර ගැනීම සඳහා 2020 වර්ෂයේ රුපියල් බිලියන 138 ක්ද පසුගිය වසරේදී රුපියල් බිලියන 166 ක්ද වැය කෙරුණා. කොරෝනා වසංගතය තුළ ජනතාවට රුපියල් පන්දහස බැගින් ගෙවීම සඳහා 2020 වසරේදී රුපියල් බිලියන 56.5ක්ද 2021 වසරේදී රුපියල් බිලියන 18.6 ක්ද රජය වෙන් කළා. එන්නත්කරණ ක්‍රියාවලිය සඳහා පසුගිය වසරේදී රුපියල් බිලියන 130 ක් වැය කර තිබෙනවා. වෙනත් රටවලට සාපේක්ෂව ශ්‍රී ලංකාව දළ ජාතික නිෂ්පාදනයෙන් 2%කට ආසන්න ප්‍රමාණයක් කෝවිඩ් මර්දනය සඳහා වෙන් කළා. රාජ්‍ය මූල්‍ය සඳහා කොරෝනා වසංගතය ප්‍රබල බලපෑමක් එල්ල කර ඇති බව මෙම කරුණු අනුව පැහැදිලි වනවා. ", "URL": "https://www.itnnews.lk/2023/10/05/404945/", "Category": "Breaking News,දේශීය පුවත්", "Parent URL": null}