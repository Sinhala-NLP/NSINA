{"Source": "ITN news", "Timestamp": "ජූනි 2, 2022 12:23", "Headline": "21 වන සංශෝධනය ගැන පොහොට්ටු මන්ත්‍රීවරුන් දැනුවත් කිරීමේ හමුවක්", "News Content": "21 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් සියලු පක්ෂ නායකයින් සමඟ සාකච්ඡා කර ලබන සදුදා කැබිනට් මණ්ඩලයට ඉදිරිපත් කිරීම පිළිබද තීරණයක් ගැනීමට නියමිතව තිබෙනවා. 21 වන ව්‍යවස්ථාව සම්බන්ධයෙන් ශ්‍රී ලංකා පොදුජන පෙරමුණේ මන්ත්‍රීවරුන් දැනුවත් කිරීමේ හමුවක් මේ වන විට පාර්ලිමේන්තු සංකීර්ණයේ දී පැවැත්වෙනවා. අමාත්‍ය විජයදාස රාජපක්ෂ මහතාගේ ප්‍රධානත්වයෙනුයි මෙම හමුව පැවැත්වෙන්නේ. මේ අතර ආණ්ඩුවෙන් ඉවත්ව ස්වාධීන වූ පක්ෂ නවයේ නියෝජිතයන් විසි එක් වන ආණ්ඩුක්‍රම ව්‍යවස්ථා සංශෝධන කෙටුම්පතට අදාළ යෝජනා අධිකරණ අමාත්‍යවරයා වෙත යොමු කර තිබෙනවා. අදාල පනත් කෙටුම්පතට අත්‍යාවශ්‍ය එකතුකිරීම් කිහිපයක් ද ඔවුන් යෝජනා කර තිබෙනවා. ඒ යටතේ යම් පනත් කෙටුම්පතකට පාර්ලිමේන්තු කාරක සභා අවස්ථාවේ දීම යම් සංශේධනයක් සිදු කළහොත් එකී සංශෝධනවල ව්‍යවස්ථානුකූලභාවය එකි පනතට කතානායක විසින් අත්සන් තබා මාසයක් ඇතුළත ශ්‍රේෂ්ඨාධිකරණය හමුවේ අභියෝගයට ලක් කිරීමට ඕනෑම පුරවැසියෙකුට අවස්ථාව ලබාදීම මෙන්ම අගමැතිවරයා ජාතික ආරක්ෂක සභාවේ සාමාජිකයෙකු වීම ජනාධිපතිවරයා ආරක්ෂක අමාත්‍යාංශ පමණක් දැරීම ඇතුළු යෝජනා මීට ඇතුළත්. මේ අතර නව ආණ්ඩු ක්‍රම ව්‍යවස්ථාව පිළිබද සංවාදයක් ඊයේ කොළඹ දී පැවැත්වුණා. මෙම හමුවට දේශපාලන නියෝජිතයන් නීතිවේදීන් සහ සිවිල් ක්‍රියාකාරීන් ඇතුළු පිරිසක් එක්ව සිටියා.   ", "URL": "https://www.itnnews.lk/2023/10/05/414779/", "Category": "දේශීය පුවත්", "Parent URL": null}