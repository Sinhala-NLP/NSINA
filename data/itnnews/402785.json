{"Source": "ITN news", "Timestamp": "මාර්තු 20, 2022 12:07", "Headline": "කිරි තේ එකක මිල රුපියල් 100ට නගී", "News Content": "ආනයනික කිරිපිටි මිල නැවතත් ඉහළ දැමීමට කිරිපිටි ආනයනකරුවන් තීරණය කර  තිබෙනවා. මේ අතර කිරි තේ එකක මිල අද මධ්‍යම රාත්‍රියේ සිට රුපියල් සියයක් දක්වා ඉහළ දමන බව ආපන ශාලා හිමියන්ගේ සංගමය පවසනවා. ආනයනික කිරිපිටි මිල නැවතත් ඉහළ දැමීම පිළිබද අවසන් තීරණය කිරිපිටි ආනයනකරුවන්ගේ එකමුතුව අතර පවත්වන සාකච්ඡාවකින් අනතුරුව දැනුම් දෙන බව  එම සංගමය කියාසිටිනවා. ඒ අනුව කිලෝග්‍රෑම් 1 ආනයනික කිරි පිටි පැකට්ටුවක් රුපියල් 500කින් හෝ 600කින් ඉහළ දැමීමටත්, ග්‍රෑම් 400 කිරි පිටි පැකට්ටුව රුපියල් 250කින් ඉහළ දැමීමටත් යෝජනා වී ඇති බවයි වාර්තා වන්නේ. ආනයනික කිරිපිටි කිලෝවක් දැනට වෙළෙදපොලේ රුපියල් 1345කට අලෙවිවන අතර ග්‍රෑම් 400 පිටි පැකට්ටුවක් අලෙවි වූයේ රුපියල් 540ක මුදලකටයි. මෙවන් පසුබිමක වෙලෙදපොලේ මේ වන විට කිරිපිටි හිගයක් ද පවතිනවා. මේ අතර අද මධ්‍යම රාත්‍රි යේ සිට කිරි තේ එකක මිල රුපියල් සියයක් දක්වා ඉහළ දමන බව ආපන ශාලා හිමියන්ගේ සංගමයේ සභාපති අසේල සම්පත් පවසනවා.   ", "URL": "https://www.itnnews.lk/2023/10/05/402785/", "Category": "Breaking News,දේශීය පුවත්", "Parent URL": null}