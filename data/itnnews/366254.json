{"Source": "ITN news", "Timestamp": "அக்டோபர் 1, 2021 13:04", "Headline": "தனிமைப்படுத்தல் ஊரடங்கு சட்டம் நீக்கம்.. சுகாதார கட்டுப்பாடுகள் தொடர்ந்தும் அமுலில்..", "News Content": "தனிமைப்படுத்தல் ஊரடங்கு சட்டம் இன்று அதிகாலை 4 மணியுடன் நீக்கப்பட்டுள்ளது. கடந்த ஒகஸட் மாதம் 20ம் திகதி முதல் தனிமைப்படுத்தல் ஊரடங்கு சட்டம் அமுல்செய்யப்பட்டது. கொவிட் வைரஸ் பரவல் நிலையை கருத்திற்கொண்டே நாடு முடக்கப்பட்டது. எனினும் தற்போது நிலைமை ஓரளவு சீரடைந்துள்ளதால் கடந்த 42 நாட்களாக அமுலில் இருந்த தனிமைப்படுத்தல் ஊரடங்கு சட்டம் நீக்கப்பட்டுள்ளது. எனினும் மாகாணங்களுக்கிடையில் பயணிப்பதற்கான தடை நீடிக்கப்பட்டுள்ளது. அத்தியாவசிய தேவைகளுக்காக மாத்திரமே மாகாணங்களுக்கிடையில் பயணிக்க முடியும். இதேவேளை தனிமைப்படுத்தல் ஊரடங்கு சட்டம் நீக்கப்பட்ட போதிலும், சுகாதார விதிமுறைகள் முழுமையாக அவதானிக்கப்படும் என இராணுவ தளபதி ஜெனரல் ஷவேந்தர சில்வா தெரிவித்துள்ளார். சுகாதார விதிமுறைகளை மீறும் விதத்தில் செயற்பட எவருக்கும் அனுமதி வழங்கப்படமாட்டாது. பொது இடங்களில் சுகாதார விதிமுறைகள் பின்பற்றப்படும் விதம் குறித்து கவனம் செலுத்தப்படும். நாட்டு மக்கள் மீண்டும் கொவிட் பரவல் தீவிரமடைவதை தவிர்க்கும் விதத்தில் செயற்பட வேண்டும். இதனால் சுகாதார சேவை பணிப்பாளர் நாயகத்தினால் வெளியிடப்பட்டுள்ள சுகாதார வழிகாட்டல்களை பொதுமக்கள் முழுமையாக கடைபிடிக்க வேண்டும் என இராணுவ தளபதி ஜெனரல் ஷவேந்தர சில்வா தெரிவித்தார். இதேவேளை தனிமைப்படுத்தல் ஊரடங்கு சட்டம் நீக்கப்பட்ட போதிலும், தினமும் இரவு 10 மணி முதல் அதிகாலை 4 மணி வரை பயணக்கட்டுப்பாடு அமுலில் இருக்கும். குறித்த காலப்பகுதிக்குள் அத்தியாவசிய தேவைக்காக மாத்திரமே வீட்டில் இருந்து வெளியேற முடியும் என சுகாதார பிரிவினர் தெரிவித்துள்ளனர். மாகாணங்களுக்கிடையிலான பயணக்கட்டுப்பாடும் நீடிக்கப்பட்டுள்ளது. அத்தியாவசிய தேவைக்காக மாத்திரமே பொதுமக்கள் மாகாணங்களுக்கிடையில் பயணிக்க அனுமதிக்கப்படுவர் என சுகாதார சேவைகள் பணிப்பாளர் நாயகம் அறிவித்துள்ளார். ", "URL": "https://www.itnnews.lk/2023/10/05/366254/", "Category": "Breaking News,தேசிய செய்திகள்", "Parent URL": null}