{"Source": "ITN news", "Timestamp": "ඔක්තෝබර් 11, 2022 21:03", "Headline": "යාංගල්මෝදර දුම්රිය හරස් මාර්ගය දින කිහිපයකට වැසෙයි", "News Content": "පොල්ගහවෙල හා අලව්ව දුම්රිය ස්ථාන අතර පිහිටි යාංගල්මෝදර දුම්රිය හරස් මාර්ගය අලුත්වැඩියා කටයුතු සඳහා දින කිහිපයක් වසා තැබෙන බව දුම්රිය දෙපාර්තමේන්තුව දැනුම් දෙනවා. යාංගල්මෝදර දුම්රිය හරස් මාර්ගයේ අලුත්වැඩියා කටයුතු ලබන 13,  14, 15 හා 16 යන දිනවල සිදුකිරීමට නියමිතයි. ඒ අනුව 14 වන දින පෙරවරු 7 සිට සවස 4.30 දක්වාත් 15 වන දින පෙරවරු 7 සිට පෙරවරු 10 දක්වා හා පස්වරු 2 සිට පස්වරු 4.30 දක්වාත් අර්ධ වශයෙන් හරස් මාර්ගය වසා තැබෙනු ඇති. 15 වන දින පෙරවරු 10 සිට පස්වරු 2 දක්වා පූර්ණ වශයෙන් යාංගල්මෝදර දුම්රිය හරස් මාර්ගය රථවාහන ධාවනය සදහා වසාතැබෙන බවයි දුම්රිය දෙපාර්තමේන්තුව නිවේදනය කරන්නේ. මෙම කාලය තුළ විකල්ප මාර්ග භාවිත කරන ලෙස එම දෙපාර්තමේන්තුව රියදුරන්ගෙන් ඉල්ලා සිටිනවා.     ", "URL": "https://www.itnnews.lk/2023/10/05/440067/", "Category": "Breaking News,දේශීය පුවත්", "Parent URL": null}