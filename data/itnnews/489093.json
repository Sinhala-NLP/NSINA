{"Source": "ITN news", "Timestamp": "ජූනි 5, 2023 05:36", "Headline": "යාපනය සරසවියේ සිසුන් 31කට පන්ති තහනමක්", "News Content": "යාපනය විශ්වවිද්‍යාලයේ කලහකාරී ලෙස හැසිරීමේ සිද්ධියට සම්බන්ධ සිසුන් 31 දෙනෙකුගේ පන්ති තහනම් කර තිබෙනවා. යාපනය විශ්ව විද්‍යාලයේ වාණිජ හා කළමනාකරණ පීඨයේ සිසුන් දෙපිරිසක් අතර ඇතිවූ ගැටුමක් හේතුවෙන් එම පීඨයේ දෙවන හා තෙවන වසර සිසුන් 31 දෙනකු සඳහා ඊයේ (04) දින සිට නැවත දැනුම්දෙනතුරු පංති තහනමක් පැනවූ බව යාපනය විශ්ව විද්‍යාල පාලනාධිකාරිය පවසයි. පසුගිය සිකුරාදා දිනයේදී යාපනය  විශ්වවිද්‍යාලයේ දෙවන වසරේ සහ තෙවන වසරේ සිසුන් දෙපිරිසක් අතර පළමුව ඇති වූ බහින්බස් වීමක් දුරදිග යාමෙන් ආරවුලක් ඇතිවූ අතර පසුව එය ගැටුමක් දක්වා වර්ධනය වී තිබුණි. එහිදී එක් සිසුවෙකුට බරපතල තුවාල සිදුව යාපනය ශික්ෂණ රෝහලේ දැඩිසත්කාර ඒකකයේ ප්‍රතිකාර ලබයි. අදාළ ගැටුම සම්බන්ධයෙන් විශ්වවිද්‍යාල ප්‍රතිපාදන කොමිෂන් සභාවේ උපදෙස් පරිදි යාපනය විශ්වවිද්‍යාල පාලනාධිකාරිය විසින් සිදුකළ මූලික විමර්ශනයකින් අනතුරුව එම සිද්ධියට සම්බන්ධ බවට හඳුනාගත් දෙවන වසරේ සිසුන් 16 දෙනෙකුට සහ තෙවන වසරේ සිසුන් 15 දෙනෙකුට විශ්වවිද්‍යාල පරිශ්‍රයට ඇතුළුවීම පංති මෙන්ම විශ්වවිද්‍යාල නේවාසිකාගාරවලට ද ඇතුල්වීමද තහනම් කිරීමට පියවර ගනු ලැබීය. ", "URL": "https://www.itnnews.lk/2023/10/05/489093/", "Category": "දේශීය පුවත්", "Parent URL": null}