{"Source": "ITN news", "Timestamp": "ජූලි 18, 2022 11:19", "Headline": "කඳුළු ගෑස් උණ්ඩ 50ක් සමග සැකකරුවෙකු අත්අඩංගුවට", "News Content": "පොල්දූව මංසන්ධියේ දී පසුගිය දා පැවැති උද්ඝෝෂණයේ දී පොලිස් නිලධාරීන් තුන් දෙනෙකුට පහර දී කඳුළු ගෑස් උණ්ඩ සොරකම් කළ පුද්ගලයෙකු අත්අඩංගුවට ගෙන තිබෙනවා. පසුගිය 13 වනදා පොල්දූව මංසන්ධියේ පැවති විරෝධතාව පාලනය කිරීමට පොලීසිය හා යුද හමුදාව ක්‍රියා කළා. එම ස්ථානයට කදුළු ගෑස් උණ්ඩ රැගෙන යමින් තිබූ පොලීසියට අයත් ත්‍රි රෝද රථයකට සහ එහි සිටි පොලිස් නිලධාරීන් තුන් දෙනෙකුට පහරදී එහි තිබූ කදුලු ගෑස් උණ්ඩ පැහැරගෙන යාමට විරෝධතාකරුවන් කටයුතු කළ බවටයි පොලීසිය ප්‍රකාශ කළේ. මේ පිළිබද විමර්ශන වැලිකඩ පොලීසිය මගින් සිදුකළා. ඒ අනුව ඔබේසේකරපුර නානායක්කාර මාවත ප්‍රදේශයේ දී සැකකරුවෙකු ඊයේ රාත්‍රියේ අත්අඩංගුවට ගැණුනා. ඔහුගෙන් කළ ප්‍රශ්න කිරීම් වලදී බොරැල්ල ගෝතමී පාර ප්‍රදේශයේ ඔහු තාවකාලිකව පදිංචි නිවසේ තිබී පැහැරගත් කදුළු ගෑස් උණ්ඩ 50 ක් ද පොලීසිය සොයාගත්තා. වයස අවුරුදු 31 වන සැකකරු පොළොන්නරුව කාශ්‍යප පුර ප්‍රදේශයේ පදිංචිකරුවෙක්.             ", "URL": "https://www.itnnews.lk/2023/10/05/423807/", "Category": "දේශීය පුවත්", "Parent URL": null}