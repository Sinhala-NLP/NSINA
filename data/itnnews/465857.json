{"Source": "ITN news", "Timestamp": "මාර්තු 7, 2023 08:03", "Headline": "වීරකැටිය ගැටුමට සම්බන්ධ සැකකරුවන් 06 දෙනෙකු අත්අඩංගුවට", "News Content": "වීරකැටිය අත්තනයාල ප්‍රදේශයේ සෝදිසි මෙහෙයුමක් අතරතුර පොලිසිය හා ප්‍රදේශවාසීන් අතර ඇති වු ගැටුමකින් පොලිස් නිලධාරීන් 8 දෙනෙකු හා ප්‍රදේශවාසීන් දෙදෙනෙකු තුවාල ලබා තිබෙනවා. අත්තනයාල ප්‍රදේශයේ වැටලීමක් සදහා ගොස් සිටි පොලිස් නිලධාරීන් පිරිසක් එම මාර්ගයේ ගමන් ගත් පුද්ගලයන් කිහිපදෙනෙකු පරීක්ෂා කිරීමට උත්සහ දරා තිබෙනවා. ඊට විරෝධය දැක්වු එම පිරිස පොලිසිය සමග බහින් බස් වීමක් සිදුව ඇති බවත් ඉන් අනතුරව එය ගැටුමක් දක්වා දුරදිග ගිය බවත් පොලිස් ආරංචි මාර්ග සදහන් කළා. සිද්ධියෙන් උප පොලිස් පරීක්ෂකවරු දෙදෙනෙකු,  පොලිස් සැරයන්වරුන් දෙදෙනෙකු,  කොස්තාපල්වරුන් දෙදෙනෙකු හා සිවිල් ආරක්ෂක උපනියාමකවරුන් දෙදෙනෙකු තුවාල ලැබුවා. ඔවුන් රෝහල් ගත කර ඇති අතර ගම්වාසීන් දෙදෙනෙකු ද තුවාල ලබා රෝහල් ගත කර ඇති බවයි පොලිසිය පවසන්නේ. ගැටුමට සම්බන්ධ කාන්තාවන් දෙදෙනෙකු ඇතුලු සිව් දෙනෙකු අත්අඩංගුවට ගෙන ඇති අතර සිද්ධිය සම්බන්ධයෙන් වැඩිදුර විමර්ෂණ ක්‍රියාත්මකයි.       ", "URL": "https://www.itnnews.lk/2023/10/05/465857/", "Category": "Breaking News,නවතම පුවත්", "Parent URL": null}