{"Source": "ITN news", "Timestamp": "මැයි 11, 2022 17:10", "Headline": "දේශපාලන ස්ථාවරයක් ඇති නොවන්නේ නම්, ධුරයේ රැඳී සිටින්නේ නැහැ – මහ බැංකු අධිපති", "News Content": "සතියක් හෝ දෙකක් තුළ දේශපාලන ස්ථාවරයක් ඇති නොවන්නේ නම්, තමා ධුරයේ රැඳී නොසිටින බව මහ බැංකු අධිපති ආචාර්ය නන්දලාල් වීරසිංහ පවසයි. මහ බැංකු අධිපතිවරයා පවසන්නේ, රට තුළ දේශපාලන ස්ථාවරත්වයක් ඇතිකර නොගන්නේ නම්, ආර්ථිකය ගොඩනැංවීම කළ නොහැකි බවයි. රටේ නීතිය හා සාමය නිසි අයුරින් ක්‍රියාත්මක නොවීම ආර්ථික අර්බුදවලින් ගොඩඒමට උදව් නොවන බවයි මාධ්‍ය හමුවකට එක්වෙමින් මහ බැංකු අධිපතිවරයා පෙන්වා දෙන්නේ. රටේ අගමැතිවරයෙක් නැති මුදල් ඇමතිවරයෙක් නැති පාර්ලිමේන්තුවේ කිසියම් ක්‍රියාවක් සිදුනොවන විධායක ජනාධිපතිවරයෙක් පමණක් සිටින අකර්මණ්‍ය වූ තත්ත්වයක් පවතින බවත් හැකිතරම් ඉක්මණින් යම්කිසි ආකාරයක ස්ථාවර පාලන ක්‍රමයක්, ස්ථාවර රජයක් පත්කළ යුතු බවත් මහබැංකු අධිපතිවරයා වැඩිදුරටත් පවසා සිටියා. ජනතා නියෝජිතයින් 225 දෙනාගේ සහ ජනාධිපතිවරයාගේ ප්‍රධාන වගකීම එය බවද මහ බැංකු අධිපතිවරයා මෙහිදී පෙන්වා දුන්නා. රටේ නීතිය හා සාමය මීට වඩා හොඳ ආකාරයකින් පවත්වාගෙන යාමට හැකියාව ඇති රජයක් පත්කිරීම අත්‍යවශ්‍ය බවත් එවැනි ස්ථාවර තත්ත්වයක් කෙටි කාලයකින් ලබාගත නොහැකි නම් රට අරාජික වන බවද මහ බැංකු අධිපතිවරයා වැඩිදුරටත් ප්‍රකාශ කළා. තවත් දවස් කිහිපයක් මේ තත්ත්වය පැවතියහොත් පැය 10ට වැඩි විදුලි කප්පාදුවක්, ඉන්ධන නොමැති වීමක්, ඇතිවිය හැකි බවද මහ බැංකු අධිපතිවරයා පෙන්වා දෙනවා. එසේම සාමකාමීව අරගලයේ නිරතව සිටි අයට සිදුකළ පහරදීම පිළිකුල් සහගත හෙළාදකින බවද මහබැංකු අධිපතිවරයා සඳහන් කළා. මේ අතර රට තුළ දේශපාලන ස්ථාවරත්වය ඇති නොකළහොත් තමන් සිය ධුරයෙන් ඉල්ලා අස්වන බවද මහ බැංකු අධිපති ආචාර්ය නන්දලාල් වීරසිංහ පවසනවා. ", "URL": "https://www.itnnews.lk/2023/10/05/410805/", "Category": "Breaking News,දේශීය පුවත්", "Parent URL": null}