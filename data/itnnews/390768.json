{"Source": "ITN news", "Timestamp": "ජනවාරි 23, 2022 19:02", "Headline": "ශිෂ්‍යත්ව විභාගයට පෙනී සිටි දැරියක් දිය නෑමට ගොස් ජිවිතක්ෂයට", "News Content": "පහ වසර ශිෂ්‍යත්ව විභාගයට පෙනී සිටි ත්‍රිකුණාමලය ආන්දන් කුලම ප්‍රදේශයේ දැරියක් ඊයේ දිනයේ දී මුහුදේ දිය නෑමට ගොස් ජිවිතක්ෂයට පත්වී තිබෙනවා. මෙසේ මියගොස් ඇත්තේ ත්‍රිකුණාමල ප්‍රදේශයේ පදිංචි ඕෂනී හන්සලා නමැති දස හැවිරිදි දැරියක්. ශිෂ්‍යත්ව විභාගය නිමවී නිවසට පැමිණි දැරිය පසුව ගුරුවරියක් සමගින් දිය නෑමට ගිය අවස්ථාවේදී මෙම අනතුර සිදුව ඇති බවයි කුච්චවේලි පොලිසිය සඳහන් කරන්නේ. ත්‍රිකුණාමලයේ ආන්දන්කුලම ප්‍රදේශයේ පදිංචි මෙම දැරිය ත්‍රිකුණාමලය මිහිදුපුර විද්‍යාලයේ සිසුවියක්. ඊයේ දිනේදී ශිෂ්‍යත්ව විභාගයට පෙනී මැය දීර්ඝ කාලයක් තිස්සේ තම මිත්තණියගේ සෙවණේ හැදුණු වැඩුණු බවයි ප්‍රදේශවාසීන් සඳහන් කරන්නේ. කෙසේ වෙතත් ඊයේ සන්ධ්‍යාවේ ඇයගේ නිවසට පැමිණි ගුරුවරියක් ඇය සහ ඇයගේ වැඩිමහල් සහෝදරිය මුහුදේ දිය නෑම සඳහා කැටුව ගොස් තිබෙනවා. එම ගුරුවරිය සමග තවත් දරුවන් 6 දෙනෙකු මෙම ගමනට එක්වූ බවයි පොලීසිය සඳහන් කරන්නේ. කෙසේ වෙතත් මොවුන් දියනෑමට ගොස් ඇත්තේ ත්‍රිකුණාමලය නගරයෙන් තරමක් ඈතින් පිහිටි ඉරක්කන්ඩි මෝය කට අසල ප්‍රදේශයකටයි. එම ස්ථානය දිය නෑම සඳහා අනාරක්ෂිත තත්වයකින් යුතු ප්‍රදේශයක් බවට හඳුනාගෙන ඇති බවයි අසල්වාසීන් පෙන්වා දෙන්නේ. කෙසේ වෙතත් එම ස්ථානයේ දිය නාමින් සිටියදී අදාළ දැරියන් එකවරම කළපුව දෙසට ගසාගෙන ගොස් ඇති අතර එක් දරුවෙකුගේ කෑ ගැසීම ඇසී අසල පිහිටි සංචාරක හෝටලයක සේවකයින් පිරිසක් ඔවුන් බේරා ගැනීම සඳහා මෙම ස්ථානයට පැමිණ තිබෙනවා. ඒ අනුව ඔවුන්ගේ මැදිහත් වීමෙන් දරුවන් හතර දෙනෙකුගේ දිවි බේරා ගැනීමට හැකි වුවත් ඔෂනි හන්සලා දියණියගේ ජීවිතය බේරාගැනීමට බේරාගැනීමට අවස්ථාව උදාවී නැහැ. සිද්ධිය සම්බන්ධයෙන් කුච්චවේලි පොලීසිය පරීක්ෂණ ආරම්භකර තිබෙනවා.   ", "URL": "https://www.itnnews.lk/2023/10/05/390768/", "Category": "දේශීය පුවත්", "Parent URL": null}