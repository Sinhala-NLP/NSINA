{"Source": "ITN news", "Timestamp": "ඔක්තෝබර් 25, 2021 13:03", "Headline": "ශ්‍රී ලංකාව සහ බහරේනය අතර පළමු දේශපාලන උපදේශන සැසිය අන්තර්ජාලය ඔස්සේ ", "News Content": "ශ්‍රී ලංකාව සහ බහරේනය අතර පළමු දේශපාලන උපදේශන සැසිය අන්තර්ජාල හමුවක් ලෙස පැවැත්වුණා. දෙරට අතර පවත්නා ද්විපාර්ශ්වික සබදතා තවදුරටත් වර්ධනය කර ගැනීමට සහ පොදු අවශ්‍යතා සම්බන්ධයෙන් අදහස් හුවමාරු කර ගැනීමට මෙම සැසිය සංවිධාන කෙරුණා. 2009 වසරේදී දේශපාලන උපදේශනය පිළිබද දෙරට අතර අත්සන් තැබුණු ගිවිසුමකට අනුවයි කටයුතු කෙරෙන්නේ. වෙළෙදාම, ආයෝජනය, මිනිස්බලය, අධ්‍යාපනය, සංචාරක ක්ෂේත්‍රය ඇතුළු අංශ ගණනාවක් පිළිබදව කරුණු සාකච්ඡා වූ බවයි විදේශ අමාත්‍යාංශය නිවේදනය කළේ. බහරේනයේ වෙසෙන ශ්‍රී ලාංකික සංක්‍රමණික සේවකයන් එරට කටයුතු සදහා ලබාදෙන දායකත්වය පිළිබදව බහරේන නියෝජිත පිරිස කරුණු පැහැදිලි කළා. ශ්‍රී ලංකා නියෝජිත පිරිස විදේශ ලේකම් අද්මිරාල් මහාචාර්ය ජයනාත් කොළඹගේ මහතාගේ නායකත්වයෙන් යුතු වූ අතර බහරේන් නියෝජිත පිරිස සදහා නායකත්වය දුන්නේ එරට විදේශ කටයුතු අමාත්‍යාංශයේ උපලේකම් ආචාර්ය ෂෙයික් අබ්දුල්ලා බින් අහමඩ් අලි කලීෆා මහතායි. දෙරට අතර දෙවන දේශපාලන උපදේශන සැසිය 2022 වසරේදී කොළඹදී පැවැත්වීමට නියමිතයි.   ", "URL": "https://www.itnnews.lk/2023/10/05/371639/", "Category": "දේශීය පුවත්", "Parent URL": null}