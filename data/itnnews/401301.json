{"Source": "ITN news", "Timestamp": "මාර්තු 15, 2022 11:59", "Headline": "තායිවාන ප්‍රශ්නයේදී ඇමරිකාව එකම චීනය මූලධර්මය අනුගමනය කරමින් සිය පොරොන්දු ඉටු කළ යුතු බව චීනය කියයි", "News Content": "චීන කොමියුනිස්ට් පක්ෂයේ මධ්‍යම කාරක සභාවේ දේශපාලන මණ්ඩල සාමාජික සහ මධ්‍යම රජයේ විදේශ කටයුතු පිළිබඳ කමිටු කාර්යාල අධ්‍යක්ෂ Yang Jiechi මහතා සහ ඇමරිකානු ජනාධිපතිවරයාගේ ජාතික ආරක්ෂක කටයුතු පිළිබඳ සහකාර Jake Sullivan මහතා අතර හමුවක් පැවැත් වුණා.ඊයේ (14) ඉතාලියේ රෝමයේ දී පැවති එම හමුවේදී දෙපාර්ශ්වය අතර චීන-ඇමරිකානු සබඳතාව සහ පොදුවේ සැලකිල්ලට ලක්වන ජාත්‍යන්තර හා කලාපීය ප්‍රශ්න පිළිබඳව, අවංක, ගැඹුරු හා ඵලදායී ලෙස අදහස් හුවමාරු කරගැනිණ. මතභේද පාලනය කරමින් එකඟතා පුළුල්කොට, දෙරට අතර සම්බන්ධතාව යළිත් නිරවුල් සං‍වර්ධන මාර්ගයට ප්‍රවේශ කිරීමට දෙපාර්ශ්වය ම කැමැත්තෙන් පසුවෙති. තායිවාන ප්‍රශ්නයේදී ඇමරිකාව එකම චීනය මූලධර්මය සහ චීන-ඇමරිකානු ඒකාබද්ධ ප්‍රකාශ තුන අනුගමනය කරමින් සිය පොරොන්දු ඉටු කළ යුතු බව Yang Jiechi මහතා එහිදී අවධාරණය ක‍ළේය. චීනයේ ෂින් චියං උයිගුර් ස්වායත්තය, ටිබේට් ස්වායත්තය සහ හොංකොං විශේෂ පරිපාලන කලාපය හා සම්බන්ධ ප්‍රශ්න පිළිබඳව චීනයේ ඒකායන ස්ථාවරය හෙතෙම එහිදී පෙන්වා දුන්නේය. මේ අතර යුක්රේන තත්ත්වය, උතුරු කොරියාවේ න්‍යෂ්ටික අර්බුදය, ඉරාන න්‍යෂ්ටික ප්‍රශ්නය සහ ඇෆ්ගනිස්ථාන තත්ත්වය පිළිබඳව ද දෙපාර්ශවයේ අදහස් එහිදී හුවමාරු කර ගැනිණ. ", "URL": "https://www.itnnews.lk/2023/10/05/401301/", "Category": "ජාත්‍යන්තර පුවත්", "Parent URL": null}