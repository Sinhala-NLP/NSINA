{"Source": "ITN news", "Timestamp": "මැයි 29, 2023 16:24", "Headline": "ළමා වින්දිතයින් මාධ්‍ය මගින් නිරාවරණය කිරීම වැළැක්වීමට වහා පියවර ගත යුතුයි", "News Content": "ළමා වින්දිතයින් හා චූදිතයින් මාධ්‍ය මගින් නිරාවරණය කිරීම වැළැක්වීමට වහා පියවර ගත යුතු බව ළමයින් පිළිබඳ පාර්ලිමේන්තු සංසදයේ සභාපතිනි රෝහිණී කුමාරි කවිරත්න මහත්මිය අවධාරණය කළා. ඒ එම සංසදය පාර්ලිමේන්තුවේදී රැස් වූ අවස්ථාවේදීයි. කාන්තා ළමා කටයුතු හා සමාජ සවිබල ගැන්වීමේ අමාත්‍යාංශය සහ ඊට අනුබද්ධිත ආයතන මෙන්ම ජනමාධ්‍ය අමාත්‍යාංශය හා ඒ යටතේ ක්‍රියාත්මක වන ආයතන මෙම පාර්ලිමේන්තු සංසදයට කැදවා තිබුණා. එමෙන්ම රූපවාහිනී සංස්ථාව, ස්වාධීන රූපවාහිනි සේවය, ශ්‍රී ලංකා ගුවන්විදුලි සංස්ථාව, ලේක්හවුස් ආයතනය හා රජයේ ප්‍රවෘත්ති දෙපාර්තමේන්තුව යන රාජ්‍ය මාධ්‍ය ආයතනද මීට කැදවීමටයි පියවර ගෙන තිබුණේ. විශේෂයෙන් ළමා අපයෝජන සහ ළමා අපචාර සිදුවන අවස්ථාවලදී ළමයින්ගේ අනන්‍යතාව මාධ්‍ය මගින් හෙළිදරව් කිරීම අදාළ දරුවන්ගේ ජීවිතවලට විශාල බලපෑමක් එල්ල කරන බව ළමයින් සඳහා වන පාර්ලිමේන්තු සංසදයේ මන්ත්‍රීවරුන් පෙන්වා දුන්නා. මෙහිදී රාජ්‍ය මාධ්‍ය ආයතන නිලධාරීන් සදහන් කළේ දරුවන් සම්බන්ධ ප්‍රවෘත්ති ප්‍රචාරය කිරීමේදී තම ආයතනය ප්‍රමිතියක් අනුගමනය කරන බවයි. ඒ අනුව සංසද සාමාජිකත්වය එකග වූයේ මේ පිළිබද තවදුරටත් සාකච්ඡා කිරීම සදහා ඊ ළග රැස්වීමට සියලු මාධ්‍ය ආයතන කැඳවීමටයි. මෙරට ළමා නිවාසගත දරුවන්ගේ තත්ත්වය වැඩිදියුණු කිරිමට ගත හැකි ක්‍රියාමාර්ග පිළිබද මෙහිදී දීර්ඝ වශයෙන් කරුණු සාකච්ඡා කෙරුණා. තවත් වැදගත් කරුණු රැසක් පිළිබදවද සංසදයේ අවධානය යොමු වුණා. ", "URL": "https://www.itnnews.lk/2023/10/05/487347/", "Category": "දේශීය පුවත්,මතවාද", "Parent URL": null}