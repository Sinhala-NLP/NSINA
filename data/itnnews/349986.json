{"Source": "ITN news", "Timestamp": "ජූලි 17, 2021 17:39", "Headline": "රට විවෘත කර නිසි කළමනාකරණයෙන් ආර්ථික අර්බුදයට විසදුම් දෙන්න ඇමති බැසිල් සූදානමින්", "News Content": "රට විවෘත කිරීමට ප්‍රමුඛතාව ලබා දෙන අතර නිසි කළමනාකරණයක් තුළින් ආර්ථික අර්බදයට විසදුම් ලබාදී ජනතාවට සහන සලසන බව අමාත්‍ය බැසිල් රාජපක්ෂ මහතා පවසනවා. පළාත් පාලන ආයතන ප්‍රධානීන්ගේ හමුවක් අමාත්‍ය බැසිල් රාජපක්ෂ මහතාගේ ප්‍රධානත්වයෙන් අරලියගහ මන්දිරයේදී අද පැවැත්වුණා. කිහිප වතාවක් රට වසා දැමීම නිසා දේශීයවත් විදේශීයවත් රජයට ලැබුණු මුදල් ක්‍රමවේද අවහිර වී ඇති බව අමාත්‍යවරයා මෙහිදී පෙන්වාදුන්නා. රජයටත් ජනතාවටත් මුදල් ගලා ඒමේ ක්‍රමවේද සක්‍රිය වීමට නම් රට හැකි ඉක්මනින් විවෘත විය යුතුයි. යුද්ධය පවතින අවස්ථාවේ රටේ පැවතියේ ඩොලර් බිලියන 1.2ක සංචිතයක් පමණයි. වර්තමානයේ බිලියන 4 ක සංචිතයක් පවතින බැවින් නිසි කළමනාකරණයක් තුළින් වත්මන් ආර්ථික අර්බුදය විසදා ගැනීමේ හැකියාව පවතින බව අමාත්‍යවරයා අවධාරණය කළා. ඩොලරයේ මිල ඉහළ යාම කෙරෙහි අසත්‍ය ප්‍රචාර බලපා ඇති බව කී ඒ මහතා මෙම තත්ත්වයට මුහුණ දීම සදහා සූදානම් බවද අවධාරණය කළා.     ", "URL": "https://www.itnnews.lk/2023/10/05/349986/", "Category": "Breaking News,දේශීය පුවත්", "Parent URL": null}