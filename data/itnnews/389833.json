{"Source": "ITN news", "Timestamp": "ජනවාරි 19, 2022 17:48", "Headline": "පූජිත්ට එරෙහිව ගොනු කර ඇති නඩුව යළි විභාගයට", "News Content": "පාස්කු ඉරිදා එල්ල වූ ත්‍රස්ත ප්‍රහාර මාලාව වළක්වා ගැනීමට ක්‍රියා නොකිරීම තුළින් සාපරාධී ලෙස රාජකාරිය පැහැර හැරීම ඇතුළු චෝදනා යටතේ හිටපු පොලිස්පති පූජිත් ජයසුන්දර මහතාට එරෙහිව ගොනු කර ඇති නඩුව අද යළි විභාගයට ගැනුණා. පැමිණිලි පාර්ශ්වය සාක්ෂි වශයෙන් ලකුණු කර තිබූ රාජ්‍ය බුද්ධි සේවයේ එවකට ප්‍රධානී නිලන්ත ජයවර්ධන මහතා විත්තිකාර හිටපු පොලිස්පති පූජිත් ජයසුන්දර මහතාට යොමු කර තිබූ බුද්ධි වාර්තා අඩංගු ලේඛන තිස්අටකට අදාළ මුල් ලේඛන ඉදිරිපත් කිරීමට අධිකරණය ඉඩ සලසා දුන්නා. එම ලේඛන ඉදිරිපත් කිරීම සදහා පොලිස්පතිවරයාට ලැබෙන බුද්ධි වාර්තා පවත්වාගෙන යාමේ අංශයේ ප්‍රධාන පොලිස් පරීක්ෂක නිමල් සේනාරත්න මහතා සාක්ෂියට කැදවා තිබුණා. තමා විසින් ලකුණු කළ ලේඛන අතුරින් ලේඛන හයක මුල් පිටපත් නොමැති බව පැමිණිල්ල මෙහෙයවන නියෝජ්‍ය සොලිසිටර් ජෙනරාල් දිලීප පීරිස් මහතා මෙහිදී අධිකරණයට දන්වා සිටියා. එමෙන්ම එක් ලේඛනයක මුල් පිටපත සාක්ෂිකරු රැගෙන විත් නැති බවයි ඔහු අධිකරණයට දන්වා සිටියේ. අනතුරුව සාක්ෂිකරු මාර්ගයෙන් අදාළ මුල් ලේඛන ලකුණු කිරීම ආරම්භ කෙරුණා. ත්‍රිපුද්ගල විනිසුරු මණ්ඩල සාමාජික විනිසුරු ආදිත්‍ය පටබැදිගේ මහතා විවෘත අධිකරණයේ ප්‍රකාශයක් කරමින් යම් විමර්ශනයක් සිදු කළ විට ඊට අදාළ සම්පූර්ණ වාර්තා අධිකරණයට හා නීතිපති දෙපාර්තමේන්තුව වෙත යොමු කිරීමට පොලිසිය ක්‍රියා කළ යුතු බව මෙහිදී ප්‍රකාශ කෙරුණා. මෙම නඩුවේ පැමිණිලි පාර්ශ්වය මගින් ලකුණු කළ ඇතැම් ලේඛනවල මුල් ලේඛන වෙනස් තත්ත්වයක පවතින බව විනිසුරුවරයා පෙන්වා දුන්නා. පැමිණිලි පාර්ශ්වය ලකුණු කළ බුද්ධි වාර්තා අඩංගු ලේඛන අතුරින් වාර්තා 21 ක් සම්බන්ධයෙන් අවශ්‍ය ක්‍රියාමාර්ග ගන්නා ලෙසට පොලිස්පතිවරයා සටහන් යොදා තිබූ බවද අධිකරණය හමුවේ අනාවරණය වුණා.     ", "URL": "https://www.itnnews.lk/2023/10/05/389833/", "Category": "දේශීය පුවත්", "Parent URL": null}