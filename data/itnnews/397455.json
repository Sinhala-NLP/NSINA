{"Source": "ITN news", "Timestamp": "පෙබරවාරි 24, 2022 12:59", "Headline": "සුනිල් මාධව, සත්‍යවාදියකුගේ දිනපොතේ අවසන් පිටුව නිම කරයි", "News Content": "වමේ ධාරාවේ රැඩිකල් මාධ්‍යවේදීන්ගේ ශ්‍රී ලාංකේය සළකුණ ජ්‍යෙෂ්ඨ මාධ්‍යවේදී සුනිල් මාධව ප්‍රේමතිලකයන් අභාවප්‍රාප්ත වුණා. මානවහිතවාදී මාධ්‍ය සඟයකු ලෙස සියලු දෙනාගේ ගෞරවාරදයට පත් සුනිල් මාධව ප්‍රේමතිලකයන් අභාවප්‍රාප්ත වන විට 78 වන වියේ පසු වුණා. සුනිල් මාධව ප්‍රේමතිලකයන් අවසන් වරට රූපවාහිනී වැඩසටහනකට එක් වූයේ ස්වාධීන රූපවාහිනියේ විකාශය වූ අමතක නැති මතක විශේෂාංගය සමඟයි. ඒ මහතාගේ දේහය පිළිබද අවසන් කටයුතු ලබන සෙනසුරාදා සිදු කිරීමට නියමිතයි. බොහෝ අභියෝග හමුවේ නොසැලී පීඩිත ජනතාව වෙනුවෙන් නොබියව තම පෑන හැසිරවීමට නිරන්තරයෙන් කටයුතු කළ සුනිල් මාධව ප්‍රේමතිලකයන් ප්‍රවීණ ලේඛක මීමන ප්‍රේමතිලකයන්ගේ පුත්‍රයායි. හොරණ තක්ෂිලා විද්‍යාලය සහ කොළඹ ආනන්ද විද්‍යාලයේ ආදි සිසුවකු වන ප්‍රේමතිලකයන් සිය පුවත්පත් කලාව ආරම්භ කළේ ලේක්හවුස් ආයතනයෙන්. මෙරට මාධ්‍ය කලාවේ කැපී පෙනෙන වෙනසක් කළ ජ්‍යෙෂ්ඨ මාධ්‍යවේදී සුනිල් මාධව ප්‍රේමතිලකයන් රචනා කළ සත්‍යවාදියෙකුගේ දිනපොත 80 සහ 90 දශකයේ මෙරට පුවත්පත් කලාවේ තීරු ලිපිය නව මානයක ගෙන ගියා. දිවයින, ලක්මිණ, ලක්දිව ඇතුළු ප්‍රධාන ධාරාවේ පුවත්පත් ගණනාවක සේවය කළ අතිශ්‍යය විප්ලවවාදී අදහස්වලින් පිරුණු ප්‍රේමතිලකයන් අතින් ග්‍රන්ථ රැසක් ද පාඨකයන්ට තිළිණ වුණා. එමෙන්ම පරිවර්තන කෘති ගණනාවක් ද ඔහු රචනා කළ අතර ඉන් වැඩිම පාඨක අවධානය දිනාගත්තේ  හඬනු මැන නිදහස පරිවර්තන කෘතියයි. අන්ධකාරයේ දරුවා, මොහොමඩ් අලීගේ කතාව, ජීවිතේ සුන්දරයි, සැබෑ කවියෙකුගේ කතාව ඇතුළු කෘති ගණනාවක් ඔහු අතින් ලියවුණා. මේ අතර සුනිල් මාධව ප්‍රේමතිලකයන් අවසන් වරට රූපවාහිනී වැඩසටහනක් සමග එක් වූයේ ස්වාධීන රූපවාහිනී අමතක නැති මතක විශේෂාංගය සමඟයි. එහිදී සුනිල් මාධව ප්‍රේමතිලකයන්  සිය අතීත මතකයන් මෙලෙස අවදි කළා. සුනිල් මාධව ප්‍රේමතිලකයන් කලක් රෝගාතුරව සිටියා. අභාවප්‍රාප්ත ප්‍රවීන මාධ්‍යවේදී සුනිල් මාධව ප්‍රේමතිලක මහතාගේ දේහය පිළිබද අවසන් කටයුතු අනිද්දා සිදු කිරීමට නියමිතයි. මෙරට මාධ්‍ය කලාවේ නොමැකෙන සළකුණක් තැබූ සුනිල් මාධව ප්‍රේමතිලකයන්ගේ නාමය මෙරට පාඨක ජනතාව අතර සදා අමරණීය වනු ඇති.   ", "URL": "https://www.itnnews.lk/2023/10/05/397455/", "Category": "දේශීය පුවත්", "Parent URL": null}