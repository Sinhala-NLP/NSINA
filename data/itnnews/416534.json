{"Source": "ITN news", "Timestamp": "ජූනි 11, 2022 15:09", "Headline": "නව යුද හමුදාපති සහ පොලිස්පති අතර හමුවක්", "News Content": "ශ්‍රී ලංකා යුද්ධ හමුදාවේ 24 වන යුද්ධ හමුදාපති ලෙස අභිනවයෙන් පත් වූ ලුතිනන් ජෙනරල් විකුම් ලියනගේ මහතා සිය ධුරයේ රාජකාරි භාරගැනීමෙන් පසු ඊයේ (10) දින පොලිස් මූලස්ථානයේ සිය ප්‍රථම නිල සංචාරය සිදුකර තිබෙනවා. එහිදි නව යුද්ධ හමුදාපතිතුමන් වෙත පොලිස් නිලධාරීන්, නිලධාරිනියන් සහ පොලිස් විශේෂ කාර්ය බලකායේ භටපිරිස්ගෙන් සැදුම්ලත් සම්මාන මුරයේ ගෞරවාචාරය පුදකරන ලදී. පොලිස්පති කාර්යාලයේදී යුද්ධ හමුදාපතිතුමන් සහ පොලිස්පතිතුමන් අතර පැවැති සුහඳ සාකච්ඡාවේදී අන්‍යෝන්‍ය වශයෙන් වැදගත් වන කරුණු පිළිබද අවධාණය යොමු කළේ‍ය‍. මෙම සුහඳ හමුවට ජ්‍යෙෂ්ඨ නියෝජ්‍ය පොලිස්පතිවරුන් සහ ජ්‍යෙෂ්ඨ නිලධාරීන් කිහිප දෙනෙකු එක්ව සිටියහ. දෙදෙනා අතර පැවැති සුහඳ හමුව අවසානයේ පොලිස්පතිතුමන් විසින් නව යුද්ධ හමුදාපතිතුමන් වෙත සුබ පැතුම් එක් කළේය. අනතුරුව, මෙම සංචාරය සනිටුහන් කරමින් නව යුද්ධ හමුදාපති ලුතිනන් ජෙනරල් විකුම් ලියනගේ සහ පොලිස්පති සී.ඩී වික්‍රමරත්න අතර සමරු තිළිණ හුවමාරුවක් ද සිදුකෙරිණි. පොලිස් මූලස්ථානයේ සිදුකළ මෙම සංචාරය සඳහා යුද සේවා ලේකම් මේජර් ජෙනරල් චන්දන වික්‍රමසිංහ ද සහභාගී විය. ", "URL": "https://www.itnnews.lk/2023/10/05/416534/", "Category": "දේශීය පුවත්", "Parent URL": null}