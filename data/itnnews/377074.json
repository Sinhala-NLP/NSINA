{"Source": "ITN news", "Timestamp": "නොවැම්බර් 19, 2021 12:16", "Headline": "චීනයේ පොහොර නැවට මුදල් ගෙවීම වළක්වාලන වාරණ නියෝගය දීර්ඝ කෙරේ", "News Content": "බැක්ටීරියා ඇතුළු අහිතකර ජීවීන් අඩංගු පොහොර තොගයක් මෙරටට ගෙන ආ බව කියන චීන සමාගමට සහ එහි දේශීය නියෝජිතවරයාට මුදල් ගෙවීම වළක්වමින් මහජන බැංකුව වෙත පවරා ඇති වාරණ නියෝගය ලබන 30 වනදා තෙක් තවදුරටත් දීර්ඝ කරන ලෙස කොළඹ වාණිජ මහාධිකරණය අද නියෝග කළා. කොළඹ කොමර්ෂල් පොහොර සමාගම ඉදිරිපත් කළ පෙත්සමක් අද යළි සළකා බැලීමෙන් අනතුරුව අධිකරණය මෙම නියෝගය නිකුත් කළා. වගඋත්තරකාර චීන පොහොර සමාගම වෙනුවෙන් පෙනී සිටි නීතිඥවරුන් අධිකරණය හමුවේ විරෝධතා ගොනු කිරීමට අද කටයුතු කළා. අනතුරුව නඩුවේ වාරණ නියෝගය ලබන 30 වනදා තෙක් දීර්ඝ කරන ලෙසටයි විනිසුරුවරයා නියෝග කළේ. වැඩිදුර කරුණු විමසීම එදින සිදුකරන බවද විනිසුරුවරයා සදහන් කළා. අතිරේක සොලිසිටර් ජනරාල් සුසන්ත බාලපටබැදි මහතා මීට පෙර අධිකරණය හමුවේ කරුණු දක්වමින් සදහන් කළේ වගඋත්තරකාර චීන සමාගම රුපියල් බිලියනයකට වඩා වැඩි වටිනාකමින් යුතු ජීවාණුහරණය කළ කාබනික පොහොර ගෙන්වීමේ ටෙන්ඩරය ලබාගත්ත ද සිය කාබනික පොහොරවල ක්ෂුද්‍ර ජීවීන් සිටින බව නැව් උපදෙස් පත්‍රිකා මගින් පිළිගෙන ඇති බවයි. ශාක නිරෝධායන සේවය අදාළ නියැදිය පරීක්ෂා කිරීමේදී ඇතැම් පොහොර කොටස්වල හානිකර බැක්ටීරියා ඇතුළු ජීවීන් සිටින බව තහවුරුවී ඇතැයිද අතිරේක සොලිසිටර් ජෙනරාල්වරයා කියාසිටියා. මේ තත්ත්වය මත වගඋත්තරකාර චීන සමාගම ටෙන්ඩරයේ පිළිගෙන තිබූ කරුණු සම්පූර්ණ කර නැති බවට අතිරේක සොලිසිටර් ජනරාල්වරයා චෝදනා කළා.   ", "URL": "https://www.itnnews.lk/2023/10/05/377074/", "Category": "දේශීය පුවත්", "Parent URL": null}