{"Source": "ITN news", "Timestamp": "සැප්තැම්බර් 20, 2021 11:22", "Headline": "කාන්තාවන්ට ශාසනික දොරගුළු විවරවූ බිනර පොහොය අදයි", "News Content": "භික්ෂුණී ශාසනය ආරම්භ කිරීම ඇතුළු ශාසන ඉතිහාසයේ වැදගත් සිදුවීම් රැසක් සනිටුහන් කළ බිනර පුර පසළොස්වක පොහොය දිනය අදයි. කාන්තාවන්ට ශාසනික දොරගුළු විවර කරමින් භික්‍ෂුණී ශාසනය ආරම්භ කෙරුණේ අද වැනි බිනර පොහෝ දිනකයි. මහා ප්‍රජාපති ගෝතමී දේවිය  ඇතුළු කාන්තාවන් 500 දෙනෙකු සසුනට එක්වීමද මෙම උතුම් පොහෝ දිනයේ සිදුවූ බව ශාසන ඉතිහාසයේ සදහන්. පසුව යසෝදරා දේවිය ඇතුළු කාන්තාවන් විශාල පිරිසක් ප්‍රජාපතී ගෝතමිය වෙත පැමිණ පැවිදි භාවය ලබාගත්තා. ඒ අනුව භික්‍ෂු, භික්‍ෂුණී, උපාසක, උපාසිකා ලෙස සිව්වනක් පිරිස සම්පූර්ණත්වයට පත් වන්නේ ද බිනර පොහෝ දිනයේයි. අෂ්ඨගරු ධර්ම බුදුන් වහන්සේගෙන් විමසා ආනන්ද හිමියන් එය මහා ප්‍රජාපතී ගෝතමී දේවියට පහදා දීමෙන් පසු ගරු ධර්ම ආරක්ෂා කරන බවට ප්‍රතිඥා ලබා දීම ද මෙම උතුම් පොහෝ දිනයේ දී සිදු වූ බවයි සදහන් වන්නේ. සෑම පෝදාකම සංවිධාන කෙරෙන අමාදම් සිසිලස ආගමික වැඩසටහන අරලියගහ මන්දිරයේදී අදත් පැවැත්වුණා. මෙවර පැවැත්වුණේ 214 වන ධර්මදේශනයයි. මිනුවන්ගොඩ පත්තඩුවන භික්ෂු පුහුණු මධ්‍යස්ථානාධිපති ශ්‍රී ලංකා රාමඤ්ඤ මහා නිකායේ අනුනායක පූජ්‍ය මැදගමුවේ විජය මෛත්‍රී  ස්වාමීන් වහන්සේ ධර්ම දේශනාව පැවැත්වූවා. ශිරන්ති රාජපක්ෂ මහත්මිය ඇතුළු පිරිසක් ඊට එක්ව සිටියා. අයිටීඑන් සවනක් රැස් පොහෝදින සජීව වැඩසටහන මෙවර පැවැත්වෙන්නේ දංකොටුව කිරිමැටියාන ශ්‍රී සුධම්ම වංශාරාම මහා   විහාරස්ථානය කේන්ද්‍රකරගෙනයි. එම විහාරස්ථානාධිපති සහ කිරිමැටියාන විද්‍යාබන්ධු පරිවේනාධිපති පූජ්‍ය කහටවිල සිරිරතන ස්වාමීන් වහන්සේ උදෑසන ආගමික වතාවත් මෙහෙයවූවා. බුද්ධ පූජාව පැවැත්වූයේ එම පිරිවෙනෙහි ආචාර්ය පුජ්‍ය ගම්පොළ විජය ස්වාමීන් වහන්සේයි. මේ අතර ලක්හඩ ශාසනාලෝක වැඩසටහන ද පැවැත්වෙන්නේ දංකොටුව කිරිමැටියාන ශ්‍රී සුධම්ම වංශාරාම මහා   විහාරස්ථානයේදීයි. සාමනේර භික්ෂූන් වහන්සේ වෙනුවෙන් ධර්ම ග්‍රන්ථ කට්ටල පූජා කිරීම සහ උන්වහන්සේගේ දෙමව්පියන්ට උපහාර දැක්වීම ද මෙහිදී සිදු කෙරුණා.     ", "URL": "https://www.itnnews.lk/2023/10/05/363736/", "Category": "දේශීය පුවත්", "Parent URL": null}