{"Source": "ITN news", "Timestamp": "අප්‍රේල් 22, 2021 11:41", "Headline": "කොළඹ වරාය නගර කොමිෂන් සභා පනත් කෙටුම්පතට එරෙහි පෙත්සම් විභාගය අදත්", "News Content": "කොළඹ වරාය නගර ආර්ථික කොමිෂන් සභා පනත් කෙටුම්පත අභියෝගයට ලක්කරමින් ගොනු කර තිබෙන පෙත්සම් විභාගය පංච පුද්ගල ශ්‍රේෂ්ඨාධිකරන විනිසුරු මඩුල්ල හමුවේ අද හතරවන දිනටත් ආරම්භ වුණා. ජනාධිපති ලේකම් ආචාර්ය පී.බී. ජයසුන්දර මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා අධිකරණය හමුවේ කියා සිටියේ මෙම කෙටුම්පතේ සිදුවිය යුතු සංශෝධන කිහිපයක් රජය දැනටමත් නීතිපති වෙත යොමු කර ඇති බවයි. යෝජිත කොමිසම මගින් නිකුත් කෙරෙන රෙගුලාසි පාර්ලිමේන්තු අනුමැතිය සදහා ඉදිරිපත් කිරීම වැනි කරුණු ඇතුලත් වන බවද ජනාධිපති නීතිඥවරයා පැවසුවා. අතරමැදි පෙත්සමක් ඉදිරිපත් කළ මුදල් අමාත්‍යාංශයේ ලේකම් එස්.ආර්. ආටිගල සහ අමාත්‍ය මණ්ඩල ලේකම් ඩොනල්ඩ් ප්‍රනාන්දු යන මහත්වරුන් වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා කියා සිටියේ යෝජිත කොමිසමට ජනාධිපතිවරයා විසින් පත්කරනු ලබන සාමාජිකයින්ගෙන් බහුතරය ශ්‍රී ලාංකිකයින් බවයි. සාමාජිකයින් 5 දෙනෙකු පත්කරන්නේ නම් ඉන් තුන් දෙනෙකු ශ්‍රී ලාංකිකයින් වනවා. සාමාජිකයින් 7 දෙනෙකු පත් කරන්නේ නම් ඉන් 4 දෙනෙකු ශ්‍රී ලාංකිකයින් වනු ඇතැයිද ජනාධිපති නීතිඥවරයා අවධාරණය කළා. මෙම ව්‍යාපෘතිය හරහා මෙරට දළ දේශිත නිෂ්පාදිතය ඉහළ නැංවීමට උපකාරී වන අතිවිශාල විදේශ විනිමය ප්‍රමාණයක් උපයා ගැනීමට හැකි වනු ඇතැයිද සංජීව ජයවර්ධන මහතා පෙන්වා දුන්නා. මෙම පනත් කෙටුම්පතේ අන්තර්ගත වගන්ති සියල්ල ආණ්ඩුක්‍රම ව්‍යවස්ථාවට පටහැනි නොවන බවයි ඔහු අවධාරණය කළේ. පෙත්සම් විභාගය තවදුරටත් පැවැත්වෙනවා.       ", "URL": "https://www.itnnews.lk/2023/10/05/332918/", "Category": "දේශීය පුවත්", "Parent URL": null}