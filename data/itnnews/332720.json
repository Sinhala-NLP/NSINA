{"Source": "ITN news", "Timestamp": "අප්‍රේල් 21, 2021 11:21", "Headline": "මෙරට කාර්මික පදනම ස්ථාපිත කිරීමට මුලින්ම සහය දුන් රටවල් අතර රුසියාව සිටින බව අමතක නොකළ යුතුයි – කථානායක", "News Content": "මෙරට කාර්මික පදනම ගොඩනැගීම සදහා උදව්කළ රටවල් අතර රුසියා සමූහාණ්ඩුව මුලින්ම සිටින බව කතානායක මහින්ද යාපා අබේවර්ධන මහතා පවසනවා. රුසියා ශ්‍රි ලංකා පාර්ලිමේන්තු මිත්‍රත්ව සංගමයේ නව වන පාර්ලිමේන්තුව සදහා නව නිලධාරී මඩුල්ලක් පත් කර ගැනීම වෙනුවෙන් පැවති විශේෂ රැස්වීමේදීයි කතානායකවරයා මේ බව පැවසුවේ. එවක සෝවියට් සමූහාණ්ඩුවේ සහයෝගය ලබමින් මෙරට තුළ වානේ සංස්ථාව, ලංකා ටයර් සංස්ථාව,  සීනි සංස්ථාව ආදී ආයතන බිහි කළ ආකාරය ද  මහින්ද යාපා අබේවර්ධන මහතා සිහිපත් කළා. ශ්‍රී ලංකා රුසියා පාර්ලිමේන්තු මිත්‍රත්ව සංගමය 1998 වසරේ ඔක්තෝබර් මස 09 වනදා ආරම්භ කෙරුණා. ඒ වත්මන් අග්‍රාමාත්‍ය මහින්ද රාජපක්ෂ මහතා ධීවර හා ජලජ සම්පත් සංවර්ධන අමාත්‍යවරයාව සිටි සමයේදීයි. සංගමයේ පළමු සභාපතිවරයා ලෙසද කටයුතු කළේ මහින්ද රාජපක්ෂ මහතායි. ශ්‍රි ලංකාවට ලබා දෙන බදු සහන සම්බන්ධයෙන් ද කතානායකවරයා මෙහිදී රුසියා රජයට ස්තුතිය පළකළා. ශ්‍රී ලංකා රුසියා පාර්ලිමේන්තු මිත්‍රත්ව සංගමයේ නව සභාපතිවරයා ලෙස රාජ්‍ය අමාත්‍ය සුසිල් ප්‍රේමජයන්ත මහතා තේරී පත්වූ අතර ලේකම්වරයා ලෙස පාර්ලිමේන්තු මන්ත්‍රි සාගර කාරියවසම් මහතා පත්වුණා.   ", "URL": "https://www.itnnews.lk/2023/10/05/332720/", "Category": "දේශීය පුවත්", "Parent URL": null}