{"Source": "ITN news", "Timestamp": "பிப்ரவரி 2, 2023 12:49", "Headline": "பொருளாதார யுத்தத்தை வெல்ல முடியுமென ஜனாதிபதி நம்பிக்கை..", "News Content": "யுத்தத்தால் இழந்த உயிர்களை மீள வழங்க முடியாவிட்டாலும், பொருளாதார யுத்தத்தில் இழக்கப்படும் வருமானத்தை மீள வழங்க முடியுமென ஜனாதிபதி ரணில் விக்ரமசிங்க தெரிவித்துள்ளார். முப்படையினரின் சிரேஷ்ட அதிகாரிகளுக்கு சேவாவிபூஷண விருது வழங்கும் நிகழ்வில் கலந்துகொண்டு உரையாற்றும்போதே ஜனாதிபதி இவ்வாறு குறிப்பிட்டார். \nநாடு பொருளாதார ரீதியான சவால்களுக்கு முகங்கொடுத்துள்ள சந்தர்ப்பத்திலேயே 75வது சுதந்திர தினத்தை கொண்டாடுகின்றோம். நாட்டின் 50வது சுதந்திர தின கொண்டாட்டத்தின்போதும் நெருக்கடி காணப்பட்டது. குறித்த காலப்பகுதியில் நாட்டில் யுத்தம் நிலவியது. தற்போது பொருளாதார யுத்தம் நிலவும் சந்தர்ப்பத்தில் 75வது சுதந்திர தினம் கொண்டாடப்படுகிறது. நாம் கடன் பொறியிலிருந்து மீளாவிட்டால் நாட்டின் பொருளாதார சுதந்திரம் பறிபோகும். அவ்வாறு நடந்தால் அரசியல் சுதந்திரம் இருப்பதில் பயனில்லை. இன்று பலரும் கஷ்டங்களை அனுபவிக்கின்றனர். அரச ஊழியர்கள் கடன் பெற்று வரி செலுத்தி தற்போது வருமானம் இன்றி காணப்படுவதாகவும் ஜனாதிபதி ரணில் விக்ரமசிங்க தெரிவித்தார். \nஅமெரிக்க உதவி இராஜாங்க செயலாளர் விக்டோரியா நூலண்டுடன் இடம்பெற்ற சந்திப்பு தொடர்பிலும் ஜனாதிபதி கருத்து வெளியிட்டார். அவர் அமெரிக்க ஜனாதிபதி பைடனின் செய்தியை எடுத்து வந்திருந்தார். அரசாங்கம் பொருளாதாரத்தை கட்டியெழுப்புவதற்காக முன்னெடுத்துள்ள வேலைத்திட்டங்களுக்கு முழுமையான ஒத்துழைப்பு வழங்கப்படுமென அவர் குறிப்பிட்டார். எதிர்வரும் இரு மாதங்களில் கடன் மறுசீரமைப்பு செயற்பாட்டை முன்னெடுக்க முடியுமென்ற நம்பிக்கையுள்ளது. IMF, இந்தியா, சீனா போன்ற தரப்புக்களுடன் பேச்சுவார்த்தைகள் இடம்பெறுவதாக ஜனாதிபதி குறிப்பிட்டார். இவ்வருட இறுதிக்குள் பொருளாதார நிலைமை சீரடையுமென நம்பிக்கை காணப்படுகிறது. யுத்தத்தில் உயிர்கள் இழக்கப்பட்டன. அவற்றை மீள வழங்க முடியாது. பொருளாதார யுத்தத்தில் வருமானம் இழக்கப்பட்டுள்ளது. அதை மீள பெற்றுக்கொடுக்க முடியுமென ஜனாதிபதி ரணில் விக்ரமசிங்க உரையாற்றும்போது குறிப்பிட்டார். ", "URL": "https://www.itnnews.lk/2023/10/05/458820/", "Category": "Breaking News,தேசிய செய்திகள்", "Parent URL": null}