{"Source": "ITN news", "Timestamp": "ඔක්තෝබර් 1, 2021 09:07", "Headline": "ලෝක ළමා සහ වැඩිහිටි දිනය අදයි", "News Content": "ලෝක ළමා දිනය සහ වැඩිහිටි දිනය අදට (01) යෙදී තිබෙනවා. කොරෝනා ව්‍යාප්තියත් සමග නිවෙස්වලට කොටුවුණු ළමා හා වැඩිහිටි ජීවිත ආරක්ෂා කරන්න සෞඛ්‍ය හා ආරක්ෂක අංශ මේ වෙනකොට දවසේ පැය 24 ම ලොකු සටනක නිරතවෙලා ඉන්නවා. සියල්ලට පෙර දරුවන් යන තේමාව යටතේ මෙවර ලෝක ළමා දිනය අපේ රටේ සැමරෙනවා. දරුවන්ගේ සතුට වෙනුවෙන් විවිධ සැමරුම් සිදුකිරීම අද වනවිට ඉතිහාසයට පමණක් සීමාවෙලා තියෙනවා. කොරෝනා මාරයා ළමා වැඩිහිටි සියලු දෙනාගේ ජීවන රටාව වෙනස් කිරීම ඊට හේතුවයි. දරුවන් දුවපැන ඇවිද සෙල්ලම් කිරීම අද තම නිවසට පමණක් සීමාවී තිබෙනවා. පාසැල් යාමට නොහැකිව තම මිතුරු මිතුරියන් සමග කෙළිදෙළෙන් දරුවන්ට ගත කිරීමට ඇති පරිසරය ද මේ වනවිට වෙනස් වී අවසන්. මෙම තත්ත්වය කඩිනමින් වෙනස් වේවායි යන්න කාගේත් ප්‍රාර්ථනාවයි. ලෝක ළමා දිනය වෙනුවෙන් ස්වාධීන රූපවාහිනිය විශේෂ සජීවී වැඩසටහනක් අද පෙරවරුවේ ආරම්භ කළා. පාසැල් දරු දැරියන්ට තමන්ගේ ගැටලු ඉදිරිපත් කිරීම සදහා මෙහිදී අවස්ථාව හිමිවුණා. ළමාරක්ෂක අධිකාරියේ සභාපති මහාචාර්ය මුදිත විදානපතිරණ, ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ මහාචාර්ය ශ්‍යාමලී සමරනායක, විදුලි සන්දේශ නියාමන කොමිෂන් සභාවේ අධ්‍යක්ෂ ජෙනරාල් ඕෂධ සේනානායක, ස්වාධීන රූපවාහිනී මාධ්‍ය ජාලයේ විධායක අධ්‍යක්ෂ ආචාර්ය හසන්ත හෙට්ටිආරච්චි යන මහත්ම මහත්මීන් දරුවන්ගේ එම ගැටලුවලට විසදුම් ලබාදෙනවා. ජාතික හා ජාත්‍යන්තර ජයග්‍රහණ රැසක් හිමිකර ගත් දරුවන් වෙනුවෙන් සම්මාන පිරිනැමීම ද මෙහිදී සිදුවුණා. වනජීවී ඡායාරූපකරණයෙන් ජාත්‍යන්තර සම්මානයට පාත්‍ර වූ ගයාන් මෙන්ඩින් වික්‍රමසිංහ ලෝක තරුණ චෙස් තරගාවලියේ වයස අවුරුදු 10න් පහළ ප්‍රථම ස්ථානය හිමිකර ගත් දේවින්ද්‍යා ඔෂිනි ගුණවර්ධන ජාතික විද්‍යා තරගාවලියේ ප්‍රථම ස්ථානය හිමිකර ගත් තෙව්මාලි පියදාස ජාතික ජනාධිපති පරිසර සම්මානලාභී මෙලනි සත්‍යානි ජාතික ජනාධිපති පරිසර සම්මානලාභී බී එස් බණ්ඩාර යන දරු දැරියන්ට මෙහිදී සම්මාන පිරිනැමුණා.     ", "URL": "https://www.itnnews.lk/2023/10/05/366188/", "Category": "දේශීය පුවත්", "Parent URL": null}