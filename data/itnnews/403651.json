{"Source": "ITN news", "Timestamp": "மார்ச் 24, 2022 12:27", "Headline": "நாடளாவிய ரீதியில் எரிபொருள் விநியோக நடவடிக்கைகள் விரைவில் வழமைக்கு திரும்புமென எரிசக்தி அமைச்சு தெரிவிப்பு", "News Content": "நாடளாவிய ரீதியில் உள்ள எரிபொருள் நிரப்பு நிலையங்களுக்கு எரிபொருள் கிடைக்கப்பெற்று வருகின்றது. அத்தோடு எரிபொருள் விநியோக நடவடிக்கைகள் உரிய முறையில் முன்னெடுக்கப்பட்டு வரும் நிலையில் எரிபொருள் வரிசையில் காத்திருப்போரின் அளவு கட்டம் கட்டமாக குறைவடைந்து வருவதை காணக்கூடியதாக உள்ளது. இந்திய அரசாங்கத்தின் கடன் உதவியாக 37 ஆயிரத்து 500 மெற்றிக் தொன் பெற்றோல் அடங்கிய கப்பல் இன்றையதினம் நாட்டுக்கு வருகை தரவுள்ளதாக எரிசக்தி அமைச்சு அறிவித்துள்ளது. கொலன்னாவை எண்ணெய் களஞ்சிய தொகுதியிலுள்ள பௌசர்கள், எண்ணெய் விநியோக நடவடிக்கை நேற்றிரவு முதல் இன்று அதிகாலை வரை தொடர்ச்சியாக முன்னெடுத்திருந்தன. எரிபொருள் பௌசர் உரிமையாளர்கள், சாரதிகளின் ஒத்துழைப்பு உரிய முறையில் கிடைக்கப்பெற்றுள்ளதாக எரிபொருள் பௌசர் உரிமையாளர்கள் சங்கத்தின் நிறைவேற்று உறுப்பினர் அனுபம பிரதீப் எமது செய்தி பிரிவுக்கு தகவல் குறிப்பிட்டார். நாடாளாவிய ரீதியில் எரிபொருள் விநியோகம் இடம்பெற்று வருகின்றமையினால் எரிபொருளை பெற்றுக்கொள்வோர் எவ்வித தடையுமின்றி அவற்றை பெற்றுக்கொள்வதை அவதானிக்கக்கூடியதாக உள்ளது. ", "URL": "https://www.itnnews.lk/2023/10/05/403651/", "Category": "Breaking News,தேசிய செய்திகள்", "Parent URL": null}