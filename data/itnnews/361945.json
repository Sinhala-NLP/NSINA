{"Source": "ITN news", "Timestamp": "සැප්තැම්බර් 12, 2021 15:01", "Headline": "රැකියා සඳහා විදෙස්ගත වන අයගේ ගැටළු කඩිනමින් විසඳන්නැයි මුදල් ඇමතිගෙන් නිලධාරීන්ට උපදෙස්", "News Content": "රැකියා සදහා විදෙස්ගත වන පුද්ගලයන්ට බලපාන ගැටළු කඩිනමින් විසදන ලෙසට මුදල් අමාත්‍ය බැසිල් රාජපක්ෂ මහතා නිලධාරීන් වෙත උපදෙස් දී තිබෙනවා.   අරලිය ගහ මන්දිරයේ දී පැවති රැස්වීමකදීයි මුදල් අමාත්‍යවරයා මෙම උපදෙස් ලබාදීම සිදු කළේ. විදේශ විනිමය ප්‍රවාහ කාර්ය සාධන බලකාය මෙහිදී රැස්ව සාකච්ඡා කළා. විදේශ රැකියා වෙළෙදපොළ තුළ ශ්‍රී ලාංකිකයන් හට වැඩි ඉල්ලුමක් මේ වනවිට ලැබෙමින් තිබෙන බවයි අනාවරණ වුණේ. දැනට විදේශගතවීමට අපේක්ෂිත පුද්ගලයන් සදහා ගුවන් යානා ආසන පහසුකම් හිගවීම පිළිබදව අමාත්‍යවරයාගේ අවධානය යොමු වුණා. විදෙස් ගුවන් සමාගම්වලද සහය ලබා ගනිමින් එම ගැටලුව වහා විසදන ලෙසද අමාත්‍යවරයා මෙහිදී දැනුම් දුන්නා. පසුගිය වර්ෂයේ දී වෙළෙද භාණ්ඩ අපනයනයෙන් ලද ආදායමේ මාසික සාමාන්‍ය ඇමරිකා ඩොලර් මිලියන 840 ක් වූ අතර එය මේ වසරේ මුල් මාස අට තුළදී ඇමරිකා ඩොලර් මිලියන 986 ක් දක්වා වර්ධනය කර ගැනීමට හැකි වූ බවයි මෙහිදී අනාවරණය වුණේ. මේ වසරේ ජනවාරි සිට අගෝස්තු දක්වා කාල සීමාව තුළ අපනයන ඉපයීම් ඇමරිකා ඩොලර් මිලියන 7886 ක මට්ටමක වර්ධනය වී තිබූ අතර එය පසුගිය වසරේ එම කාල සීමාවට සාපේක්ෂව 22.4% ක ඉහළ යාමක් වනවා. රට නිෂ්පාදන ආර්ථිකයක් කරා මෙහෙයවීම ජනාධිපතිතුමාගේ සහ රජයේ අරමුණ බැවින්  ඊට ප්‍රමුඛතාව ලබාදිය යුතු බව මුදල් අමාත්‍ය බැසිල් රාජපක්ෂ මහතා අවධාරණය කළා.   ", "URL": "https://www.itnnews.lk/2023/10/05/361945/", "Category": "දේශීය පුවත්", "Parent URL": null}