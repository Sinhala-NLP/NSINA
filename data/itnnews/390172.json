{"Source": "ITN news", "Timestamp": "ජනවාරි 20, 2022 17:57", "Headline": "කිරිපිටි හිඟයක් ඇතිවිය නොහැකියි – මහබැංකු අධිපති කියයි", "News Content": "කිරි පිටි ආනයනකරුවන්ට අවශ්‍ය තරම් ඩොලර් මුදාහැර ඇති බැවින් කිරිපිටි හිගයක් ඇතිවිය නොහැකි බව මහබැංකු අධිපති අජිත් නිවාඩ් කබ්රාල් මහතා අද මාධ්‍ය හමුවේ කියා සිටියා. මේ අතර ශ්‍රී ලංකාවෙන් පිටත පදිංචි පුද්ගලයන්ට සපයන සේවා සදහා විදේශ විනිමය පමණක් භාර ගන්නා ලෙසට සියලුම ලියාපදිංචි සංචාරක ආයතනවලට මහබැංකුව දැනුම් දී තිබෙනවා. ශ්‍රී ලංකා මහ බැංකු මුදල් මණ්ඩලය ඊයේ රැස්වී තීරණ රැසක් ගෙන තිබෙනවා. ඒ මේ වසර සදහා ආර්ථික ස්ථායිතාව පවත්වා ගැනීම සදහායි. ඒ අනුව මහ බැංකුවේ නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය පදනම් අංක 50 බැගින් පිළිවෙලින් සියයට 5.50 සහ සියයට 6.50 දක්වා ඉහළ නංවා තිබෙනවා. ඉන්ධන මිලදී ගැනීම් සදහා වන අත්‍යාවශ්‍ය ආනයන බිල්පත් මූල්‍යයනය කිරීම, බලපත්‍රලාභී බැංකු අතර ඔවුන්ගේ විදේශ විනිමය ලැබීම්වලට සමානුපාතිකව බෙදාහැරීම ද තවත් තීරණයක්. විදේශ සේවා නියුක්තිකයන්ගේ ප්‍රේශන සදහා දිරි දීමනා යෝජනා ක්‍රමය යටතේ අමෙරිකා ඩොලරයක් සදහා රුපියල් 2 ක දිරි දීමනාවට අමතරව ලබාදුන් රුපියල් 8 ක් වූ අමතර දීමනාව ලබන අප්‍රේල් 30 වනදා දක්වා දීර්ඝ කර තිබෙනවා. ලබන පෙබරවාරි 1 වනදා සිට ක්‍රියාත්මක වන පරිදි බලපත්‍රලාභී බැංකු සහ අනෙකුත් විධිමත් ක්‍රම ඔස්සේ රුපියල් ගිණුම් වෙත මුදල් ප්‍රේශනය කිරීමේදී ශ්‍රී ලාංකික විදේශගත ශ්‍රමිකයන්ගෙන් අය කරන පිරිවැය එක් ගනුදෙනුවක් සදහා රුපියල් 1000 බැගින් ප්‍රතිපූර්ණය කෙරෙනු ඇති. විදේශ ශ්‍රමිකයන්ගේ ව්‍යවහාර මුදල් සහ රුපියල් තැන්පතු සදහා ඉහළ පොලී අනුපාතික හදුන්වා දීමට ද නියමිතයි. ", "URL": "https://www.itnnews.lk/2023/10/05/390172/", "Category": "දේශීය පුවත්", "Parent URL": null}