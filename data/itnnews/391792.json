{"Source": "ITN news", "Timestamp": "ජනවාරි 27, 2022 19:28", "Headline": "දෙහිවල සත්වෝද්‍යානයේ අධ්‍යක්ෂ ජෙනරාල්වරිය යළි ඉල්ලා උද්ඝෝෂණ", "News Content": "දෙහිවල ජාතික සත්වෝද්‍යානයේ අධ්‍යක්ෂ ජෙනරාල්වරිය නැවත සේවයේ පිහිටුවන ලෙසත්, පශු වෛද්‍යවරුන්ට තියෙන බලපෑම් ඉවත් කරන ලෙසත් පවසමින් සත්වෝද්‍යානයේ වෘත්තීය සමිති කිහිපයක් අද උද්ඝෝෂණයක නිරත වුණා. දෙහිවල සත්වෝද්‍යානයේ මෙතෙක් පැවති අකාර්යක්ෂම පාලනය අවසන් කරමින් විධිමත් ලෙස කටයුතු කිරීමට නව අධ්‍යක්ෂ ජෙනරාල්වරිය ක්‍රියා කළ බව උද්ඝෝෂණයට එක් වූ දෙහිවල සත්වෝද්‍යානයේ සේවකයින් ප්‍රකාශ කරනවා. විවිධ අකටයුතුකම්වල නිරත වූ සේවක පිරිස් පසුගිය දිනවල සත්වෝද්‍යානයේ පාලන අධිකාරියට හා පශූ වෛද්‍යවරුන්ට එරෙහිව වෘත්තීය ක්‍රියාමාර්ගවල නිරත වූ බවයි මෙම සේවකයින් පෙන්වා දෙන්නේ. ශ්‍රී ලංකා පශු වෛද්‍ය නිලධාරීන්ගේ සංගමය , සමස්ත ලංකා සත්වෝද්‍යාන සේවක සංගමය හා සත්වෝද්‍යානයේ ජාතික පොදු සේවක සංගමය අද පැවති උද්ඝෝෂණයට එක්ව සිටියා. දෙහිවල සත්වෝද්‍යානයේ පැවති මෙම උද්ඝෝෂණයට සමගාමීව පින්නවල අලි අනාථාගාරයේ සේවකයින් ද අද දහවල් කෑම පැයේදී නිහඩ විරෝධතාවක නිරත වුණා. ඔවුන් ද ඉල්ලා සිටින්නේ සත්වෝද්‍යාන අධ්‍යක්ෂවරියගේ ඉල්ලා අස්වීම භාර නොගන්නා ලෙසත් දූෂිත නිලධාරීන්ට එරෙහිව කටයුතු කරන ලෙසයි. දෙහිවල සත්වෝද්‍යානයේ සිදු වූ කඩාකප්පල්කාරී ක්‍රියාවන්ට සම්බන්ධ වූ අය  සම්බන්ධයෙන් විධිමත් විමර්ශනයක් සිදු කර තමන්ට රාජකාරී කළ හැකි වාතාවරණයක් සකසා ලෙද ලෙස ඉල්ලා ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජෙනරාල් ෂර්මිලා රාජපක්ෂ මහත්මිය අමාත්‍යාංශ ලේකම්වරයාගෙන් ලිපියක් මගින් පසුගියදා ඉල්ලා සිටියා. දින 14 ක් තුළ අදාළ විමර්ශන සිදු නොකරන්නේ නම් තමන් තනතුරෙන් ඉල්ලා අස්වන බවයි ඇය ප්‍රකාශ කර තිබුණේ. හම්බන්තොට රුහුණු රිදියගම සෆාරි උද්‍යානයේ සේවකයින් ද අද නිහඩ විරෝධාතවක නිරත වුණා. සෆාරි උද්‍යානය තුළ සේවකයින් හා පශු වෛද්‍යවරුන් අතර කිසිදු ගැටුමක් නැති බව උද්ඝෝෂණයට එක්වූ ශ්‍රී ලංකා වනජීවි පශු වෛද්‍යවරුන්ගේ සංගමය මෙහිදි අවධාරණය කළා.               ", "URL": "https://www.itnnews.lk/2023/10/05/391792/", "Category": "Breaking News,දේශීය පුවත්", "Parent URL": null}