{"Source": "ITN news", "Timestamp": "ஏப்ரல் 17, 2022 22:56", "Headline": "ஒரு மணித்தியாலத்தினால் நீடிக்கவிருந்த பாடசாலை நேரம் தற்காலிகமாக இடைநிறுத்தம்", "News Content": "பாடசாலை நேரத்தை ஒரு மணித்தியாலத்தினால் நீடிப்பதற்கு எடுக்கப்பட்ட தீர்மானத்தை தற்காலிகமாக இடைநிறுத்த கல்வி அமைச்சு தீர்மானித்துள்ளது. 2022 ம் ஆண்டு முதலாம் தவணைக்காக பாடசாலைகள் நாளை ஆரம்பமாகும். கொவிட் தொற்று காரணமாக நீண்டகாலம் பாடசாலைகள மூடப்பட்டிருந்தன. இதனால் மாணவர்களின் கல்வி நடவடிக்கைகள் பெரிதும் பாதிக்கப்பட்டன. மாணவர்களின் கல்வி நடவடிக்கைகளுக்கு ஏற்பட்ட கால தாமதம் காரணமாக அவர்களுக்கு பாரிய நஷ்டம் ஏற்பட்டது. இதனால் ஏற்பட்ட தாமதங்களை நிவர்த்தி செய்வதற்காக பாடசாலை நேரத்திற்கு மேலதிகமாக ஒரு மணி நேரத்தை பெற்றுக்கொள்வதற்கு கல்வி அமைச்சு தீர்மானித்தது. எனினும் இத்தீர்மானத்தை தற்காலிகமாக ரத்து செய்ய அமைச்சு நடவடிக்கை எடுத்துள்ளது. இம்முறை முதலாம் தவணைக்காக பாடசாலைகள் மே 20 ம் திகதி வரை இடம்பெறும். இரண்டாம் கட்டம் ஜுன் 6 ம் திகதி முதல் ஜுலை 8 ம் திகதி வரை இடம்பெறும். க.பொ.த சாதாரண தர பரீட்சை காரணமாக இரண்டு கட்டங்களாக பாடசாலை தவணை இடம்பெறும் 2 ம் தவணை பாடசாலை கல்வி நடவடிக்கைகள் ஜுலை 18 ம் திகதி முதல்; செப்டம்பர் 16 ம் திகதி வரை இடம்பெறும். 3 ம் தவணையும் இரண்டு கட்டங்களாக இடம்பெறுமென கல்வி அமைச்சு அறிவித்துள்ளது. ", "URL": "https://www.itnnews.lk/2023/10/05/407180/", "Category": "Breaking News,தேசிய செய்திகள்", "Parent URL": null}