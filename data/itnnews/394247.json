{"Source": "ITN news", "Timestamp": "පෙබරවාරි 10, 2022 12:43", "Headline": "සිනමාව කර්මාන්තයක් ලෙස නම් කිරීමෙන් පසු ගතයුතු ඉදිරි ක්‍රියාමාර්ග පිළිබඳ විශේෂ සාකච්ඡාවක්", "News Content": "සිනමාව කර්මාන්තයක් ලෙස නම් කිරීමේ ක්‍රියාවලියෙන් පසු ගතයුතු ඉදිරි ක්‍රියාමාර්ග පිළිබඳ විශේෂ සාකච්ඡාවක් සිනමා ක්ෂේත්‍ර 7ක නියෝජිතයින් හා කර්මාන්ත අමාත්‍ය විමල් වීරවංශ මහතා අතර ඊයේ(09) පැවැත්විණි. සිනමා කර්මාන්ත ක්ෂේත්‍රයේ දැනට පවතින ගැටලු, යෝජනා සහ ඉදිරියට ගතයුතු ක්‍රියාමාර්ග පිළිබඳව මෙහිදී දීර්ඝ වශයෙන් සාකච්ජා ලක් විය. සිනමා කර්මාන්තය ප්‍රවර්ධනය සහ නියාමනය සඳහා නියාමන අධිකාරියක අවශ්‍යතාව, ජාත්‍යන්තර සිනමාව තරණය කිරීම සඳහා අවශ්‍ය පහසුකම් ලබාදීම ඇතුළු යෝජනා සහ අදහස් ද සාකච්ඡා කෙරිණි. මෙරට සුපිරි වෙළෙඳසැල් ජාලය කේන්ද්‍ර කරගනිමින් ප්‍රේක්ෂකයින් 100කට පමණ එකවර චිත්‍රපට නැරඹිය හැකි මිනි තියටර් (Mini Theater ) ක්‍රමවේදයක් හඳුන්වා දීමේ ඉදිරි පියවර ද මෙහිදී සාකච්ජා කෙරුණු අතර ඒ පිළිබඳව සහ සිනමා කර්මාන්තකරුවන්ට අවශ්‍ය ඉදිරි සහාය ලබාදීම සම්බන්ධයෙන් පුළුල් සාකච්ජාවක් ඉදිරියේදී පැවැත්වීමට යෝජනා කෙරිණි. ", "URL": "https://www.itnnews.lk/2023/10/05/394247/", "Category": "දේශීය පුවත්", "Parent URL": null}