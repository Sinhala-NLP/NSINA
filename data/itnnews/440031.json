{"Source": "ITN news", "Timestamp": "ඔක්තෝබර් 11, 2022 19:04", "Headline": "නීති විරෝධී වැඩ කළ සියලු සිසුන් විශ්වවිද්‍යාලයෙන් නෙරපනවා – රුහුණ උපකුලපති", "News Content": "රුහුණ විශ්වවිද්‍යාලයේ පැවති පිළිගැනීමේ සාදයේ දී සිදුව ඇති නීති විරෝධී ක්‍රියාවන්ට සම්බන්ධ සියලු සිසුන් විශ්වවිද්‍යාලයෙන් නෙරපා දමන බව උපකුලපති ජ්‍යෙෂ්ඨ මහාචාර්ය සුජීව අමරසේන මහතා පවසනවා. මේ වනවිටත් වෛද්‍ය පීඨ සිසුන් 200 දෙනෙකුට විශ්වවිද්‍යාලයට ඇතුළුවීම තහනම් කර තිබෙනවා. රුහුණ විශ්වවිද්‍යාලයේ වෛද්‍ය පීඨයේ 44 වන කණ්ඩායමේ නවක සිසුන් පිළිගැනීමේ උත්සවය පසුගිය මාර්තු මාසයේ පැවැත්වීමට නියමිතව තිබුණා. එහෙත් බලපෑ හේතු කිහිපයක් මත එය පැවැත්වුණේ පසුගිය පළමුවනදායි. උත්සවය පැවැත්විය යුතු ආකාරය පිළිබඳව පාලන අධිකාරිය න්‍යාය පත්‍රයක් ලබාදී තිබුණ ද 43 වන ශිෂ්‍ය කණ්ඩායම එය උල්ලංඝනය කර ඇති බව විශ්වවිද්‍යාල පාලන අධිකාරිය පවසනවා. උත්සවය පැවැත්වෙන ආකාරය පිළිබඳ නිරීක්ෂණය කිරීමට කැමරා ඇතුළු සියලු විධිවිධාන යොදාතිබූ බැවින් නීතිවිරෝධිව ක්‍රියා කළ සියලු දෙනා හඳුනාගෙන දැඩි දඬුවම් ලබාදෙන බවයි රුහුණ විශ්වවිද්‍යාලයේ උප කුලපති ජ්‍යෙෂ්ඨ මහාචාර්ය සුජීව අමරසේන මහතා පවසන්නේ. ", "URL": "https://www.itnnews.lk/2023/10/05/440031/", "Category": "Breaking News,දේශීය පුවත්", "Parent URL": null}