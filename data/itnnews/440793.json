{"Source": "ITN news", "Timestamp": "ඔක්තෝබර් 16, 2022 12:08", "Headline": "අයහපත් කාලගුණයෙන් දිස්ත්‍රික්ක 11 ක පවුල් පහළොස් දහසක් අවතැන්", "News Content": "දිවයිනට බලපා ඇති අධික වැසි සහිත කාලගුණයෙන් දිස්ත්‍රික් 11 ක පවුල් පහළොස් දහසක් ආපදාවට ලක්ව සිටිනවා. අයහපත් කාලගුණය හේතුවෙන් මේ වනවිට මරණ 3 ක් වාර්තා වන අතර වැඩිම බලපෑමක් එල්ල වී ඇත්තේ ගම්පහ දිස්ත්‍රික්කයටයි. දිවයින ආශ්‍රිතව අන්තර් නිවර්තන අභිසාරී කලාපයේ බලපෑම හේතුවෙන් පසුගිය දින කිහිපය පුරාම දිවයිනේ ප්‍රදේශ රැසකට ධාරාණිපාත වැසි ඇදහැලුනා. ඒ හේතුවෙන් දිස්ත්‍රික් 11 ක පවුල් 15,404 කට අයත් ජනතාව පීඩාවට පත්ව සිටිනවා. නිවාස 5 කට පූර්ණ හානි සිදුව ඇති අතර අර්ධ හානි සිදුව ඇති නිවාස සංඛ්‍යාව 193 ක්. දිවයිනට දැනට බලපා ඇති තද වැසි සහිත කාලගුණය තවදුරටත් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා. බස්නාහිර,  සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් මිලිමීටර් සියය ඉක්මවූ තද වැසි ඇතිවිය හැකියි. එමෙන්ම ගොඩබිම මෙන්ම මුහුදු ප්‍රදේශවල ද තද සුළං ද ඇතිවන බව කාලගුණ අංශ පවසනවා. මේ අතර දිස්ත්‍රික් 6කට නායයාමේ අනතුරු ඇගවීම් නිවේදන නිකුත් කර තිබෙනවා. කළුතර,  නුවරඑළිය,  රත්නපුර,  ගාල්ල,  කෑගල්ල සහ කොළඹ දිස්ත්‍රික්කවල ප්‍රදේශ කිහිපයකට නිකුත් කළ නායයාමේ අනතුරු ඇගවීම් තවදුරටත් දීර්ඝ කර තිබෙනවා. කැලණි,  ගිං,  කළු සහ නිල්වලා ගංගා ආශ්‍රිතව පවතින සුලු ගංවතුර තත්ත්වය හේතුවෙන් පහත් බිම් රැසක් තවමත් ජලයෙන් යටව පවතිනවා. එමෙන්ම අත්තනගලු ඔය සහ මා ඔය පිටාර මට්ටමේ පවතින බැවින් අවධානයෙන් සිටින ලෙසයි වාරි මාර්ග අංශ ජනතාවට දැනුම් දෙන්නේ. අලුත්ගම ඇල්පිටිය මාර්ගයේ පරප්පුව ප්‍රදේශය ජලයෙන් යටව පවතිනවා. ගංවතුර හේතුවෙන් බලපිටිය රේවත ජාතික පාසලේ තාප්පය ද කඩාවැටී තිබෙනවා. පිටත වට රවුම් මාර්ගයේ කඩුවෙල අධිවේගී මාර්ග පිවිසුම ජලයෙන් යටවීම හේතුවෙන් සැහැල්ලු වාහන ගමනාගමනයට බාධා එල්ලවී තිබෙනවා. දොම්පේ සහ සීතාවක ප්‍රාදේශීය ලේකම් කොට්ඨාසවල පැවති සුලු ගංවතුර තත්ත්වය මේ වනවිට බැසයමින් පවතිනවා. හංවැල්ල,  කිරිදිවැල ප්‍රධාන මාර්ගයේ කොටසක් පූගොඩ කලු පාලම ප්‍රදේශයෙන් තවදුරටත් ජලයෙන් යටවී තිබෙනවා. අධික වර්ෂාවත් සමග කුඩා ගග පිටාර ගැලීමෙන් බුලත්සිංහල ප්‍රදේශයේ පහත් බිම් ඇතුළු මාර්ග තවමත් ජලයෙන් යටව පවතිනවා. ගමනා ගමනයට බාධා එල්ලවී ඇති බැවින් ජනතාව බෝට්ටු යොදා ගනිමින් ප්‍රවාහන පහසුකම් සළසා ගන්නා ආකාරය දැකගත හැකියි.     ", "URL": "https://www.itnnews.lk/2023/10/05/440793/", "Category": "දේශීය පුවත්", "Parent URL": null}