{"Source": "ITN news", "Timestamp": "මාර්තු 29, 2023 13:12", "Headline": "රාජ්‍ය ව්‍යවසාය සතු කොටස් අයිතිය පැවරීම හා ගණුදෙණුකාර උපදේශකවරුන් පත් කිරීමට පියවර ගැනේ", "News Content": "රාජ්‍ය ආයතන කිහිපයක විකුණුම් පාර්ශ්වයේ ගණුදෙනු සඳහා උපදේශන සේවා සැපයීමට කැමති ආයතනවලින් කැමැත්ත පළ කිරීමේ නිවේදන දෙස් විදෙස් මාධ්‍ය හා ලින්ක්ඩින් සමාජ ජාලය හරහා හෙට දිනයේදී පළ කරන බව මුදල් අමාත්‍යාංශය පවසනවා. අප්‍රේල් 27 වනදා පස්වරු හතරට පෙර තම ප්‍රතිචාර ලබාදිය යුතු බවයි අමාත්‍යාංශය නිවේදනය කරන්නේ. ශ්‍රී ලංකා රක්ෂණ සංස්ථාව, ලිට්‍රෝ ගෑස් සමාගම, කොළඹ හිල්ටන් හෝටලය, සීමාසහිත කැන්විල් හෝල්ඩින්ග්ස් පුද්ගලික සමාගම යන ආයතන සඳහා මෙලෙස උපදේශන සේවා සැපයීමට හැකි වනවා. ප්‍රසම්පාදන ක්‍රියාවලියක් තුළින් අදාළ උපදේශකවරුන් තෝරා ගන්නා බවයි මුදල් අමාත්‍යාංශය පවසන්නේ. මීට අමතරව ශ්‍රී ලන්කන් කේටරින්, ශ්‍රී ලංකා ටෙලිකොම් සහ ලංකා හොස්පිටල් යන ආයතනවල රජය සතු කොටස් අයිතිය පැවරීම සඳහා ගනුදෙනුකාර උපදේශන සේවා සැපයීමට ලෝක බැංකුවට සම්බන්ධ අනුබද්ධ මූල්‍ය ආයතනයක් වන ජාත්‍යන්තර මූල්‍ය සංස්ථාව සමග එකගතාවකට පැමිණීමට ක්‍රියා කරමින් සිටින බවද අමාත්‍යාංශය පවසනවා. මෙම ගණුදෙනු විනිවිදභාවයකින් සහ විශ්වාසනීය අයුරින් සුදුසු ආයෝජකයන් තෝරා ගැනීම සඳහා කටයුතු කරන බවයි මුදල් අමාත්‍යාංශ්‍ය තවදුරටත් පවසන්නේ.   ", "URL": "https://www.itnnews.lk/2023/10/05/471691/", "Category": "දේශීය පුවත්", "Parent URL": null}