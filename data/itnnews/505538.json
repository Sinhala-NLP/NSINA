{"Source": "ITN news", "Timestamp": "අගෝස්තු 5, 2023 06:06", "Headline": "කොළඹ නගරයේ ජනතාව ආහාර අපතේ හරින බව හෙළි වෙයි", "News Content": "කොළඹ නගරයේ සිටින ලක්ෂ 10කට අධික ජනතාව දිනකට පරිහෝජනයට යොදා ගන්නා ආහාර ප්‍රමාණයෙන් වැඩි කොටසක් අපතේ හරින බවත් එම අපතේ යන ආහාර කළමනාකරණය කිරීම මඟින් රටේ ආහාර හිඟයට විශාල පිටුබලයක් වනු ඇති බවත් ශ්‍රී ලංකාවේ ආහාර වර්ග හතක ගලා යාම Food Flow Analysis of Seven commodities in Sri Lanka පිළිබඳ, එක්සත් ජාතීන්ගේ ආහාර හා කෘෂිකර්ම සංවිධානයේ මෙහෙයවීමෙන් විද්වතුන් 16ක් විසින් සකස් කළ වාර්තාවක් අනාවරණය වී තිබෙනවා. කොළඹ නගරය තුළ ලක්ෂ හයක ජනගහනයක් ජීවත් වන අතරම දිනපතා ලක්ෂ පහකට අධික පිරිසක් කොළඹට බාහිර ප්‍රදේශවලින් පැමිණෙන අතර මෙම පුද්ගලයින් විසින් දිනකට පරිභෝජනය කරනු ලබන ආහාර ප්‍රමාණයෙන් වැඩි කොටසක් අපතේ හරින බව මෙම වාර්තාවෙහි දැක්වෙනවා. ආහාර මිල ඉහළ යාම කෙරෙහි ආහාරවල ඇති හිඟකම මෙන්ම කිසියම් ආහාර ද්‍රව්‍යයක් කොළඹට පැමිණීමට ගමන් කෙරෙන දුර ප්‍රමාණය ද බලපාන ආකාරය මෙම වාර්තාව පෙන්වා දී තිබෙනවා. විශේෂයෙන් හාල්, බඩඉරිඟු, අර්තාපල්, බෝංචි, කෙසෙල්, කුකුළු මස් හා මුහුදු මාළු සම්බන්ධව කළ මෙම අධ්‍යයනය අනුව කොළඹ දිස්ත්‍රික්කය තුළ සිදුවන ආහාර අපතේ යාම රටේ ජාතික වශයෙන් ආහාර මිල ගණන් ඉහළ යාම කෙරෙහි බලපාන ආකාරය පැහැදිලි කෙරෙනවා. විශ්වවිද්‍යාල ඇචාර්ය මහාචාර්යවරුන් ඇතුළු විද්වත් මණ්ඩලයක් විසින් සකස් කරන ලද මෙම වාර්තාව ශ්‍රී ලංකාවේ දිස්ත්‍රික්ක 25ම නියෝජනය වන පරිදි කරන ලද සමීක්ෂණයක ප්‍රතිඵලයක් අනුව සකස් කරන ලද්දකි. එම වාර්තාව මහාචාර්ය බුද්ධි මාරඹේ මහතා විසින් කෘෂිකර්ම අමාත්‍යවරයාට භාර දුන් අතර එම අවස්ථාවට කෘෂිකර්ම ලේකම් ගුණදාස සමරසිංහ, කෘෂිකර්ම දෙපාර්තමේන්තුවේ අධ්‍යක්ෂ ජනරාල් මාලතී පරසුරාමන් මහත්මිය ඇතුළු පිරිසක් සහභාගී වී සිටියා. මෙහිදී කෘෂිකර්ම ඇමැති මහින්ද අමරවීර මහතා පෙන්වා දුන්නේ ශ්‍රී ලංකාවේ ජනතාවට ඉදිරියේ දී විශාල ආහාර හිඟයකට මුහුණ දීමට සිදුවනු ඇති බවයි. විශේෂයෙන් සියලු අංශ විසින් දැඩි නියඟය සහිත කාලගුණික තත්ත්වයක් පැමිණෙන බවට අනතුරු අඟවා තිබිය දීත් එම පණිවුඩය ජනතාවට යොමු නොවීම සම්බන්ධව අවධානය යොමු කළ යුතුව ඇතැයි අමාත්‍ය මහින්ද අමරවීර මහතා ප්‍රකාශ කළා. ", "URL": "https://www.itnnews.lk/2023/10/05/505538/", "Category": "දේශීය පුවත්", "Parent URL": null}