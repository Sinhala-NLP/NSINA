{"Source": "ITN news", "Timestamp": "මාර්තු 24, 2022 15:14", "Headline": "ඉතා ඉක්මණින් සාම සාකච්ඡා මේසයට පැමිණෙන්න – UN රුසියාවෙන් ඉල්ලයි", "News Content": "ඉතා ඉක්මණින් යුද පිටියේ සිට සාම සාකච්ඡා මේසයට පැමිණිය යුතු බව එක්සත් ජාතීන්ගේ සංවිධානය රුසියාවෙන් ඉල්ලා තිබෙනවා. එක්සත් ජාතීන්ගේ සංවිධානයේ මහ ලේකම් ඇන්ටෝනියෝ ගුටරෙස් නිවේදනයක් නිකුත් කරමින් රුසියාවට ප්‍රකාශ කර ඇත්තේ සාම සාකච්ඡා මගින් මෙය විසඳා ගත යුතු බවයි. බෝම්බ හෙලීමෙන්, ෂෙල් වෙඩි ප්‍රහාරවලින් සාමය බලාපොරොත්තු විය නොහැකි බව එක්සත් ජාතීන්ගේ සංවිධානයේ මහ ලේකම්වරයා පෙන්වා දෙනවා. මේ අතර දැඩි යුද ගැටුම් පවතින මරියුපෝල් නුවර තවත් සිවිල් වැසියන් ලක්ෂයක් පමණ ආහාර, ජලය හා ඖෂධ නොමැතිව සිර වී සිටින බව යුක්රේන ජනාධිපතිවරයා සඳහන් කරනවා. රුසියාව යුක්රේනය ආක්‍රමණය කිරීම ආරම්භ කර අදට මාසයක් ගත වනවා. එම කාලය තුළ යුක්රේන වැසියන් මිලියන දහයක් අවතැන්ව සිටින බවයි අල්ජසීරා පුවත් සේවය සඳහන් කරන්නේ.     ", "URL": "https://www.itnnews.lk/2023/10/05/403709/", "Category": "ජාත්‍යන්තර පුවත්", "Parent URL": null}