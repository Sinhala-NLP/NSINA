{"Source": "ITN news", "Timestamp": "අගෝස්තු 6, 2022 12:07", "Headline": "සර්ව පාක්ෂික ආණ්ඩුවක් සඳහා වූ වැඩපිළිවෙළට මහා සංඝරත්නයේ ආශිර්වාදය", "News Content": "සර්වපාක්ෂික ආණ්ඩුවක් සඳහා වූ ජනාධිපති රනිල් වික්‍රමසිංහ මහතාගේ වැඩපිළිවෙළට මහා සංඝරත්නයේ ආශිර්වාදය පළ කෙරුණා. රාමඤ්ඤ නිකායේ මහනායක ස්වාමීන් වහන්සේ ප්‍රමුඛ මහා සංඝරත්නය මේ බව ප්‍රකාශ කළා.ජනාධිපති රනිල් වික්‍රමසිංහ මහතා රාමඤ්ඤ නිකායේ මහ නායක අතිපූජ්‍ය මකුලෑවේ විමල ස්වාමීන් වහන්සේ ඊයේ පස්වරුවේ බැහැ දැක ආශිර්වාද ලබා ගත්තා. නාරාහේන්පිට ඇල්විටිගල මාවතේ පිහිටි ශ්‍රී ලංකා රාමඤ්ඤ මහා නිකායේ මූලස්ථානය වෙත ගිය ජනාධිපතිතුමාට මෙහිදී මහා සංඝරත්නය ආශිර්වාද කළා. සර්වපාක්ෂික ආණ්ඩුවක් සදහා වූ රජයේ වැඩපිළිවෙළ පිළිබඳ මහා සංඝරත්නය දැනුවත් කිරීමට මෙහිදී ජනාධිපතිතුමා ක්‍රියා කළා. සර්වපාක්ෂික ආණ්ඩුවක් පිහිටුවීම පිළිබඳ රජය මේ වනවිට දේශපාලන පක්ෂ කිහිපයක් සමඟ සාකච්ඡා කර ඇති බවත් එම සාකච්ඡා සාර්ථක වී ඇති බවත් ජනාධිපතිතුමා මෙහිදී ප්‍රකාශ කළා. ජනාධිපති රනිල් වික්‍රමසිංහ මහතාගේ නායකත්වය කෙරෙහි රටේ ජනතාව විශ්වාසය තබා ඇති බවයි මහා සංඝරත්නය මෙහිදී ප්‍රකාශ කළේ. එම විශ්වාසය තහවුරු කරන ලෙස ද උන් වහන්සේ ජනාධිපතිතුමාගෙන් ඉල්ලා සිටියා.     ", "URL": "https://www.itnnews.lk/2023/10/05/427206/", "Category": "දේශීය පුවත්", "Parent URL": null}