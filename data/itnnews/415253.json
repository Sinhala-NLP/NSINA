{"Source": "ITN news", "Timestamp": "ජූනි 5, 2022 18:37", "Headline": "අධිවේගයේදී පොලීසියට අධිවේගය පෙන්වූ වෙදආරච්චි යුවල භාරවෙන සූදානමක", "News Content": "දක්ෂිණ අධිවේගී මාර්ගයේ වීරකැටිය බැදිගම අන්තර් හුවමාරුවේ දී පොලිස් නිලධාරීන්ට බැන තර්ජනය කිරීමේ සිද්ධියට අදාළ සැකකරුවන් හෙට දිනයේ පොලීසියට ඉදිරිපත් කරන බව පාර්ලිමේන්තු මන්ත්‍රී දිලිප් වෙදආරච්චි මහතා පවසනවා. මෙම සිද්ධියට අදාළව සමාජ මාධ්‍යයේ හුවමාරු වූ වීඩියෝව සම්බන්ධයෙන් දැඩි ආන්දෝලනයක් ඇතිවුණා. දක්ෂිණ අධිවේගී මාර්ගයේ දී පාර්ලිමේන්තු මන්ත්‍රී දිලිප් වෙදආරච්චි මහතාගේ පුත්‍රයා සහ ඔහුගේ බිරිද  පොලිස් නිලධාරීන්ට බැනවදින ආකාරය දැක්වෙන වීඩියෝවක් සමාජ මාධ්‍යයේ හුවමාරු වුණා. ඉන්ධන නොමැතිවීම හේතුවෙන් ශිතකරණයක් ජිප් රථයෙහි කොළඹට රැගෙන ඒමට කටයුතු කිරීමේ දී මෙම තත්ත්වය ඇතිවූ බවයි රවිදු වෙදආරච්චි සිය ෆේස්බුක් ගිණුමේ සටහනක් තබමින් සදහන්කර තිබුණේ. මෙම සිද්ධිය සම්බන්ධයෙන් පොලිස් මාධ්‍ය කොට්ඨාසය නිවේදනයක් නිකුත් කරමින් සදහන් කළේ පොලිස් නිලධාරියෙකුගේ රාජකාරියට බාධා කිරීම හා සාපරාධී බලහත්කාරයට අදාළව සැගවී සිටින රවිදු වෙදආරච්චි සහ ඔහුගේ බිරිද අත්අඩංගුවට ගැනීමට මහජන සහාය පතන බවයි. එමෙන්ම ඔහු පැදවූ රථය මාතර වල්ගම ප්‍රදේශයේ නිවසක සගවා තිබියදී පොලීසිය සොයාගත්තා. සැකකරුට සහ සැකකාරියට රැකවරණය ලබාදුන් මාතර බතලවත්ත ප්‍රදේශයේ කාන්තාවක අත්අඩංගුවට ගත් අතර එම සැකකාරිය බැලීමට පාර්ලිමේන්තු මන්ත්‍රී දිලිප් වෙදආරච්චි මහතා වීරකැටිය පොලීසියට අද පැමිණියා. ", "URL": "https://www.itnnews.lk/2023/10/05/415253/", "Category": "දේශීය පුවත්", "Parent URL": null}