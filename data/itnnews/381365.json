{"Source": "ITN news", "Timestamp": "දෙසැම්බර් 7, 2021 17:37", "Headline": "සම්මානලාභී කලාකරුවෙකු වූ ආනන්ද එස් විජේසිරි මහතා අභාවප්‍රාප්ත වෙයි", "News Content": "සම්මානලාභී කලාකරුවෙකු වූ ආනන්ද එස් විජයසිරි මහතා අභාවප්‍රාප්ත වුණා. නාට්‍ය රචකයෙකු, නිෂ්පාදකවරයෙකු, අධ්‍යක්ෂවරයෙකු, ගීත රචකයෙකු,  කාව්‍ය රචකයෙකු හා ගායකයෙකු ඇතුළු විවිධ  කලා ක්ෂේත්‍රයන්හි ප්‍රවීණයෙකු වූ ආනන්ද එස් විජයසිරි මහතා අභාවප්‍රාප්ත වන විට 81 වන වියේ පසුවුණා. 1971 වසරේදී බැද්දේ ගෝරනාඩුව නාට්‍යය රචනාකොට අධ්‍යක්ෂණය කර එම වසරේ රාජ්‍ය නාට්‍ය සම්මාන උළෙලේ දී රාජ්‍ය සම්මානයට ද ඔහු පාත්‍ර වුණා. නෙත් අඳ බිසවු,  අහසින් යන උං, සෝමා දේවී, ජුලියස් සීසර්, ඔතෙලෝ සහ නැට්ටුක්කාරයෝ ආදී නාට්‍ය ඔහු නිර්මාණය කළා. රූපවාහිනී වැඩසටහන් ද ඉදිරිපත් කළ ඒ මහතා සරළ ගී ගායකයෙකු ද වනවා. චිත්‍රපට රැසකට ගීත රචනා කර ඇති ඔහු තිරනාටක හා දෙබස් රචනා ශිල්පියෙකු ද  වනවා. සුළංකෝඩ නමැති නවතම ග්‍රන්ථය එළිදැක්වීමට සූදානමින් සිටි ඔහු ස්වාධීන රූපවාහිනී වැඩසටහන් පූර්ව අධීක්ෂණ මණ්ඩලයේ සාමාජිකයෙකු ද වනවා. අභාවප්‍රාප්ත ආනන්ද එස් විජයසිරි මහතාගේ දේහය අනිද්දා පෙරවරුවේ සිට බොරැල්ල ජයරත්න මල්ශාලාවේ තැන්පත් කර තැබීමෙන් අනතුරුව අවසන් කටයුතු සිදු කිරීමට නියමිතයි.       ", "URL": "https://www.itnnews.lk/2023/10/05/381365/", "Category": "දේශීය පුවත්", "Parent URL": null}