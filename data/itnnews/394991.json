{"Source": "ITN news", "Timestamp": "පෙබරවාරි 14, 2022 18:16", "Headline": "සියයට 28 කින් වැඩි කළ සමෘද්ධි දීමනාව ලබාදීම ඇරඹෙයි", "News Content": "සමෘද්ධි දීමනාව සියයට 28 කින් වැඩිකිරීමට රජය ගත් තීරණයට අනුව එම වැඩිකළ දීමනාව ලබාදීම අද ආරම්භ කෙරුණා. ඒ සදහා රජය රුපියල් මිලියන පහළොස් දහසක අමතර මුදලක් ද වෙන්කර තිබෙනවා. සමෘද්ධි දීමනාව රුපියල් තුන්දහස් පන්සියයක් හිමිවූ ප්‍රතිලාභීන් සදහා අද සිට රුපියල් හාරදහස් පන්සියයක මුදලක් හිමිවනවා. එමෙන්ම රුපියල් දෙදහස් පන්සියයක් හිමිවූ පිරිස් සදහා රුපියල් තුන්දහස් දෙසීයක මුදලක් සහ රුපියල් 1,500 ක් හිමිවූ ප්‍රතිලාභීන්ට රුපියල් 1,900 ක් හිමිවන බව සමෘද්ධි අධ්‍යක්ෂ ජනරාල්වරයා පවසනවා. දිවයින පුරා සමෘද්ධි බැංකු මගින් දීමනාව ලබාදීම අද ආරම්භ වුණා. කෑගල්ල දිස්ත්‍රික් සමෘද්ධි ප්‍රතිලාභීන් සදහා දීමනාව ලබාදීම සිදුකෙරුණේ කෑගල්ල සමෘද්ධි බැංකු පරිශ්‍රයේදීයි. කළුතර ග්‍රාම සේවා වසම් 762 ක ප්‍රතිලාභීන් සදහා සමෘද්ධි දීමනාව ලබාදුන් අතර ඔවුන් රජයට සිය ස්තූතිය පළකළා. වව්නියාවේ පවුල් 23,563 කට සමෘද්ධි දීමනාව ඉහළ නැංවීම තුළින් සෙත සැළසෙනවා. පුත්තලම සමෘද්ධි බැංකුව මගින් ප්‍රතිලාභීන් සදහා වැඩිකළ සමෘද්ධි දීමනාව ලබාදීම සිදුකෙරුණා.     ", "URL": "https://www.itnnews.lk/2023/10/05/394991/", "Category": "දේශීය පුවත්", "Parent URL": null}