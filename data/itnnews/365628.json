{"Source": "ITN news", "Timestamp": "සැප්තැම්බර් 28, 2021 18:36", "Headline": "යුරෝපා සංගමයේ නියෝජිතයන් හා ඇමති අලිසබ්රි අතර සාකච්ඡාවක්", "News Content": "ශ්‍රී ලංකාවේ වත්මන් තත්ත්වය කෙරෙහි සෑහීමකට පත්වන බව යුරෝපා සංගමය පවසා තිබෙනවා. අධිකරණ අමාත්‍ය අලි සබ්රි මහතා හමුවේ මේ බව ප්‍රකාශ කළ යුරෝපා සංගම් නියෝජිතයන් තවදුරටත් ප්‍රකාශ කර ඇත්තේ ඉදිරියේදී ලබා දිය හැකි සියලු සහන සම්බන්ධයෙන් ධනාත්මකව සලකා බලා කටයුතු කරන බවයි. ජී එස් පී ප්ලස් බදු සහනය ඉදිරියටත් ලබා දීම සම්බන්ධයෙන් යුරෝපා සංගමයේ නියෝජිතයන් හා අමාත්‍ය අලිසබ්රි මහතා අතර සාකච්ඡාවක් අධිකරණ අමාත්‍යාංශයේදී පැවැත්වුණා. අධිකරණ ක්ෂේත්‍රයේ සිදු කෙරෙන නීති ප්‍රසම්පාදනය ඇතුළු ප්‍රගතිය සම්බන්ධයෙන් අමාත්‍යවරයා යුරෝපා සංගම් නියෝජිතයන් දැනුවත් කර තිබෙනවා. රටේ වත්මන් තත්ත්වය හා රජයේ වැඩපිලිවෙලේ ප්‍රගතිය පිළිබද යුරෝපා සංගම් නියෝජිතයන් යහපත් ප්‍රතිචාර දැක්වූ බවයි අධිකරණ අමාත්‍යාංශය පවසන්නේ. මේ අතර යුරෝපා සංගම් නියෝජිත පිරිස ශ්‍රී ලංකා මුස්ලිම් කොංග්‍රසය සමගද සාකච්ඡා කළා. කොළඹ පිහිටි එම පක්ෂ මූලස්ථානයේ පැවති සාකච්ඡාවට එහි නායක පාර්ලිමේන්තු මන්ත්‍රි රවුෆ් හකීම් සහ පක්ෂයේ මහලේකම් නිසාම් කාරියප්පර් යන මහත්වරුන් ඊට එක්ව සිටියා.   ", "URL": "https://www.itnnews.lk/2023/10/05/365628/", "Category": "දේශීය පුවත්", "Parent URL": null}