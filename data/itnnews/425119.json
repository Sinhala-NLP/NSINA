{"Source": "ITN news", "Timestamp": "ජූලි 26, 2022 12:55", "Headline": "ත්‍රිකුණාමලය සාම්පල්තිව් කලපුව අවට කලාපය සංරක්ෂණය කෙරේ", "News Content": "ත්‍රිකුණාමලය සාම්පල්තිව් කලපුව අවට කලාපය ස්වභාවික වන රක්ෂිතයක් ලෙස සංරක්ෂණය කිරීමට රජය තීරණය කර තිබෙනවා. සාම්පල්තිව් කලපුව අවට සල්ලි, ඉලුක්පෛකුලම්, වරෝදයනගර් හා උප්පුවේලි ග්‍රාම නිලධාරී වසම්වලට අයත් හෙක්ටයාර 239.58ක භූමි භාගයක් මෙම සන්වේදී පරිසර කලාපයට අයත් වෙනවා. එය ස්වභාවික වන රක්ෂිතයක් ලෙස නම් කිරීමට අමාත්‍ය මහින්ද අමරවීර මහතාගේ සහභාගීත්වයෙන් පැවැති සාකච්ඡාවක දී තීරණය වුණා. වන ජීවී හා වන සම්පත් සංරක්ෂණ අමාත්‍යාංශයේ ලේකම් චන්ද්‍රා හේරත් මහත්මිය හා වන සංරක්ෂණ දෙපාර්තමේන්තු නිලධාරීන් ඇතුළු පිරිසක් එම සාකච්ඡාවට එක්ව සිටියා. සාම්පල්තිව් කලාපය අවට ප්‍රදේශය විශාල කඩොලාන ග්‍රහනයකින් යුක්ත වෙනවා. පසුගිය වසර කීපය තුළ ත්‍රිකුණාමලයේ හෙක්ටයාර 2043ක් ව පැවැති කඩොලාන පරිසර පද්ධතිය මේ වන විට හෙක්ටයාර 1491ක් දක්වා අඩු වී ඇති බවයි මෙම සාකච්ඡාවේ දී අනාවරණය වුණේ. සාම්පල්තිව් කලපු ප්‍රදේශයේ ජෛව විවිධත්වය ආරක්ෂා වන අයුරින් සැලසුම් සහගත සංවර්ධන ව්‍යාපෘති  මගින් පාරිසරික අලංකරණය ඇති කිරීම සංචාරක කර්මාන්තයේ ප්‍රවර්ධනයට උපකාරී වන අතර ප්‍රදේශයේ ජනතාවගේ ජීවනෝපාය ඉහළ නැංවීමට ද එමගින් ඉඩකඩ සැලසෙනවා.       ", "URL": "https://www.itnnews.lk/2023/10/05/425119/", "Category": "දේශීය පුවත්", "Parent URL": null}