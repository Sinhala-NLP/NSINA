{"Source": "ITN news", "Timestamp": "පෙබරවාරි 25, 2022 11:41", "Headline": "අදත් පැය 5 කට වැඩි විදුලි කප්පාදුවක් – නවතම කාලසටහන මෙන්න", "News Content": "අද දිනයේත් පැය 5 කට වැඩි කාලයක් විදුලිය කප්පාදු කිරීම සදහා විදුලිබල මණ්ඩලය කළ ඉල්ලීමට මහජන උපයෝගිතා කොමිෂන් සභාව අවසර ලබාදී තිබෙනවා. ඊයේ දිනයේදී කාණ්ඩ කිහිපයක් යටතේ පැය හතරහමාරකට වැඩි කාලයක් විදුලිය විසන්ධි කෙරුණා.  ඒ අනුව අද දිනයේදීත් ඒ බී සී කලාපවලට උදෑසන 8.30 සිට රාත්‍රී 10.30 දක්වා කාලය තුළ පැය 4යි විනාඩි 40ක කාලයක් විදුලිය විසන්ධි කෙරෙනවා. P Q R S T U V W යන කලාප සදහා පමණක් අද උදෑසන 8.30 සිට රාත්‍රි 9.45 දක්වා අතර කාලය තුළ  පැය 5යි විනාඩි 15ක විදුලි කප්පාදුවක් සිදුවනු ඇති. මෙලෙස විදුලිය කප්පාදු කිරීමට ප්‍රධාන හේතුව වශයෙන් ඉන්ධන නොමැති වීම පමණක් බලනොපාන බව විදුලිබල මණ්ඩලය පවසනවා. නිසි කළට ඉන්ධන නොලැබීම හේතුවෙන් සිදුවූ පාඩුව තවමත් පියවා ගැනීමට නොහැකි වී තිබෙනවා. ජලාශවලද ජල මට්ටම පහළ බසිමින් තිබෙන පසුබිමක ජල විදුලි උත්පාදනය ද අර්බුදයකට ලක්ව තිබෙනවා. මේ අතර ඉන්ධන නොමැතිවීම හේතුවෙන් තාප බලාගාර කිහිපයක්ම අක්‍රිය වුණා. මාර්තු මස 3 වනදා දැවි තෙල් මෙට්‍රික් ටොන් තිස්දහසක් ලැබීමට නියමිත අතර අදාළ කාලසීමාවන් තුලදී ණයවර ලිපි නිකුත් කිරීමට හැකිවුවහොත් මාර්තු මාසය තුළ අඛණ්ඩ විදුලි සැපයුමක් ලබාදීමට හැකිවෙතැයි අපේක්ෂා කරන බව බලශක්ති අමාත්‍යාංශය ද නිවේදනය කරනවා. කෙසේ නමුත් විදුලිබල අමාත්‍යාංශය පවසන්නේ නියමිත කාලවකවානුවට ඉන්ධන ලැබුණත් වර්ෂාව පැමිණෙන තෙක් කෙටි කාලයකට හෝ විදුලිය කප්පාදු කිරීමට සිදුවන බවයි. මේ අතර අද සවස් කාලයේ මෙගාවොට් 540ක හිගයක් පවතින අතර එය රාත්‍රී කාලයේදී මෙගාවොට් 574ක හිගයක් බවට පත්වීමට ඉඩ ඇතිබව ලංකා විදුලිබල මණ්ඩලය සදහන් කරනවා.                     ", "URL": "https://www.itnnews.lk/2023/10/05/397600/", "Category": "Breaking News,දේශීය පුවත්", "Parent URL": null}