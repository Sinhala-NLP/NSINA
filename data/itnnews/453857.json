{"Source": "ITN news", "Timestamp": "ජනවාරි 4, 2023 22:29", "Headline": "ශ්‍රී ලංකාව දියර කිරි සහ කිරි නිෂ්පාදනවලින් ස්වයං පෝෂිත කිරීමට ඉන්දියාවේ සහාය", "News Content": "ශ්‍රී ලංකාව දියර කිරි සහ කිරි නිෂ්පාදනවලින් ස්වයං පෝෂිත කිරීම අවශ්‍ය සහාය ලබාදෙන බව ඉන්දියාව අවධාරණය කරනවා. ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ මහතා ඇතුලු නියෝජිත පිරිසක් ජනාධිපති රනිල් වික්‍රමසිංහ මහතා හමුවු අවස්ථාවේදියි මෙම එකගතාව පළ කර ඇත්තේ. ඉන්දියාවේ ජාතික කිරි සංවර්ධන මණ්ඩලය හා අමුල් කිරි සමාගම එක්ව මෙරට දියර කිරි නිෂ්පාදනය අවශ්‍ය තාක්ෂණික සහාය ලබාදීමට නියමිතයි. ආනයනික කිරිපිටි මත යැපීම වළක්වා දේශිය කිරි නිෂ්පාදනය ඉහළ නැංවීමට අවශ්‍ය කෙටි, මධ්‍යම සහ දිගුකාලීන සැලැස්මක් සකස් කිරීම සදහා ඉන්දියාවේ ජාතික පශු සම්පත් සංවර්ධන මණ්ඩලයේ බහුවිධ කණ්ඩායම සමග කටයුතු කිරීමට කමිටුවක් ජනාධිපතිවරයා පසුගිය දා පත් කළා. එම කමිටු සාමාජිකයන් හා ඉන්දීය ජාතික කිරි සංවර්ධන මණ්ඩලයේ නියෝජිතයන් මෙම සාකච්ඡාවට එක්ව සිටියා. ජනාධිපති කාර්ය මණ්ඩල ප්‍රධානි සාගල රත්නායක, ජනාධිපති ලේකම් සමන් ඒකනායක යන මහත්වරුන් ද මෙම අවස්ථාවට සහභාගි වුණා. ", "URL": "https://www.itnnews.lk/2023/10/05/453857/", "Category": "Breaking News,දේශීය පුවත්", "Parent URL": null}