{"Source": "ITN news", "Timestamp": "செப்டம்பர் 22, 2021 12:56", "Headline": "வாகன விபத்துகளில் மூவர் காயம் : ஒருவர் பலி", "News Content": "திம்புள்ளை பத்தனை பொலிஸ் பிரிவிற்குட்ப்பட்ட கொட்டகலை பகுதியில் இடம்பெற்ற வாகன விபத்தில் மூவர் காயமடைந்துள்ளனர். முச்சக்கரவண்டியொன்று மோட்டார் சைக்கிளொன்று நேருக்கு நேர் மோதி விபத்து நேர்ந்துள்ளது. சம்பவத்தில் மோட்டார் சைக்கிளில் பயணித்த இருவர் மற்றும் முச்சக்கரவண்டி சாரதி ஆகிய மூவர் காயமடைந்த நிலையில் கொட்டகலை வைத்தியசாலையில் சிகிச்சைக்கென அனுமதிக்கப்பட்டுள்ளனர். சம்பவம் தொடர்பில் திம்புள்ளை பத்தனை பொலிஸார் மேலதிக விசாரணைகளை முன்னெடுத்துள்ளனர். இதேவேளை திருகோணமலை கிண்ணியா பொலிஸ் பிரிவிற்குட்பட்ட தம்பலகாமம் கிண்ணியா பிரதான வீதியின் 7 புளியடிசந்தி பகுதியில் வாகன விபத்தில் ஒருவர் உயிரிழந்துள்ளார். டிப்பர் வாகனமொன்றும் மோட்டார் சைக்கிள் ஒன்றும் மோதி விபத்திற்குள்ளாகியுள்ளது. சம்பவத்தில் மோட்டார் சைக்கிளில் பயணித்த நபர் ஸ்தளத்திலேயே உயிரிழந்துள்ளார். அவர் கிண்ணியா நடுத்தீவை சேர்ந்த 45 வயதுடைய இரு பிள்ளைகளின் தந்தை என தெரியவந்துள்ளது. சடலம் கிண்ணியா தள வைத்தியசாலையில் வைக்கப்பட்டுள்ளது. விபத்துடன் தொடர்புடைய டிப்பர் வாகனத்தின் சாரதி கைதுசெய்யப்பட்டுள்ளார். சம்பவம் தொடர்பான மேலதிக விசாரணைகளை கிண்ணியா பொலிஸார் முன்னெடுத்துள்ளனர். ", "URL": "https://www.itnnews.lk/2023/10/05/364299/", "Category": "Breaking News,தேசிய செய்திகள்", "Parent URL": null}