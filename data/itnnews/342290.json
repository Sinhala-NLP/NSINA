{"Source": "ITN news", "Timestamp": "ජූනි 12, 2021 12:25", "Headline": "කොවිඩ් එන්නත් ලබාදීමේ වැඩසටහන අද දිනයේත් සාර්ථකව", "News Content": "කොවිඩ් එන්නත් ලබාදීමේ වැඩසටහන් දිවයිනේ විවිධ ස්ථානවලදී අද දිනයේත් සාර්ථක ලෙස ක්‍රියාත්මක වුණා. මේ අතර එන්නත්කරණ වැඩපිළිවෙලින් ඉවත්ව සිටින කොළඹ දිස්ත්‍රික්කයේ ප්‍රාදේශීය ලේකම්වරුන් සහකාර ලේකම්වරුන් ග්‍රාමනිලධාරීන් සහ සංවර්ධන නිළධාරීන් සෞඛ්‍ය අමාත්‍යවරිය සමග අද පෙරවරුවේ සාකච්ඡාවක් පැවැත්වුවා. එන්නත්කරණ වැඩසටහනෙන් ඉවත්ව සිටින කොළඹ දිස්ත්‍රික්කයේ නිලධාරීන් සෞඛ්‍ය අමාත්‍යාංශයේ දී අමාත්‍යවරිය සමග සාකච්ඡාවට අද පෙරවරු 11ට පමණ එක්වුණා. මෙම සාකච්ඡාවේදී ගන්නා තීරණ අනුව ඉදිරි පියවර ගැනීමට නියමිත බවයි නිලධාරීන් සදහන් කළේ. මේ අතර චීනයේ නිෂ්පාදිත සයිනොෆාම් එන්නත් දොඩංගොඩ සෞඛ්‍ය වෛද්‍ය නිලධාරී කොට්ඨාසයේ රාජ්‍ය සහ පෞද්ගලික ආයතනවල නිලධාරීන් සහ පදිංචිකරුවන් වෙත ලබා දීම සිදු කෙරුණා. සෞඛ්‍ය ආරක්ෂිත ක්‍රමවේදවලට අනුව වැඩපිළිවෙල සකස් කර තිබූ අතර සියලු දත්ත පරිගණක ගත කිරීම ද සිදුවුණා. කුලියාපිටිය සෞඛ්‍ය වෛද්‍ය නිලධාරී කොට්ඨාසයේ පදිංචිකරුවන් 1021 දෙනෙකු සදහා සයිනොෆාම් එන්නත් ලබාදීම සිදුවුණා. වයස අවුරුදු 60 වැඩි පුද්ගලයන් සදහා මෙහිදී වැඩි අවධානයක් යොමු කෙරුණා. කොට්ටාව නැගෙනහිර ප්‍රදේශයේ ජනතාවට එන්නත් ලබාදීම අද සිදු කෙරුණා. එහිදී එන්නත් 1200ක් ලබාදීම සිදු කෙරුණා. මතුගම නැගෙනහිර ග්‍රාමනිලධාරී වසමේ ජනතාව සදහා සයිනොෆාම් එන්නතේ දෙවන මාත්‍රාවලබා දීම මතුගම ශාන්ත මේරි විදුහලේදී සිදුවුණා. නුවරඑළිය,  අඹගමුව,  මස්කෙළිය සහ කොටගම සෞඛ්‍ය වෛද්‍ය නිලධාරී කාර්යාල බල ප්‍රදේශවල ජනතාවට කොරෝනා එන්නත් ලබාදීම අද සිදු කෙරුණා. නුවරඑළිය දිස්ත්‍රික්කයේ වතු ග්‍රාමීය සහ නගර ආශ්‍රිත ජනතාවට, එන්නත් මාත්‍රා හතලිස් දහසක් පමණ ලබාදීමට සැලසුම් කර තිබෙනවා. ගම්පහ ප්‍රදේශවාසීන් සදහා සයිනොෆාම් එන්නතේ දෙවන මාත්‍රාව ලබාදීම ගම්පහ නගරසභා පරිශ්‍රයේදී සිදුවුණා.  ශ්‍රී ලංකා ගුවන් හමුදාවේ වෛද්‍ය නිලධාරීන්ගේ මැදිහත්වීම යටතේයි එම වැඩපිළිවෙල ක්‍රියාත්මක කෙරුණේ. මීරිගම සෞඛ්‍ය වෛද්‍ය කාර්යාල බලප්‍රදේශයේ ජනතාවට ද සයිනොෆාම් එන්නතේ දෙවන මාත්‍රාව ලබාදීම අද සිදු කෙරුණා. පාදුක්ක, මොරගහතැන්න ශ්‍රී මහා විහාරස්ථානයේදී සයිනොෆාම් දෙවන මාත්‍රාව ලබාදීම අද සිදු කෙරුණා. අරුක්වත්ත උතුර, සහ නැගෙනහිර ග්‍රාමසේවා වසම්වල ජනතාව සදහායි මෙලෙස එන්නත් ලබාදීම සිදු කෙරුණේ. ගොතටුව සෞඛ්‍ය නිලධාරී බලප්‍ර දේශයේ රාජසිංහගම මහජන සෞඛ්‍ය පරික්ෂක කොට්ඨාසයේ සයිනොෆාම් එන්නත් ලබාදීම අද සිදු කෙරුණා. ඒ මුල්ලේරියාව මහාචාර්ය එදිරිවීර සරත්චන්ද්‍ර විද්‍යාලයේදීයි. සයිනොෆාම් එන්නතේ පළමු මාත්‍රාව දොළොස් ලක්ෂ නවදහස් දෙසිය හැත්තෑහය දෙනෙකුට ලබාදී තිබෙනවා. දෙවන මාත්‍රාවද 78,025 දෙනෙකුට ලබාදී ඇති බවයි සෞඛ්‍ය අමාත්‍යාංශය සදහන් කළේ. කොවිෂීල්ඩ් එන්නත 925,242 නෙකුට ලබාදී ඇති අතර දෙවන මාත්‍රාව 355,177 දෙනෙකුට ලබාදී තිබෙනවා. ස්පුට්නික් වී එන්නත ද 64,986 දෙනෙකුට ලබාදී ඇති බවයි සෞඛ්‍ය අමාත්‍යාංශය සදහන් කළේ.           ", "URL": "https://www.itnnews.lk/2023/10/05/342290/", "Category": "නවතම පුවත්", "Parent URL": null}