{"Source": "ITN news", "Timestamp": "ජූනි 7, 2022 12:46", "Headline": "21 තවමත් සාකච්ඡා මට්ටමේ පවතින ලියවිල්ලක්", "News Content": "21 වන ආණ්ඩුක්‍රම ව්‍යවස්ථා සංශෝධය තවමත් සාකච්ඡා මට්ටමේ පවතින ලියවිල්ලක් බවත් ඒ සම්බන්ධයෙන් රජයේ උනන්දුව එලෙසම පවතින බවත් අමාත්‍ය ආචාර්ය බන්දුල ගුණවර්ධන මහතා පවසනවා. අද පැවති කැබිනට් තීරණ දැනුම් දෙන මාධ්‍ය හමුවට එක්වෙමින් අමාත්‍යවරයා මේ බව සදහන් කළා. 21 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අමාත්‍ය විජේදාස රාජපක්ෂ මහතා මීට සති දෙකකට පෙර කැබිනට් මණ්ඩලයට ඉදිරිපත් කළා. සියලු පක්ෂ නායකයින් සමග සාකච්ඡා කර එය යළි කැබිනට් මණ්ඩලයට ඉදිරිපත් කිරීමටයි තීරණය කෙරුණේ. ඒ අනුව 21 වන ව්‍යවස්ථා සංශෝධනය සම්බන්ධයෙන් අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් හා දේශපාලන පක්ෂ නායකයින්ගේ සහභාගීත්වයෙන් සාකච්ඡා පැවැත්වුණා. එහිදී ඉදිරිපත් කෙරුණු යෝජනා ද ඇතුළත් කර සංශෝධිත නව කෙටුම්පත සකස් කර ඇති බවයි අමාත්‍ය  විජේදාස රාජපක්ෂ මහතා ප්‍රකාශ කළේ. මේ අතර 21වන ආණ්ඩුක්‍රම ව්‍යවස්ථා සංශෝධන කෙටුම්පතට තවත් සංශෝධන කිහිපයක් ඇතුළත් කරමින් එය ඊයේ රැස්වූ අමාත්‍ය මණ්ඩලය හමුවට ඉදිරිපත් කර තිබෙනවා. ඒ සම්බන්ධයෙන් අද පැවති කැබිනට් තීරණ දැනුම් දීමේ මාධ්‍ය හමුවේදී අදහස් පළ වුණා.       ", "URL": "https://www.itnnews.lk/2023/10/05/415554/", "Category": "දේශීය පුවත්", "Parent URL": null}