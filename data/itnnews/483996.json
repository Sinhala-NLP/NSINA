{"Source": "ITN news", "Timestamp": "මැයි 17, 2023 12:29", "Headline": "මහින්දට,රෝහිතට,පවිත්‍රාට පැනවූ ගුවන් තහනම ඉවතට", "News Content": "අරගලකරුවන්ට පහරදීමේ සිද්ධිය සම්බන්ධයෙන් හිටපු ජනාධිපති මහින්ද රාජපක්ෂ, හිටපු ඇමතිවරුවන් වන පවිත්‍රා වන්නිආරච්චි, රෝහිත අබේගුණවර්ධන, හිටපු පළාත් සභා මන්ත්‍රී කංචන ජයරත්න යන හතර දෙනාට පනවා තිබු විදෙස් ගමන් තහනම සම්පූර්ණයෙන්ම ඉවත් කෙරුණා. කොටුව මහේස්ත්‍රාත් තිළිණ ගමගේ මහතායි අද මෙම නියෝගය නිකුත් කළේ. ඒ මොවුන් හතර දෙනා මෙම සිද්ධියට අදාළව සැකකරුවන් ලෙස නම් කර නැති බැවින් විදෙස් ගමන් තහනම ඉවත් කරන ලෙසට ජනාධිපති නීතිඥ ශවේන්ද්‍ර ප්‍රනාන්දු මහතා කළ ඉල්ලීමකට අනුවයි. අදාළ නියෝගය ආගමන විගමන පාලක ජනරාල්වරයා වෙත යොමු කර විදෙස් ගමන් බලපත්‍රද මුදා හරින ලෙසයි විනිසුරුවරයා නියෝග කළේ. මේ අතර සිද්ධියේ සැකකරුවෙකු වන මිලාන් ජයතිලක ඇතුළු දෙදෙනෙකුගේ විදෙස් ගමන් තහනම ඉදිරි දින දක්වා අමතර රුපියල් මිලියන දහයක ශරීර ඇපයක් මත මුදා හරින ලෙසද මහේස්ත්‍රාත්වරයා නියෝග කළා. දැනට ඇප ලබා සිටින සැකකරුවන් හතර දෙනෙකු චෝදනාවලින් මුදා හැරීමටද නියෝග කෙරුණා. ඔවුන් මුදා හරින ලෙස නීතිපති උපදෙස් ලැබී ඇති බවයි අපරාධ පරීක්ෂණ දෙපාර්තමේන්තුව අධිකරණයට දන්වා සිටියේ. සිද්ධියට අදාළව සැකකරුවෙකු ලෙස නම් කරන ලෙස නීතිපති උපදෙස් ලැබී ඇති ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා අභියාචනාධිකරණයේ රිට් අයදුම්පතක් ගොනු කර තිබෙනවා. ඊට අදාළ ගොනුව ලැබුණු බව අධිකරණයට දන්වා සිටි අපරාධ පරීක්ෂණ දෙපාර්තමේන්තුව ලබන 24 වනදා එම සිද්ධිය කැදවීමට නියමිත බවද දැනුම් දුන්නා. සිද්ධිය සම්බන්ධ නඩුව ජුනි 7 වනදා යළි කැඳවීමට නියමිතයි. මෙම සිද්ධිය සම්බන්ධයෙන් මේ වන විට සැකකරුවන් 33 දෙනෙකු ඇප මත මුදා හැර සිටිනවා.   ", "URL": "https://www.itnnews.lk/2023/10/05/483996/", "Category": "Breaking News,දේශීය පුවත්", "Parent URL": null}