{"Source": "ITN news", "Timestamp": "පෙබරවාරි 18, 2022 13:24", "Headline": "බෙයිජිං ශීත ඍතු ඔලිම්පික් උළෙල ජාත්‍යන්තර ඔලිම්පික් කමිටු සභාපතිවරයාගේ පැසසුමට", "News Content": "බෙයිජිං ශීත ඍතු ඔලිම්පික් උළෙල ඉතා සාර්ථක බව ජාත්‍යන්තර ඔලිම්පික් කමිටු සභාපතිවරයා පවසයි. ජාත්‍යන්තර ඔලිම්පික් කමිටු සභාපති Thomas Bach මහතා අද (18) පැවති මාධ්‍ය හමුවකදී මේ බව පැවසීය. ක්‍රීඩාංගණ, ඔලිම්පික් ගම්මානය සහ ඊට සම්බන්ධ සේවා සම්බන්ධයෙන් ක්‍රීඩක ක්‍රීඩිකාවන් ඉතා තෘප්තිමත් වන අතර, සංවෘත ලූපයෙන් සහතික කෙරුණු වසංගත වැළැක්වීමේ මට්ටම පිළිබඳව ද ඔවුන් සෑහීමකට පත්වන බව Thomas Bach මහතා එහිදී සඳහන් කළේය. පසුගිය සති දෙක තුළ ක්‍රීඩක ක්‍රීඩිකාවන් ඉතා ඉහළ මට්ටමේ තරගකාරිත්වයක් පෙන්නුම් කිරීම දක්නට ලැබෙන බවත්, එය ඔලිම්පික් ජීවගුණයේ පූර්ණ ප්‍රදර්ශනයක් බවත් හෙතෙම කියා සිටියේය. ශීත ඍතු ඔලිම්පික් උළෙල අතරතුර, චීන මාධ්‍ය සමූහය භාවිත කරන විවිධ උසස් තාක්ෂණික ක්‍රමවේද පිළිබඳ තමා විස්මයට පත් වූ බව ද හෙතෙම පැවසීය. අනාගත ඔලිම්පික් ඉසව් සඳහා චීනයේ තාක්ෂණය නිසැකවම ඉහළ දායකත්වයක් ලබා දෙනු ඇතැයි Thomas Bach මහතා සිය විශ්වාසය පළ කළේය. ", "URL": "https://www.itnnews.lk/2023/10/05/395874/", "Category": "ජාත්‍යන්තර පුවත්", "Parent URL": null}