{"Source": "ITN news", "Timestamp": "ඔක්තෝබර් 25, 2022 10:00", "Headline": "යාල යකා නැටූ කට්ටියගේ තොරතුරු අධිකරණයට – තත්ත්වය පාලනය නොකරපු යාල අයගේ වැඩ තහනම්", "News Content": "යාල වනෝද්‍යානයේ වන සතුන්ට හිංසාවන පරිදි සංචාරය කළ පිරිස සමග ගිය මග පෙන්වන්නන් සහ එම තත්ත්වය පාලනය කිරීමට කටයුතු නොකළ සියලු නිලධාරීන්ගේ වැඩ තහනම් කර තිබෙනවා. යාල වනෝද්‍යානය තුළ වන සතුන්ට හිරිහැර වන පරිදි රථ වාහන වලින් ගමන් කළ පුද්ගලයින් සම්බන්ධයෙන් නීතිය ක්‍රියාත්මක කරන ලෙස අමාත්‍ය මහින්ද අමරවීර මහතා වනජීවී අධ්‍යක්ෂ ජනරාල් වෙත උපදෙස් ලබාදී තිබුණා. සංවේදී පරිසර කලාපයක වන සතුන්ට හිංසාවන අයුරින් වාහන ධාවනය කරද්දී ඒ සම්බන්ධයෙන් කිසිදු මැදිහත්වීමක් නොකළ මගපෙන්වන්න් සහ අනෙකුත් නිලධාරීන් සම්බන්ධයෙන් ද විමර්ශනයක් ආරම්භ කරන ලෙස අමාත්‍යවරයා උපදෙස් ලබාදී තිබෙනවා. වනජීවී හා වෘක්ෂලතා ආඥා පනත යටතේ මෙම පිරිස සිදුකර ඇත්තේ විශමාචාරී ක්‍රියාවක් බවයි අමාත්‍යවරයා සදහන් කරන්නේ.  ඒ අනුව මොවුන් සමග ගිය මග පෙන්වන්නන් සහ නිලධාරීන් සම්බන්ධයෙන් සිදුකෙරෙන විමර්ශන අවසන් වන තෙක් සේවය අත්හිටුවා තිබෙනවා. මෙවැනි සිද්ධියක් සම්බන්ධයෙන් ඔවුන්ට මැදිහත්වීමක් සිදුකළ නොහැකි නම් ඒ පිළිබද ඉහළ නිලධාරීන්ට දැනුම් දිය හැකිව තිබූ බවයි වනජීවී අමාත්‍යංශය සදහන් කරන්නේ. මෙම පිරිස කවර තරාතිරමක අය වුවත් ඔවුන් අත්අඩංගුවට ගැනීමට කටයුතු කරන ලෙස අමාත්‍ය මහින්ද අමරවීර මහතා පොලිස්පතිවරයාට දැනුම් දී තිබෙනවා. මේ අතර යාල වනෝද්‍යාන භාරකරු මනෝජ් විද්‍යාරත්න මහතා ප්‍රකාශ කළේ උද්‍යානය තුළ අනිසි ලෙස හැසිරුණු සියලු දෙනාගේ සහ වාහනවල සියලු තොරතුරු තිස්සමහාරාම අධිකරණයට අද වාර්තා කරන බවයි. අධිකරණ නියෝග මත ඔවුන් අත්අඩංගුවට ගැනීමට අවශ්‍ය නීතිමය ක්‍රියාමාර්ග ගත හැකි බවයි ඒ මහතා අප කළ විමසීමකදී ප්‍රකාශ කළේ.                       ", "URL": "https://www.itnnews.lk/2023/10/05/442225/", "Category": "Breaking News,දේශීය පුවත්", "Parent URL": null}