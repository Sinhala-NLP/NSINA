{"Source": "ITN news", "Timestamp": "අප්‍රේල් 27, 2021 11:29", "Headline": "ඉන්දියාවේ උද්ගත වී ඇති තත්වය කණගාටුදායක බව ලෝක සෞඛ්‍ය සංවිධානය පවසයි", "News Content": "කොරෝනා වයිරසය හේතුවෙන් ඉන්දියාව තුළ උද්ගත වී ඇති තත්ත්වය අතිශ්‍යය කණගාටුදායක බව ලෝක සෞඛ්‍ය සංවිධානය නිවේදනය කරනවා. වයිරසය හා සටන්වැදීමට අවශ්‍ය අතිරේක සෞඛ්‍ය කාර්ය මණ්ඩල හා ඖෂධ ඉන්දයාවට පිටත් කර හැරීමට කටයුතු සූදානම් කර ඇති බවයි එම සංවිධානයේ ප්‍රධානී ටෙඩ්රෝස් ඇඩ්හ්නෝම් සදහන් කරන්නේ. ඉන්දියාවේ රෝහල් හා රසායනාගාර සදහා අවශ්‍ය පහසුකම් ද සැපයීමට ලෝක සෞඛ්‍ය  සංවිධානය සූදානම් බව ටෙඩ්රෝස් ඇඩ්හ්නෝම් තවදුරටත් පවසනවා. ඒ යටතේ ලෝක සෞඛ්‍ය සංවිධානයට අයත් නිලධාරීන් 2600 ක් පමණ ඉන්දියාවට පිටත් කර හැරීමට නියමිතයි. ගතවූ පැය 24 ට ලොව පුරා රටවල් 220 කින් වැඩිම ආසාදිතයින් සංඛ්‍යාවක් ඉන්දියාවෙන් වාර්තා වී ඇති අතර එම සංඛ්‍යාව තුන් ලක්ෂ විසි දහසකට ආසන්නයි. එමෙන්ම වැඩිම මරණ සංඛ්‍යාවක් ද සිදුව ඇත්තේ ඉන්දියාවෙන්. ඊයේ දිනයට එරට සිදුවූ කොරෝනා මරණ දෙදහස් හත්සිය  හැට හතරත් සමග සමස්ත මරණ සංඛ්‍යාව එක් ලක්ෂ අනූ හත් දහස් අටසිය අසූවක් දක්වා ඉහළ ගොස් තිබෙනවා. මේ වනවිට සමස්ත ලෝකයෙන් වාර්තා  වන කොරෝනා ආසාදිතයින් සංඛ්‍යාව දාහතර කෝටි අසූ පන් ලක්ෂයකට ආසන්නයි. සිදුව ඇති මරණ සංඛ්‍යාව තිස් එක් ලක්ෂ තිස් තුන් දහස් පන්සිය හතරක්.   ", "URL": "https://www.itnnews.lk/2023/10/05/333981/", "Category": "ජාත්‍යන්තර පුවත්", "Parent URL": null}