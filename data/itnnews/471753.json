{"Source": "ITN news", "Timestamp": "මාර්තු 29, 2023 19:27", "Headline": "2048 වසර වන විට රට භාරගැනීමට හැකිවන පරිදි සිසු පරපුර නවීන තාක්ෂණ දැනුමෙන් සන්නද්ධ විය යුතුයි", "News Content": "2048 වසර වන විට රට භාරගැනීමට හැකිවන පරිදි සිසු පරපුර නවීන තාක්ෂන දැනුමෙන් සන්නද්ධ විය යුතු බව ජනාධිපති රනිල් වික්‍රමසිංහ මහතා අවධාරණය කළා. කොළඹ ආනන්ද විද්‍යාලයේ පැවති උත්සවයකට එක්වෙමිනුයි ජනාධිපතිවරයා මේ බව සදහන් කළේ. කොළඹ ආනන්ද විද්‍යාලයේ 135 වන වාර්ෂික ත්‍යාග ප්‍රදානෝත්සවය ජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැත්වුණා. 2020, 2021 වර්ෂවල දක්ෂතා දැක්වූ දරුවන් ඇගයීමට ලක්කිරීම ද මෙහිදී සිදුවුණා. විද්‍යාලයේ ස්ථාපිත කර ඇති රණවිරු ස්මාරකයට පුෂ්පෝපහාර දැක්වීමට ද ජනාධිපති රනිල් වික්‍රමසිංහ මහතා එක්වුණා. ජාතික ආගමික සංස්කෘතික දේශපාලනික හා ආර්ථික යන සියලු අංශයන්ගෙන් විශිෂ්ටත්වයට පත් ජනවාර්ගික සාමය වෙනුවෙන් කැපවූ සුපසන් ආනන්දීය චරිතයකට ජීවිතයේ එක්වරක් පමණක් පිරිනමන ආනන්දාභිමානී සම්මානය හිටපු කතානායක කරූ ජයසූරිය මහතා වෙත පිරිනැමුණා. පාසල් දිවිය තුළ සෑම අංශයකින්ම ඉහළ කුසලතා පළකළ විශිෂ්ට ආනන්දියාට පිදෙන ප්‍රිට්ස්කූන්ස් කුසලානය ඩබ්ලිව් එස් නිම්සිත් සිසුවාට පිරිනැමීම ද ජනාධිපති රනිල් වික්‍රමසිංහ මහතා අතින් සිදුවුණා. මහා සංඝරත්නය ද, අමාත්‍ය සුසිල් ප්‍රේමජයන්ත මහතා ඇතුළු මැති ඇමතිවරුන් පිරිසක් ද මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/471753/", "Category": "දේශීය පුවත්", "Parent URL": null}