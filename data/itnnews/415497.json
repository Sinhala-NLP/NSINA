{"Source": "ITN news", "Timestamp": "ජූනි 7, 2022 10:06", "Headline": "බ්‍රිතාන්‍ය අගමැති‍ ඔහුට විරුද්ධව ගෙන ආ විශ්වාසභංග යෝජනාව පරාජය කරයි", "News Content": "බ්‍රිතාන්‍ය අග්‍රාමාත්‍ය බොරිස් ජොන්සන්, ඔහුට විරුද්ධව ගෙන ආ විශ්වාසභංග යෝජනාව පරාජය කිරීමට සමත්වුණා. පාලක කන්සවේටිව් පක්ෂයේ මන්ත්‍රිවරුන් 54 දෙනෙකුගේ යෝජනාවකට අනුවයි අග්‍රාමාත්‍යවරයාට එරෙහි විශ්වාසභංගය සදහා ඡන්ද විමසීම පැවැත්වුණේ. කොරෝනා වයිරස ව්‍යාප්තිය මැඩලීමට රට වසා දමා තිබූ සමයේ අග්‍රාමාත්‍ය කාර්යාලය තුළ පැවැත්වූ සාදයන් හේතුවෙන් අග්‍රාමාත්‍යවරයා පිළිබද  විශ්වාසය පළුදුවී ඇති බවට ඔවුන් චෝදනා කළා. ඡන්ද විමසීමේදී අග්‍රාමාත්‍ය බොරිස් ජොන්සන්ට පක්ෂපාතීව ඡන්ද 211ක් ලැබුණු අතර ඔහුට විරුද්ධව ලැබුණේ ඡන්ද 148 ක් පමණයි. ඒ සමගම අග්‍රාමාත්‍යවරයා තවත් අවුරුද්දක කාලයක් සදහා කන්සවේටිව් පක්ෂ නායකත්වය ආරක්ෂා කර ගැනීමට සමත් වුණා. මේ ආකාරයටම 2018 වසරේදී අග්‍රාමාත්‍ය තෙරේසා මේට විරුද්ධව විශ්වාසභංග ඡන්ද විමසීමක් පැවැත්වුණු අතර එහිදී ඇය සියයට 63 ක ඡන්ද ප්‍රතිශතයක් ලබා ගැනීමට සමත්වුණා. මෙවර බොරිස් ජොන්සන් හට ලබා ගැනීමට හැකිවූයේ සියයට 59 ක ඡන්ද ප්‍රතිශතයක් පමණයි. ඒ අනුව  අග්‍රාමාත්‍යවරයාට එරෙහිව ඔහුගේ පක්ෂයේම මතයක් ගොඩනැගෙමින් පවතින බව මෙමගින් පිළිබිඹු වන බවයි දේශපාලන විචාරකයින් පෙන්වා දෙන්නේ.   ", "URL": "https://www.itnnews.lk/2023/10/05/415497/", "Category": "ජාත්‍යන්තර පුවත්", "Parent URL": null}