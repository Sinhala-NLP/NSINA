{"Source": "ITN news", "Timestamp": "දෙසැම්බර් 31, 2021 18:38", "Headline": "ත්‍රිකුණාමලය තෙල් ටැංකි 99න් 85ක පාලනය ලංකාවට – ඇමති ගම්මන්පිල", "News Content": "සියයට 51 ක වැඩි කොටස් ඛනිජ තෙල් නීතිගත සංස්ථාවටත් සියයට 49 ක කොටස් අයි ඕ සී සමාගමටත් පවරමින් ත්‍රිකුණාමලය තෙල් ටැංකි සංකීර්ණයෙන් ටැංකි 61 ක් සංවර්ධනය කිරීමේ නව සමාගමක් පිහිටවූ බව බලශක්ති අමාත්‍යවරයා අද හෙළි කළා. අමාත්‍ය උදය ගම්මන්පිල මහතා මෙහිදි ප්‍රකාශ කළේ, එක්සත් ජාතික පක්ෂ පාලන සමයේ ඉන්දියාවට මුළුමනින්ම බදු දුන් ත්‍රිකුණාමලය තෙල් ටැංකි සංකීර්ණයේ ටැංකි 99 න් 85 ක ම පාලනය ශ්‍රී ලංකාවට  ලබා ගැනීමට හැකි වූ බවයි. පළමු ලෝක යුද්ධයෙන් අනතුරුව බ්‍රිතාන්‍ය අධිරාජ්‍යවාදීන් නිර්මාණය කළ ත්‍රිකුණාමලය තෙල් ටැංකි සංකීර්ණය ටැංකි 101 කින් සමන්විත වුණා. එයින් දැනට ඉතිරිව ඇත්තේ ටැංකි 99 ක් පමණයි. අක්කර 827 ක් පුරා පැතිර පවතින මෙය ඛනිජ තෙල් ගබඩා කිරීම සදහා ශ්‍රී ලංකාව සතුව තිබෙන විශාලතම තෙල් ටැංකි සංකීර්ණයයි. හිටපු ජනාධිපතිවරයෙකු වන ජේ.ආර්. ජයවර්ධන මහතා සහ ඉන්දීය අගමැතිවරයෙකු වූ රජිව් ගාන්ධි මහතා එක්ව 1987 අත්සන් තැබූ ඉන්දු ලංකා ගිවිසුමට අනුව ඉන්දියාව හැර වෙනත් රටක් සමග තෙල් ටැංකි සංකීර්ණය සම්බන්ධව ක්‍රියා නොකිරීමට ශ්‍රී ලංකාව බැදී සිටියා. අනතුරුව 2003 සටන් විරාම සමයේදී එවකට අග්‍රාමාත්‍යවරයාව සිටි රනිල් වික්‍රමසිංහ මහතා මෙම තෙල් ටැංකි සියල්ල වසර 37 කට ඉන්දීය ඔයිල් සමාගමට බදු දීමට ගිවිසුම් ගතවුණා. එමෙන්ම ශ්‍රී ලංකාව තුළ ඛනිජ තෙල් බෙදාහැරීමේ කටයුතුවලින් තුනෙන් එකක් ඉන්දියන් ඔයිල් සමාගමට පැවරුවා. එදින සිට මේ දක්වා අයි ඕ සී සමාගම තෙල් ටැංකි 14 ක් පමණක් භාවිතයට ගත්තා. අමාත්‍ය උදය ගම්මන්පිල මහතා අද පැවති මාධ්‍ය හමුවකදී ප්‍රකාශ කළේ, වසර ගණනාවක් ඉන්දීය ආධිපත්‍ය යටතේ තිබූ තෙල් ටැකි සංකීර්ණයේ අදුරු යුගය නිමා කිරීමට හැකිවු බවයි.   ", "URL": "https://www.itnnews.lk/2023/10/05/386023/", "Category": "දේශීය පුවත්", "Parent URL": null}