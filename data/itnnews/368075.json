{"Source": "ITN news", "Timestamp": "ඔක්තෝබර් 9, 2021 10:08", "Headline": "රංගජීවට වෙඩි තැබීමේ සිද්ධියට ‘පොඩි පැටී’ අත්අඩංගුවට", "News Content": "පොලිස් මත්ද්‍රව්‍ය නාශක කාර්යාංශ නිලධාරීන්ට පිළියන්දල දී වෙඩි තැබීමේ සිද්ධියට සම්බන්ධ මාකදුරේ මදූෂ්ගේ ප්‍රධාන ගෝලයෙකු වන පොඩි පැටී නමැත්තා වැලිපැන්නේදී පොලිස් අත්අඩංගුවට ගෙන තිබෙනවා. පිළියන්දලදී පොලිස් මත්ද්‍රව්‍ය නාශක කාර්යාංශයේ නියෝමාල් රංගජීව ඇතුළු පොලිස් කණ්ඩායමකට වෙඩි තැබීමේ සිද්ධිය සම්බන්ධයෙනුයි පොඩි පැටී නමැත්තා මෙලෙස අත්අඩංගුවට ගෙන ඇත්තේ. කළුතර අපරාධ කොට්ඨාසය මගින් වැලිපැන්න කුරුදුවත්ත මීගම පාරේදී සැකකරු අත්අඩංගුවට ගනු ලැබූවේ මෙරට නිෂ්පාදිත ගිනි අවියකට යොදන උණ්ඩ 5ක් හා විදේශ  රටක නිෂ්පාදිත අත්බෝම්බයක් ද සමගයි. ලද්දුව හේවගේ සුජීව රුවන් කුමාර සිල්වා හෙවත් පොඩි පැටී නමැත්තා මීට පෙරද ආයුධ ළග තබා ගැනීම් හා හෙරොයින් ජාවාරම් සම්බන්ධයෙන් අත්අඩංගුවට ගෙන අධිකරණයට ඉදිරිපත් කර සිටි අයෙක්.   ", "URL": "https://www.itnnews.lk/2023/10/05/368075/", "Category": "Breaking News,දේශීය පුවත්", "Parent URL": null}