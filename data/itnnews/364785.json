{"Source": "ITN news", "Timestamp": "සැප්තැම්බර් 24, 2021 18:00", "Headline": "මහරගම නගරාධිපතිට 25න් 21ක්ම විරුද්ධ වෙයි", "News Content": "මහරගම නගර සභාවේ මාසික සභා රැස්වීම අද උණුසුම් වුණා. ඒ නගරාධිපතිවරයාට පාලක පක්ෂයේ මන්ත්‍රිවරුන් 25 දෙනාගෙන් 21 දෙනෙකුම විරෝධය පළකිරීමත් සමගයි. ඒ සමග මාසික සභා රැස්වීම අතරමග නතරකර දැමීමට මහරගම නගරාධිපති ටිරාජ් ලක්රුවන් මහතාට සිදුවුණා. පමුණුව ප්‍රදේශයේ ඉදිකිරීමක් සම්බන්ධයෙන් ඉදිරිපත් කර තිබූ රුපියල් ලක්ෂ 19ක යෝජනාවකට අදාළ ගෙවීම් පත්‍රයේ රතුපෑනෙන් කපා කොටා මකාදමා රුපියල් ලක්ෂ 13 ක් ගෙවීම විනිවිධභාවයෙන් තොර ක්‍රියාවක් බවට පාලක පක්ෂයේ මන්ත්‍රි නිශාන්ත විමලචන්ද්‍ර මහතා සභාව හමුවේ පැවසුවා. එහිදී පාලක පක්ෂයේ මන්ත්‍රිවරුන් කෑකෝ ගැසීමත් සමග සභාව නොසන්සුන් වුණා. විරෝධතාව නොතකා සභාපතිවරයා සභාව පවත්වාගෙන යාමට උත්සාහ කළද එය අසාර්ථක වුණා. මෙහිදි මහරගම නගර සභාවේ පාලක පක්ෂය වන ශ්‍රී ලංකා පොදුජන පෙරමුණේ මන්ත්‍රිවරුන් 25 දෙනාගෙන් 21 දෙනෙකු සහ ස්වාධීන මන්ත්‍රිවරයෙකු සභා ගර්භය මැදට පැමිණ විරෝධතාව දැක්වීමත් සමග සභාපතිවරයා දෛනික කටයුතු අවසන් බවට නිවේදනය කොට සභාවෙන් පිටව ගියා.     ", "URL": "https://www.itnnews.lk/2023/10/05/364785/", "Category": "Uncategorized @si,දේශීය පුවත්", "Parent URL": null}