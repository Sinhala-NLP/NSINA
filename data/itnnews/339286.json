{"Source": "ITN news", "Timestamp": "மே 26, 2021 13:54", "Headline": "நீர் தேக்கங்களில் நீர்மட்டம் அதிகரிப்பு : வான் கதவுகளும் திறப்பு", "News Content": "பல்வேறு பகுதிகளிலும் நீர் தேக்கங்களில் நீர் மட்டம் அதிகரித்துள்ள நிலையில் சிறியளவிலான வெள்ளப்பெருக்கு நிலையும் ஏற்பட்டுள்ளது. இரத்தினபுரி பிரதேசத்தின் சில பகுதிகளிலும் வெள்ளப்பெருக்கு நிலை ஏற்பட்டதையடுத்து குறித்த பகுதியிலுள்ள பிரதான நீர் தேக்கங்களின் வான் கதவுகள் திறக்கப்பட்டுள்ளதாக எமது செய்தியாளர்கள் தெரிவித்தனர். விமலசூரிய நீர் தேக்கத்தின் வான் கதவுகள் திறக்கப்பட்டுள்ள நிலையில் லக்ஷபான நீர் தேக்கத்தின் ஒரு வான்கதவு திறக்கப்பட்டுள்ளது. மேல் கொத்மலை நீர் தேக்கத்தின் இரு வான்கதவுகள் திறக்கப்பட்டுள்ள நிலையில் கொத்மலை ஓயாவிற்கு அருகில் தாழ்நிலப்பகுதிகளில் வசிக்கும் மக்கள் அனதானத்துடன் செயற்பட வேண்டுமென அறிவுறுத்தப்பட்டுள்ளது. பொல்கொல்ல நீர் தேக்கத்தின் நான்கு வான்கதவுகள் திறக்கப்பட்டுள்ளன. இதனிடையே ஆறுகளின் நீர் மட்டமும் அதிகரித்து வருவதாக நீர்பாசன திணைக்களம் எச்சரிக்கை விடுத்துள்ளது. இதனால் நீரேந்து பகுதிகளில் வாழும் மக்கள் அவதானத்துடன் செயற்பட வேண்டுமென திணைக்களத்தின் நீரியல் மற்றும் அனர்த்த முகாமைத்துவத்தின் பணிப்பாளர் அறிவுறுத்தியுள்ளார். இதனிடையே நாட்டின் பல்வேறு பகுதிகளிலும் மரங்கள் முரிந்து வீழ்ந்ததால் மின் விநியோக தடைகளும் ஏற்பட்டுள்ளன. கிளிநொச்சி பச்சிலைப்பள்ளி பிரதேச செயலக பிரிவிற்குட்பட்ட பகுதியில் காற்றினால் மின்கம்பத்;தில் தென்னை மரம் முரிந்து வீழ்ந்ததால் 5 கிராமங்களுக்கான மின்சாரம் துண்டிக்கப்பட்டுள்ளது. இன்றைய தினத்துக்குள் மின் விநியோகம் வழமைக்கு கொண்டுவரப்படுமென அறிவிக்கப்பட்டுள்ளது. ", "URL": "https://www.itnnews.lk/2023/10/05/339286/", "Category": "Breaking News,தேசிய செய்திகள்", "Parent URL": null}