{"Source": "ITN news", "Timestamp": "நவம்பர் 9, 2022 13:04", "Headline": "இரு வெவ்வேறு இடங்களில் கேரளக் கஞ்சா மீட்பு", "News Content": "கடற்படையினரும், கரையோர பாதுகாப்பு திணைக்களமும் இணைந்து வட கடற்பரப்பில் முன்னெடுத்த சுற்றிவளைப்பின்போது 458 கிலோ கிராமுக்கும் அதிக எடைகொண்ட கேரள கஞ்சா போதைப்பொருள் கைப்பற்றப்பட்டுள்ளது. அவற்றின் பெறுமதி 137 மில்லியன் ரூபாவுக்கும் அதிகமென கடற்படையினர் தெரிவித்துள்ளனர். யாழ் நெடுந்தீவிலிருந்து தென்கிழக்கு கடற்பரப்பில் குறித்த சுற்றிவளைப்பு மேற்கொள்ளப்பட்டுள்ளது. அதன்போது டிங்கி படகொன்றில் எடுத்துச்செல்லப்பட்ட 458 கிலோ கிராமுக்கும் அதிக எடைகொண்ட கேரள கஞ்சா கைப்பற்றப்பட்டுள்ளதுடன், சந்தேக நபர்கள் இரண்டு பேர் கைதுசெய்யப்பட்டுள்ளனர். அவர்கள் மண்டைத்தீவு மற்றும் நாச்சிக்குடா பிரதேசங்களை சேர்ந்தவர்களென ஆரம்பகட்ட விசாரணைகளில் தெரியவந்துள்ளது. கைப்பற்றப்பட்ட கேரள கஞ்சாவுடன் சந்தேக நபர்கள் நெடுந்தீவு பொலிஸாரிடம் மேலதிக விசாரணைகளுக்காக ஒப்படைக்கப்பட்டுள்ளனர். வருடத்தின் இதுவரையான காலப்பகுதியில் கடற்படையினர் முன்னெடுத்த சுற்றிவளைப்புக்களினூடாக  5 ஆயிரத்து  479  கிலோ கிராம் கேரள கஞ்சா போதைப்பொருள் கைப்பற்றப்பட்டுள்ளன. அவற்றின் பெறுமதி ஆயிரத்து 443 மில்லியன்களுக்கும் அதிகமென சுட்டிக்காட்டப்பட்டுள்ளது. இதேவேளை யாழ்ப்பாணம் அரியாலை களப்பு பகுதியில் மறைத்துவைக்கப்பட்டிருந்த 83 கிலோ மற்றும் 336 கிராம் கேரள கஞ்சா பொலிஸ் விசேட அதிரடிப்படையினரால் கைப்பற்றப்பட்டுள்ளது.  விசேட அதிரடிப்படையின் யாழ் முகாம் அதிகாரிகளுக்கு,  இராணுவ புலனாய்வு பிரிவு அதிகாரிகள் வழங்கிய தகவலையடுத்து முன்னெடுக்கப்பட்ட சுற்றிவளைப்பின்போதே குறித்த கேரள கஞ்சா தொகை கைப்பற்றப்பட்டுள்ளது. இந்தியாவிலிருந்து கொண்டுவரப்பட்ட கேரள கஞ்சா போதைப்பொருளின் பெறுமதி ஒரு கோடி ரூபாவுக்கும் அதிகமென விசேட அதிரடிப்படையினர் தெரிவித்துள்ளனர். ", "URL": "https://www.itnnews.lk/2023/10/05/444899/", "Category": "தேசிய செய்திகள்", "Parent URL": null}