{"Source": "ITN news", "Timestamp": "ජනවාරි 22, 2022 11:53", "Headline": "සිංහල බෞද්ධයන්ට ජනපතිගෙන් පොරොන්දුවක්", "News Content": "දූරදර්ශී සහ ප්‍රායෝගික දැක්මක් සහිත නායකයෙකු ලෙස ජනාධිපති ගෝඨාභය රාජපක්ෂ මැතිතුමා කෙරෙහි විශ්වාසය තබමින් ජනතා අපේක්ෂාවන් ජයග්‍රහණ කිරීමට එක්වීම සියලු පාර්ශ්ව සතු වගකීමක් බව මහා සංඝරත්නය පවසනවා. බෞද්ධ උපදේශක සභාව 12 වන වරට ජනාධිපතිකාර්යාලයේදී ඊයේ රැස්වූ අවස්ථාවේදීයි මේ බව සදහන් කෙරුණේ. ඉවසීමෙන් හා සැලසුම් සහගතව ගත් තීරණයන්හි ප්‍රතිඵල වර්තමානයේ යථාර්තයක් බවට පත්වෙමින් තිබෙනවා. කොවිඩ් වසංගතයෙන් ජනතාව බේරා ගැනීමටත් අභියෝග හා ආර්ථික දුෂ්කරතා හමුවේ රට ගොඩනැගීමටත් ජනාධිපතිතුමා කළ මෙහෙය බෞද්ධ උපදේශක සභාවේ විශේෂ ඇගයීමට ලක්වුණා. කූරගල පුද  බිම,  මුහුදු මහා විහාරය මෙන්ම උතුරු නැගෙනහිර වෙහෙර විහාරස්ථාන රැකගනිමින් පසුගිය දෙවසර තුළ ජනාධිපතිතුමා ගත් ක්‍රියාමාර්ග පිළිබදයව ජනතාව දැනුවත්කළ යුතු බවද මහා සංඝරත්නය මෙහිදී කියා සිටියා. අණපනත් කථිකා සම්මත කර ගැනීමට මහා සංඝරත්නයේ මග පෙන්වීම තමා අපේක්ෂා කරන බවයි ජනාධිපතිතුමා මෙහිදී සදහන් කළේ. විනාශයට යමින් තිබූ සිංහල බෞද්ධ උරුමය කොවිඩ් බාධක හමුවේ වුවද රැකගනිමින් බහුතර ජනතාවගේ අපේක්ෂා ඉටු කලාක් මෙන් එම ඓතිහාසික ස්ථාන සංවර්ධනයට ඉදිරියටත් කැපවන බව ජනාධිපතිතුමා කියා සිටියා. මෙම අවස්ථාවට රාජ්‍ය අමාත්‍ය විදුර වික්‍රමනායක,  ජනාධිපති ලේකම් ගාමිණී සෙනරත්, ජනාධිපති ප්‍රධාන උපදේශක ලලිත් වීරතුංග යන මහත්වරුන් ඇතුළු පිරිසක් එක්වුණා.   ", "URL": "https://www.itnnews.lk/2023/10/05/390548/", "Category": "Breaking News,දේශීය පුවත්", "Parent URL": null}