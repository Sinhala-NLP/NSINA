{"Source": "ITN news", "Timestamp": "மே 20, 2021 12:30", "Headline": "நாளை முதல் மீண்டும் நாடளாவிய ரீதியில் பயணத்தடை..", "News Content": "நாடளாவிய ரீதியில் நாளை முதல் மீண்டும் பயணத்தடை அமுல்ப்படுத்தப்படவுள்ளது. நாளை இரவு 11 மணி முதல் எதிர்வரும் 25ம் திகதி அதிகாலை 4 மணி வரை பயணத்தடை அமுலில் இருக்குமென அரசாங்கம் அறிவித்துள்ளது. அதனையடுத்து 25ம் திகதி இரவு 11 மணி முதல் 28ம் திகதி அதிகாலை 4 மணி வரை மீண்டும் நாடு முழுவதும் பயணத்தடை அமுல்ப்படுத்தப்படவுள்ளதாக இராணுவ தளபதி ஜெனரல் ஷவேந்த்ர சில்வா தெரிவித்துள்ளார். இந்நிலையில் அத்தியாவசிய தேவைகளுக்கென மாத்திரம் பொதுமக்கள் வீடுகளிலிருந்து வெளியேற முடியும். பயணக்கட்டுப்பாடு அமுலில் உள்ள காலப்பகுதியில் அடையாள அட்டை இறுதி இலக்கத்தின் அடிப்படையிலும் மக்கள் வீடுகளிலிருந்து வெளியேற முடியாது. இதேவேளை நாளை இரவு 11 மணி முதல் 25ம் திகதி அதிகாலை 4 மணி வரை பொருளாதார மத்திய நிலையங்களையும் மூடுவதற்கும் தீர்மானிக்கப்பட்டுள்ளது. 25ம் திகதி அதிகாலை 4 மணிக்கும் திறக்கப்படும் அனைத்து பொருளாதார மத்திய நிலையங்களும் இரவு 11 மணி வரை திறக்கப்பட்டிருக்கும். மீண்டும் அன்றிரவு 11 மணி முதல் 28ம் திகதி அதிகாலை 4 மணி வரை பொருளாதார மத்திய நிலையம் மூடப்படவுள்ளதாக இராஜாங்க அமைச்சர் ஷஷிந்ர ராஜபக்ஷ தெரிவித்தார். இதனிடையே பயணத்தடை அமுலில் உள்ள காலப்பகுதியில் விவசாய மக்களின் உற்பத்திகளை நுகர்வோருக்கு கொண்டு சேர்க்க விசேட வேலைத்திட்டம் முன்னெடுக்கப்படவுள்ளது. அதுதொடர்பில் விவசாய அமைச்சர் மகிந்தானந்த அளுத்கமகே கொழும்பில் இடம்பெற்ற ஊடகச்சந்திப்பில் தெளிவுப்படுத்தினார். பொருளாதார மத்திய நிலையங்கள் மூடப்பட்டிருக்கும் காலப்பகுதியில் விவசாயிகள் தமது உற்பத்திகளை கொண்டுவர தேவையில்லை. அவ்வாறு கொண்டுவந்தாலும் கொள்வனவு செய்வதற்கான நபர்கள் இருக்கபோவதில்லை. இந்நிலையில் விவசாயிகள் தமது அறுவடையை சற்று தாமதப்படுத்துவது சிறந்தது. சில தினங்கள் மாத்திரமே நாடு மூடப்படவுள்ள நிலையில் விவசாயிகள் அது குறித்து கவலைகொள்ளத்தேவையில்லை. அவர்களுக்கு எந்தவிதத்திலும் நட்டம் ஏற்படாதென அமைச்சர் மஹிந்தானந்த அளுத்கமகே தெரிவித்தார். இதனிடையே மேல்மாகாணத்திற்கு வெளியே பொருளாதார மத்திய நிலையங்களுக்கு உரிய விநியோகங்களை மேற்கொள்வதற்கென பொறிமுறையொன்றை உருவாக்குவதற்கான ஆலோசனைகள் வழங்கப்பட்டுள்ளதாக இராஜாங்க அமைச்சர் ஷஷிந்ர ராஜபக்ஷ\nகுறிப்பிட்டார். மத்திய நிலையங்களை மூடுவதற்கான நடைமுறை மெனிங் சந்தைகளுக்கும் பொருத்தமானது. நாட்டில் உள்ள அனைத்து பொருளாதார மத்திய நிலையங்களும் அரசாங்கம் குறிப்பிட்டுள்ள வகையிலேயே செயற்பட வேண்டும். இந்நிலையில் மாவட்ட செயலாளர்கள் மற்றும் பிரதேச செயலாளர்களினூடாக மே மாதம் 24ம் திகதி திங்கட்கிழமை மற்றும் 28ம் திகதி வெள்ளிக்கிழமை ஆகிய இரு தினங்களிலும் பொருட்களை கொண்டு செல்வதற்கும், பொருட்களை கொண்டு வருவதற்கும் லொறிகளுக்கு அனுமதி வழங்கப்படும். பொருளாதார மத்திய நிலைய முகாமையாளர்களினூடாக, வர்த்தக சங்கங்கள் மூலம் விவசாயிகள் தெளிவுப்படுத்தப்பட்டு மரக்கறி மற்றும் பழங்களின் தேவை தொடர்பில் அறிவிக்க நடவடிக்கை எடுக்கப்பட்டுள்ளதாகவும் இராஜாங்க அமைச்சர் ஷஷிந்ர ராஜபக்ஷ தெரிவித்தார். ", "URL": "https://www.itnnews.lk/2023/10/05/338176/", "Category": "Breaking News,தேசிய செய்திகள்", "Parent URL": null}