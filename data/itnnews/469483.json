{"Source": "ITN news", "Timestamp": "මාර්තු 19, 2023 17:30", "Headline": "දැනට මුද්‍රණය කර ඇති ඡන්ද පත්‍රිකා සල්ලි දෙනකම් දෙන්න බෑ – ගංගානි ලියනගේ", "News Content": "දැනට මුද්‍රණය කර ඇති ඡන්ද පත්‍රිකා සදහා මුදල් ගෙවීම සිදුකරන තෙක් තැපැල් ඡන්ද පත්‍රිකා භාර දීය නොහැකි බව රජයේ මුද්‍රණාලාධිපතිනී ගංගානී ලියනගේ මහත්මිය මැතිවරණ කොමිෂමට දැනුම් දී තිබෙනවා. මැතිවරණ කොමිෂමේ සභාපති නිමල් පුංචිහේවා මහතා සදහන් කළේ තැපැල් ඡන්ද විමසීම සැලසුම් කළ පරිදි පැවැත්වීමට නම් ඉදිරි දින කිහිපය තුළ ඡන්ද පත්‍රිකා ලැබිය යුතු බවයි. කෙසේ වුවත් දැනට මුද්‍රණය කර ඇති ඡන්ද පත්‍රිකා සදහා මුදල් ගෙවීම සිදුකරන තෙක් තැපැල් ඡන්ද පත්‍රිකා භාර දීය නොහැකි බව රජයේ මුද්‍රණාලාධිපතිනී ගංගානී ලියනගේ මහත්මිය මැතිවරණ කොමිසමට දැනුම් දී තිබෙනවා. 2018 වසරේ මාර්තු 20 වනදා සිට වසර හතරක කාලයක් පළාත් පාලන ආයතන ක්‍රියාත්මක වුව ද පසුගිය වසරේ පැවති තත්ත්වය හේතුවෙන් එහි නිල කාලය තවත් වසරකින් දීර්ඝ කෙරුණා. කෙසේ වුවත් අද දිනයට පෙර ඡන්ද විමසීමක් පවත්වා නව සභිකයන් පත්කර ගත යුතුව තිබුණද ඡන්ද විමසීම පැවැත්වීමට නොහැකි වුණා. ඒ අනුව පළාත් පාලන ආයතන 341න් 340ක නිල කාලයයි මෙලස අවසන් වන්නේ. මහනගර සභාවල බලය නාගරික කොමසාරිස්වරුන් යටතටත්, නගරසභා සහ ප්‍රාදේශීය සභා බලය එම ආයතන ලේකම්වරුන්ටත් පැවරෙනවා. ඇල්පිටිය ප්‍රාදේශීය සභා මැතිවරණය 2019 ඔක්තොබර් 11 වනදා පැවැත්වු බැවින් එහි නිලකාලය පමණක් ලබන ඔක්තෝබර් 1 වනදා දක්වා ක්‍රියාත්මකයි. පළාත් පාලන ආයතන නිල කාලය අවසන් වූවද හෙට සිට පළාත් පාලන ආයතනවලින් මහජනතාවට අවශ්‍ය සේවාවන් ඒ ආකරයෙන්ම ලබා දීමට කටයුතු කරන බව පළාත් සභා හා පළාත් පාලන රාජ්‍ය අමාත්‍ය ජානක වක්කුඹුර මහතා පවසනවා. නිල කාලය අවසන් වන පළාත් පාලන ආයතනයවල සාමාජිකයන්ට ගෙවන මාසික දීමනාව මාර්තු 01 වනදා සිට 19 වෙනිදා දක්වා දින 19 කට පමණක් ගෙවන ලෙසට දැනුම් දී තිබෙනවා. නිල කාලය අවසන් වීම හේතුවෙන් සියලු පළාත් පාලන ආයතනවල ප්‍රධානීන් සහ මන්ත්‍රීවරුන් භාවිත කරන වාහන ඇතුළු රජයේ දේපල යළි රජයට බාරදෙන ලෙසයි මේ වන විට  දැනුම් දී ඇත්තේ. ඒ අනුව කටයුතු නොකරන පළාත් පාලන ආයතන නියෝජිතයන්ට ඒරෙහිව නීතීමය ක්‍රියාමාර්ග ගන්නා බවයි රාජ්‍ය අමාත්‍ය ජානක වක්කුඹුර මහතා පවසන්නේ.     ", "URL": "https://www.itnnews.lk/2023/10/05/469483/", "Category": "Breaking News,දේශීය පුවත්", "Parent URL": null}