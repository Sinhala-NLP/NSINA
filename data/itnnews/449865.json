{"Source": "ITN news", "Timestamp": "දෙසැම්බර් 12, 2022 12:01", "Headline": "වසර දෙකකට පසු යාපනය – චෙන්නායි ගුවන් ගමන් යළිත් ඇරඹෙයි", "News Content": "වසර දෙකකට පසු චෙන්නායි – යාපනය ගුවන් ගමන් අද සිට යළි ආරම්භ වනවා. කොරෝනා ව්‍යසනය හේතුවෙන් ගුවන් ගමන් තාවකාලිකව නතර කෙරුණේ 2019 වසරේයි. යාපනය සිට ඉන්දියාවේ චෙන්නායි දක්වා ගුවන් ගමන් යළි ආරම්භ කිරීම සනිටුහන් කරමින් චෙන්නායි සිට ගුවන් මගීන් රැගත් පළමු යානය අද 11.24ට යාපනය ගුවන්තොටුපොල වෙත පැමිණියා. සිවිල් ගුවන් සේවා අධිකාරිය පවසන්නේ සඳුදා, අඟහරුවාදා, බ්‍රහස්පතින්දා සහ සෙනසුරාදා දිනවල ගුවන් ගමන් ක්‍රියාත්මක බවයි. ඉන්දියාවේ එලායන්ස් එයාර් සමාගම චෙන්නායි සහ යාපනය අතර සතියකට ගුවන් ගමන් 4 ක් ක්‍රියාත්මක කිරීමට සැළසුම්කර තිබෙනවා. පලාලි ගුවන් තොටුපල 2019 ඔක්තෝබර් මාසයේදී මෙරට තුන්වන ජාත්‍යන්තර ගුවන් තොටුපල ලෙස නම්කෙරුණා. කොරෝනා ව්‍යසනය හේතුවෙන් පසුගිය කාලය තුළ සංචාරක ක්ෂේත්‍රයට දැඩි බලපෑම් එල්ල කළා. එම තත්ත්වය මේ වනවිට පහව යමින් පවතින අතර චෙන්නායි යාපනය ගුවන් ගමන් යළි ආරම්භ කිරීමට සංචාරක ක්ෂේත්‍රයට යහපත් බලපෑමක් සිදුකරනු ඇති.   ", "URL": "https://www.itnnews.lk/2023/10/05/449865/", "Category": "Breaking News,නවතම පුවත්", "Parent URL": null}