{"Source": "ITN news", "Timestamp": "මැයි 28, 2022 10:53", "Headline": "පොලිසිය රාජකාරිය නීත්‍යානුකූලව කළ යුතුයි – මහජන ආරක්ෂක ඇමති", "News Content": "ශ්‍රී ලංකා පොලීසියේ නිලධාරීන් තමන් වෙත පැවරී ඇති රාජකාරිය නීත්‍යානුකූලව සිදු කළ යුතු අතර එලෙස කටයුතු කරන සෑම පොලිස් නිලධාරියෙකුටම ඇමතිවරයා ලෙස රැකවරණය ලබාදෙන බව මහජන ආරක්ෂක ඇමති ටිරාන් අලස් මහතා පවසනවා. බත්තරමුල්ල සුහුරුපායේ පිහිටි මහජන ආරක්ෂක අමාත්‍යාංශයේ පැවැති සාකච්ඡාවකට එක්වෙමින් ඒ මහතා මේ බව කියා සිටියා. පොලිස්පති සී ඩී වික්‍රමරත්න මහතා ඇතුළු ජ්‍යෙෂ්ඨ පොලිස් නිලධාරීන් ඇතුළු පිරිසක් මෙම සාකච්ඡාවට එක්ව සිටියා. පොලිස් නිලධාරීන් රාජකාරී කිරීමේදී මුහුණදෙන නීතිමය ගැටලු පිළිබද අදාළ ආයතන සමඟ සම්බන්ධීකරණයක් පවත්වමින් කඩිනම් විසදුම් ලබාදීමට ක්‍රියා කළ යුතු බව අමාත්‍යවරයා මෙහිදී කියා සිටියා. පොලිසියට පාලනය කර ගත නොහැකි අවස්ථාවලදී ත්‍රිවිධ හමුදාවේ සහාය ලබාගත යුතු බවයි ටිරාන් අලස් මහතා මෙහිදී වැඩිදුරටත් ප්‍රකාශ කළේ.   ", "URL": "https://www.itnnews.lk/2023/10/05/413733/", "Category": "දේශීය පුවත්", "Parent URL": null}