{"Source": "ITN news", "Timestamp": "ජූලි 12, 2022 13:00", "Headline": "IOC ඉන්ධන බෙදාහැරීම අඛණ්ඩව", "News Content": "අයිඕසී ඉන්ධන පිරවුම්හල් මගින් අද දිනයේ ඉන්ධන නිකුත් කෙරෙන අතර ඉන්ධන ලබාගැනීම සදහා පිරවුම්හල් අසල ඇත්තේ දිගු පෝලිම්. අද සිට දෛනිකව ඩීසල් මෙට්‍රික් ටොන් 4000ක් වෙලෙදපොලට නිකුත් කිරීමට කටයුතු යොදා තිබෙනවා. ලබන 15 හා 17 අතර කාලයේදී මෙරටට පැමිණීමට නියමිත ඩීසල් රැගත් නෞකාවට හා 22 හා 24 කාලයේදී පැමිණීමට නියමිත පෙට්‍රල් රැගත් නෞකාවට සියලු ගෙවීම් සිදුකර ඇති බව අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් සදහන් කළා. 15 හා 17 අතර කාලයේ පැමිණීමට නියමිත ඩීසල් රැගත් නෞකාවට හා 17 හා 19 අතර කාලයේ පැමිණීමට නියමිත පෙට්‍රල් රැගත් නෞකාවට පසුගිය සතියේදී අත්තිකාරම් මුදල් ගෙවා තිබෙනවා. 17 හා 19 ත් අතර පැමිණීමට නියමිත පෙට්‍රල් රැගත් නෞකාවේ ඉතිරි ගෙවීම් හෙට දිනයේ දී සිදු කිරීමට නියමිත බවයි අමාත්‍යවරයා සදහන් කළේ. එමෙන්ම 12 ත් 15 ත් අතර කාලයේදී ඩීසල් , 14ත් 16 ත් අතර කාලයේදී දැවිතෙල් හා 15ත් 17ත් අතර කාලයේදී බොරතෙල් රැගත් නෞකා දිවයිනට ළගා වීමට නියමිතයි. ඒවායේ ගෙවීම් කටයුතු  නෞකා මෙරටට පැමිණීමෙන් පසු ගෙවීමට නියමිත බවයි අමාත්‍යවරයා පැවසුවේ. අනුරාධපුර ප්‍රදේශයේ ඉන්ධන ලබාගැනීම සදහා පෝලිම්වල ජනතාව මේ වනවිටත් රැදී සිටිනවා. තම දරුවන් රැගෙන ඉන්ධන පෝලිමේ සිටින දෙමව්පියන් ආපසු හරවා යැවීමට පිරිසක් කටයුතු කර ඇති බවයි අප වාර්තාකරුවන් සදහන් කළේ. මේ හේතුවෙන් ගැටලුකාරී තත්ත්වයන් කිහිපයක් ද ඇතිව තිබුණා. වැලිමඩ නගරයේ ඉන්ධන පිරවුම්හලට දින පහකට පසු පෙට්‍රල් තොගයක් ලැබුණු අතර පෝලිම්වල සිටි පිරිස් ඉන්ධන ලබාගැනීමට යාමේ දී උණුසුම් තත්ත්වයක් ඇතිවුණා. හොරණ නගරයේ අයිඕසී ඉන්ධන පිරවුම්හල අසල සතියක පමණ කාලයක සිට ජනතාව කිලෝමීටර් දෙකකට අධික පෝලිම්වල රැදී සිටිනවා. හැටන් අයිඕසී ඉන්ධන පිරවුම්හලෙන් ඉන්ධන ලබාගැනීමට නොහැකිවීමත් සමග පෝලිම්වල රැදී සිටි පිරිස් හැටන් නගරයේ පැති වීථිය සම්පූර්ණයෙන්ම වසා දමමින් විරෝධතාවක නිරත වුණා. වැඩි මිලට අලෙවි කිරීම සදහා බණ්ඩාරවෙල අයිඕසී ඉන්ධන පිරවුම්හලේ පිටුපස කොටසේ සහ ලොරි රථයක් තුළ සගවා තිබූ ඩීසල් තොගයක් සහ ලාෆ් ගෑස් සිලින්ඩර් තොගයක් බණ්ඩාරවෙල පොලීසිය අත්අඩංගුවට ගනු ලැබුවා. දින ගණනාවක් පෝලිමේ රැදී සිටි ජනතාවට ඉන්ධන ලබා නොදී මෙලෙස සගවාගෙන සිට ඇති බවයි වාර්තා වන්නේ. අත්අඩංගුවට ගත් තොගයට ඉන්ධන ලීටර් 960 ක් සහ ගෑස් සිලින්ඩර් 14 ක් ඇතුළත්. රත්නපුර බලංගොඩ ප්‍රධාන මාර්ගයේ දෙල්ගස් හංදිය ප්‍රදේශයේ ඊයේ රාත්‍රි යේ විරෝධතාවක් පැවැත්වුණා. ඉන්ධන ලබාගැනීමට පෝලිම්වල සිටි ජනතාවට ඉන්ධන නොලැබීම හේතුවෙනුයි මාර්ගය හරස්කර විරෝධතාවයේ නිරත වුණේ. මේ හේතුවෙන් ගමනා ගමනායට දැඩි බාධා එල්ලවුණා. අම්බලන්ගොඩ අයිඕසී ඉන්ධන පිරවුම්හලට පෙට්‍රල් ලැබීමත් සමග ජනතාව ඉන්ධන බෙදාහැරීමේ කටයුතු ආරම්භ කෙරුණා. මඩකලපුව ගොවීන්ට ඩීසල් ලීටර් හාරදහසක් ලබාදීමට මඩකලපුව නගරයේ අයිඕසී ඉන්ධන පිරවුම්හල කටයුතු කර තිබුණා. නිසි ක්‍රමවේදයක් යටතේ ඉන්ධන බෙදාහැරීම යටතේ ගොවි ජනතාවගේ ප්‍රසාදය එම පිරවුම්හලේ සේවකයින්ට හිමිවුණා.   ", "URL": "https://www.itnnews.lk/2023/10/05/422692/", "Category": "දේශීය පුවත්", "Parent URL": null}