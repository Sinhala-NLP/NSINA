{"Source": "ITN news", "Timestamp": "டிசம்பர் 23, 2021 14:13", "Headline": "சீன உரத்திற்கான தடை நீதிமன்றத்தினால் மீண்டும் நீடிப்பு..", "News Content": "தரமற்ற உரத்தொகையினை நாட்டிற்கு கொண்டுவந்த சீன நிறுவனம் மற்றும் அதன் உள்ளுர் பிரதிநிதி ஆகியோருக்கு நிதி வழங்குவதை தடுக்கும் வகையில் மக்கள் வங்கிக்கு விடுத்திருந்த தடை உத்தரவு எதிர்வரும் 6 ம் திகதி வரை நீடிக்கப்பட்டுள்ளது. இந்த தடை உத்தரவை நீடிப்பதா? இல்லையா, என்பது தொடர்பான உத்தரவாதமும் அன்றைய தினம் அறிவிக்கப்படுமென கொழும்பு வணிக மேல் நீதிமன்ற நீதவான பிரதீப் ஹெட்டியாராய்ச்சி அறிவித்துள்ளார். கொழும்பு கொமேர்ஷல் உர நிறுவனம் தாக்கல் செய்திருந்த மனு இன்று மீண்டும் விசாரணைக்கு எடுத்துக்கொள்ளப்பட்டபோதே இவ்விடயம் தெரிவிக்கப்பட்டது. இந்நிறுவனம் இதற்கு முன்னர் நீதிமன்றில் கருத்துரைக்கும் போது ஒரு பில்லியனுக்கும் அதிக பெறுமதியான உயிர் பல்வகைமைப்படுத்தப்பட்ட சேதனப் பசளையை இலங்கைக்கு கொண்டுவரும் விலை மனுக்கோரலை பெற்றுக்கொண்ட சீன நிறுவனம் அதற்கு அமைவாக குறித்த உரத் தொகையினை நாட்டுக்கு கொண்டு வந்ததாக குறிப்பிட்டது. குறித்த உரத்தில் நுண்ணுயிர்கள் இருப்பதாக அந்நிறுவனம் கப்பல் ஆலோசனை பத்திரத்தின் ஊடாக ஏற்றுக்கொண்டுள்ளதாகவும் அவர்கள் சுட்டிக்காட்டினர். எனினும் குறித்த நிறுவனம் தேசிய தாவர தனிமைப்படுத்தல் சேவைக்கு அனுப்பிய உரத்தின் மாதிரியை பரிசோதனைக்கு உட்படுத்திய போது அதில் பாதிப்பை ஏற்படுத்தக் கூடிய பக்ட்ரீயா இருப்பது கண்டறியப்பட்டது. அதற்கமைய பொறுப்புக் கூறவேண்டிய சீன நிறுவனம் வினை மனுக்கோரலில் ஏற்றுக்கொண்ட விடயங்களை பூரணப்படுத்தியிருக்கவில்லையென கொழும்பு கொமேர்ஷல் உர நிறுவனம் மேலும் சுட்டிக்காட்டியிருந்தது. அதற்கமைய குறித்த சீன நிறுவனத்திற்காக விடுவிக்கப்பட்டுள்ள கடன்பத்திர கோரிக்கைக்கு அமைய எந்தவொரு பண கொடுக்கல் வாங்கல்களையும் மேற்கொள்வதை தடுத்து உத்தரவிடுமாறு அந்நிறுவனம் கோரிக்கை விடுத்தது. இதேவேளை லங்கா உர நிறுவனம் முன்வைத்த முறைப்பாடும் இங்கு விசாரணைக்கு எடுத்துக் கொள்ளப்பட்டது. அதன்போது இத்தடை யுத்தரவை நீக்குவதா? இல்லையா என்பது தொடர்பான தீர்மானம் எதிர்வரும் 6 ம் திகதி தெரிவிக்கப்படுமென நீதிபதி அறிவித்தார். ", "URL": "https://www.itnnews.lk/2023/10/05/384541/", "Category": "Breaking News,அண்மைய செய்திகள்,தேசிய செய்திகள்", "Parent URL": null}