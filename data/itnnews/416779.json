{"Source": "ITN news", "Timestamp": "ජූනි 13, 2022 13:17", "Headline": "පොසොන් පොහොය වෙනුවෙන් විශේෂ දුම්රිය 9 ක්", "News Content": "පොසොන් පුර පසළොස්වක පොහොය හෙටට යෙදී තිබෙනවා. ඒ වෙනුවෙන් රාජ්‍ය පොසොන් උත්සවය අනුරාධපුර මිහින්තලා පුදබිමේ දී පැවැත්වෙනවා. මේ අතර පොසොන් පොහොය වෙනුවෙන් කොළඹ කොටුව සිට අනුරාධපුරය දක්වා විශේෂ දුම්රිය නවයක් ධාවනයට යොදවන බව දුම්රිය දෙපාර්තමේන්තුව පවසනවා. පොසොන් පොහොය වෙනුවෙන් රාජ්‍ය පොසොන් උත්සවය මිහින්තලා පුදබිමේ දී පැවැත්වීමට කටයුතු යොදා තිබෙනවා. පසුගිය 11 වනදා ආරම්භ කළ පොසොන් සතිය ලබන 17 වනදා දක්වා ක්‍රියාත්මකයි. කොරෝනා ව්‍යසනය ඇතුළු ගැටලු හේතුවෙන් පසුගිය කාලයේ ජනතාවට නිදහසේ පුදබිම් වෙත පැමිණීමේ අවස්ථාව සීමා වුණා. මෙවර විශේෂ පොසොන් කලාප, තොරණ, පොසොන් සැරසිලි මෙන්ම දන්සැල් සංවිධාන කිරීමට ද ජනතාව එක්ව සිටිනවා. රට තුළ පවතින ආර්ථික අපහසුතා පැවතුනත්  වන්දනාවේ පැමිණෙන ජනතාවට උපරිම පහසුකම් සැලසීමට කටයුතු යොදා ඇති බව අනුරාධපුර දිස්ත්‍රික් ලේකම් ජේ එම් ජේ කේ ජයසුන්දර මහතා පවසනවා. පොසොන් උත්සවයේ දී ප්‍රතිපත්ති පූජාවන්ට මුල්තැන දෙමින් අධ්‍යාත්මික ශක්තිය වර්ධනය කර ගන්නා ලෙස පූජ්‍ය පල්ලේගම හේමරතන ස්වාමීන් වහන්සේ ජනතාවට දැනුම් දෙනවා. සෑම පොහෝ දිනකම ස්වාධීන රූපවාහිනිය ගෙන එන සවනක් රැස් පෝදා වැඩසටහන මෙවර කොළඹ 13 කොටහේන ශ්‍රී පරමානන්ද පුරාණ විහාරස්ථානයේ සිට විකාශය කිරීමට කටයුතු යොදා තිබෙනවා. හෙට උදෑසන 6 සිට දවස පුරා විවිධ ආගමික වැඩසටහන් ක්‍රියාත්මකයි. ආලෝකෝ උදපාදී බොදු බැතිගී වැඩසටහන රාත්‍රී 10.30 ට පැවැත්වෙනවා. මේ අතර මෙවර ජනතාව බොහෝ පිරිටසක් පොසොන් පොහොය වෙනුවෙන් අනුරාධපුරය ඇතුළු ප්‍රදේශ රැසක සංචාරයට එක්ව සිටිනවා. දිය නෑමේදී ආරක්ෂිත ස්ථාන පමණක් භාවිත කරන ලෙස පොලළීසිය ජනතාවට දැනුම් දෙනවා. එමෙන්ම ජනතාව වැඩි වශයෙන් දිය නෑමට යොමුවන වැව්වල පොලිස් ජල ක්‍රීඩා ජීවිත ආරක්ෂක කණ්ඩායම් යෙදවීමටයි පියවර ගෙන තිබෙන්නේ. පොසොන් පොහොය වෙනුවෙන් කොළඹ කොටුව සිට අනුරාධපුර දක්වා විශේෂ දුම්රිය 9 ක් ධාවනයට යෙදවෙනවා. ඊයේ ආරම්භ කෙරුණු මෙම විශේෂ දුම්රිය 2 ක් අද උදෑසන කොළඹ කොටුව සිට අනුරාධපුරය දක්වා ගමන් ආරම්භ කළා. අද පස්වරු 4.42 ට කොටුවෙන් අනුරාධපුරය දක්වා ගමන් ආරම්භ කරන දුම්රිය හෙට යළි කොළඹට පැමිණෙනවා. අද පස්වරු 6 ට, රාත්‍රී 9 ට සහ අලුයම 12.40 ට ද දුම්රිය කොළඹ කොටුවේ සිට අනුරාධපුරය දක්වා ධාවනය කෙරෙනවා.     ", "URL": "https://www.itnnews.lk/2023/10/05/416779/", "Category": "Breaking News,දේශීය පුවත්", "Parent URL": null}