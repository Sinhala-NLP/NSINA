{"Source": "ITN news", "Timestamp": "அக்டோபர் 17, 2022 11:18", "Headline": "அத்தியாவசியமான மருந்துகளை இனங்காண உயர்மட்ட தொழில்நுட்பக் குழு", "News Content": "நாட்டுக்கு இறக்குமதி செய்யப்படும் மருந்து வகைகளில் பெருந்தொகையானவை மக்களின் பாவனைக்கு அத்தியாவசியமற்றவை என்றும், ஒரு மருந்துக்குப் பல வர்த்தக நாமங்களில் மருந்துகள் இறக்குமதி செய்யப்படுவதால் முறையான கட்டுப்பாடுகள் இல்லாமை பாரிய பிரச்சினையாக மாறியுள்ளதாகவும் பொருளாதார ஸ்திரத்தன்மைக்கான குறுகிய மற்றும் நடுத்தர கால நிகழ்ச்சித்திட்டங்களை அடையாளம் காண்பதற்கான தேசிய பேரவையின் உப குழுவில் கலந்துரையாடப்பட்டது. எனவே, இந்நாட்டு மக்களின் மருந்துத் தேவை மற்றும் இதனைப் பூர்த்தி செய்வதற்கு அத்தியாவசியமான மருந்துப் பொருட்கள் யாவை என்பதை அடையாளம் காண்பதற்கு கொவிட் 19 தொநோய் காலத்தில் அமைக்கப்பட்டது போன்று உயர்மட்ட தொழில்நுட்பக் குழுவொன்றை அமைப்பது குறித்தும் இங்கு கவனம் செலுத்தப்பட்டது. இந்நாட்டின் மருந்துப் பாவனை தொடர்பில் பல்வேறு தரப்பினரின் கருத்துக்களை அறிந்து கொள்வதற்காக பொருளாதார ஸ்திரத்தன்மைக்கான குறுகிய மற்றும் நடுத்தர கால நிகழ்ச்சித்திட்டங்களை அடையாளம் காண்பதற்கான தேசிய பேரவையின் உப குழு அதன் தலைவர் பாராளுமன்ற உறுப்பினர் கௌரவ பாட்டலி சம்பிக ரணவக்க தலைமையில் (14) பாராளுமன்றத்தில் கூடியபோதே இவ்விடயம் தொடர்பில் கவனம் செலுத்தப்பட்டுள்ளது . அத்துடன், இந்நாட்டுக்கு மருந்துகளை இறக்குமதி செய்வது மற்றும் விநியோகம் செய்வது தொடர்பான கொள்முதல் நடைமுறைகளுக்கு அதிக காலம் செலவாகின்றமை மற்றும் முறையான ஒருங்கிணைப்பு இல்லாமை குறித்தும் இங்கு கருத்துக்கள் தெரிவிக்கப்பட்டன. இந்தக் கொள்முதல் நடைமுறையினை ஒழுங்குபடுத்துவது மற்றும் உரிய ஒருங்கிணைப்பை மேற்கொள்வது தொடர்பில் நிபுணர்கள் பரிந்துரைகளை முன்வைத்தனர். நோய்களைத் தடுப்பதற்கு சுதேச மருத்துவத்தில் நிரூபிக்கப்பட்ட மருந்துகளைப் பயன்படுத்துவதற்கான வாய்ப்புக்கள் குறித்தும் குழுவின் கவனம் செலுத்தப்பட்டது. இதற்கு மேலதிகமாக இலங்கையில் அதிகமான மருந்துகள் பயன்படுத்தப்படும் இருதய நோய், நீரிழிவு, உயர் குருதி அமுக்கம் மற்றும் கொலஸ்ட்ரோல் போன்ற நோய்களைக் குறைப்பதற்கு பயன்படுத்தக் கூடிய உணவுகள் மற்றும் மாற்று சுதேச மருந்துகளை ஊக்கப்படுத்த வேண்டியதன் அவசியம் பற்றியும் கலந்துரையாடப்பட்டுள்ளது . ", "URL": "https://www.itnnews.lk/2023/10/05/440946/", "Category": "தேசிய செய்திகள்", "Parent URL": null}