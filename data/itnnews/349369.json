{"Source": "ITN news", "Timestamp": "ජූලි 15, 2021 12:03", "Headline": "නවලපිටිය දැරිය අපයෝජනය සිද්ධිය : පියා ඇතුළු 5ක් අත්අඩංගුවට – තවත් 6ක් ගැන විමර්ශන", "News Content": "වයස අවුරුදු 13ක පාසල් දැරියක් අපයෝජනය කිරීමේ සිද්ධියකට සම්බන්ධව දැරියගේ පියා ඇතුළු පස් දෙනෙකු අත්අඩංගුවට ගෙන රක්ෂිත බන්ධනාගාර ගතකර තිබෙනවා.දැරියව අපයෝජනය කළ තවත් පුද්ගලයින් 6 දෙනෙකු පිළිබඳව විමර්ශන ආරම්භ කර ඇති බවයි පොලීසිය සඳහන් කළේ. නාවලපිටිය ඉලුක්තැන්න ප්‍රදේශයේ පාසල් දැරියක් මෙලෙස අපයෝජනයට ලක්කර ඇති බවයි අප වාර්තාකරුවන් පැවසුවේ. පසුගිය පළමුවනදා සිට දැරිය නිවසෙන් අතුරුදන්ව ඇති බවට ඇයගේ මව නාවලපිටිය පොලීසියට පැමිණිල්ලක් කර තිබුණා. කෙසේ වෙතත් ඇයගේ ඥාතීන් පිරිසක් අතුරුදන්ව සිටි දැරිය පසුගිය 7 වනදා නාවලපිටිය වටද්දර පොලිසියට භාරදී තිබෙනවා. පසුව ඇය නාවලපිටිය දිස්ත්‍රික් මහ රෝහලේ අධිකරණ වෛද්‍යවරයා වෙත ඉදිරිපත් කර ඇති අතර එහිදී ලබාදුන් ප්‍රකාශයකට අනුව සැකකරුවන් පස්දෙනා අත්අඩංගුවට ගැණුනා. වයස අවුරුදු 10 දී පමණ තම පියා තමන් අපයෝජනය කළ බවයි දැරිය සඳහන් කර ඇත්තේ. පසුව පිරිසක් තමන් ගල්ගුහාවකට රැගෙන ගොස් දින කීපයක් එහි රදවාගෙන අපයෝජනයට ලක්කළ බව ඇය විමර්ශනවලදී සඳහන් කර තිබෙනවා. මේ අතර වයස අවුරුදු 15 ක දැරියක් අපයෝජනය කිරීමේ සිද්ධියට සම්බන්ධව අන්තර්ජාලයේ පළවී තිබූ නාමලේකනය පිළිබඳව විමර්ශනයක් ආරම්භ කරන ලෙස භික්ෂූන් වහන්සේ දෙනමක් අපරාධ පරීක්ෂණ දෙපාර්තමේන්තුවට අද පැමිණිල්ලක් ඉදිරිපත් කළා.ඒ පාහියංගල ආනන්ද සාගර සහ පූජ්‍ය උලපනේ සුමංගල යන ස්වාමීන් වහන්සේයි. මේ අතර බාලවයස්කාර දැරියන් අපයෝජන සිද්ධින්ට අදාළව දීපව්‍යාප්තව දැනුවත් කිරීමේ වැඩසටහනක් ක්‍රියාත්මක කිරීමට පොලීසිය හා ළමා හා කාන්තා කාර්යාංශය පියවර ගන්නා බව පොලිසිය පවසනවා. ", "URL": "https://www.itnnews.lk/2023/10/05/349369/", "Category": "දේශීය පුවත්", "Parent URL": null}