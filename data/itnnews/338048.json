{"Source": "ITN news", "Timestamp": "මැයි 19, 2021 19:06", "Headline": "රටට සැබෑ නිදහස ලබා දුන් දැයේ විරුවන් සිහිකරමින් ජනපතිත් අගමැතිත් රණවිරු ස්මාරකය අභියස උත්තමාචාරයක", "News Content": "මව්බිමේ ඒකීයභාවය හා භෞමික අඛණ්ඩතාව සුරැකීම වෙනුවෙන් දිවිපිදූ වීරෝධාර රණවිරුවන් සැමරීම වෙනුවෙන් විජයග්‍රහණයේ 12 වෙනි ජාතික  සැමරුම් උත්සවය බත්තරමුල්ල රණවිරු සැමරුම් ස්මාරකය අභියසදී අද පැවැත්වුණා.  ඒ, ජනාධිපති ගෝඨාභය රාජපක්ෂ මැතිතුමා හා අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. ත්‍රිවිධ හමුදාපතිවරුන් හා පොලිස්පතිගේ මූලිකත්වයෙන් සෞඛ්‍ය මාර්ගෝපදේශවලට මුල්තැන දෙමින් මෙම උත්සවය සංවිධානය කර තිබුණා. කතා නායක මහින්ද යාපා අබේවර්ධන, විපක්ෂ නායක සජිත් ප්‍රේමදාස, හිටපු ජනාධිපති පාර්ලිමේන්තු මන්ත්‍රී මෛත්‍රීපාල සිරිසේන, ආරක්ෂක ලේකම් විශ්‍රාමික ජෙනරල් කමල් ගුණරත්න ඇතුලු පිරිසක් මෙම අවස්ථාවට එක්ව සිටියා. ජාතික ගීය ගායනා කරමින් රණවිරු සැමරුම් උත්සවය ආරම්භ කෙරුණා. අනතුරුව මාතෘ භූමියට නිදහස දිනා ගැනීම උදෙසා දිවි දුන් අභීත රණවිරුවන් වෙනුවෙන් විනාඩි දෙකක නිශ්ශබ්දතාවයක් පැවැත්වුණා. ඉන් අනතුරුව ගුවන් හමුදාව  ජාතික ධජ සහිත හෙලිකොප්ටර් යානා යොදා ගනිමින්  උඩුගුවනේ සිට රණවිරු ස්මාරකයට පුෂ්පෝපහාර දැක්වීම සිදු කළා. දේශයේ ස්වෛරීත්වය වෙනුවෙන් සිය ජීවිතය පූජා කළ විරුවන් වෙනුවෙන් ජනාධිපතිතුමා අගමැතිතුමා ඇතුළු පිරිස පුෂ්පෝපහාර දැක්වීම සිදුකලේ ඉන් අනතුරුවයි. දිවිපිදූ රණවිරුවන්ගේ දෙමව්පියන් හා ඥාතීන් ද පුෂ්පෝපහාර දක්වමින් මියගිය විරුවන් සිහිපත් කළා. ", "URL": "https://www.itnnews.lk/2023/10/05/338048/", "Category": "දේශීය පුවත්", "Parent URL": null}