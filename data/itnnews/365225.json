{"Source": "ITN news", "Timestamp": "සැප්තැම්බර් 27, 2021 12:03", "Headline": "සෞඛ්‍ය වෘත්තීය සමිති කිහිපයක් වර්ජනයක", "News Content": "සෞඛ්‍ය අංශය නියෝජනය කරන වෘත්තිය සමිති කිහිපයක් අද උදෑසන සිට පැය පහක කාලයක් වැඩ වර්ජනයක නිරත වුණා. ඒ ඔවුන්ට බලපා ඇති ගැටළු 7 කට විසදුම් ලබා දෙන ලෙස ඉල්ලා සිටිමින්. කෙසේ වෙතත් රෝහල් වෙත පැමිණි ජනතාව දැඩි ලෙස අපහසුතාවට පත්ව සිටියේ හෙද වෘත්තිය ක්‍රියාමාර්ගය පිළිබද දැනුවත් නොවීම හේතුවෙන්. සෞඛ්‍ය සේවකයින්ට බලපා ඇති ගැටළු කිහිපයකට විසදුම් ලබා දෙන ලෙස ඉල්ලමින් මෙම වෘත්තිය ක්‍රියාමාර්ගය අද උදෑසන හතට ආරම්භ වුණා. සෞඛ්‍ය සේවක දීමනා කප්පාදු නොකරන ලෙස ඔවුන් ඉල්ලා සිටියා. ඊට සෞඛ්‍ය වෘත්තිය සමිති හතලිස් හතරක් එක්ව සිටි බවයි වාර්තා වුණේ. මෙම වෘත්තිය සමිති ක්‍රියාමාර්ගයට රාජ්‍ය සේවා එක්සත් හෙද සංගමය කිසි ලෙසකින්වත් සම්බන්ධ නොවන බව එම සංගමයේ සභාපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ පවසනවා. කෙසේ වෙතත් දිවයිනේ ඇතැම් රෝහල්වල කටයුතු සුපුරුදු පරිදි සිදු කර තිබෙනවා. එහෙත් සෞඛ්‍ය වෘත්තිය ක්‍රියාමාර්ගය සිදු කෙරුණු රෝහල්වලට පැමිණි ජනතාව දැඩි ලෙස අපහසුතාවට පත්ව සිටි ආකාරය දැක ගත හැකි වුණා. රට කොරෝනා ව්‍යසන අවස්ථාවකට මුහුණ දී සිටියදී විටින් විට මෙවැනි වෘත්තිය ක්‍රියාමාර්ගයකට එළඹීම දැඩි අසාධාරණයක් බවයි ජනතාව ප්‍රකාශ කළේ. ", "URL": "https://www.itnnews.lk/2023/10/05/365225/", "Category": "දේශීය පුවත්", "Parent URL": null}