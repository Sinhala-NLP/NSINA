{"Source": "ITN news", "Timestamp": "මැයි 29, 2023 12:10", "Headline": "නතාෂාට එරෙහිව CIDයට තවත් පැමිණිල්ලක්", "News Content": "බුදු දහමට එරෙහිව අන්දෝලනාත්මක ප්‍රකාශ කිහිපයක් කළ නතාෂා එදිරිසූරිය ලබන 7 වනදා දක්වා රක්ෂිත බන්ධනාගාරගත කළා. මේ අතර නතාෂාට එරෙහිව අපරාධ පරික්ෂණ දෙපාර්තමේන්තුවට අද තවත් පැමිණිල්ලක් ඉදිරිපත් කෙරුණා. පසුගිය සෙනසුරාදා කොළඹ ප්‍රධාන පෙලේ පාසලක පැවති වැඩසටහනක දී නතාෂා එදිරිසූරිය බුදු දහමට අපහාස වන ආකාරයේ ප්‍රකාශ කිහිපයක් සිදු කර තිබුණා. එම ප්‍රකාශ සාමාජ මාධ්‍ය තුළ සංසරණය වීමත් සමග ඊට බොහෝ දෙනාගෙන් එල්ල වුයේ දැඩි විරෝධයක්.  කෙසේ වුවද අදාළ ප්‍රකාශ සිදුකළ තැනැත්තිය සම්බන්ධයෙන් විමර්ෂනයක් සිදු කරන ලෙස පාර්ශව කිහිපයක් පැමිණිලි ඉදිරිපත් කරමින් අපරාධ පරීක්ෂණ දෙපාර්තමේන්තුවෙන් ඉල්ලීම් කර තිබුණා. ඒ අනුව පරීක්ෂණ ආරම්භ කළ එම දෙපාර්තමේන්තුවේ නිලධාරීන් නතාෂා එදිරිසූරිය රටින් පිටව සිංගප්පුරුව බලා යාමට උත්සහ දැරීමේ දී ඊයේ අලුයම කටුනායක ගුවන්තොටුපලේ දී අත්අඩංගුවට ගනු ලැබුවා. ඇය කොටුව මහේස්ත්‍රාත් තිළිණ ගමගේ මහතා හමුවට ඊයේ රාත්‍රියේ ඉදිරිපත් කෙරුණේ මහේස්ත්‍රාත් නිල නිවසේදීයි. එහිදී කරුණු සළකා බැලී මහේස්ත්‍රාත්වරයා සැකකාරිය ලබන 7 වනදා දක්වා රක්ෂිත බන්ධනාගාරගත කරන ලෙස නියෝග කළා. මේ අතර බුදුදහමට අගෞරව වන ආකාරයෙන් ප්‍රකාශ කිහිපයක් සිදු කළ නතාෂා එදිරිසූරියට එරෙහිව දැඩිව නීතිය ක්‍රියාත්මක කරන්නැයි ඉල්ල‌ා අපරාධ පරික්ෂණ දෙපාර්තමේන්තුව වෙත තවත් පැමිණිලක්ලක් ඉදිරිපත් කෙරුණා. නව ජනතා පෙරමුණයි එය ඉදිරිපත් කළේ.මෙය කුමන්ත්‍රණකාරීව ක්‍රියාක්මක වැඩපිලිවෙලක් බවටද නව ජනතා පෙරමුණේ විධායක සභික විමුක්ති ජයසූරිය මහතා මෙහිදී චෝදනා කළා.     ", "URL": "https://www.itnnews.lk/2023/10/05/487205/", "Category": "Breaking News,දේශීය පුවත්", "Parent URL": null}