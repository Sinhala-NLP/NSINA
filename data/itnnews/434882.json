{"Source": "ITN news", "Timestamp": "සැප්තැම්බර් 14, 2022 11:55", "Headline": "නෙළුම් කුළුණේ මෙහෙයුම් කටයුතු හෙට ආරම්භ වෙයි (VIDEO)", "News Content": "ශ්‍රී ලාංකේය ජනතාවට නවමු අත්දැකීමක් එක්කරමින් නෙළුම් කුළුණේ මෙහෙයුම් කටයුතු හෙට ආරම්භ වනවා. දකුණු ආසියාවේ උසම ගොඩනැගිල්ල වන මෙය ඉදිකිරීමට ඇමෙරිකා ඩොලර් මිලියන 113 කට ආසන්න මුදලක් වැය කර තිබෙනවා. නෙළුම් කුළුණේ ඉදිකිරීම් ආරම්භ කෙරුණේ 2012 වසරේදීයි. 2022 පෙබරවාරි 28 වනදා ඉදිකිරීම් අවසන් කරමින් එය රජයට පවරා දෙනු ලැබුවා. චීන සමාගම ඇමෙරිකා ඩොලර් මිලියන 88 යි දශම 6 යි පහක්ද ලංකා රජය ඉතිරි මුදල්ද වැය කර තිබෙනවා. මෙහි ණය වාරික ගෙවීම 2024 වන විට අවසන් කිරීමට නියමිතයි. නෙළුම් කුළුණ පුද්ගලික සමාගම පිහිටවූයේ පසුගිය මාර්තු මාසයේදීයි. ලොව ධනවත් රටවල මෙන් විනෝදාස්වාදය සහ නව තාක්ෂණික අත්දැකීම් ජනතාවට ලබාදීමට සැලසුම් කර ඇති බවයි නෙළුම් කුළුණ පුද්ගලික සමාගමේ ප්‍රධාන විධායක නිලධාරී විශ්‍රාමික මේජර් ජෙනරාල් ප්‍රසාද් සමරසිංහ මහතා පවසන්නේ. මේ වන විට දේශීය ආයෝජකයන් සියයට අසූවක් සහ විදේශ ආයෝජකයන් සියයට විස්සක් නෙළුම් කුළුණ සදහා ආයෝජනයට එක්ව සිටිනවා. ආයෝජකයන් පනස් අට දෙනෙකු සමග සාකච්ඡා කර ඇති අතර ඉන් විසිදෙදෙනෙකු ගිවිසුම්වලට එළඹීමට කැමැත්ත පළ කරමින් සිටිනවා. දෙසැම්බර් 31 දක්වා විවිධ උත්සව පහළොවකින් ඇනවුම් මේ වන විටත් ලැබී ඇති බවයි නෙළුම් කුළුණ පුද්ගලික සමාගම පවසන්නේ. මෙහෙයුම් කටයුතු ආරම්භ කිරීමත් සමග ඕනෑම අයෙකුට ප්‍රවේශ පත්‍රයක් ලබාගෙන නෙළුම් කුළුණේ නව අත්දැකීම් විදගත හැකියි. ප්‍රවේශ පත්‍ර රුපියල් 500 ක සහ රුපියල් 2000 ක මිල ගණන් යටතේ පවතිනවා. විදේශිකයන්ට ඇමෙරිකා ඩොලර් විස්සක ප්‍රවේශපත්‍රයක් ලබා ගත යුතුයි. රුපියල් දෙදහසේ ප්‍රවේශ පත්‍රයක් ලබා ගන්නා අයට පෝලිම්වල රැදී නොසිට පරිශ්‍රයට ඇතුළු විය හැකියි. අවස්ථා කිහිපයක් වුවද කුළුණේ ඉහළට යා හැකියි. රුපියල් 500 ක ප්‍රවේශ පත්‍රයක් ලබා ගන්නා අයෙකුට කුළුණේ ඉහළට යා හැක්කේ එක් වතාවක් පමණයි. ප්‍රවේශ පත්‍රය වෙනුවට කිව් ආර් කේතයක් හදුන්වා දීමටද සැලසුම් කර තිබෙනවා. නෙළුම් කුළුණ නැරඹීමට පැමිණෙන ජනතාවට බිම් මහලේදී ප්‍රසිද්ධ අවන්හල් ඇතුළු වෙළෙදසැල්වල අත්දැකීම් ලබාගත හැකියි. පළමු මහල කාර්යාල පහසුකම් සදහා ලබාදීමට නියමිත අතර ඩිජිටල් සිනමා ශාලාවක්ද මෙහි පවතිනවා. තුන්වන මහල සම්මන්ත්‍රණ ශාලාවකින් සමන්විත වනවා. විවෘත මහල නොයෙකුත් විනෝදාස්වාද කටයුතු සදහායි වෙන් කර ඇත්තේ. නෙළුම් පොහොට්ටුවක හැඩැති පළමු මහලේ 400 කට පමණ අසුන්ගත හැකි සම්මන්ත්‍රණ ශාලාවක් පවතින අතර ඉන් ඉහළ මහල කැරකෙන අවන්හලකින් සමන්විතයි. ඉහළම නැරඹුම් මැදිරියේදී කොළඹ අහස යට නවමු අත්දැකීමක් විදගැනිමට හැකියාව පවතිනවා. ශ්‍රී ලංකාවේ තිබෙනව වේගවත්ම විදුලි සෝපාන 3 ක් නෙළුම් කුළුණ සතු වනවා. එය ජපන් තාක්ෂණය යටතේ නිර්මාණය වී තිබෙනවා. මෙම සියලු අත්දැකීම් හෙට සිට ජනතාවට විදගත හැකියි.       ", "URL": "https://www.itnnews.lk/2023/10/05/434882/", "Category": "Breaking News,දේශීය පුවත්", "Parent URL": null}