{"Source": "ITN news", "Timestamp": "මැයි 19, 2022 10:11", "Headline": "ලිට්රෝ සමාගමෙන් පාරිභෝගිකයින්ට දැනුම්දීමක්", "News Content": "තම ප්‍රදේශයේ අලෙවි නියෝජිතයන් අමතා ඔවුන් ගෑස් අලෙවි කරන්නේ නම් පමණක් ගෑස් මිලදී ගැනීම සඳහා පැමිණෙන්නැයි ලිට්රෝ සමාගම මහජනතාවගෙන් කාරුණිකව ඉල්ලා සිටිනවා. කෙසේ වෙතත්  නෞකාවලින් ගෑස් ගොඩබෑමේ කටයුතු යථා තත්වයට පත්වන තෙක් දැනට දින අටකට පමණක් සෑහෙන ලෙස ගෑස් ඇති බවයි ලිට්රෝ සමාගම පවසන්නේ. මේ වන විට වෙළදපලේ ගෑස් සිලින්ඩර ලක්ෂ තිස් පහක හිගයක් පවතිනවා. පවතින අයහපත් කාලගුණය හේතුවෙන් සමාගමට අද  දවසේ නිකුත් කර හැක්කේ ගෑස් සිලින්ඩර් තිස්පන්දහසක් පමණක් බවයි ලිට්රෝ සමාගම පවසන්නේ. මේ වන විට ගෑස් රැගත් තවත් නෞකාවක් මෙරට මුහුදු සීමාවට ලගා වී තිබෙනවා. එහි ගෑස් මෙට්‍රික් ටොන් තුන්දහස් නමසීයක් ඇති බවයි සමාගම පවසන්නේ. මේ නිසා ඉදිරි දින කිහිපයක් ඉතා ඉවසිලිවන්තව කටයුතු කරමින් නිකරුණේ පෝලිම්වල රැදී නොසිට අලෙවි නියෝජිතයන් ඔබ අමතා ගෑස් වෙළදපලට පැමිණෙන බව දැනුම්දුන් පසු වෙළදපලට පැමිණෙන්නැයි සමාගම ඉල්ලීමක් කරනවා. මුහුදු සීමාවේ රැදී තිබෙන ගෑස් නෞකාවට ද මේ වන විට මුදල් ගෙවා ඇති බැවින් එහි ගොඩබෑම් කටයුතු ද ඉතා කඩිමනින් සිදුකිරීමට ක්‍රියාකරන බවයි ලිට්රෝ  සමාගම  පවසන්නේ. මේ අතර දින ගණනාවකින් පසු ඩීසල් හා පෙට්‍රල් ලැබීමත් සමග බදුල්ල කැප්පටිපොල ඉන්ධන පිරවුම්හලේ දැඩි උණුසුම් තත්ත්වයක් ඇති වී තිබුණා. ඊයේ රාත්‍රියේ ඇති වූ මෙම තත්ත්වය පාලනය කිරීම සදහා වැලිමඩ පොලීසිය කැදවීමට ද සිදු වූ බවයි අප වාර්තාකරු පවසන්නේ. ගොවීන් කියා සිටියේ අර්ථාපල් වගා කන්නය ආරම්භ වී ඇතත් බිම් සැකසීම සදහා ටැක්ටර්වලට ඉන්ධන නොමැති බවයි. එමෙන්ම එළවළු ප්‍රවාහනය කිරීමට ද ඉන්ධන නොමැති වීම බලපා තිබෙනවා.           ", "URL": "https://www.itnnews.lk/2023/10/05/412119/", "Category": "දේශීය පුවත්", "Parent URL": null}