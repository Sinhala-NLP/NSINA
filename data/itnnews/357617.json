{"Source": "ITN news", "Timestamp": "අගෝස්තු 21, 2021 19:36", "Headline": "රටින් පැන යන්න ඇෆ්ගන් වැසියන් පොරකයි", "News Content": "රටින් පලා යාමට උත්සාහ දරණ ඇෆ්ගන් වැසියන් හේතුවෙන් කාබුල් ගුවන් තොටුපළේ පවතින්නේ දැඩි කලබලකාරී තත්ත්වයක්. මේ විදිහට රට අතඇරලා පලා යන්න උත්සාහ ගන්න බොහෝ පිරිස් එරට තානාපති කාර්යාල පරිශ්‍රයන්ට පැමිණීම නිසා එම ස්ථානවල උද්ගත වෙලා තියෙන්නේ දැඩි උණුසුම්කාරී වාතාවරණයක්. ඇෆ්ගනිස්ථානයේ බ්‍රිතාන්‍ය තානාපති කාර්යාල පරිශ්‍රයට පැමිණ සිටින ඇෆ්ගනිස්ථානුවන් පාලනය කිරීමට බ්‍රිතාන්‍ය ආරක්ෂක අංශවලට දැඩි පරිශ්‍රමයක් දැරීමට සිදුව තිබෙනවා.  කුඩා දරුවන්,  වැඩිහිටියන් මෙන්ම අන්තර්ජාතික මට්ටමේ බාස්කට් බෝල් ක්‍රීඩිකාවක් ද ඒ අතර වනවා. ඇෆ්ගනිස්ථානයෙන් පිටවීම සදහා මෙතෙක් කාබුල් ගුවන් තොටුපොළ වෙත ලගා වීමට නොහැකිව සිටි ඇමරිකානු ජාතිකයින් 150 ක් පමණ ගුවන් මගින් මුදා ගැනීමට ඇමරිකාව කටයුතු කර තිබෙනවා. රටින් පිටවීමේ බලාපොරොත්තුවෙන් සිටින ඇෆ්ගනිස්ථාන ජාතිකයින් 50,000 කට ආසන්න පිරිසක්ද කටාර් රාජ්‍ය වෙත රැගෙන යාමට ඇමරිකා ගුවන් හමුදාව කටයුතු කර තිබෙනවා. ගුවන් මගින් රැගෙන යන සරණාගත ජනතාව රඳවා තබන කටාර් රාජ්‍යයේ පිහිටි කඳවුරක දැඩි තදබදයක් හට ගැනීම නිසා මුදා ගැනීමේ කටයුතු පැය කිහිපයකට අත්හිටුවීමට සිදුවුණා. ඇෆ්ගන් සරණාගතයින් මුදා ගැනීමේ මෙහෙයුම්වල අතරමැදි මධ්‍යස්ථාන ලෙස කටයුතු කිරීමට යුරෝපා,  මධ්‍යම ආසියානු සහ මැදපෙරදිග රටවල් රැසක් කැමැත්ත පළ කර ඇති අතර ජීවිත ආරක්ෂාව පතා පළා එන ඇෆ්ගනිස්ථාන වැසියන්ට එරෙහිව ග්‍රීසි – තුර්කි දේශසීමාවේ කිලෝමීටර් 40 ක වැටක් ඉදිකිරීමට අදාළ බලධාරීන් කටයුතු කර තිබෙනවා. තමන්ට මෙම සරණාගතයින්ගේ ධාරිතාව දරාගැනීමට නොහැකි බවයි ග්‍රීසිය පවසන්නේ. ", "URL": "https://www.itnnews.lk/2023/10/05/357617/", "Category": "ජාත්‍යන්තර පුවත්", "Parent URL": null}