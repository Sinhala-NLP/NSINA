{"Source": "ITN news", "Timestamp": "ජූනි 2, 2021 11:51", "Headline": "කොළඹට ඇතුළුවන වාහනවලට විශේෂ ස්ටිකරයක්", "News Content": "කොළඹ නගරයට ඇතුළුවන වාහන පරීක්ෂා කිරීමෙන් අනතුරුව එක් දිනකට පමණක් වලංගු ස්ටිකර් ඇලවීම අද ආරම්භ වුණා. සංචරණ සීමා පැවතියද දිනකට කොළඹ නගරයට වාහන විශාල සංඛ්‍යාවක් පැමිණෙන බව නිරීක්ෂණය වුණා. එය අවම කිරීම සඳහායි විශේෂ ස්ටිකරයක් ඇලවීමට පොලිසිය තීරණය කළේ. සංචරණ සීමා කාලය තුළ සේවයට වාර්තා කිරීමට අවසර ලැබී ඇති පුද්ගලයන්ගේ රථවාහන සඳහා මෙම විශේෂ ස්ටිකරය ඇලවීම සිදු කෙරෙනවා. මේ හේතුවෙන් ඇතැම් ප්‍රදේශවල දැඩි රථවාහන තදබදයක් ද පැවතුණා. ගල්කිස්ස ,කොහුවල, නුගේගොඩ , වැල්ලම්පිටිය, බත්තරමුල්ල,කැළණිය, පෑලියගොඩ, වත්තල,ජාඇල යන ප්‍රදේශ ආශ්‍රිතවයි මෙම ස්ටිකර් ඇලවීම සිදු කෙරෙන්නේ. ඊට ජනතා සහාය අත්‍යවශ්‍ය බව පොලිසිය අවධාරණය කරනවා. පෑලියගොඩ ප්‍රදේශයෙන් කොළඹට ඇතුළුවන වාහනවල ස්ටිකරය ඇලවීමේ අවස්ථාවට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා ද එක්වුණා. යතුරුපැදි , ත්‍රී රෝද රථ හා මෝටර් රථ සඳහා වෙන වෙනම ස්ටිකර් ඇලවීමයි සිදු කෙරෙන්නේ. මේ අතර පසුගිය පැය 24 දී නිරෝධායන නීති උල්ලංඝනය කළ 1038 දෙනෙකු අත්අඩංගුවට ගෙන තිබෙනවා. ", "URL": "https://www.itnnews.lk/2023/10/05/340264/", "Category": "Breaking News,දේශීය පුවත්", "Parent URL": null}