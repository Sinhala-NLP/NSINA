{"Source": "ITN news", "Timestamp": "මැයි 4, 2022 19:04", "Headline": "සිංහල සිනමාවේ දුෂ්ඨයා සදහටම සමුගෙන යයි", "News Content": "සිංහල සිනමාවේ දුෂ්ඨයා ලෙස විරුදාවලිය ලත් අභාප්‍රාප්ත ප්‍රවීණ රංගන ශිල්පී විල්සන් කරුණාරත්නයන්ගේ දේහය පිළිබද අවසන් කටයුතු  අද සිදු කෙරුණා. 1974 වසරේදී විලසන් කරුණාරත්නයන් සිනමා දිවිය ආරම්භ කළේ හදවත් නැත්තෝ චිත්‍රපටයට සිය රංගන දායකත්වය ලබා දෙමින්. දශක 05 කට වැඩි කාලයක්  සිය රංගන ප්‍රතිභාව ප්‍රදර්ශනය කළ විල්සන් කරුණාරත්නයන් අවසන් වරට රංගන දායකත්වය ලබා දුන්නේ  2019 වසරේදී තිත්ත ඇත්ත චිත්‍රපටයටයි. විශිෂ්ට සිනමා අධ්‍යක්ෂවරයකු මෙන්ම සටන් නලුවකු වූ ඔහු චිත්‍රපට 250 කට පමණ රංගනයෙන් දායකත්වය ලබාදී තිබුණා. හදවත් නැත්තෝ,ජීවන ගංගා, සරදියෙල්ගේ පුතා, කෝහතුරෝ, සුරදූතියෝ,සංජානා, දඩබිම, එදත් චන්ඩියා අදත චන්ඩියා ඇතුළු ජනප්‍රිය චිත්‍රපට රැසක ඔහු‌ගේ රංගනයන් තවමත් ප්‍රේක්ෂක හදවත් තුළ නොමැකි පවතිනවා. ටෙලිනාට්‍ය 15 කට අධික සංඛ්‍යාවක  රංගනයෙන් දායක වූ විල්සන් කරුණාරත්නයන් පුංචි තිරය තුළ ද රංගන ප්‍රතිභාව ප්‍රදර්ශනය කළා. ඊයේ උදෑසන සිය ජීවන ගමනට සමු දෙන විට ඔහු 79 වන වියේ පසුවුණා. දේහය පිළිබද අවසන් කටයුතු කිරුළපන පූර්වාරාම පාරේ පිහිටි පොදු සුසාන භූමියේදී අද  සිදු  කිරීමටයි කටයුතු කෙරුණේ. ජනාධිපතිතුමා නිකුත් කළ ශෝක පණිවුඩය රාජ්‍ය අමාත්‍ය ගීතා කුමාරසිංහ මහත්මිය ඉදිරිපත් කළ අතර කලාකරුවන් විද්වතුන් ඇතුළු පිරිසක් මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/409776/", "Category": "දේශීය පුවත්", "Parent URL": null}