{"Source": "ITN news", "Timestamp": "ஆகஸ்ட் 4, 2021 13:00", "Headline": "ஆசன எண்ணிக்கையை விட அதிகளவில் பயணிகளை ஏற்றிச்செல்லும் பஸ்களை சோதனைக்குட்படுத்தும் நடவடிக்கை..", "News Content": "பஸ் வண்டிகளின் ஆசன எண்ணிக்கையை விட அதிகளவான பயணிகளை ஏற்றிச்செல்லும் சாரதிகள் மற்றும் பஸ் நடத்துனர்களை கைதுசெய்யும் நடவடிக்கை இன்று முதல் முன்னெடுக்கப்பட்டுள்ளது. ஆசன எண்ணிக்கையை விட கூடுதலான பயணிகளை ஏற்றச்சென்றும் நடைமுறை குறித்து முறைப்பாடுகள் கிடைத்துள்ள நிலையில், அது தொடர்பில் அவதானம் செலுத்தப்பட்டுள்ளது. கடந்த 2ம் திகதி அரச சேவையாளர்கள் மீள பணிக்கு அழைக்கப்பட்டுள்ள நிலையில், பொது போக்குவரத்து சேவையும் ஆரம்பிக்கப்பட்டது. எனினும் மாகாணங்களுக்கிடையிலான சாதாரண போக்குவரத்து சேவைக்கு அனுமதி வழங்கப்படவில்லை. ஆசன எண்ணிக்கையை விட கூடுதலான பயணிகளை ஏற்றிச்செல்லும் பஸ் வண்டிகளை சோதனைக்குட்படுத்தும் நடவடிக்கை இன்றைய தினம் முன்னெடுக்கப்பட்டது. பெஹலியகொட, நவலோக சந்தி மற்றும் தெமட்டகொட ஆகிய பிரதேசங்களில் அவ்வாறு சோதனைக்குட்படுத்தப்பட்டபோது, சாரதிகளுக்கு கடும் எச்சரிக்கை விடுக்கப்பட்டது. கூடுதலான பயணிகளை ஏற்றிச்செல்லும் பஸ் வண்டிகளை பொலிஸ் நிலையத்திற்கு கொண்டுசெல்வதோடு, வாகன சாரதி அனுமதிப்பத்திரம் பொலிஸாரினால் பெறப்படுமெனவும் சுட்டிக்காட்டப்பட்டுள்ளது. அதனால் பயணிகளும் நெருக்கடி நிலையை எதிர்கொள்ள நேரிடும். இதேவேளை மாகாண எல்லையை தாண்டி பயணிக்க 103 பேர் மீள திருப்பியனுப்பப்பட்டுள்ளனர். அத்தோடு, தனிமைப்படுத்தல் சட்டத்தை மீறிய 113 பேர் நேற்றைய தினத்தில் கைதுசெய்யப்பட்டதாக பொலிஸார் தெரிவித்தனர். ", "URL": "https://www.itnnews.lk/2023/10/05/354403/", "Category": "Breaking News,தேசிய செய்திகள்", "Parent URL": null}