{"Source": "ITN news", "Timestamp": "பிப்ரவரி 7, 2022 14:28", "Headline": "ஹிஜாஸ் ஹிஸ்புல்லா பிணையில் விடுவிப்பு", "News Content": "பயங்கரவாத தடுப்பு சட்டத்தின் கீழ் கைதுசெய்யப்பட்டு விளக்கமறியலில் வைக்கப்பட்டுள்ள சட்டத்தரணி ஹிஜாஸ் ஹிஸ்புல்லாவை பிணையில் விடுவிக்குமாறு மேன்முறையீட்டு நீதிமன்றம், சிலாபம் மேல் நீதிமன்றத்திற்கு உத்தரவிட்டுள்ளது. \nமேனகா விஜேசுந்தர மற்றும் மேரி இந்தவெல ஆகிய மேன்முறையீட்டு நீதிமன்ற நீதிபதிகள் குழாம் குறித்த உத்தரவை புறப்பித்துள்ளது. ஹிஜாஸ் ஹிஸ்புள்ளாவை பிணையில் விடுவிக்குமாறு கோரி அவர் சார்பில் முன்வைத்த மனுவுக்கு அமையவே அவரை பிணையில் விடுவிக்கும் அறிவிப்பு வெளியிடப்பட்டது, குறித்த மனு அண்மையில் விசாரணைக்கு எடுத்துக்கொள்ளப்பட்ட சந்தர்ப்பத்தில் பிணைகோரிக்கை தொடர்பில் எதிர்ப்பு தெரிவிக்கவில்லையென சட்டமா அதிபர் நீதிமன்றத்தின் முன்னிலையில் தெரிவித்தார். இதன்போது மனுதாரர் சார்பில் ஆஜராகிய ஜனாதிபதி சட்டத்தரணி ரொமேஸ் த சில்வா மற்றும் சட்டமா அதிபர் தரப்பில் முன்வைக்கப்பட்ட விடயங்களை ஆராய்ந்ததை அடுத்து நீதிமன்றம் குறித்த உத்தரவை பிறப்பித்துள்ளது. உயிர்த்த ஞாயிறு பயங்கரவாத தாக்குதல் தொடர்பில் விசாரணைக்கென சட்டத்தரணி ஹிஜாஸ் ஹிஸ்புள்ள குற்றப்புலனாய்வு திணைக்களத்தினால் கடந்த 2020 ம் ஆண்டு ஏப்ரல் 14 ம் திகதி கைதுசெய்யப்பட்டார். ", "URL": "https://www.itnnews.lk/2023/10/05/393688/", "Category": "Breaking News,அண்மைய செய்திகள்,தேசிய செய்திகள்", "Parent URL": null}