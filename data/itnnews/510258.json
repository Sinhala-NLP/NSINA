{"Source": "ITN news", "Timestamp": "අගෝස්තු 23, 2023 11:50", "Headline": "ආහාර සුරක්ෂිතතාවය පිළිබඳ සංකල්පීය ප්‍රතිපත්ති රාමුව පිළිබඳ වාර්තාවේ කෙටුම්පත ජාතික සභාවට", "News Content": "ආහාර සුරක්ෂිතතාවය (කෘෂිකර්ම, සත්ත්ව පාලනය සහ ධීවර කටයුතු) පිළිබඳ සංකල්පීය ප්‍රතිපත්ති රාමුව පිළිබඳ වාර්තාවේ කෙටුම්පත ජාතික සභාවේ අනුමතිය සඳහා ඉදිරිපත් කර තිබෙනවා. මෙම කෙටුම්පත ජාතික සභාවට ඉදිරිපත් කෙරුණේ ජාතික සභාව කථානායක මහින්ද යාපා අබේවර්ධන සහ අග්‍රාමාත්‍ය දිනේෂ් ගුණවර්ධන යන මහත්වරුන්ගේ ප්‍රධානත්වයෙන් ඊයේ (22) පාර්ලිමේන්තුවේදී රැස්වූ අවස්ථාවේදීයි. කෙටි, මධ්‍යම හා  දිගුකාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම පිළිබඳ ජාතික සභාවේ අනු කාරක සභාවේ සභාපති පාර්ලිමේන්තු මන්ත්‍රී නාමල් රාජපක්ෂ මහතා විසින් ආහාර සුරක්ෂිතතාවය (කෘෂිකර්ම, සත්ත්ව පාලනය සහ ධීවර කටයුතු) පිළිබඳ සංකල්පීය ප්‍රතිපත්ති රාමුවක් සකස්කිරීම සඳහා පාර්ලිමේන්තු මන්ත්‍රී අසංක නවරත්න මහතාගේ සභාපතිත්වයෙන් ක්‍රියාකාරී කමිටුවක් පත් කර තිබූ අතර එම ක්‍රියාකාරී කමිටුව විසින් මෙම වාර්තාව ජාතික සභාවේ අනුමතිය සඳහා ඉදිරිපත් කර තිබෙනවා. මෙහිදී අදහස් දක්වමින් අග්‍රාමාත්‍ය දිනේෂ් ගුණවර්ධන මහතා සඳහන් කළේ ආහාර සුරක්ෂිතතාවය පිළිබඳ අමාත්‍ය මණ්ඩල අනු කමිටුවක්ද පවතින බවයි. මේ නිසා එම අනු කමිටුව හා සාකච්ඡා කර එහි අදහස් මේ සඳහා ලබාගැනීම සුදුසු බව අග්‍රාමාත්‍යවරයා ප්‍රකාශ කළා. ඒ අනුව එම අමාත්‍ය මණ්ඩල අනු කමිටුවෙන්ද අවශ්‍ය අදහස් ලබාගැනීමට කටයුතු කරන බව පාර්ලිමේන්තු මන්ත්‍රී නාමල් රාජපක්ෂ මහතා සඳහන් කළා. මෙම සංකල්පීය ප්‍රතිපත්ති රාමුව පිළිබඳ වාර්තාවේ කෙටුම්පත ජාතික සභාවට ඉදිරිපත් කරමින් පාර්ලිමේන්තු මන්ත්‍රී අසංක නවරත්න මහතා සඳහන් කළේ විශාල කැපකිරීමක් සිදු කොට ඒ ඒ පාර්ශ්වවල අදහස් ලබාගනිමින් මෙම කෙටුම්පත සකස් කොට ඇති බවයි. එසේම පැරණි නීති සංශෝධනය විය යුතු ආකාරය පිළිබඳව ද මෙම කෙටුම්පත මගින් යෝජනා කොට ඇති බවද හෙතෙම පැවැසුවා. තවද මෙහිදී අදහස් දක්වමින් කෙටි, මධ්‍යම හා  දිගුකාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම පිළිබඳ ජාතික සභාවේ අනු කාරක සභාවේ සභාපති පාර්ලිමේන්තු මන්ත්‍රී නාමල් රාජපක්ෂ මහතා සඳහන් කළේ ජාතික සභාව මගින් ගනු ලබන තීරණ ක්‍රියාත්මක කිරීම පිළිබඳ වැඩි වශයෙන් අවධානය යොමු කළ යුතු බවයි. මෙම ප්‍රතිපත්ති රාමුව සකස් කිරීම සඳහා එම ක්‍රියාකාරී කමිටුව මාස 10 පමණ කාලයක් රැස්වී තිබුණා. වාරිමාර්ග අමාත්‍යාංශය, කෘෂිකර්ම අමාත්‍යාංශය, ධීවර අමාත්‍යාංශය, පරිසර අමාත්‍යාංශය, වැවිලි අමාත්‍යාංශය, සංචාරක හා ඉඩම් අමාත්‍යාංශය, වන හා සංරක්ෂණ අමාත්‍යාංශය, අධ්‍යාපන අමාත්‍යාංශය, සෞඛ්‍ය අමාත්‍යාංශය, වෙළෙඳ, වාණිජ හා ආහාර සුරක්ෂිතතා අමාත්‍යාංශය සහ වයඹ පළාත් කෘෂිකර්ම අමාත්‍යාංශය, ඇතුළු විවිධ අමාත්‍යාංශවල ලේකම්වරුන් මෙන්ම විශ්වවිද්‍යාල ප්‍රතිපාදන කොමිෂන් සභාව, ආහාර හා කෘෂිකර්ම සංවිධානය, නීතිපති දෙපාර්තමේන්තුව හා නීති කෙටුම්පත් දෙපාර්තමේන්තුවේ අදහස් සහිතව මෙම සංකල්පීය ප්‍රතිපත්ති රාමුව සකස් කර තිබෙනවා. එසේම ජාතික ප්‍රතිපත්ති කොමිෂන් සභාව පිහිටුවීම පිළිබඳව ද මෙහිදී සාකච්ඡා කෙරුණු අතර එය පිහිටුවීම සඳහා වන අමාත්‍ය මණ්ඩල පත්‍රිකාව අමාත්‍ය මණ්ඩලය විසින් අනුමත කර ඇති බවත් එහි ඉදිරි පියවර සඳහා අමාත්‍ය මණ්ඩල ලේකම්වරයාගෙන් විමසීම යෝග්‍ය බවත් අග්‍රාමාත්‍යවරයා මෙහිදී යෝජනා කළා. මෙම රැස්වීම සඳහා අමාත්‍ය නසීර් අහමඩ්, පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු, රවුෆ් එහකීම්, ඒ.එල්.එම්. අතාවුල්ලා, සිවනේසතුරෙයි චන්ද්‍රකාන්ත්, එම්. රාමේෂ්වරන් සහ සාගර කාරියවසම් යන මහත්වරු සහභාගී වුණා.   ", "URL": "https://www.itnnews.lk/2023/10/05/510258/", "Category": "Breaking News,දේශීය පුවත්", "Parent URL": null}