{"Source": "ITN news", "Timestamp": "ජූලි 31, 2023 11:10", "Headline": "පාඨලීට එරෙහි නඩුවක් කල්යයි", "News Content": "හිටපු අමාත්‍ය පාඨලී චම්පික රණවක මහතාට එරෙහි නඩුවක් නොවැම්බර් 23වනදා දක්වා කල්තැබුවා. ඒ මෙම නඩුව කොළඹ මහාධිකරණය හමුවේ අද යළි කැඳවු අවස්ථාවේදීයි. පාඨලී චම්පික රණවක මහතාට එරෙහිව මෙම නඩුව පවරා ඇත්තේ නීතිපතිවරයායි. 2016 වසරේ පෙබරවාරි 28 වනදා රාජගිරිය ප්‍රදේශයේදී අපරීක්ෂාකාරී ලෙස රිය පදවා අනතුරක් සිදුකර තරුණයෙකුට බරපතළ තුවාල සිදුකිරීම ඔහුට එරෙහි චෝදනාවයි. මෙම නඩුව අද කැඳවු අවස්ථාවේ විත්තිකාර පාඨලී චම්පික රණවක මහතා වෙනුවෙන් නීතිඥ අමරසිරි පණ්ඩිතරත්න මහතා කරුණු දැක්වුවා. මෙම නඩුවට පාදක වන සමාන තවත් නඩුවකට අදාළව විත්තිකරු ශ්‍රේෂ්ඨාධිකරණය හමුවේ අභියාචනයක් ඉදිරිපත් කර ඇති බව නීතිඥවරයා පැවසුවා. එම අභියාචනය විභාග කළ ශ්‍රේෂ්ඨාධිකරණය මහාධිකරණයේ නඩු විභාගය අත්හිටුවන ලෙස අතුරු නියෝගයක් නිකුත් කර ඇති බව ද ඔහු පැවසුවා. මෙම නඩුවට අදාළව අභියාචනාධිකරණය හමුවේ තවත් අභියාචනයක් ඉදිරිපත් කර ඇති බව ද නීතිඥවරයා පෙන්වා දුන්නා. ඒ අනුවයි නඩුව කල්තැබීමට නියෝග කෙරුණේ.             ", "URL": "https://www.itnnews.lk/2023/10/05/504134/", "Category": "දේශීය පුවත්", "Parent URL": null}