{"Source": "ITN news", "Timestamp": "ජූනි 21, 2022 18:28", "Headline": "ධම්මික පෙරේරාට එරෙහි පෙත්සම් ප්‍රතික්ෂේපයි", "News Content": "ව්‍යාපාරික ධම්මික පෙරේරා මහතා පොදුජන එක්සත් පෙරමුණේ පාර්ලිමේන්තු මන්ත්‍රිවරයෙකු ලෙස පත්කිරීමට එරෙහිව ගොනුකර තිබූ පෙත්සම් 5ක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීන්දු කළා. මෙම පෙත්සම් සලකා බැලීම දෙවන දිනටත් සිදු කිරීමෙන් අනතුරුවයි ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලේ බහුතර තීන්දුව මෙසේ ප්‍රකාශයට පත් කෙරුණේ. අද පෙරවරුවේ පෙත්සම් සලකා බැලීම දෙවන දිනටත් ආරම්භ වූ අවස්ථාවේ වගඋත්තරකාර ධම්මික පෙරේරා මහතා වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා  මහතා අධිකරණය හමුවේ කරුණු දැක්වූවා. පෙත්සම්කරුවන් ඉල්ලා සිටින සහනය ප්‍රධානය කිරීමට අධිකරණයට බලයක් නොමැති බවයි ඔහු මෙහිදී සදහන් කළේ. තම සේවාදායකයා දැනටමත් පාර්ලිමේන්තු මන්ත්‍රිවරයෙකු ලෙස පත් කොට ඇති හෙයින් ඔහුට පාර්ලිමේන්තුවේ අසුන් ගැනීමට හෝ ඡන්දය ප්‍රකාශ කිරීමට සුදුසුකම් තිබේදැයි තීරණය කිරීමේ බලය ඇත්තේ කතානායකවරයාට පමණක් බවද රොමේෂ් ද සිල්වා මහතා පෙන්වා දුන්නා. එහිදී තවදුරටත් අධිකරණය හමුවේ කරුණු දැක්වූ ඒ මහතා මහ මැතිවරණයකදී ජනතාව මුලින්ම ඡන්දය පාවිච්චි කරන්නේ පක්ෂයකට මිස එහි අපේක්ෂකයින්ට නොවන බව සදහන් කළ ජනාධිපති නීතීඥවරයා ජාතික ලැයිස්තුවේ ඇතිවන පුරප්පාඩු සදහා සුදුසු පුද්ගලයෙකු පත් කිරීමේ අභිමතය පක්ෂයක මහලේකම්වරයා සතු බව ද පෙන්වා දුන්නා. එහෙයින් එය අභියෝගයට ලක්කළ නොහැකි බවයි රොමේෂ් ද සිල්වා මහතා තවදුරටත් ප්‍රකාශ කළේ. පොදුජන එක්සත් පෙරමුණේ මහලේකම් සාගර කාරියවසම් මහතා වෙනුවෙන් පෙනී සිටි ජනාධිපති නීතීඥ ගාමිණී මාරපන මහතා කරුණු දක්වමින් කියා සිටියේ ජාතික ලැයිස්තු මන්ත්‍රිධුරයක් පුරප්පාඩුවන අවස්ථාවට ඊට සුදුසු පුද්ගලයෙකු පත් කිරීමේ අභිමතය පක්ෂයක මහලේකම්වරයා සතු බවයි. මෙම කරුණු සලකා බැලීමෙන් අනතුරුව ත්‍රිපුද්ගල විනිසුරු මඩුල්ලේ සභාපති විනිසුරු ප්‍රියන්ත ජයවර්ධන මහතා නිවේදනය කළේ අදාළ පෙත්සම් සියල්ල ත්‍රිපුද්ගල විනිසුරු මඩුල්ලේ බහුතර විනිසුරුවරුන්ගේ එකගත්වය මත විභාගය සදහා අවසර දීම ප්‍රතික්ෂේප කිරීමට තීරණය කළ බවයි. විකල්ප ප්‍රතිපත්ති කේන්ද්‍රයේ විධායක අධ්‍යක්ෂ ආචාර්ය පාක්‍යසෝත්ති සරවණමුත්තු / මාධ්‍යවේදිනී රොයෙල් රේමන් ව්‍යාපාරික චන්ද්‍ර ජයරත්න ඇතුළු පිරිසක් මෙම පෙත්සම් 5 ගොනුකර තිබුණා. ", "URL": "https://www.itnnews.lk/2023/10/05/418419/", "Category": "Breaking News,දේශීය පුවත්", "Parent URL": null}