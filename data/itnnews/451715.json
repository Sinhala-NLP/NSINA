{"Source": "ITN news", "Timestamp": "දෙසැම්බර් 22, 2022 19:32", "Headline": "ඉන්දියාවේදී අත්අඩංගුවට ගැනුන මෙරට අපරාධකරුවන්", "News Content": "ඉන්දියාවේදී අත්අඩංගුවට  ගැනුන මෙරට ප්‍රධාන පෙළේ සංවිධානාත්මක අපරාධකරුවන් 10 දෙනා මෙරටට ගෙන්වාගැනීම සම්බන්ධයෙන් අවශ්‍ය කටයුතු සිදු කෙරෙමින් පවතින බව පොලීසිය පවසනවා. මෙසේ අත්අඩංගුවට පත් අපරාධ කල්ලි සාමාජිකයින් ශ්‍රී ලංකාව සහ ඉන්දියාව මුල්කරගනිමින් දිගුකලක සිට නීතිවිරෝධී ගිනි අවි සහ මත්ද්‍රව්‍ය ජාවාරම්වල නිරතවූවන් බව ආරක්ෂක අංශ හදුනාගෙන තිබුණා. ඉන්දියාවේ තමිල්නාඩුවේ තිරුචිරප්පල්ලි දෙමළ සරණාගතයින් සදහා වූ විශේෂ කදවුරේ සිටි ශ්‍රී ලාංකිකයින් 9 දෙනෙකු එරට ජාතික විමර්ශන ඒජන්සිය මගින් අත්අඩංගුවට ගැනුනා. කිඹුලාඇලේ ගුණා, ලඩියා සහ වැල්ලේ සුරංග යන සංවිධානාත්මක අපරාධකරුවන්ද ඒ අතර සිටින බවටයි ඔවුන් සම්බන්ධයෙන් කළ විමර්ශනවලදීයි හදුනාගෙන ඇත්තේ. ගුණසේකරන් හෙවත් කිඹුලාඇලේ ගුණා, පුෂ්පරාජා නොහොත් පූකුඩුකන්නා, මෙහොමඩ් අස්මීන්, අලහප්පෙරුමගේ සුනිල් ගාමිණී ෆොන්සේකා, ස්ටැන්ලි කෙනඩි ප්‍රනාන්දු, ලඩියා චන්ද්‍රසේන, ධනුක රොෂාන්, වැල්ලේ සුරංග,ආමි අසිත සහ තිලීපන් යන අය මෙලෙස අත්අඩංගුවට ගෙන ඇති බවයි වාර්තා වුණේ.   ", "URL": "https://www.itnnews.lk/2023/10/05/451715/", "Category": "දේශීය පුවත්", "Parent URL": null}