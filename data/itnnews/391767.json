{"Source": "ITN news", "Timestamp": "ජනවාරි 27, 2022 18:47", "Headline": "නගරසභාවකයි ප්‍රාදේශීය සභා දෙකකයි බලය පොහොට්ටුව අත්පත් කර ගනී", "News Content": "ප්‍රාදේශීය සභා දෙකක සහ නගරසභාවක  බලය පොහොට්ටුවට හිමිවුණා. එහිදි ඇතැම් ප්‍රාදේශීය සභාවල ඇතිවූයේ දැඩි උණුසුම්කාරී තත්ත්වයක්. හොරොව්පතාන ප්‍රාදේශීය සභාවේ සමගි ජන බලවේගයේ බලය බිද දමා පොදුජන පෙරමුණ බලය අත්පත් කරගත්තා. සභාපති චරිත උදයංග විජේරත්න මහතා ඉදිරිපත් කළ අය වැය දෙවරක් ම පරාජයට පත්වීම ඊට හේතුවයි. ඒ අනුව කොමසාරිස්වරයා විශේෂ සභාවක් කැදවා සභාපතිධුරය සදහා ඡන්ද විමසීමක් පැවැත්වුවා. එහිදි සභිකයන් 20 දෙනෙකු අතරින් 11 දෙනෙකුගේ ඡන්දයෙන් එස්.ආර්.පී. කත්‍රිආරච්චි මහතා සභාපතිධුරයට පත්වුණා. එහිදි ඇතිවූයේ දැඩි උණුසුම්කාරී තත්ත්වයක් බලංගොඩ නගර සභාවේ නව සභාපතිවරයා ලෙස ශ්‍රී ලංකා පොදුජන පෙරමුණේ වසන්ත කුමාර ගුණරත්න මහතා තේරී පත්වුණා. නව සභාපතිවරයෙකු පත්කර ගැනීමට සිදුවූයේ පසුගිය අය වැය පරාජයට පත්වීමත් සමග හිටපු සභාපතිවරයා ඉවත් කිරීම හේතුවෙනුයි. පසුගිය පළාත් සභා මැතිවරණයේදී ශ්‍රී ලංකා පොදුජන පෙරමුණට මන්ත්‍රීධුර 7 ක් ද එක්සත් ජාතික පක්ෂයට මන්ත්‍රීධුර 6 ක් ද ශ්‍රී ලංකා නිදහස් පක්ෂයට මන්ත්‍රිධුර 3 ක් ද හිමිවුණා. එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව පිහිටුවා තිබූ නගර සභාවේ බලයයි මෙලෙස පොදුජන පෙරමුණට හිමිවූයේ. අද පැවති ඡන්ද විමසීමේදී ශ්‍රී ලංකා පොදුජන පෙරමුණ සහ ශ්‍රී ලංකා නිදහස් පක්ෂය එක්ව ඡන්දය ප්‍රකාශ කළා. මේ අතර කහටගස්දිගිලිය ප්‍රාදේශීය සභාවේ බලය ද  ශ්‍රී ලංකා පොදුජන පෙරමුණ හිමිකරගත්තා. ඒ වසර 4 ක් සමගි ජන බලවේගය සතුව තිබූ පාලන බලය පරාජයට පත්කරමිනුයි. එහි නව සභාපතිවරයා ලෙස එස්.බී. වීරකෝන් මහතා පත්වුණා. ශ්‍රී ලංකා නිදහස් පක්ෂය,ශ්‍රී ලංකා පොදුජන පෙරමුණ සමග එක්ව ඡන්දය ප්‍රකාශ කළා       ", "URL": "https://www.itnnews.lk/2023/10/05/391767/", "Category": "දේශීය පුවත්", "Parent URL": null}