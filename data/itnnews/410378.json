{"Source": "ITN news", "Timestamp": "මැයි 8, 2022 18:06", "Headline": "ඇමති ප්‍රසන්නට බෙහෙත් නොකරපු දොස්තර", "News Content": "වත්මන් රජයේ කැබිනට් අමාත්‍යවරයෙකු වන ප්‍රසන්න රණතුංග මහතා නාරාහේන්පිට ලංකා රෝහලෙන් වෛද්‍ය සේවා ලබාගැනීමට ගොස් සිටි අවස්ථාවේදී අදාළ  වෛද්‍යවරයා ඔහුට ප්‍රතිකාර කිරීම ප්‍රතික්ෂේප කිරිමේ සිද්ධියක් ඊයේ දිනයේදී සමාජ මාධ්‍ය ඔස්සේ වාර්තා වුණා. අමාත්‍ය ප්‍රසන්න රණතුංග මහතාට මෙලෙස ප්‍රතිකාර කිරීම ප්‍රතික්ෂේප කර ඇත්තේ වෛද්‍ය මහාචාර්ය රනිල් ජයවර්ධන මහතා බව වාර්තා වනවා. අමාත්‍යවරයා විසින් ගෙවන ලද චැනලින් ගාස්තුව ද ඔහු වෙත ආපසු ගෙවන ලෙස වෛද්‍යවරයා රෝහලට දැනුම්දී ඇති බවයි වාර්තා වන්නේ. මේ සම්බන්ධයෙන් වෛද්‍ය මහාචාර්ය රනිල් ජයවර්ධන මහතා දුරකථනයෙන් සම්බන්ධ කරගැනීමට අප උත්සාහ කළත් ඔහු දුරකථනයට ප්‍රතිචාර දැක්වූයේ නැහැ. කෙසේවෙතත් ඔහු මේ සම්බන්ධව දුන් ප්‍රකාශයක් සමාජ මාධ්‍ය ඔස්සේ සැරිසරනවා. සිද්ධිය සම්බන්ධයෙන් අමාත්‍ය ප්‍රසන්න රණතුංග මහතා සදහන් කර තිබෙන්නේ වෛද්‍ය රනිල් ජයවර්ධනගෙන් තමන් මීටපෙර දෙවතාවක් සේවා ලබාගත් බවයි. තමන් වෛද්‍යවරයාගේ සේවාව ලබාගැනීමට අදාළ දිනයේදී විනාඩි 45 ක් පමණ රෝහලේ රැදීසිටි බවත් වෛද්‍යවරයා ප්‍රතික්ෂේප කිරීම හේතුවෙන් රෝහලෙන් තමන් පිටව ගිය බවත් අමාත්‍යවරයා ප්‍රකාශ කරනවා. මේ අතර සිද්ධිය සම්බන්ධයෙන් ලංකා හොස්පිට්ල්ස් ආයතනයේ කළමනාකාරීත්වය මාධ්‍ය නිවේදනයක් නිකුත් කර තිබෙනවා. එම නිවේදනයේ දැක්වෙන්නේ වෘත්තීය කළමනාකාරීත්වයෙන් යුතු තෘතීක සේවා සපයන රෝහලක් වශයෙන් ලංකා හොස්පිට්ල්ස් ආයතනය සෑම විටකම රෝගීන් වෙනුවෙන් අවශ්‍ය සත්කාර සහ උපදෙස් ලබාදීටම කැපවී සිටින බවයි. කිසියම් වෛද්‍යවරයෙකු රෝගියෙකු හමුවීම ප්‍රතික්ෂේප කිරිම එම වෛද්‍යවරයාගේ තීරණයක් අනුව සිදුවන බව අදාළ නිවේදනයේ සදහන්. එවැනි හමුවක් අහෝස් කළ අවස්ථාවකදී සාමාන්‍යයෙන් ගන්නා ක්‍රියාපටිපාටිය අනුව කටයුතු කිරීමට රෝහල යොමු වන බවයි ලංකා හොස්පිට්ල්ස් කළමනාකාරීත්වය පවසන්නේ. වාර්තා වූ සිද්ධිය පාදක කරගනිමින් කිසිදු වෛද්‍යවරයෙකුගේ සේවා තහනම් කිරීමට ලංකා හොස්පිට්ල්ස් ආයතනය කටයුතු කර නොමැති බව ද නිවේදනයේ දැක්වෙනවා. මේ සම්බන්ධයෙන් සමාජ මාධ්‍ය ඔස්සේ පළවන මත සාවද්‍ය බවයි ලංකා හොස්පිට්ල්ස් කළමනාකාරීත්වය පවසන්නේ.   ", "URL": "https://www.itnnews.lk/2023/10/05/410378/", "Category": "දේශීය පුවත්", "Parent URL": null}