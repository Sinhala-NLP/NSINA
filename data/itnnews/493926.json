{"Source": "ITN news", "Timestamp": "ජූනි 22, 2023 10:35", "Headline": "ඉන්දීය ධීවරයන් විසිදෙදෙනෙකු සමඟ බහුදින ධීවර යාත්‍රා 4ක් නාවික හමුදා භාරයට", "News Content": "මෙරට මුහුදු සීමාව තුළ අනවසරයෙන් ධීවර කර්මාන්තයේ යෙදුණු ඉන්දීය බහුදින ධීවර යාත්‍රා හතරක් ධීවරයන් විසිදෙදෙනෙකුද සමඟ නාවික භාරයට ගැනුණා. යාපනය ඩෙල්ෆ්ට් දූපතට වයඹ දෙසින් වූ මුහුදු ප්‍රදේශය තුළ ඊයේ රාත්‍රියේ නාවික හමුදාව විශේෂ මෙහෙයුමක් සිදු කළා. එහිදී මෙරට මුහුදු සීමාවට ඇතුළු වී ධීවර කටයුතු කරමින් සිටියදීයි ඉන්දීය ධීවර යාත්‍රා හතරක් සිය භාරයට ගැනුණේ. නාවික හමුදා භාරයට ගත් ඉන්දිය ධීවර යාත්‍රා සහ ධිවරයින් විසිදෙදෙනා කන්කසන්තුරය වරාය වෙත රැගෙන එනු ලැබුවා. ඉදිරි නීතිමය කටයුතු සඳහා ඔවුන් මයිලඩි ධීවර පරීක්ෂක කාර්යාලය වෙත භාරදීමට නියමිතයි. මෙරට ධීවර ජනතාවගේ ජීවනෝපායට සිදුවන බලපෑම මෙන්ම සාගරික පරිසරයේ ජෛව විවිධත්වයට සිදුවන හානි මැඩපැවැත්වීම උදෙසා මෙවැනි මෙහෙයුම් අඛණ්ඩව සිදු කෙරෙන බවයි නාවික හමුදාව පවසන්නේ.       ", "URL": "https://www.itnnews.lk/2023/10/05/493926/", "Category": "Breaking News,දේශීය පුවත්", "Parent URL": null}