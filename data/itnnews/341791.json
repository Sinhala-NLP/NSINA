{"Source": "ITN news", "Timestamp": "ජූනි 10, 2021 11:41", "Headline": "ඉදිරි දින කිහිපයේ දී වැසි තත්ත්වයේ අඩුවීමක්", "News Content": "ඊයේ සහ පෙරේදා යන දිනයන් හිදී ඇති වූ වැසි තත්ත්වයේ අඩුවීමක් ඉදිරි දින කිහිපයේ දී අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසනවා. අයහපත් කාලගුණයෙන් විපතට පත්වූවන් සදහා සහන ලබාදීමේ කටයුතු ද අඛණ්ඩව ක්‍රියාත්මකයි. දිස්ත්‍රික්ක දහයකට බලපෑ අයහපත් කාලගුණයෙන් ලක්ෂ දෙකකට වැඩි පිරිසක් පීඩාවට පත්ව සිටියා. මේ වනවිට බොහෝ ප්‍රදේශවල ගංවතුර බැසගොස් තිබෙනවා. ප්‍රදේශ කිහිපයකට නායයාමේ රතු නිවේදන නිකුත් කළ අතර ඒවා තවදුරටත් බලාත්මක බව ජාතික ගොඩනැගිලි පර්යේෂණ සංවිධානය පවසනවා. කළුතර දොඩංගොඩ වෝගන් වතුයායේ සිදුවූ නායයාමෙන් විපතට පත්වූ පවුල් 18 ක පිරිස් වෙත වියළි ආහාර ද්‍රව්‍ය ලබාදීම සිදුකෙරුණා. මෙම පවුල් සඳහා ස්ථීර නිවාස ලබාදීමට රජය මේ වනවිට කටයුතු කරමින් සිටිනවා. ජල ගැලීම් හේතුවෙන් ගම්පහ දිස්ත්‍රික්කයට ද දැඩි බලපෑමක් එල්ල වුණා. එම දිස්ත්‍රික්කයේ ජනතාවට වියළි ආහාර ඇතුළු අත්‍යවශ්‍ය ද්‍රව්‍ය ලබාදීම අඛණ්ඩව සිදුකෙරෙනවා. ගම්පහ දිස්ත්‍රික්කයේ ඇතැම් ප්‍රදේශ තවමත් ජලයෙන් යටවී තිබීම හේතුවෙන් ජනතාව අපහසුතාවට පත්ව සිටිනවා. කඩුවෙල ප්‍රදේශයේ ජල ගැලීම්වලින් විපතට පත් ජනතාව සදහා ආධාර ලබාදීම ද සිදුකෙරුණා. යූනියන් ඇෂුවරන්ස් සමාගම සහ සිනමන් හොටෙල් ඇන්ඩ් රිසෝර්ට් සමාගමයි මෙම ආධාර ලබාදීම සඳහා මැදිහත්ව ක්‍රියා කළේ. ", "URL": "https://www.itnnews.lk/2023/10/05/341791/", "Category": "කාලගුණ අනාවැකිය,දේශීය පුවත්", "Parent URL": null}