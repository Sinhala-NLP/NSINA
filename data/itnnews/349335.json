{"Source": "ITN news", "Timestamp": "ஜூலை 15, 2021 12:22", "Headline": "கொவிட் தடுப்பூசிகள் வழங்கும் செயற்பாடுகள் நாளுக்கு நாள் அதிகரிப்பு..", "News Content": "கொவிட் தடுப்பூசி வழங்கும் செயற்பாடுகள் வெற்றிகரமாக முன்னெடுக்கப்பட்டுள்ளன. நாளொன்றில் வழங்கப்பட்ட அதிகளவான தடுப்பூசி நேற்று வழங்கப்பட்டதாக சுகாதார பிரிவினர் தெரிவித்துள்ளனர். நேற்றைய தினத்தில் மாத்திரம் 3 இலட்சத்து 84 ஆயிரத்து 763 தடுப்பூசிகள் வழங்கப்பட்டன. அதில் 3 இலட்சத்து 38 ஆயிரத்து 572 சைனோபார்ம் தடுப்பூசி முதல் டோசும், 35 ஆயிரத்து 410 இரண்டாவது டோசும் அடங்குகின்றன. பைசர் தடுப்பூசியின் முதலாவது டோஸ் 7 ஆயிரத்து 416 பேருக்கு வழங்கப்பட்டது. நேற்றைய தினம் 3 ஆயிரத்து 365 பேருக்கு ஸ்புட்னிக் தடுப்பூசி செலுத்தப்பட்டது. நேற்றுமுன்தினம் 3 இலட்சத்து 37 ஆயிரத்து 445 பேருக்கு தடுப்பூசி வழங்கப்பட்டது. மேல் மாகாணத்தில் 30 வயதிற்கு மேற்பட்டவர்களுக்கு சைனோபார்ம் தடுப்பூசி வழங்கும் செயற்பாடுகள் இன்றைய தினம் கொழும்பு விஹாரமஹா தேவி பூங்கா திறந்த வெளி அரங்கில் முன்னெடுக்கப்பட்டுள்ளன. இராணுவத்தின் மருத்துவப்பிரிவினர் இதற்கான பணிகளை மேற்கொண்டுள்ளனர். மேல் மாகாணத்தை வதிவிடமாக கொண்டவர்கள் தேசிய அடையாள அட்டை அல்லது மின்கட்டண பட்டியல் அல்லது தொலைப்பேசி கட்டண பட்டியல் அல்லது கிராம சேவகரால் உறுதிசெய்யப்பட்ட வாக்காளர் டாப்பு பெயர் பட்டியலை சமர்ப்பித்து தடுப்பூசி பெற்றுக்கொள்ள முடியும். இதேவேளை இராணுவத்தினரால் பத்தரமுல்லை தியத்த உயண வளாகத்தில் முன்னெடுக்கப்பட்ட தடுப்பூசி வழங்கும் செயற்பாடுகள் எதிர்வரும் 19ம் திகதி வரை தற்காலிகமாக இடைநிறுத்தப்பட்டுள்ளன. இதேவேளை நாட்டின் பல பகுதிகளிலும் கொவிட் தடுப்பூசி வழங்கும் வேலைத்திட்டம் வெற்றிகரமாக முன்னெடுக்கப்பட்டுள்ளன. பொகவந்தலாவ சுகாதார வைத்திய அதிகாரி பிரிவிற்குட்பட்ட பகுதியில் 30 வயதிற்கு மேற்பட்டவர்களுக்கான தடுப்பூசி வழங்கும் செயற்பாடுகள் புனித மரியாள் தமிழ் வித்தியாலயத்தில் இடம்பெற்றன. 60 வயதிற்கு மேற்பட்ட சிரேஷ்ட பிரஜைகளுக்கும் அங்கு தடுப்பூசி வழங்கப்பட்டது. மட்டக்களப்பு மாவட்டத்திலும் தடுப்பூசி வழங்கும் செயற்பாடுகள் தொடர்ந்தும் முன்னெடுக்கப்பட்டுள்ளன. 14 சுகாதார வைத்திய அதிகாரிகள் பிரிவிற்குட்பட்ட பகுதிகளில் இரண்டாம் கட்ட தடுப்பூசி ஏற்றும் பணிகள் இடம்பெறுகின்றன. கூழாவடி விக்னேஷ்வரா திருத்தொண்டர் மண்டபத்தில் இரண்டாம் கட்ட தடுப்பூசி வழங்கும் செயற்பாடுகள் இன்று காலை இடம்பெற்றன. ", "URL": "https://www.itnnews.lk/2023/10/05/349335/", "Category": "Breaking News,அண்மைய செய்திகள்,முதன்மை செய்தி", "Parent URL": null}