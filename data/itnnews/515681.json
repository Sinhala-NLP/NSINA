{"Source": "ITN news", "Timestamp": "සැප්තැම්බර් 13, 2023 16:53", "Headline": "රුසියා – උතුරු කොරියා රාජ්‍ය නායක හමුවේදී වැදගත් තීරණ රැසක් ගනී", "News Content": "ගෝලීය අවදානය නව අතකට යොමු කරමින් රුසියා උතුරු කොරියා රාජ්‍ය නායක හමුව රුසියාවේ වස්ටච්නි අභ්‍යවකාශ මධ්‍යස්ථානයේදී සිදු කෙරුණා. හමුව අතරතුරදී අතිශය සංවේදී මාතෘකා රැසක් යටතේ සාකච්ඡා පැවැත්වුණු බවයි ක්‍රෙම්ලීනය නිවේදනය කරන්නේ. උතුරු කොරියාවට අවශ්‍ය චන්ද්‍රිකා තාක්ෂණය ලබාදීමට කටයුතු කරන බවයි පුටින් ජනාධිපතිවරයා මෙහිදී සඳහන් කර ඇත්තේ. අවි ආයුධ ගණුදෙනු සම්බන්ධයෙන් මෙහිදී සාකච්ඡා කෙරුණේ ද යන්න මාධ්‍යවේදියෙකු නැගූ ප්‍රශ්නයකට පිලිතුරු වශයෙන් පුටින් ජනාධිපතිවරයා සකස් කර ඇත්තේ සියලු අංශ සම්බන්ධයෙන් දෙරටේ අවදානය යොමු වූ බවයි. රුසියා ජනාධිපතිවරයාගේ තීරණයන්ට සෑමවිටම උපකාර කරන බව කිම් ජොන්ග් උන් මෙහිදී සඳහන් කර තිබෙනවා. අධිරාජ්‍යවාදී පාලනය පරාජය කිරීමට රුසියාව සමඟ එක්ව කටයුතු කරන බවයි ඔහු මෙහිදී පවසා ඇත්තේ. අතිශය කාර්යබහුල කාලයකදී සංචාරයක් සඳහා තමාට ආරාධනා කිරීම සම්බන්ධයෙන් උතුරු කොරියා නායකයා රුසියා ජනාධිපතිට තම ස්තූතිය පිරිනමා තිබෙනවා. මේ අතර උතුරු කොරියාව කෙටි දුර බැලැස්ටික් මිසයිල දෙකක් අත් හදා බලා ඇති බව දකුණු කොරියාව පවසනවා. උතුරු කොරියාව අත්හදා බැලූ මිසයිල ගමන් ආරම්භ කර මිනිත්තු 05 ක පමණ කාලයකට පසු ජපාන මුහුදට පතිත වූ බවයි ජපානයේ එන්.එච්.කෝ පුවත් සේවය සඳහන් කරන්නේ. ", "URL": "https://www.itnnews.lk/2023/10/05/515681/", "Category": "ජාත්‍යන්තර පුවත්", "Parent URL": null}