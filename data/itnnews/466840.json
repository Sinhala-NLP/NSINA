{"Source": "ITN news", "Timestamp": "මාර්තු 10, 2023 09:49", "Headline": "ප්‍රදේශ කිහිපයක සිදු වූ මාරක රිය අනතුරුවලින් තිදෙනෙකු ජීවිතක්ෂයට", "News Content": "ප්‍රදේශ කිහිපයක සිදු වූ මාරක රිය අනතුරුවලින් තිදෙනෙකු ජීවිතක්ෂයට පත්ව තිබෙනවා. කෝපායි නිල අබරේ දෙසට ධාවනය වූ ටිපර් රථයක් පා පැදියයක ගැටී සිදුවූ අනතුරකින් එක් පාපැදිකරු මියගොස් තිබෙනවා. මියගිය පුද්ගලයා වයස අවුරුදු 63ක් වන නිර්වේලි ප්‍රදේශයේ පදිංචිකරුවෙක්. බුත්තල බුරුත හන්දිය පැල්වත්ත සීනි සමාගම මාර්ගයේදී  බුත්තල දෙසට ධාවනය වූ ලොරි රථයක් හා ඉදිරියෙන් එම දෙසට ගමන් කළ යතුරු පැදියක් ගැටී සිදුවූ අනතුරකින් බරපතළ තුවාල ලැබූ යතුරුපැදිකරු බුත්තල රෝහලට ඇතුලත් කිරීමේදී මියගොස් තිබෙනවා. මියගිය පුද්ගලයා වයස අවුරුදු 42ක් වන බුත්තල ප්‍රදේශයේ පදිංචිකරුවෙක්. මේ අතර ඊයේ රාත්‍රියේ දී කළුතර දකුණ මතුගම මාර්ගයේ කටුකුරුන්ද ප්‍රදේශයේ දී රිය අනතුරකින් තුවාල ලැබූ පුද්ගලයකු  මහා මාර්ගයේ වැටී සිටින බවට ලද පණිවිඩයක් මත කළුතර දකුණ පොලිසිය විමර්ශන ආරම්භ කළා. තුවාලකරු කළුතර නාගොඩ රෝහලට ඇතුළත් කිරීමේ දී මියගොස් තිබෙනවා. මියගිය පුද්ගලයා වයස අවුරුදු 70ක් පමණ වන අයෙක් බවයි පොලිසිය සඳහන් කළේ. ඔහුගේ අනන්‍යතාවය මෙතෙක් තහවුරුවී නැහැ. මියගිය පුද්ගලයාගේ මෘත දේහය නාගොඩ රෝහලේ මෘත ශරීරාගාරයේ තැන්පත් කර තිබෙනවා. අනතුර සිදු කළ රථය සහ සැකකරු අත්අඩංගුවට ගැනීම සඳහා කළුතර දකුණ පොලිසිය වැඩිදුර විමර්ශන සිදු කරයි. ", "URL": "https://www.itnnews.lk/2023/10/05/466840/", "Category": "Breaking News,දේශීය පුවත්", "Parent URL": null}