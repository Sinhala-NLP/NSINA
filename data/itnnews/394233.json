{"Source": "ITN news", "Timestamp": "පෙබරවාරි 10, 2022 12:39", "Headline": "ඉන්දීය ධීවරයන් මෙරට මුහුදු සීමාවට ඇතුළු වීම වැළැක්වීමට උපරිම පියවර", "News Content": "ඉන්දීය ධීවරයන් මෙරට මුහුදු සීමාවේ සිදුකරන නීති විරෝධී ධිවර කටයුතු නතර කිරීමට අවශ්‍ය මැදිහත්වීම උපරිමයෙන් සිදු කරන බව අමාත්‍ය ඩග්ලස් දේවානන්ද මහතා පවසනවා. ඉන්දීය ධීවර ප්‍රජාව නියෝජනය කරමින් එහි නියෝජිත පිරිසක් සමඟ වීඩියෝ තාක්ෂණය ඔස්සේ සාකච්ඡාවකට එක්වෙමින් අමාත්‍යවරයා මේ බව කියා සිටියා. තමිල්නාඩුවේ පිහිටි ශ්‍රී ලංකා නියෝජ්‍ය තානාපති කාර්යාලයයි මෙම සාකච්ඡාව සංවිධාන කළේ. එහිදි ඉන්දීය ධීවර නියෝජිතයන් ප්‍රකාශ කර ඇත්තේ තම ධීවරයින් වෙනත් රැකියාවක් සොයා ගන්නා තෙක් බොටම් ට්‍රෝලිම් ක්‍රමය සිදු කිරීමට කාලය ලබා දෙන ලෙසයි. එහිදි අදහස් දැක්වූ අමාත්‍යවරයා ප්‍රකාශ කළේ, තමිල්නාඩු ජනතාව හා උතුරේ දෙමළ ජනතාව අතර බොහෝ කලක සිට සබඳතා පැවතිය ද මෙරට මුහුදු සම්පත් විනාශ කිරීමට ඉඩ දිය නොහැකි බවයි. එමෙන්ම උතුරු මුහුදේ නීති විරෝධී ධීවර කටයුතු නතර කිරීමට තම සහෝදර ධීවර ප්‍රජාව දැනුවත් කරන ලෙස ද අමාත්‍යවරයා මෙම ධීවර සමිති නියෝජිතයන්ගෙන් ඉල්ලීමක් කළා.     ", "URL": "https://www.itnnews.lk/2023/10/05/394233/", "Category": "Breaking News,දේශීය පුවත්", "Parent URL": null}