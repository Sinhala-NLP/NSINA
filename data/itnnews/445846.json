{"Source": "ITN news", "Timestamp": "නොවැම්බර් 15, 2022 18:06", "Headline": "ලක්හඬ 26 වැනි සංවත්සරය සමරයි", "News Content": "ස්වාධීන රූපවාහිනියේ ආදරණීය සහෝදර නාලිකාව ලක්හඬ ගුවන් විදුලිය අද සිය 26වන උපන් දිනය සමරනවා. හරවත් මෙන්ම ගුණාත්මක දේ  දායාද කරමින් සැබෑ ශ්‍රී ලාංකේය හඬ ලෙස කිරුලු පැළදීමට අද වනවිට ලක්හඬ ගුවන් විදුලියට හැකිවී තිබෙන්නේ ශ්‍රාවක ආදරය නොමදව දිනා ගනිමින්. ලක්හඩ නිර්මාතෘ ජ්‍යෙෂ්ඨ මාධ්‍යවේදි නිව්ටන් ගුණරත්න ස්වාධීන රූපවාහිනී මාධ්‍ය ජාලයේ සභාපති සුදර්ශන ගුණවර්ධන යන මහත්වරුන්ගේ ප්‍රධානත්වයෙන් සැමරුම් උත්සවයක් ස්වාධීන රූපවාහිනි පරිශ්‍රයේදී අද පැවැත්වුණා. 1996 වසරේ නොවැම්බර් පහලොස්වනදා මෙරට ගුවන් විදුලි ඉතිහාසයේ  සන්ධිස්ථානයක් සනිටුහන් කරමින් ලක්හඬ ගුවන් විදුලිය ශ්‍රාවකයන් වෙනුවෙන් තම මෙහෙවර ආරම්භ කළා. එවකට ස්වාධීන රූපවාහිනියේ සභාපතිවරයා ලෙස කටුයුතු කළ නිව්ටන් ගුණරත්න මහතාගේ ඉල්ලීමකට අනුව ලක්හඬ ආරම්භ කිරීමට මුල් අඩිතාලම සාදා දුන්නේ එකල ජනමාධ්‍ය අමාත්‍යවරයාව සිටි ධර්මසිරි සේනානායක මහතායි. එතැන් පටන් ගෙවීගිය වසර විසිහයක කාලය තුළ ලක්හඩින් බිහිවූ හඩ පෞරුෂයන් මාධ්‍ය කලාව තුළ පෑ පෙළහර සහෘද ශ්‍රාවකයන්ට කිසිදා අමතක නොවනු ඇති. ශ්‍රී ලංකා ගුවන් විදුලි සංස්ථාව යටතේ ක්‍රියාත්මක වු ලක්හඬ,  ස්වාධීන රූපවාහිනිය සමග ඒකාබද්ධ කෙරුණේ 1999 වසරේයි. ඒ අතිප්‍රභල එෆ් එම් තරංග මාලාවක් හා නව මැදිරි සංකීර්ණයකින් සමන්විතවයි. ඒ අනුව විකාශන කටයුතු පුළුල් කෙරුණු ලක්හඬ අද වනවිට එෆ් එම් 93.5 හා 93.7 ඔස්සේ මධ්‍යස්ථාන 8 ක් හරහා විකාශය කෙරෙනවා. ලක්හඩ සංවත්සර උත්සවය ස්වාධීන රූපවාහිනි එච් ඩි මැදිරි සංකීර්ණයේ දී අද පැවැත්වුණා. ලක්හඩ නිර්මාතෘ ජ්‍යෙෂ්ඨ මාධ්‍යවේදී නිව්ටන් ගුණරත්න මහතා උත්සවයේ ප්‍රධාන ආරාධිතයා ලෙස එක්වුණා. ලොව පුරා සිටින ලක්හඩ ශ්‍රාවක ප්‍රජාවගේ ද අදහස් ලබාගනිමින් ඉදිරි කටයුතු සිදුකරන බවයි ස්වාධීන රූපවාහිනි මාධ්‍ය ජාලයේ සභාපති සුදර්ශන ගුණවර්ධන මහතා මෙහිදී ප්‍රකාශ කළේ. පාසල් සිසුන් දහසකට රුපියල් ලක්ෂ 800 ක් වටිනා ශිෂ්‍යත්ව ප්‍රදානය, ලක්හඬ ක්ලැසික් වෙබ් රේඩියෝව ජනගත කිරීම ඇතුළු වැඩසහන් රැසක් ද සංවත්සරයට සමගාමීව සිදුකෙරුණා.   ", "URL": "https://www.itnnews.lk/2023/10/05/445846/", "Category": "Breaking News,දේශීය පුවත්", "Parent URL": null}