{"Source": "ITN news", "Timestamp": "දෙසැම්බර් 14, 2022 13:12", "Headline": "සතොසින් පරිප්පු, ලොකුළූණු, සුදුළූණු, පාන්පිටි, ටින් මාලු අඩු මිලට", "News Content": "අද සිට ක්‍රියාත්මක වන පරිදි ලංකා සතොස අත්‍යවශ්‍ය භාණ්ඩ වර්ග පහක මිල අඩු කර තිබෙනවා. ඉදිරියේදී තවදුරටත් සතොස හරහා අඩු මිලට භාණ්ඩ ලබදීමට කටයුතු කරන බවයි අමාත්‍ය නලින් ප්‍රනාන්දු මහතා පවසන්නේ. පසුගිය සති කිහිපය තුළ විටින් විට ලංකා සතොස මගින් අත්‍යවශ්‍ය භාණ්ඩවල මිල ගණන් පහත දැමීමට කටයුතු කර තිබුණා. ඒ අනුව අද සිට ක්‍රියාත්මක වන පරිදි පරිප්පු කිලෝග්‍රෑම් එකක මිල රුපියල් 4 කින් පහත දමා තිබෙනවා. එහි නව මිල රුපියල් 385 ක්. ලොකු ලූනු කිලෝග්‍රෑමයක් රුපියල් 9 කින් අඩු කර ඇති අතර එහි නව මිල රුපියල් 190 ක් වනවා. සුදු ලුනු කිලෝග්‍රෑම් එකක් 495 කට අලෙවි වූ අතර එය රුපියල් 35 කින් අඩු කර ඇති අතර එහි මිල වන්නේ රුපියල් 460ක්. පාන් පිටි කිලෝග්‍රෑමයක් රුපියල් 15 කින් අඩු කර ඇති අතර රුපියල් 250 ක් ලෙස එහි නව මිල දැක්වෙනවා. ග්‍රෑම් 425 දේශීය ටින් මාළු ඇසුරුමක නව මිල වන්නේ රුපියල් 490 ක්. එය රුපියල් පහකින් අඩු කර තිබෙනවා. මේ අතර අමාත්‍යවරයා සදහන් කරන්නේ පසුගිය මාස කිහිපයට සාපේක්ෂව අත්‍යවශ්‍ය භාණ්ඩ ගණනාවක මිල සැළකිය යුතු මට්ටමකින් අඩු වී ඇති බවයි. ", "URL": "https://www.itnnews.lk/2023/10/05/450255/", "Category": "Breaking News,දේශීය පුවත්", "Parent URL": null}