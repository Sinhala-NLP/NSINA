{"Source": "ITN news", "Timestamp": "දෙසැම්බර් 18, 2021 12:06", "Headline": "සෞඛ්‍ය රැකගනිමින් සිරිපා වන්දනාව ඇරඹේ (VIDEO)", "News Content": "ලොව පුරා සියලු බෞද්ධයන් මහත් භක්තියෙන් සමරන වසර අවසාන උදුවප් පොහොය අදට යෙදී තිබෙනවා. ලංකාවාසී බෞද්ධයන්ට ශාසනික වශයෙන් උදුවප් පොහොය දිනය ඉතා ඉහළ වැදගත්කමක් උසුලනවා. සංඝමිත්තා රහත් මෙහෙණින් වහන්සේ දින 7 ක් මුහුද තරණය කිරීමෙන් පසු ජය ශ්‍රී මහා බෝධීන් වහන්සේගේ දක්ෂිණ ශාකාවක්ද රැගෙන දඹකොල පටුනෙන් මෙරටට වැඩම කළේ අද වැනි උදුවප් පොහොය දිනකයි. සංඝමිත්තා තෙරණින් වහන්සේ සමග තවත් භික්ෂුණීන් 11 නමක් ද මෙරටට වැඩම කළා. ලාංකීය කාන්තා ඉතිහාසයේ ස්වර්ණමය පරිච්ඡේදයක් ආරම්භ කරමින් මෙහෙණි සසුන පිහිටුවීම ද සිදුවූයේ උදුවප් පොහොය දිනකයි. මෙවර ශ්‍රීපාද වන්දනා සමය අදින් ඇරඹෙනවා. ගල්පොත්තාවල ශ්‍රී පාද රජමහා විහාරස්ථානයේ තැන්පත්කර තිබූ සධාතුක කරඩුව, සමන්දේව ප්‍රතිමාව සහ දේව ආභරණ වැඩම කරවීම ඊයේ සිදුකෙරුණා. පුරා සයමසක් පැවැත්වෙන ශ්‍රීපාද වන්දනාවාරය ලබන වසරේ වෙසක් පුර පසළොස්වක පොහොය දිනයෙන් නිමාවට පත්වෙනවා. අද අලුයම ශ්‍රී පාද පද්මයෙහි දීපාලෝක පූජාව පවත්වා පුද සිරිත් අනුව ශ්‍රීපාද වන්දනා සමය ආරම්භ කෙරුණා. අමාදම් සිසිලස ධර්ම දේශනා මාලාවේ 217 වන ධර්ම දේශනය නුවරඑළිය අග්‍රාමාත්‍ය නිල නිවසේදී අද පැවැත්වුණා. අග්‍රාමාත්‍ය මහින්ද රාජපක්ෂ, අග්‍රාමාත්‍ය බිරිඳ ශිරන්ති රාජපක්ෂ යන මහත්ම මහත්මීන් මෙන්ම මැති ඇමතිවරුන් පිරිසක් ද මෙම අවස්ථාවට එක්වුණා. පූජ්‍ය ගල්ලැහැපිටියේ පේමරතන ස්වාමීන් වහන්සේයි ධර්ම දේශනාව සිදුකළේ. මේ අතර ස්වාධීන රූපවාහිනී සේවය සංවිධාන කරන ශාසනාලෝක වැඩසටහන මෙවර පැවැත්වුණේ පාදුක්ක අරුක්වත්ත මොරගහතැන්න ශ්‍රී මහා විහාරයේදීයි. පූජ්‍ය බෙරන්නාවේ විමල ස්වාමීන් වහන්සේගේ අනුශාසනා පරිදි සංවිධාන කෙරුණු මෙම වැඩසටහනේ දී අද උදෑසන සිට අෂ්ඨාංඝ ශීලය සමාදන් කිරීම, බුද්ධ පූජා, ධර්ම දේශනා ඇතුළු විවිධ පිංකම් සිදුකෙරුණා. සාමනේර ස්වාමීන් වහන්සේ වෙත පොත්පත් පූජා කිරීම ද මෙහිදී සිදුවුණා. මෙවර ධර්ම දේශනාව සිදුකළේ පූජ්‍ය තලල්ලේ චන්දකිත්ති ස්වාමීන් වහන්සේයි. ලක්හඩ ගුවන් විදුලිය සංවිධාන කළ සවනක් රැස් ශාසනාලෝක වැඩසටහන ද පාදුක්ක අරුක්වත්ත මොරගහතැන්න ශ්‍රී මහා විහාරයේදී පැවැත්වුණා. සිත මහණකළ යති පරපුරකට දිරි දෙමින් 111 වන ශාසනාලෝක වැඩසටහනයි මෙලෙස පැවැත්වුණේ. සාමනේර ස්වාමීන් වහන්සේ සහ උන්වහන්සේගේ දෙමව්පියන් දිරි ගැන්වීමේ වැඩසටහනක් ද මීට සමගාමීව ක්‍රියාත්මක කෙරුණා. ", "URL": "https://www.itnnews.lk/2023/10/05/383466/", "Category": "Breaking News,දේශීය පුවත්", "Parent URL": null}