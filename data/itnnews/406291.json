{"Source": "ITN news", "Timestamp": "අප්‍රේල් 10, 2022 10:23", "Headline": "ඉම්රාන් ඛාන්ට අගමැති ධුරය අහිමි වෙයි", "News Content": "පාකිස්තාන අග්‍රාමාත්‍ය ඉම්රාන් ඛාන්ට සිය ධුරයෙන් ඉවත්වීමට සිදුව තිබෙනවා. ඒ ඔහුට එරෙහිව එල්ල වූ විශ්වාසභංගය පරාජයවීමත් සමඟයි. පාකිස්තාන දේශපාලන ඉතිහාසය තුළ විශ්වාසභංග යෝජනාවක් පරාජයට පත්වී සිය ධුරය අහිමිවූ පළමු පාකිස්තාන අග්‍රාමාත්‍යවරයා වන්නේ ද මොහුයි. එමෙන් ම අග්‍රාමාත්‍යවරයාට එරෙහිව පාකිස්ථාන දේශපාලන ඉතිහාසයේ ඉදිරිපත් වූ විශ්වාසභංග යෝජනාවක් සම්මත වු පළමු අවස්ථාවද මෙයයි. ඊයේ අග්‍රාමාත්‍ය ඛාන්ට එරෙහිව ඉදිරිපත් වු විශ්වාසභංග යෝජනාව එරට පාර්ලිමේන්තුවේ ජාතික සභාවට  ඉදිරිපත් වූ අවස්ථාවේ දී ඉම්රාන් ඛාන්ට එරෙහිව ඡන්ද 174 ක් ලැබී තිබෙනවා. ඒ අනුව පාර්ලිමේන්තුවේ මන්ත්‍රීවරුන් 342 දෙනෙකුගෙන් සමන්විත ජාතික සභාව තුළ මන්ත්‍රීවරුන් 174 දෙනෙකුගේ සහාය ලැබි තිබුණා. ඒකාබද්ධ විපක්ෂය නියෝජනය කරමින් සමාජවාදී, ලිබරල් සහ රැඩිකල් ආගමික පක්ෂවල දේශපාලනඥයින් ඊට ඇතුළත් වනවා. පාකිස්තාන විපක්ෂයේ සන්ධාන එක් වී ඉම්රාන් ඛාන්ට එරෙහිව විශ්වාස භංග යෝජනාව ගෙනාවේ පසුගිය සතියේයි. රටේ පවතින ආර්ථික අර්බුධය උග්‍ර වීමට ඉම්රාන් ඛාන්ගේ ආර්ථික ප්‍රතිපත්ති මූලික වූ බවත් එම අර්බුධයට ඔහු වගකිව යුතු බවත් පවසමිනුයි  එම විශ්වාසභංග යෝජනාව පාර්ලිමේන්තුවට ඉදිරිපත් කෙරුණේ. කෙසේවෙතත් පසුගිය සතියේ එම විශ්වාසභංග යෝජනාව ඉදිරිපත් නොකෙරුණු අතර පාර්ලිමේන්තුව විසුරුවා හැරීමටයි ඉම්රාන් ඛාන් ක්‍රියා කළේ. විපක්ෂය මෙම තීරණවලට එරෙහිව අධිකරණ ක්‍රියාමාර්ග ගැනීමත් සමඟ ඉම්රාන් ඛාන් විශ්වාසභංග යෝජනාව විවාදයට ගැනීම අවහිර කිරීම හා පාකිස්ථාන පාර්ලිමේන්තුව විසුරුවා හැරීම එරට ව්‍යවස්ථාවට උල්ලංඝණය කිරීමක් බව එරට ශ්‍රේෂ්ඨාධිකරණය පසුගිය දා තීරණය කළා. විවිධ බාධක සහ ප්‍රමාදවීම්වලින් පසුව විශ්වාසභංගයට අදාළ ඡන්ද විමසීම ඊයේ මධ්‍යම රාත්‍රීයෙන් පසු පැවැත්වුණ අතර පාර්ලිමේන්තුවේ බහුතරය ද අහිමි වී සිටි ඉම්රාන් ඛාන් ඉන් පරාජයට පත් වුණා. පාකිස්ථාන අග්‍රාමාත්‍යවරයෙකුට සිය ධූර කාලය සම්පුර්ණ කිරීමට කිසිඳු අවස්ථාවක ඉඩක් ලැබී නැහැ. ඒ අවස්ථා ගණනාවකදී එරට බලය ප්‍රබල හමුදාව අත්පත් කර ගත් බැවිනි. ඉම්රාන් ඛාන් ඉවත් වීමත් සමඟ එට අග්‍රාමාත්‍ය ධූරය සඳහා පාකිස්ථාන දේශපාලන ඉතිහාසයේ කිහිප වරක්ම අග්‍රාමාත්‍ය ධූරයේ කටයුතු කල මුස්ලිම් ලීගයේ ප්‍රභලයෙකු නව අගමැතිවරයා ලෙස පත්වීමට ඉඩකඩ ඇති බවයි විදෙස් විචාරකයින් සඳහන් කරන්නේ. ඒ අනුව එරට විපක්ෂ නායක ෂෙහ්බාස් ෂරීෆ් පත් විය හැකි බවයි ඔවුන් සඳහන් කරන්නේ. නව පාකිස්ථාන නව අග්‍රාමාත්‍යවරයා හෙට දිනයේ පත්කිරීමට නියමිත බවයි එරට මාධ්‍ය වාර්තා කරන්නේ. 69 හැවිරිදි ඉම්රාන් ඛාන් 2018 වසරේ දී සිය අග්‍රාමාත්‍ය ධූරයට තේරී පත් වූ ඉම්රාන් ඛාන් පාකිස්ථාන මෙන්ම ලොව පුරා ක්‍රිකට් ලොලීන්ගේ දැඩි ආදරයට පාත්‍ර වූ ප්‍රවීණ ක්‍රීඩකයෙකු වනවා.                       ", "URL": "https://www.itnnews.lk/2023/10/05/406291/", "Category": "Breaking News,ජාත්‍යන්තර පුවත්", "Parent URL": null}