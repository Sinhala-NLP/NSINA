{"Source": "ITN news", "Timestamp": "ජූලි 15, 2023 06:29", "Headline": "නවකවධයකට ලක් වන්නේ නම් ක්ෂණිකව දන්වන්න ඇමතුම් අංකයක්", "News Content": "උසස් අධ්‍යාපන ආයතනයක කිසියම් සිසුවකු නවකවධයකට ලක් වන්නේ නම් ඒ බව ක්ෂණික ඇමතුමක් දීමට ක්ෂණික ඇමතුම් අංකයක් ඉදිරි සති කිහිපය තුළ හඳුන්වා දෙන බව උසස් අධ්‍යාපන රාජ්‍ය ඇමැති සුරේන් රාඝවන් මහතා පවසනවා. ඒ මහතා මේ බව පැවැසුවේ “ස්ථාවර රටකට සැවොම එක මගකට“ යන මැයෙන් ජනාධිපති මාධ්‍ය කේන්ද්‍රයේ ඊයේ (14)පැවැති මාධ්‍ය හමුවට සහභාගි වෙමිනි. මානව හිංසාව 21 වැනි සියවසට නොගැළපෙන ක්‍රියාවක් බවත්, නවක වධය දෙමින් පුරවැසි අයිතිවාසිකම් උදුරාගැනීම සමාජයට නුසුදුසු ක්‍රියාවලියක් බවත් පැවසූ ඇමැතිවරයා නව ක්‍රමවේදය හඳුන්වා දීමෙන් මෙරට ක්‍රියාත්මක නවකවධය යම් තරමකින් නතර කිරීමට ඉදිරියේදී හේතුවක් වනු ඇතැයි විශ්වාසය පළ කළා. මාස 8ක සාකච්ඡාවල ප්‍රතිඵලයක් ලෙස උසස් අධ්‍යාපන ආයතනවල සියලු සිසුන් ආවරණය වන පරිදි මානව හිමිකම් සුරැකීමේ ක්‍රමවේදයක් ස්ථාපිත කිරීමට හැකි වූ බවත් අමාත්‍යවරයා වැඩිදුරටත් පෙන්වා දුන්නා. ", "URL": "https://www.itnnews.lk/2023/10/05/499985/", "Category": "දේශීය පුවත්", "Parent URL": null}