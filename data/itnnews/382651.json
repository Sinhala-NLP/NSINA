{"Source": "ITN news", "Timestamp": "டிசம்பர் 14, 2021 12:43", "Headline": "குற்றவியல் நடைமுறை சட்டத்தை மறுசீரமைக்க அமைச்சரவை அனுமதி..", "News Content": "குற்றவியல் நடைமுறை சட்டத்தின் திருத்தங்களை மேற்கொள்ள அமைச்சரவை அனுமதி வழங்கியுள்ளது. அதற்கமைய சிறுவர்களுக்கு மரணத்தண்டனை விதிப்பது தொடர்பில் சட்டத்தில் திருத்தம் மேற்கொள்ளப்படவுள்ளது. குற்றமிழைக்கும் சந்தர்ப்பத்தில் 18 வயதிற்கும் குறைந்தவராயிருப்பின் மரண தண்டனை விதித்தல் அல்லது பதிவு செய்யாதிருக்கவும் மற்றும் குறித்த தண்டனைக்கு பதிலாக ஜனாதிபதியின் விருப்பத்தின் பேரில் தடுப்பு காவலில் வைக்கும் வகையிலும் தண்டனை சட்டத்தின் 53வது பிரிவு மறுசீரமைக்கப்பட்டுள்ளது. எனினும் இதுதொடர்பில் தொடர்ந்தும் காணப்படும் நிச்சயமற்ற தன்மையை நீக்கும் பொருட்டு குற்றவியல் நடைமுறை சட்டம் மறுசீரமைக்கப்படவுள்ளது. இதேவேளை காணி அபிவிருத்தி கட்டளை சட்டத்தை மறுசீரமைக்கவும் தீர்மானிக்கப்பட்டுள்ளது. மானிய பத்திரங்களில் உள்ளடக்கப்பட்டுள்ள சில விடயங்கள் காரணமாக குறித்த காணியை அதன் உயர்ந்தபட்ச திறனுக்கு பயன்படுத்த முடியாத சூழல் ஏற்பட்டுள்ளமையினால் மறுசீரமைப்புக்களை மேற்கொள்ள தீர்மானிக்கப்பட்டுள்ளது. இந்நிலையில் ஏற்கனவே காணப்பட்ட வீட்டு அடிப்படை பட்டியலுக்கு பதிலாக கிராம சேவை அதிகாரி திட்டத்தின் சமூக கட்டுப்பாட்டு தரவை பயன்படுத்த அமைச்சரவை அனுமதி வழங்கியுள்ளது. ", "URL": "https://www.itnnews.lk/2023/10/05/382651/", "Category": "Breaking News,அண்மைய செய்திகள்,தேசிய செய்திகள்", "Parent URL": null}