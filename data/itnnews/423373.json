{"Source": "ITN news", "Timestamp": "ජූලි 15, 2022 11:52", "Headline": "ඉවත් වූ ජනපතිගේ ඉතිරි ධුර කාලය සඳහා ජනාධිපතිවරයෙකු පත්කර ගැනීම සිදුවන්නේ මෙහෙමයි", "News Content": "ජනාධිපතිධුරය හිස්වූ විට ජනාධිපතිවරයාගේ ධුර කාලයෙන් ඉතිරි කොටස සඳහා පමණක් ධුරය දැරීමට ජනාධිපතිවරයෙකු තෝරා ගැනීම සිදු කෙරෙනවා. පාර්ලිමේන්තු මන්ත්‍රීවරුන් අතරින් සුදුසුකම් ඇති මන්ත්‍රීවරයෙකු ජනාධිපතිවරයා ලෙස තෝරාපත්කර ගැනීමයි මෙහිදී සිදුවන්නේ. මෙම තෝරා ගැනීම 1982 අංක 02 දරණ ජනාධිපතිවරයා තෝරා ගැනීමේ විශේෂ විධිවිධාන පනත අනුවයි සිදු කෙරෙන්නේ. පාර්ලිමේන්තු මහලේකම්වරයාගේ මූලිකත්වයෙන් සිදුවන මෙම ක්‍රියාවලියේදී කතානායකවරයාට ද ඡන්දය ප්‍රකාශ කිරීමට අවස්ථාව හිමිවීම විශේෂත්වයක්. ජනාධිපතිවරයෙකු තෝරා පත්කර ගැනීමේ ක්‍රියාවලිය සඳහා පාර්ලිමේන්තුව දින 3ක් රැස්විය යුතුවනවා. ඒ සම්බන්ධ පනතට අනුව අදාළ තෝරාගැනීම සිදුකළ යුතු වන්නේ ජනාධිපතිධුරය හිස්වූ දින සිට මාසයක් ඇතුළතයි. අදාළ පුරප්පාඩුව ඇතිවී දින 3ක් ඇතුලත පාර්ලිමේන්තුව කැඳවිය යුතුයි. ජනාධිපතිධුරයෙහි පුරප්පාඩුවක් ඇති බව පාර්ලිමේන්තුවට දන්වා සිටිය යුතු වනවා. එම රැස්වීම් දිනයේ සිට පැය 48කට කලින් සහ දින 7කට පසු නොවන දිනයක නාමයෝජනා භාර ගන්නා දිනයක් සහ වේලාවක් නියම කළ යුතුයි. ඒ පාර්ලිමේන්තු මහලේකම්වරයා විසින්. නාමයෝජනා භාරගන්නා දිනයේදී පාර්ලිමේන්තුව රැස්විය යුතුයි. තේරීම් භාර නිලධාරී වශයෙන් ක්‍රියා කරන්නේ මහලේකම්වරයායි. ජනාධිපතිධුරය සඳහා යෝජනාකරන  සෑම මන්ත්‍රිවරයෙකුම එම මන්ත්‍රිවරයා තේරී පත්වුවහොත් ජනාධිපති ධුරයෙහි සේවය කිරීමට කැමති බවට ලිඛිත එකඟත්වයක් කලින් ලබාගෙන තිබිය යුතුයි. එසේම අදාළ අපේක්ෂක මන්ත්‍රිවරයා එදින පාර්ලිමේන්තුවේ සිටීම ද අනිවාර්ය වනවා. එක් මන්ත්‍රිවරයෙකුගේ නම පමණක් ඉදිරිපත් වූ විට ඔහු ජනාධිපති ධුරය සඳහා තෝරාගත් බව පාර්ලිමේන්තු මහලේකම්වරයා විසින් ප්‍රකාශයට පත්කරනු ලැබිය යුතුයි. ඊට වැඩි අපේක්ෂකයන් පිරිසක් ඉදිරිපත් වූ විට ඡන්ද විමසීම සඳහා දිනයක් සහ වේලාවක් නියම කෙරෙනවා. එම දිනය නාම යෝජනා භාර ගැනීමේ වේලාවෙන් පැය 48කට පෙර දිනයක් වීම ද අනිවාර්ය වනවා. ඡන්දය ආරම්භ කිරීමට පෙර මහලේකම්වරයා හිස් ඡන්ද පෙට්ටි මන්ත්‍රිවරුන්ට පෙන්වා ඒවාට මුද්‍රා තැබිය යුතුයි. මහලේකම්වරයා කතානායකවරයා ඇතුළු එක් එක් මන්ත්‍රිවරයාගේ නම අඩගසන විට ඔවුන් ඡන්දය සළකුණු කර එය ඡන්ද පෙට්ටියට දැමිය යුතුයි. මන්ත්‍රිවරයෙකු අතින් ඡන්ද පත්‍රිකාවක් නරක් වූ විට ඒ සඳහා වෙනත් ඡන්ද පත්‍රිකාවක් ලබා දෙනු ඇති. ඒ අදාළ නරක්වූ ඡන්ද පත්‍රිකාව තේරීම් භාර නිලධාරියා වහාම අවලංගු කිරීමෙන් අනතුරුවයි. නම අඩගැසූ මන්ත්‍රිවරයෙකු එම අවස්ථාවේ ඡන්දය නොදුන්නේ නම් ඔහුගේ නම ඡන්දය අවසන් කළ යුතු වේලාවට පෙර දෙවන වරටත් අඩගැසීම සිදුවනවා. ඒ වන විටත් ඔහු ඡන්දය නොදෙන්නේ නම් ඡන්දය දීමෙන් වැළකී සිටියාසේ සලකනු ලබනවා. ඡන්දය දෙන අපේක්ෂකයාගේ නම ඉදිරියෙහි ඇති කොටුවෙහි (1) ඉලක්කම යෙදීම මගිනුයි ඡන්දය සළකුණු කිරීම සිදුකළ යුතු වන්නේ. අපේක්ෂකයින් කිහිප දෙනෙකු යෝජනා වී ඇතිවිට මනාප සළකුණු කිරීමට අවස්ථාව පවතිනවා. අපේක්ෂකයින් ගණන අනුව ඔවුන්ගේ නම් ඉදිරියේ ඇති කොටු තුළ දෙක තුන ආදී ලෙස මනාපයන් අනුපිළිවෙලට යෙදිය හැකියි. ඡන්දය ගණන් කරන ස්ථානයට යම් අපේක්ෂකයෙකුට පැමිණීමට අවශ්‍යනම් ඒ සඳහා ද අවස්ථාව හිමිවනවා. නැතිනම් තමා වෙනුවට වෙනත් මන්ත්‍රිවරයෙකු හෝ එම ස්ථානයට යැවිය හැකියි. වලංගු ඡන්ද සංඛ්‍යාවෙන් දෙකෙන් එකකට වැඩි සංඛ්‍යාවක් ලබාගත් අපේක්ෂකයා ජනාධිපතිධුරයට තෝරා පත්කර ගැනෙනවා. එහෙත් දෙකෙන් එකකට වැඩි ඡන්ද සංඛ්‍යාවක් කිසිඳු අපේක්ෂකයෙකුට ලැබී නැති විට දෙවන සහ තුන්වන ආදී මනාප පරික්ෂා කිරීම ද සිදුවනවා. අවම මනාප ලබාගත් අපේක්ෂකයන් ඉවත් කරමින් ඔවුන්ට දෙනලද දෙවන මනාප ගණන් කිරීමයි මෙහිදී සිදුවන්නේ. කිසිඳු අපේක්ෂකයෙකු දෙකෙන් එකකට වැඩි ඡන්ද සංඛ්‍යාවක් ලබාගෙන නැතිනම් බහුතර ඡන්ද සංඛ්‍යාවක් ලබාගෙන ඇති අපේක්ෂකයා ජනාධිපතිධුරයට තෝරාපත්කර ගත් බව තේරීම්භාර නිලධාරියා විසින් ප්‍රකාශයට පත්කරනු ලබනවා. අපේක්ෂකයන් දෙදෙනෙකු හෝ කිහිප දෙනෙකු අතර ඡන්ද සමාන වූ විට කුසපත් ඇදීමක් මගිනුයි ජනාධිපතිවරයා තෝරා පත්කර ගැනීම සිදු කෙරෙන්නේ.     ", "URL": "https://www.itnnews.lk/2023/10/05/423373/", "Category": "Breaking News,දේශීය පුවත්", "Parent URL": null}