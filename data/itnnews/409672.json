{"Source": "ITN news", "Timestamp": "මැයි 4, 2022 12:08", "Headline": "ගාලුමුවදොර විරෝධතාවේ 26 වන දිනය අදයි", "News Content": "ගාලුමුවදොර දී පැවැත්වෙන විරෝධතාවේ 26 වන දිනය අදයි. තවත් ස්ථාන කිහිපයකදී ද විවිධ පාර්ශ්ව විරෝධතා පැවැත්වීමට කටයුතු කර තිබුණා. ගාලුමුවදොර ජනාධිපති ලේකම් කාර්යාලය ඉදිරිපිට ආරම්භ කළ විරෝධතාව අද ක්‍රියාත්මක වන්නේ 26 වන දිනටයි. ගාලුමුවදොර ප්‍රදේශයේ කූඩාරම් කිහිපයක් ඉදිකර ගෙන ඇති විරෝධතාකරුවන් ජනාධිපති ලේකම් කාර්යාලය ඉදිරිපිට වේදිකාවක්ද සකසා ගෙන මෙම විරෝධතාවට එක්ව සිටිනවා. මේ අතර අරගලය මෙහෙයවමින් බෞද්ධාගමට හානිකර මත සමාජගත කිරීමට සංවිධානාත්මකව කටයුතු කරමින් සිටින්නේ යැයි කියන උපුල් ශාන්ත සන්නස්ගල මහතා අරගල භූමියෙන් ඉවත් කරන්නැයි ඉල්ලා සදහන් කරමින් කොළඹ නගරයේ පෝස්ටර් ප්‍රදර්ශනය කර තිබෙනවා. ගෝල්ෆේස් අරගලය දියාරු කරන සන්නස්ගලගේ නිරාගමික යූ මැර කල්ලිය අරගල භූමියෙන් වහා ඉවත් කරනු යන පෝස්ටර් අලවා ඇත්තේ ජන අරගල ව්‍යාපාරය නමිනුයි. මේ අතර උතුරේ සහ දකුණේ ඝාතනයට ලක් වූ මාධ්‍යවේදීන් වෙනුවෙන් යුක්තිය ඉටු කරන ලෙස ඉල්ලා විරෝධතාවක් මීගමුවේදී පැවැත්වුණා. ඒ ලෝක ජනමාධ්‍ය නිදහස් දිනය පැවති ඊයේ දිනයේදී. මාධ්‍යවේදීන් සමාජ ක්‍රියාකාරීන් ඇතුළු පිරිසක් ඊට එක්ව සිටියා.   ", "URL": "https://www.itnnews.lk/2023/10/05/409672/", "Category": "දේශීය පුවත්", "Parent URL": null}