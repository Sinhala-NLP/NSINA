{"Source": "ITN news", "Timestamp": "ஜூன் 15, 2021 13:04", "Headline": "பாரிய அளவில் மேற்கொள்ளப்பட்ட இரண்டு கசிப்பு உற்பத்தி நிலையங்கள் முற்றுகை..", "News Content": "மட்டக்களப்பு முறக்கொட்டாஞ்சேனை வாவியின் தீவுப் பகுதியில் பாரிய அளவில் மேற்கொள்ளப்பட்ட இரண்டு கசிப்பு உற்பத்தி நிலையங்களை ஏறாவூர் பொலிசார் இன்று முற்றுகையிட்டனர். அத்துடன் அங்கிருந்து இருவர் கைதுசெய்யப்பட்டதுடன் சுமார் 3 இலட்சம் லீட்டர் கசிப்பும் கோடாவும் கைப்பற்றப்பட்டதாக ஏறாவூர் பொலிஸ் ஊழல் தடுப்பு பிரிவு பொறுப்பதிகாரி எச்.எம்.ஷியாம் தெரிவித்தார். பொதுமக்களிடமிருந்து கிடைத்த தகவலை அடுத்தே இம்முற்றுகை மேற்கொள்ளப்பட்டது. கொரோனா அச்சம் காரணமாக மதுபானசாலைகள் கால வரையறையின்றி மூடப்பட்டுள்ளதால் சட்டவிரோதமாக இவ்வாறு கசிப்பு உற்பத்திகளும் விற்பனையும் கிராமப் பகுதிகளில் அதிகரித்து வருவதை அவதானிக்க முடிந்துள்ளது. கைதுசெய்யப்பட்டவர்கள் பொலிஸ் பிணையில் விடுதலை செய்யப்பட்டதுடன் அவர்களுக்கு எதிராக வழக்கு தொடரப்பட்டுள்ளதாகவும் பொலிசார் தெரிவிக்கின்றனர். ", "URL": "https://www.itnnews.lk/2023/10/05/342878/", "Category": "Breaking News,தேசிய செய்திகள்", "Parent URL": null}