{"Source": "ITN news", "Timestamp": "අගෝස්තු 10, 2021 14:57", "Headline": "එන්නත් දෙකම විදගත් අය ලක්ෂ තිස් දෙකත් පනියි", "News Content": "එන්නත්කරණ වැඩසටහන රටපුරා සාර්ථකව ක්‍රියාත්මක වෙද්දී කුමන හෝ එන්නතක මාත්‍රා දෙකම ලබාගත් සංඛ්‍යාව ලක්ෂ තිස් දෙක ඉක්මවා ගොස් තිබෙනවා. කොවිඩ් නයින්ටීන් ප්‍රතිශක්තීකරණ වැඩසටහන යටතේ එන්නත්කරණයද රටපුරා සාර්ථකව ක්‍රියාත්මක කෙරෙනවා. ඒ අනුව මේ වනවිට කුමන හෝ එන්නතක පළමු මාත්‍රාව ලබාගෙන ඇති සංඛ්‍යාව එක්කෝටි දොලොස් ලක්ෂ  හැටදහස් හත්සිය අනූ පහක්. දෙවන මාත්‍රාව තිස් දෙලක්ෂ හතලිස් නව දහස් හයසිය හැත්තැ දෙනෙකු ලබාගෙන තිබෙනවා. මේ අතර කොළඹ දිස්ත්‍රික්කයේ අවුරුදු 30 ට වැඩි පිරිස් සදහා එන්නත්කරණ වැඩසටහනක් නාරාහේන්පිට ශාලිකා ශාලාවේ දී අද දිනය පුරා ක්‍රියාත්මක බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා පවසනවා. යුද හමුදාවේ මෙහෙයවීමෙන් විහාරමහා දේවි උද්‍යානයේ දී එන්නත්කරන වැඩසටහන සිදු කෙරෙනවා. ඒ යටතේ ගෙවුණු පැය 24 තුළ සයිනොෆාම් එන්නතේ පළමු මාත්‍රාව නවදහස් එකසිය දෙනෙකුට සහ දෙවන මාත්‍රාව හාරදහස් නවසිය අනූ දෙනෙකුට ලබාදී තිබෙනවා. ඇස්ට්‍රා සෙනෙකා එන්නතේ පළමු මාත්‍රාව එක්දහස් තුන්සිය හැත්තැ දෙනෙකුට සහ දෙවන මාත්‍රාව එක් දහස් හාරසිය හැත්තැ දෙනෙකුට ලබාදුන් බවයි යුද හමුදාව සදහන් කළේ. දියත උයන පරිශ්‍ර යේ දී ද වයස අවුරුදු 30ට  වැඩි පිරිස් වෙනුවෙන් සයිනොෆාම් එන්නතේ පළමු සහ දෙවන මාත්‍රාව ලබාදීම ඊයේ ආරම්භ කෙරුණා. යුද හමුදාවේ මෙහෙයවීමෙන් දින තුනක් පුරා පැය 24 තුළදීම එන්නත් ලබාදීමට කටයුතු යොදා තිබෙනවා. වේරහැර ලංකා යුද හමුදා පළමු වෛද්‍ය බලකා පරිශ්‍ර යේ දීද එන්නත්කරණ වැඩසටහන අද දිනයේත් ක්‍රියාත්මකයි. එන්නත් ලබාගැනීම සදහා මේ වනවිටත් විශාල පිරිසක් පැමිණ සිටිනවා. කොළඹ මහ නගර සභාවේ මෙහෙයවීමෙන් සයිනොෆාම් එන්නතේ දෙවන මාත්‍රාව ලබාදීම කොළඹ සුගතදාස ක්‍රීඩාංගනයේ දී සිදු කෙරෙනවා. එන්නත් ලබාගැනීම සදහා එම ස්ථානයටද විශාල පිරිසක් පැමිණෙමින් සිටිනවා. කොරෝනා ව්‍යාප්තියත් සමග මතුව ඇති අවදානම හමුවේ එන්නත්කරණයට යොමුවීම අත්‍යවශ්‍ය බව මහජන සෞඛ්‍ය පරීක්ෂකවරුන්ගේ සංගමය අවධාරණය කරනවා.         ", "URL": "https://www.itnnews.lk/2023/10/05/355735/", "Category": "දේශීය පුවත්", "Parent URL": null}