{"Source": "ITN news", "Timestamp": "මැයි 6, 2023 05:35", "Headline": "විදේශ රැකියා ජාවාරම්වලට ගොදුරුවූ වින්දිත කාන්තාවන් 170 දෙනෙකු සහ ජාවාරම්කරුවන් පිරිසක් නීතිය හමුවට", "News Content": "මෙම වසරේ පළමු මාස තුන තුළ විදේශ රැකියා ජාවාරම්වලට ගොදුරු වූ වින්දිත කාන්තාවන් 170 දෙනෙකු සහ ජාවාරම්කරුවන් පිරිසක් නීතිය හමුවට පැමිණවීමට පියවර ගෙන ඇති බව විදේශ සේවා නියුක්ති කාර්යාංශය පවසනවා. එම කාර්යංශය සදහන් කළේ ශ්‍රි ලංකා විදේශ සේවා නියුක්ති කාර්යාංශ පනත උල්ලංඝනය කරමින් නිත්‍යානුකූල නොවන විදේශ රැකියා පිටත්ව යන ශ්‍රමිකයින් සහ එම මිනිස් ජාවාරම්වලට සම්බන්ධ බවට හඳුනාගත් පුද්ගලයින් රැසකට මේ වන විට ඉදිරි නීතිමය පියවර ගෙන ඇති බවයි. මහජනතාවගේ ආරක්ෂාව උදෙසා අවශ්‍ය පුහුණුව, තාක්ෂණික දැනුම සහ සම්පූර්ණ කළ යුතු ලියවිලි සම්පූර්ණ නොකොට ඒ සඳහා සුදුසුකම් නොලබන පිරිස් විවිධ වංචනික ක්‍රම භාවිත කරමින් විදේශ රැකියා සඳහා පිටත් කර හැරීම පිළිබඳ සිදුවීම් පසුගිය කාලයේ දිගින් දිගටම වාර්තා වී තිබේ. අසත්‍ය තොරතුරු ලබා දී මුදල් වංචාකිරීම්, සාවද්‍ය ලේඛන සකසා රැකියා සඳහා නුසුදුසු අය විදේශ ගත කිරීමට තැත්කිරීම්, ගමන් බලපත්‍ර වීසා පත් වංචනික ආකාරයෙන් වෙනස් කිරීම් සිදුකරමින් ජාවාරම්කරුවන් එම නීතිවිරෝධි කටයුතුවල නිරත වී ඇති බවට විදේශ සේවා නියුක්ති කාර්යාංශය සිදුකළ විමර්ශන වලදී අනාවරණය වී ඇත. ", "URL": "https://www.itnnews.lk/2023/10/05/480796/", "Category": "දේශීය පුවත්", "Parent URL": null}