{"Source": "ITN news", "Timestamp": "අගෝස්තු 1, 2022 14:35", "Headline": "දෙසැම්බර් තෙක් සහල් ආනයනය අත්හිටුවන්න – ඇමතිගෙන් ඉල්ලීමක්", "News Content": "මෙරටට සහල් ආනයනය කිරීම දෙසැම්බර් මාසය තෙක් අත්හිටුවන ලෙසට තමන් අමාත්‍ය මණ්ඩලයෙන් අද දින (01) ඉල්ලීමක් කරන බව කෘෂිකර්ම අමාත්‍ය මහින්ද අමරවීර මහතා පවසනවා. අද දින (01) පෙරවරුවේ කෘෂි බීජ ආනයනකරුවන්ගේ සංගමය සමඟ පැවැති සාකච්ඡාවක දී අමාත්‍යවරයා මේ බව ප්‍රකාශ කළේය. මේ වනවිට යල් කන්නයේ වී අස්වනු නෙලීම ආරම්භ වී ඇත. සහල් ආනයනය කිරීමට රජය විසින් ලබා දුන් අවසරය මත මේ වනවිට රටට අවශ්‍ය තරම් සහල් ආනයනය කර තිබේ. එමෙන්ම එම අවසරය මත සහල් ආනයනකරුවන් විසින් ඇති තරම් තොග ගබඩා කර ඇති බවට තොරතුරු ද ලැබී තිබේ. එමෙන්ම යල කන්නයේ වී අස්වනු නෙලන අවස්ථාව වන විට සහල් තවදුරටත් ආනයනය කිරීම මගින් ගොවින් විසින් වගා කරන ලද වී කුණු කොල්ලයට ඇතැම් සහල් මෝල් අයිතිකරුවන් විසින් මිල දී ගන්නා තත්ත්වයකට පත්වීම නිසා ඉමහත් දුෂ්කරතා මැද තමන් වගා කරන ලද වී අස්වැන්නට උචිත මිලක් නොලැබීම නිසා ගොවීන් කළකිරීමට පත්වීම වළක්වා ගැනීම සඳහා මෙම තීරණය ගන්නා බව අමාත්‍යවරයා සඳහන් කළේය. මේ නිසා අද දින පස්වරුවේ රැස්වන අමාත්‍ය මණ්ඩලයට තමන් විසින් ලබන දෙසැම්බර් මාසය වන තෙක් සහල් ආනයනය අත්හිටුවීම සඳහා යෝජනාවක් ඉදිරිපත් කිරීමට පියවර ගන්නා බව අමාත්‍යවරයා සඳහන් කළේය. සහල් ආනයනය නතර කිරීම තුළ අප රට තුළ ඉතිරිවන විදේශ විනිමය ප්‍රමාණය කෘෂිකර්මාන්තයේ සංවර්ධනය සඳහා වන යෙදවුම් වන වල්පැළ නෙළන යන්ත්‍ර, බීජ ඉසින යන්ත්‍ර හා ට්‍රැක්ටර් රථ, වතුර මෝටර්, වැනි යෙදවුම් මිල දී ගැනීම සඳහා භාවිතා කිරීමට රජයට යෝජනා කරන බවද අමාත්‍යවරයා සඳහන් කළේය. ඉදිරි මාස් කන්නයේ දී අප රටේ හෙක්ටෙයාර් 60,000ක බඩඉරිගු වගා කිරීම සඳහා පියවර ගන්නා ලෙස අමාත්‍යවරයා බීජ ආනයනකරුවන්ගෙන් ඉල්ලීමක් කළේය. ඒ සඳහා අවශ්‍ය කෘෂි යෙදවුම් ලෙස දිවයිනේ සියලුම ට්‍රැක්ටර් රථ ලියාපදිංචි කිරීම, ඉන්ධන කෝටාවක් ලබා දීම, බඩඉරිගු වගාව සඳහා අවශ්‍ය ඉඩම් ලබා දීම ඇතුළු සියලු පහසුකම් කෘෂිකර්ම අමාත්‍යාංශය විසින් ලබා දෙන බව ද අමාත්‍යවරයා පැවසීය. මේ අතර අර්තාපල්, මිරිස්, හා එළවළු වගාව සඳහා අවශ්‍ය බීජ ආනයනය සඳහා දැනටමත් කටයුතු යොදා ඇති බවත්, රටට අවශ්‍ය කෘෂි නිෂ්පාදන සඳහා තම සංගමය මැදිහත්වී කටයුතු කරන බවත් කෘෂි බීජ ආනයනකරුවන්ගේ සංගමයේ නියෝජිතයෝ පැවසූහ. මෙම සාකච්ඡාවට අමාත්‍යාංශයේ ලේකම් රෝහණ පුෂ්පකුමාර මහතා ඇතුළු පිරිසක් සහභාගි වූහ. ", "URL": "https://www.itnnews.lk/2023/10/05/426225/", "Category": "දේශීය පුවත්", "Parent URL": null}