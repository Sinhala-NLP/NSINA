{"Source": "ITN news", "Timestamp": "අගෝස්තු 28, 2021 12:28", "Headline": "මෙරට එන්නත් මාත්‍රා දෙකම ලබාගත් සංඛ්‍යාව 68 ලක්ෂය ඉක්මවයි", "News Content": "එන්නත්කරණ වැඩසටහන ද අඛණ්ඩව ක්‍රියාත්මක කිරීමටයි රජය පියවර ගෙන තිබෙන්නේ. යුද හමුදාවේ දායකත්වයෙන් නිවෙස් වෙතම ගොස් එන්නත් ලබාදීමේ ජංගම සේවාව ප්‍රදේශ රැසක් ආවරණය වන පරිදි ක්‍රියාත්මකයි.   විහාර මහාදේවී උද්‍යාන පරිශ්‍රයේ එන්නත්කරණ වැඩසටහන ද අද දවස පුරා සිදු කෙරෙන්නේ යුද හමුදාවේ මෙහෙයවීම මතයි. වයස අවුරුදු 30 වැඩි පුද්ගලයින්ට සයිනොෆාම් එන්නතේ පළමු සහ දෙවන මාත්‍රා ලබාදීම මෙහිදී සිදු වනවා. යුද හමුදා පළමුවන වෛද්‍ය බලකායේ මෙහෙයවීමෙන් වේරහැර පැවැත්වෙන එන්නත්කරණ මධ්‍යස්ථානයේදී අද පස්වරු 5 දක්වා සයිනොෆාම් එන්නතේ දෙවන මාත්‍රාව ලබා දීම සිදුවනවා. යුද හමුදා වෛද්‍ය බලකායේ විශ්‍රාමික නිලධාරීන් ද ස්වේච්ඡාවෙන් මෙම එන්නත්කරන වැඩසටහනට දායකත්වය ලබාදීමට ඉදිරිපත්වී සිටීම විශේෂත්වයක්. ගැබිණි මාතාවන් සඳහා ද එන්නත් ලබා දීමට මෙම මධ්‍යස්ථානයේ පහසුකම් සලසා තිබෙනවා. පුත්තලම දිස්ත්‍රික්කයේ ප්‍රාදේශීය ලේකම් කොට්ඨාසය රැසකදී කොරෝනා  මර්දන එන්නත්කරණ වැඩසටහන ක්‍රියාත්මකයි. දිස්ත්‍රික්කයේ වයස අවුරුදු 30 ට වැඩි සියලු පුද්ගලයින්ට ඉදිරි සති දෙක තුළ සම්පූර්ණයෙන්ම එන්නත් ලබාදී අවසන් කිරීම සැළසුම බව සෞඛ්‍ය නිලධාරීන් පවසනවා. අද දිනයේ එන්නත්කරණ මධ්‍යස්ථාන වෙත ජනතාව වැඩි වශයෙන් පැමිණ සිටින අයුරු දක්නට ලැබුණා. මේ අතර ශ්‍රී ලංකා මහජන සෞඛ්‍ය පරික්ෂකවරුන්ගේ සංගමයේ  සභාපති උපුල් රෝහණ මහතා ඉල්ලා සිටින්නේ පිටස්තර ප්‍රදේශවල ගොස් එන්නත් ලබාගැනීමට උත්සාහ දැරීමෙන් වැළකී සිටින ලෙසයි. කුමන හෝ එන්නතක පළමු මාත්‍රාවල ලබාගෙන ඇති මෙරට පුද්ගලයින් සංඛ්‍යාව එක්කෝටි විසි දෙලක්ෂ අනූ දහස් හාරසිය අසූ දෙකක් වන අතර දෙවන මාත්‍රාව ලබා ගෙන ඇති පුද්ගලයින් සංඛ්‍යාව  හැට අටලක්ෂ  හැත්තෑ තුන් දහස් එකසිය තිස් අටක්.    ", "URL": "https://www.itnnews.lk/2023/10/05/358827/", "Category": "දේශීය පුවත්", "Parent URL": null}