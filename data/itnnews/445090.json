{"Source": "ITN news", "Timestamp": "නොවැම්බර් 10, 2022 20:00", "Headline": "සංවර්ධන අයදුම්පත් අනුමත කිරීමට කඩිනම් සේවා ඒකකයක්", "News Content": "සංවර්ධන අයදුම්පත් පෙරසවි කිරීමේ කඩිනම් සේවා ඒකකය හෙවත් වන් ස්ටොප් යුනිට් හදුන්වා දීම අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් සිදු වුණා. නාගරික සංවර්ධන අධිකාරිය ප්‍රකාශයට පත් කරන ලද නාගරික ප්‍රදේශ තුළ නාගරික සංවර්ධන සැලසුම් අයදුම්පත්‍ර අනුමත කිරීමේ ක්‍රියාවලිය වේගවත් කිරීම වෙනුවෙන් කඩිනම් සේවා ඒකකය පිහිටුවනු ලැබුවා. එය හදුන්වාදීම සිදු වුණේ අග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන්. අමාත්‍ය ප්‍රසන්න රණතුංග, රාජ්‍ය අමාත්‍යවරුන් වන තේනුක විදානගමගේ හා අරුන්දික ප්‍රනාන්දු යන මහත්වරුන් ඇතුළු පිරිසක් මෙම අවස්ථාවට එක්ව සිටියා. නාගරික සංවර්ධන අධිකාරිය 2017 වසරේදී සංවර්ධන අනුමැතීන් නිකුත් කිරීම සදහා මාර්ගගත අයදුම්පත් ක්‍රමය හදුන්වා දුන්නා. එම ක්‍රමවේදය තුළ පැවති අඩුපාඩු සහ දුර්වලතා මගහරවා ගැනීම සදහායි වන් ස්ටොප් යුනිට් කඩිනම් සේවා ඒකකය ආරම්භ කළේ. ඒ නව මෘදුකාංගයන් හා මාර්ගගත ජාලයන් සමගින් සංවර්ධන අනුමැතීන් සදහා අදාළ පාර්ශ්ව ආයතන සමග ඒකාබද්ධවයි. පාර්ශ්ව ආයතන 26 ක් හා නාගරික සංවර්ධන බල ප්‍රදේශවල පිහිටා ඇති සියලු පළාත් පාලන ආයතන සමග ඒකාබද්ධව මෙම කඩිනම් සේවා ඒකකය ක්‍රියාත්මක වීම විශේෂත්වයක්. ", "URL": "https://www.itnnews.lk/2023/10/05/445090/", "Category": "දේශීය පුවත්", "Parent URL": null}