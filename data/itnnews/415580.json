{"Source": "ITN news", "Timestamp": "ජූනි 7, 2022 12:46", "Headline": "රන්ජන් වරද පිළිගනී – අත්හිටුවන ලද වසර 02 ක බරපතල වැඩ සහිත සිර දඬුවමක්", "News Content": "හිටපු පාර්ලිමේන්තු මන්ත්‍රී රන්ජන් රාමනායක මහතා අධිකරණයට අපහාස කිරීමේ චෝදනාවට වරද පිළිගත් අතර ඔහුට ශ්‍රේෂ්ඨාධිකරණය බරපතල වැඩ සහිත වසර දෙකක සිර දඬුවම් නියම කර එය වසර 5 කට අත්හිටුවනු ලැබුවා. සිර දඬුවම් නියම  වී සිටින හිටපු පාර්ලිමේන්තු මන්ත්‍රී රන්ජන් රාමනායක මහතා අද ශ්‍රේෂ්ඨාධිකරණය හමුවට ඉදිරිපත් කෙරුණා. ඒ අධිකරණයට අපහාස කිරීම සම්බන්ධයෙන් පවත්නා නඩුවකට අදාළවයි. එම චෝදනාවට රන්ජන් රාමනායක මහතා වරද පිළිගත් අතර ශ්‍රේෂ්ඨාධිකරණය මගින් ඔහුට බරපතල වැඩ සහිත වසර දෙකක සිරදඬුවමක් නියම කර එය වසර 05 කට අත්හිටුවනු ලැබුවා. 2018 වසරේ එවකට ජනාධිපති මෛත්‍රීපාල  සිරිසේන මහතා පාර්ලිමේන්තුව විසුරුවා හැරීමට ගත් තීරණය අභියෝගයට ලක් කරමින් මූලික අයිතිවාසිකම් පෙත්සමක් ගොණු කර තිබුණා. එය විභාග කළ  පංච පුද්ගල විනිසුරු මඩුල්ල සම්බන්ධයෙන් රංජන් රාමනායක මහතා රූපවාහිනී වැඩසටහනකදී දැක්වූ අදහස්වලින් අධිකරණයට අපහාසයක් සිදුව ඇති බව සඳහන් කරමින් මෙම පැමිණිල්ල ඉදිරිපත් කර තිබුණා. ", "URL": "https://www.itnnews.lk/2023/10/05/415580/", "Category": "දේශීය පුවත්", "Parent URL": null}