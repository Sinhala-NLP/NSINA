{"Source": "ITN news", "Timestamp": "නොවැම්බර් 9, 2022 11:51", "Headline": "ධනුෂ්කගේ නඩුව යළි කැඳවේ – ලේඛනවල පරස්පරතාවක්", "News Content": "ලේඛනවල පවතින පරස්පරතාවක් හේතුවෙන් ක්‍රිකට් ක්‍රීඩක ධනුෂ්ක ගුණතිලකගේ නඩුව අද යලි කැඳවීමට නියමිතව තිබෙනවා. ඒ සිඩ්නි ප්‍රාදේශීය අධිකරණයකදියි. ක්‍රිකට් ක්‍රීඩක ධනුෂ්ක ගුණතිලක සම්බන්ධ සිද්ධිය පිලිබද සොයා බැලීමට ශ්‍රී ලංකා ක්‍රිකට් ආයතනය ඊයේ ත්‍රි පුද්ගල කමිටුවක් පත් කළා. ඕස්ට්‍රේලියාවේ පැවැත්වෙන විස්සයි විස්ස ලෝක කුසලාන ක්‍රිකට් තරගාවලිය අතරතුර ශ්‍රී ලංකා ක්‍රිකට් ක්‍රීඩකයින් විවිධ පුද්ගලික සාදවලට සම්බන්ධ වූ බවටත් ඇතැම් ක්‍රීඩකයින් ගැටලු ඇති කර ගත් බවටත් මාධ්‍ය වාර්තා පල වී තිබෙනවා. එම වාර්තාවල සත්‍ය අසත්‍යාවතාව සොයා බැලීමටයි මෙම ත්‍රිපුද්ගල විශේෂ කමිටුව පත් කර ඇත්තේ. විශ්‍රාමික මහාධිකරණ විනිසුරු සිසිර රත්නායක, නීතිඥවරුන් වන නිරෝෂන පෙරේරා සහ අසේල රැකව යන මහත්වරුන් එම කමිටුවට ඇතුළත්. කමිටුව විසින් එම සිද්ධියට අදාළව සිදු කරන  විමර්ශනවලදී ක්‍රීඩකයින්ට හා නිලධාරීන්ට එරෙහිව එල්ල වී ඇති චෝදනා ඔප්පු වුවහොත් ඔවුන්ට විරුද්ධව දැඩි ක්‍රියාමාර්ග ගන්නා බවයි ශ්‍රී ලංකා ක්‍රිකට් ආයතනය නිවේදනය කළේ. කෙසේ වෙතත් මේ පිළිබඳ ඊයේ රාත්‍රී වනතුරුම ක්‍රිඩා අමාත්‍යාංශයේ දී විශේෂ සාකච්ඡාවක් පැවැත්වුණා. ක්‍රීඩා අමාත්‍ය රොෂාන් රණසිංහ හිටපු ක්‍රිකට් නායක අර්ජුන රණතුංග ඇතුලු පිරිසක් ඊට එක්වුණා. ", "URL": "https://www.itnnews.lk/2023/10/05/444872/", "Category": "Breaking News,දේශීය පුවත්", "Parent URL": null}