{"Source": "ITN news", "Timestamp": "මාර්තු 3, 2023 12:29", "Headline": "පුංචි ඡන්දය කවදාද? තීරණය අද නොවේ හෙටද?", "News Content": "පළාත් පාලන ආයතන ඡන්ද විමසීම පැවැත්වීමේ සංශෝධිත දිනය අද ප්‍රකාශයට පත් කරන බව මැතිවරණ කොමිෂන් සභාව පසුගියදා ප්‍රකාශ කළද අද දිනයේදී එය ප්‍රකාශයට පත් කිරීම අවිනිෂ්චිත බවයි එහි සිටින අප නියෝජිතයන් පවසන්නේ. ඉදිරි මැතිවරණය පිළිබඳ සාකච්ඡා කිරීමට මැතිවරණ කොමිෂමේ සමාජිකයන් අද රැස්වුණා. මේ මස 09 වන දින පලාත් පාලන ආයතන ඡන්ද විමසීම පැවත්වීමට මැතිවරණ කොමිෂම තිරණය කර තිබුණා. ඒ අනුව පළාත් පාලන ආයතන 339 ක් සදහා පිළිගත් දේශපාලන පක්ෂ 59ක් හා ස්වාධීන කණ්ඩායම් 329 ක් මැතිවරණය සදහා නාමයෝජනා භාර දීම සිදුකළා. කෙසේ වෙතත්  මැතිවරණ කොමිෂමේ පාලනයෙන් බැහැරව පැන නැගී ඇති අර්බුදකාරී තත්ත්වය හමුවේ 09 වනදා නියමිත පරිදි පළාත් පාලන ආයතන ඡන්ද විමසීම පැවැත්වීමට නොහැකි බව එම කොමිෂම නිවේදනය කළා. ඒ අනුව අද දිනයේ දී ඡන්දය පැවැත්වෙන දිනය ප්‍රකාශ කරන බවයි මැතිවරණ කොමිෂම සදහන් කළේ. රටේ පවතින මූල්‍ය තත්ත්වය ඇතුළු කරුණු කිහිපයක් සම්බන්ධයෙන් නිශ්චිත නිගමනයන්ට පැමිණීමෙන් අනතුරුව ඒ පිළිබද අවසන් තීරණයක් ගන්නා බවයි මැතිවරණ කොමිෂම සදහන් කරන්නේ. ", "URL": "https://www.itnnews.lk/2023/10/05/464977/", "Category": "Breaking News,දේශීය පුවත්", "Parent URL": null}