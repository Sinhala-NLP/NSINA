{"Source": "ITN news", "Timestamp": "நவம்பர் 8, 2022 09:32", "Headline": "ஹெரோயினுடன் இரண்டு சந்தேகநபர்கள் கைது", "News Content": "பேருவளை அம்பேபிட்டிய பிரதேசத்தில் வீடொன்றில் இருந்து 08 கிலோவிற்கும் அதிகமான ஹெரோயின் கைப்பற்றப்பட்டுள்ளது. போதைப்பொருள் கடத்தலில் ஈடுபட்ட இரண்டு சந்தேக நபர்களும் கைது செய்யப்பட்டுள்ளதாக பொலிஸார் தெரிவித்தனர். தங்காலை குடாவெல்ல பிரதேசத்தில் பொலிஸாருக்கு கிடைத்த தகவலின் பிரகாரம் மேற்கொள்ளப்பட்ட சுற்றிவளைப்பில் 544 கிராம் 300 மில்லிகிராம் ஹெரோயினுடன் சந்தேகநபர் ஒருவர் கைது செய்யப்பட்டுள்ளார். சந்தேகநபர் தங்காலை நீதவான் நீதிமன்றில் ஆஜர்படுத்தப்பட்டதன் பின்னர், 07 நாட்களுக்கு விளக்கமறியலில் வைக்க உத்தரவு பெறப்பட்டுள்ளது. இதனடிப்படையில், குறித்த சந்தேக நபரிடம் மேற்கொள்ளப்பட்ட விசாரணைகளின் போது, ​​பேருவளை அம்பேபிட்டிய பிரதேசத்தில் உள்ள வீடொன்றை பொலிஸார் சோதனையிட்டனர். அங்கு 8 கிலோ ஹெரோயின் அடங்கிய 07 பொதிகள் கண்டுபிடிக்கப்பட்டதுடன், சந்தேக நபர் ஒருவரும் கைது செய்யப்பட்டுள்ளார். சந்தேகநபர் களுத்துறை நீதவான் நீதிமன்றத்தில் ஆஜர்படுத்தப்பட்டதையடுத்து, 07 நாட்களுக்கு விளக்கமறியலில் வைக்க உத்தரவு பெறப்பட்டுள்ளது. ", "URL": "https://www.itnnews.lk/2023/10/05/444678/", "Category": "அண்மைய செய்திகள்", "Parent URL": null}