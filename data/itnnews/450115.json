{"Source": "ITN news", "Timestamp": "දෙසැම්බර් 13, 2022 12:36", "Headline": "ශ්‍රී ලංකාව හා ඉන්දියාව අතර මගී යාත්‍රා සේවාවක් ආරම්භ කිරීමට පියවර", "News Content": "ශ්‍රී ලංකාව හා ඉන්දියාව අතර මගී යාත්‍රා සේවාවක් ආරම්භ කිරීමට පියවර ගෙන තිබෙනවා. දකුණු ඉන්දායාව සහ කන්කසන්තුරය,  ත්‍රිකුණාමලය  හා කොළඹ වරාය අතර මෙම මගී යාත්‍රා සේවාව ආරම්භ කිරීමට පියවර ගෙන ඇති බවයි වරාය නාවික හා ගුවන්සේවා අමාත්‍යාංශය පවසන්නේ.ඒ සම්බන්ධයෙන් සාකච්ඡාවක් අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් පැවත්වුණා. ප්‍රථම අදියරේදී කන්කසන්තුරය හා ඉන්දියාවේ පාන්ඩිචෙරි අතර මගී යාත්‍රා සේවාවක් ජනවාරි මස මැද භාගයේදී ආරම්භ කිරීමටයි සැලසුම්කර ඇත්තේ. ඊට ඉන්දීය රජයේ අනුමැතිය ද ලබාදී තිබෙන බව මෙම සාකච්ඡාවේදී හෙළි වුණා. ඉන්දීය ජාතිකයින් වැඩි පිරිසක් යාපන අර්ධද්දීපයේ ව්‍යපාරික කටයුතුවල නිරතව සිටින බැවින් මගී යාත්‍රා සේවාවක් ආරම්භ කිරීමෙන් විශාල විදේශ විනිමයක් උපයා ගැනීමට හැකි වනු ඇති. මගීන් 300 ක් හෝ 400 ක් වරකට රැගෙන යා හැකි යාත්‍රාවකට එක් ගමනාන්තයක්  සදහා ගත වන කාලය පැය තුන හමාරක්. ගමන්වාරයකට මගියෙකුගෙන් අය කෙරෙන මුදල ඇමෙරිකා ඩොලර් 60 ක් වන අතර එක් අයෙකුට කිලෝග්‍රෑම් 100 ක බරකින් යුත් භාණ්ඩ රැගෙන යාමට අවස්ථාව හිමි වනවා. යාත්‍රා සේවාවන් ආරම්භ කිරීමට අවශ්‍ය රේගු ආගමන විගමන කටයුතු සදහා වරායන්හි යටිතල පහසුකම් වැඩිදියුණු කිරීමට අවශ්‍ය පියවර ගන්නා ලෙස ද අමාත්‍ය නිමල් සිරිපාල සිල්වා මහතා වරාය අධිකාරියේ සභාපති කීත් බර්නාඩ් මහතාට උපදෙස් ලබා දුන්නා.       ", "URL": "https://www.itnnews.lk/2023/10/05/450115/", "Category": "දේශීය පුවත්", "Parent URL": null}