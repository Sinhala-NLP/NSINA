{"Source": "ITN news", "Timestamp": "அக்டோபர் 17, 2022 15:30", "Headline": "கோதுமை மாவின் விலை குறைப்பு சலுகையை முழு நாட்டுக்கும் பெற்றுக்கொடுக்க நடவடிக்கை..", "News Content": "கோதுமை மாவின் விலை 85 ரூபாவினால் குறைக்கப்பட்டுள்ள போதும் நாட்டின் சகல பகுதிகளிலும் ஏற்கனவே விற்பனை செய்யப்பட்ட விலையிலேயே கோதுமை மா விற்பனை செய்யப்படுவதாக பொதுமக்கள் சுட்டிக்காட்டுகின்றனர். இந்நிலையில் நாட்டின் சகல பகுதிகளிலும் ஒரே விலையில் நுகர்வோருக்கு கோதுமை மாவை பெற்றுக்கொடுப்பது குறித்து முன்னெடுக்க வேண்டிய நடவடிக்கைகள் குறித்து அமைச்சர் நளின் பெர்னாண்டோ தலைமையில் பேச்சுவார்த்தை ஒன்று முன்னெடுக்கப்பட்டுள்ளது. 375 ரூபாவிற்கு விற்பனை செய்யப்பட்ட கோதுமை மாவின் விலை 85 ரூபாவினால் குறைக்கப்பட்டு 290 ரூபாவிற்கு விற்பனை செய்ய நடவடிக்கை எடுக்கப்பட்டது. எனினும் குறித்த நிவாரணம் நுகர்வோருக்கு கிடைக்கப்பெறவில்லையென குற்றம் சுமத்தப்பட்டுள்ளது. ஒரு சில இடங்களில் ஒரு கிலோ கிராம் கோதுமை மா 400 ரூபா வரை விற்பனை செய்யப்படுகிறது. அதன் காரணமாக பேக்கரி உற்பத்தி பொருட்களின் விலையை குறைக்க முடியாத சூழல் காணப்படுவதாக சிறிய மற்றும் மத்திய பேக்கரி உரிமையாளர்கள் சங்கம் தெரிவித்துள்ளது. இந்நிலையில் கோதுமை மாவின் விலை குறைக்கப்பட்டதையடுத்து ஒரு சில சிற்றுண்டிகளின் விலையை குறைப்பது குறித்து உணவக உரிமையாளர்கள் சங்கம் நடவடிக்கை எடுத்துள்ளத. இவ்வாறான நிலையில் நுகர்வோருக்கு உரிய விலையில் நாட்டின் சகல பகுதிகளிலும் கோதுமை மாவை பெற்றுக்கொடுப்பதற்கான தேவை எழுந்துள்ளது. அதுகுறித்து முன்னெடுக்க வேண்டிய நடவடிக்கைகள் குறித்து இன்றைய தினம் கலந்துரையாடப்படுகின்றது. கோதுமை மா உற்பத்தியில் ஈடுபட்டுள்ள பிரதான இரண்டு நிறுவனங்களின் பிரதிநிதிகளும் கோதுமை மா இறக்குமதி செய்வோரும் பேச்சுவார்த்தையில் கலந்துக்கொண்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/441040/", "Category": "Breaking News,தேசிய செய்திகள்", "Parent URL": null}