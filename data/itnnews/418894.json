{"Source": "ITN news", "Timestamp": "ජූනි 24, 2022 13:55", "Headline": "හිටපු විදුලි සභාපතිගෙන් ආන්දෝලනාත්මක ප්‍රකාශයක්", "News Content": "පසුගියදා කෝප් කමිටුව හමුවේදී අනාවරණය වූ මනු කියවන්නන් සදහා ලබා දෙන දීමනා සම්බන්ධයෙන් ගැටලුවක් තමන්ට ද ඇතැයි ලංකා විදුලිබල මණ්ඩලයේ පාරිභෝගික සම්බන්ධීකාරක නිලධාරී සංගමය පවසනවා. මේ අතර මෙරට සුළං බලාගාරයක් ඉදිකිරීම සදහා ඉන්දීය අදානි සමාගමට ලබා දීම සම්බන්ධයෙන් ආන්දෝලනාත්මක ප්‍රකාශයක් සිදුකළ ලංකා විදුලිබල මණ්ඩලයේ හිටපු සභාපති එම් එම් සී ෆර්ඩිනෑන්ඩු මහතා කෝප් කමිටුව හමුවේ යළිත් ආන්දෝලනාත්මක ප්‍රකාශයක් සිදුකළා. කෙසේ වුවද එම ප්‍රකාශයට අදාළ වීඩියෝ දර්ශන මාධ්‍යයට  නිකුත් කෙරුණේ නැහැ. ලංකා විදුලිබල මණ්ඩලයේ සේවකයින්ට ලබා දෙනා දීමනා සම්බන්ධයෙන් පසුගිය 22 වනදා කෝප් කමිටුවේදී අනාවරණය කෙරුණා. මෙලෙස දීමනා සම්බන්ධයෙන් සාකච්ඡා කෙරුණ ද එවැනි දීමනාවක් තම සංගමයට ලැබී නැති බවයි ලංකා විදුලිබල මණ්ඩලයේ පාරිභෝගික සම්බන්ධීකාරක නිලධාරී සංගමය පවසන්නේ. මේ අතර පසුගිය 10 වනදා ලංකා විදුලිබල මණ්ඩලයේ නිලධාරීන් කෝප් කමිටුව හමුවට කැදවා තිබුණා. සුළං බලාගාර ව්‍යාපෘතිය සම්බන්ධයෙන් අදහස් පළකළ ලංකා විදුලිබල මණ්ඩලයේ එවකට සභාපති එම් එම් සී ෆර්ඩිනෑන්ඩු මහතා එහිදී ආන්දෝලනාත්මක ප්‍රකාශයක් සිදුකළා. තමන් කළ ප්‍රකාශය ඉවත්කර ගැනීම සම්බන්ධයෙන් යොමු කර තිබූ ලිපිය පිලිබදව සාකච්ඡා කිරීමටයි සභාපති ධුරයෙන් ඉල්ලා අස්වූ එම් එම් සී ෆර්ඩිනෑන්ඩු මහතා කෝප් කමිටුව හමුවට ඊයේ කැදවා තිබුණේ.. එහිදී  ඒ මහතා සදහන් කර සිටියේ පසුගිය 10 වනදා තමන් කළ ප්‍රකාශය වැරදි සහගත බවයි. මෙහිදී හිටපු සභාපතිවරයා කළ ඉල්ලීම පිළිබද සලකා කෝප් කමිටුව හමුවේ ඔහු  කළ ප්‍රකාශය ඉල්ලා අස්කර ගැනීම අනුමත කිරීමට දීර්ඝ සාකච්ඡාවකින් පසුව කෝප් කමිටුව අවසර ලබා දී තිබෙනවා. මෙම සාකච්ඡාව තුලදී තවත් කරුණු ගණනාවක් සම්බන්ධයෙන් කරුණු අනාවරණය වී තිබෙනවා. කෙසේ වෙතත් එහිදී හිටපු සභාපති එම් එම් සී ෆර්ඩිනෑන්ඩු මහතා සිදුකළ ආන්දෝලනාත්මක ප්‍රකාශයක් හේතුවෙන් ඊයේ කෝප් කමිටුවේ දර්ශන මාධ්‍ය වෙත නිකුත් නොකිරීමට කටයුතු කල බවයි කෝප් කමිටු සභාපති මහාචාර්ය චරිත හේරත් මහතා ට්විටර් පණිඩුයක් මගින්සදහන් කළේ. අදාළ විමර්ශන සහිත වීඩියෝ දර්ශන ලබන 27 වන සදුදා මාධ්‍යයට නිකුත් කරන බවද එම පණිවුඩයේ වැඩිදුරටත් දැක්වෙන්නේ.     ", "URL": "https://www.itnnews.lk/2023/10/05/418894/", "Category": "දේශීය පුවත්", "Parent URL": null}