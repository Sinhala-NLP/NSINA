{"Source": "ITN news", "Timestamp": "පෙබරවාරි 24, 2022 20:11", "Headline": "සිනමා ජාතික ප්‍රතිපත්තිය අග‍්‍රාමාත්‍යවරයා වෙත පිළිගැන්වේ", "News Content": "රාජ්‍ය සිනමා උපදේශක මණ්ඩලය විසින් සම්පාදිත “සිනමා ජාතික ප්‍රතිපත්තිය”, එම උපදේශක මණ්ඩලය අද අරලියගහ මන්දිරයේ දී  අග‍්‍රාමාත්‍යවරයා වෙත පිළිගැන්වුවා. සිනමා ජාතික ප්‍රතිපත්තිය සකස් කිරීමේ මූලික අරමුණ ශ්‍රී ලංකා ජාතික චිත්‍රපට නියාමන අධිකාරිය පිහිටු වීම බව රාජ්‍ය සිනමා උපදේශක මණ්ඩලයේ සභාපති ගාමිණී වේරගම මහතා එහි දී ප්‍රකාශ කළා. චිත්‍රපට කර්මාන්තය, කර්මාන්තයක් ලෙස ශක්තිමත් කරමින් නිදහසේ වර්ධනය වීමට පරිසරය සැලසීම, පහසුකම් සැලසීම, ප්‍රමිතීන්, නිර්ණායක නිර්ණය කිරීම සහ ලාභාංශ සියලු පාර්ශ්ව වෙත අගතියකින් තොරව බෙදී යාමට ඉඩ හසර සැලසීම ඇතුළු අරමුණු දහයක් ඊට මූලික වශයෙන් ඇතුළත් කර තිබෙනවා. මෙම අවස්ථාවට අග්‍රාමාත්‍ය ලේකම් අනුර දිසානායක, රාජ්‍ය සිනමා උපදේශක මණ්ඩලයේ සභාපති ගාමිණී වේරගම, සිනමාවේදී ජයන්ත චන්ද්‍රසිරි, අරුණ ලොකුලියන, නදීකා ගුණසේකර, අරුණ ගුණරත්න, රාජ් රණසිංහ යන මහත්ම මහත්මීහු සහ අරුණ පුවත්පතේ ප්‍රධාන කර්තෘ මහින්ද ඉලේපෙරුම මහතා ඇතුළු පිරිසක් එක්ව සිටියා. ", "URL": "https://www.itnnews.lk/2023/10/05/397558/", "Category": "දේශීය පුවත්", "Parent URL": null}