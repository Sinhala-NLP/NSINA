{"Source": "ITN news", "Timestamp": "සැප්තැම්බර් 11, 2021 14:49", "Headline": "ඇෆ්ගනිස්ථාන නව රජයේ වැඩි පිරිසක් ගැන එක්සත් ජාතීන්ගේ කණස්සල්ල", "News Content": "ඇෆ්ගනිස්ථාන නව රජයේ වැඩි පිරිසක් එක්සත් ජාතීන්ගේ සම්බාධක ලැයිස්තුවට ඇතුළත්ව සිටින්නන් වීම සම්බන්ධයෙන් ආරක්ෂක මණ්ඩලයේ දැඩි කණස්සල්ල පළවී තිබෙනවා. ඇෆ්ගනිස්ථානයේ නවතම තත්ත්වය පිළිබඳ තොරතුරු හෙළි කරමින් එක්සත් ජාතීන්ගේ මහලේකම්වරයාගේ ඇෆ්ගනිස්ථාන විශේෂ නියෝජිත ‌ඩෙබෝරා ලියෝන් මේ බව ප්‍රකාශ කළා. නව තලෙයිබාන් රජයේ සාමාජිකයන් 33 දෙනාගෙන් වැඩි පිරිසක් එක්සත් ජාතීන්ගේ සම්බාධක ලැයිස්තුවට ඇතුළත්වූවන් බවයි ඇය පවසන්නේ. එරට නව අගමැති,  නියෝජ්‍ය ඇමතිවරුන් දෙදෙනෙකු මෙන්ම විදේශ අමාත්‍යවරයා ද ඒ අතර වනවා. නව රජය පුළුල් එකක් නොවන අතර එය සම්පූර්ණයෙන්ම තලෙයිබාන් සාමාජිකයන්ගෙන් පමණක් සමන්විත වී ඇති බවයි පැවසෙන්නේ. පැවති රජයන්හි අත්දැකීම් සහිත නියෝජිතයන්, සුළු ජාතික නියෝජිතයන් සහ කාන්තාවන් අමාත්‍ය මණ්ඩලයට ඇතුළත් නොවීම පිළිබඳව ද විශේෂ අවධානය යොමුවී තිබෙනවා. මේ හේතුවෙන් නව තලෙයිබාන් රජය සමඟ ගනුදෙනු කිරීම ඉතා දුෂ්කර වනු ඇති බවයි එක්සත් ජාතීන්ගේ සංවිධානයේ මතය වී තිබෙන්නේ.   ", "URL": "https://www.itnnews.lk/2023/10/05/361770/", "Category": "ජාත්‍යන්තර පුවත්", "Parent URL": null}