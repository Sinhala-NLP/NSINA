{"Source": "ITN news", "Timestamp": "நவம்பர் 8, 2021 18:23", "Headline": "பல பகுதிகளில் சீரற்ற வானிலை : வெள்ள அச்சுறுத்தல் தொடர்பில் அவதானம்", "News Content": "அடுத்த 24 மணிநேரத்தில் வங்காள விரிகுடா கடலில் தாழமுக்கம் ஏற்படும் வாய்ப்புள்ளது. அத்துடன் 150 மில்லிமீற்றரைத் தாண்டிய பலத்த மழை பெய்யலாமென வளிமண்டலவியல் திணைக்களம் அறிவித்துள்ளது. இன்று மாலை தொடக்கம் மறு அறிவித்தல் வரை கடற்றொழிலில் ஈடுபடுவதோ கடற்பயணங்களை மேற்கொள்வதிலிருந்தோ தவிர்ந்துகொள்ளுமாறு அறிவுறுத்தப்பட்டுள்ளனர். பல மாவட்டங்களுக்கு இரண்டாம் கட்ட மண்சரிவு எச்சரிக்கை விடுக்கப்பட்டுள்ளது. 7 ஆறுகள் ஊடாக வெள்ள அச்சுறுத்தல் ஏற்படலாமென்றும் அவதானத்துடன் செயற்படுமாறு நீர்ப்பாசன திணைக்களம் பொதுமக்களை கேட்டுள்ளது. நாட்டில் நிலவும் சீரற்ற காலநிலை காரணமாக பதுளை, நுவரெலியா, மாத்தளை, இரத்தினபுரி, முல்லைத்தீவு, கொழும்பு, காலி உள்ளிட்ட 13 மாவட்டங்கள் பாதிக்கப்பட்டுள்ளன. 249 குடும்பங்களுக்கு பாதிப்பு ஏற்பட்டுள்ளதுடன் 6 மரணங்களும் சம்பவித்துள்ளன. 635 வீடுகளுக்கு ஓரளவு சேதம் ஏற்பட்டுள்ளதாக இடர் முகாமைத்துவ மையம் தெரிவித்துள்ளது. காலி நகரில் பிரவேசிக்கும் பல வீதிகள் நீரில் மூழ்கியுள்ளமையினால் போக்குவரத்து பாதிக்கப்பட்டுள்ளது. ஜிங் கங்கையின் நீர்மட்டம் அதிகரித்ததை தொடர்ந்து பத்தேகம நீர் அளவீட்டில் 4 மீற்றர்களாக பதிவாகியுள்ளது. களனி கங்கையின் நீர்மட்டம் அதிகரித்துள்ளதுடன் ஹங்வெல்ல நீர்மானியில் நீர்மட்டம் 6 மீற்றராக அதிகரித்துள்ளது. இரத்தினபுரி களுகங்கையின் ஹங்கமுவ ஆற்றின் நீர் மட்டம் அதிகரித்துள்ளதைத் தொடர்ந்து வீதிகள், வீடுகள் மற்றும் வர்த்தக நிலையங்கள் நீரில் மூழ்கியுள்ளன. களு கங்கையின் நீர்மட்டம் துரிதமாக அதிகரித்ததைத் தொடர்ந்து புலத்சிங்கள, பதுரெலிய, பாலிந்தநுவர, மில்லெனிய, ஹொரண, தொடங்கொட, களுத்துறை ஆகிய பகுதிகளில் அடுத்த 24 மணி நேரத்தில் வெள்ள அச்சுறுத்தல் ஏற்படும் அபாயம் காணப்படுகிறது. அத்துடன் தெதுறு ஓயா, களனி கங்கை, கிங் கங்கை, மஹாஓயா, நில்வளாகங்கை, அத்தனகல் ஓயா, பெந்தரஆறு, கலாஓயா ஆகியவற்றின் நீர்மட்டம் அதிகரித்து வெள்ள அச்சுறுத்தல் ஏற்படும் அபாயம் காணப்படுவதாக நீர்ப்பாசன திணைக்களம் அறிவித்துள்ளது. புலத்சிங்கள பகுதியின் பல பிரதேசங்கள் நீரில் மூழ்கியுள்ளதுடன் குக்குலே கங்கையின் 2 வான்கதவுகள் திறக்கப்பட்டுள்ளன. வீதிகள் நீரில் மூழ்கியதைத் தொரடந்து பாடசாலை மாணவர் உள்ளிட்ட பிரதேசவாசிகள் இவ்வாறு தமது போக்குவரத்து வசதிகளை செய்துகொண்டனர். களுத்துறை மஹகளுபஹன , கலஉடகந்த மண்சரிவுக்கு உட்படும் அபாயம் காரணமாக 12 குடும்பங்களைச் சேர்ந்த 26 பேர் பாதுகாப்பான இடங்களில் தங்கவைக்கப்பட்டுள்ளனர். பயாகல பகுதியில் ஏற்பட்ட மண்சரிவு காரணமாக 2 வீடுகள் பலத்த சேதத்திற்கு உட்பட்டுள்ளன. அதனை அண்டிய பகுதிகளில் உள்ள மக்கள் பாதுகாப்பான இடங்களுக்கு வெளியேற்றப்பட்டுள்ளனர். மாத்தறை வெலிப்பிட்டிய பகுதியில் 5 ஆயிரம் ஏக்கர் வயல் காணிகள் நீரில் மூழ்கியுள்ளமையினால் அவை அழிந்துள்ளன. நில்வளா கங்கையின் பொல்வத்துமோதர ஆற்றின் நீர்மட்டமும் துரிதமாக அதிகரித்துள்ளது. வடமாகாணத்திலும் பலத்த மழையினால் சுமார் 100 சிறிய மற்றம் பெரிய குளங்கள் பெருக்கெடுத்துள்ளன. பல பகுதிகள் நீரில் மூழ்கியமையினால் மக்களின் அன்றாட நடவடிக்கைகள் பாதிக்கப்பட்டுள்ளன. எதிர்வரும் 24 மணிநேரத்திற்குள் இடியுடன் கூடிய மழை பெய்யக்கூடுமென யாழ் மாவட்ட அரசாங்க அதிபர் கணபதிபிள்ளை மகேசன் தெரிவித்துள்ளார். அவரது அலுவலகத்தில் இன்று இடம்பெற்ற ஊடாக சந்திப்பின் போதே அவர் இதனை தெரிவித்துள்ளார். மன்னார் , நானாட்டான், மாந்தை மேற்கு ஆகிய பகுதிகளில் 186 குடும்பங்களைச் சேர்ந்த 646 பேர் பாதிக்கப்பட்டுள்ளனர். சீரற்ற காலநிலை காரணமாக பசறை பிரதேச செயலகத்திற்குட்பட்ட சில வீதிகள் நீரில் மூழ்கியுள்ளன. இதனால் போக்குவரத்தும் தடைப்பட்டுள்ளது. பதுளை , பண்டாரவளை, பிரதான வீதியின் தேவாலயப் பகுதியில் பதுளை செல்வதற்காக புதிதாக நிர்மாணிக்கப்பட்ட வீதியில் கற்பாறைகள் சரிந்து விழும் அபாயம் காணப்படுவதனால் அந்த வீதியின் ஊடாக போக்குவரத்து தடைசெய்யப்பட்டுள்ளது. நேற்றிரவு பெய்த அடை மழை காரணமாக பண்டாரவளை கோவில் வீதி நீரில் மூழ்கியுள்ளது. பல நீர்த்ததேக்கங்களின் வான்கதவுகள் திறக்கப்பட்டுள்ளன. ராஜாங்கணை நீர்த்தேக்கத்தின் 8 வான்கதவுகள் திறக்கப்பட்டுள்ளன. ரந்தகனிகல, ரந்தம்பே நீர்த்தேக்கங்களின் வான்கதவுகள் இயற்கையாக திறக்கப்பட்டுள்ளன. மஹாவலி கங்கையின் நீர்மட்டம் அதிகரித்ததை தொடர்ந்து பொல்கொல்ல நீர்த்தேக்கத்தின் வான்கதவுகள் 2 அடிகள் வீதம் திறக்கப்பட்டுள்ளன. மேல்கொத்மலை நீர்த்தேக்கத்தின் வான்கதவுகளும் திறக்கப்பட்டுள்ளன. தாழமுக்க வலயம் தொடர்ந்தும் இலங்கையை நோக்கி நகர்வதனால் அடுத்த சில நாட்களுக்கு பலத்த மழை பெய்யலாமென வளிமண்டலவியல் திணைக்களம் அறிவித்துள்ளது. கடல் பிரதேசங்களில் பலத்த பாதிப்புக்கள் ஏற்படுவதனால் மீனவர்களும் கடல் பயணங்களை மேற்கொள்வோரும் தமது பயணங்களிலிருந்து தவிர்ந்து கொள்ளுமாறு அறிவுறுத்தப்பட்டுள்ளனர். ", "URL": "https://www.itnnews.lk/2023/10/05/374778/", "Category": "Breaking News,தேசிய செய்திகள்,முதன்மை செய்தி", "Parent URL": null}