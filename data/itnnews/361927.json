{"Source": "ITN news", "Timestamp": "සැප්තැම්බර් 12, 2021 13:29", "Headline": "Covid ආසාදිතයන්ට අවශ්‍ය පහසුකම් සැපයීමට විවිධ සංවිධාන ඉදිරිපත් වෙයි", "News Content": "කොරෝනා ආසාදිතයන් සදහා ප්‍රතිකාර සිදු කරන රෝහල් සහ මධ්‍යස්ථාන සදහා අවශ්‍ය පහසුකම් සැපයීමට විවිධ සංවිධාන ගණනාවක් ඉදිරිපත් වී තිබෙනවා. මාතර නව දිස්ත්‍රික් මහ රෝහලේ ස්ථාපිත කොට ඇති කොවිඩ් ප්‍රතිකාර ඒකකයේ රෝගීන් සදහා දියරමය ආහාර ලබාදීමේ යන්ත්‍ර දෙකක් ඇතුළු උපකරණ පරිත්‍යාග කිරීමට මාතර රාහුල් විද්‍යාලයේ 2005 ආදි ශිෂ්‍ය කණ්ඩායම කටයුතු කළා. ලබා දුන් උපකරණවල වටිනාකම රුපියල් ලක්ෂ හතරක්. ජීවිතයෙන් ජිවිතයක් යන තේමාව යටතේ මෙම සමාජ සත්කාර වැඩසටහන ක්‍රියාත්මක කෙරුණා. මහනුවර තෙල්දෙණිය රෝහලේ ස්ථාපිත කර ඇති කොවිඩ් ප්‍රතිකාර ඒකකය සදහා අවශ්‍ය සෞඛ්‍ය උපකරණ තොගයක් භාරදීම ශ්‍රී ලංකා පොදු ජන පෙරමුණේ පාර්ලිමේන්තු මන්ත්‍රී මහාචාර්ය රංජිත් මද්දුම බණ්ඩාර මහතාගේ ප්‍රධානත්වයෙන් සිදු කෙරුණා. මෙම අවස්ථාවට තෙල්දෙණිය රෝහලේ වෛද්‍ය අධිකාරිවරයා ඇතුතු රෝහල් කාර්ය මණ්ඩලය එක්ව සිටියා. මීරිගම මූලික රෝහලේ ස්ථාපනය කිරීමට නියමිතව ඇති නව කොවිඩ් රෝගී වාට්ටුව සදහා අවශ්‍ය ඔක්සිජන් වායු සිලින්ඩර ප්‍රදානය කිරීමට මීරිගම පල්ලෙවෙල මීරිගම පස්යාල මහ විදුහල්වල ආචාර්ය මණ්ඩලය කටයුතු කළා. මෙම අවස්ථාවට මීරිගම රෝහල් අධිකාරි කේ මනෝහරන් මහතා ඇතුලු පිරිසක් එක්ව සිටියා.     ", "URL": "https://www.itnnews.lk/2023/10/05/361927/", "Category": "දේශීය පුවත්", "Parent URL": null}