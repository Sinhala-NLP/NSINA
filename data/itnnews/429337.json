{"Source": "ITN news", "Timestamp": "අගෝස්තු 16, 2022 17:47", "Headline": "ආරක්ෂක අමාත්‍යංශයෙන් නිවේදනයක්", "News Content": "මෙරට අසාදු ලේඛන ගත කර තිබූ ආයතන 6 ක් සහ පුද්ගලයින් 316 දෙනෙකු ඉන් ඉවත් කිරීමට තීරණය කළේ දීර්ඝ නිරීක්ෂණයකින් පසුව කළ නිර්දේශ මත බව ආරක්ෂක අමාත්‍යාංශය අවධාරණය කරනවා. මෙම ආයතන සහ පුද්ගලයින් පිළිබද නිරන්තරයෙන් අවදානයෙන් සිටින බවයි නිවේදනයක් නිකුත් කරමින් ආරක්ෂක අමාත්‍යාංශය පෙන්වා දෙන්නේ. ත්‍රස්තවාදයට අරමුදල් සැපයීම සම්බන්ධයෙන් එක්සත් ජාතීන්ගේ රෙගුලාසි යටතේ 2001 වසරේ දී පුද්ගලයින් 577 දෙනෙකු සහ සංවිධාන 18 ක් අසාදු ලේඛනයට ඇතුළත් කර තිබුණා. විදේශ කටයුතු අමාත්‍යාංශය,  නීතිපති දෙපාර්තමේන්තුව,  බුද්ධි ආයතන,  නීතිය බලාත්මක කරන ආයතන සහ ශ්‍රී ලංකාවේ මහ බැංකුවේ මූල්‍ය බුද්ධි ඒකකය යන ආයතනවල සහභාගීත්වයෙන් කමිටුවක් පත්කර මෙම පුද්ගලයන්ගේ සහ සංවිධානවල ක්‍රියාකාරීත්වය අධ්‍යයනය කළ බවයි ආරක්ෂක අමාත්‍යාංශය සදහන් කරන්නේ. එම දීර්ඝ අධ්‍යයනයෙන් පසුව ආරක්ෂක අමාත්‍යාංශයේ දී සාකච්ඡා කිහිපයක් ද පවත්වා අසාදු ලේඛනයෙන් ඉවත් කළ යුතු පුද්ගලයින් සහ සංවිධාන පිළිබද නිර්දේශ ඉදිරිපත් කළ බව එම නිවේදනයේ සදහන්. ඒ අනුව පුද්ගලයින් 316 ක් සහ සංවිධාන 6 ක් අසාදු ලේඛනයෙන් ඉවත් කළ අතර අලුතෙන් හදුනාගත් පුද්ගලයින් 55 දෙනෙකු සහ සංවිධාන 3 ක් අසාදු ලේඛනයට ඇතුළත් කළ බවයි ආරක්ෂක අමාත්‍යාංශය පෙන්වා දෙන්නේ. ඉදිරියේදී ද මෙම ආයතන මෙන්ම විවිධ පුද්ගලයින් හෝ සංවිධාන පිළිබද නිරන්තරයෙන් අවදානයෙන් සිටින අතර ත්‍රස්තවාදය සදහා අරමුදල් සැපයීමේ ක්‍රියාකාරකම් වලට සම්බන්ධ වූ බවට තහවුරු වුවහොත් ඔවුන් ද අසාදු ලේඛන ගත කරන බවයි ආරක්ෂක අමාත්‍යාංශය වැඩිදුරටත් අවධාරණය කරන්නේ.   ", "URL": "https://www.itnnews.lk/2023/10/05/429337/", "Category": "Breaking News,දේශීය පුවත්,නවතම පුවත්", "Parent URL": null}