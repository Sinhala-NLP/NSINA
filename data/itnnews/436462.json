{"Source": "ITN news", "Timestamp": "සැප්තැම්බර් 22, 2022 10:42", "Headline": "රිදියගම සෆාරි සත්වෝද්‍යානයේ දෙවන කොටස ලබන 4 වනදා සිට විවෘත කෙරේ", "News Content": "රිදියගම සෆාරි සත්වෝද්‍යානයේ දෙවන කොටසත් ලබන 4 වනදා සිට ජනතාව වෙනුවෙන් විවෘත කිරීමට තීරණය කර තිබෙනවා. මෙරට පළමු සෆාරි සත්වෝද්‍යානය වන හම්බන්තොට සෆාරි සත්වෝද්‍යානයේ දැනට මහජනතාව වෙනුවෙන් විවෘතව පවතින්නේ එක් කොටසක් පමණයි. එහි දෙවන කොටස ලබන 4 වනදා සිට ජනතාව වෙනුවෙන් විවෘත කිරීමට පියවර ගන්නැයි අමාත්‍ය මහින්ද අමරවීර මහතා සත්වෝද්‍යාන දෙපාර්තමේන්තුවට දැනුම් දී තිබෙනවා. ඒ ඔක්තෝබර් 4 වනදාට යෙදී තිබෙන ලෝක සත්ව දිනයට සමගාමීවයි. රිදියගම සෆාරි උද්‍යානයට අක්කර 500 ක භූමියක් වෙන් කර ඇති අතර සත්ව වර්ග සදහා කලාප 13 ක් පිහිටුවා තිබෙනවා. භූමියෙන් අක්කර 200 ක ප්‍රමාණයක් මේ වන විට සංවර්ධනය කර ඇති අතර පරිපාලන ගොඩනැගිලි, සත්ව රෝහල, නරඹන්නන්ට පහසුකම් සලසන ස්ථාන, අලෙවිහල් මෙන්ම වාහන නැවතුම් ස්ථාන හා සත්ව කලාප කිහිපයක වැඩ මේ වන විට නිම කර අවසන්. සත්ව අභිජනන සංවර්ධන මධ්‍යස්ථානයක්ද ඉදිකර ඇති අතර එම කොටස නරඹන්නන් සදහා විවෘත නොකෙරෙන බව සත්වෝද්‍යාන දෙපාර්තමේන්තුව පවසනවා.       ", "URL": "https://www.itnnews.lk/2023/10/05/436462/", "Category": "දේශීය පුවත්", "Parent URL": null}