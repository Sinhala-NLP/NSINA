{"Source": "ITN news", "Timestamp": "සැප්තැම්බර් 15, 2021 16:50", "Headline": "මහ බැංකුවේ චක්‍රලේඛ පෞද්ගලික බැංකු පැහැර හැරි බවට ඉදිරිපත් කර ඇති රිට් පෙත්සම් ලබන 11 සලකා බැලීමට නියමිතයි", "News Content": "පාස්කු ඉරුදින ත්‍රස්ත ප්‍රහාරයේ හා කොරෝනා වසංගත තත්ත්වය හේතුවෙන් පීඩාවට පත් වූ සුළු හා මධ්‍ය පරිමාණ ව්‍යාපාරිකයන්ට සහන සලසන ලෙසට ශ්‍රී ලංකා මහ බැංකුව නිකුත් කළ චක්‍රලේඛ පෞද්ගලික බැංකු පැහැර හැරි බවට ඉදිරිපත් කර ඇති රිට් පෙත්සම් සම්බන්ධයෙන් ලබන මස 11 වනදා කරුණු දක්වන ලෙස අභියාචනාධිකරණය වගඋත්තරකරුවන් වෙත නොතීසි නිකුත් කළා. මෙම පෙත්සම්වල වගඋත්තරකරුවන් ලෙස නම් කර ඇත්තේ ශ්‍රී ලංකා මහ බැංකුවේ මුදල් මණ්ඩලය, මහ බැංකු අධිපතිවරයා, මුදල් අමාත්‍යවරයා, මුදල් අමාත්‍යාංශ ලේකම්වරයා ඇතුළු පාර්ශ්වයන්. පෙත්සම් වෙනුවෙන් පෙනී සිටි ජනාධිපති නීතිඥවරයා අධිකරණය හමුවේ සදහන් කළේ චක්‍රලේඛ ක්‍රියාත්මක කිරීම පැහැර හැරීමෙන් සුළු හා මධ්‍ය පරිමාණ ව්‍යාපාරිකයන් දැඩි ලෙස අගතියට පත්ව සිටින බවයි. දේශීය ව්‍යාපාර සුරැකීමේ සභාව සහ සිටුවර ජයබර ව්‍යාපාරික සංවිධානයයි රිට් පෙත්සම් ගොනු කර තිබුණේ. නඩුකරයේ බැලූ බැල්මට නඩු නිමිත්තක් ඇති බැවින් එය විභාග කිරීමට අභියාචනාධිකරණ විනිසුරු මඩුල්ල තීන්දු කළා.               ", "URL": "https://www.itnnews.lk/2023/10/05/362711/", "Category": "දේශීය පුවත්", "Parent URL": null}