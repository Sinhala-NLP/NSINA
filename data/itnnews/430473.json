{"Source": "ITN news", "Timestamp": "අගෝස්තු 22, 2022 19:58", "Headline": "22ට එරෙහි පෙත්සම් 09 විභාගය අද ආරම්භ වෙයි", "News Content": "ආණ්ඩුක්‍රම ව්‍යවස්ථාවේ 22වන සංශෝධන පනත් කෙටුම්පත අභියෝගයට ලක්කරමින් ගොනුකර ඇති පෙත්සම් විභාගය ශ්‍රේෂ්ඨාධිකරණය හමුවේ අද ආරම්භ වුණා. පනත් කෙටුම්පත අභියෝගයට ලක්කරමින් විවිධ පාර්ශ්ව පෙත්සම් 9 ක් ඉදිරිපත් කර තිබුණා. පෙත්සම් විභාගය ආරම්භ කෙරුණේ අගවිනිසුරු ජයන්ත ජයසූරිය, බුවනෙක අළුවිහාරේ සහ අර්ජුන ඔබේසේකර යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයි. මුලින්ම පෙත්සමක් ඉදිරිපත් කර තිබූ හිටපු යුද හමුදා ලුතිනන් කර්නල් අනිල් සුමේද අමරසේකර මහතා වෙනුවෙන් පෙනී සිටි ජනාධිපති නීතිඥ මනෝහර ද සිල්වා මහතා අධිකරණය හමුවේ කරුණු දැක්වූවා. “විධායක බලතල ජනාධිපතිවරයා සතුයි. එය කප්පාදු කිරීමට හෝ ඉවත් කිරීමට ආණ්ඩුක්‍රම ව්‍යවස්ථාව යටතේ හැකියාවක් නැහැ. 19 වන ආණ්ඩුක්‍රම ව්‍යවස්තා සංශෝධනය සම්බන්ධයෙන් ප්‍රකාශයට පත්කළ නඩු තීන්දුව තුළින් ශ්‍රේෂ්ඨාධිකරණය ඒ බව තහවුරු කර තිබෙනවා. ජනාධිපතිගේ විධායක බලතල සීමා කළ හැකියි. එහෙත් එය ජනාධිපතිවරයා ගන්නා අවසන් තීරණවලට බලපෑමක් වෙන්න බැහැ.” යෝජිත පනත් කෙටුම්පත මගින් ආණ්ඩුක්‍රම ව්‍යවස්ථා සභාවක් යෝජනාකර තිබෙන බවත් එය නියෝජනය කරන්නේ ජනාධිපති සතු විධායක බලය නොවේදැයි මෙහිදී විනිසුරු බුවනෙක අළුවිහාරේ මහතා විමසුවා. ජනාධිපති නීතිඥ මනෝහර ද සිල්වා “ආණ්ඩුක්‍රම ව්‍යවස්ථා සභාව තුළින් ජනාධිපති සතු විධායක බලය නියෝජනය වනවා විය හැකියි. එහෙත් ඒ හරහා ජනාධිපති සතු බලය සීමා වෙනවා. අප කියන්නේ තීරණ ගැනීමේ අවසන් බලය ජනාධිපති සතු විය යුතුයි. ව්‍යවස්ථා සභාව සදහා ජාතිකත්වය පදනම් කර ගනිමින් සාමාජිකයින් පත්කිරීමට කර ඇති යෝජනාවට ද විරුද්ධයි.” වැඩිදුරටත් කරුණු දැක්වූ ජනාධිපති නීතිඥවරයා යෝජිත පනත් කෙටුම්පත තුළින් ආරක්ෂක අමාත්‍ය ධුරය පමණක් දැරීමට ජනාධිපතිවරයාට හැකියාව තිබෙන බව පෙන්වා දුන්නා. සෙසු අමාත්‍යවරුන් පත්කර නොමැති අවස්ථාවක එම විෂයට අදාළ අමාත්‍ය ධුරය දින 14 ට නොවැඩි කාලයක් සදහා ජනාධිපතිවරයාට දැරිය හැකි බව මෙම කෙටුම්පතේ සදහන්. ආරක්ෂක අමාත්‍ය ධුරය හැර සෙසු අමාත්‍ය ධුර පත්කිරීම අග්‍රාමාත්‍යවරයාගේ උපදෙස් මත ජනාධිපති විසින් සිදුකළ යුතු වනවා. වත්මන් ව්‍යවස්ථාවේ ඇමතිවරු පත් කිරීමට පෙර අග්‍රාමාත්‍යවරයාගේ උපදෙස් ලබාගත යුතු බව සඳහන් කර තිබුණත් එය අනිවාර්ය නැහැ. ඒ තුළින් අමාත්‍ය මණ්ඩලය පත් කිරීම සම්බන්ධයෙන් ජනාධිපතිවරයා සතු අභිමතය කප්පාදුවීම සිදුවනවා. මෙම කෙටුම්පත තුළින් ජනාධිපතිවරයාට යම් අමාත්‍ය ධුරයන් දැරිය හැකි උපරිම කාලය දින 14 කට සීමා කර ඇති බවත් එය ජනාධිපති සතු විධායක බලතල සීමා කිරීමක් බවත් ජනාධිපති නීතිඥවරයා වැඩිදුරටත් සදහන් කළා. මෙහිදී අගවිනිසුරු ජයන්ත ජයසූරිය මහතා කියාසිටියේ අමාත්‍ය මණ්ඩලය සංයුතිය හා අමාත්‍යවරුන් සංඛ්‍යාව තීරණය කිරීමේ බලය ජනාධිපති සතුවන බවයි. අමාත්‍යවරයෙක් ඉවත් කළ විට හෝ ධුරය පුරප්පාඩු වූ විට ඒ සදහා දින 14 ක කාලයක් ස්වයංක්‍රීයවම ජනාධිපතිවරයා වෙත පැවරෙන බව පෙන්වා දුන් අගවිනිසුරුවරයා එම කාලය තුළ ජනාධිපතිවරයාට නව අමාත්‍යවරයෙකු පත් කිරීමට හැකි බව ද සදහන් කළා. එසේනම් ජනාධිපති සතු බලය කප්පාදුවන්නේ කෙසේදැයි අගවිනිසුරුවරයා ප්‍රශ්න කලා. ජනාධිපති නීතිඥවරයා කියාසිටියේ තමා විසින් පත්කරනු ලබන අග්‍රාමාත්‍යවරයෙකු ඉවත් කිරීමේ බලය ජනාධිපතිවරයාගෙන් ඉවත්කර ඇති බවයි. ඒ තුළින් විධායක බලය කප්පාදු කිරීමක් සිදුව ඇති බවට ද චෝදනා කෙරුණා. ආණ්ඩුක්‍රම ව්‍යවස්ථාවට අනුව කැබිනට් අමාත්‍යවරු සංඛ්‍යාව 30 කටත් කැබිනට් නොවන අමාත්‍යවරු සංඛ්‍යාව 40 ක් ලෙසත් පැවතිය යුතුයි. එහෙත් යෝජිත කෙටුම්පතින් පාර්ලිමේන්තුවේ බහුතර බලයක් හිමි පාලක පක්ෂයටත් පාර්ලිමේන්තුවේ ඊළග වැඩි බලයක් සහිත පක්ෂයක් හෝ ස්වාධීන කණ්ඩායමක් සමග ජාතික ආණ්ඩුවක් පිහිටුවන අවස්ථාවක රජයේ අමාත්‍යවරුන් සංඛ්‍යාව තීරණය කිරීමේ බලය පාර්ලිමේන්තුවට පවරා ඇති බව ජනාධිපති නීතිඥවරයා පෙන්වා දුන්නා. ද්විත්ව පුරවැසිභාවය හිමි තැනැත්තන්ට පාර්ලිමේන්තුවට තේරී පත්වීමට නුසුදුසුකමක් නොවන බව වත්මන් ආණ්ඩුක්‍රම ව්‍යවස්ථාවට ඇතුළත් කර ඇති ප්‍රතිපාදනය 22 වන සංශෝධනයෙන් ඉවත්කර ඇතැයි ජනාධිපති නීතිඥවරයා පෙන්වා දුන්නා. ශ්‍රී ලංකා විනිවිද පෙරමුනේ ලේකම් නීතිඥ නාගානන්ද කොඩිතුවක්කු මහතා අධිකරණය හමුවේ කරුණු දක්වමින් යෝජිත පනත් කෙටුම්පතේ ඇතුළත් ආණ්ඩුක්‍රම ව්‍යවස්තා සභාව සදහා සාමාජිකයින් 7 දෙනෙකු පාර්ලිමේන්තුවෙන් සහ තවත් තුන් දෙනෙකු පිටතින් පත් කිරීමට හැකියාව ඇති බව සදහන් කළා. මේ තුළින් පක්ෂග්‍රාහී බවක් නිර්මාණය වන අතර අධිකරණයේ ස්වාධීනත්වයට බලපෑමක් එල්ල වන බවද පෙන්වා දුන්නා. අගවිනිසුරු ජයන්ත ජයසූරිය මහතා පෙන්වා දුන්නේ අධිකරණය හමුවේ පවතින පනත් කෙටුම්පතේ ප්‍රතිපාදන ව්‍යවස්ථාවට අනුකූලද නැද්ද යන්න තීරණය කිරීම පමණක් අධිකරණය විසින් සිදුකරන බවයි. වැඩිදුර පෙත්සම් විභාගය හෙට දින දක්වා කල්තැබුණා.   ", "URL": "https://www.itnnews.lk/2023/10/05/430473/", "Category": "Breaking News,දේශීය පුවත්", "Parent URL": null}