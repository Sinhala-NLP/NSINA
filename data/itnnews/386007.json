{"Source": "ITN news", "Timestamp": "දෙසැම්බර් 31, 2021 18:45", "Headline": "අත්තනගල්ල ව්‍යාපාරිකයෙකුගෙන් ලක්ෂ 45ක මුදලක් කොල්ලකෑ සැකකරුවන් 4 දෙනා අත්අඩංගුවට", "News Content": "අත්තනගල්ල ප්‍රදේශයේ ව්‍යාපාරිකයෙකුගෙන් රුපියල් ලක්ෂ 45ක මුදලක් කොල්ලකෑ සැකකරුවන් 4 දෙනා අත්අඩංගුවට ගැනීමට පොලිසිය සමත්වී තිබෙනවා. ඔවුන් කොල්ල කෑ මුදල්,  ගිනි අවියක් සහ සෙල්ලම් තුවක්කුවක්ද මේ සමග පොලිස් භාරයට ගැනීමට හැකිවුණා. කොල්ලකෑම සිදුවී පැය 24ක් ගත වීමටත් පෙර සැකකරුවන් අත්අඩංගුවට ගැනීමට හැකිවීම විශේෂත්වයක්. අත්තනගල්ල හුණුපොල මාර්ගයේ පදිංචි ව්‍යාපාරිකයෙකු ඔහුගේ ව්‍යාපාරික ස්ථානයට යාම සදහා සිය කැබ්රථයේ නැගී නිවසින් පිටත්වනවාත් සමග ගේට්ටුව අසළ රැදී සිටි කොල්ලකරුවන් තුන්දෙනෙකු මෙම කොල්ලය සිදු කර තිබෙනවා. කොල්ලකරුවන් පෞද්ගලික වෑන් රථයකින් පැමිණ ව්‍යාපාරිකයාගේ නිවසට මීටර් 500ක් පමණ දුරින් එම වෑන් රථය නවතා තිබූ බවයි හෙලිවී ඇත්තේ. ව්‍යාපාරිකයා සිය කැබ් රථය නිවසින් එළියට ගෙන ගේට්ටුව වසා දැමීම සදහා ඉන් බැස පැමිණි අවස්ථාවේදී කොල්ලකරුවන් රෙදි උරයකින් ඔහුගේ හිස වසා පහරදී මුදල් සහ කැබ් රථය පැහැරගෙන ගොස් තිබෙනවා. කැබ්රථය පසුව වල්පොල සුදු නෙළුම් මාවතේ දෙවන පටුමගේ දමා පලාගොස් තිබුණා. පොලිස් කණ්ඩායම් කිහිපයක් යොදා විමර්ශන සිදු කිරීමෙන් පසුවයි අත්අඩංගුවට ගැනීම සිදුවුණේ.   ", "URL": "https://www.itnnews.lk/2023/10/05/386007/", "Category": "දේශීය පුවත්", "Parent URL": null}