{"Source": "ITN news", "Timestamp": "ජනවාරි 18, 2023 10:46", "Headline": "රිලව්, දඬුලේනුන් හා වඳුරන් 2022 දී පොල් ගෙඩි මිලියන 180-200ක් විනාශ කරලා!", "News Content": "රිලව්, දඬු ලේනුන් හා වඳුරන් පොල්ගෙඩි මිලියන 180 ත් – 200 ත් අතර ප්‍රමාණයක් පසුගිය වසරේ දී විනාශ කර ඇති බව හෙක්ටර් කොබ්බෑකඩුව ගොවිකටයුතු පර්යේෂණ හා පුහුණු ආයතනය සඳහන් කරනවා. ශ්‍රී ලංකාවේ ගොවිජන හා වනසත්ව ගැටුම සම්බන්ධව එම ආයතනය කළ අධ්‍යයනයක් තුළින් මෙම කරුණු හෙළිවුණා. මාස 6 ක් තුළ වඳුරන්ල රිලවුන් හා දඩු ලේනුන් පොල්ගෙඩි මිලියන 93 ක් විනාශ කර ඇති බවත් පසුගිය වසර අවසන් වනවිට එම තත්ත්වය පොල්ගෙඩි මිලියන 180 ත් – 200 ත් දක්වා ඉහළ ගොස් ඇති බවයි පර්යේෂණයෙන් හෙළිවී තිබෙන්නේ. දඬු ලේනුන්ගෙන් හානි සිදුවූ ගොවිජන සංවර්ධන බල ප්‍රදේශ 180 ක් රිලවුන්ගෙන් හානි සිදුවූ බල ප්‍රදේශ 200 ක් හා වඳුරන්ගෙන් හානි සිදුවූ බලප්‍රදේශ 50 ක් හඳුනා ගැනුණා. දිස්ත්‍රික්ක 21ට අයත් පොල් හෙක්ටාර 57,815ට මෙසේ වගා හානි සිදුකෙරුණා. මේ අනුව පොල් වගාකර ඇති ඉඩම්වලින් 21%ටම මෙසේ හානි සිදුවුණා. කුරුණෑගල දිස්ත්‍රික්කයේ පමණක් පොල් හෙක්ටාර 24,038ට වගා හානි සිදුවුණා. ඒ අනුව අහිමිවී ඇති පොල්ගෙඩි ප්‍රමාණය මිලියන 42 ක්. පුත්තලම දිස්ත්‍රික්කයේ පොල්ගෙඩි මිලියන 13ක් රත්නපුර දිස්ත්‍රික්කයේ මිලියන 11ක් හා කෑගල්ල දිස්ත්‍රික්කයේ පොල්ගෙඩි මිලියන 4 ක් මෙසේ විනාශයට පත්වුණා. සතුන්ගෙන් වගාවන්ට සිදුවන හානි අවමකර ගැනීම සඳහා අවශ්‍ය යෝජනා ලබාගැනීමේ වැඩපිළිවෙළක් අමාත්‍ය මහින්ද අමරවීර මහතාගේ ප්‍රධානත්වයෙන් ක්‍රියාත්මක වනවා. ", "URL": "https://www.itnnews.lk/2023/10/05/456317/", "Category": "Breaking News,දේශීය පුවත්", "Parent URL": null}