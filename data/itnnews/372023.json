{"Source": "ITN news", "Timestamp": "ඔක්තෝබර් 27, 2021 09:48", "Headline": "කටුනායක ගුවන්තොටුපොළ PCR පරීක්ෂණාගාරය අද සිට යළි විවෘතයි", "News Content": "තාවකාලිකව වසා දමා තිබූ කටුනායක ගුවන්තොටුපොළ PCR පරීක්ෂණාගාරය ගුවන්තොටුපොළ වෙත පැමිණෙන සහ පිටත්ව යන ගුවන් මගීන් සඳහා අද අලුයම සිට යළි විවෘත කෙරුණා. පූර්ණ එන්නත්කරණයට භාජනය වූ සහ එක් එන්නත් මාත්‍රාවක් පමණක් ලබාගෙන ශ්‍රී ලංකාවට පැමිණෙන ගුවන් මගීන් මෙන්ම ශ්‍රී ලංකාවෙන් පිටත්ව යන ගුවන් මගීන් සඳහා මෙම රසායනාගාරය තුළින් PCR පරීක්ෂණ සිදු කර ගත හැකියි. එක් PCR පරීක්ෂණයක් සඳහා ඇමරිකා ඩොලර් හතලිහක මුදලක් අය කෙරෙන අතර පැය තුනකදී පරීක්ෂණයේ ප්‍රතිඵල ලබා ගැනීමට හැකියාව පවතිනවා. සෞඛ්‍ය අධ්‍යක්ෂ ජනරාල්වරයාගේ පූර්ණ අනුමැතියට යටත්ව මෙම රසායනාගාරය ආරම්භ කර ඇති අතර පළ පුරුදු කාර්යක්ෂම රසායානාගාර ශිල්පීන් පිරිසක් එහි සේවයට එක්ව සිටින බවයි එම රසායනාගාරයේ කාර්ය භාර්ය කළමනාකරු සුමුදු සරසිජා මහත්මිය සඳහන් කළේ. ගුවන්තොටුපොළින් පිටත්ව යාමට අපේක්ෂා කරන මගීන් නියමිත ගුවන් යානයෙන් පිටත්ව යාමට පැය 6 කට පෙර ගුවන්තොටුපොළ වෙත පැමිණ මෙම පරීක්ෂණ සිදු කර ගත යුතු වනවා. වෛද්‍ය රසායනාගාරය තුළ විවේකාගාරයක් සහ රසායනාගාරයක් ලෙස කොටස් දෙකක් පවතින බැවින් මගීන්ට අදාළ පහසුකම් සපයා ගැනීමේ වැඩි ඉඩ කඩක් පවතින බවයි රසායනාගාර නිලධාරීන් පෙන්වා දෙන්නේ.   ", "URL": "https://www.itnnews.lk/2023/10/05/372023/", "Category": "දේශීය පුවත්", "Parent URL": null}