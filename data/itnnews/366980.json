{"Source": "ITN news", "Timestamp": "அக்டோபர் 5, 2021 12:44", "Headline": "வட மக்களின் குடிநீர் பிரச்சினைக்கு தீர்வை பெற்றுக்கொடுக்கும் பாரிய திட்டம் பிரதமர் தலைமையில் அங்குரார்ப்பணம்", "News Content": "பல வருடங்களாக வடமாகாண மக்கள் முகங்கொடுத்து வரும் குடிநீர் பிரச்சினைக்கு நிரந்தர தீர்வை பெற்றுக்கொடுக்க நடவடிக்கை எடுக்கப்பட்டுள்ளது. கடல் நீரிலிருந்து குடிநீரை பெற்றுக்கொள்ளும் பாரிய வேலைத்திட்டமொன்று நாளைய தினம் பிரதமர் மஹிந்த ராஜபக்ஷ தலைமையில் ஆரம்பிக்கப்படவுள்ளது. வடக்கில் வாழும் மக்கள் உரிய குடிநீர் கிடைக்காமையினால் பாரிய அசௌகரியங்களுக்கு முகங்கொடுக்க வேண்டிய சூழல் ஏற்பட்டதாக நீர்வழங்கல் அமைச்சர் வாசுதேவ நாணயக்கார தெரிவித்துள்ளார். இதுகுறித்து பல்வேறு யோசனை திட்டங்கள் நடைமுறைப்படுத்தப்பட்டாலும், அது பயனுள்ளதாக அமையவில்லை. இதன்காரணமாக அதிக நிதி செலவில், வடபகுதி மக்களுக்கு நிவாரணம் பெற்றுக்கொடுக்கும் நோக்கில் நீர் வழங்கல் அமைச்சின் வழிகாட்டலில், தேசிய நீர்வழங்கல் மற்றும் வடிகாலமைப்பு சபையின் ஊடாக குறித்த பாரிய திட்டம் முன்னெடுக்கப்படவுள்ளது. இதனூடாக யாழ் தீபகற்பத்தின் குடிநீர் பிரச்சினைக்கு நூற்றுக்கு 50 வீதத்திற்கும் அதிகளவில் தீர்வை பெறமுடியும். முதற்கட்டத்தின் கீழ் 3 இலட்சம் குடும்பங்கள் நன்மையடையவுள்ளதாக அமைச்சர் சுட்டிக்காட்டினார். இந்நிலையில் குறித்த நீர்வழங்கல் திட்டமானது யாழ் மக்களுக்கு ஒரு வரப்பிரசாதமாகும். இது அவர்களின் குடிநீர் பிரச்சினைக்கு நிரந்தர தீர்வாக அமையும். அபிவிருத்தி அடைந்த பல்வேறு நாடுகள் கடல் நீரை சுத்திகரித்து மனித பாவனைக்கு ஏற்றவகையில் வழங்கி வருகின்றன. இந்நிலையில் யாழ்ப்பாணம், கிளிநொச்சி நீர்வழங்கல் திட்டத்தின் கீழ் காணப்படும் நயினா தீவு கடல்நீர் சுத்திகரிப்பு நிலையம் பூர்த்தி செய்யப்பட்டு மக்களின் பாவனைக்கு கையளிக்கும் நிகழ்வு தாளையடி கடல்நீர் சுத்திகரிப்பு நிலையத்தில் திட்ட ஆரம்ப நிகழ்வும் யாழ் நகர பிரதேசத்திற்கு நீர் குழாய்களை பதிக்கும் நிகழ்வும் நாளைய தினம் உத்தியோகப்பூர்வமாக இடம்பெறவுள்ளது. நயினா தீவு கடல்நீர் சுத்திகரிப்பு நிலையம் 187.47 மில்லியன் ரூபா செலவில் நிர்மாணிக்கப்பட்டுள்ளது. திட்டத்தின் கீழ் நயினா தீவு, அனலை தீவு மற்றும் எழுவை தீவு ஆகிய தீவுகளில் வசிக்கும் 6 கிராம சேவகர் பிரிவுகளிலுள்ள மக்களுக்கு சுத்தமான குடிநீரை பெற்றுக்கொள்ள முடியும் என்பது குறிப்பிடத்தக்கது. ", "URL": "https://www.itnnews.lk/2023/10/05/366980/", "Category": "Breaking News,அண்மைய செய்திகள்,தேசிய செய்திகள்", "Parent URL": null}