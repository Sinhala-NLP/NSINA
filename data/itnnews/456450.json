{"Source": "ITN news", "Timestamp": "ජනවාරි 18, 2023 18:17", "Headline": "සරසවි පෙම්වතියගේ ගෙල කැපූ සරසවි පෙම්වතා රක්ෂිත බන්ධනාගාරයට", "News Content": "ප්‍රේමය හොදම විදිහට මිනිසුන් යහමඟට ගන්නවා වගේම ඒ ප්‍රේමයම නරකම විදිහට මිනිසුන් මරණයට පත් කරනවා. ඒ නිසා අපි ඔබට මතක් කරන්නේ ප්‍රේමය ඇතැම් අවස්ථාවල අනතුරු සහිතයි. එය ප්‍රවේශමෙන් පරිහරණය කිරීම ඔබේ වගකීමක්. කොළඹ විශ්ව විද්‍යාලයේ සිසුවියක කොළඹ තුරග තරඟ පිටියේදී ඊයේ දිනයේදී ඇයගේ පෙම්වතා අතින් ඝාතනයට ලක් වුණා. මෙම අවාසනාවන්ත ඉරණමට ගොදුර වුණේ කිරිවත්තුඩුව ප්‍රදේශයේ පදිංචි චතුරි හංසිකා මල්ලිකාරච්චි නම් 24 හැවිරිදි තරුණියක් . ඇය කොළඹ විශ්ව විද්‍යාලයේ විද්‍යා පීඨයේ සංඛ්‍යා විද්‍යාන අධ්‍යයන අංශයේ 3වන වසරේ ඉගනුම  ලබමින් සිටි අතර ඇයගේ පෙම්වතාද එම පීඨයේ 3වන වසරේ ඉගනුම ලබමින් සිටි අයෙක්. දෙදෙනා අතර  මතභේදාත්මක තත්ත්වයක් හටගෙන ඇති අතර ඒ පිළිබද සාකච්ඡා කර ඔවුන් දෙදෙනා  ප්‍රේම සබදතාව නැවැත්වීම සදහා ඊයේ දිනය යොදාගෙන තිබෙනවා. ඒ වෙනුවෙන් ඔවුන් කොළඹ තුරඟ තරග පිටියට පැමිණ ඇති බවයි වාර්තා වන්නේ. අදාළ තරුණිය සිය පෙම්වතා සමඟ කොළඹ තුරඟ තරඟ පිටියේ ළකුණු පුවරුව අසල ඇති පඩිපෙළක් ආසන්නයට පැමිණ තිබෙනවා. පස්වරු 12.30ට පමණ ඔවුන් සිටි ප්‍රදේශයෙන් කෑ ගැසීම් හඩක් ඇසුණු බව තුරඟ තරඟ පිටියේ සිටි තවත් පිරිසක් එහි සිටි සේවකයෙකුට පවසා තිබෙනවා. පසුව මුරකරු පැමිණ නිරීක්ෂණය කිරීමේදී අදාළ සිසුවියගේ සිරුර දැක තිබෙනවා. ඇයගේ පෙම්වතාද ක්‍රීඩා අමාත්‍යංශය දෙසින් රීඩ් මාවත ඔස්සේ කොළඹ සරසවිය වෙතට දිවගොස් තිබෙනවා. බරපතල කැපුම් තුවාල සහිත තරුණිය අධික රුධිර වහනය හේතුවෙන් එම ස්ථානයේදීම ජීවිතක්ෂයට පත්ව  ඇති බව තහවුරු වුණා. තරුණියගේ ඝාතනය සැලවිමත් සමඟ එම ස්ථානයට ඇයගේ ආචාර්යවරුන් හා යෙහෙළියන් පැමිණ තිබුණා. මෙම සිද්ධිය වාර්තා වීමත් සමඟ මහජන ආරක්ෂක අමාත්‍යවරයාගේ පොලිස්පතිවරයාගේ උපදෙස් මත බස්නාහිර පලාත් ජේෂ්ඨ නියෝජ්‍ය පොලිස්පතිවරයාගේ අධීක්ෂණය යටතේ පොලිස් කණ්ඩායම් කිහිපයක් විමර්ශන ආරම්භ කළා. ඒ අනුව කුරුදුවත්ත පොලීසිය මගින් ඝාතනය සිදු කළ සැකකාරු තරුණයා වැල්ලම්පිටිය ප්‍රදේශයේ සිය නිවසේදී ඊයේ පස්වරුවේ අත්අඩංගුවට ගත්තා. පොලීසිය සදහන් කළේ තරුණයාගේ ගමන් මල්ලේ තිබී ඝාතනයට යොදා ගත් පිහියද සොයා ගත් බවයි. සැකකරු ගඟට පැනීමටද අවස්ථා කිහිපයක් උත්සාහ කර ඇති අතර එයද ව්‍යර්ථ වී ඇති බවයි පොලීසිය පැවසුවේ. පසුව සැකකාර තරණයා කුරුදුවත්ත පොලීසියට රැගෙන ආවා. මූලික පරීක්ෂණවලදී සැකකරු පොලීසියට පවසා ඇත්තේ සිය පෙම්වතිය වෙනත් අයෙකුට හිමිවීම වැළැක්වීම සදහා මෙම ඝාතනය සිදු කළ බවයි. මේ අතර පශ්චාත් මරණ පරීක්ෂණයේදී අනාවරණය වී ඇත්තේ සැකකරු මෙම සිසුවියගේ ගෙල ප්‍රදේශයේ ස්ථාන 3කට තියුණු ආයුධයකින් පහරදී ඇති බවයි. කුරුදුවත්ත පොලීසිය මගින් අත්අඩංගුවට ගත් සැකකරු කොළඹ ප්‍රධාන මහේස්ත්‍රාත් ප්‍රසන්න අල්විස් මහතාගේ නිල මැදිරිය වෙත අද පස්වරුවේ ඉදිරිපත් කෙරුණා. පොලීසිය සිදුකළ විමර්ශනවල ප්‍රගතිය මෙහිදී අධිකරණයට දැනුම් දුන්නා. සැකකරු වෙනුවෙන් පෙනී සිටි නීතිඥවරයා ප්‍රකාශ කළේ තම සේවා දායකයා මානසික ආබාධ තත්ත්වයකින් පෙළෙ බැවින් ඔහුගේ මානසික තත්ත්වය සම්බන්ධයෙන් ජාතික මානසික වෛද්‍ය විද්‍යායතනයේ විශේෂඥ වෛද්‍යවරයෙකු වෙත යොමුකර වාර්තාවක් කැදවන ලෙසයි. එම ඉල්ලීම පිළිගත් මහේස්ත්‍රාත්වරයා සැකකරු ජාතික මානසික වෛද්‍ය විද්‍යායතනයේ විශේෂඥ වෛද්‍යවරයෙකු වෙත යොමුකර වාර්තාවක් කැදවීමට නියෝග කළා. එමෙන්ම මෙම තරුණයා ලබන 30 වනදා දක්වා රක්ෂිත බන්ධනාගාර ගත කරන ලෙසට ද නියෝග කර තිබෙනවා. ඝාතනයට ලක්වූ චතුරි හංසිකා යූ ටියුබ් නාලිකාවක් පවත්වාගෙන යමින් අධ්‍යාපන වැඩසටහන්ද මෙහෙයවා තිබෙනවා. අදාළ තරුණයාද ගුරුවරයෙකු ලෙස කටයුතු කර ඇති බවයි වාර්තා වුණේ. වත්මන් සමාජය දෙස බලන කළ , ආදරයක් අවසන් වූ තැන එය වෛරයක් දක්වා පරිවර්තනය වන්නට ගත වන්නේ සුළු නිමේෂයක් පමණයි. සිනහවෙන් ආදරයෙන් ඔබ ළං කරගත් දේ දිනක සිහනවෙන් ආදරයෙන් හිතේ හයියෙන් අත් හරින්නට හැකි නම් එය සැබෑම ආදරයක් බව ලෝකයට පසක් කරාවි. ඔබත් අත්හැරුණු දිනෙක ආදරයක් මරන්න තරම් සාහසිකත්වයට පත්වන්න එපා ! ", "URL": "https://www.itnnews.lk/2023/10/05/456450/", "Category": "Breaking News,දේශීය පුවත්", "Parent URL": null}