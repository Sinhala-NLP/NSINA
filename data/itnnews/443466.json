{"Source": "ITN news", "Timestamp": "ඔක්තෝබර් 31, 2022 18:09", "Headline": "නිදහස් ශ්‍රී ලංකාවේ අභියෝගාත්මකම අයවැය ලබන 14 වනදා පාර්ලිමේන්තුවට", "News Content": "නිදහස් ශ්‍රී ලංකාවේ අභියෝගාත්මකම අයවැය ලබන 14 වනදා පාර්ලිමේන්තුවට ඉදිරිපත් කරන බව මුදල් රාජ්‍ය අමාත්‍ය රංජිත් සියඹලාපිටිය මහතා පවසනවා. මෙරට ආර්ථික ස්වෛරීත්වය ආරක්ෂා කර ගනිමින් ජනතාව ජීවත්කරවීමේ අභියෝගයට මෙවර අයවැයේදී රජය මුහුණ දෙන බවයි රාජ්‍ය අමාත්‍යවරයා පවසන්නේ. 2023 වසර සදහා ඉදිරිපත් කෙරෙන අයවැයේ රජයේ සමස්ත වියදම රුපියල් බිලියන 7885ක් වනවා. එය පසුගිය වසර සදහා ඇස්තමේන්තු කළ රුපියල් බිලියන 6100ට වඩා රුපියල් බිලියන 1785ක වැඩිවීමක්. එය ප්‍රතිශතයක් ලෙස සියයට 29.2ක් වනවා. මෙවර අයවැයේ වැඩිම වැය ශීර්ෂය වෙන් කර ඇත්තේ සමාජ ආරක්ෂණය සදහායි. එම මුදල රුපියල් බිලියන 572ක්. පවුල් ලක්ෂ 68න් ලක්ෂ 40ක් ජීවත්වීම සදහා රජයෙන් ආධාර ඉල්ලා සිටින පසුබිමකයි මෙම මුදල ඇස්තමේන්තු කර තිබෙන්නේ. සෞඛ්‍ය සදහා රුපියල් බිලියන 432ක්, අධ්‍යාපනය සදහා රුපියල් බිලියන 504ක්, ආරක්ෂක වියදම ලෙස රුපියල් බිලියන 367ක් අයවැයෙන් ඇස්තමේන්තු කර තිබෙනවා.   ", "URL": "https://www.itnnews.lk/2023/10/05/443466/", "Category": "දේශීය පුවත්", "Parent URL": null}