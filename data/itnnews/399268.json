{"Source": "ITN news", "Timestamp": "மார்ச் 3, 2022 13:45", "Headline": "2ம் சுற்று அமைதி பேச்சுவார்த்தைக்கு பெலாரஸ் தயாராகியுள்ள நிலையில் யுக்ரைன் மீது ரஷ்யா கடும் தாக்குதல்..", "News Content": "ரஷ்யாவுக்கும் யுக்ரைனுக்கும் இடையிலான 2 வது சுற்று சமாதான பேச்சுவார்த்தையை இன்று பெலாரஸ் போலந்து எல்லைப்பகுதியில் அமைந்துள்ள பெலவுஸ்கெயாவில் நடாத்துவதற்கான சகல ஏற்பாடுகளும் மேற்கொள்ளப்பட்டுள்ளதாக அறிவிக்கப்படுகின்றது. ரஷ்யா யுக்ரைனை ஆக்கிரமிப்பதை கண்டித்து, ஐக்கிய நாடுகள் தாபனத்தின் பொதுச் சபை பெரும்பான்மையானோரின் அங்கீகாரத்துடன் யோசனையொன்றை நிறைவேற்றியுள்ளது. இந்த யோசனைக்கு ஆதரவாக 141 நாடுகள் வாக்களித்துள்ளதுடன் 5 நாடுகள் மாத்திரமே எதிராக வாக்களித்துள்ளன. ரஷ்யா, பெலாரஸ் எரித்திரியா, வடகொரியா மற்றும் சிரியா ஆகிய நாடுகள் இவ் யோசனைக்கு எதிராக வாக்களித்துள்ளன. இந்தியா , பாகிஸ்தான், சீனா, இலங்கை உள்ளிட்ட 35 நாடுகள் வாக்களிப்பிலிருந்து தவிர்ந்து கொண்டதாக அறிவிக்கப்படுகின்றது. இதற்கமைய பெரும்பான்மையான நாடுகள் ஆசிய நாடுகளாகாணப்படுகின்றமை விசேட அம்சமாகும். ரஷ்யா தமது ஆக்கிரமிப்பு நடவடிக்கைகளை உடனடியாக நிறுத்த வேண்டுமெனவும் துருப்பினர்களை வாபஸ் பெற வேண்டுமெனவும் ஐக்கிய நாடுகள் தாபனத்தின் பிரகடனத்திற்கு அமைய செயல்பட வேண்டுமெனவும் இவ் யோசனையில் குறிப்பிடப்பட்டுள்ளது. வாக்கின் பெறுபேறுகள் திரையில் காண்பிக்கப்பட்டதையடுத்து பொதுச்சபை அமர்வில் கலந்து கொண்ட பிரதிநிதிகள் தமது ஆசனங்களிலிருந்து எழுந்து ஆரவாரம் செய்து, யோசனை நிறைவேற்றப்பட்டமைக்கு மகிழ்ச்சி தெரிவித்ததாகவும் தெரிவிக்கப்படுகின்றது. ரஷ்ய தரப்பின் பிரதிநிதிகள் தற்போது பெலாரசிற்கு வருகை தந்துள்ளதுடன் யுக்ரைன் பிரதிநிதிகள் வருகை தரவுள்ளதாக அறிவிக்கப்படுகின்றது. இரு தரப்பினரும் இணக்கப்பாட்டில் இவ்விடம் பேச்சுவார்த்தைக்கென தேர்ந்தெடுக்கப்பட்டுள்ளதுடன் யுக்ரைன் பிரதிநிதிகளுக்கு பாதுகாப்புடன் அவ்விடத்திற்கு வருகை தருவதற்காக பாதுகாப்பு பிரிவொன்றை ஏற்படுத்திக் கொடுபப்பதற்கு ரஷ்ய இராணுவம் நடவடிக்கை எடுத்துள்ளதாகவும் அறிவிக்கப்படுகின்றது. போர் நிறுத்தத்தை அமுல்படுத்துவதற்கான சந்தர்ப்பம் குறித்தும் இன்று இடம்பெறவுள்ள சந்திப்பின் போது கலந்துரையாடப்படவுள்ளது. எவ்வாறாயினும் இருதரப்பினருக்கும் இடையில் தொடர்ந்தும் உக்கிர மோதல்கள் இடம்பெற்று வருவதாக வெளிநாட்டு ஊடகங்கள் தெரிவிக்கின்றன. ரஷ்ய இராணுவம் யுக்ரைனின இர்ப்பின் நகர் மீதும் தாக்குதல் நடாத்தியுள்ளது. இத்தாக்குதலில் சொத்துக்களுக்கு சேதம் ஏற்பட்டுள்ள விதத்தை வெளிநாட்டு ஊடகங்கள் வெளியிட்டன. யுக்ரைன் ஆக்கிரமிப்பினால் ஏற்பட்ட உயிர் அழிவுகள் குறித்து ரஷ்யா முதல் தடவையாக தகவல்களை வெளியிட்டுள்ளது. யுக்ரைனுக்கான நடவடிக்கையி;ன் போது தமது 498 இராணுவ துருப்பினர்கள் உயிரிழந்துள்ளதாக ரஷ்ய பாதுகாப்பு அமைச்சு தெரிவிக்கின்றது. இராணுவ நடவடிக்கைகள் ஆரம்பிக்கப்பட்டது முதல் மேலும் ஆயிரத்து 597 பேர் காயமடைந்துள்ளதாகவும் இவர்கள் உறுதி செய்துள்ளனர். கடந்த வியாழக்கிழமை யுக்ரைனை ஆக்கிரிமிக்கும் நடவடிக்கைகள் ஆரம்பிக்கப்பட்டதன் பின்னர் ரஷ்யா தமக்கு ஏற்பட்ட அழிவுகள் குறித்து தகவல்களை வெளியிட்ட முதலாவது சந்தர்ப்பம் இதுவாகும். இதேவேளை இன்று காலை யுக்ரைனுக்கும் ரஷ்யாவுக்கும் இடையில் 2 வது சுற்று பேச்சுவார்த்தைகளை ஆரம்பிக்க யுக்ரைன் அதிகாரிகள் பெலாரஸ் நகருக்கு வருகை தருவார்கள் என ரஷ்யா எதிர்பார்த்துள்ளதாக ரஷ்ய செய்தி சேவை தெரிவிக்கின்றது. உலகவங்கி ரஷ்யா மற்றும் பெலாரஸ் இராச்சியங்களுடன் மேற்கொள்ளவிருந்த சகல தி;ட்டங்களையும் நிறுத்தியுள்ளது. இதற்கமைய இந்த இராச்சியங்களுக்கு கடன்களை வழங்குவதையோ நிதியை வழங்கி திட்டங்களுக்காக பங்களிப்பு செய்வதையோ நிறுத்த தீர்மானிக்கப்பட்டுள்ளது. அத்துடன் யுக்ரைன் ரஷ்ய உக்கிர மோதல்கள் காரணமாக உலக சந்தையில் ஒரு பீப்பாய் மசகு எண்ணெயின் விலை 116 டொலராக அதிகரித்துள்ளது. ", "URL": "https://www.itnnews.lk/2023/10/05/399268/", "Category": "Breaking News,சர்வதேச செய்திகள்", "Parent URL": null}