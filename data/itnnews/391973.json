{"Source": "ITN news", "Timestamp": "ජනවාරි 28, 2022 17:49", "Headline": "අභාවප්‍රාප්ත ප්‍රවීන ගායන ශිල්පි  නීලා වික්‍රමසිංහ මහත්මියගේ දේහය නිවසට", "News Content": "අභාවප්‍රාප්ත ප්‍රවීන ගායන ශිල්පි  නීලා වික්‍රමසිංහ මහත්මියගේ දේහය මේ වන විට පැපිලියානේ පිහිටි ඒ මහත්මියගේ නිවසේ තැන්පත් කර තිබෙනවා.  මිය යන විට ඇය මිලානෝහි කොන්සාල් ජෙනරාල්වරිය ලෙස කටයුතු කළා. ප්‍රවීණ ගායන ශිල්පී නීලා වික්‍රමසිංහ කලා ශිල්පිනිය පසුගියදා  හදිසි හෘදයාබාධයකින් අභාවප්‍රාප්ත වන විට 71 වන වියෙහි පසු වුණා. ඒ මහත්මියගේ දේහය ඊයේ දිවයිනට රැගෙන එනු ලැබුවා.  1950 මාර්තු 30 වනදා  වත්තලදී උපත ලද ඇය පාසල් කිහිපයකින්ම අධ්‍යාපනය ලබා තිබෙනවා. පාසල් සමයේ සිටම සංගීත විෂයට සුවිශේෂී දක්ෂතාවක් දැක් වූ ඇය පාසල් වේදිකාව තුළද සිය දස්කම් දැක්වූ දක්ෂ ගායිකාවක්. අනතුරුව  ශ්‍රී ලංකා ගුවන් විදුලි සංස්ථාවේ ඒ ශ්‍රේණියේ ගායිකාවක වූ ඇයගේ පළමු ගීතය වන්නේ ඩෝල්ටන් අල්විස් ලියා ලයනල් අල්ගම සංගීතවත් කළ සැදෑ අඹරේ නිශා මල් යට ගීතයයි. නීලා වික්‍රමසිංහ මහත්මියගේ දේහය මේ වන විට පැපිලියාන දෙහිවල පාරේ අංක 85 /1 බී දරණ නිවසේ තැන්පත් කර තිබෙනවා. දේහය පිළිබද අවසන් කටයුතු ආගමික වතාවත්වලින් අනතුරුව හෙට පස්වරු 4.00 ට බොරැල්ල කනත්තේදී සිදු කිරීමට නියමිතයි.   ", "URL": "https://www.itnnews.lk/2023/10/05/391973/", "Category": "දේශීය පුවත්", "Parent URL": null}