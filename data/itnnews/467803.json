{"Source": "ITN news", "Timestamp": "මාර්තු 13, 2023 19:17", "Headline": "වෘත්තීය සමිති හෙට සිට වෘත්තීය ක්‍රියාමාර්ග දැඩිකිරීමට තීරණයක්", "News Content": "රජයේ නව බදු ප්‍රතිපත්තිය සංශෝධනය කරන ලෙස ඉල්ලා රජයේ වෛද්‍ය නිලධාරීන්ගේ සංගමය පළාත් හතරක රෝහල්වල අද දිනයේ වැඩවර්ජනයක් සිදුකළා. හෙට දිනයේ දී සෙසු පළාත් පහේ රෝහල් ද ඊට එක්කර ගනිමින් සමස්ත රෝහල් පද්ධතියේම වැඩවර්ජනය ක්‍රියාත්මක කරන බවයි එම සංගමය ප්‍රකාශ කළේ. රජයේ නව බදු ප්‍රතිපත්තිය සංශෝධනය කිරීම,  පොලී අනුපාත ඉහළ දැමීම,  විදුලි බිල ඉහළ දැමීම ඇතුළු ගැටලු කිහිපයකට වහාම විසදුම් ලබාදෙන ලෙස ඉල්ලමින් වෘත්තීය සමිති ගෙනගිය ක්‍රියාමාර්ග දැඩි කර තිබෙනවා. ඒ අනුව බස්නාහිර,  දකුණ,  මධ්‍යම සහ නැගෙනහිර යන පළාත්වල සියලු රෝහල්වල රජයේ වෛද්‍ය නිලධාරීන්ගේ සංගමය අද වැඩ වර්ජනයක් ක්‍රියාත්මක කළා. රජය යහපත් ප්‍රතිචාරයක් නොදැක්වුවහොත් වයඹ,  උතුර,  උතුරුමැද,  ඌව සහ සබරගමුව යන පළාත් රෝහල් ද හෙට දිනයේ වැඩවර්ජනයට සම්බන්ධකර ගන්නා බවයි එම සංගමය පවසන්නේ. හදිසි ප්‍රතිකාර සේවා අඛණ්ඩව පවත්වාගෙන යන අතර ළමා,  මාතෘ,  පිළිකා,  ත්‍රිවිධ හමුදා රෝහල් සහ වකුගඩු ප්‍රතිකාර ඒකක මෙන්ම ජාතික මානසික සෞඛ්‍ය විද්‍යායතනයන්හි වැඩ වර්ජනය සිදුකෙරුණේ නැහැ. වැඩවර්ජනය හේතුවෙන් රෝහල් වෙත අද පැමිණි ජනතාව අසීරුතාවට පත්වුණා. කෙසේ වෙතත් පෞද්ගලික රෝහල්වල කටයුතු සුපුරුදු ලෙස සිදුවූ බවයි වාර්තා වුණේ. මේ අතර රාජ්‍ය සේවා එක්සත් හෙද සංගමය හෙද ගැටලු කිහිපයක් සම්බන්ධයෙන් ජනාධිපතිතුමා සමග සාකච්ඡාවක් පැවැත්වූවා. එහිදී ගැටලු කිහිපයකටම විසදුම් ලැබුණු බවයි එම සංගමයේ සභාපති පූජ්‍ය මුරුත්තෙට්ටුවේ ආනන්ද ස්වාමීන් වහන්සේ පවසන්නේ. මේ අතර හෙද,  ජල සම්පාදන,  වරාය,  බැංකු,  ගුරු විදුහල්පති,  විදුලි,  තෙල් ඇතුළු වෘත්තීය සමිති රැසක් ද වෘත්තීය ක්‍රියාමාර්ගවලට එළඹීමට තීරණය කර තිබෙනවා. ඒ අනුව වරාය සේවකයින් අද සිට 15 වනදා දක්වා අකුරට වැඩ කිරීමේ ක්‍රියාමාර්ගයකට යොමුව සිටිනවා. ආණ්ඩුව ගැටලුවලට යහපත් පිළිතුරක් ලබානොදුන හොත් 15 වනදා සිට වරාය සියලු වැඩවලින් ඉවත්වන බවයි වෘත්තීය සමිති පවසන්නේ. වරාය වෘත්තීය සමිති අද දහවල් කෑම පැයේදී වරාය ඉදිරිපිට උද්ඝෝෂණයක් ද සිදුකළා. වර්ජන ක්‍රියාමාර්ගය හමුවේ වුවද වරාය කටයුතු සාමාන්‍ය පරිදි සිදුවූ බව ශ්‍රී ලංකා වරාය අධිකාරියේ සභාපති කිත් බර්නාඩ් මහතා ප්‍රකාශ කළා. බැංකු සේවකයින් කලු ඇදුමෙන් සැරසී වෘත්තීය ක්‍රියාමාර්ගයට සහාය පළකළද ප්‍රගති බැංකු සේවක සංගමය ප්‍රකාශ කළේ රටේ ආර්ථිකය හා බැංකු පද්ධතියට සිදුවන හානිය සැලකිල්ලට ගනිමින් වර්ජන ක්‍රියාමාර්ගයට එක් නොවන බවයි. විශ්වවිද්‍යාල ආචාර්යවරුන්ගේ සමිති සම්මේලනය ද පසුගිය 9 වනදා සිට වෘත්තීය ක්‍රියාමාර්ගයකට එළඹ සිටිනවා. ඒ සියලු අධ්‍යයන කටයුතුවලින් සහ විභාග කටයුතුවලින් ඉවත් වෙමින්. මේ අතර බදු ප්‍රතිපත්තියට එරෙහිව සිදුකරන වෘත්තීය ක්‍රියාමාර්ගවලට ලංකා ගුරු සංගමය ද සහාය පළකරනවා. දුම්රිය වෘත්තීය සමිති සන්ධානය ප්‍රකාශ කළේ හෙට මධ්‍යම රාත්‍රියේ සිට අනිද්දා මධ්‍යම රාත්‍රිය දක්වා සංකේත වැඩවර්ජනයක් ක්‍රියාත්මක කරන බවයි. මේ අතර වෘත්තීය සමිති රැසක් ගෙනයන වෘත්තීය ක්‍රියාමාර්ග සම්බන්ධයෙන් ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය මහතා පළකළේ මෙවන් අදහසක්.   ", "URL": "https://www.itnnews.lk/2023/10/05/467803/", "Category": "Breaking News,දේශීය පුවත්", "Parent URL": null}