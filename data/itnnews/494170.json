{"Source": "ITN news", "Timestamp": "ஜூன் 23, 2023 09:18", "Headline": "டைட்டானிக் கப்பலை பார்வையிட சென்று மாயமான நீர்மூழ்கிக் கப்பலை தேடும் பணி கைவிடப்பட்டது", "News Content": "அட்லாண்டிக் கடலில் மூழ்கிய டைட்டானிக் கப்பலின் உடைந்த பாகத்தை பார்வையிட சென்ற சுற்றுலா பயணிகளின் நீர்மூழ்கிக் கப்பல் மாயமான நிலையில் அதை தேடும் பணி தீவிரப்படுத்தப்பட்டிருந்த நிலையில் தற்போது அது கைவிடப்பட்டுள்ளது. நேற்றையதினம் சோனார் எனப்படும் கருவிகளை பயன்படுத்தி வடக்கு அட்லாண்டிக் பகுதியில் கப்பல் காணாமல் போன இடத்தில் “நீருக்கடியிலிருந்து சத்தம்” கேட்பதாக அமெரிக்க கடலோர காவல்படை தெரிவித்தது. இந்நிலையில், கடலில் மூழ்கிய டைட்டானிக் கப்பல் அருகே காணாமல் போன நீர்மூழ்கிக் கப்பலின் உடைந்த பாகங்களை நீர்மூழ்கி ரோந்து வாகனங்கள் கண்டுபிடித்து இருப்பதாக தகவல் வெளியாகி உள்ளது. ஆனால், அது காணாமல் போன நீர்மூழ்கிக் கப்பலின் பாகங்கள் தானா என்பது குறித்த தகவலை வல்லுநர்கள் ஆராய்ந்து வருவதாகவும் அமெரிக்க கடலோர காவல் படை தெரிவித்துள்ளது. மேலும், பிரித்தானிய நேரப்படி வியாழக்கிழமை 12.08 மணியளவில் ஆக்ஸிஜன் தீர்ந்துவிடும் என கூறப்பட்டுள்ளது. இதனால், நீர்மூழ்கி கப்பலில் உள்ள 5 பேரும் உயிருடன் இருப்பதற்கான வாய்ப்புகள் மிகவும் குறைவு எனவும் தகவல் வெளியாகி உள்ளது. இந்நிலையில், கண்டுபிடிக்கப்பட்ட உடைந்த பாகங்கள் தொடர்பாக கூடுதல் விவரம் குறித்து பாஸ்டனில் பிற்பகல் 3 மணிக்கு செய்தியாளர்கள் சந்திப்பில் தெரிவிக்கப்படுவதாக அமெரிக்க கடலோர காவல் படை தெரிவித்துள்ளது.   ", "URL": "https://www.itnnews.lk/2023/10/05/494170/", "Category": "Breaking News,முதன்மை செய்தி", "Parent URL": null}