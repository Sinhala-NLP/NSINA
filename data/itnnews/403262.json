{"Source": "ITN news", "Timestamp": "මාර්තු 21, 2022 19:00", "Headline": "ලක්හඬ වසන්තම් රාජ්‍ය සම්මාන ගොන්නක් දිනාගනී", "News Content": "ගුවන්විදුලි රාජ්‍ය සම්මාන උළෙලේදී ලක්හඬ ගුවන්විදුලියට සම්මාන රැසක් හිමි වුණා. මරදාන එල්ෆින්ස්ටන් රඟහලේදී අද පැවති ගුවන් විදුලි රාජ්‍ය සම්මාන උළෙල සංවිධාන කළේ සංස්කෘතික කටයුතු අමාත්‍යාංශයයි. ජ්‍යෙෂ්ඨ විධායක සන්නිවේදක ඉන්ද්‍රසිරි සුරවීරට හොඳම ගුවන්විදුලි ගවේෂනාත්මක වැඩසටහන හා ප්‍රශස්ථ රේඩියෝ සන්නිවේදක සදහා රාජ්‍ය සම්මාන දෙකක් මෙවර සම්මාන උළෙලේදී හිමි වුණා. හොඳම ප්‍රවෘත්ති ප්‍රකාශිකාවට හිමි රාජ්‍ය සම්මානය හිමි වූයේ ලක්හඬ ප්‍රවෘත්ති අංශයේ වෙනුරි ගින්නලියටයි. හොඳම සාකච්ඡාමය වැඩසටහන සඳහා රාජ්‍ය සම්මානය සහකාර කළමනාකාරිනී මයුරි ලියනගේට හිමි වුණා. ඒ ලක්හඬ ගුවන් විදුලිය ඔස්සේ ප්‍රචාරය වූ සිංහරාව වැඩසටහන වෙනුවෙන්. ප්‍රශස්ථතම නාද ශික්ෂණය වෙනුවෙන් අනෝජා සමරනායකට රාජ්‍ය සම්මානයක් හිමි වුණා. ප්‍රශස්ථ ගුවන් විදුලි නිවේදක කුසලතා සහතිකය ලක්හඬ ප්‍රවෘත්ති අංශයේ සමීර කාරියවසම් හිමි කර ගත්තා. පසුගිය වසරේදී මෙන්ම මෙවරත් ලක්හඬ ගුවන් විදුලිය ගුවන් විදුලි රාජ්‍ය සම්මාන උළෙලේදී ඇගයීමට ලක්වීම විශේෂත්වයක්. පසුගිය වසරේදී ද හොඳම ප්‍රවෘත්ති නිවේදක සහ හොඳම ප්‍රවෘත්ති සංස්කරණයට හිමි සම්මාන දිනා ගැනීමට ලක්හඬ ප්‍රවෘත්ති අංශය සමත් වුණා. රාජ්‍ය අමාත්‍ය විදුර වික්‍රමනායක මහතාගේ ප්‍රධානත්වයෙනුයි සම්මාන උළෙල පැවැත්වුණේ. මෙවර සම්මාන උළෙලේදී ගුවන් විදුලි මාධ්‍ය ක්ෂේත්‍රය සඳහා විශිෂ්ට මෙහෙවරක් කළ ප්‍රවීනයන් කිහිප දෙනෙකුට ප්‍රතිභා ප්‍රනාම සම්මාන පිරනැමුණා. සිංහල මාධ්‍ය සදහා ශාන් වික්‍රමසිංහ, නිව්ටන් ගුණරත්න , ඩී එස් දයාරත්න සහ සුමනා ජයතිලක යන මහත්ම මහත්මීන්ට එම සම්මාන පිරිනැමුණු අතර දෙමළ මාධ්‍යයේ සම්මානය හිමි වූයේ නඩරාජා අයියර් මහතාටයි. ඉංග්‍රීසි මාධ්‍ය සඳහා මර්ල් විලියම් මහතාට ප්‍රතිභා සම්මානය හිමි වුණා. කුසුම් පීරිස් අනුස්මරණ ත්‍යාගය නෙතලි නානායක්කාර මහත්මියට හිමි වුණා. ස්වාධීන රූපවාහිනි මාධ්‍ය ජාලයේ වසන්තම් FM හි පරමසිවම් දාර්වින් හට හොඳම ශබ්ද පරිපාලකට හිමි සම්මානය පිරිනැමුණා. වසන්තම් FM හි මුරුගදාසන් තිරුවේරගන් හට හොඳම ක්‍රීඩා වැඩසටහනට හිමි කුසලතා සහතිකය හිමි වුණා. එම නාලිකාවේම එඩ්වඩ් කෙනඩි විනෝද් රාජ් හට හොඳම ගුවන් විදුලි නාට්‍ය රංගන ශිල්පියාට හිමි කුසලතා සහතිකය හිමි වී තිබෙනවා. වසන්තම් FM හි නාගේන්තිරන් පුවනේස්වරරාජ් සහ පරමසිවම් දාර්වින් හොඳම ගුවන්විදුලි පූර්ව ප්‍රචාරක පටය සහ හොඳම ගුවන්විදුලි නාට්‍ය සඳහා පිළිවෙළින් නිර්දේශ වුණා.   ", "URL": "https://www.itnnews.lk/2023/10/05/403262/", "Category": "Breaking News,නවතම පුවත්", "Parent URL": null}