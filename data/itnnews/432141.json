{"Source": "ITN news", "Timestamp": "අගෝස්තු 30, 2022 21:14", "Headline": "ලබන වසරේ පාසල් පෙළපොත් නිසි වේලාවට සිසුන්ට ලබාදීමට සැළසුම්", "News Content": "ලබන වසරේදී සිසුන්ට පාසල් පෙළපොත් නිසි වේලාවට ලබාදීමට අවශ්‍ය කටයුතු සම්පාදනය කර තිබෙනවා. ලබන වසරේ පෙළපොත් මුද්‍රණය සදහා ඇස්තමේන්තුගත මුදල රුපියල් මිලියන 16483 ක්.පෙළපොත් මුද්‍රණයට මෙන්ම විභාග ප්‍රශ්නපත්‍ර මුද්‍රණයට හා පිළිතුරු ලිවීමට අවශ්‍ය කඩදාසි සහ ලිපිද්‍රව්‍ය ඉන්දියානු ණය ආධාර යටතේ ආනයනය කිරීමටයි කටයුතු යොදා තිබෙන්නේ. අධ්‍යාපනය අමාත්‍යාංශයේ මෙන්ම ඊට අනුබද්ධ ආයතනවල කඩදාසි අවශ්‍යතා ද මෙමගින් සපුරාගැනීම සැළසුමයි. අධ්‍යාපන අමාත්‍යාංශය යටතේ ඇති රාජ්‍ය මුද්‍රණ නීතිගත සංස්ථාව මගින් සම්පූර්ණ පෙළපොත් පිටපත් ප්‍රමාණයෙන් සියයට 45 ක් මුද්‍රණය කරවා ගැනීමට අමාත්‍ය මණ්ඩල අනුමැතිය මේ වන විට හිමිව තිබෙනවා. ඉතිරි පෙළපොත් සියයට 55 ප්‍රසම්පාදන පටිපාටිය යටතේ තෝරාගෙන ඇති පෞද්ගලික මුද්‍රණකරුවන් සදහා ඔවුන්ගේ ඉල්ලීම්වලට අනුව මුද්‍රණ කඩදාසි අවශ්‍යතා ඉන්දීය ණය යෝජනා ක්‍රමය යටතේ ලබාදීමට අධ්‍යාපන අමාත්‍යාංශය මැදිහත්ව කටයුතු කරනු ලබනවා. නව ක්‍රම වේදය අනුව සෘජු රාජ්‍ය මැදිහත්වීම මත  පවත්නා ආර්ථික ව්‍යාකූලත්වය ජයගනිමින් පෙළපොත් මුද්‍රණය කර බෙදා හැරීමේ කටයුතු වඩාත් සාර්ථක කර ගැනීමට පසුබිමක් නිර්මාණය වන බවයි අධ්‍යාපන අමාත්‍යාංශය පවසන්නේ.     ", "URL": "https://www.itnnews.lk/2023/10/05/432141/", "Category": "දේශීය පුවත්", "Parent URL": null}