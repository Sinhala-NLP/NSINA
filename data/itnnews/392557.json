{"Source": "ITN news", "Timestamp": "පෙබරවාරි 1, 2022 15:20", "Headline": "මෙරට මුහුදු සීමාවට අනවසරයෙන් ඇතුළු වූ ඉන්දීය ධීවරයින් 21ක් සහ යාත්‍රා දෙකක් නාවික හමුදා භාරයට", "News Content": "මෙරට මුහුදු සීමාව තුලට ඇතුළුවී අනවසර ධීවර කටයුතුවල නිරතව සිටි ඉන්දීය ට්‍රෝලර් යාත්‍රා 02ක් සමඟ ඉන්දීය ධීවරයින් 21ක්  නාවික හමුදා භාරයට ගෙන තිබෙනවා. උතුරු නාවික විධානයට අනුයුක්ත හතරවන වේග ප්‍රහාරක බලගණයට අයත් වේග ප්‍රහාරක යාත්‍රාවන් සහ ශ්‍රී ලංකා වෙරළ ආරක්‍ෂක දෙපාර්තමේන්තුවට අයත් වේග මුර යාත්‍රාවක් යොදවා නාවික හමුදා විශේෂ යාත්‍රා බලඝණයේද සහය ඇතිව යාපනය, කෝවිලන් සහ පේදුරු තුඩුව ප්‍රදීපාගාරයන්ට ඔබ්බෙන් වු මුහුදු තීරයේ සිදුකළ මෙම විශේෂ මෙහෙයුම මඟින් මෙරට මුහුදු සීමාව තුල නීති විරෝධී ධීවර කටයුතු සිදුකරමින් සිටි ඉන්දීය ට්‍රෝලර් යාත්‍රා දෙකක් (02) සහ එහි සිටි ඉන්දීය ජාතික ධීවරයින් 21 දෙනෙකු මෙලෙස ඊයේ ( 31) දින රාත්‍රියේ නාවික හමුදා භාරයට ගන්නා ලදී. මෙහිදී එම ඉන්දීය ටෝලර් යාත්‍රා නාවික හමුදා යාත්‍රා මඟහැර පැනයාම සඳහා ඉතා අනතුරුදායකව යාත්‍රා හසුරවමින් ආවේගශීලී ලෙස හැසිරීම හේතුවෙන් නාවික හමුදා වේග ප්‍රහාරක යාත්‍රාවටද අලාභහානි සිදුවිය. මෙහිදී අත්අඩංගුවට ගන්නා ලද එම ධීවර යාත්‍රාවන් තුල නීතී විරෝධී bottom trawling ධීවර ආම්පන්න සමඟ එම පන්න ක්‍රමය භාවිතා කරමින් නීති විරෝධී ලෙස අල්ලන ලද මත්ස්‍යයින් ප්‍රමාණයක් ද නාවික හමුදා භාරයට ගන්නා ලදී. නාවික හමුදා භාරයට ගත් ඉන්දීය ධීවරයින් ක්ෂණික ප්‍රතිදේහ පරීක්‍ෂණ සඳහා යොමු කිරීමෙන් පසු ඉදිරි නීතිමය කටයුතු සඳහා අදාල අංශ වෙත යොමු කිරීමට අවශ්‍ය කටයුතු සිදු කරමින් පවතී.   ", "URL": "https://www.itnnews.lk/2023/10/05/392557/", "Category": "දේශීය පුවත්", "Parent URL": null}