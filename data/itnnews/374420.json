{"Source": "ITN news", "Timestamp": "නොවැම්බර් 7, 2021 10:13", "Headline": "බස්නාහිර පළාත තුළ සිදුකළ විශේෂ මෙහෙයුමකදී සැකකරුවන් 1,019 අත්අඩංගුවට", "News Content": "පොලීසිය ඊයේ සිදුකළ විශේෂ මෙහෙයුමකදී අධිකරණය මගහැර සිටි වරෙන්තුකරුවන් 468 දෙනෙකු අත්අඩංගුවට ගෙන තිබෙනවා. දූෂණ වැරදි සම්බන්ධයෙන් සැකකරුවන් 393 දෙනෙකු ඇතුළු සැකකරුවන් 1,019 දෙනෙකු මෙම මෙහෙයුමේදී අත්අඩංගුවට ගත් බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව මහතා පැවසුවේ. බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ උපදෙස් පරිදි මෙහෙයුම ක්‍රියාත්මක කෙරුණා. ඊයේ පෙරවරු 7 සිට පස්වරු 5 දක්වා කාලය තුළයි මෙම මෙහෙයුම් සිදුකෙරුණේ. මේ අතර කොළඹ මධ්‍යම පොලිස් කොට්ඨාසය සිදු කළ විශේෂ වැටලීමකදී කේරළ ගංජා කිලෝග්‍රෑම් 65 ක් හෙරොයින් ග්‍රෑම් 4 ක් සහ මුදලින් රුපියල් හත්ලක්ෂ අසූදෙදහසක් පොලිස් භාරයට ගෙන තිබෙනවා. කෙසෙල්වත්ත ඩයස් පෙදෙසේදීයි මෙම අත්අඩංගුවට ගැනීම සිදුව ඇත්තේ. අද අලුයම් කාලයේදී සිදු කළ මෙම මෙහෙයුමේදී විවිධ අපරාධවලට සම්බන්ධ සැකකරුවන් තුන්දෙනෙකුද අත්අඩංගුවට ගත් බවයි පොලිසිය සඳහන් කළේ. කොළඹ මධ්‍යම පොලිස් කොට්ඨාසයට අයත් පොලිස් ස්ථාන අටක් හා ශ්‍රී ලංකා යුද හමුදාව මෙන්ම පොලිස් විශේෂ කාර්ය බළකායද වැටලීමට සහාය ලබා දුන්නා. මෙම මෙහෙයුම තුලදී පුද්ගලයන් තිස්දෙනෙකු පමණ අත්අඩංගුවට ගෙන ඇති අතර ඉදිරි විමර්ශන කටයුතු සිදු කෙරෙමින් පවතිනවා.             ", "URL": "https://www.itnnews.lk/2023/10/05/374420/", "Category": "Breaking News,දේශීය පුවත්", "Parent URL": null}