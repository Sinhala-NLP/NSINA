{"Source": "ITN news", "Timestamp": "ஜூன் 20, 2022 11:59", "Headline": "ஜனாதிபதி காரியாலய நுழைவாயிலை மறித்த 19 பேர் கைது..", "News Content": "கூடாரம் அமைத்து ஜனாதிபதி காரியாலயத்திற்கு செல்லும் இரு நுழைவாயில்களையும் மறித்து ஆர்ப்பாட்டத்தில் ஈடுபட்ட காலிமுகத்திடல் ஆர்ப்பாட்டக்காரர்கள் 19 பேர் கைதுசெய்யப்பட்டுள்ளனர். சமூக செயற்பாட்டாளர் அனுரத்த பண்டாரவும் இதில் உள்ளடங்குவதாக தெரிவிக்கப்படுகிறது. \nகாலிமுகத்திடல் ஆர்ப்பாட்டகளத்தில் உள்ள ஆர்ப்பாட்டக்காரர்கள் ஜனாதிபதி காரியாலயத்திற்கு நுழையும் லோட்டஸ் வீதியிலுள்ள இரண்டு நுழைவாயில்களையும் மறித்து கூடாரம் அமைத்துள்ளனர். நேற்று இரவு முதல் கலதாரி ஹோட்டலுக்கு முன்பாக லோட்டஸ் வீதியின் குறித்த இரு நுழைவாயில்களையும் மறித்து அவர்கள் இவ்வாறு கூடாரம் அமைத்துள்ளனர். இதனை அடுத்து ஜனாதிபதி காரியாலம் உள்ளிட்ட அப்பகுதியின் பாதுகாப்பை உறுதிப்படுத்த இராணுவத்தினர் அழைக்கப்பட்டிருந்தனர். காலி முகத்திடல் போராட்டம் ஆரம்பமாகி இன்று 73 நாட்கள் ஆகின்றது. இன்றைய தினம் முதல் 2 ம் கட்டம் போரட்டம் ஆரம்பமாவதாக ஆர்ப்பாட்டக்காரர்கள் தெரிவித்துள்ளனர். இன்று காலை அவர்கள் போராட்டத்தில் ஈடுபட்டதை அடுத்து லோட்டஸ் சுற்றுவட்டம் முழுமையாக முடக்கப்பட்டு வாகனப் போக்குவரத்திற்கும் பாரிய பாதிப்பு ஏற்பட்டது. ஆர்ப்பாட்டக்காரர்களுக்கும் பொலிசாருக்கும் இடையில் முறுகல் நிலையும் உருவானது. ", "URL": "https://www.itnnews.lk/2023/10/05/417995/", "Category": "Breaking News,முதன்மை செய்தி", "Parent URL": null}