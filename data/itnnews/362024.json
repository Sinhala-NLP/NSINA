{"Source": "ITN news", "Timestamp": "செப்டம்பர் 13, 2021 10:01", "Headline": "ஒற்றுமை மற்றும் சகவாழ்விலேயே தேசத்தின் வெற்றி தங்கியுள்ளது : பிரதமர்", "News Content": "தேசமொன்றின் வெற்றி ஒற்றுமை மற்றும் சகவாழ்விலேயே தங்கியுள்ளதாக பிரதமர் மஹிந்த ராஜபக்ஷ தெரிவித்துள்ளார். பொருளாதார, அரசியல் மற்றும் சமூக இலக்குகளை அடைய ஒற்றுமையும், சகவாழ்வும் அவசியமென பிரதமர் குறிப்பிட்டுள்ளார். இத்தாலியில் நடைபெறும் ஜி 20 சர்வமத மாநாட்டின் ஆரம்ப தினமான நேற்று முதல் அமர்வில் உரையாற்றும் போதே பிரதமர் இவ்வாறு குறிப்பிட்டார். கலாசாரங்களுக்கு இடையிலான சமதானம் மதங்களிடையே புரிதல் எனும் தொனிப்பொருளில் மாநாடு இடம்பெறுகிறது. மாநாட்டில் உரையாற்ற அழைப்பு விடுத்தமைக்காக பிரதமர் மஹிந்த ராஜபக்ஷ ஏற்பாட்டாளர்களுக்கு நன்றி தெரிவித்தார். மாநாட்டின் தொனிப்பொருள் இலங்கைக்கும் தெற்காசியாவின் புவியியல் வலயத்திற்கும் பொருத்தமானது எனவும் பிரதமர் சுட்டிக்காட்டினார். இன, மத மற்றும் கலாசார பண்முகத்தன்மை என்பன எமது பிராந்தியத்தின் முக்கிய அம்சமாகும். தெற்காசிய நாடுகளில் பல்வேறு இன, மத மற்றும் கலாசார பின்னணிகளை கொண்ட மக்கள் வாழுகின்றனர். ஒற்றுமை மற்றும் சகவாழ்விலேயே நாட்டின் வெற்றி தங்கியுள்ளது. தீவிரவாத சிந்தனைகளும், அதனுடன் தொடர்புடைய வன்முறைகளும் முக்கிய சவால்களாக காணப்படுகின்றன. கலாசாரத்திற்குள் சமாதானம் மற்றும் நல்லிணக்கத்திற்கு பங்கு வகிக்கும் துறைகள் தொடர்பில் கூடுதல் கவனம் செலுத்தப்பட்டுள்ளதை மாநாட்டின் ஆவணங்கள் மூலம் புரிந்துகொண்டதாக பிரதமர் தெரிவித்தார். கல்வி மிக முக்கியத்துறையாகும். குழந்தை பருவத்தின்போதே சரியான அணுகுமுறைகள் போதிக்கப்பட வேண்டும். மதங்களுக்கிடையே வேறுபாடுகள் காணப்படினும், அனைத்து மதங்களின் நம்பிக்கையும் பொதுவானதாகும். பாடசாலைகள் மற்றும் பல்கலைகழக பாடதிட்டத்தில் ஒருமைப்பாட்டை ஏற்படுத்த வேண்டும். சகல மதங்களினதும் பொது விடயங்களை வலியுறுத்துவது கல்வி கொள்கை வகிப்பாளர்களின் பணியாக அமைய வேண்டும் என பிரதமர் மஹிந்த ராஜபக்ஷ தெரிவித்தார். முழு உலகமும் கொவிட் – 19 நெருக்கடியினால் பாதிக்கப்பட்டுள்ளது. தொற்றிலிருந்து தப்பித்து மீண்டும் வழமையான வாழ்வை ஆரம்பிக்க சர்வதேச ஒத்துழைப்பு பலப்படுத்தப்பட வேண்டும் என பிரதமர் குறிப்பிட்டார். இதேவேளை வெறுப்பால் அல்ல. அன்பினால் மட்டுமே வெல்ல முடியுமென தமது மதம் போதிப்பதாக பிரதமர் சுட்டிக்காட்டினார். சகோரத்துவம் மற்றும் புரிதலின் ஊடாக உறவுகளை வளர்த்துக்கொண்டால் நாம் அனைவரும் எதிர்பார்க்கும் அற்புதமான புதிய எல்லையை அடைய முடியுமென பிரதமர் மஹிந்த ராஜபக்ஷ குறிப்பிட்டார். ", "URL": "https://www.itnnews.lk/2023/10/05/362024/", "Category": "Breaking News,அண்மைய செய்திகள்,தேசிய செய்திகள்", "Parent URL": null}