{"Source": "ITN news", "Timestamp": "ජූනි 15, 2021 15:24", "Headline": "යුරෝපා පාර්ලිමේන්තුවට ගෙන ආ ශ්‍රී ලංකාවට එරෙහි යෝජනාවට රජය කණගාටුව පළකරයි", "News Content": "යුරෝපා පාර්ලිමේන්තුවට ශ්‍රී ලංකාව සම්බන්ධයෙන් ගෙන ආ යෝජනාවට ශ්‍රී ලංකා රජය කණගාටුව පළකර තිබෙනවා. අමාත්‍ය දිනේෂ් ගුණවර්ධන මහතාගේ ප්‍රධානත්වයෙන් විදේශ කටයුතු අමාත්‍යාංශයේ පැවති සාකච්ඡාවකදී යුරෝපා සංගම් නියෝජිතයන් වෙත මේ බව ප්‍රකාශ කෙරුණා.  ශ්‍රී ලංකාවේ තත්ත්වය , ත්‍රස්තවාදය වැළැක්වීමේ පනත යන කරුණු අඩංගු කර සම්මත කරගෙන ඇති අදාළ යෝජනාවේ කරුණු සාවද්‍ය බවයි අමාත්‍යවරයා ප්‍රකාශ කළේ. ප්‍රතිසන්ධානය හා සංවර්ධනය සම්බන්ධයෙන් ශ්‍රී ලංකාව ලබා ඇති බහුවිධ ප්‍රගතිය මෙම යෝජනාවේදී සැළකිල්ලට ගෙන නැති බවට ද මෙහිදී පැහැදිලි කෙරුණා. ත්‍රස්තවාදය වැළැක්වීමේ පනතේ විධිවිධාන යොදාගෙන ඇත්තේ තම ජනතාව සිදු කරන දරුණු ත්‍රස්තවාදී ක්‍රියාවන්ට විසදුම් සෙවීම සඳහායි. වාර්ෂික යුරෝපා සංගම් ශ්‍රී ලංකා ඒකාබද්ධ කොමිසමේ 23 වන සැසිවාරයේදී පුළුල් පරාසයක සහයෝගීතාව සම්බන්ධ ප්‍රගතිය ශ්‍රී ලංකාව යුරෝපා සංගමය වෙත දැනුම් දුන්නා. යෝජනාවේ සඳහන් වැදගත් කරුණු සම්බන්ධයෙන් නිවැරදි කිරීමේ අරමුණින් නිරීක්‍ෂණ ඉදිරිපත් කිරීමට විදේශ අමාත්‍යාංශය අපේක්‍ෂා කරන බවයි අමාත්‍යවරයා ප්‍රකාශ කළේ.         ", "URL": "https://www.itnnews.lk/2023/10/05/342879/", "Category": "දේශීය පුවත්", "Parent URL": null}