{"Source": "ITN news", "Timestamp": "ඔක්තෝබර් 4, 2022 14:54", "Headline": "ගලේවල රුවන් සමඟ තවත් අයෙකු අත්අඩංගුවට", "News Content": "දුර ගමන් බස් රථ වලින් කප්පම් ලබාගන්නා කල්ලියක නායකයා වූ ගලේවල රුවන් නමැත්තා සමඟ තවත් අයෙකු පොලිස් අත්අඩංගුවට ගෙන තිබෙනවා. රම්බෝ පිහි,  දැලි පිහි ආදිය පෙන්වා දුර ගමන් බස් රථවල රියදුරන් හා කොන්දොස්තරවරුන් බිය ගන්වා ගලේවල රුවන් නමැත්තා හා තවත් පිරිසක් කප්පම් ගැනීම් සිදුකර ඇති බව පොලීසිය පවසනවා. කප්පම් නොදෙන බස් රථ සේවකයින්ට විවිධ තාඩන පීඩන ද මොවුන් සිදුකර ඇති බවයි පැවසෙන්නේ. බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ මෙහෙයවීම මත ක්‍රියාත්මක සංවිධානාත්මක අපරාධ මැඩලීමේ මෙහෙයුම යටතේ සිදුකළ වැටලීමකදී සැකකරුවන් අත්අඩංගුවට ගනු ලැබුවා. ප්‍රධාන සැකකරු වූ ගලේවෙල රුවන් නමැත්තාගේ සන්තකයේ තිබී හෙරොයින් ග්‍රෑම් 6 යි මිලිග්‍රෑම් 200 ක් ද රම්බෝ පිහියක් සහ දැලි පිහියක් ද සොයා ගැණුනා. බස් රථයකින් රුපියල් 500 බැගින් මොවුන් කප්පම් වශයෙන් ලබාගෙන ඇති බවයි මූලික විමර්ශනවලදී හෙළිවුණේ. ප්‍රධාන සැකකරුට එරෙහිව අධිකරණ කිහිපයක නඩු පවතින බවද පොලීසිය පවසනවා.             ", "URL": "https://www.itnnews.lk/2023/10/05/438792/", "Category": "දේශීය පුවත්", "Parent URL": null}