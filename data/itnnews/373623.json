{"Source": "ITN news", "Timestamp": "நவம்பர் 3, 2021 12:30", "Headline": "கொழும்பு நகரில் வாகன நெரிசலை குறைக்க நிரந்தர போக்குவரத்துத் திட்டம்", "News Content": "கொழும்பு நகரில் வாகன நெரிசலை குறைக்க, நிரந்தர போக்குவரத்துத் திட்டமொன்று முன்னெடுக்கப்படுமென பொலிஸ் ஊடகப் பேச்சாளரும், சிரேஷ்ட பொலிஸ் அத்தியட்சகருமான நிஹால் தல்துவ தெரிவித்துள்ளார். இது தொடர்பில் ஆய்வுகள் முன்னெடுக்கப்பட்டுள்ளன. பயணத் தடைகள் நீக்கப்பட்டதன் பின்னர், கொழும்பு போன்ற புறநகர்ப் பகுதிகளில் ஏற்படக்கூடிய, போக்குவரத்து வாகன நெரிசலை தீர்ப்பதற்கு உடனடியாக நடவடிக்கை எடுக்குமாறு முப்படையினருக்கு ஜனாதிபதி ஆலோசனை வழங்கியுள்ளார். அதற்கமைய, கொழும்பு போன்ற புறநகர் பகுதிகளில் ட்ரோன் கெமராக்களைப் பயன்படுத்தி அடுத்த வாரத்திற்குள், விசேட ஆய்வொன்று மேற்கொள்ளப்படும். வாகன நெரிசல் அதிகளவில் காணப்படும் நகரங்கள் மற்றும் அதற்கான காரணங்கள் என்ன என்பது குறித்து முதலில் ஒரு ஆய்வு நடத்தப்படும். அந்த ஆய்வின் பின்னர் எதிர்காலத்தில் கொழும்பு நகரம் மற்றும் அதன் புறநகர் பகுதிகளுக்கான நிரந்தர போக்குவரத்து திட்டம் நடைமுறைப்படுத்தப்படும். மக்கள் சிரமமின்றி நகருக்குள் பிரவேசிப்பதற்கும், வெளியேறுவதற்குமான வசதிகளை ஏற்பாடு செய்து கொடுத்தல் போன்ற அனைத்து வசதிகளும் இதில் உள்ளடங்குமென பொலிஸ் ஊடகப் பேச்சாளரும், சிரேஷ்ட பொலிஸ் அத்தியட்சகருமான நிஹால் தல்துவ தெரிவித்துள்ளார். இதற்கமைய, ட்ரோன் கெமரா திட்டத்தை எதிர்காலத்தில நடைமுறைப்படுத்த திட்டமிட்டுள்ளதாக அவர் சுட்டிக்காட்டியுள்ளார். ", "URL": "https://www.itnnews.lk/2023/10/05/373623/", "Category": "Breaking News,தேசிய செய்திகள்", "Parent URL": null}