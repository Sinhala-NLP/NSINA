{"Source": "ITN news", "Timestamp": "ඔක්තෝබර් 8, 2022 15:51", "Headline": "මෙරටට රැගෙන ඒමට සැලසුම් කර තිබූ මත්කුඩු තොගයක් ඉන්දීය ආරක්ෂක අංශ  අත්අඩංගුවට", "News Content": "ශ්‍රී ලංකාවට රැගෙන ඒමට සැලසුම් කර තිබූ හෙරොයින් මත්කුඩු කිලෝග්‍රෑම් 200 ක තොගයක් අත්අඩංගුවට ගැනීමට ඉන්දීය ආරක්ෂක අංශ සමත් වී තිබෙනවා. මෙම මත්කුඩු තොගයේ වටිනාකම ඉන්දීය රුපියල් කෝටි එක්දහස් දෙසීයක් බවයි එරට මත්ද්‍රව්‍ය පාලන බියුරෝව සඳහන් කරන්නේ. මෙම මත්ද්‍රව්‍ය තොගය සමඟ ඉරාන ජාතික සැකකරුවන් හයදෙනෙකුද අත්අඩංගුවට ගෙන තිබෙනවා. බෝට්ටුවකින් මෙම මත්කුඩු තොගය ප්‍රවාහනය කරමින් තිබියදී කේරළයේ කොචිහිදී ඔවුන් අත්අඩංගුවට පත් වුණා. පාකිස්තානයට අයත් බෝට්ටුවකින් පළමුව මෙම මත්ද්‍රව්‍ය තොගය රැගෙන විත් ඇති අතර පසුව මුහුද මැදදී ඉරාන බෝට්ටුවට මාරු කර තිබෙනවා. මෙම මත්ද්‍රව්‍ය තොගය ප්‍රධාන වශයෙන් ශ්‍රී ලංකාවට රැගෙන ඒමට සැලසුම් කර තිබූ අතර කොටසක් ඉන්දියාවටද ලබාදීමට ජාවාරම්කරුවන් සූදානමින් සිටි බවයි ඉන්දීය මත්ද්‍රව්‍ය පාලක බියුරෝවේ නියෝජ්‍ය අධ්‍යක්ෂ එස් කේ සිං කියා සිටියේ. මෙම ජාවාරම පිටුපස පාකිස්තානයේ ක්‍රියාත්මක හදි සලීම් අපරාධ ජාලය සිටිනවා.     ", "URL": "https://www.itnnews.lk/2023/10/05/439512/", "Category": "Breaking News,නවතම පුවත්", "Parent URL": null}