{"Source": "ITN news", "Timestamp": "අප්‍රේල් 21, 2023 08:42", "Headline": "පාස්කු ඉරුදින ත්‍රස්ත ප්‍රහාරයට වසර 4යි", "News Content": "පාස්කු ඉරුදින ත්‍රස්ත ප්‍රහාරය සිදු වී අදට වසර 4ක් ගත වනවා. 2019 වසරේ අප්‍රේල් 21ක් වනදා දේවස්ථාන තුනකට හා කොළඹ සුඛෝපභෝගී හෝටල් 3ක් ඉලක්ක කරගනිමින් ප්‍රහාර එල්ල වුණා. විදේශකයන් 45 දෙනෙකු , පොලිස් නිලධාරීන් 3න් දෙනෙකු මරාගෙන මැරෙන බෝම්බකරුවන් 8 දෙනෙකු ඇතුළු 277 දෙනෙකු මෙම ප්‍රහාරවලින් ජිවිතක්ෂයට පත්වුණා. එමෙන්ම 500කට අධික පිරිසක් තුවාල ලැබුවා. එලෙස ත්‍රස්ත ප්‍රහාරයෙන් මිය ගිය පිරිස සිහිපත් කරමින් විවිධ වැඩසටහන් ක්‍රියාත්මක වනවා. පාස්කු ප්‍රහාරයේ සිව්වන වසර වෙනුවෙන් කොළඹදී පැවැත්වෙන දිව්‍ය පූජාවට එක්වීම සඳහා කතෝලික බැතිමතුන් පිරිසක් ඊයේ රාත්‍රියේ මීගමුව කටුවාපිටියේ සිට කොළඹ දක්වා පා ගමනින් පැමිණියා. එය “යුක්තිය උදෙසා පා ගමන” ලෙසයි නම් කර තිබුණේ . පාස්කු ප්‍රහාරයේ  සිව් වසර සැමරීම කොච්චිකඩේ   ශාන්ත අන්තෝනි දෙව් මැදුරේ දී සිදු කෙරුණේ මැල්කම් රංජිත් කාදිනල් හිමිපාණන්ගේ ප්‍රධානත්වයෙන්. සර්ව ආගමික පූජකවරුන් ද මෙයට එක්ව සිටියා. මේ අතර අද පෙරවරු 8.45 ට ප්‍රහාරයෙන් මියගිය පිරිස සිහිකරමින් විනාඩි 2ක නිශ්ශබ්දතාවයක් ද පවත්වනු ලැබුවා. කොච්චිකඩේ ශාන්ත අන්තෝනි දේවස්ථානයේ සිට කටුවාපිටිය ශාන්ත සෙබස්තියන් දේවස්ථානය දක්වා ජනපවුරක් නිර්මාණය කිරීමටද පියවර ගැණුනා. කතෝලික සභාව සඳහන් කළේ අදාළ ප්‍රහාරයෙන් මියගිය පිරිස් සිහිකරමින් සහ වින්දිතයින්ට යුක්තිය ඉල්ලා මෙම ජනපවුර නිර්මාණය කරන බවයි.         ", "URL": "https://www.itnnews.lk/2023/10/05/476942/", "Category": "Breaking News,දේශීය පුවත්", "Parent URL": null}