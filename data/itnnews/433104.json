{"Source": "ITN news", "Timestamp": "සැප්තැම්බර් 5, 2022 12:07", "Headline": "මිලි මීටර 150 ඉක්මවූ තද වැසි – කාලගුණයෙන් රතු නිවේදනයක්", "News Content": "දිවයිනේ ප්‍රදේශ රැසකට මිලිමීටර් 150 ඉක්මවූ තද වැසි සහ තද සුළං ඇතිවන බැවින් කාලගුණ නිවේදනය පිළිබද අවධානය යොමුකරන ලෙසයි එම දෙපාර්තමේන්තුව දැනුම් දෙන්නේ. ඊයේ උදෑසන 8.30 සිට අද උදෑසන 8.30 දක්වා කාලය තුළ වැඩිම වර්ෂාපතනයක් වාර්තා වී ඇත්තේ කොළඹ දිසිත්‍රික්කයේ හංවැල්ල ප්‍රදේශයටයි. එම වර්ෂාපතනයට මිලිමීටර් 150 ඉක්මවා තිබෙනවා. කෑගල්ල දිස්ත්‍රික්කයේ වහරක ප්‍රදේශයට මිලිමීටර් 133 ක වාර්ෂාපතනයක් සහ අවිස්සාවේල්ල ප්‍රදේශයට මිලිමීටර් 114 ක වර්ෂාපතනයක්  ලැබී ඇති බවයි කාලගුණ විද්‍යා දෙපාර්තමේන්තුව සදහන් කළේ. නිරිතදිග මෝසම් තත්ත්වය සක්‍රීයවීම හේතුවෙන් බස්නාහිර,  සබරගමුව සහ වයඹ පළාත්වලටත් මහනුවර,  නුවරඑළිය,  ගාල්ල සහ මාතර දිස්ත්‍රික්කවලටත් මිලිමීටර් 150 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා. මධ්‍යම කදුකරය ඇතුළු බෑවුම් ප්‍රදේශවල පැයට කිලෝමීටර් 50 ඉක්මවූ තද සුළං ද ඇතිවිය හැකියි. ගංගා සහ ජලාශ ආශ්‍රිත ප්‍රදේශවලට පසුගිය පැය කිහිපයේ දැඩි වර්ෂාපතනයක් ලැබී තිබෙනවා. ඒ හේතුවෙන් ගංගා ජල මට්ටම ශීඝ්‍ර යෙන් ඉහළ යමින් පැවතුන ද මේ වනතෙක් ගංගා පිටාර මට්ටමට පැමිණිමේ හෝ ජල ගැලීමක් පිළිබද අවදානමක් නැති බව වාරිමාර්ග දෙපාර්තමේන්තුව අප කළ විමසීමක දී සදහන් කළා. කෙසේ වෙතත් ගංගා ආශ්‍රිතව පහත් බිම්වල සිටින ජනතාව විමසිල්ලෙන් සිටින ලෙසයි එම දෙපාර්තමේන්තුව දැනුම් දෙන්නේ. අයහපත් කාලගුණය හමුවේ කදුකර ප්‍රදේශවල නායයාම් අවදානම් සහිත ප්‍රදේශවල සිටින ජනතාව විමසිලිමත් විය යුතුයි. කදුකර ප්‍රදේශවල මාර්ග භාවිත කරන්නන් සහ රථවාහන පදවන්නන් ධාවනයේ දී විමසිලිමත් විය යුතු වනවා. අකුණු මගින් සිදුවන අනතුරු වළක්වා ගැනීමට ද අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව දැනුම් දෙනවා. ඉදිරි කාලගුණ නිවේදන පිළිබද දැඩි අවධානය යොමුකළ යුතු අතර හදිසි තත්ත්වයකදී ප්‍රාදේශීය ආපදා කළමනාකරණ නිලධාරීන් දැනුවත් කරන ලෙසයි කාලගුණ විද්‍යා දෙපාර්තමේන්තුව සදහන් කරන්නේ.      ", "URL": "https://www.itnnews.lk/2023/10/05/433104/", "Category": "කාලගුණ අනාවැකිය,දේශීය පුවත්", "Parent URL": null}