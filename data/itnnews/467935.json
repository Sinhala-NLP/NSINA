{"Source": "ITN news", "Timestamp": "மார்ச் 14, 2023 12:27", "Headline": "படகு கவிழ்ந்ததில் 22 பேர் பலி", "News Content": "உலகின் பல்வேறு நாடுகளிலும் சட்டவிரோதமான முறையில் வேறொரு நாட்டிற்கு கடல் மார்க்கமாக பயணங்களை மேற்கொள்கின்றனர். பெரும்பாலான நேரங்களில் அப்பயணம் அவர்களின் இறுதி பயணமாகவே அமைகிறது. அவ்வாறான ஒரு நிகழ்வு ஆப்பிரிக்க நாடான மடகாஸ்கரில் இடம்பெற்றுள்ளது. மடகாஸ்கரில் இருந்து பிரான்ஸ் நாட்டின் மயோட் தீவு நோக்கி 47 பேருடன் பயணத்தை மேற்கொண்ட நிலையில் படகு திடீரென கடலில் கவிழ்ந்துள்ளது. தகவலறிந்த கடலோர காவல் படையினர் உடனடியாக கடலுக்குள் விரைந்து சென்று மீட்பு பணியில் ஈடுபட்டனர். அவர்கள் அங்கு கடலில் தத்தளித்துக் கொண்டிருந்தவர்களை மீட்டு கரைக்கு கொண்டு வந்தனர். இந்த விபத்தில் 22 பேர் சம்பவ இடத்திலேயே உயிரிழந்தனர். காயம் அடைந்தவர்களை மீட்டு சிகிச்சைக்காக மருத்துவமனையில் அனுமதித்தனர். மாயமான சிலரை கண்டுபிடிக்கும் பணியில் மீட்புப்படை தீவிரமாக ஈடுபட்டுள்ளது. இதனால் பலி எண்ணிக்கை உயரலாம் என அஞ்சப்படுகிறது. ", "URL": "https://www.itnnews.lk/2023/10/05/467935/", "Category": "சர்வதேச செய்திகள்", "Parent URL": null}