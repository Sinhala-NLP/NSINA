{"Source": "ITN news", "Timestamp": "දෙසැම්බර් 22, 2021 10:04", "Headline": "පියා හා බාප්පාගේ පහරදීමකින් 14 හැවිරිදි දැරියක් මරුට", "News Content": "පියා හා බාප්පාගේ පහරදීමකින් 14 හැවිරිදි දැරියක මිය යාමේ අවාසනාවන්ත සිදුවීමක් ගම්පොළ ප්‍රදේශයෙන් වාර්තා වනවා. ගැහැණු දරුවන් හතර දෙනෙකුගෙන් යුත් පවුලක දෙවන දරුවා වන ඇය පසුගිය 13 වනදා ඇගේ බාප්පා විසින් ඔහුගේ නිවසට රැගෙන ගොස් තිබෙනවා. පසුගිය 19 වනදා දැරිය නැවතත් ඇයගේ නිවසට රැගෙනවිත් ඇති අතර එහිදී ඇය අසනීප තත්ත්වයෙන් පසුවී තිබෙනවා. ඥාතීන්ට පවසා ඇත්තේ බාප්පා තමන්ට පහරදුන් බවයි. දින දෙකක් ඇය ආහාර ගෙන නැති බවද වාර්තා වනවා. මෙසේ තිබියදී පියාද දැරියට පහර දී ඇති බවයි වාර්තා වන්නේ. දැරිය රෝහල්ගත කිරීමට ද අවස්ථාවක් නොදී ඇගේ මවට පියා පහර දී ඇති බව පොලිසිය පවසනවා. පසුව ඇය අසල ඥාති නිවසකට රැගෙන ගොස් ඇති අතර ඇය රෝහල් ගත කිරීමට ද පියා ඉඩ ලබා නොදීම හේතුවෙන් දැරිය එම නිවසේ දී ම මිය ගොස් තිබෙනවා. පශ්චාත් මරණ පරීක්ෂණය සිදු කෙරුණු අතර එහිදි ප්‍රකාශ වූයේ පැය කිහිපයකට පෙර ඇය රෝහල්ගත කළේ නම් ජීවිතය බේරා ගැනීමට අවස්ථාව තිබූ බවයි. දැරියගේ පියා හා බාප්පා පොලිසිය අත්අඩංගුවට ගෙන තිබෙනවා.     ", "URL": "https://www.itnnews.lk/2023/10/05/384240/", "Category": "දේශීය පුවත්", "Parent URL": null}