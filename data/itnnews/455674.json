{"Source": "ITN news", "Timestamp": "ජනවාරි 15, 2023 11:27", "Headline": "රෙජිනෝල්ඩ් කුරේ මහතාගේ දේහය පිළිබද අවසන් කටයුතු ලබන 18 වනදා", "News Content": "ජ්‍යෙෂ්ඨ දේශපාලනඥයෙකු වූ රෙජිනෝල්ඩ් කුරේ මහතාගේ දේහය මේ වනවිට කළුතර බෝම්ඹුවල පිහිටි ඒ මහතාගේ නිවසේ තැන්පත් කර තිබෙනවා. දේහය පිළිබද අවසන් කටයුතු ලබන 18 වනදා බෝම්බුවල පොදු සුසාන භූමියේ දී සිදුකිරීමට නියමිතයි. ශ්‍රී ලංකා නිදහස් පක්ෂයේ කළුතර දිස්ත්‍රික් නායක,  බස්නාහිර පළාත් හිටපු ප්‍රධාන අමාත්‍යවරයෙකු මෙන්ම හිටපු ආණ්ඩුකාරවරයෙකු ද වන රෙජිනෝල්ඩ් කුරේ මහතා මිය යන විට 75 වන වියේ පසුවුණා. ජනතා විමුක්ති පෙරමුණෙන් දේශපාලනයට පිවිසි රෙජිනෝල්ඩ් කුරේ මහතා පසුව මහජන පක්ෂයට එක්ව කටයුතු කළා. ඉන්පසුව ශ්‍රී ලංකා නිදහස් පක්ෂය ප්‍රමුඛ පොදුජන පෙරමුණ, එක්සත් ජනතා නිදහස් සන්ධානය, සමග එක්ව දේශපාලනයේ නිරතව පාර්ලිමේන්තුවට ද පිවිසියා. ඒ මහතා ජනමාධ්‍ය ඇතුළු කැබිනට් අමාත්‍ය ධුර මෙන්ම නියෝජ්‍ය අමාත්‍ය ධුර රැසක් හොබවා තිබෙනවා. බස්නාහිර පළාතේ ප්‍රධාන අමාත්‍ය ධුරය දෙවරක් දැරූ රෙජිනෝල්ඩ් කුරේ මහතා උතුරු පළාත් ආණ්ඩුකාරවරයා ලෙස ද කලක් කටයුතු කළා. කලා හැකියාවන්  ද ප්‍රදර්ශනය කළ කුරේ මහතා ගීත රචයෙකු ටෙලි නාට්‍ය රංගන ශිල්පියෙකු සහ ගායකයෙකු වශයෙන් දක්ෂතා ප්‍රදර්ශනය කළා.       ", "URL": "https://www.itnnews.lk/2023/10/05/455674/", "Category": "Breaking News,දේශීය පුවත්", "Parent URL": null}