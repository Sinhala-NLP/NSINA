{"Source": "ITN news", "Timestamp": "අප්‍රේල් 25, 2023 18:00", "Headline": "සංචාරක ව්‍යාපාරය වෙනුවෙන් දුම්රිය ස්ථාන ආශ්‍රිත නව පාපැදි ව්‍යාපෘතියක්", "News Content": "බත්තරමුල්ල නගරයට බස් පර්යන්තයක් ඉදිකිරීම සදහා බත්තරමුල්ල කඩුවෙල මාර්ගයට ආසන්නයෙන් හඳුනාගෙන ඇති ඉඩම කඩිනමින් නිදහස් කරදෙන ලෙස බලශක්තිය සහ ප්‍රවාහනය පිළිබඳ ආංශික අධීක්ෂණ කාරක සභාවේ සභාපති පාර්ලිමේන්තු මන්ත්‍රී ගරු නාලක බණ්ඩාර කෝට්ටේගොඩ මහතා අද (25) අදාළ අංශවලට උපදෙස් දී තිබෙනවා. නාගරික සංවර්ධන අධිකාරිය සතු මෙම ඉඩම මේවන විට තාවකාලිකව ආරක්ෂක අංශ භාවිත කරන බැවින් ආරක්ෂක ලේකම්වරයාට මේ පිළිබදව දන්වා ඉඩම නිදහස් කරගැනීමට කඩිනමින් කටයුතු කරන ලෙසත්, මාසයක් ඇතුළත මේ පිළිබඳව කාරක සභාවට දන්වන ලෙසත් කමිටු සභාපතිවරයා උපදෙස් දුන් බවද සඳහන්. බත්තරමුල්ල ප්‍රදේශය පරිපාලන නගරය බවට පත්වී වසර 40 ක කාලයක් ගතව ඇතත් තවමත් බස් පර්යන්තයක් නොමැතිවීම බරපතල ගැටලුවක් බව මෙහිදී සාකච්ඡාවී තිබෙනවා. ජාතික ප්‍රවාහන කොමිසම මගින් ඉදිරිපත් කළ ගැටලුවලට විසදුම් ලබා දීම සදහා බලශක්තිය සහ ප්‍රවාහනය පිළිබඳ ආංශික අධීක්ෂණ කාරක සභාව අද (25) පාර්ලිමේන්තුවේදි රැස්වූ අතර ප්‍රවාහන අමාත‍්‍යාංශය, දුම්රිය දෙපාර්තමේන්තුව, නාගරික සංවර්ධන අධිකාරිය, ජාතික ප්‍රවාහන කොමිසම, කොළඹ මහ නගර සභාව, බස්නාහිර පළාත් මාර්ගස්ථ මගී ප්‍රවාහන සේවා අධිකාරිය ඇතුළු ආයතන කැඳවාතිබුණා. ඉලෙක්ට්‍රොනික ටිකට්පත් සේවය ඇති කිරීම, GPS තාක්ෂණය බස්රථ සදහා හදුන්වා දීම, පෞද්ගලික මගී ප්‍රවාහන සේවාවල ගුණාත්මක බව වැඩි කිරීම ඇතුළු කරුණු කාරනා පිළිබඳව ද මෙහිදී සාකච්ඡා වී තිබෙනවා. කාසි සහ නෝට්ටු භාවිතය නිසා දිනකට බස්රථවල රු. බිලියනයකට ආසන්න මුදලක් දෛනිකව සංසරණය වන බවත්, මහබැංකුවේද සහය ඇතිව නූතන ඉලෙක්ට්‍රොනික ටිකට්පත් සේවාව කඩිනමින් ආරම්භ කළ යුතු බවත් මෙහිදී සාකච්ඡා වූ බව සඳහන්. ඒ අනුව ඉදිරියේදී ඒ සම්බන්ධව අවධානය යොමු කිරීමටත් මෙහිදී තීරණය වුණා. සංචාරක ව්‍යාපාරය දියුණු කිරීම සදහා දුම්රිය ස්ථාන ආශ්‍රිතව පාපැදි කුලී පදනම මත ලබා දීමේ ව්‍යාපෘතියක් ආරම්භ කිරීම පිළිබදව ද මෙහිදී සාකච්ඡා වී තිබෙනවා. ඒ අනුව අනුරාධපුර දුම්රිය ස්ථානයෙන් මෙය නියමු ව්‍යාපෘතියක් ලෙස ආරම්භ කිරීමට පියවර ගන්නා ලෙස ප්‍රවාහන ලේකම්වරයාට කමිටු සභාපතිවරයා උපදෙස් දුන් බව සඳහන්. ", "URL": "https://www.itnnews.lk/2023/10/05/478113/", "Category": "දේශීය පුවත්", "Parent URL": null}