{"Source": "ITN news", "Timestamp": "ජූලි 6, 2023 10:18", "Headline": "මෙරට විදෙස් සංචිත ප්‍රමාණය ඉහළට", "News Content": "මෙරට විදෙස් සංචිත ප්‍රමාණය ජුනි මස අවසානයේ දී ඇමෙරිකා ඩොලර් බිලියන 3.5 ඉක්මවා තිබෙනවා. මේ අතර ශ්‍රී ලංකා මහ බැංකුව සිය ප්‍රතිපත්ති පොළී අනුපාතික අඩු කිරීමට කටයුතු කළා. ශ්‍රී ලංකා මහ බැංකුව නිත්‍ය තැන්පතු අනුපාතිකය හෙවත් එස් ඩී එෆ් ආර් අගය 11% සහ නිත්‍ය ණය පහසුකම් අනුපාතිකය හෙවත් එස් එල් එෆ් ආර් අගය 12% දක්වා අඩු කිරීමට තීරණය කර තිබෙනවා. ඒ ඊයේ රැස් වූ ශ්‍රී ලංකා මහ බැංකුවේ මුදල් මණ්ඩලය ගත් තීරණයකට අනුවයි. පසුගිය මැයි 31 වනදාද මහ බැංකුව ප්‍රතිපත්ති පොළී අනුපාතික වාර්තාගත ලෙස පහත දැමීමට කටයුතු කළා. ඒ පිළිවෙළින් 13% හා 14% දක්වා පදනම් අංක 250 කින්. මේ අතර පසුගිය ජුනි මාසය අවසන් වන විට මෙරට දළ නිල සංචිත ප්‍රමාණය චීන මහජන බැංකුවේ හුවමාරු පහසුකමද ඇතුළත්ව ඇමෙරිකා ඩොලර් බිලියන 3.5ක් ලෙස වාර්තා වනවා. ගෝලීය ඉල්ලුමේ මධ්‍යස්ථභාවය පිළිඹිඹු කරමින් වෙළෙද භාණ්ඩ අපනයනයේ යම් පසුබෑමක් ඇති වුවද වෙළෙඳ භාණ්ඩ ආනයනයේ සැළකිය යුතු අඩුවීමත් සමඟ 2023 මැයි මාසයෙන් අවසන් වන මාස පහ තුළ වෙළෙද හිගය කැපී පෙනෙන ලෙස අඩු වී ඇති බවයි ශ්‍රී ලංකා මහ බැංකුව සඳහන් කරන්නේ. දේශීය විදේශ විනිමය වෙළෙදපොළේ ද්‍රවශීලතා තත්ත්වයන් මෑත මාසවලදී වැඩි වූ විදේශ විනිමය ගලා ඒම හේතුවෙන් අඛණ්ඩව වැඩිදියුණු වූ බව එහි සඳහන් වනවා. 2022 ට සාපේක්ෂව 2023 පළමු භාගය තුළ සංචාරක ඉපැයීම් මෙන්ම ශ්‍රමිකයන්ගේ ප්‍රේෂණ සැළකිය යුතු ලෙස ඉහළ යනු ඇතැයි අපේක්ෂා කෙරෙනවා. මේ වසර තුළ ඩොලරයට සාපේක්ෂව රුපියලේ අගය 19%කින් පමණ ඉහළ ගොස් තිබෙනවා. ", "URL": "https://www.itnnews.lk/2023/10/05/497686/", "Category": "Breaking News,දේශීය පුවත්", "Parent URL": null}