{"Source": "ITN news", "Timestamp": "මැයි 8, 2023 14:35", "Headline": "මහින්ද රාජපක්ෂට එරෙහි නඩුවකට දින නියම වෙයි", "News Content": "මහින්ද රාජපක්ෂ, බැසිල් රාජපක්ෂ යන හිටපු මුදල් ඇමතිවරුන් ඇතුළු පිරිසකට එරෙහි මූලික අයිතිවාසිකම් පෙත්සම ජුලි මස පස්වනදා විභාගයට ගැනීමට ශ්‍රේෂ්ඨාධිකරණය දින නියම කළා. වත්මන් ආර්ථික අර්බුදයට වගකිව යුතු පුද්ගලයින්ට එරෙහිව නියෝගයක් නිකුත් කරන ලෙස ඉල්ලමිනුයි මෙම පෙත්සම ගොනු කර තිබෙන්නේ. ඒ ශ්‍රි ලංකා වාණිජ මණ්ඩලයේ හිටපු සභාපතිවරයෙකු වන චන්ද්‍ර ජයරත්න , පිහිණුම් ශූර ජුලියන් බෝලින් ඇතුළු පිරිසක් විසිනුයි. මෙම පෙත්සම අද කැදවූ අවස්ථාවේ පෙත්සම්කරුවන් වෙනුවෙන් පෙනී සිටි ජනාධිපති නීතීඥ චන්දක ජයසුන්දර මහතා කියා සිටියේ අවශ්‍යකරන ලේඛණ මෙතෙක් අධිකරණයට ඉදිරිපත් කර නැතිබවයි. අදාළ කාලසීමාවේ මහබැංකුව යටතේ ඇති දෙපාර්තමේන්තු නිලධාරීන් විසින් මහබැංකු අධිපතිවරුන් වන අජිත් නිවාඩ් කබ්රාල් සහ මහාචාර්ය ඩබ්ලිව් ඩී ලක්ෂ්මන් යන මහත්වරුන් වෙත ඉදිරිපත් කළ එම ලේඛණ නඩු විභාගය සදහා ඉතා වැදගත් බවද ඔහු පැවසුවා. එහිදී මහ බැංකුවේ මුදල් මණ්ඩලය වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මහතා කියා සිටියේ අධිකරණය නියෝග කළ ලේඛණ සියල්ල දැනටමත් ඉදිරිපත් කර ඇති බවයි. තවදුරටත් අවශ්‍ය ලේඛණ කුමක්දැයි දැනුම් දෙන්නේ නම් ඒවා ඉදිරිපත් කළ හැකි බවයි ඔහු පැවසුවේ. මහින්ද රාජපක්ෂ සහ බැසිල් රාජපක්ෂ යන මහත්වරුන් වෙනුවෙන් ජනාධිපති නීතීඥ නවීන් මාරපන මහතා පෙනී සිටියා. අජිත් නිවාඩ් කබ්රාල් මහතා වෙනුවෙන් පෙනිසිටියේ ජනාධිපති නීතීඥ ශවීන්ද්‍ර ප්‍රනාන්දු මහතායි. ඔවුන් කියා සිටියේ එවැනි ලේඛණ කැදවීමක් සිදුකරන්නේ නම් ඒවා පරිශීලනය කිරීමට තම සේවා දායකයන්ට ද අවස්ථාව ලබා දිය යුතු බවයි. මෙහිදී පංච පුද්ගල විනිසුරු මඩුල්ල පෙත්සම්කරුවන්ට නියම කළේ අවශ්‍යලේඛණ කුමක්දැයි මහබැංකු අධිපතිවරයා දැනුවත් කර ඒවා අධිකරණය වෙත කැදවීමට කටයුතු කරන ලෙසයි. ", "URL": "https://www.itnnews.lk/2023/10/05/481481/", "Category": "දේශීය පුවත්", "Parent URL": null}