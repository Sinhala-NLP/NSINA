{"Source": "ITN news", "Timestamp": "දෙසැම්බර් 5, 2022 13:11", "Headline": "ක්‍රිකට් ආයතනයට නව ව්‍යවස්ථාවක් සැකසීමට පියවර – ක්‍රීඩා ඇමති අධිකරණයට දන්වයි", "News Content": "ශ්‍රී ලංකා ක්‍රිකට් ආයතනයට නව ව්‍යවස්ථාවක් සැකසීමට පියවර ගන්නා බව ක්‍රීඩා අමාත්‍යවරයා අභියාචනාධිකරණයට දැනුම් දුන්නා. ශ්‍රී ලංකා ක්‍රිකට් ආයතනයට නව ව්‍යවස්ථාවක් සම්පාදනය කරන ලෙස රජයට නියෝගයක් නිකුත් කරන්නැයි ඉල්ලා පෙත්සමක් ගොනුකර තිබෙනවා. අභියාචනාධිකරණය හමුවේ එය ගොනුකර ඇත්තේ හිටපු ක්‍රිකට් ක්‍රීඩක මුත්තයියා මුලරිදරන් මහතා ඇතුළු පිරිසක්. එම පෙත්සම කැඳවූ අවස්ථාවේ ක්‍රීඩා අමාත්‍යවරයා වෙනුවෙන් පෙනී සිටි අතිරේක සොලිසිටර් ජෙනරාල් සුමති ධර්මවර්ධන මහතා මෙම දැනුම් දීම සිදුකළා.  අභියාචනාධිකරණ විනිසුරු මොහොමඩ් ලපාර් මහතා ඉදිරියේයි පෙත්සම කැදවීම සිදුවුණේ. ශ්‍රී ලංකා ක්‍රිකට් ආයතනය සදහා නව ව්‍යවස්ථාවක් සම්පාදනය කිරීමට තාක්ෂණික කමිටුවකින් උපදෙස් ලබා ගන්නා බවද අභියාචනාධිකරණය හමුවේ ප්‍රකාශ කෙරුණා. නීතිපතිවරයා ලබාදුන් උපදෙස් මත මෙම කටයුතු සිදු කෙරෙන බවයි නියෝජ්‍ය සොලිසිටර් ජෙනරාල් සුමති ධර්මවර්ධන මහතා අධිකරණය හමුවේ තවදුරටත් සදහන් කළේ. කරුණු සලකා බැලීමෙන් අනතුරුව පෙත්සම පෙබරවාරි මස 28 වනදා කැදවීමට අධිකරණය නියෝග කළා.       ", "URL": "https://www.itnnews.lk/2023/10/05/449077/", "Category": "Breaking News,දේශීය පුවත්", "Parent URL": null}