{"Source": "ITN news", "Timestamp": "ஜூன் 20, 2022 12:25", "Headline": "விடுமுறை வழங்கப்பட்டாலும் Online முறையில் கல்வி நடவடிக்கைகள்..", "News Content": "மேல் மாகாணத்தில் கொழும்பு கல்வி வலயம் மற்றும் அதனை அண்மித்த நகர பாடசாலைகளுக்கும் ஏனைய மாகாணங்களின் பிரதான நகரங்களிலுள்ள பாடசாலைகளுக்கும் கல்வி அமைச்சினால் விடுமுறை வழங்க தீர்மானிக்கப்பட்டுள்ளது. எனினும் ஒன்லைன் முறையில் பாடசாலை கல்வி நடவடிக்கைகளை முன்னெடுக்க நடவடிக்கை எடுக்கப்பட்டுள்ளது. வெளி மாகாணங்களில் பாடசாலைகளுக்கு மாணவர்களின் வருகை வழமை போன்று காணப்படுகின்றது. இன்றைய தினம் முதல் எதிர்வரும் 24ம் திகதி வரை பாடசாலை கல்வி நடவடிக்கைகளை முன்னெடுக்கும் விதம் தொடர்பில் கல்வி அமைச்சு ஒரு சில தீர்மானங்களை மேற்கொண்டுள்ளது. பிரதேச மட்டங்களில் குறைந்தளவான மாணவர்கள் உள்ள பாடசாலைகளின் கல்வி நடவடிக்கைகளை முன்னெடுப்பதற்கு போக்குவரத்து நெருக்கடிகளை கவனத்திற்கொள்ளாது மாகாண கல்வி அதிகாரிகளுக்கு அனுமதி வழங்கப்பட்டுள்ளது. பாடசாலைகளை நடத்திச்செல்வது தொடர்பான தீர்மானம் அதிபர்கள் வலய கல்வி பணிப்பாளருடன் கலந்துரையாடி தீர்மானிக்க முடியும். பாடசாலைக்கு வருகை தர முடியாத மாணவர்களுக்கு ஒன்லைன் முறையில் கல்வி நடவடிக்கைகளை முன்னெடுக்க வேண்டுமெனவும் வார நாட்களில் ஒன்லைன் முறையில் கல்வி நடவடிக்கைகளை முன்னெடுக்கப்படும் சந்தர்ப்பத்தில் காலை 8 மணியிலிருந்து 1 மணி வரை மின்வெட்டு அமுல்ப்படுத்தப்படமாட்டாதெனவும் சுட்டிக்காட்டப்பட்டுள்ளது. அத்தோடு 2023ம் ஆண்டு பாடசாலை கட்டமைப்பில் அடிப்படை வசதிகள் இன்றி காணப்படும் பாடசாலைகளுக்கு சகல வசதிகளையும் பெற்றுக்கொடுப்பதற்கு தீர்மானிக்கப்பட்டுள்ளது. அடுத்த வருடத்திற்கான பாடசாலை சீருடைகளை வழங்குவதற்காக உள்நாட்டு வர்த்தகர்களுடனும், சீன அரசாங்கத்துடனும் ஏற்கனவே பேச்சுவார்த்தை முன்னெடுக்கப்பட்டுள்ளதாக அமைச்சர் சுசில் பிரேமஜயத் தெரிவித்துள்ளார். அத்தோடு பாடசாலை பாடப்புத்தகங்களை அச்சிடுவதற்கான கடதாசி மற்றும் வேறு மூலப்பொருட்களை இந்திய கடன் உதவியின் கீழ் இறக்குமதி செய்யவும் தீர்மானிக்கப்பட்டுள்ளது. ", "URL": "https://www.itnnews.lk/2023/10/05/418043/", "Category": "Breaking News,தேசிய செய்திகள்", "Parent URL": null}