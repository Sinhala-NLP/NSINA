{"Source": "ITN news", "Timestamp": "நவம்பர் 23, 2022 15:02", "Headline": "இலங்கை தாதியர்கள் நான்காயிரம் பேருக்கு சிங்கப்பூர் சுகாதார சேவையில் வாய்ப்பு…", "News Content": "இலங்கையின் 4 ஆயிரம் தாதியர்களை சிங்கப்பூர் சுகாதார சேவையில் இணைத்துக்கொள்ள அந்நாட்டு அரசாங்கம் இணக்கம் தெரிவித்துள்ளது. சிங்கப்பூர் சுகாதார அமைச்சின் அதிகாரிகள் குழுவொன்று அது தொடர்பில் ஆராய்வதற்காக இலங்கைக்கு வருகைத்தந்துள்ளது. அடுத்த வருடத்தில் 4 ஆயிரம் இலங்கை தாதியர்களை சிங்கப்பூர் சுகாதார சேவையில் இணைத்துக்கொள்ள திட்டமிடப்பட்டுள்ளது. அது தொடர்பான அடிப்படை விடயங்கள் தொடர்பில் கவனம் செலுத்தும் நோக்கில் 10 பேர் அடங்கிய சிங்கப்பூர் சுகாதார அமைச்சின் உயர் அதிகாரிகள் குழு கட்டுநாயக்க சர்வதேச விமான நிலையத்தினூடாக இலங்கையை வந்தடைந்துள்ளது. 20 வருடங்களின் பின்னர் இலங்கை தாதியர்களுக்கு சிங்கப்பூர் சுகாதார சேவையுடன் இணைவதற்கான வாய்ப்பு ஏற்பட்டுள்ளதாக சிங்கப்பூருக்கான இலங்கை உயர்ஸ்தானிகராலயத்தின் தொழிலாளர் மற்றும் நலன்புரி பிரிவின் பிரதானி நிபுண திப்பட்டுமுனுவ தெரிவித்துள்ளார். சிங்கப்பூர் அரசாங்கத்தின் முன்னோடி பரீட்சார்த்த திட்டத்தை நடைமுறைப்படுத்துவதற்கு அந்நாட்டு பிரதிநிதிகள் இலங்கையிலுள்ள தாதியர் கல்லூரி, ஜயவர்தனபுர வைத்தியசாலை, கொழும்பிலுள்ள தனியார் வைத்தியசாலைகள், பல்கலைக்கழகங்களில் முன்னெடுக்கப்படும் சுகாதாரத்துறைசார் விடயங்களையும் ஆராயவுள்ளனர். குறித்த வேலைத்திட்டத்தின் முதற்கட்டத்திற்காக 150 இலங்கை தாதியர்கள் தெரிவுசெய்யப்பட்டு சிங்கப்பூரிலுள்ள இலங்கை உயர்ஸ்தானிகராலயத்தின் கண்காணிப்பில் அவர்களுக்கான தொழில்வாய்ப்புக்கள் பெற்றுக்கொடுக்கப்படவுள்ளதாக சுட்டிக்காட்டப்பட்டுள்ளது. ", "URL": "https://www.itnnews.lk/2023/10/05/447274/", "Category": "Breaking News,அண்மைய செய்திகள்", "Parent URL": null}