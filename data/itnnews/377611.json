{"Source": "ITN news", "Timestamp": "නොවැම්බර් 21, 2021 15:53", "Headline": "ශ්‍රී ලංකාව සහ ඉන්දියාව අතර සෘජු ගුවන් ගමන් වාර සංඛ්‍යාව වැඩි කිරීමට සැළසුම්", "News Content": "ශ්‍රී ලංකාව සහ ඉන්දියාව අතර සෘජු ගුවන් ගමන් වාර සංඛ්‍යාව වැඩි කිරීමට සැළසුම් සකස් කර ඇති බව අමාත්‍ය ප්‍රසන්න රණතුංග මහතා පවසනවා. ශ්‍රී ලංකන් ගුවන් සමාගම ඉන්දියාව ඉලක්ක කර ගනිමින් ක්‍රියාත්මක කර ඇති විශේෂ ප්‍රවර්ධන වැඩසටහන යටතේ දිවයිනට පැමිණ ඇති ඉන්දීය බ්ලොග් අඩවි ක්‍රියාකාරීන් පිරිසක් සමඟ පැවති හමුවකදීයි අමාත්‍යවරයා මේ බව සඳහන් කළේ. ඉන්දීය බ්ලොග් අඩවි ක්‍රියාකාරීන් 50 දෙනෙකු මෙරටට ගෙන්වා ශ්‍රී ලංකාව පිළිබදව පුළුල් ප්‍රචාරයක් ලබාදීමට සැළසුම්කර තිබෙනවා. එහි පළමු කණ්ඩායම ලෙස බ්ලෝග් අඩවි ක්‍රියාකාරීන් 25 දෙනෙකු ඉන්දියාවේ සිට ශ්‍රී ලංකාවට පැමිණියා. ශ්‍රී ලංකාවේ ප්‍රමුඛතම සංචාරක වෙළෙඳපොළ පහෙන් එකක් වන්නේ ඉන්දියාව බවයි අමාත්‍ය ප්‍රසන්න රණතුංග මහතා සඳහන් කළේ. කොවිඩ් වසංගතයෙන් පසුව රට සංචාරකයින්ට විවෘත කිරීමත් සමඟ මේ දක්වා ශ්‍රී ලංකාවට පැමිණි වැඩිම සංචාරකයින් පිරිස ද ඉන්දියානුවන් වනවා.             ", "URL": "https://www.itnnews.lk/2023/10/05/377611/", "Category": "Breaking News,දේශීය පුවත්", "Parent URL": null}