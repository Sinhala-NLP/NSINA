{"Source": "ITN news", "Timestamp": "நவம்பர் 11, 2022 12:19", "Headline": "விமான நிலையம் மற்றும் துறைமுகங்களில் வசதிகளை அதிகரிக்க தீர்மானம்..", "News Content": "இலங்கைக்கு வருகைதரும் சுற்றுலா பயணிகளுக்கு விமான நிலையம் மற்றும் துறைமுகத்தில் வசதிகளை அதிகரிக்குமாறு அமைச்சர் நிமல் சிறிபாலடி சில்வா உரிய தரப்பினருக்கு ஆலோசனைகளை வழங்கியுள்ளார். சுற்றுலாத்துறையில் ஈடுபட்டுள்ள முகவர்கள் மற்றும் ஹோட்டல் உரிமையாளர்கள் வழங்கிய தரவுகளின் அடிப்படையில் எதிர்வரும் மாதங்களில் அதிகளவான சுற்றுலாப்பயணிகள் வருகைதரவுள்ளனர். குறித்த விடயத்தை கருத்திற்கொண்டு துறைமுகம் மற்றும் விமான நிலையத்தில் வசதிகளை விரிவுபடுத்துமாறு அமைச்சர் ஆலோசனை வழங்கியுள்ளார். இதற்காக திட்டமிட்ட பொறிமுறையொன்றை நடைமுறைப்படுத்துமாறும் அமைச்சர் குறிப்பிட்டுள்ளார். இரண்டரை வருடங்களின் பின்னர் கப்பல் மூலம் இலங்கைக்கு வரும் சுற்றுலாப்பயணிகளின் எண்ணிக்கை அதிகரித்துள்ளது. இரண்டு மாதங்களுக்குள் எட்டு கப்பல்கள் வருகைதரவுள்ளன. கொழும்பு மற்றும் திருகோணமலை துறைமுகங்களுக்கு மேலும் சில சுற்றுலாக்கப்பல்களும் வருகைதரவுள்ளன. இதேவேளை சுற்றுலாப்பயணிகளின் நலன்கருதி துறைமுகம் மற்றும் விமான நிலையத்தில் குடிவரவு, குடியகல்வு திணைக்களத்தின் கூடங்களை அதிகரிக்கவும் திட்டமிடப்பட்டுள்ளது. தீர்வையற்ற வர்த்தக நிலையங்களின் சேவையை மேம்படுத்தல் மற்றும் ஓய்வறை வசதிகளை அதிகரிக்கவும் தீர்மானிக்கப்பட்டுள்ளது. ", "URL": "https://www.itnnews.lk/2023/10/05/445162/", "Category": "Breaking News,தேசிய செய்திகள்", "Parent URL": null}