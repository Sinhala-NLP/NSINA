{"Source": "ITN news", "Timestamp": "අප්‍රේල් 15, 2021 18:49", "Headline": "නාවික හමුදාවේ නිල ඇදුම් මහන ඩෙල්ෆ් දූපතේ ඇඟලුම් කර්මාන්ත ශාලාව", "News Content": "යාපනයේ දූපත් අතර දෙවන විශාලතම දූපත වන්නේ ඩෙල්ෆ් දූපතයි. මෙහි ජීවත්වන පන්දහසකට අධික ජනතාවගේ සියලු සුබසාධන කටයුතු පවත්වාගෙන යන්නේ නාවික හමුදාවේ පූර්ණ දායකත්වයෙන්. දූපතේ ජීවත් වන අඩු ආදායම් ලාභී කාන්තාවන්ගේ මෙන්ම තරුණියන්ගේ ආර්ථිකය නගාසිටුවීම අරමුණු කර ගනිමින් නාවික හමුදාව ආරම්භ කර ඇති ඇගලුම් කම්හලේ මේ වනවිට 50 කට අධික පිරිසක් සේවයට එක්ව සිටිනවා. පූර්ණ පුහුණුවකින් පසු සේවයට එක්ව සිටින මෙම පිරිසගේ දෑතින් නිපදවෙන්නේ නාවික හමුදාව සදහා අවශ්‍ය නිල ඇදුම්වීම විශේෂත්වයක්. මෙවැනි රැකියා අවස්ථාවක් තමන්ට උදාකරදීම බෙහෙවින් අගය කරන බවයි මීට සම්බන්ධවී සිටින කාන්තාවන් පවසන්නේ. “අපිට දූපතෙන් පිටවෙලා ගිහිල්ල රස්සාවක් කරන්න විශාල මුදලක් වැය කරන්න වෙනවා. නාවික හමුදාව අපට කරපු මේ උදව්වෙන් අපි ගෙදර ඉදලම රස්සාව කරල ස්ථීර පඩියක් ගන්නවා. ඒකෙන් අපේ පවුල්වල අයට විශාල සහනයක් ලැබිත තියෙනවා.” “ගෙදර ඉදල රස්සාවට ඇවිල්ල හවස ගෙදර යන්න පුළුවන් රැකියාවක් තමයි අපිට ලැබිල තියෙන්නේ. මේවගේ දූපතක මෙහෙම දෙයක් ගැන හිතන්නත් අමාරුයි. මම දරුවොත් එක්ක අසරණවෙලා හිටපු වෙලාවෙ නාවික හමුදාව කරපු මේ උදව්ව ජීවිතේ කවදාකවත් අමතක වෙන්නෙ නෑ.”        \n\n\n   ", "URL": "https://www.itnnews.lk/2023/10/05/331728/", "Category": "Breaking News,දේශීය පුවත්", "Parent URL": null}