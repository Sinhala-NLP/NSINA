{"Source": "ITN news", "Timestamp": "ජනවාරි 7, 2022 18:57", "Headline": "ජනතාව හමුවේ තිබෙන විවිධ පීඩාවන් එකිනෙක ඉවත් කිරීමට සූදානම් – අගමැති", "News Content": "මෙම දුෂ්කර කාලසීමාවේදී ජනතාව හමුවේ තිබෙන විවිධ පීඩාවන් එකිනෙක ඉවත් කිරීමට ආණ්ඩුවක් ලෙස සූදානම් බව අග්‍රාමාත්‍ය මහින්ද රාජපක්ෂ මහතා පවසනවා. කුරුණෑගල මාවතගම ජල සම්පාදන ව්‍යාපෘතිය ජනතා අයිතියට පත් කිරීමෙන් අනතුරුව මාවතගම ප්‍රාදේශීය සභා ශ්‍රවනාගාරයේ පැවති උත්සව සභාව අමතමිනුයි අග්‍රාමාත්‍යවරයා මේ බව සදහන් කළේ. මහවැලි ගගෙන් ලබා ගන්නා  ජලය කටුගස්තොට ජල පිරිපහදුවෙන් පිරිපහදු කර ගලගෙදර හරහා මාවතගමට ගෙන යන මෙම ව්‍යාපෘතියෙන් ග්‍රාම සේවා වසම් 28 කට සෙත සැළසෙනවා. දශක කිහිපයක් පුරා පැවති ජල ගැටලුවකට එමගින් විසදුම්  ලැබෙන බවයි අග්‍රාමාත්‍ය කාර්යාලය පවසන්නේ. මාවතගම ආයෝජන ප්‍රවර්ධන මණ්ඩල කර්මාන්ත පරිශ්‍රය සඳහා දිනකට අවශ්‍ය ජලය ඝණ මීටර් 500 ක ධාරිතාව ද මෙම ව්‍යාපෘතිය යට‌ෙත් සම්පූර්ණ කෙරෙනවා. සම්පූර්ණ සදහා වැය වූ මුදල රුපියල් මිලියන 3126 ක්. දේශීය බැංකු අරමුදල් යටතේ ජලයෝජනා ක්‍රමය ක්‍රියාත්මක කෙරුණා. කෝවිඩ් වසංගතයෙන් ජනතාව ආරක්ෂා කර ගැනීමට රජය ගත් ක්‍රියාමාර්ග පිළිබද පැහැදිලි කළ අග්‍රාමාත්‍යවරයා රටේ ජනතාවගේ අනාගතය දිනවීම සදහා අවශ්‍ය කාර්ය භාරය ඉටු කිරීමට ද රජය සූදානම් බවයි සදහන් කළේ. මෙම අවස්ථාවට අමාත්‍යවරුන් වන වාසුදේව නානායක්කාර, ජොන්ස්ටන් ප්‍රනාන්දු යන මහත්වරුන් මෙන්ම වයඹ ආණ්ඩුකාර අද්මිරාල් ඔෆ් ද ෆ්ලීට් වසන්ත කරන්නාගොඩ මහතා ඇතුළු දේශපාලන නියෝජිතයන් සහ නිලධාරීන් රැසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/387388/", "Category": "දේශීය පුවත්", "Parent URL": null}