{"Source": "ITN news", "Timestamp": "ජනවාරි 23, 2023 16:47", "Headline": "සමෘද්ධි සංවර්ධන නිලධාරීන්ගේ ගැටලු විසදීමට රජය අවධානය", "News Content": "සමෘද්ධි සංවර්ධන නිලධාරීන්ගේ ගැටලු විසදීමට රජය අවධානය යොමු කර තිබෙනවා. ඊට අවශ්‍ය කටයුතු කඩිනමින් සිදු කරන ලෙසයි අග්‍රාමාත්‍ය දිනේෂ් ගුණවර්ධන මහතා අදාළ නිලධාරීන්ට දැනුම් දුන්නේ. සමෘද්ධි සංවර්ධන නිලධාරින්ට බලපාන  ගැටලු කිහිපයක් සම්බන්ධයෙන් සමස්ත ලංකා සමෘද්ධි සංවර්ධන හා කෘෂි පර්යේෂණ නිලධාරී සංගමයේ නියෝජිතයින් පිරිසක් හා අග්‍රාමාත්‍යවරයා අතර සාකච්ඡාවක් පැවැත්වුණා. අර්ථසාධක අරමුදලේ සියයට හැටේ දායකත්වය , විශ්‍රාම ලැබීමෙන් පසු සම්පූර්ණ විශ්‍රාමික පාරිතෝෂිතය ගෙවීමට අවස්ථාව සැලසීම, හිග වැන්දඹු අනත්දරු හා විශ්‍රාම වැටුප් දායක මුදල, විශ්‍රාම පාරිතෝෂිතයෙන් අය කර ගැනීම ආදී කරුණු රැසක් පිළිබදව මෙහිදී සමෘද්ධි සංගම් නියෝජිතයින් අග්‍රාමාත්‍යවරයා දැනුවත් කළා. ඒ කෙරෙහි අවධානය යොමු කළ දිනේෂ් ගුණවර්ධන මහතා අමාත්‍යාංශ ලේකම්වරයා ඇතුළු බලධාරින්ට දැනුම් දුන්නේ එම ගැටලුවලට කඩිනම් විසදුම් ලබාදීමට අවශ්‍ය පියවර ගන්නා ලෙසයි. පාර්ලිමේන්තු මන්ත්‍රී ජගත් කුමාර මහතා ඇතුළු පිරිසක් ද මෙම අවස්ථාවට එක්ව සිටියා.     ", "URL": "https://www.itnnews.lk/2023/10/05/457198/", "Category": "දේශීය පුවත්", "Parent URL": null}