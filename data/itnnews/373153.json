{"Source": "ITN news", "Timestamp": "நவம்பர் 1, 2021 12:19", "Headline": "இரு ரயில்கள் ஒன்றோடு ஒன்று மோதி விபத்து", "News Content": "புகையிரத விபத்து ஒன்று இடம்பெற்றுள்ளது. இரு ரயில்கள் ஒன்றோடு ஒன்று மோதி விபத்துக்குள்ளாகியுள்ளதாக புகையிரத திணைக்களம் தெரிவித்துள்ளது. ராகம மற்றும் பெரலந்த புகையிரத நிலையங்களுக்கு இடையில் விபத்து இடம்பெற்றுள்ளது. புத்தளத்திலிருந்து பாணந்துரை நோக்கி பயணித்த ரயிலின் பின்னால் வந்த மற்றுமொரு ரயிலின் எஞ்சின் மோதியதில் விபத்து இடம்பெற்றுள்ளது. சமிஞ்சை கோளாரு காரணமாக விபத்து இடம்பெற்றிருக்கலாமென சந்தேகம் வெளியிடப்பட்டுள்ளது. எனினும் விபத்தினால் எவ்வித பாரிய சேதங்களும் ஏற்படவில்லையென சுட்டிக்காட்டப்பட்டுள்ளது. சம்பவம் தொடர்பில் விசாரணைகள் முன்னெடுக்கப்பட்டுள்ளன. இதேவேளை சமிஞ்சை செயழிலப்பு காரணமாக பிரதான ரயில் மார்க்கத்தில் ரயில் சேவையில் தாமதம் ஏற்பட்டுள்ளது. தெமட்டகொட மற்றும் பல்லேவல பகுதிகளுக்கிடையில் ரயில் சமிஞ்சை கட்டமைப்பில் கோளாறு ஏற்பட்டுள்ளதாக ரயில்வே கட்டுப்பாட்டறை தெரிவித்தள்ளது. இதேவேளை மாகாணங்களுக்கிடையிலான ரயில் சேவை இன்று முதல் ஆரம்பிக்கப்பட்டுள்ளது. அரசாங்கத்தினால் வழங்கப்பட்டுள்ள சுகாதார வழிகாட்டல்களை பின்பற்றி ரயில் சேவையை முன்னெடுப்பது தொடர்பில் சகல அதிகாரிகளுக்கும் ஆலோசனை வழங்கப்பட்டுள்ளதாக ரயில்வே பொது முகாமையாளர் தம்மிக்க ஜயசுந்தர தெரிவித்துள்ளார். ", "URL": "https://www.itnnews.lk/2023/10/05/373153/", "Category": "Breaking News,தேசிய செய்திகள்", "Parent URL": null}