{"Source": "ITN news", "Timestamp": "මාර්තු 7, 2023 18:10", "Headline": "වෛද්‍ය චමල් සංජීව ගේ FR පෙත්සමේ විභාගය අවසන් – තීන්දුව කල්යයි", "News Content": "වැඩ තහනමට ලක්කිරීමට එරෙහිව වෛද්‍ය හා සිවිල් අයිතිවාසිකම් සංවිධානයේ සභාපති වෛද්‍ය චමල් සංජීව මහතා ඉදිරිපත් කළ මූලික අයිතිවාසිකම් පෙත්සමේ විභාගය අවසන් කළ ශ්‍රේෂ්ඨාධිකරණය එහි තීන්දුව ප්‍රකාශයට පත් කිරීම දින නියමයක් නොමැතිව කල්තැබුවා. ඒ බුවනෙක අලුවිහාරේ ප්‍රීතීපද්මන් සූරසේන හා ප්‍රියන්ත ප්‍රනාන්දු යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ පෙත්සම් විභාගයට ගනිමින්. සූරියවැව ප්‍රදේශයේ ළමුන්ගෙන් 80%ට මන්දපෝෂණය පවතින බවට ප්‍රකාශයක් සිදුකළේ යැයි සෞඛ්‍ය අමාත්‍යංශය මගින් චමල් සංජීව මහතාගේ රාජකාරි අත්හිටුවා තිබුණා. මන්දපෝෂණය ඉහළ ගොස් ඇති බව සෞඛ්‍ය අමාත්‍යවරයා ද ප්‍රකාශ කර ඇතැයි අධිකරණය හමුවේ කරුණු දක්වමින් පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සාලිය පීරිස් මහතා පෙන්වා දුන්නා. යුනිසෙෆ් වාර්තා තුළින් ද මෙරට ළමුන් මන්දපෝෂණයට ගොදුරුවී ඇති බව පෙන්වා දී ඇතැයි ජනාධිපති නීතිඥවරයා තවදුරටත් කියාසිටියා. එහෙයින් චමල් සංජීව මහතාට එරෙහිව පැවැත්වෙන විනය ක්‍රියාමාර්ග නීතියට පටහැනි බවයි සාලිය පීරිස් මහතා අධිකරණය හමුවේ තවදුරටත් කියාසිටියේ. කරුණු සලකා බැලූ විනිසුරු මඩුල්ල මෙම නඩුකරයට අදාළ ලිඛිත දේශන ඇත්නම් අද සිට සති 4ක් තුළ ඒවා ගොනුකරන ලෙස නියෝග කළා. ", "URL": "https://www.itnnews.lk/2023/10/05/466100/", "Category": "Breaking News,දේශීය පුවත්", "Parent URL": null}