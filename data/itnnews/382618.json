{"Source": "ITN news", "Timestamp": "දෙසැම්බර් 14, 2021 11:49", "Headline": "ඉන්දුනිසියාව ආශ්‍රිත සිදුවූ භූ කම්පනයෙන් ශ්‍රී ලංකාවට කිසිඳු බලපෑමක් නැහැ – ආපදා කළමනාකරණ මධ්‍යස්ථානය", "News Content": "ඉන්දුනිසියාව ආශ්‍රිත සිදුවූ භූ කම්පනයෙන් ශ්‍රී ලංකාවට කිසිඳු බලපෑමක් ඇති නොවන බව ආපදා කළමනාකරණ මධ්‍යස්ථානය පවසනවා. රිච්ටර් පරිමාණ ඒකක 7.5ක ප්‍රබලත්වයකින් යුතු භූ කම්පනයක් නැගෙනහිර දිග ඉන්දුනිසියාවේ මුහුදු පතුලේ සිදුව ඇති බව විදෙස් මාධ්‍ය සඳහන් කරනවා.භූ කම්පනය හේතුවෙන් සුනාමි අනතුරු ඇඟවීම් නිකුත් කිරීමට පියවර ගෙන ඇති අතර සිදුවූ ජීවිත හෝ දේපල හානි සම්බන්ධයෙන් මෙතෙක් වාර්තා වී නැහැ.නැගෙනහිර දිග ඉන්දුනිසියාවේ මුහුදු කලාපයේ මෙම භූ කම්පනය සිදුව ඇති බවයි වාර්තා වන්නේ. එම කලාපය පැසිපික් මුහුදේ ගිනි වලල්ල ලෙස හැඳින්වෙන අතර බහු භූ තල තහඩු මත එය රැඳී තිබෙනවා. භූ කම්පනයත් සමඟ ආශ්‍රිත ප්‍රදේශවල ජනතාව තම නිවෙස්වලින් බැහැරව එළිමහන් ස්ථානවලට පැමිණ සිටින ආකාරය මාධ්‍ය වාර්තා කළා. ඉන්දුනිසියාවේ මලුකු , නැගෙනහිර නුසා ටෙන්ගාරා , බටහිර නුසා ටෙන්ගාරා, ගිණිකොන දිග හා දකුණු සුළාවේසි යන ප්‍රදේශවලටයි සුනාමි අනතුරු ඇඟවීම් නිකුත් කර ඇත්තේ.   ", "URL": "https://www.itnnews.lk/2023/10/05/382618/", "Category": "Breaking News,දේශීය පුවත්", "Parent URL": null}