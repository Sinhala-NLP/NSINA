{"Source": "ITN news", "Timestamp": "ජූනි 27, 2021 17:30", "Headline": "හෙට සිට බස්නාහිර පළාත තුළ දුම්රිය 55ක් ධාවනයට", "News Content": "සංචරණ සීමා ඉවත් කිරීමත් සමඟ බස්නාහිර පළාත තුළ හෙට සිට දුම්රිය 55 ක් ධාවනය සඳහා යොදවන බව දුම්රිය වැඩබලන සාමාන්‍යාධිකාරී ඩබ්ලිව් ඒ ඩී එස් ගුණසිංහ මහතා පවසනවා.අනෙකුත් පළාත් අතර දුම්රියන් 39 ක් ධාවනයට එක් කිරීමට නියමිතයි. එසේම ජනතාවගේ පැමිණීම ඉහළ ගියහොත් ඉදිරියේදි දුම්රිය ගමන්වාර ප්‍රමාණය වැඩිකරන බව දුම්රිය නියෝජ්‍ය සාමාන්‍යාධිකාරි ගාමිනි සෙනෙවිරත්න මහතා පවසනවා. පසුගිය සිකුරාදා දිනයට සාපේක්ෂව හෙට දිනයේ දුම්රිය හයක් අතිරේකව යෙදවීමටද කටයුතු කර තිබෙනවා. රෝහල්වල සේවය කරන සේවකයින්ගේ ඉල්ලීම අනුව කොළඹ කොටුවේ සිට අඹේපුස්ස දක්වා දුම්රිය තුනක්ද කළුතර සිට මරදාන දක්වා එක් දුම්රියක්ද විශේෂයෙන් ධාවනය කිරීම සඳහා සැලසුම් කර ඇති බවයි නියෝජ්‍ය සාමාන්‍ය අධිකාරිවරයා පවසන්නේ. මේ අතර ලංකා ගමනා ගමන මණ්ඩලයට අයත් බස් රථ බලඇණියෙන් 75 %ක් පමණ ධාවනයේ යෙදවීමට උපදෙස් දී ඇති බව එහි නියෝජ්‍ය සාමාන්‍යාධිකාරී පණ්ඩුක ස්වර්ණහංස මහතා ප්‍රකාශ කරනවා.       ", "URL": "https://www.itnnews.lk/2023/10/05/345550/", "Category": "දේශීය පුවත්", "Parent URL": null}