{"Source": "ITN news", "Timestamp": "ජූලි 12, 2022 10:14", "Headline": "ඉන්දීය පොහොර බෙදාහැරීමේ කටයුතු අද සිට", "News Content": "ඉන්දියාවෙන් රැගෙන ආ යූරියා පොහොර බෙදාහැරීමේ කටයුතු අද සිට අඛණ්ඩව සිදු කිරීමට කෘෂිකර්ම අමාත්‍යාංශය කටයුතු යොදා තිබෙනවා. විධිමත් ක්‍රමවේදයකට අනුව එම වැඩපිළිවෙල ක්‍රියාවට නැංවීමටයි පියවර ගෙන ඇත්තේ. ඉන්දීය රජය ලබා දුන් යූරියා පොහොර තොගය ගොඩබෑමේ කටයුතු අඛණ්ඩව ක්‍රියාත්මක වෙමින් පවතින බව කෘෂිකර්ම අමාත්‍යාංශය පවසනවා. දින දහයක් තුළ එම කටයුතු අවසන් කිරීමට සැලසුම් කර ඇති අතර  අද සිට එම පොහොර දිවයින පුරා බෙදා හැරීමට කටයුතු කරන බවයි එම අමාත්‍යංශය වැඩිදුරටත් පවසන්නේ. මෙම යූරියා පොහොර ප්‍රවාහනයේ දී අක්‍රමිකතාවන් සිදුවීමට ඉඩ ඇති බැවින් ඒවා ප්‍රවාහනය කරන ලොරි රථ ජී.පී.එස් තාක්ෂණය ඔස්සේ නිරීක්ෂණය කිරීමටයි සැලසුම් කර ඇත්තේ. පොහොරවල ප්‍රමිතිය සම්බන්ධයෙන් ජාත්‍යන්තර රසායනාගාර තුනකින් රසායනික වාර්තා ලැබී තිබූ අතර එම වාර්තාවල සඳහන් වුණේ බයියුරේට් ප්‍රතිශතය 0.65%ක අගයක් ගන්නා බවයි. මීට අමතරව පොහොර ලේකම් කාර්යාලය මගින් ද මෙරට ප්‍රමිති සහතිකය ලබා ගැනීමට පියවර ගත්තා. එම වාර්තාව සනාථ කර ඇත්තේ මෙම යූරියා පොහොරවල බයියුරේට් ප්‍රතිශතය 0.9% ක් බවයි. සාමාන්‍යයෙන් ශ්‍රී ලංකාවේ භාවිත කරන ලද යූරියාවල බයියුරේට් ප්‍රතිශතය 1%ක්. එහෙයින් ඉන්දීය රජය ලබාදෙන ලද යූරියා පොහොර ශ්‍රී ලංකාවේ වී වගාව ඇතුළු වගාවන් සඳහා යෙදවීමට කිසිදු ගැටළු සහගත තත්ත්වයක් නොමැති බව ජාතික පොහොර ලේකම් කාර්යාලය ඊයේ කෘෂිකර්ම අමාත්‍ය මහින්ද අමරවීර මහතා වෙත දැනුම් දී තිබෙනවා. ඒ අනුව මෙම පොහොර වී, බඩඉරිඟු ඇතුළු බෝග සඳහා අද දින සිට ලංකා කොමර්ෂල් පො‍හොර සමාගම විසින් දිවයින පුරා පිහිටි ගොවිජන සේවා මධ්‍යස්ථාන වෙත බෙදා හැරීමට කටයුතු යොදා ඇත්තේ. ", "URL": "https://www.itnnews.lk/2023/10/05/422664/", "Category": "Breaking News,නවතම පුවත්", "Parent URL": null}