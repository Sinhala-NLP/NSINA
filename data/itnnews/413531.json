{"Source": "ITN news", "Timestamp": "මැයි 27, 2022 11:35", "Headline": "සපුගස්කන්ද තෙල් පිරිපහදුව යළි වැඩ අරඹයි – තෙල් තොග ගැනත් ඇමතිගෙන් අනාවරණයක්", "News Content": "වසා දමා ඇති සපුගස්කන්ද තෙල් පිරිපහදුවේ කටයුතු යළි ඇරඹීමට නියමිත බව අමාත්‍ය කංචන විජේසේකර මහතා පවසනවා. මාර්තු 20 වනදායින් පසු පළමු වරටයි මෙම පිරිපහදුවේ කටයුතු යළි ඇරඹෙන්නේ. දින 6කින් මෙහි ඉන්ධන නිෂ්පාදන කටයුතු ආරම්භ කරන බව අමාත්‍යවරයා සඳහන් කරනවා. හෙට දිනයේ මෙරටට බොරතෙල් ගොඩබෑමත් සමඟ සපුගස්කන්ද තෙල් පිරිපහදුවේ මෙහෙයුම් කටයුතු යළි ආරම්භ වන බව අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් සඳහන් කරනවා. මේ අතර අද පෙරවරු 8.30 වන විට මෙරට තුළ පැවති සමස්ථ ඩීසල් සංචිතය මෙට්‍රික් ටොන් විසිදහස් පන්සිය අනූඅටක් බවද අමාත්‍යවරයා පවසනවා. මෙරට පවතින සුපර් ඩීසල් ප්‍රමාණය මෙට්‍රික් ටොන් එක්දහස් හත්සිය හැත්තෑ අටක්. ඔක්ටේන් අනූදෙක වර්ගයේ පෙට්‍රල් මෙට්‍රික් ටොන් හතලිස් දෙදහස් හත්සිය පනහක් ද පවතිනවා. ඔක්ටේන් අනූපහ වර්ගයේ පෙට්‍රල් සංචිතය මෙට්‍රික් ටොන් හයදහස් පන්සිය හැත්තෑ නවයක්,  ජෙට් ඒ එක වර්ගයේ ගුවන් යානා ඉන්ධන මෙට්‍රික් ටොන් තුන්දහස් එකසිය හතරක් ද අද පෙරවරු 8.30 වන විට මෙරට සතුව පවතින බවයි කංචන විජේසේකර මහතා තවදුරටත් සදහන් කරන්නේ.     ", "URL": "https://www.itnnews.lk/2023/10/05/413531/", "Category": "දේශීය පුවත්", "Parent URL": null}