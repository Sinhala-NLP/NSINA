{"Source": "ITN news", "Timestamp": "டிசம்பர் 1, 2021 13:06", "Headline": "உலகின் முன்னணி தொழில்நுட்ப நிறுவனங்கள் மீதான விசாரணையை ஆரம்பித்துள்ளது அவுஸ்திரேலியா..", "News Content": "முன்னணி தொழில்நுட்ப நிறுவனங்கள் மீதான விசாரணையை முன்னெடுக்கவுள்ளதாக அவுஸ்திரேலியா அறிவித்துள்ளது. தமது தளங்களின் பாதுகாப்பை உறுதி செய்ய வேண்டிய பொறுப்பு பேஸ்புக், டுவிட்டர், குகுள் போன்ற மிகப்பெரிய தொழில்நுட்ப நிறுவனங்களுக்கு காணப்படுவதாக அவுஸ்திரேலிய பிரதமர் ஸ்கொட்மொரிசன் தெரிவித்துள்ளார். தொழில்நுட்ப நிறுவனங்களை கட்டுப்படுத்தும் முயற்சியில் அவுஸ்திரேலியா முன்னணியில் உள்ளது. செய்திகளை வெளியிடும் போது அவற்றுக்கான உரிமை தொடர்பான விடயங்களுக்கு கட்டணம் செலுத்துவது உள்ளிட்ட நடைமுறைகளை அவுஸ்திரேலியா நடைமுறைப்படுத்தியுள்ளது. இந்நிலையில் சமூக வலைத்தளங்களை பயன்படுத்தும் வழிமுறைகள், அவற்றுக்கான மேலதிக கட்டுப்பாடுகள், தகவல்களை உறுதிப்படுத்துதல் உள்ளிட்ட விடயங்களை கண்காணிக்கும் வழிமுறை அவசியமென அவுஸ்திரேலியா வலியுறுத்தியுள்ளது. மிகப்பெரும் தொழில்நுட்ப நிறுவனங்கள் பெரிய கேள்விகளுக்கு பதிலளிக்க வேண்டுமெனவும், பெரிய தொழில்நுட்ப தளங்களை உருவாக்கிய நிறுவனங்கள் அவற்றை பாதுகாப்பதற்கான பொறுப்பும் காணப்படுவதாக அவுஸ்திரேலியா பிரதமர் சுட்டிக்காட்டியுள்ளார். இந்நிலையில் குறித்த நிறுவனங்கள் தொடர்பில் விசாரிப்பதற்கான குழு அதன் அறிக்கையை அடுத்த வருடம் பெப்ரவரி மாதம் 15ம் திகதி வழங்குமெனவும் அவுஸ்திரேலியா தகவல்கள் தெரிவிக்கின்றன. ", "URL": "https://www.itnnews.lk/2023/10/05/379870/", "Category": "Breaking News,சர்வதேச செய்திகள்", "Parent URL": null}