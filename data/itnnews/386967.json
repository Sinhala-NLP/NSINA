{"Source": "ITN news", "Timestamp": "ජනවාරි 5, 2022 16:10", "Headline": "ගගවට කෝරළෙත් හගුරන්කෙතත් සභාපතිවරු තනතුරෙන් දොට්ට", "News Content": "අයවැය පිට පිට දෙවතාවක් පරාජය වීම නිසා මහනුවර ගගවට කෝරලය සහ හගුරන්කෙත යන ප්‍රාදේශීය සභාවල සභාපතිවරුන් එම ධුරවලින් ඉවත් කිරීමට මධ්‍යම පළාත් ආණ්ඩුකාරවරයා පියවර ගත්තා. එක්සත් ජාතික පක්ෂ පාලනය යටතේ පවතින මෙම ප්‍රාදේශීය සභාවල සභාපතිවරුන් දෙදෙනා ඉවත් කිරීමට අදාළ ගැසට් පත්‍රය මේ වනවිට නිකුත්කර තිබෙනවා. ඒ අනුව ගගවට කෝරලය ප්‍රාදේශීය සභාවේ සභාපතිවරයා ලෙස කටයුතු කළ සුභාෂ් යටවර මහතා ඉවත්කර එම ධුරයේ වැඩබැලීම සදහා රුවන් ප්‍රනාන්දු මහතා පත්කෙරුණා. එමෙන්ම හගුරන්කෙත ප්‍රාදේශීය සභාවේ සභාපතිවරයා ලෙස කටයුතු කළ රණසිංහ දිසානායක මහතා එම ධුරයෙන් ඉවත්කර වැඩබලන සභාපතිවරයා ලෙස ලක්ෂ්මන් බාලසූරිය මහතා පත්කර තිබෙනවා. පළාත් පාලන පනත යටතේ පළාත් ආණ්ඩුකාරවරයාට පැවරී ඇති බලතල අනුවයි ආණ්ඩුකාර ලලිත් යූ ගමගේ මහතා මෙම තීරණයට එළඹ තිබෙන්නේ.       ", "URL": "https://www.itnnews.lk/2023/10/05/386967/", "Category": "දේශීය පුවත්", "Parent URL": null}