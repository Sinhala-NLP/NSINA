{"Source": "ITN news", "Timestamp": "ඔක්තෝබර් 30, 2021 12:14", "Headline": "අගමැති වැලමිටියාවේ කුසලධම්ම නා හිමිගේ දේහයට අවසන් ගෞරව දක්වයි", "News Content": "කැළණිය විශ්වවිද්‍යාලයේ කුලපති අපවත්වී වදාළ පූජ්‍ය ආචාර්ය වැලමිටියාවේ කුලසධම්ම  ස්වාමීන් වහන්සේගේ ශ්‍රී දේහයට අවසන් ගෞරව දැක්වීම සදහා අග්‍රාමාත්‍ය මහින්ද රාජපක්ෂ මහතා  අද එක්වුණා. ගිහි පැවිදි බොහෝ පිරිසක් දේහයට අවසන් ගෞරව දැක්වූවා. අපවත්වී වදාළ පූජ්‍ය වැලමිටියාවේ කුසලධම්ම ස්වාමීන් වහන්සේගේ දේහය පිළිබද අවසන් කටයුතු සිදුකෙරෙන හෙට ශෝක දිනයක් විදිහට ප්‍රකාශයට පත්කර තිබෙවා. ඒ අනුව කොළඹ හා ගම්පහ යන දිස්ත්‍රික්කවල මස් මාංශ අලෙවිසැල් වගේම සුරාසැල් හෙට දිනයේ වසා තැබීමටයි තීරණය කෙරුණේ. අපවත්වී වදාළ පූජ්‍ය වැලමිටියාවේ කුසලධම්ම නායක ස්වාමීන් වහන්සේගේ දේහය තැන්පත්කර ඇති පෑලියගොඩ විද්‍යාලංකාර පිරිවෙන වෙත ගිය අග්‍රාමාත්‍ය මහින්ද රාජපක්ෂ මහතා දේහයට අවසන් ගෞරව දැක්වූවා. භික්ෂූන් වහන්සේ මෙන්ම දායක සභාව හා නායක ස්වාමීන් වහන්සේගේ ඥාතීන් වෙත තම ශෝකය පළකිරීමට ද අග්‍රාමාත්‍යවරයා ක්‍රියා කළා. නිදහස් චතුරශ්‍රයේදී පැවැත්වීමට නියමිත ආදාහන පූජෝත්සවය පූර්ණ රාජ්‍ය අනුග්‍රහයෙන් සිදු කිරීමටයි පියවර ගෙන  ඇත්තේ. අපවත් වී වදාළ පූජ්‍ය වැලමිටියාවේ කුසලධම්ම ස්වාමීන්වහන්සේගේ ශ්‍රී දේහයට අවසන් ගෞරව දැක්වීමට ජනාධිපති ගෝඨාභය රාජපක්ෂ මැතිතුමා ඊයේ එක්වුණා. අමාත්‍ය නාමල් රාජපක්ෂ මහතා ඇතුළු දේශපාලන නියෝජිතයන් රැසක් උන්වහන්සේගේ ශ්‍රී දේහයට අවසන් ගෞරව දැක්වීමට පැමිණියා.   ", "URL": "https://www.itnnews.lk/2023/10/05/372831/", "Category": "Breaking News,දේශීය පුවත්", "Parent URL": null}