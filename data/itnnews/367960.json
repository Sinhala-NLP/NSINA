{"Source": "ITN news", "Timestamp": "ඔක්තෝබර් 8, 2021 19:19", "Headline": "පාලන මිල ඉවත්කළත්, විකුණන මිල අසාධාරණ වුණොත් කරන දේ", "News Content": "අත්‍යවශ්‍ය ද්‍රව්‍ය කිහිපයක පාලන මිල ඉවත් කරන්න ජනාධිපතිතුමාගේ ප්‍රධානත්වයෙන් රැස්වූන කැබිනට් මණ්ඩලය ඊයේ තීරණය කළා. ඒ අතරට සිමෙන්ති, කිරිපිටි, තිරිගු පිටි හා එල් පී ගෑස් ඇතුළත්. පාලන මිල ඉවත් කිරීම සම්බන්ධයෙන් අද පැවැූ මාධ්‍ය හමුවකදී රාජ්‍ය ඇමති ලසන්ත අලගියවන්න මහතා ප්‍රකාශ කළේ පාලන මිල ඉවත් කළත් අසාධාරණ විදියට මේ භාණ්ඩ අලෙවි කළොත් ඒක පාලනය කරන්න රජය මැදිහත් වන බවයි. ඩොලරයේ අගය වැඩි වීම හා ජාත්‍යන්තර වෙළෙදපොලේ භාණ්ඩ මිල ඉහළ යාම මෙරට භාණ්ඩ පරිභෝජනයට ද සෘජු ලෙස බලපා තිබෙනවා. මෙම ජාත්‍යන්තර අර්බුදයට අනෙක් රටවල් මෙන්ම ශ්‍රී ලංකාව ද මුහුණ දෙමින් සිටිනවා. ඒ අනුව පාලන මිලක් පවත්වාගෙන යාම ප්‍රායෝගිකව අපහසු කාර්යයක්. උදාහරණයක් ලෙස තිරිගු පිටි සදහා 2016 වසරේ තිරිගු පිටි කිලෝග්‍රෑමයකට  රුපියල් 87ක් ලෙස පාලන මිලක් නියම කරන විට ඇමෙරිකා ඩොලරය පැවතියේ රුපියල් 145ක් ලෙසයි. කිරිපිටි සදහා අවසන් වරට පාලන මිලක් පැනවූයේ 2019 වසරේදීයි. ඒ අනුව  ග්‍රෑම් 400 කිරිපිටි පැකට්ටුවක් සදහා රුපියල් 380ක් ලෙස පාලන මිලක් නියම කෙරුණා. ඒ වන විට ඩොලරයක් පැවතියේ රුපියල් 183ක් ලෙසටයි. ගෘහස්ත ගෑස් සදහා 2019 වසරේ පාලන මිලක් නියම කරද්දී ඩොලරයක් පැවතියේ රුපියල් 183ක් ලෙසටයි. සිමෙන්ති කිලෝග්‍රෑම් 50 කොට්ටයක මිල රුපියල් 1005ක් ලෙස 2019 වසරේ පාලන මිලක් නියම කරන විටදී ද ඩොලරයක් පැවතියේ රුපියල් 183ක් ලෙසයි. මේ වන විට ඩොලරයක් රුපියල් 203 ක් පමණ වනවා. මේ අනුව ජාත්‍යන්තර වෙළෙද පොළේ මිල ගනන් හා අමෙරිකානු ඩොලරයේ වටිනාකම සලකා බලා සංශෝධනය විය යුතු මිල ගණන් පිළිබද යෝජනා ද රජය ඉදිරිපත්කර තිබෙනවා. තිරිගු පිටි කිලෝග්‍රෑම් එකක් රැපියල් 10 කින්,  කිරිපිටි ග්‍රෑම් 400 පැකට්ටුවක් රුපියල් 80 කින් හා සිමෙන්ති රුපියල් 50 කින් ඉහළ නැංවීම සුදුසු බවට ගණනය කෙරුණා. මිල පාලනය ඉවත් කිරීමත් සමග ඒකාධිකාරයක් බිහි නොවී තරගකාරී වෙලෙදපොලක් බිහි කිරීමට රජය මැදිහත්විය යුතු බවයි කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ මහාචාර්ය සුරංග සිල්වා මහතා පවසන්නේ.   ", "URL": "https://www.itnnews.lk/2023/10/05/367960/", "Category": "Breaking News,දේශීය පුවත්", "Parent URL": null}