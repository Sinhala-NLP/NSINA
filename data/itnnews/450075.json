{"Source": "ITN news", "Timestamp": "දෙසැම්බර් 13, 2022 10:51", "Headline": "ජැෆ්නා කිංග්ස් පිලට ලකුණු 6ක ජයක්", "News Content": "ලංකා ප්‍රිමිය ලීග් තරගාවලියේ ඊයේ රාත්‍රියේ පැවති තරගයෙන් තියුණු ජයක් හිමිකර ගැනීමට ජැෆ්නා කිංග්ස් කණ්ඩායම සමත් වුණා. තරගයේ කාසියේ වාසිය දිනාගත් කලම්බු ස්ටාර්ස් කණ්ඩායමේ නායක ඇන්ජලෝ මැතිව්ස්ගේ ආරාධනයෙන් ප්‍රථමයෙන් පන්දුවට පහරදීමට පිටියට පිවිසි ජැෆ්නා ක්‍රීඩකයින් නියමිත පන්දුවාර 20 අවසානයේ කඩුලු 5 ක් දැවී ලකුණු 178 ක් ලබාගැනීමට සමත්වුණා. ශොයිබ් මලික් නොදැවී ලකුණු 35 යි. පිළිතුරු ඉණිම ක්‍රීඩා කිරීමට පිටියට පිවිසි කලම්බු ස්ටාර්ස් කණ්ඩායමේ මුල්පෙල පිතිකරුවන්ට සාර්ථකවීමට ජැෆ්නා කිංග්ස් පන්දු යවන්නන් ඉඩ ලබාදුන්නේ නැහැ. කලම්බු කණ්ඩායමේ පළමු කඩුලු 7 ම පන්දුවාර 12 යි පන්දු දෙකක් තුළ ලකුණු 67 කදී දවාගැනීමට ජැෆ්නා පන්දු යවන්නන් සමත් වුණා. ඇන්ජලෝ මැතිව්ස් සමග එක්වූ බෙනී හොවෙල් වේගවත් පිතිහරඹයක නිරත වෙමින් තරගයට ජීවයක් ලබාදුන්නා. තරගයේ අවසන් පන්දුවාරයට ලකුණු 22 ක් රැස්කර ගැනීමට තිබූ අවස්ථාවේදී හොවෙල් ලකුණු 43කට දැවී ගියා. අවසන් පන්දුවාරයේ තුන්වන පන්දුවේදී හා හතරවන පන්දුවේදී දැවැන්ත හයේ පහර දෙකක් එල්ල කිරීමට ඇන්ජලෝ මැතිව්ස් සමත් වුණා. එහෙත් අවසන් පන්දු දෙකේදී ඔහුට ජයග්‍රහනය වෙනුවෙන් ලබාගැනීමට නියමිතව තිබූ ලකුණු 9 ලබාගැනීමට ඔහුට නොහැකිවීමත් සමග තරගය ලකුණු 6 කින් ජයගත්තේ ජැෆ්නා කිංග්ස් කණ්ඩායමයි. කලකට පසු සීමිත පන්දුවාර තරගයක විශිෂ්ට ඉණිමක් ක්‍රීඩා කළ ඇන්ජලෝ මැතිව්ස් පන්දු 38 කදී නොදැවී ලකුණු 73 ක් රැස්කළේ හයේ පහර 3 ක් සහ 4 පහර 8 ක් සමගින්.   ", "URL": "https://www.itnnews.lk/2023/10/05/450075/", "Category": "ක්‍රීඩා,දේශීය පුවත්", "Parent URL": null}