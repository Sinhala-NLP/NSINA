{"Source": "ITN news", "Timestamp": "නොවැම්බර් 13, 2021 16:08", "Headline": "ප්‍රවීණ ගායන ශිල්පී ලක්ෂ්මන් විජේසේකර මහතාගේ දේහය පිළිබද අවසන් කටයුතු හෙට", "News Content": "අභාවප්‍රාප්ත ප්‍රවීණ ගායන ශිල්පී ලක්ෂ්මන් විජේසේකර මහතාගේ දේහය පිළිබද අවසන් කටයුතු ගල්කිස්ස පොදු සුසාන භූමියේදී හෙට (14) පස්වරුවේ සිදුකිරීමට නියමිතයි. ඒ මහතාගේ දේහය මේ වනවිට ගල්කිස්ස කලාපුරයේ පිහිටි නිවසේ තැන්පත් කර තිබෙනවා. කලක් රෝගාතුරව සිටි ලක්ෂ්මන් විජේසේකර මහතා මියයනවිට 73 හැවිරිදි වියේ පසුවුණා. 1970 දශකයේ දී සංගීත ක්ෂේත්‍රයට පිවිසි ඔහු මෙරට රසික හදවත් දිනාගත් ගීත රැසක් ගායනා කර තිබෙනවා. 1980 දශකයේ මුල් භාගයේ විකාශය වූ රේඛා ටෙලි නාට්‍යයට රංගනයෙන් දායක වෙමින් රසික හදවත් තුළ නොමැකෙන සටහනක් තැබුවා. එම ටෙලිනාට්‍යයේ ගායනා කළ දැල් වූ පහන් ගීතය අදටත් අතිශය ජනප්‍රිය ගීතයක්. ගංගා සහ නිෂ්ෂංක ටෙලිනාට්‍ය යේ රංගනයේ යෙදෙමින් ගායනා කළ සිනා පිපෙනා මේ වසන්තේ ගීතය ද අතිශයින් ජනප්‍රියත්වයට පත්වුණා. රූපවාහිනී ගායනා වැඩසටහන් ඉදිරිපත් කරමින් ළමා පරපුර තුළ සංගීතය පිළිබද උනන්දුවක් ඇති කිරීමට ලක්ෂ්මන් විජේසේකරයන් ඉටුකළේ යුගකාරක මෙහෙයක්. ඔහු ගායනා කළ සද කිනිති නැවී,  ඔබමට තරුවකි,  ඇති දේ ඇති සැටියෙන් ආදී ගීත අතිශයින් ජනප්‍රිය වූ අතර පාසල් කීපයක මෙන්ම කලා භූමි සෞන්දර්ය ආයතනයේ ද ආචාර්යවරයෙකු ලෙස සංගීත දැනුම අනාගත පරපුරට ලබාදීමට කටයුතු කළා.           ", "URL": "https://www.itnnews.lk/2023/10/05/375831/", "Category": "දේශීය පුවත්", "Parent URL": null}