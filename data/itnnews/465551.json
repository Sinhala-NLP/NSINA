{"Source": "ITN news", "Timestamp": "මාර්තු 6, 2023 08:48", "Headline": "කොටගල වෙළඳසැල් 3ක් ගිනිබත් වෙයි – ප්‍රමාද වී පැමිණි ගිනි නිවීමේ රථයට ප්‍රදේශවාසීන්ගේ විරෝධය", "News Content": "හැටන් කොටගල නගරයේ වෙළඳසැල් 3ක් ඊයේ (05) රාත්‍රියේ හටගත් ගින්නකින් සම්පූර්ණයෙන්ම ගිනිගෙන විනාශ වි ඇති බව දිඹුල පතන පොලිසිය පවසනවා. ඊයේ (05) රාත්‍රී රි 10 ට පමණ වෙළඳසැලෙහි හිමිකරු සිය බිරිඳ සමග වෙළඳසැලෙහි උඩු මහලේ පිහිටි නිවසේ රැඳී සිටියදී පහල මහලෙන් එකවරම ගින්නක් හටගෙන ඇති බව දැක ඇති අතර පසුව ඔවුන් දෙදෙනා නිවසින් පිටතට පැමිණ තිබුණා. පැතිර යමින් තිබූ ගින්න කොටගල නගරයේ වෙලෙඳුන් , දිඹුල පතන පොලිසියේ නිලධාරින් , කොටගල යුධ හමුදා කදවුරේ භට පිරිස් සහ වතු කම්කරුවන් එක්ව දැඩි උත්සහයක් දරා පාලනය කිරිමට සමත්වූ බවයි අප වාර්තාකරු පැවසුවේ. ගින්න පාලනය කිරීමෙන් අනතුරුවයි නුවරඑළිය මහ නගර සභාවේ ගිනි නිවන ඒකකයේ භට පිරිස් එම ස්ථානයට පැමිණ ඇත්තේ. ප්‍රමාද වී පැමිණි ගිනි නිවන ඒකකයේ නිලධාරීන්ට ප්‍රදේශවාසීන්ගෙන් විරෝධයක්ද එල්ල වුණා. ගින්නෙන් සිදු වු අලාභය මෙතෙක් තක්සේරු කර නැහැ කොටගල නගරයේ හටගත් ගින්න පාලනය කිරිමට ඛණිජ තෙල් නිතිගත සංස්ථාවේ ගිනි නිවන ඒකකයේ සහයෝගය හෝ හැටන් දික්ඔය නගර සභාවේ ගිනි නිවන ඒකකයේ සහයෝගය නොලැබිමට විරෝධය පාමින් (06) දින හැටන් කොටගල නගරයේ වෙළඳසැල් පැය කිහිපයක් වසා දැමීමට පියවර ගත් බව කොටගල වෙලද සංගමයේ සභාපති විශ්වනාදන් පුෂ්පා මහතා ප්‍රකශ කළා.      ", "URL": "https://www.itnnews.lk/2023/10/05/465551/", "Category": "දේශීය පුවත්", "Parent URL": null}