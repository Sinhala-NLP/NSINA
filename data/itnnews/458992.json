{"Source": "ITN news", "Timestamp": "பிப்ரவரி 3, 2023 10:35", "Headline": "தபால் மூல வாக்களிப்பு எதிர்வரும் 22, 23 மற்றும் 24ஆம் திகதிகளில்..", "News Content": "உள்ளுராட்சி மன்ற தேர்தலுக்கான தபால்மூல வாக்களிப்புக்கான தினங்கள் அறிவிக்கப்பட்டுள்ளன. இம்மாதம் 22, 23 மற்றும் 24ம் திகதிகளில் தபால்மூல வாக்கெடுப்பு நடத்தப்படுமென தேர்தல் ஆணைக்குழு தெரிவித்துள்ளது. ஏற்கனவே தபால்மூலம் வாக்களிப்பதற்கான விண்ணப்பங்களும் கோரப்பட்டிருந்தன. அதில் தகுதியானவர்களுக்கு தபால்மூலம் வாக்களிக்க அனுமதி வழங்கப்படும். இதேவேளை உள்ளுராட்சி மன்ற தேர்தல் வாக்கெடுப்பு மார்ச் மாதம் 9ம் திகதி நடைபெறவுள்ளது.\nஇதேவேளை தேர்தல் முடிவடைந்து 21 நாட்களுக்குள் வேட்பாளர்கள் , செலவு செய்த நிதி தகவல்களை சமர்ப்பிக்க வேண்டுமென தேர்தல் ஆணையாளர் நாயகம் சமன் ஸ்ரீ ரத்னாயக்க தெரிவித்துள்ளார். உள்ளுராட்சி மன்ற தேர்தலில் போட்டியிடும் சுயேட்சை வேட்பாளர் ஒருவர், ஒரு வாக்காளருக்கு 20 ரூபா என்ற அடிப்படையிலேயே செலவளிக்க முடியும். பதிவுசெய்யப்பட்ட அரசியல் கட்சியொன்று தொகுதியிலுள்ள மொத்த வாக்காளர்களின் எண்ணிக்கையை 20 ரூபாவால் பெருக்கி, வரும் தொகையில் 60 வீதத்தை மாத்திரமே செலவிட முடியும். தேர்தலின் பின்னர் செலவு தொடர்பில் போலியான தகவல்களை வெளியிட்டால், குறித்த வேட்பாளரின் பதவி இரத்து செய்யப்படும். தோல்வியடைந்த வேட்பாளர் ஓருவர், போலியான நிதி தகவல்களை வழங்கியிருந்தால், அவருக்கு 3 வருடங்களுக்கு தேர்தலில் போட்டியிட தடை விதிக்கப்படுமெனவும் தேர்தல் ஆணையாளர் நாயகம் சமன் ஸ்ரீ ரத்னாயக்க தெரிவித்துள்ளார். ", "URL": "https://www.itnnews.lk/2023/10/05/458992/", "Category": "Breaking News,தேசிய செய்திகள்,முதன்மை செய்தி", "Parent URL": null}