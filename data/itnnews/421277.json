{"Source": "ITN news", "Timestamp": "ஜூலை 5, 2022 10:53", "Headline": "துருக்கி விமானம் கட்டுநாயக்க விமான நிலையத்தில் விபத்து.. (Photos)", "News Content": "துருக்கி விமான சேவைக்கு சொந்தமான ஏ-330-300 எயார்பஸ் விமானம் கட்டுநாயக்க சர்வதேச விமான நிலையத்தில் கடந்த ஞாயிற்றுக்கிழமை (3) இரவு விபத்துக்குள்ளானது. இந்த விமானம் ஞாயிற்றுக்கிழமை இரவு 9:00 மணியளவில் துருக்கியின் இஸ்தான்புல்லில் இருந்து சரக்கு ஏற்றிக்கொண்டு விமான நிலையத்தில் தரையிறங்கியது. பின்னர் அன்றைய தினம் இரவு 11.30 மணியளவில் கட்டுநாயக்க விமான நிலையத்தில் இருந்து 45 மெற்றிக் தொன் எடையுள்ள ஆடைகளை ஏற்றிக்கொண்டு இஸ்தான்புல் நகருக்கு விமானம் புறப்பட தயாராக இருந்தது. விமான நிலையம் மற்றும் அதன் சுற்றுப்புறங்களில் பலத்த காற்று வீசியதால், விமானத்தில் ஏற்றுவதற்காக கொண்டு வரப்பட்ட கொள்கலன் விமானத்தின் இறக்கையின் இன்ஜினில் மோதியது. இந்த விமானத்தின் இன்ஜின் பகுதியில் ஏற்பட்டுள்ள சேதம் காரணமாக குறித்த விமானம் நாட்டை விட்டு வெளியேறுவதற்கு தடைகள் ஏற்பட்டுள்ளதாக விமான நிலைய அதிகாரிகள் தெரிவித்துள்ளனர்.         ", "URL": "https://www.itnnews.lk/2023/10/05/421277/", "Category": "Breaking News,தேசிய செய்திகள்", "Parent URL": null}