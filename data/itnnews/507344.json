{"Source": "ITN news", "Timestamp": "අගෝස්තු 11, 2023 14:33", "Headline": "වසර 50 කට පසු රඟ දක්වපු කෙටි නාට්‍ය", "News Content": "1973 දී රග දක්වපු කෙටි නාට්‍යයක් වසර 50 කට පසු එම පරම්පරාව විසින්ම යළිත් රග දැක් වූ දුර්ලභ අවස්ථාවක් පසුගියදා දැක ගැනීමට හැකි වුණා. ඒ වත්තල ශාන්ත අන්තෝනි මධ්‍ය මහා විද්‍යාලයේදීයි. 1973 දී සමස්ත ලංකා සිංහල භාෂා දිනය නිමිත්තෙන් දීපව්‍යාප්ත කෙටි නාට්‍ය තරගයක් පැවැත්වුණා. එම තරගයෙන් ප්‍රථම ස්ථානය දිනා ගත්තේ වත්තල ශාන්ත අන්තෝනි මධ්‍ය මහා විද්‍යාලයේ නාට්‍ය කණ්ඩායමයි. ඒ ජයග්‍රහණය අත්කරගෙන අදට වසර 50 ක් වනවා. එම ජයග්‍රහණය සිහිගන්වමින් පාසලේ අලුත් පරම්පරාවට එම නාට්‍ය යළිත් රගදැක්වීමට එදා එම නාට්‍ය රචනා කර නිෂ්පාදනය කළ ජයන්ත විජේසිංහ කටයුතු කළා. එදා එම නාට්‍යයේ රග පෑ නළුවන්ම ඒ සදහා එක් කර ගැනීම විශේෂත්වයක්. එදා එම තරගයට මෙම නාට්‍ය කණ්ඩායම භාරව ඔවුන් රත්නපුරයට රැගෙන ගිය විද්‍යා ගුරුතුමා වූ දැන් 88 වන වියේ පසුවන එම් වී එල් පීරිස් ආචාර්යතුමා මෙදින උත්සවයේ ප්‍රධාන ආරාධිතයා වීමද තවත් විශේෂත්වයක් වුණා. ආදි ශිෂ්‍යයින්ද හිටපු විදුහල්පතිවරුන්ද කැලණිය විශ්වවිද්‍යාලයේ ජනසන්නිවේදන අධ්‍යයන අංශයේ අංශාධිපති ආචාර්ය විජයානන්ද රූපසිංහ , සම්මානනීය සිනමා අධ්‍යක්ෂ ජයන්ත චන්ද්‍රසිරි, විදුහල්පති සරෝජිනී විජේසිංහ යන මහත්ම මහත්මීන් ඇතුළු පිරිසක් මෙම අවස්ථාවට එක්ව සිටියා.   ", "URL": "https://www.itnnews.lk/2023/10/05/507344/", "Category": "රස බර", "Parent URL": null}