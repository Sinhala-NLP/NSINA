{"Source": "ITN news", "Timestamp": "செப்டம்பர் 28, 2021 12:05", "Headline": "அமைச்சர் விமலும் மத்திய வங்கி ஆளுநரும் நாட்டின் கைத்தொழில் துறை குறித்து விசேட கலந்துரையாடல்..", "News Content": "கைத்தொழில் துறையை பாதிக்கின்ற பல்வேறு பிரச்சினைகளுக்கு தீர்வை பெற்றுக்கொள்ளும் நோக்கில் கைத்தொழில் துறை அமைச்சருக்கும் மத்திய வங்கி ஆளுநருக்கும் இடையில் விசேட சந்திப்பொன்று இடம்பெற்றது. வாகன இறக்குமதி வரையறை காரணமாக எழுந்துள்ள தடைகளை நீக்குவதற்கு மத்திய வங்கி துரித நடவடிக்கைகளை எடுக்குமென மத்திய வங்கியின் ஆளுநர் இதன்போது தெரிவித்துள்ளார். அமைச்சர் விமர் வீரவன்சவுக்கும் மத்திய வங்கியின் ஆளுநர் அஜிட் நிவாட் கப்ராலுக்கும் இடையிலான சந்திப்பு மத்திய வங்கி வளாகத்தில் இடம்பெற்றது. தற்போது விதிக்கப்பட்டுள்ள இறக்குமதி வரையறை காரணமாக கைத்தொழில் துறைக்கு தேவையான மூலப்பொருட்களை பெற்றுக்கொள்வதில் எழுந்துள்ள பிரச்சினைகள் குறித்து இதன்போது கலந்துரையாடப்பட்டது. கடன் பத்திரங்களை ஆரம்பிப்பதில் ஏற்பட்டுள்ள பிரச்சினைகைள தீர்ப்பதற்கு தேவையான தலையீடுகளை மேற்கொள்ள மத்திய வங்கி நடவடிக்கை எடுக்குமென அஜிட் நிவாட் கப்ரால் தெரிவித்துள்ளார். உலோகம் சார்ந்த கைத்தொழில் துறை உள்ளிட்ட ஒரு சில கைத்தொழில் துறைகளுக்கு தொடர்ந்தும் நிலவுகின்ற இறக்குமதி வரையறை காரணமாக மூலப்பொருட்களை இறக்குமதி செய்வதில் பல பிரச்சினைகள் உருவெடுத்துள்ளன. இவ் இறக்குமதி வரையறைகளை நீக்குவதற்கு கைத்தொழில் அமைச்சு முன்வைத்த கோரிக்கைகள் தொடர்பில் மீளாய்வுகளை மேற்கொண்டு அங்கீகாரத்தை வழங்கவும் இக்கலந்துரையாடலின் போது இணக்கம் தெரிவிக்கப்பட்டது. ", "URL": "https://www.itnnews.lk/2023/10/05/365462/", "Category": "Breaking News,தேசிய செய்திகள்", "Parent URL": null}