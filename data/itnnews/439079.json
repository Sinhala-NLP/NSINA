{"Source": "ITN news", "Timestamp": "ඔක්තෝබර් 6, 2022 14:31", "Headline": "මිනුවන්ගොඩ වෙඩි තැබීමට සම්බන්ධ 3 දෙනෙකු අත්අඩංගුවට", "News Content": "මිනුවන්ගොඩ ගමන්ගෙදර ප්‍රදේශයේ ත්‍රිපුද්ගල මනුෂ්‍ය ඝාතනය සිදු කළ පුද්ගලයන් තිදෙනෙකු අත්අඩංගුවට ගෙන තිබෙනවා. සිද්ධිය වී පැය කිහිපයක් යන්නටත් පෙර විශේෂ කාර්ය බලකාය මගිනුයි මොවුන් අත්අඩංගුවට ගෙන ඇත්තේ. ඒ ගලේවෙල ප්‍රදේශයේදීයී. අද උදෑසන මිනුවන්ගොඩ ප්‍රදේශයේ සිදු වූ වෙඩි තැබීමකින් එකම පවුලේ පියා සහ පුතුන් දෙදෙනා ජීවිතක්ෂයට පත් වුණා.පොලිස් නිල ඇදුමකින් පැමිණි අයෙකු සහ තවත් පුද්ගලයෙකුයි මෙම වෙඩි තැබීම සිදු කොට පලාගොස් තිබුණේ. උදෑසන 7 ට පමණ කුඩා මෝටර් රථයකින් පැමිණි සැකකරුවන් පොලීසියෙන් බව පවසමින් ඝාතනයට ලක් වූ පුද්ගලයින්ගේ නිවසට ඇතුලු වී තිබෙනවා. ඉන් අනතුරුවයි වෙඩි තැබීම සිදුව ඇත්තේ.මෙලෙස ජීවිතක්ෂයට පත් ව ඇත්තේ අකලහැන්දිගේ ලක්ෂ්මන් පුෂ්පකුමාර නැමැති වයස අවුරුදු 51 ක් වූ පියා, 23   වියේ පසුවන රොෂාන් මදුවන්ත සහ 24 වන වියේ පසුවන සුරේෂ් ජීවන්ත යන පුතුන් දෙදෙනායි. වෙඩි තැබීම සිදු වන අවස්ථාවේදී ඔවුන්ගේ මව ද නිවසේ සිටියත් ඇයට කිසිදු හානියක සිදුව නැහැ. පසුව සිදු කළ සෝදිසි මෙහෙයුමේදී  සැකකරුවන් පැමිණි මෝටර් රථය ගම්පහ බඩල්ගම ප්‍රදේශයේ මාර්ගයක දමා ගොස් තිබියදී සොයා ගෙන තිබුණා. 2017 වසරේ මිනුවන්ගොඩ කොටගෙදර ප්‍රදේශයේ සරුංගලයක් සම්බන්ධයෙන් දෙපාර්ශ්වයක් අතර ඇති වූ දිගුකාලීන ආරවුලක ප්‍රතිඵලයක් ලෙසයි මෙම ඝාතනය සිදුව ඇත්තේ. මීට පෙරද අවස්ථා කිහිපයකදී සරුංගලය සම්බන්ධයෙන් ඇති වූ ආරවුලට දෙපාර්ශ්වයෙන් පුද්ගලයින් 04 දෙනෙකු ජීවිතක්ෂයට පත්ව තිබෙනවා.ඝාතනයට ලක් වූ පියා සහ පුතුන් දෙදෙනා ද මීට පෙර බන්ධනාගාර ගතව සිට ඇප මත මුදා හැර සිටි අය බවයි විමර්ශනවලදී තහවුරුවී ඇත්තේ.   ", "URL": "https://www.itnnews.lk/2023/10/05/439079/", "Category": "දේශීය පුවත්", "Parent URL": null}