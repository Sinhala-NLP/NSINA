{"Source": "ITN news", "Timestamp": "අගෝස්තු 10, 2023 13:02", "Headline": "අවමංගල්‍ය පෙරහැරක යතුරුපැදි සංදර්ශනයක් – අවවාද කළ තිදරු පියාට පහර දෙයි", "News Content": "යතුරුපැදි අනතුරකින් මිය ගිය තරුණයකුගේ අවමංගල්‍ය පෙරහැරක අනතුරුදායක ලෙස යතුරුපැදි  සංදර්ශන පැවැත් වූ තරුණ පිරිසකට අවවාද කළ තිදරු පියෙකුට තරුණයන් පිරිසක් පහර දී තිබෙනවා. ඒ වාද්දුව වේරගම ප්‍රදේශයේදීයී. යතුරු පැදි අනතුරකින් මිය ගිය 19 හැවිරිදි තරුණයකුගේ අවසන් කටයුතු වේරගම පොදු සුසාන භූමියේදී සිදු කෙරුණා. එම මෘතදේහයට අවසන් ගෞරව දැක්වීමට යැයි පවසමින් තරුණයින් පිරිසක් යතුරු පැදි 30 කින් පමණ පෙලපාලියකින් පැමිණ තිබෙනවා. තනි රෝදයකින් යතුරුපැදිය ධාවනය කරමින් අනතුරුදායක ලෙස ඔවුන් මෙම සංදර්ශනය ඉදිරිපත් කර ඇති බවයි අප වාර්තාකරු පවසන්නේ. බොහෝ දෙනෙකු ඒ දෙස පිලිකුලෙන් යුතුව බලා සිට ඇති අතර එහෙත් එය නතර කිරීමට උත්සාහ දරා නැහැ. එම ස්ථානයේ සිටි තිදරු පියෙකු ඉදිරිපත් වී මෙය අනතුරුදායක ක්‍රියාවක් බවට තරුණයන්ට  පැහැදිලි කර දී තිබෙනවා. ඊට උරණ වූ තරුණයන් 30 දෙනෙකුට ආසන්න පිරිසක් මෙම ත්‍රිදරු පියාට පහරදී ඇති බවයි සඳහන් වන්නේ. ප්‍රදේශවාසීන් කිහිප දෙනෙකු එක්ව දැඩි පරිශ්‍රමයක් දරා පහරකෑමට ලක් වූ පුද්ගලයා බේරාගෙන තිබෙනවා. සිද්ධිය සැලවීමත් සමග වාද්දුව පොලීසිය පරීක්ෂණ ආරම්භ කළා.       ", "URL": "https://www.itnnews.lk/2023/10/05/507003/", "Category": "දේශීය පුවත්", "Parent URL": null}