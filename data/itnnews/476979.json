{"Source": "ITN news", "Timestamp": "අප්‍රේල් 21, 2023 11:18", "Headline": "අමාත්‍ය ආචාර්ය විජයදාස රාජපක්ෂ සහ ශ්‍රී ලංකාවේ ඇමෙරිකා තානාපතිවරිය අතර හමුවක්", "News Content": "ප්‍රති ත්‍රස්ත පනත් කෙටුම්පතේ කරුණු සම්බන්ධයෙන් ජනතාව අතර සහ පාර්ලිමේන්තුව තුළ පුළුල් අදහස් හුවමාරුවක් අවශ්‍ය බව ශ්‍රී ලංකාවේ සිටින ඇමෙරිකානු තානාපති ජූලි චන්ග් මහත්මිය පවසනවා. අමාත්‍ය ආචාර්ය විජයදාස රාජපක්ෂ මහතා හා ශ්‍රී ලංකාවේ ඇමෙරිකා තානාපතිවරිය අතර හමුවක් ඊයේ පැවැත්වුණා. හමුවෙන් අනතුරුව සිය ට්විටර් ගිණුමේ සටහනක් තබමිනුයි චන්ග් මහත්මිය මේ බව ප්‍රකාශ කර තිබුණේ. ප්‍රති ත්‍රස්ත පනත් කෙටුම්පත සම්බන්ධයෙන් සාකච්ඡා කළ බවත් අදහස් ප්‍රකාශ කිරීමේ හෝ රැස්වීමේ නිදහස සීමා නොකර සිවිල් සමාජය මෙන්ම සියලු දෙනාගේ හඩට ඇහුන්කම් දී මෙම නව නීතිය ත්‍රස්තවාදයට එරෙහි සටනට ඵලදායීව යොදා ගත යුතු බවයි ඒ මහත්මිය වැඩිදුරටත් කියා සිටියේ. දැනට පවතින ත්‍රස්තවාදය වැළැක්වීමේ පනත වෙනුවට ප්‍රති ත්‍රස්ත පනත් කෙටුම්පත ගෙන ඒමෙන් රජය අපේක්ෂා කරන්නේ පොදු ජනතාවගේ සුරක්ෂිතතාව ආරක්ෂා කිරීම බව විජයදාස රාජපක්ෂ මහතා මෙහිදි පෙන්වා දුන්නා. නව පනත් කෙටුම්පත සම්මත වීමත් සමඟ මානව හිමිකම් කඩවීමට ඇති අවස්ථාවන් අවහිර වන බව ද ඒ මහතා කියා සිටියා.           ", "URL": "https://www.itnnews.lk/2023/10/05/476979/", "Category": "Breaking News,දේශීය පුවත්", "Parent URL": null}