{"Source": "ITN news", "Timestamp": "ஜனவரி 3, 2023 12:53", "Headline": "ரஷ்யாவின் ட்ரோன் தாக்குதல் திட்டத்தை அம்பலப்படுத்தினார் யுக்ரேன் ஜனாதிபதி..", "News Content": "தொடர்ச்சியான ட்ரோன் தாக்குதல்களை மேற்கொண்டு யுக்ரேனை நிலைகுலைய செய்வதற்கு ரஷ்யா முயற்சிகளை முன்னெடுத்துள்ளதாக யுக்ரேன் ஜனாதிபதி வொலடிமிர் ஷெலன்ஸ்கி தெரிவித்துள்ளார். யுக்ரேனின் டெனெட்ஸ்க் பிராந்தியத்தில் ரஷ்ய படையினரால் பகுதியளவில் ஆக்கிரமிக்கப்பட்டிருக்கும் பிரதேசங்களை இலக்காக கொண்டு யுக்ரேன் பாதுகாப்பு தரப்பினர் தொடர் தாக்குதல்களை மேற்கொண்டுள்ளனர். அதன்போது 400 ரஷ்ய படையினர் கொல்லப்பட்டிருக்கலாமென யுக்ரேன் தெரிவித்துள்ள நிலையில், 63 வீரர்களே உயிரிழந்துள்ளதாக ரஷ்யா உத்தியோகப்பூர்வமாக அறிவித்துள்ளது. குறித்த தாக்குதலுக்கு பதிலடி வழங்கும் நோக்கில் ஈரானிய தயாரிப்பான ட்ரோன்களை பயன்படுத்தி தொடர் தாக்குதல்களை மேற்கொள்ள ரஷ்யா தயாராகி வருவதாக யுக்ரேன் ஜனாதிபதி தெரிவித்துள்ளார். இதுவரை ரஷ்யாவின் 80 ட்ரோன்கள் வரை யுக்ரேன் பாதுகாப்பு பிரிவினரால் சுட்டு வீழ்த்தப்பட்டுள்ளதாக தெரியவந்துள்ளது. கடந்த மாதம் தொடர்ச்சியாக யுக்ரேனின் மின் உற்பத்தி நிலையங்களை இலக்காக கொண்டு ரஷ்யா தாக்குதல்களை மேற்கொண்டிருந்த நிலையில், யுக்ரேனில் எரிசக்தி நெருக்கடி ஏற்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/453598/", "Category": "Breaking News,அக்கம் பக்கம்,சர்வதேச செய்திகள்", "Parent URL": null}