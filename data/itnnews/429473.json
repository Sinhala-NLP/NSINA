{"Source": "ITN news", "Timestamp": "අගෝස්තු 17, 2022 13:29", "Headline": "සුරූපී රංගන ශිල්පිනී ජැකලින් ෆර්නැන්ඩස් චූදිතයෙකු ලෙස නම් කරයි", "News Content": "ඉන්දීය රුපියල් කෝටි 200ක දැවැන්ත කප්පම් ගැනීමේ චෝදනාවට ලක්ව සිටින කොන්මන් සුකේෂ් චන්ද්‍රසේකර්ට එරෙහිව මුදල් විශුද්ධිකරණය කිරීමේ නඩුවේ චූදිතයකු ලෙස සුරූපී රංගන ශිල්පිනී ජැකලින් ෆර්නැන්ඩස් නම් කර තිබෙනවා. කප්පම් නඩුවේ මුදල් සෙවීමේ විමර්ශනය කරන බලාත්මක අධ්‍යක්ෂ මණ්ඩලය (ED) විසින් දිල්ලි අධිකරණයට ගොනු කරන ලද පරිපූරක චෝදනා පත්‍රයේ ඇය විත්තිකරුවෙකු ලෙස නම් කර ඇත. සුකේෂ් චන්ද්‍රසේකර් ජැකලින් ෆර්නැන්ඩස්ට කප්පම් ගැනීම් ඇතුළු අපරාධ ක්‍රියාවලින් උපයාගත් මුදලින් ඉන්දීය රුපියල් කෝටි 5.71ක් වටිනා විවිධ තෑගි ලබා දී ඇති බවටයි චෝදනා කර ඇත්තේ. මෙම තෑගි අතර ඉන්දීය රුපියල් ලක්ෂ 52 ක් වටිනා අශ්වයෙකු සහ රුපියල් ලක්ෂ 9 ක් වටිනා පර්සියානු බළලෙකු ද සිටි බවටද චෝදනා කර තිබෙනවා. ජැකලින් ෆර්නැන්ඩස් ශ්‍රී ලාංකික කාන්තාවක් වන අතර ඇය හින්දි චිත්‍රපට කර්මාන්තයට පිවිසියේ 2009 වසරේදීයි. කප්පම් නඩුවේ මුදල් සෙවීමේ විමර්ශනය කරන බලාත්මක අධ්‍යක්ෂ මණ්ඩලය (ED) විසින් මෙම සිද්ධිය සම්බන්ධයෙන් පුද්ගලයින් අට දෙනෙකු අත්අඩංගුවට ගෙන තිබෙනවා. චන්ද්‍රසේකර් සහ ඔහුගේ බිරිඳ ලීනා මාරියා පෝල් ද ඊට ඇතුළත්. ", "URL": "https://www.itnnews.lk/2023/10/05/429473/", "Category": "Breaking News,දේශීය පුවත්", "Parent URL": null}