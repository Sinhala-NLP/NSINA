{"Source": "ITN news", "Timestamp": "ජූලි 14, 2022 11:30", "Headline": "මහජන දේපලවලට හානි කරන්න එපා – මහනාහිමිවරුන් ඉල්ලයි", "News Content": "ජනතා අපේක්ෂාවන් පිළිබද අවධානය යොමුකොට ප්‍රජාතන්ත්‍රවාදී ව්‍යුහය තුළ සියලු පක්ෂ නායකයන් එක්ව පාර්ලිමේන්තුව වහා කැදවා විධිමත් පාලන තන්ත්‍රයක් ගොඩනැගිය යුතු බව ත්‍රෛනිකායික මහානාහිමිවරුන් පවසනවා. ඒකාබද්ධ නිවේදනයන් නිකුත් කරමින් උන්වහන්සේ සදහන් කළේ ජාත්‍යන්තර වශයෙන් ශ්‍රී ලංකාවේ ප්‍රතිරූපය ආරක්ෂකා කර ගැකීමට හැකියාව ලැබෙන පරිදි පාලන තන්ත්‍රයක් ගොඩනැගීම සිදු කළ යුතු බවයි. රට තුළ නිර්මාණය වී ඇති දේශපාලන අස්ථාවරත්වය හේතුවෙන් මේ වන විට රටේ ආරක්ෂාව මෙන්ම මහජන ජීවිත ද දැඩි තර්ජනයට ලක්ව තිබෙනවා. ජන ජීවිත සුරක්ෂාකොට ජනතාව ගැටලු විසදීමෙහිලා නිසි සැළැස්මක් නොමැතිව අත්තනෝමතික වූ බලඅරගලයක් තුළින් සිදු වන්නේ තවදුරටත් රට අරාජික වීම බවයි ත්‍රෛනිකායික මහානාහිමිවරුන් පෙන්වා දෙන්නේ. මෙම තීරණාත්මක මොහොත තුළ රටේ නීතියට අවනතව නීතියේ ආධිපත්‍යයට ගරු කරමින් සාමකාමීව සිය විරෝධය දැක්වීම හැර  මහජන දේපලවලට හානි පමුණුවන කිසිදු ක්‍රියාවක නොයෙදීමට විරෝධතාවේ නිරත මහජනතාව ද වගකීමෙන් බුද්ධිමත්ව කටයුතු කළ යුතු බව මහනාහිමිරුන් පවසනවා. රට තුළ පවත්නා සැබෑ වාතාවරණය පිලිබද දැනුවත් වීම මහජනතාවගේ අයිතියක් වන බැවින් නිදහස් තොරතුරු වාර්තාකරණයකට ඉඩ ලබාදී ජනජීවිත ආරක්ෂා කරමින් රටේ සාමය පවත්වාගෙන යාමට කටයුතු කිරීම ආරක්ෂක අංශවල යුතුකම හා වගකීම බව ද මහානාහිමිවරුන් සදහන් කරනවා.   ", "URL": "https://www.itnnews.lk/2023/10/05/423114/", "Category": "දේශීය පුවත්", "Parent URL": null}