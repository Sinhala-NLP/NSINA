{"Source": "ITN news", "Timestamp": "සැප්තැම්බර් 8, 2023 16:18", "Headline": "ආර්ථික අර්බුදයෙන් රට මුදා ගන්න ජනපතිගේ කාලෝචිත සහ නිර්භීත තීරණ මනා පිටිවහලක් වුණා – සාගල රත්නායක", "News Content": "ආර්ථික අර්බුදයෙන් රට මුදා ගැනීමට ජනපතිගේ කාලෝචිත සහ නිර්භීත තීරණ පිටිවහලක් වූ බව ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානී සාගල රත්නායක මහතා පවසනවා. ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ 16 වන ජාත්‍යන්තර පර්යේෂණ සමුළුවේ සමාරම්භක අවස්ථාවට එක්වෙමිනුයි රත්නායක මහතා මේ බව කියා සිටියේ. ආර්ථික වර්ධනය උදා කරගනිමින් සමෘද්ධිමත් රටක් ගොඩනැගීම සඳහා සියලු දෙනා එක්ව කැපවීමේ අවශ්‍යතාවද මෙහිදී සාගල රත්නායක මහතා අවධාරණය කළා. ඩිජිටල්කරණය, තිරසර භාවය සහ ආංශික පරිවර්තනය තුළින් ඔරොත්තුදීමේ හැකියාව ලබා ගැනීම යන තේමාව යටතේ විවිධ ක්ෂේත්‍රවල වෘත්තිකයන්ට සහ පර්යේෂකයින්ට තොරතුරු ගවේෂණය කිරීම සඳහායි මෙම සමුළුව පවත්වන්නේ. මහ බැංකු අධිපති ආචාර්ය නන්දලාල් වීරසිංහ මහතා මෙහි ප්‍රධාන දේශනය සිදු කළා. සමාරම්භක අවස්ථාවට ආරක්ෂක ලේකම් විශ්‍රාමික ජෙරාල් කමල් ගුණරත්න මහතා හා ත්‍රිවිධ හමුදාපතිවරුන්ද එක්ව සිටියා. කායික විද්‍යාව සහ වෛද්‍ය විද්‍යාව පිළිබද නොබෙල් ත්‍යාගලාභී ඇමෙරිකා එක්සත් ජනපදයේ ඇරිසෝනා විශ්වවිද්‍යාලයේ මහාචාර්ය ලේලන්ඩ් හාට්වෙල් මහතාද මෙහිදී අන්තර්ජාලය ඔස්සේ විශේෂ දේශනයක් සිදු කළා.   ", "URL": "https://www.itnnews.lk/2023/10/05/514614/", "Category": "දේශීය පුවත්", "Parent URL": null}