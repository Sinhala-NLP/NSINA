{"Source": "ITN news", "Timestamp": "ජනවාරි 15, 2022 19:02", "Headline": "වතුකරයේ ඉදි කෙරුණු නිවාස දහසක් ජනතා අයිතියට", "News Content": "ඉන්දීය රජයේ සහ මෙරට රජයේ මූල්‍ය ප්‍රතිපාදන මත වතුකරයේ ඉදි කෙරුණු නිවාස දහසක් ජනතා අයිතියට පත් කිරීම අද සිදු කෙරුණා. අමාත්‍ය නාමල් රාජපක්ෂ රාජ්‍ය අමාත්‍ය ජීවන් තොණ්ඩමන් සහ  මෙරට ඉන්දීය මහ කොමසාරිස් ගෝපාල් බග්ලේ යන මහත්වරුන්ගේ ප්‍රධානත්වයෙනුයි මෙම නිවාස ජනතා අයිතියට පත් කෙරුණේ. එක් නිවසක් ඉදිකිරීම සදහා ඉන්දීය රජය රුපියල් නව ලක්ෂ පනස් දහසක මුදලක් ලබා දී තිබුණා. ශ්‍රී ලංකා  රජය ද නිවසකට රුපියල් දෙලක්ෂ පනස් දහසක් බැගින් ප්‍රතිපාදන වෙන්කළා. නුවරඑළිය, බදුල්ල, රත්නපුර, කෑගල්ල, මාතලේ යන දිස්ත්‍රික්කවල මෙම වතු නිවාස දහස ඉදිකර තිබෙනවා. තවත් මෙවැනිම නිවාස දහසක් වතුකරයේ ජනතාව වෙනුවෙන් ඉදි කිරීම ලබන මාර්තු මාසයේදී ආරම්භ කරන බවයි ජීවන් තොණ්ඩමාන් මහතා පැවසුවේ. ප්‍රදේශයේ ආගමික ස්ථාන විස්සක් සදහා මූල්‍ය ප්‍රතිපාදන ලබාදීමට ද කටයුතු කෙරුණා. වතුකරයේ ජනතාවගේ යටිතල පහසුකම් නංවාලීමට සහ ඔවුන්ගේ ආර්ථිකය ඉහළ නැංවීමට ජනාධිපති ගෝඨාභය රාජපක්ෂ මැතිතුමාගේ නායකත්වය යටතේ වත්මන් රජය විශේෂ අවධානයක් යොමු කර ඇති බව අමාත්‍ය නාමල් රාජපක්ෂ මහතා සදහන් කළා. ", "URL": "https://www.itnnews.lk/2023/10/05/388943/", "Category": "Breaking News,දේශීය පුවත්", "Parent URL": null}