{"Source": "ITN news", "Timestamp": "පෙබරවාරි 1, 2022 10:37", "Headline": "මුදල් ඇමති දිවිනැගුම නඩුවෙන් නිදහස්", "News Content": "ලිත් ලක්ෂ 50 ක් මුද්‍රණය කර බෙදාහැරීම සම්බන්ධයෙන් චෝදනා ලැබ සිටි මුදල්  ඇමති බැසිල්ජ පක්ෂ මහතා එම චෝදනාවලින් නිදොස්කොට නිදහස් කරන ලෙස කොළඹ මහාධිකරණය අද නියෝග කළා. දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජෙනරාල් කිත්සිරි රණවක මහතා ද චෝදනාවලින් නිදොස් කොට නිදහස් කෙරුණා. 2015 දී පැවති ජනාධිපතිවරණයේදී දිවිනැගුම සංවර්ධන දෙපාර්තමේන්තුවට අයත් රුපියල් දෙකෝටි අනූ හතර ලක්ෂයක මුදලක් වැය කර එවක ජනාධිපති අපේක්ෂක මහින්ද රාජපක්ෂ මහතාගේ රුව සහිත ලිත් මුද්‍රණය කර බෙදාහැරි බවට බැසිල් රාජපක්ෂ සහ කිත්සිරි රණවක යන මහත්වරුන්ට චෝදනා එල්ල වුණා. තීන්දුව ප්‍රකාශයට පත් කරමින් විනිසුරුවරයා සදහන් කළේ මෙම නඩුවේ පැමිණිල්ල ඉදිරිපත් කළ සාක්ෂි චෝදනා ඔප්පු  කිරීමට නොව ඒවා බැහැර කිරීමට හේතු වී ඇති බවයි. මෙම නඩුවේ චෝදනා එල්ල වන ලිත් මුද්‍රණය හා බෙදාහැරීමේ ක්‍රියාවලිය විධිමත් පටිපාටියකට සිදුව ඇති බව සාක්ෂි මගින් හෙලි වී තිබෙනවා. ඒ සදහා දැරූ වියදම් විසර්ජන පනතේ ප්‍රතිපාදනවලට අනුව භාණ්ඩාගාර අනුමැතියට යටත්ව සිදු කර ඇති බව සාක්ෂිවලින් හෙළිවන බවයි විනිසුරුවරයා පෙන්වා දෙන්නේ.  ඉදිරිපත් වූ සාක්ෂිවලින් විත්තිකරුවන්ට එරෙහි චෝදනා සාධාරණ සැකයකින් තොර ඔප්පු කිරීමට පැමිණිල්ල අසමත් වී ඇති බව තීන්දු කළ විනිසුරුවරයා ඒ අනුව විත්තිවාචිකය කැදවීමකින් තොරව විත්තිකරුවන් නිදොස්කොට නිදහස් කරන බව තීන්දු කළා. එමෙන්ම අධිකරණය මගින් විත්තිකරුවන්ට එරෙහිව විදේශ ගමන් තහනමක් පනවා තිබුණේ නම් ඒවා ඉවත් කරන ලෙස ද අධිකරණ භාරයේ තැන්පත් කර ඇති විත්තිකරුවන්ගේ ඇප මුදල් මුදාහැරීමට පියවර ගන්නා ලෙස ද විනිසුරුවරයා වැඩිදුරටත් නියෝග කළා.     ", "URL": "https://www.itnnews.lk/2023/10/05/392509/", "Category": "දේශීය පුවත්", "Parent URL": null}