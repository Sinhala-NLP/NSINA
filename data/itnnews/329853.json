{"Source": "ITN news", "Timestamp": "අප්‍රේල් 5, 2021 11:52", "Headline": "රංජන්ගේ පෙත්සම විභාගයට නොගෙනම නිෂ්ප්‍රභ කෙරේ", "News Content": "සිය පාර්ලිමේන්තු මන්ත්‍රී ධූරය අහෝසි කිරීම වැළැක්වීමේ රිට් ආඥාවක් නිකුත් කරන ලෙස ඉල්ලා රංජන් රාමනායක මහතා ඉදිරිපත් කළ පෙත්සමක් විභාගයට නොගෙනම නිෂ්ප්‍රභ කිරීමට අභියාචනාධිකරණය නියෝග කළා. අභියාචනාධිකරණ සභාපති විනිසුරු අර්ජුන ඔබේසේකර සහ මායාදුන්නේ කොරයා යන මහත්වරුන්ගෙන් සමන්විත විනිසුරු මඩුල්ලයි මෙම තීන්දුව ප්‍රකාශයට පත් කළේ. තීන්දුව ප්‍රකාශයට පත් කරමින් සභාපති විනිසුරු අර්ජුන ඔබේසේකර මහතා සදහන් කළේ පෙත්සමේ කිසිදු නීතිමය පදනමක් නොමැති බවයි. අධිකරණයට අපහාස කිරීමේ චෝදනා මත රංජන් රාමනායක මහතා මේ වන විට වසර හතරක සිර දඩුවමක් විදිමින් සිටිනවා. සිර දඩුවම් නියම වී තිබෙන්නේ අධිකරණයට අපහාස කිරීමේ චෝදනා සම්බන්ධයෙන් බැවින් හා එය අපරාධ ගණයට අයත් නොවන වරදක් බැවින් මන්ත්‍රීධුරය අහෝසි කිරීමට නිතිමය පදනමක් නොමැති බවයි රංජන් රාමනායක මහතා වෙනුවෙන් පෙනී සිටි ජනාධීපති නීතිඥවරයා අධිකරණයට සදහන් කළේ. නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල්වරිය මූලික විරෝධතා මතු කරමින් පෙත්සම්කාර රංජන් රාමනායක මහතා ඉල්ලා සිටින සහනය ප්‍රදානය කිරීමට අභියාචනාධිකරණයට අධිකරණ බලයක් නොමැති බව පෙන්වා දුන්නා. ඒ හේතුවෙන් පෙත්සම විභාගයට නොගෙනම නිෂ්ප්‍රභ කරන ලෙස අතිරේක සොලිසිටර් ජෙනරාල්වරිය අධිකරණයෙන් ඉල්ලා තිබුණා.                   ", "URL": "https://www.itnnews.lk/2023/10/05/329853/", "Category": "Breaking News,නවතම පුවත්", "Parent URL": null}