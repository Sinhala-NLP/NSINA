{"Source": "ITN news", "Timestamp": "මැයි 7, 2022 12:10", "Headline": "හදිසි නීතිය ඉවත් කරගන්නැයි ශ්‍රී ලංකා නීතිඥ සංගමය ජනපතිගෙන් ඉල්ලයි", "News Content": "හදිසි නීතිය ප්‍රකාශයට පත් කිරීම සම්බන්ධයෙන් දැඩි අවධානයක් යොමු කරන බව, ශ්‍රී ලංකා නීතිඥ සංගමය පවසයි. ජනපති විසින් ප්‍රකාශයට පත්කර ඇති හදිසි නීතිය වහාම ඉවත් කර ගන්නා ලෙස ශ්‍රී ලංකා නිතිඥ සංගමය ජනපති ගෝඨාභය රාජපක්ෂ මහතාගෙන් ඉල්ලා තිබෙනවා. ජනපතිවරයාට ලිපියක් යොමුකරමින් එම සංගමය මේ බව සඳහන් කර තිබේ. රට තුළ උද්ගතව ඇති තත්වය පාලනයට හදිසි නීති රෙගුලාසි භාවිත කිරීම විකල්පයක් නොවන බවයි එහි වැඩිදුරටත් දැක්වෙන්නේ. රට තුළ පැවැත්වෙන විරෝධතා සෑම අවස්ථාවකදීම සාමකාමී සහ ප්‍රචණ්ඩත්වයෙන් තොර විය යුතු බවද ශ්‍රී ලංකා නීතීඥ සංගමය අවධාරණය කරනවා. මේ අතර හදිසි නීතිය පැනවීමට ගත් හේතු පිළිබඳව මහ ජනතාවට පැහැදිලි කරන ලෙස ශ්‍රී ලංකා මානව හිමිකම් කොමිෂන් සභාවද රජයෙන් ඉල්ලා සිටියි. විරෝධතා බොහෝ දුරට සාමකාමීව හා පොලිස් සීමා තුළ පැවැති හෙයින් හදිසි නීතිය ප්‍රකාශ කිරීමට ගත් ක්‍රියාමාර්ගය පිළිබඳව මානව හිමිකම් කොමිෂන් සභාවේ කනස්සල්ල ප්‍රකාශ කරන බවද එම කොමිෂන් සභාව පවසයි. ", "URL": "https://www.itnnews.lk/2023/10/05/410148/", "Category": "Breaking News,දේශීය පුවත්", "Parent URL": null}