{"Source": "ITN news", "Timestamp": "මාර්තු 4, 2022 17:47", "Headline": "යුගදනවිට එරෙහිව ඉදිරිපත් කළ පෙත්සම් 5ක් විභාගයට නොගෙනම ප්‍රතික්ෂේපයි", "News Content": "කෙරවලපිටිය යුගදනවි බලාගාරයේ රජය සතු කොටස්වලින් සියයට 40ක් ඇමෙරිකා සමාගමකට පැවරීමට අමාත්‍ය මණ්ඩලය ගත් තීරණය බල රහිත කරන ලෙස ඉල්ලා ඉදිරිපත් කෙරුණු පෙත්සම් 5ක් විභාගයට නොගෙනම නිශ්ප්‍රභ කිරීමට ශ්‍රේෂ්ඨාධිකරණය තීරණය කළා. ඒ අනුව වගඋත්තරකරුවන් වෙත නොතීසි නිකුත් නොකිරීමට ද අධිකරණය තීන්දු කළා. අගවිනිසුරු ජයන්ත ජයසූරිය, බුවනෙක අලුවිහාරේ, ප්‍රියන්ත ජයවර්ධන, විජිත් මලල්ගොඩ සහ එල්ටීබී දෙහිදෙණිය යන පංචපුද්ගල ශ්‍රේෂ්ඨාධිකරණ විනිශ්චය මණ්ඩලයයි මෙම ඒකමතික තීන්දුව ලබාදුන්නේ. තීන්දුව ප්‍රකාශයට පත්කරමින් අගවිනිසුරු ජයන්ත ජයසූරිය සදහන් කළේ පෙත්සම් විභාගයට ගැනීම සදහා වගඋත්තරකරුවන් වෙත නොතීසි නිකුත් නොකිරීමට අධිකරණය තීරණය කළ බවයි. ඒ අනුව අදාළ පෙත්සම් 5 විභාගයට නොගෙනම ප්‍රතික්ෂේප කෙරුණා. පූජ්‍ය ඇල්ලේ ගුණවංස ස්වාමීන් වහන්සේ, අතිඋතුම් මැල්කම් කාදිනල් රංජිත් හිමිපාණනන්, පාර්ලිමේන්තු මන්ත්‍රී රංජිත් මද්දුම බණ්ඩාර, හිටපු පාර්ලිමේන්තු මන්ත්‍රිවරුන් වන සුනිල් හදුන්නෙත්ති සහ වසන්ත සමරසිංහ ඇතුළු පාර්ශ්ව අදාළ පෙත්සම් ඉදිරිපත් කර තිබුණා. පෙත්සම්වලට සහාය පළකරමින්,  ඒවායේ වගඋත්තරකරුවන් ලෙස නම්කර සිටි විමල් වීරවංශ,  උදය ගම්මන්පිල සහ වාසුදේව නානායක්කාර යන අමාත්‍යවරුන් ශ්‍රේෂ්ඨාධිකරණය වෙත දිවුරුම් පෙත්සම් ඉදිරිපත් කිරීම ද කැපී පෙනෙන සිද්ධියක් වුණා. පෙත්සම්කරුවන් සදහන් කර තිබුණේ කෙරවලපිටිය යුගදනවි බලාගාරය අයත් සමාගමේ ශ්‍රී ලංකා රජයට අයත් කොටස්වලින් සියයට 40ක් වගඋත්තරකාර ඇමෙරිකා සමාගම වෙත පැවරීමට අමාත්‍ය මණ්ඩලය ගත් තිරණය යුක්ති සහගත නොවන බවයි. එම තීරණය ගැනිමට පෙර ජාතික ආර්ථිකය හා ජාතික ආරක්ෂාව යන කරුණු කෙරෙහි අවධානය යොමුකළ යුතුව තිබූ බවටද ඔවුන් චෝදනා කර තිබුණා.   ", "URL": "https://www.itnnews.lk/2023/10/05/399509/", "Category": "දේශීය පුවත්", "Parent URL": null}