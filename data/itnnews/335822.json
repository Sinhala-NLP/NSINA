{"Source": "ITN news", "Timestamp": "මැයි 8, 2021 11:18", "Headline": "“සෞභාග්‍යයේ දැක්ම උදෙසා ජනතා කේන්ද්‍රීය ප්‍රකාශනය“ ජනපතිට සහ අගමැතිට පිළිගන්වයි", "News Content": "“සෞභාග්‍යයේ දැක්ම” වැඩපිළිවෙළ ඉදිරියට ගෙන යාම වෙනුවෙන් ප්‍රජාතන්ත්‍රවාදී වාමාංශික පෙරමුණ සකස් කළ “සෞභාග්‍යයේ දැක්ම උදෙසා ජනතා කේන්ද්‍රීය ප්‍රකාශනය” ඊයේ (07) පෙරවරුවේ ජනාධිපති කාර්යාලයේ දී ජනාධිපති ගෝඨාභය රාජපක්ෂ මැතිතුමා වෙත පිළිගැන්වීය. ප්‍රජාතන්ත්‍රවාදී වාමාංශික පෙරමුණේ නායක අමාත්‍ය වාසුදේව නානායක්කාර මහතා විසින් ප්‍රකාශනය පිළිගන්වනු ලැබිණ. ජාතික ආරක්ෂාවට ප්‍රමුඛතාව දීම, මිත්‍රශීලි නොබැදුණු විදේශ ප්‍රතිපත්තියක් ක්‍රියාත්මක කිරීම, දූෂණයෙන් වංචාවෙන් තොර පිරිසිදු රාජ්‍ය පාලනයක් ගොඩනැගීම, ජනතාවට වග කියන ව්‍යවස්ථා ප්‍රතිසංස්කරණයක් ඇතුළු “සෞභාග්‍යයේ දැක්ම” ප්‍රතිපත්ති ප්‍රකාශනයේ සඳහන් කරුණු ගණනාවක් පිළිබඳ පක්ෂයේ ක්‍රියා පිළිවෙත මෙහි අන්තර්ගතය. ප්‍රකාශනයේ ඉදිරිපත් කර ඇති වැඩපිළිවෙළ පිළිබඳ ග්‍රාමීය ජනතාව දැනුවත් කිරීම සඳහා දේශපාලනික, සමාජ කටයුතුවල නිරත පුද්ගලයන් ඒකරාශී කර සම්මන්ත්‍රණ 100ක් පැවැත්වීමට ද ප්‍රජාතන්ත්‍රවාදී වාමාංශික පෙරමුණ සැලසුම් කර තිබේ. මේ අතර ප්‍රජාතන්ත්‍රවාදී වාමාංශික පෙරමුණ එළිදක්වන “සෞභාග්‍යයේ දැක්ම උදෙසා ජනතා කේන්ද්‍රීය ප්‍රකාශනය” එම පෙරමුණේ නායක අමාත්‍ය වාසුදේව නානායක්කාර මහතා විසින් අග්‍රාමාත්‍ය මහින්ද රාජපක්ෂ මහතාට ද ඊයේ (07) දින පෙරවරුවේ අරලියගහ මන්දිරයේ දී පිළිගන්වනු ලැබුවේය. මෙම අවස්ථාවට පාර්ලිමේන්තු මන්ත්‍රී වෛද්‍ය ගයාශාන් නවනන්දන මහතා ඇතුළු පක්ෂයේ නියෝජිතයෝ කිහිප දෙනෙක් එක්ව සිටියහ. ", "URL": "https://www.itnnews.lk/2023/10/05/335822/", "Category": "දේශීය පුවත්", "Parent URL": null}