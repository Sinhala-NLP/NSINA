{"Source": "ITN news", "Timestamp": "නොවැම්බර් 6, 2022 19:00", "Headline": "ලුබා වරායේ හිරකරගෙන සිටින නැවේ ශ්‍රී ලාංකිකයන්ගෙන් ඉල්ලීමක්", "News Content": "ගිනියා නාවික හමුදාව මගින් ජාත්‍යාන්තර මුහුදේ දී අත්අඩංගුවට ගත් නෞකාවේ සිටින ශ්‍රී ලාංකිකයින් නිදහස් කර ගන්නා ලෙස ඔවුන් ඉල්ලා සිටිනවා. එම නෞකාව අත්අඩංගුවට ගෙන ඇත්තේ නයිජීරියාවේ ඉල්ලීමකට අනුවයි. නෞකාව තුළ ශ්‍රී ලාංකිකයින් 08 දෙනෙකු සිටින අතර එය මේ වන විට රඳවා තිබෙන්නේ ලුබා වරාය තුළයි. නෞකාව කාර්යමණ්ඩලය සමග අත්අඩංගුවට පත්ව ඇත්තේ අගෝස්තු 14වනදායි. එම යාත්‍රාව අගෝස්තු 08වන දා නයීජිරියාවේ අක්පෝ පර්යන්තයේ බොරතෙල් පැටවීමේ කටයුතුවල නිරතව සිටියා. පර්යන්ත උපදෙස් මත පැටවීමේ මෙහෙයුම් ප්‍රමාද වී ඇති අතර නෞකාව කිසි විටෙකත් නයීජිරියාවේ මෙහෙයුම්වලට සම්බන්ධ වී නැති බවයි වාර්තා වුණේ. එදින පස්වරුවේ නයීජිරියානු නාවික හමුදාව බවට ප්‍රකාශ කල නාඳුනන යාත්‍රාවක් නෞකාව වෙත ලගා වී තිබෙනවා. ඔවුන් සමග ඉදිරියට ගොස් උපදෙස් පිළිපදින ලෙස ප්‍රකාශ කල ද යාත්‍රාවේ ස්වයංක්‍රීය හදුනා ගැනිමේ පද්ධතිය ක්‍රියාත්මක කර නොතිබු බැවින් අදාළ යාත්‍රාව හදුනා ගැනීමට නොහැකි වී ඇති බවටයි වාර්තා වුණේ. මෙම නෞකාවේ සම්පුර්ණ කාර්යමණ්ඩලය 26 දෙනෙකුගෙන් සමන්විත වන අතර ශ්‍රී ලාංකිකයන් 08 දෙනෙකු,  ඉන්දීය ජාතිකයින් 16 දෙනෙකු,  පෝලන්ත ජාතිකයින් 01 අයෙකු සහ පිලිපීන ජාතිකයින් 01 අයෙකු ඒ අතර වෙනවා. මෙම නෞකාව මේ වන විට ලුබා වරාය තුළ රඳවා තිබෙනවා.   ", "URL": "https://www.itnnews.lk/2023/10/05/444524/", "Category": "දේශීය පුවත්", "Parent URL": null}