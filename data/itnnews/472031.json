{"Source": "ITN news", "Timestamp": "මාර්තු 31, 2023 11:29", "Headline": "ඩයනාගේ පෙත්සමට අදාළ විරෝධතා ඉදිරිපත් කිරීමට කල් දෙයි", "News Content": "රාජ්‍ය අමාත්‍ය ඩයනා ගමගේ මහත්මිය ඉදිරිපත් කළ පෙත්සමකට අදාළ විරෝධතා ඉදිරිපත් කිරීමට කොළඹ දිසා අධිකරණය වගඋත්තරකරුවන්ට කල් ලබා දුන්නා. සමගි ජනබලවේගයේ සභාපතිවරයා ලෙස සජිත් ප්‍රේමදාස  සහ මහලේකම්වරයා ලෙස රංජිත් මද්දුම බණ්ඩාර යන මහත්වරුන් කටයුතු කිරීම වැලැක්වීමේ තහනම් නියෝගයක් නිකුත් කරන ලෙස ඉල්ලමිනුයි මෙම පෙත්සම ගොණු කර තිබෙන්නේ. පෙත්සම අද කැදවූ අවස්ථාවේ වගඋත්තරකරුවන් ලෙස නම් කර සිටින සජිත් ප්‍රේමදාස රංජිත් මද්දුම බණ්ඩාර යන මහත්වරුන් විරෝධතා ඉදිරිපත් කිරීමට නියමිතව තිබුණා. එහෙත් පෙත්සම කැඳවූ අවස්ථාවේ විරෝධතා ඉදිරිපත් කිරීමට දිනයක් ලබා දෙන ලෙස කල ඉල්ලීමට අනුව ඒ සදහා මැයි 22 වනදා දක්වා අධිකරණය කල් ලබා දුන්නා. සමගි ජනබලවේගයේ ව්‍යවස්ථාවට අනුව වෙනත් පක්ෂයක සාමාජිකත්වය දරණ පුදගලයෙකුට එම බලවේගය තුළ සාමාජිකත්වය දැරිය නොමැකි බවයි ඩයනා ගමගේ මහත්මිය පවසන්නේ. සජිත් ප්‍රේමදාස සහ රංජිත් මද්දුම බණ්ඩාර යන මහත්වරුන් වෙනත් පක්ෂයක සාමාජිකත්වය දරණ බවත් ඔවුන් ඒ සම්බන්ධයෙන් අධිකරණවල නඩු පවරා ඇති බවත් පෙත්සම් කාරිය පෙන්වා දෙනවා. ඒ අනුව ඔවුන් සමගි ජනබලවේගය තුළ නිලතල දැරීම නීති විරෝධී බවට තීන්දුවක් ලබා දෙන ලෙසයි පෙත්සම්කාරිය අධිකරණයෙන් ඉල්ලා තිබෙන්නේ. ", "URL": "https://www.itnnews.lk/2023/10/05/472031/", "Category": "Breaking News,දේශීය පුවත්", "Parent URL": null}