{"Source": "ITN news", "Timestamp": "සැප්තැම්බර් 28, 2023 17:00", "Headline": "ශ්‍රී ලංකන් දැන් කරන්න යන දේ", "News Content": "ශ්‍රී ලංකන් ගුවන් සේවය ඕස්ට්‍රේලියාව සමග වන ගුවන් සේවා තවදුරටත් පුළුල් කිරීමට පියවර ගෙන තිබෙනවා. මේ යටතේ වර්ජින් ඔස්ට්‍රේලියා ගුවන් සමාගම සමග එක්ව නව ගුවන් සේවා ආරම්භ කිරීමටයි කටයුතු කර ඇත්තේ. ශ්‍රී ලන්කන් ගුවන් සේවයේ තනි ගුවන් ටිකට්පතක් මගින් ඕස්ට්‍රේලියාවේ නගර රැසක් වෙත ගමන් කිරිමට මෙමගින් අවස්ථාව ලැබීම විශේෂත්වයක්. ශ්‍රී ලන්කන් ගුවන් සේවය වර්ජින් ඕස්ට්‍රේලියා ගුවන් සේවය සමග මෙවැනි හවුල්කාරීත්වයකට එළඹි පළමු අවස්ථාව මෙයයි. මගීන්ට ශ්‍රී ලන්කන් ගුවන් සේවය හරහා වර්ජින් ඔස්ට්‍රේලියා ගුවන් සේවයේ අභ්‍යන්තර හා ජාත්‍යන්තර ගුවන් ගමන් වල ආසන වෙන් කරවා ගත හැකියි. ගුවන් සේවාවන් දෙකම භාවිත කරමින් තමන්ට අවශ්‍ය ගමනාන්ත කරා ගමන් කිරිමට හැකිවීම විශේෂත්වයක්. ශ්‍රී ලාංකිකයින් රැසක් ඕස්ට්‍රේලියාවේ ජීවත් වන බැවින් මෙම සේවාව ඔවුන්ට වඩාත් වැදගත් වනු ඇති. ශ්‍රී ලංකන් ගුවන් සේවය මේ වන විට කොළඹ සිට මෙල්බන් බලා දිනපතා ගුවන් ගමන් ක්‍රියාත්මක කරනවා. කොළඹ සහ සිඩ්නි අතර සතියකට ගමන් වාර 3 ක් ක්‍රියාත්මකයි. නව සේවාවත් සමග මෙම මගීන්ට වර්ජින් ඕස්ට්‍රේලියා ගුවන් සේවයට අයත් යානාවලින් ඇඩිලේඩ්, බ්‍රිස්බේන්, කැන්බරා, කෙයාන්ස්, ඩාවින්, හෝබාර්ට්, හැමිල්ටන් අයිලන්ඩ්, ලෝන්සෙස්ටන්, ගෝල්ඩ්කෝට්ස් සහ පර්ත් යන නගර වෙත ගමන් කළ හැකි වනවා. මීට අමතරව නවසීලන්තය, සැමෝවා සහ ෆීජි යන රටවල් වෙතද ගමන් කළ හැකි බවයි ශ්‍රී ලන්කන් ගුවන් සේවය පවන්නේ. මාලදිවයින්, ඉන්දියාව, නේපාලය, පාකිස්තානය සහ බංග්ලාදේශය යන රටවල සිට ඕස්ට්‍රේලියාව බලා ගමන් කරන මගීන්ටද මෙය ඉමහත් පහසුවක් වනු ඇති. මේ අතර නාවික හා ගුවන් සේවා ක්ෂේත්‍රය ඩිජිටල්කරණය කිරීමට ඇමෙරිකාවේ සහාය හිමිවනවා. අමාත්‍ය නිමල් සිරිපාල ද සිල්වා මහතා හමු වූ මෙරට ඇමෙරිකා තානාපති ජුලි චන්ග් මහත්මිය ශ්‍රී ලංකාවට අවශ්‍ය සහාය ලබාදෙන බව ප්‍රකාශ කළා. ", "URL": "https://www.itnnews.lk/2023/10/05/519316/", "Category": "දේශීය පුවත්", "Parent URL": null}