{"Source": "ITN news", "Timestamp": "ජූලි 3, 2022 19:18", "Headline": "ජලාශ කිහිපයක වාන් දොරටු විවෘත කෙරේ", "News Content": "මධ්‍යම කඳුකරයේ ජල පෝෂක ප්‍රදේශවලට අධික වර්ෂාවක් ලැබීම හේතුවෙන් කැනියොන් ජලාශයේ වාන් දොරටු දෙකක් විවෘත කර තිබෙනවා. විමලසුරේන්ද්‍ර ජලාශයට අද උදෑසන සිට වාන්දැමීම ආරම්භවීමත් සමඟ ලක්ෂපාන ජලාශයේ වාන් දොරටු 3 ක් විවෘතකර තිබෙනවා. මේ අතර නුවරඑළිය ප්‍රධාන මාර්ගයට සහ හැටන් කොළඹ ප්‍රධාන මාර්ගයට පස් කදු කඩාවැටීමේ අවදානමක් පවතින බැවින් රථවාහන ධාවනයේ දී සැලකිලිමත්වන ලෙස පොලීසිය රියදුරන්ට දැනුම් දෙනවා. කොටගල කොමර්ෂල් ප්‍රදේශයේ සමාදානපුරම් ජනපදයේ නිවාස කිහිපයක් ජලයෙන් යටව ඇත්තේ ඩෙවෝන් ඇළට ජලය ගලබසින ඇළ මාර්ගය පිටාර ගැලීම හේතුවෙන්. හැටන් රොසැල්ල වතුයායේ නිවාස පේලියක් ජලයෙන් යටවීම හේතුවෙන් පවුල් 35 ට අයත් 65 දෙනෙකු ආරක්ෂිත ස්ථානවලට යොමු කිරීමට පියවර ගෙන තිබෙනවා. ", "URL": "https://www.itnnews.lk/2023/10/05/420963/", "Category": "දේශීය පුවත්", "Parent URL": null}