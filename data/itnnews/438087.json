{"Source": "ITN news", "Timestamp": "සැප්තැම්බර් 30, 2022 22:05", "Headline": "අධි ආරක්ෂිත ගැසට්ටුව අහෝසි කරන්න ශ්‍රේෂ්ඨාධිකරණයට තවත් පෙත්සමක්", "News Content": "කොළඹ නගරයේ ස්ථාන කිහිපයක් අධි ආරක්ෂිත කලාප ලෙස නම් කරමින් ජනාධිපතිවරයා නිකුත් කළ ගැසට් නිවේදනය බල රහිත කරන ලෙසට ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කෙරුණා. පාර්ලිමේන්තු මන්ත්‍රි ෆීල්ඩ් මාර්ෂල් සරත් ෆොන්සේකා සහ නීතීඥ සුදත් වික්‍රමරත්න යන අය මෙම මූලික අයිතිවාසිකම් පෙත්සම් ගොනුකර තිබෙනවා. නීතිපතිවරයා ආරක්ෂක අමාත්‍යාංශයේ ලේකම්වරයා, පොලිස්පතිවරයා හා ශ්‍රී ලංකා නීතීඥ සංගමේ සභාපතිවරයා මෙහි වගඋත්තරකරුවන් ලෙස නම්කර තිබෙනවා. රාජ්‍ය රහස් පනත යටතේ මෙම ගැසට් නිවේදනය නිකුත් කර ඇති බව පෙන්වාදෙන පෙත්සම්කරුවන් අදාළ පනත යටතේ එවැනි නියෝගයක් නිකුත් කිරීමට ජනාධිපතිවරයාට බලයක් නැති බවයි ප්‍රකාශ කරන්නේ. මේ තුළින් සිය මූලික මිනිස් අයිතිවාසිකම් උල්ලංඝනය වන බවට තීන්දු කරන ලෙසයි පෙත්සම්කරුවන් ශ්‍රේෂ්ඨාධිකරණයෙන් ඉල්ලා සිටින්නේ.       ", "URL": "https://www.itnnews.lk/2023/10/05/438087/", "Category": "දේශීය පුවත්", "Parent URL": null}