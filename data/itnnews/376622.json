{"Source": "ITN news", "Timestamp": "නොවැම්බර් 17, 2021 10:40", "Headline": "වායු දූෂණය ඉහළ යාමත් සමඟ දිල්ලි නගරයෙන් වාර්තා වන ශ්වසන රෝගීන් සංඛ්‍යාව සිඝ්‍රයෙන් ඉහළට", "News Content": "ඉන්දියාවේ නව දිල්ලි නගරයේ වායු දූෂණය ඉහළ යාමත් සමඟ වාර්තා වන ශ්වසන රෝගීන් සංඛ්‍යාව සිඝ්‍රයෙන් ඉහළ යමින් පවතින බව සෞඛ්‍ය අංශ සඳහන් කරනවා. පසුගිය සති දෙකක කාලය පුරා අධික වායු දූෂණය හේතුවෙන් දිල්ලි නගර වැසියන් දැඩි පීඩාවට පත්ව සිටිනවා. දිල්ලි නගරයේ රැකියාවල නියුතු පිරිස් වෙත නිවසේ සිට රාජකාරී කටයුතු  සිදු කිරීමට අවස්තාව ලබා දෙන ලෙස ඉන්දීය ශ්‍රේෂ්ඨාධිකරණය ඊයේ බලධාරීන්ට නියෝගයක් ලබා දුන්නා. තවද දිල්ලි හා තදාසන්න නගරයන්හි අස්වනු නෙලීමෙන් පසු ඉතිරිවන පිදුරු  දහනය කිරීම වළක්වාලීමට අවශ්‍ය පියවර ගන්නා ලෙසද අධිකරණය නියෝග  කළා. නැවත දැනුම් දෙනතුරු දිල්ලි නගරයේ පාසල් හා වැඩබිම් වසා දමා ඇති බවයි දිල්ලි මහඇමති අර්වින්ද් කේජිරිවාල් සඳහන් කරන්නේ.     ", "URL": "https://www.itnnews.lk/2023/10/05/376622/", "Category": "ජාත්‍යන්තර පුවත්", "Parent URL": null}