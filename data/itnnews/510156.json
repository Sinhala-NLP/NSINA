{"Source": "ITN news", "Timestamp": "අගෝස්තු 23, 2023 05:54", "Headline": "විදේශ සේවා නියුක්ති කාර්යාංශයේ නිළධාරීන්ගේ සේවය ඇමති මනූෂගේ ඇගයීමට", "News Content": "අනෙකුත් රාජ්‍ය ආයතනවලට සාපේක්ෂව රටේ ආර්ථිකය ඉහළ නංවාගැනීම සඳහා විදේශ සේවා නියුක්ති කාර්යාංශයේ නිළධාරීන්ද දැඩි කැපවීමෙන් ක්‍රියාකරන බැවින් ඔවුන්ගේ සෞඛ්‍ය යහපත් මට්ටමකින් පවත්වාගෙන යාමට ආයතනයට වගකීමක් ඇති බව කම්කරු හා විදේශ රැකියා අමාත්‍ය මනුෂ නානායක්කාර මහතා පවසනවා. අමාත්‍යතුමා මේ අදහස් පළකළේ, ශ්‍රි ලංකා විදේශ සේවා නියුක්ති කාර්යාංශයේ නිළධාරීන් වෙනුවෙන් ආයතනයේ මානව සම්පත් අංශය විසින් ඊයේ සංවිධානය කරන වෛද්‍ය කඳවුරට සහභාගි වෙමින්. ඇතැම් රාජ්‍ය ආයතන රජයේ මුදල් අනවශ්‍ය පරිදි නාස්ති කරමින් රටට බරක් වුවද, විදේශ සේවා නියුක්ති කාර්යාංශය ලාභ උපයමින් මහා භාණ්ඩාගාරයටද මුදල් සපයා දෙන ආයතනයක් බවත්, රටේ ආර්ථික ගැටළු පැන නැගුණු මොහොතේදී රටට විදේශ විනිමය ගෙන එමින් රටේ ආර්ථිකය ශක්තිමත් කිරීමට කාර්යාංශ නිළධාරීන්ද දැඩි කැපවීමෙන් කටයුතු කළ බවත් අමාත්‍යවරයා වැඩිදුරටත් ප්‍රකාශ කළා.   ", "URL": "https://www.itnnews.lk/2023/10/05/510156/", "Category": "Breaking News,දේශීය පුවත්,නවතම පුවත්", "Parent URL": null}