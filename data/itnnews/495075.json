{"Source": "ITN news", "Timestamp": "ජූනි 26, 2023 15:50", "Headline": "අලි සබ්රි චීනයේ EXIM බැංකුවේ සභාපති හමුවෙයි", "News Content": "චීනයේ EXIM බැංකුවේ සභාපති Wu Fulin මහතා සහ විදේශ අමාත්‍ය අලි සබ්රි මහතා හමුවක් පැවැත්වී තිකළ බවයි අමාත්‍යවරයා සඳහන් කළේ. ශ්‍රී ලංකාවේ ආර්ථික ප්‍රකෘතිය සහ වර්ධනය වෙනුවෙන් චීනයේ සහයෝගය ඉදිරියටත් ලබාදෙන බවට සහතික වී තිබෙනවා. විදේශ අමාත්‍ය අලි සබ්රි මහතා චීනයේ පැවැත්වෙන ලෝක ආර්ථික සමුළුවට සහභාගි වීමට නියමිතයි. ඒ මහතා චීන විදේශ අමාත්‍යවරයා හමුවී සාකච්ඡාවකට ද එක්වුණා. හෙට සිට ලබන 29 වනදා දක්වා චීනයේ ටියැන්ජින් හි පැවැත්වෙන ලෝක ආර්ථික සමුළුවට සහභාගී වීමට අමාත්‍ය අලි සබ්රි මහතා එක්වෙනු ඇති. ලොව පුරා රටවල් 90කට අධික දේශපාලන හා ව්‍යාපාරික නායකයින් අතර සංවාදයක් සදහා මෙම සමුළුව වේදිකාවක් වනු ඇති. මේ අතර අමාත්‍ය අලි සබ්රි මහතා චීන රාජ්‍ය මන්ත්‍රී හා විදේශ අමාත්‍ය චින් ගැන්ග් මහතා හමුවුණා. චීනය ශ්‍රී ලංකාවේ ආර්ථික සහ සාමාජිය සංවර්ධනයට හා ජනතාවගේ ජීවනෝපාය වැඩිදියුනු කිරීමට උපරිම අයුරින් අඛණ්ඩව සහාය දෙන බවයි චීන විදේශ අමාත්‍යවරයා මෙහිදී සදහන් කළේ. ශ්‍රී ලංකාවේ ස්වාධීනත්වය හා සංවර්ධනයට චීන රජය හා ජනතාව ලබා දෙන පරාර්ථකාමී සහාය අගය කරන බවත් ණය ගැටලුව සම්බන්ධයෙන් ලබාදෙන සහයෝගයට චීනයට ස්තුතිය පළකරන බවත් අමාත්‍ය අලි සබ්රි මහතා මෙහිදී කියා සිටියා. තවත් වැදගත් කරුණු ගණනාවක් කෙරෙහි ද සාකච්ඡාවේදී අවධානය යොමුවුණා.   ", "URL": "https://www.itnnews.lk/2023/10/05/495075/", "Category": "දේශීය පුවත්", "Parent URL": null}