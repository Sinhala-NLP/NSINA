{"Source": "ITN news", "Timestamp": "ජූනි 13, 2021 18:27", "Headline": "තෙල් මිල වැඩි කිරීම මගේ තනි තීරණයක් නෙවෙයි – ගම්මන්පිල පොහොට්ටු ලේකම්ට පිලිතුරු දෙයි", "News Content": "ලෝක වෙළදපොලේ බොරතෙල් මිල වැඩිවීමත් සමග අපේ රටෙත් තෙල් මිලේ අර්බුදයක් ඇති වුණා. මිල වැඩි කිරීමට ගත් තීන්දුව සම්බන්ධයෙන් විෂය භාර ඇමතිවරයා අද මාධ්‍ය හමුවක් පවත්වමින් අදහස් ප්‍රකාශ කළා. තෙල් මිල වැඩි කිරීම මගින් ශ්‍රී ලංකා පොදුජන පෙරමුණ සහ එහි නායකයන් අප්‍රසාදයට පත්කිරීමට උත්සාහයක් ගත්තේදැයි සාධාරණ සැකයක් ඇති වන්නේ යැයි එම පෙරමුණේ ප්‍රධාන ලේකම් නීතිඥ සාගර කාරියවසම් මහතා ඊයේ නිවේදනය කළා. විෂයභාර අමාත්‍යවරයා මෙම තත්ත්වය ඇති කිරීමට සෘජුව වගකිව යුතු බව හා මෙවැනි තත්ත්වයක් උද්ගතකිරීම පිළිබද සම්පූර්ණ වගකීම භාරගෙන ඉල්ලා අස්විය යුතු බවයි ඒ මහතා නිකුත් කළ නිවේදනයේ දැක්වුණේ.  ජනතාවාදී රජයක් ලෙස මෙවැනි තත්ත්වයක් ඇතිවිය හැකි බව තේරුම් ගෙන නිසි අවස්ථාවන්හිදී අවශ්‍ය තීන්දු තීරණ ගැනීමට අදාළ විෂයභාර අමාත්‍යවරයා කටයුතු නොකිරීම මත රජයට මෙවැනි වූ අසීරු තත්ත්වයකට පත්වීමට සිදුව ඇති බව ද එම නිවේදනයේ සදහන් වුණා. ජනතාව කොරෝනා උවදුර මත දැඩි පීඩනයකට පත්ව ඇති මෙවන් අවස්ථාවක දී තෙල් මිල වැඩිකිරීම මගින් ජනතාව මත අතිරේක පීඩනයක් ඇති කිරීම නොකළ යුතු තත්ත්වයක් බවත් මෙම තත්ත්වය වෙනස්විය යුතු බවත් එහි සදහන්. සුවිශාල ජන අරගලයකින් පසු පැවති අධිරාජ්‍ය ගැති ආණ්ඩුව පලවාහැර ජනතාවාදී රජයක් පිහිටුවාගෙන විශාල අභියෝග රැසකට මුහුණ දෙමින් අප මවුබිමේ සංවර්ධනය වෙනුවෙන් කැපවී කටයුතු කරන මෙවන් අවස්ථාවකදී වුවමනාවෙන්ම අප පක්ෂය හා එහි නායකයින් අප්‍රසාදයට පත්කිරීම උදෙසා මෙවැනි තත්ත්වයක් ඇතිකරනු ලබන්නේ දැයි සාධාරණ සැකයක් ඇතිවන බව ද සාගර කාරියවසම් මහතා නිකුත් කළ නිවේදනයේ දැක්වුණා. ", "URL": "https://www.itnnews.lk/2023/10/05/342518/", "Category": "දේශීය පුවත්", "Parent URL": null}