{"Source": "ITN news", "Timestamp": "මැයි 3, 2022 10:41", "Headline": "ඉන්ධන බෙදාහරින බවුසර් රථවලට බාධා කරන්න එපා – බලශක්ති ඇමති", "News Content": "ඉන්ධන බෙදාහරින ටැංකි රථ සදහා බාධා නොකරන ලෙස බලශක්ති අමාත්‍ය කංචන විජේසේකර මහතා ඉල්ලීමක් කරනවා. පෞද්ගලික තෙල් ටැංකි රථ හිමියන් ආරම්භ කර තිබූ වර්ජනය හේතුවෙන් ඊයේ දිනය තුළ ඉන්ධන බෙදාහැරීමේ යම් බාධා ඇති වුණා. මේ වනවිට වර්ජන ක්‍රියාමාර්ගය අවසන් කර ඇති අතර සුපුරුදු පරිදි ඉන්ධන බෙදාහැරීම ද සිදුකෙරෙනවා. එලෙස ඉන්ධන බෙදාහැරීමේ නිරත වූ බවුසර් රථයකට ඊයේ ප්‍රහාරයක් එල්ල වූ අතර එවැනි බාධා කිරීම් සිදුනොකරන ලෙස අමාත්‍යවරයා ඉල්ලීමක් කරනවා. එවැනි ක්‍රියාමාර්ග තුළින් රජයේ දේපොළවලට හානි සිදුවනවා මෙන්ම ඉන්ධන බෙදාහැරීමට ද බාධා ඇතිවන බවයි අමාත්‍යවරයා පෙන්වා දෙන්නේ. දෛනික කටයුතු සදහා අවශ්‍ය සියලු ඉන්ධන අවහිරතාවකින් තොරව බෙදා හැරීමට සියලු පාර්ශ්වවල සහාය අපේක්ෂා කරන බවයි ඒ මහතා සදහන් කරන්නේ.           ", "URL": "https://www.itnnews.lk/2023/10/05/409436/", "Category": "දේශීය පුවත්", "Parent URL": null}