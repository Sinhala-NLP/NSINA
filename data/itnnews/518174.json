{"Source": "ITN news", "Timestamp": "සැප්තැම්බර් 24, 2023 13:17", "Headline": "11 හැවිරිදි සහෝදරිය සමඟ අධිවේගයේ අධිවේගයෙන් ගිය අවුරුදු 10ක් වයසැති බාලවයස්කාර රියදුරා", "News Content": "අධිවේගී මාර්ගයකදී මෝටර් රථයක් ධාවනය කරමින් සිට අවුරුදු 10ක් වයසැති බාලවයස්කාර රියදුරෙක් ෆ්ලොරිඩා ප්‍රාන්ත පොලීසිය අත්අඩංගුවට ගෙන තිබෙනවා. පොලීසිය වාහනය නතර කර පරීක්ෂා කර බැලීමේදී, ඔහු තම 11 හැවිරිදි සහෝදරිය ද සමඟ අධිවේගී මාර්ගයක ගමන් කරමින් සිට ඇති බවයි පැවසෙන්නේ. ඔවුන් දෙදෙනා නිවසින් අතුරුදන්ව ඇති බවට මව විසින් මීට සතියකට පමණ පෙර පොලීසියට පැමිණිල්ලක් ද කර තිබූ බවයි වාර්තා වන්නේ. එම නිවසේ සිට සැතපුම් සිය ගණනක් දුරස්ථ ප්‍රදේශයක අධිවේගී මාර්ගයක මෝටර් රථය ධාවනය කරමින් සිටියදීයි මෙම දෙදෙනා පොලිස් භාරයට ගෙන තිබෙන්නේ. මෙම පිරිමි ළමයා තම වැඩිමහල් සහෝදරිය සමඟ නිවසින් පළා යාමට තීරණය කර ඇත්තේ ඔවුන් සතු දුරකථන, පරිගණක ඇතුලු ඉලෙක්ට්‍රොනික් උපකරණ මව විසින් ලබා ගැනීම හේතුවෙන් බවයි වාර්තා වන්නේ. අධ්‍යාපන කටයුතු මගහැර ගනිමින් ඒවා භාවිත කිරීම හේතුවෙන් අදාළ උපකරණ තම භාරයට ගත් බව මව පොලීසියට ප්‍රකාශකර තිබෙනවා. එම කටයුත්තට උරණ වී ඔවුන් දෙදෙනා නිවසින් පළායාමට තීරණය කර ඇති අතර මෝටර් රථය ද සමග දරුවන් දෙදෙනා නිවසින් අතුරුදන් බවට මව පැමිණිලි කර ඇත්තේ ඉන් අනතුරුවයි. ෆ්ලොරිඩා ප්‍රාන්තයේ රථ වාහන නීතිවලට අනුව පුහුණු වීමේ රියදුරු බලපත්‍රයක් ලබා ගැනීම සඳහා වයස අවුරුදු 15ක් විය යුතු වන අතර, සම්පූර්ණ බලතල සහිත රියදුරු බලපත්‍රයක් සඳහා අයදුම් කිරීමට රියදුරන්ට වයස අවුරුදු 18ක් සම්පුර්ණ විය යුතු බවයි විදෙස් මාධ්‍ය වාර්තා පවසන්නේ. ", "URL": "https://www.itnnews.lk/2023/10/05/518174/", "Category": "දේශීය පුවත්", "Parent URL": null}