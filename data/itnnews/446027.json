{"Source": "ITN news", "Timestamp": "නොවැම්බර් 16, 2022 17:41", "Headline": "චීන – දකුණු කොරියා විශේෂ නියෝජිතයින් අගමැති හමුවෙයි", "News Content": "ශ්‍රී ලංකාව විදෙස් ආයෝජන ආකර්ශනය කර ගැනීමට සුදුසු මට්ටමේ පවතින බව චීන ජනපතිගේ ජාත්‍යන්තර නියෝජිතවරයා අග්‍රාමාත්‍ය දිනේෂ් ගුණවර්ධන මහතා හමුවේ ප්‍රකාශ කළා. චීන ජනාධිපති ෂී ජින් පින් මහතාගේ ජාත්‍යන්තර නියෝජිත ලිං සොන්ග්ටියන් මහතා හා අග්‍රාමාත්‍ය දිනේෂ් ගුණවර්ධන මහතා අතර හමුවක් අග්‍රාමාත්‍ය කාර්යාලයේදී පැවැත්වුණා. ශ්‍රී ලංකාවේ චීන තානාපති කී සෙන්ග් හොන්ක් මහතා ඇතුළු පිරිසක් ඊට එක්ව සිටියා. ශ්‍රී ලංකාවේ යටිතල පහසුකම්, මානව සම්පත් හා අවශ්‍ය අනෙකුත් පහසුකම් සැළකිය යුතු මට්ටමකින් ක්‍රියාත්මක වන බැවින් විදෙස් ආයෝජන සදහා ආකර්ශනීය මට්ටමක් පවතිනවා. විදෙස් ආයෝජන වෙනුවෙන් මේ වන විට අවශ්‍ය වන්නේ නීතිමය ප්‍රතිසංස්කරණ ක්‍රියාත්මක කිරීම බවයි විදෙස් රටවල් සමග මිත්‍රත්වය පවත්වා ගැනීම සදහා වූ චීන සංගමයේ සභාපති ලින්ග් සොන්ග්ටියා මහතා මෙම සාකච්ඡාවේදී කියා සිටියේ. ශ්‍රී ලංකාවේ දෙමුහුන් වී වගා නියමු ව්‍යාපෘතියක් ආරම්භ කිරීමට චීනය සූදානම් බවද මෙහිදී අවධාරණය කෙරුණා. විදෙස් හවුල්කරුවන් ඉදිරිපත් කර ඇති ආයෝජන යෝජනා කඩිනමින් විශ්ලේෂණය කොට සහතික කිරීමට අවශ්‍ය නීති සම්පාදනය කිරීම රජයේ ප්‍රමුඛතාව බව අග්‍රාමාත්‍ය දිනේෂ් ගුණවර්ධන මහතා චීන නියෝජිත පිරිස හමුවේ කියා සිටියා. මේ අතර දකුණු කොරියාවේ විදේශ කටයුතු අමාත්‍යවරයාගේ විශේෂ නියෝජිත පිරිස කතානායක මහින්ද යාපා අබේවර්ධන මහතා හමු වුණා. විවිධ ක්ෂේත්‍ර ඔස්සේ දෙරට අතර ද්විපාර්ශ්වික සබදතා තර කර ගැනීමේ වැදගත්කම පිළිබදව අවධානය යොමු වුණා. විශේෂයෙන් විද්‍යුත් මෝටර් රථ හා පුනර්ජනනීය බලශක්ති ප්‍රබවයන් දිරිගැන්වීම රජයේ අභිප්‍රාය බව කතානායක මහින්ද යාපා අබේවර්ධන මහතා මෙහිදී සදහන් කළා. දකුණු කොරියා විදේශ කටයුතු අමාත්‍යවරයාගේ විශේෂ නියෝජිත හැන් ඩොන්ක්මන් මහතා මෙහිදී පෙන්වා දුන්නේ ලොවම මේ වනවිට පරිසර හිතකාමී බලශක්ති ක්‍රමවේදයන් කරා ගමන් කරමින් සිටින බවයි. එහෙයින් රටවල් දෙකටම අනනෝන්‍ය සහයෝගයෙන් යුතුව මේ සම්බන්ධයෙන් ඉදිරියේදී කටයුතු කළ හැකි බවද ඔහු අවධාරණය කළා. දකුණුකොරියා ආයෝජකයින්ට මෙරට ආයෝජන අවස්ථා වැඩි වශයෙන් විවිර කිරීම සහ එරට රැකියා සදහා ශ්‍රී ලාංකිකයින්ට පවතින කෝටාව වැඩි කිරීම පිළිබදවද සාකච්ඡාවේදී අවධානය යොමු වුණා. ", "URL": "https://www.itnnews.lk/2023/10/05/446027/", "Category": "Breaking News,දේශීය පුවත්", "Parent URL": null}