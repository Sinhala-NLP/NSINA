{"Source": "ITN news", "Timestamp": "පෙබරවාරි 2, 2022 19:17", "Headline": "වෛද්‍ය පීඨ සිසුන්ට පහරදීමේ සිද්ධියට 6ක් අත්අඩංගුවට – තවත් 3 දෙනෙකු භාර වෙයි", "News Content": "රාගම වෛද්‍ය පීඨයේ සිසුන්ට පිටස්තර පුද්ගලයින් පිරිසක් පහරදීම සම්බන්ධයෙන් විමර්ශන කණ්ඩායම් දෙකක් යොදවමින් පුළුල් විමර්ශනයක් ආරම්භ කොට තිබෙනවා. ඊට සම්බන්ධ පිරිස්වලට තරාතිරම නොබලා නීතිය ක්‍රියාත්මක කරන ලෙසයි අමාත්‍ය ආචාර්ය ආචාර්ය සරත් වීරසේකර පොලිස්පතිවරයාට දැනුම් දී ඇත්තේ. ගැටුමෙන් තුවාල ලැබූ සිසුන් තිදෙනෙකු රාගම ශික්ෂණ රෝහලේත්, එක් සිසුවෙකු මීගමුව රෝහලේත් ප්‍රතිකාර ලබනවා. සිද්ධිය සම්බන්ධයෙන් සිසුවෙකු ඇතුළු හයදෙනෙකු අත්අඩංගුවට ගෙන ඇති බවයි පොලිසිය පවසන්නේ. තවත් තිදෙනෙකු අද සවස් කාලයේ පොලිසියට භාර වී තිබෙනවා. කැලණිය විශ්වවිද්‍යාලයට අනුබද්ධ රාගම වෛද්‍ය පීඨයේ පිරිමි නේවාසිකාගරයට පිටස්තර පුද්ගලයින් පිරිසක් අද අලුයම තුනට පමණ ඇතුළු වී තිබෙනවා. එහිදී එම පිරිස සිසුන්ට පහර දුන් බවයි නේවාසිකාගාරයේ රැදී සිටි සිසුන් පවසන්නේ. පහළොස් දෙනෙකුගෙන් යුත් කණ්ඩායමක් එම පහරදීම සදහා පැමිණ තිබෙනවා. පහරදීමෙන් අනතුරුව එම පිරිස නේවාසිකාගර භූමියෙන් පළා ගොස් ඇති අතර එහිදී එක් පුද්ගලයෙකු සහ ඔවුන් පැමිණි මෝටර් රථයක් සිසුන්ගේ ග්‍රහණයට ගෙන තිබෙනවා. අලුයම් කාලයේ පොලීසිය පැමිණ අදාළ මෝටර් රථය රැගෙන යාමට උත්සාහ කරන අවස්ථාවේ උණුසුම් තත්ත්වයක්ද ඇති වුණා. වෛද්‍ය පීඨයේ අභ්‍යන්තර ප්‍රශ්නයක් හේතුවෙන් කිසියම් ආරවුලක් පසුගිය දිනෙක ඇති වී තිබෙනවා. එය මේ වන විට සමථයකට පත්ව ඇති අතර ඊට බාහිර පාර්ශ්වයක් මැදිහත්වීමට යාමෙන් මෙම ගැටුම හටගෙන ඇති බවයි වෛද්‍ය පීඨ සිසුන් පවසන්නේ. සිද්ධිය සම්බන්ධයෙන් අපක්ෂපාතී පරීක්ෂණයක් සිදු කරන බව අමාත්‍ය සරත් වීරසේකර මහතා අප කළ විමසීමකදී සදහන් කළා. මෙම පහරදීම සම්බන්ධයෙන්  පොලිස් පරීක්ෂණ අඛණ්ඩව ක්‍රියාත්මකයි.   ", "URL": "https://www.itnnews.lk/2023/10/05/392836/", "Category": "Breaking News,දේශීය පුවත්", "Parent URL": null}