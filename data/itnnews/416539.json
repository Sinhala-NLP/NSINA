{"Source": "ITN news", "Timestamp": "ජූනි 11, 2022 16:35", "Headline": "ජස්ටින් බීබර් අසනීපයෙන් – ප්‍රසංග කිහිපයක් අත්හිටුවයි", "News Content": "ලෝක ප්‍රකට ගායන ශිල්පී ජස්ටින් බීබර්ගේ මුහුණේ කොටසක මාංශපේෂී අක්‍රිය වීම නිසා මෙම සතියේ පැවැත්වීමට නියමිත ප්‍රසංග කිහිපයක් අත්හිටුවා තිබෙනවා. 28 හැවිරිදි ජස්ටින් බීබර් සමාජ මාධ්‍ය ඔස්සේ වීඩියෝවක් නිකුත් කරමින් තමන්ට වැළදී ඇති රෝගී තත්ත්වය පිළිබද ප්‍රකාශ කළා. රැන්සේ හන්ට් නමැති රෝගයේ රෝග ලක්ෂණයි ඔහුට ඇතිවී තිබෙන්නේ. ඔහුට ඇසිපිය සැලීමට නොහැකි වී ඇති අතර දෙතොලේ එක පැත්තකින්  සිනා වීමට නොහැකි වී තිබෙනවා. වයිරස් ආසාදනයක් නිසා මෙම රෝග තත්ත්වය ඇතිවන බවයි ඔහු සමාජ මාධ්‍ය ඔස්සේ සදහන් කර තිබුණේ. මේ වන විට වෛද්‍ය ප්‍රතිකාර සදහා ජස්ටින් බීබර් යොමුවී සිටිනවා. තමන්ට කොපමණ කාලයක් ප්‍රතිකාර ලබා ගැනීමට සිදුවේදැයි නොදන්නා බවයි ඔහු  පවසා ඇත්තේ. වෛද්‍ය විශේෂඥයන් පවසන්නේ මෙම රෝගය නිසා ශ්‍රවණාබාධ ඇතිවීමේ අවධානමක් ද පවතින බවයි.             ", "URL": "https://www.itnnews.lk/2023/10/05/416539/", "Category": "ජාත්‍යන්තර පුවත්", "Parent URL": null}