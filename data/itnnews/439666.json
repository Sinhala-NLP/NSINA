{"Source": "ITN news", "Timestamp": "ඔක්තෝබර් 9, 2022 18:15", "Headline": "තිලිණිගේ කෝටිපති ලැයිස්තුවේ නම නැතැයි කියා ගම්මන්පිල CID යයි", "News Content": "තිලිණි ප්‍රියමාලි නමැති කෝටිපති ව්‍යාපාරික කාන්තාව සමග තමන් සබදතා පැවැත්වූ බවට පළවන වාර්තා සම්බන්ධයෙන් පරීක්ෂණයක් පවත්වන ලෙස පාර්ලිමේන්තු මන්ත්‍රී උදය ගම්මන්පිල මහතා රහස් පොලීසියෙන් ඉල්ලා සිටිනවා. මහා පරිමාණ මුදල් වංචාවක් සම්බන්ධයෙන් අත්අඩංගුවට ගෙන සිටින කෝටිපති ව්‍යාපාරික කාන්තාවක වන තිළිණි ප්‍රියමාලි සමග සබදතා පැවැත්වූ බවට නම් සදහන් ලැයිස්තුවක් සමාජ මාධ්‍යයේ සංසරණය වනවා. එම ලැයිස්තුවේ තමන්ගේ නම සදහන් බැවින් ඒ සම්බන්ධයෙන් පරීක්ෂණයක් පවත්වන ලෙස ඉල්ලා පාර්ලිමේන්තු මන්ත්‍රී උදය ගම්මන්පිල මහතා අපරාධ පරීක්ෂණ දෙපාර්තමේන්තුවට අද පැමිණිල්ලක් භාරදුන්නා. මෙම තැනැත්තිය සමග තමා කිසිදු අයුරකින් ගණුදෙනු කර නොමැති අතර අපහාස කිරීමේ ද්වේශසහගත අරමුණෙන් මෙම ව්‍යාජ නම් ලැයිස්තුව සමාජ මාධ්‍යයට එක්කර ඇති බවයි ඒ මහතා පැමිණිල්ලේ සදහන් කර තිබෙන්නේ. ලෝක වෙළෙද මධ්‍යස්ථානයේ 34 වන මහලේ මූල්‍ය ආයතනයක් පවත්වාගෙන යමින් තිලිණි ප්‍රියමාලි නමැත්තිය කෝටි ගණනින් මුදල් වංචා කර ඇති බවටයි හෙලිවුණේ. අපරාධ පරීක්ෂණ දෙපාර්තමේන්තුව මගින් සැකකාරිය අත්අඩංගුවට ගැනීමෙන් පසු රක්ෂිත බන්ධනාගාර ගත කරනු ලැබුවා. ප්‍රකෝටිපතියන්,  දේශපාලනඥයන් හා භික්ෂූන් වහන්සේ ඇතුළු බොහෝ පිරිසකගෙන් මෙම කාන්තාව මුදල් වංචාකර ඇති බවටයි හෙළිවී තිබෙන්නේ. එමෙන්ම විවිධ පුද්ගලයන් මෙම ස්ථානයේ මුදල් ආයෝජනය කළ පසු ඒවා නැවත ලබාගැනීම සදහා ඉල්ලා සිටි අවස්ථාවලදී ඔවුන් සමග අයුතු ලෙස හැසිරීමට ප්‍රසිද්ධ නිළියන් පවා යොදාගෙන ඇති බවයි වාර්තා වුණේ. මෙම තැනැත්තිය සම්බන්ධයෙන් මේ වනවිට පැමිණිලි රැසක් ලැබී ඇති අතර අපරාධ පරීක්ෂණ දෙපාර්තමේන්තුවට පමණක් පැමිණිලි 8 ක් ලැබී ඇති බවයි වාර්තා වන්නේ. ", "URL": "https://www.itnnews.lk/2023/10/05/439666/", "Category": "Breaking News,දේශීය පුවත්", "Parent URL": null}