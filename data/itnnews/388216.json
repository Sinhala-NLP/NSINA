{"Source": "ITN news", "Timestamp": "ජනවාරි 11, 2022 18:14", "Headline": "මහජන බැංකුව චීන අසාදු ලේඛණයෙන් ඉවතට", "News Content": "මහජන බැංකුව චීන අසාදු ලේඛණයෙන් ඉවත් කර තිබෙනවා. මේ බව  ශ්‍රී ලංකාවේ චීන තානාපති කාර්යාලයේ ආර්ථික සහ වාණිජ උපදේශ කාර්යාලය ද මහජන බැංකුව වෙත අද දැනුම් දී තිබෙනවා. ආන්දෝලනාත්මක චීන පොහොර තොගයට අදාළ ගැටලුව විසදීමත් සමගයි මහජන බැංකුව අසාදු ලේඛණයෙන් ඉවත් කිරීමට කටයුතු කෙරුණේ. චීන සමාගමකින් ආනයනය කිරීමට තීරණය කර තිබු කාබනික පොහොර තොගයක් සම්බන්ධව ඇති වු ගැටලුවක් හේතුවෙනුයි මහජන බැංකුව අසාදු ලේඛණ ගත කිරීමට චීනය කටයුතු කළේ. මතභේදයකට ලක් වු චීන කාබනික පෙහොර ගෙන්වීම සදහා ණයවර ලිපි නිකුත් කර තිබුණේ මහජන බැංකුව හරහායි. ශාක නිරෝධයන සේවය එම පොහොර  සාම්පල පරීක්ෂාවෙන් පසු එහි  බැක්ටීරියාවක් අඩංගු බැවින් එම පොහොර භාර නොගත යුතු බවට ප්‍රකාශ කළා. පසුව අදාළ සමාගමට ඩොලර් මිලියන 6.9ක් වන්දි ලෙස ගෙවීමට ද ශ්‍රීලංකාව කටයුතු කළා. ඒ අනුවයි මහජන බැංකුව අසාදු ලේඛණයෙන් ඉවත් කෙරුණේ. මේ අතර මෙවර යල කන්නය සදහා ගොවීන් වෙත දේශීය කාබනික පොහොර සැපයීම පිණිස ප්‍රසම්පාදන ක්‍රියාවලියක් ඇරඹීමට කටයුතු කර තිබෙනවා. මේ වසර සදහා පොහොර සහනාධාර වැඩසටහන යටතේ වෙන් කර ඇති ප්‍රතිපාදන භාවිත කරමින් දේශීය නිෂ්පාදකයන් නියමිත ප්‍රමිතියට අනුකූලව නිපදවන පරිසර හිතකාමී දේශීය පොහොර රජයේ පොහොර සමාගම් දෙක මගින් මිලදී ගැනීමට කැබිනට් අනුමැතිය හිමිව තිබෙනවා.   ", "URL": "https://www.itnnews.lk/2023/10/05/388216/", "Category": "Breaking News,දේශීය පුවත්", "Parent URL": null}