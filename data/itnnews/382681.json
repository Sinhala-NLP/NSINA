{"Source": "ITN news", "Timestamp": "දෙසැම්බර් 14, 2021 12:06", "Headline": "නැවේ තියෙන ගෑස් ප‍්‍රමිතියෙන් තොරද ? තීරණය අද ලැබෙයි ද ?", "News Content": "ලිට්රෝ ගෑස් සමාගම පසුගියදා මෙරටට ආනයන කල ගෑස් තොගය ගොඩබාන්නේද නැද්ද යන්න සම්බන්ධයෙන් තීරණාත්මක සාකච්ඡාවක් අද පැවැත්වීමට නියමිතයි. ලිට්‍රෝ ආයතනයට අයත් ගෑස් මෙට්‍රික් ටොන් 3,700ක් අඩංගු නෞකාවක් පසුගියදා දිවයිනට ළගා වුණා. අදාළ ගෑස් තොග ගොඩබෑමට පෙර නෞකාවටම ගොස් එහි ප්‍රමිතිය පරික්ෂා කිරීමේ කටයුතු සිදුව තිබෙනවා. ආනයනය කරන ලද මෙම ගෑස් තොගයේ ගන්ධය හදුනා ගන්නා රසායනිකය වන එතිල් මර්කැප්ටන් ප්‍රමාණවත්ව ඇද්දැයි මෙහිදී පරීක්ෂාවට ලක්ව ඇති බවටයි වාර්තා වන්නේ. ඒ අනුව එම ගෑස් ගොඩබෑම පිළිබඳ තීරණය අද රැස්වන තාක්ෂණික කමිටුවේදී ගැනීමට නියමිතයි. කොළඹ වරායේ නැංගුරම්ලා ඇති එම නැවෙහි ගෑස් මෙරටට ගොඩ බාන්නේද නැද්ද යන්න සම්බන්ධයෙන් අද දිනයේදී තීරණයක් ගැනීමට නියමිත බවයි පාරිභෝගික කටයුතු අධිකාරිය මීට පෙර පැවසුවේ. කෙසේ වෙතත් එහි “ප්‍රොපේන් සහ බියුටේන්” සංයුතිය ප්‍රමිතියෙන් යුක්ත බවට අනාවරණය වී ඇතත් ගෑස්වල ගඳ සුවඳ හඳුනාගැනීමට යොදන මර්කැප්ටන්  සංයුතිය අදාළ මට්ටමට පවතින්නේද නැද්ද යන්න සම්බන්ධයෙන් මේ දක්වාත් තොරතුරු අනාරණය වී නොමැති බවයි වාර්තාවන්නේ. මෙම නැවෙහි පවතින ගෑස්වල සංයුතිය සුළු හෝ ප්‍රමාණයක වෙනසක් පවතින්නේනම් කිසිසේත් අවසර ලබානොදෙන බවද එම අධිකාරිය සඳහන් කළේ. කෙසේ වෙතත් අදාළ ගෑස් තොගය සම්බන්ධයෙන් බලධාරීන් ගන්නා තීන්දු තීරණ පිලිබඳ ස්වාධීන රූපවාහිනී ප්‍රවෘත්ති අංශය අවධානයෙන් සිටිනවා. මේ අතර ගෑස් ආශ්‍රිත සිදුවීම් සම්බන්ධයෙන් සොයා බලා ඒ පිලිබඳ කඩිනමින් විසඳුම් ඉදිරිපත් කිරිමට ජනාධිපතිතුමා පත් කල කමිටුවේ වාර්තාව සැකසිමේ කටයුතු අවසන් අදියරේ පවතින බව එහි සභාපති මොරටුව විශ්ව විද්‍යාලයේ මහාචාර්ය ශාන්ත වල්පොලගේ මහතා පවසනවා. බොහෝ විට එම කටයුතු හෙට අවසන් වීමට නියමිත අතර අදාළ වාර්තාව ජනාධිපතිවරයා දිවයිනට පැමිණි පසු ලබා දීමට කටයුතු කරන බවයි ශාන්ත වල්පොලගේ මහතා පැවසුවේ.   ", "URL": "https://www.itnnews.lk/2023/10/05/382681/", "Category": "දේශීය පුවත්", "Parent URL": null}