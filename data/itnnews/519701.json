{"Source": "ITN news", "Timestamp": "ඔක්තෝබර් 1, 2023 06:50", "Headline": "හමුදාවේ සාමාජිකයන් හරි අඩකින් අඩු කිරීමේ සූදානමක්", "News Content": "2030 වන විට ශ්‍රී ලංකා යුද හමුදාවේ සාමාජිකයන්  හරි අඩකින් අඩු කිරීමට සැලසුම් කර තිබෙනවා. යුද හමුදාවේ අනුමත කාර්ය මණ්ඩලය දෙලක්ෂය ඉක්මවා ඇති බව දැක්වෙනවා. මේ සම්බන්ධයෙන් වැඩබලන ආරක්ෂක ඇමති ප්‍රමිත බණ්ඩාර තෙන්නකෝන් මහතාගෙන් කළ විමසීමකදී ඔහු සඳහන් කළේ,ලබන 2030 වන විට යුද හමුදා සාමාජිකයන් ගණන ලක්ෂය පමණ දක්වා අඩුකිරීමට රජය ප්‍රතිපත්තිමය තීන්දුවක් ගෙන ඇති බව යි. ඒ පිළිබඳව හමුදාවේ සමාලෝචනයක් කිරීම සඳහා විශ්‍රාමික මේජර් ජෙනරාල්වරකුගේ ප්‍රධානත්වයෙන් යුත් කමිටුවක් ද ජනාධිපතිවරයා විසින් පත් කරනු ලැබ තිබෙනවා. දෙලක්ෂය ඉක්මවන යුධ හමුදා සාමාජික සංඛ්‍යාව ලක්ෂය පමණ දක්වා අඩුකර,යුද හමුදාව තාක්ෂණික හා උපායශීලී හමුදාවක් බවට පත් කිරීම රජය සැලසුම් වී තිබෙනවා. මීට සමගාමීව නාවික හා ගුවන් හමුදා සාමාජිකයන් සංඛ්‍යාව ද අඩු කිරීම ඉලක්කය වී ඇතැයි ඇමති තෙන්නකෝන් මහතා සඳහන් කළා. ", "URL": "https://www.itnnews.lk/2023/10/05/519701/", "Category": "දේශීය පුවත්", "Parent URL": null}