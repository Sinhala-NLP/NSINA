{"Source": "ITN news", "Timestamp": "මැයි 30, 2022 15:57", "Headline": "අතුරුදහන් වූ නේපාල ගුවන්යානයේ සුන්බුන් හමුවෙයි", "News Content": "ඊයේ දිනයේ දී අතුරුදහන් වූ සැහැල්ලු මගී ගුවන්යානයේ සුන්බුන් හමු වූ බව නේපාල බලධාරීන් සඳහන් කරනවා. ඉන්දියානු ජාතිකයින් හතර දෙනෙකු ජර්මානු ජාතිකයන් දෙදෙනෙකු හා නේපාල ජාතිකයින් 16 දෙනෙකු යානය අනතුරට ලක් වෙන අවස්ථාවේ එහි ගමන් කර බවයි වාර්තා වන්නේ. නේපාලයේ ටාරා ගුවන් සේවයට අයත් සැහැල්ලු ගුවන්යානයක් වන එම ගුවන්යානය ගුවන්ගත වී විනාඩි විස්සකට පමණ පසුව පාලක මැදිරිය සමග තිබූ සබඳතා ඇනහිටි බව බලධාරීන් සඳහන් කරනවා. අනතුරුව ගුවන්යානය සෙවීමේ මෙහෙයුම් කටයුතු සඳහා හෙළිකොට්ටර් යානා යෙදෙවීමට පියවර ගැනුණා. පසුව අද උදෑසන යානයේ සුන් බුන් සොයා ගැනීමට මෙහෙයුම්වල නිරත වූ පිරිස් හට හැකියාව ලැබුණා. නේපාලයේ පොකාරා සිට ජොන්සම් දක්වායි මෙම ගුවන් යානය ගමන් කළේ.             ", "URL": "https://www.itnnews.lk/2023/10/05/414148/", "Category": "ජාත්‍යන්තර පුවත්", "Parent URL": null}