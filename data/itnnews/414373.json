{"Source": "ITN news", "Timestamp": "මැයි 31, 2022 17:39", "Headline": "2019 දී බදු අඩුකිරීමේ පලවිපාක ගැන අගමැති කාර්යාලයෙන් හෙළිදරව්වක්", "News Content": "2019 වසරේ අග භාගයේ දී ශ්‍රී ලංකාවට ලිහිල් බදු ක්‍රමවේදයක් හඳුන්වාදීම තුළින් වාර්ෂිකව රුපියල් බිලියන 600 ත් 800 ත් අතර ප්‍රමාණයක බදු ආදායමක් රටට අහිමි වූ බව අග්‍රාමාත්‍ය කාර්යාලය නිවේදනයක් නිකුත් කරමින් පෙන්වා දෙනවා. 2019 වසර අග භාගයේ දී ශ්‍රී ලංකාවට හඳුන්වා දුන් ලිහිල් බදු ක්‍රමවේදය තුළින් කෘෂිකර්මය තොරතුරු තාක්ෂණය සහ සඵල සේවා සදහා බදු නිදහස් කිරීම්,  බදු අඩුකිරීම් සහ බදු විරාම වැනි සහන ගණනාවක් හදුන්වා දී තිබුණි. එකතු කළ අගය මත බද්ද,  පුද්ගල ආදායම් බද්ද,  සංස්ථාපිත ආදායම් බද්ද යන බදුවල අනුපාත පවා අඩු කිරීමට එවකට කටයුතු කෙරින. එකතුකළ අගය මත බද්දෙහි හා පුද්ගල ආදායම් බද්දෙහි බදු පදනම සංකෝචනය කිරීම ද මෙම ප්‍රතිසංස්කරණ වලට ඇතුළතුවී තිබුණි. මේ හේතුව මත වාර්ෂිකව රුපියල් බිලියන 600 ත් 800 ත් අතර ප්‍රමාණයක බදු ආදායමක් රටට අහිමිවී තිබේ. කෙසේ වුවත් 2020 – 2021 වසර වලදී ආදායම් එකතු කිරීමේ ක්‍රියාවලියට කොවිඩ් 19 වසංගතය දැඩි බලපෑමක් එල්ල කර තිබුණා. මෙම බදු ප්‍රතිසංස්කරණ රාජ්‍ය ආදායම සැලකිය යුතු ලෙස අඩුවීමට හේතුවී ඇතැයි මේ වනවිට අනාවරණය කරගෙන තිබේ. එහි ප්‍රතිඵලයක් ලෙස දළ දේශීය නිෂ්පාදනයෙහි ප්‍රතිශතයක් ලෙස කලාපයේ අඩුම ආදායම් අනුපාතය ශ්‍රී ලංකාවෙන් වාර්තා වී තිබුණා. මෙය නැගී එන වෙළෙදපලේ සහ සංවර්ධනය වෙමින් පවතින ආර්ථිකයන්හි සාමාන්‍ය වන 25% ට වඩා සැලකිය යුතු ලෙස අඩු අගයක් ගත් බවයි අග්‍රාමාත්‍ය කාර්යාලය පෙන්වා දෙන්නේ. මෙම රාජ්‍ය මූල්‍ය අසමතුලිතතාවය ආර්ථිකය කෙරෙහි මේ වනවිටත් අහිතකර ලෙස බලපෑම් එල්ල කර තිබෙනවා. ජාත්‍යන්තර වෙළෙදපල ප්‍රවේශය අහිමිවීම සහ වෙනත් විදේශ විනිනමය ගලාඒම් සාපේක්ෂව අඩුවීම,  රාජ්‍ය අයවැය හිගයට බලපෑම් එල්ල කර ඇති අතර එමගින් සැළකිය යුතු ගැටලු රාශියක් ද නිර්මාණය වී තිබෙනවා. පොලී ගෙවීම් වැටුප් හා වේතන,  විශ්‍රාම වැටුප් හා සමෘද්ධි දීමනා යනාදී වියදම් වල සැලකිය යුතු කොටසක් ඇතුළුව රාජ්‍ය වියදම් දැරීමට මහා භාණ්ඩාගාරයට වැඩි වශයෙන් මහා බැංකුවෙන් නව මුදල් නිකුත් කරගැනීමට සිදුවන අතිශයින්ම තීරණාත්මක මට්ටමකට රජය පත්ව තිබේ. මෙය කිසිසේත්ම තිරසාර තත්ත්වයක් නොවන බවයි අග්‍රාමාත්‍ය කාර්යාලය පෙන්වා දෙන්නේ. එබැවින් සර්ව ආර්ථික ස්ථායිතාව තහවුරු කිරීම සදහා මෙරට මධ්‍ය කාලීන මෙන්ම දීර්ඝ කාලීන ආර්ථික වර්ධන අභිමතාර්ථ සදහා සහාය දැක්වීමට 2022 වසරේදී සහ ඉන් ඔබ්බට ආදායම් වැඩිකර ගැනීමේ මෙන්ම වියදම් තාර්කිකකරණය කිරීමේ ක්‍රියාමාර්ග මගින් ශක්තිමත් රාජ්‍ය මූල්‍ය ඒකාග්‍රතාවයක් ඇතිකර ගැනීම අත්‍යවශ්‍ය වන බවයි අග්‍රාමාත්‍ය කාර්යාලය නිකුත් කළ නිවේදනයේ දැක්වෙන්නේ. ඒ අනුව ඉතා කඩිනමින් බදු ප්‍රතිසංස්කරණ ක්‍රියාත්මක කිරීමට අවශ්‍ය කටයුතු අග්‍රාමාත්‍ය රනිල් වික්‍රමසිංහ මහතා කැබිනට් මණ්ඩලයට ඉදිරිපත් කර තිබෙනවා. එම යෝජනාවලට අනුව එකතු කළ අගය මත බද්ද  8% සිට  12% දක්වා වැඩි කිරීම,  විදුලි සංදේශ බද්ද 11.25% සිට 15% දක්වා වැඩි කිරීම,  පුද්ගල ආදායම් බදු සහනය රුපියල් මිලියන 3 සිට රුපියල් මිලියන 1.8 දක්වා අඩු කිරීම,  සේවා නියුක්ති ආදායම මත රදවා තබා ගැනීමේ බදු අනිවාර්ය කිරීම,  වෘත්තිකයින් වැනි පුද්ගලයින් වෙත සිදුකරන මසකට රුපියල් ලක්ෂයක් ඉක්මවන සේවා ගෙවීම් මත රදවාගැනීමේ බද්ධක් පැනවීම,  සංස්ථාපිත ආදායම් බදු අනුපාතය  24% සිට  30% දක්වා වැඩිකිරීම ඇතුළු යෝජනා රැසක් කඩිනම් සහ ආසන්න කාලීනව හදුන්වාදීමට නියමිත බදු සංශෝධන කඩිනම් ක්‍රියාමාර්ගවලට ඇතුළත් වනවා. අග්‍රාමාත්‍යවරයා යෝජනා 17 ක් කැබිනට් මණ්ඩලයට ඉදිරිපත් කර තිබෙනවා. ඉන් ඇතැම් බදු ප්‍රතිසංස්කරණ යෝජනා මෙම වසරේ ඉතා කඩිනමිනුත් තවත් යෝජනා කිහිපයක් 2023 දීත් ක්‍රියාත්මක කළ යුතු බවටයි අග්‍රාමාත්‍යවරයා කැබිනට් මණ්ඩලය යෝජනා කර තිබෙන්නේ.   ", "URL": "https://www.itnnews.lk/2023/10/05/414373/", "Category": "දේශීය පුවත්", "Parent URL": null}