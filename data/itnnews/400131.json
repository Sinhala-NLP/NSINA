{"Source": "ITN news", "Timestamp": "මාර්තු 8, 2022 18:19", "Headline": "ආණ්ඩුවේ ඉදිරි ගමන ගැන කතා කරන්න ශ්‍රීලනිප මන්ත්‍රීවරු ජනපති හමුවෙයි", "News Content": "ශ්‍රී ලංකා නිදහස් පක්ෂ මන්ත්‍රිවරුන් සහ ජනාධිපති ගෝඨාභය රාජපක්ෂ මැතිතුමා අතර හමුවක් අද පැවැත්වුණා. අග්‍රාමාත්‍ය මහින්ද රාජපක්ෂ මහතා ද ඊට එක්ව සිටියා. ශ්‍රී ලංකා නිදහස් පක්ෂය ඉදිරිපත් කළ කරුණු 15 ක් සම්බන්ධයෙන් මෙහිදී සාකච්ඡා කර තිබෙනවා. ජනාධිපති ලේකම් කාර්යාලයේදී මෙම සාකච්ඡාව පැවැත්වුණා. කරුණු 15කින් යුත් යෝජනාවලියක් ශ්‍රී ලංකා නිදහස් පක්ෂය ජනාධිපතිතුමා වෙත පසුගියදා භාරදුන්නා. මෙම යෝජනා සම්බන්ධයෙන් දීර්ඝ ලෙස මෙහිදී සාකච්ඡා කර තිබෙනවා. මුදල් අමාත්‍ය බැසිල් රාජපක්ෂ ඇතුළු මැති ඇමතිවරුන් කිහිප දෙනෙක් ද ශ්‍රී ලංකා නිදහස් පක්ෂය නියෝජනය කරන මැති ඇමතිවරුන් 14 දෙනා ද සාකච්ඡාවට එක්ව සිටියා. මෛත්‍රිපාල සිරිසේන,  නිමල් සිරිපාල ද සිල්වා, මහින්ද අමරවීර, දයාසිරි ජයසේකර, දුමින්ද දිසානායක, ලසන්ත අලගියවන්න,  රංජිත් සියඹලාපිටිය,  ජගත් පුෂ්පකුමාර, ශාන් විජයලාල් ද සිල්වා, චාමර සම්පත්,  සුරේන් රාඝවන්, ශාන්ත බන්ඩාර, සාරතී දුෂ්මන්ත, අංගජන් රාමනාදන් එම 14 දෙනායි.   ", "URL": "https://www.itnnews.lk/2023/10/05/400131/", "Category": "දේශීය පුවත්", "Parent URL": null}