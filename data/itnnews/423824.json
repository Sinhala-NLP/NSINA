{"Source": "ITN news", "Timestamp": "ජූලි 18, 2022 12:47", "Headline": "ගාලුමුවදොර අරගලකරුවන් විපක්ෂ නායක හමුවෙයි", "News Content": "ගාලුමුවදොර පුරවැසි අරගලය විරෝධතා ව්‍යාපාරයේ නියෝජිතයින් අද කොළඹ විපක්ෂ නායක කාර්යාලයේදී විපක්ෂ නායක සජිත් ප්‍රේමදාස මහතා හමුවී සාකච්ඡාවක් පවත්වා තිබෙනවා. මාධ්‍යවේදීන් අමතමින් එම නියෝජිතයින් කියා සිටියේ ගාලු මුවදොර පුරවැසි අරගලයේ ප්‍රධාන ඉල්ලීම ගෝඨාභය රාජපක්ෂ, රනිල් වික්‍රමසිංහ සහ ඔවුන්ගේ රජය ඉල්ලා අස්විය යුතු බවයි. මේ සම්බන්ධයෙන් ගත හැකි ක්‍රියාමාර්ග පිළිබඳව සාකච්ඡා කිරීමට අද විපක්ෂ නායකවරයා හමුවූ බව ඔවුන් සඳහන් කළා. පුරවැසි අරගලය විසින් ඉදිරිපත් කර ඇති ක්‍රියාකාරී සැලැස්මට ඉදිරියේදී තේරී පත්වන ඕනෑම රජයක් ක්‍රියාකළ යුතු බවට ද විපක්ෂ නායකවරයාට දැනුම් දුන් බව ඔවුන් වැඩිදුරටත් සඳහන් කළා. සාකච්ඡාව පිළිබඳව අදහස් දක්වමින් විපක්ෂ නායකවරයා කියා සිටියේ ගාලුමුවදොර විරෝධතා ව්‍යාපාරයේ නියෝජිතයින් නව ජනාධිපතිවරයෙකු තෝරා ගැනීම සම්බන්ධයෙන් සිය ස්ථාවරය ප්‍රකාශ කළ බවයි. තමන් හෝ තම පක්ෂය හෝ තම සන්ධානය හෝ කිසිම අවස්ථාවක අරගලයේ ඉල්ලීම් පාවා නොදුන් බව පැවසූ විපක්ෂ නායකවරයා ඉදිරියටත් එය සිදු නොවන බවද පැවසුවා.   ", "URL": "https://www.itnnews.lk/2023/10/05/423824/", "Category": "Breaking News,දේශීය පුවත්", "Parent URL": null}