{"Source": "ITN news", "Timestamp": "පෙබරවාරි 23, 2023 15:05", "Headline": "වී මිල දී ගැනීම සඳහා වෙන් කළ මුදල ගැන ජනපතිගෙන් අලුත් තීරණයක්", "News Content": "දිස්ත්‍රික් ලේකම්වරුන් මඟින් වී මිල දී ගැනිමේ දී අවශ්‍යතාව පරිදි රුපියල් බිලියන 20ක් දක්වා මුදල් වෙන් කිරීමට ජනාධිපතිතුමා තීරණය කළ බව කෘෂිකර්ම අමාත්‍ය මහින්ද අමරවීර මහතා පවසනවා. වී මිල දී ගැනීම් සඳහා මෙතෙක් දිස්ත්‍රික් ලේකම්වරුන් වෙත වෙන් කෙරුණේ රුපියල් බිලියන 10ක මුදලක් පමණයි. අවශ්‍යතාව පරිදි එය රුපියල් බිලියන 20ක් දක්වා ඉහළ නැංවීමට ජනාධිපති රනිල් වික්‍රමසිංහ මහතා අමාත්‍ය මණ්ඩලයට දැනුම් දුන් බව කෘෂිකර්ම අමාත්‍යවරයා පවසනවා. මෙවර මහ කන්නයේ දී වී මිල දී ගැනිමේ යන්ත්‍රණය දිස්ත්‍රික් ලේකම්වරුන් හා ප්‍රාදේශිය ලේකම්වරුන් වෙත පැවරීමට රජය තීරණය කළා. ඒ අනුව වී කිලෝවක් රුපියල් සියය බැගින් මිල දී ගැනීමට නියමිතයි. ජාතික ගොවි සමුළුවේ නියෝජිතයන් සමග සාකච්ඡාවකට එක් වෙමින් අමාත්‍යවරයා මේ බව සදහන් කලා. මෙවර මිල දී ගන්නා වී සහල් බවට පත් කර අඩු ආදායම්ලාභී පවුල් සදහා මාස දෙකක් යන තුරු ලබා දීමට නියමිතයි. එහිදී එක් පවුල්කට මසකට සහල් කිලෝ ග්‍රෑම් 10ක් ලබා දීමට සැලසුම් කර තිබෙනවා. අඩු ආදායම්ලාභී පවුල් ලක්ෂ 29කට මෙම සහනය හිමිවනු ඇති. ", "URL": "https://www.itnnews.lk/2023/10/05/462786/", "Category": "Breaking News,දේශීය පුවත්", "Parent URL": null}