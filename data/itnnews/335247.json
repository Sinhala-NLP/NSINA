{"Source": "ITN news", "Timestamp": "මැයි 4, 2021 21:57", "Headline": "දෙවන වරටත් පූර්ණ රට වසා දැමීමකට ඉන්දියානු රජයට බලපෑම් එල්ල වෙයි", "News Content": "කෝවිඩ් ආසාදිතයින් ගණන මිලියන 20 කට වැඩි ප්‍රමාණයක් රට තුළ වාර්තා වී ඇති හෙයින් ජාතික මට්ටමින් රට වසා දැමීමකට යාමට ඉන්දියානු රජයට බලපෑම් එල්ල වෙමින් තිබෙනවා. පසුගිය පැය 24 තුළ ඉන්දියාව නව රෝගීන් 357,229 ක් වාර්තා වී ඇති අතර වෛරසයේ මාරාන්තික රැල්ල හේතුවෙන් මරණ සංඛ්‍යාව 3,449 කින් ඉහළ ගොස් තිබේ. බොහෝ සෞඛ්‍ය විශේෂඥයින් විශ්වාස කරන්නේ ඉන්දියාවේ සැබෑ මරණ සංඛ්‍යාව නිල දත්ත වලට වඩා පස් ගුණයක් හෝ 10 ගුණයක් වැඩි බවයි. රට දිගින් දිගටම ඔක්සිජන් හිඟය සහ රෝහල් ඇඳන් හා කොරොන වයිරස් රෝගීන් සඳහා දැඩි සත්කාර ඒකකයේ පහසුකම් නොමැතිකම මෙන්ම සිරුරු වලින් පිරී ඇති ආදාහනාගාරත් සමඟ ඉන්දීය විපක්ෂ නායක රාහුල් ගාන්ධි රටපුරා අගුලු දැමිය යුතු යැයි ඉල්ලා සිටිනවා. “දැන් කොරෝනා පැතිරීම නැවැත්විය හැකි එකම ක්‍රමය පූර්ණ අගුලු දැමීමකි” යනුවෙන් ගාන්ධි ට්විටර් පණිවුඩයක් නිකුත් කරමින් කියා සිටියා. ඔහු කියා සිටියේ රජයේ “අකාර්යක්ෂමතාව බොහෝ අහිංසක මිනිසුන්ත ඝාතනය කරන” බවයි. ධවල මන්දිරයේ ප්‍රධාන වෛද්‍ය උපදේශක වෛද්‍ය ඇන්තනි ෆවුසි ද “ඉන්දියාවේ තත්වය අතිශයින්ම බරපතලයි,” බව ප්‍රකාශ කරයි. ඉන්දියාවේ දරුණුතම හානියට පත් ප්‍රාන්ත සහ නගර බොහෝමයක් දිල්ලිය සහ මුම්බායි ඇතුළු කලාපය දැනටමත් අගුලු දමා තිබෙනවා, නමුත් අගමැති නරේන්ද්‍ර මෝදි රට පුරා අගුලක් පැනවීමට විරුද්ධ වී ඇත්තේ එයට විශාල ආර්ථික හානියක් සිදුවනු ඇති බැවින් බවයි ඉන්දීය වාර්තා සදහන් කරන්නේ. 2020 මාර්තු මාසයේදී පැනවූ ඉන්දියාවේ පළමු රටපුරා අගුලු දැමීම, දිවා වැටුප් කම්කරුවන් අතර විනාශකාරී මානුෂීය අර්බුදයක් ඇති කළ අතර ඇස්තමේන්තුගත මිලියන 75 ක ජනතාවක් දරිද්‍රතාවයට තල්ලු කර තිබුණා.   ", "URL": "https://www.itnnews.lk/2023/10/05/335247/", "Category": "Breaking News,ජාත්‍යන්තර පුවත්", "Parent URL": null}