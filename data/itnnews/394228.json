{"Source": "ITN news", "Timestamp": "பிப்ரவரி 10, 2022 13:06", "Headline": "கைதிகளுக்கான வீட்டுக்காவல் திட்டத்தை முன்வைத்துள்ளது சிறைச்சாலை திணைக்களம்", "News Content": "சிறைச்சாலை திணைக்களம் சிறைச்சாலை மறுசீரமைப்புக்கு முன்னுரிமை வழங்கி 5 வருட திட்டத்திற்கமைய செயற்பாடுகளை முன்னெடுத்துள்ளது. சிறைச்சாலைகளில் நெருக்கடியை குறைப்பதற்கு முன்னுரிமை வழங்கப்பட்டுள்ளதோடு, அதுதொடர்பான குறுகிய மத்திய மற்றும் நீண்டகால தீர்வுகள் யோசனைகளாக முன்வைக்கப்பட்டுள்ளன. சிறைச்சாலைகளில் எழுந்துள்ள இடப்பிரச்சினைக்கு தீர்வாக சிறுகுற்றங்களுடன் தொடர்புடையவர்களுக்கு சிறைத்தண்டனை வழங்காமல் மாற்று வழிமுறையொன்றை நடைமுறைப்படுத்துவதற்கு ஆராயப்பட்டுள்ளது. அபிவிருத்தியடைந்த நாடுகளில் நடைமுறையிலுள்ள வீட்டுக்காவல் முறையை இலங்கையிலும் நடைமுறைப்படுத்துவது 5 வருட திட்ட யோசனையில் உள்ளடக்கப்பட்டுள்ளது. வீடுகளில் தடுத்து வைக்கப்படும் முறையின் போது நவீன தொழில்நுட்பத்தின் ஊடாக சிறைச்சாலை அதிகாரிகளின் ஊடாக கண்காணிக்க நடவடிக்கை எடுக்கப்படும். வைத்திய தேவைகள் தொழில் உள்ளிட்ட மட்டுப்படுத்தப்பட்ட தேவைகளுக்காக முன்அனுமதியுடன் அவர்களுக்கு வீடுகளிலிருந்து வெளியேறுவதற்கான சந்தர்ப்பத்தை பெற்றுக்கொடுக்கவும் திட்டமிடப்பட்டுள்ளது. குறித்த 5 வருட யோசனை நீதி அமைச்சர் அலி சப்ரியிடம் சிறைச்சாலை ஆணையாளர் நாயகம் துஷார உபுல்தெனியவினால் கையளிக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/394228/", "Category": "Breaking News,அண்மைய செய்திகள்,தேசிய செய்திகள்", "Parent URL": null}