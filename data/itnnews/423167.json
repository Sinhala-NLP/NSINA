{"Source": "ITN news", "Timestamp": "ජූලි 14, 2022 12:23", "Headline": "අරගලකරුවන් ජනාධිපති මන්දිරයෙන්, අරලියගහ මන්දිරයෙන්  සහ අග්‍රාමාත්‍ය කාර්යාලයෙන් ඉවත්වීමට තීරණය කරයි", "News Content": "ජනාධිපති මන්දිරයෙන්, අරලියගහ මන්දිරයෙන්  සහ අග්‍රාමාත්‍ය කාර්යාලයෙන් අරගලකරුවන් ඉවත්වීමට තීරණය කර තිබෙනවා.  ගෝඨා ගෝ ගම අද පැවති මාධ්‍ය හමුවකදී අරගලයට සම්බන්ධ පිරිස් මේ පිළිබද දැනුවත් කළා. කොළඹ මල්පාරේ පිහිටි අග්‍රාමාත්‍ය කාර්යාලයට  අරගලකරුවන් ඊයේ පස්වරුවේ ඇතුළු වුණා. ගාලු මුවදොර අරගල භූමියේ සිට ඔවුන් විරෝධතා පාගමනින් අග්‍රාමාත්‍ය කාර්යාලය වෙත පැමිණි අතර එහිදී පොලීසිය ඔවුන්ට ජල හා කදුලු ගෑස් ප්‍රහාරයක් එල්ල කළා. කෙසේ වෙතත් පැය කිහිපයක පසු ඔවුන් අග්‍රාමාත්‍ය කාර්යාලය තුළට ඇතුළුවීමට කටයුතු කර තිබුණා. එහිදී ඇති වූ නොසන්සුන්තාවෙන් තුවාල ලැබූ 39 දෙනෙකු කොළඹ ජාතික රෝහල ඇතුළත් කළ බවයි වාර්තා වන්නේ. විරෝධතාව අතරතුර රෝගාතුර වූ තරුණයකු රෝහල්ගත කිරීමෙන් පසු ජීවිතක්ෂයට පත්ව තිබෙනවා. රට තුළ පවතින තත්ත්වයට විරෝධය පල කරමින් ජනතා විමුක්ති පෙරමුණ  පාර්ලිමේන්තුවට පිවිසෙන පොල්දූව මංසන්ධිය අසල ඊයේ පස්වරුවේ විරෝධතාවක් ආරම්භ කළා. විරෝධතාවට තවත් පිරිස් එක්වීමත් සමග එම ස්ථානයේ නොසන්සුන්කාරී තත්ත්වයක් ඇති වුණා. ඇති වූ නොසන්සුන්කාරී තත්ත්වය පාලනය කිරීම සදහා ආරක්ෂක අංශ ජල හා කදුලු ගෑස් ප්‍රහාර එල්ලකළ බවයි අප වාර්තාකරුවන් පැවසුවේ. විරෝධතාකරුවන් ඊයේ රාත්‍රියේ පොල්දූව මංසන්ධියේ රැදී සිටියා. මාර්ග බාධක බිද දමමින් ඔවුන් ඉදිරියට ගමන් කිරීමට උත්සාහ දැරීමත් සමග ආරක්සක අංශ අවස්ථා කිහිපයකදීම ජල හා කදුලු ගෑස් ප්‍රහාර එල්ල කළා. විරෝධතාකරුවන් බැකෝ යන්ත්‍රයක් යොදා ගනිමින් මාර්ග බාධක ඉවත් කිරීමට කටයුතු කර තිබුණා.කෙසේ වෙතත් නොසන්සුන්තාව දිගින් දිගටම පැවතීම හේතුවෙන් ආරක්ෂක අංශ එම ප්‍රදේශයේ  විදුලිය විසන්ධි කිරීමට පියවර ගත්තා.     ", "URL": "https://www.itnnews.lk/2023/10/05/423167/", "Category": "දේශීය පුවත්", "Parent URL": null}