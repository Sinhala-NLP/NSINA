{"Source": "ITN news", "Timestamp": "மார்ச் 25, 2022 13:09", "Headline": "35 ஆயிரம் மெற்றிக் டொன் பெற்றோலுடன் மற்றுமொரு கப்பல் நாட்டுக்கு வருகை..", "News Content": "எரிபொருள் நிரப்பு நிலையங்களுக்கு தொடர்ச்சியாக எரிபொருட்களை விநியோகிக்க இலங்கை பெற்றோலிய கூட்டுத்தாபனம் நடவடிக்கை எடுத்துள்ளது. இதற்கமைய அதிக எண்ணிக்கையிலான பௌசர்களை பயன்படுத்தி எரிபொருள் விநியோகிக்கும் நடவடிக்கைகள் துரிதப்படுத்தப்பட்டுள்ளன. இந்த நடவடிக்கைகள் நேற்று முதல் முன்னெடுக்கப்பட்டு வருவதாக அறிவிக்கப்பட்டுள்ளது. இதனால் கடந்த நாட்களுடன் ஒப்பிடுகையில் எரிபொருள் நிரப்பு நிலையங்களில் வரிசையில் நிற்கும் மக்களின் எண்ணிக்கை குறைவடைந்துள்ளதாக எமது செய்தியாளர்கள் தெரிவிக்கின்றனர். இதனிடையே கொழும்பு துறைமுகத்தில் சுமார் 12 நாட்கள் நங்கூரமிடப்பட்டிருந்த டீசல் கப்பலொன்றுக்கு உரிய கட்டணங்களை செலுத்தியதாக எரிசக்தி அமைச்சு அறிவித்துள்ளது. 20 ஆயிரம் மெற்றிக் தொன் டீசலுடன் கொழும்பு துறைமுகத்தை வந்தடைந்த குறித்த கப்பல் டொலர் பற்றாக்குறை காரணமாக சுமார் 12 நாட்கள் நங்கூரமிடப்பட்டிருந்தது. இந்நிலையில் சிங்கப்பூர் நிறுவனமொன்றுக்கு சொந்தமான குறித்த கப்பலுக்கு 42 மில்லியன் அமெரிக்க டொலர் நிதியினை செலுத்தியதாக எரிசக்தி அமைச்சு தெரிவித்துள்ளது. கப்பலிலிருந்து டீசலினை தரையிறக்கும் பணிகள் இன்று ஆரம்பிக்கப்படவுள்ளன. இதனிடையே 35 ஆயிரம் மெற்றிக் தொன் பெற்றோல் அடங்கிய கப்பலொன்றும் நாட்டை வந்தடைந்துள்ளது. இந்திய கடனுதவி திட்டத்தின் கீழ் குறித்த பெற்றோல் கொண்டுவரப்பட்டுள்ளதாக எரிசக்தி அமைச்சு மேலும் தெரிவித்துள்ளது. ", "URL": "https://www.itnnews.lk/2023/10/05/403891/", "Category": "Breaking News,தேசிய செய்திகள்", "Parent URL": null}