{"Source": "ITN news", "Timestamp": "මැයි 24, 2021 14:10", "Headline": "එක්ස්ප්‍රස් පර්ල් නැවේ අලුත්ම තත්ත්වය පිළිබද සූම් තාක්‍ෂණය ඔස්සේ සාකච්ඡාවක්", "News Content": "ගිනි ගැනීමට ලක් වූ එක්ස්ප්‍රස් පර්ල් නෞකාවෙන් සිදුව ඇති පරිසර හානි පිළිබද තක්සේරු කිරීමට විශේෂඥ කණ්ඩායමක් ඊයේ දිනයේදී එම නෞකාව වෙත ළගා වුණා. ඔවුන් මේ වන විටත් නෞකාවේ සිට පරික්‍ෂණ කටයුතු සිදු කරන බවයි වාර්තා වන්නේ. කොළඹ වරායට වයඹ දෙසින් නැංගුරම්ලා තිබියදීයි මෙම නෞකාව ගිනි ගැනීමට ලක්වුණේ. ගින්න බොහෝ දුරට පාලනය කිරීමට නාවික හමුදාව සමත් වූ අතර නෞකාවේ ඇති රසායනික ද්‍රව්‍ය හා තෙල් හේතුවෙන් මෙරට මුහුදු සීමාව තුළ සමුද්‍ර දූෂණයක් ඇති නොවීමට සියලු ක්‍රියාමාර්ග ගන්නා බව අමාත්‍ය රෝහිත අබේගුණවර්ධන මහතා ඊයේ ප්‍රකාශ කළා. එක්ස්ප්‍රස් පර්ල් නෞකාවේ සිදුව ඇති හානිය තක්සේරු කිරීමට නෙදර්ලන්ත හා බෙල්ජියම විශේෂඥ කණ්ඩායමක් ඒ වෙත ළගා වුණේ ඊයේ දිනයේදීයි. ඔවුන් ප්‍රකාශ කර ඇති අන්දමට අදාළ නැවේ බහාලුම් අන්තර්ගත තට්ටුවට පහළ කොටසේ ද ගිනි ගැනීමක් ඇති වී තිබෙන අතර එය හැකි ඉක්මණින් නිවා දැමිය යුතු වනවා. කෙසේ වෙතත් නැවෙහි මේ වන විට පවතින උෂ්ණත්වය අවදානම් සහගත නොවන බවයි ඔවුන් පෙන්වා දී ඇත්තේ. මේ අතර ගත යුතු ඉදිරි ක්‍රියාමාර්ග හා නැවේ අලුත්ම තත්ත්වය පිළිබද සාකච්ඡාවක් සූම් තාක්‍ෂණය ඔස්සේ අද පැවැත්වූ අතර ඊට නෙදර්ලන්ත හා බෙල්ජියම් විශේෂඥ කණ්ඩායම, ශ්‍රී ලංකා නාවික හමුදාව හා වරාය අධිකාරියේ නිලධාරීන් එක්වුණා. මෙහිදී සාකච්ඡා වූ කරුණු අනුව ඉදිරි ක්‍රියාමාර්ග ගැනීමට නියමිත බවයි වාර්තා වන්නේ. සිංගප්පූරුවට අයත් ටොන් තිස් හත් දහසක් බරැත් එක්ස්ප්‍රස් පර්ල් නෞකාවේ බහාලුම් 1486 ක් අඩංගු බවයි වාර්තා වන්නේ. නයිට්ට්‍රික් ඇසිඩ් මෙට්ට්‍රික් ටොන් 25 ක් ඇතුලු රසායන ද්‍රව්‍ය හා රූපලාවන්‍ය ද්‍රව්‍ය එහි ඇතුළත්. පොහොර මෙන්ම පුපුරන ද්‍රව්‍ය නිෂ්පාදනය කිරීම සදහා යොදා ගන්නා අන්තරායකර ද්‍රව්‍ය රැසක් එහි තිබූ බවටද වාර්තා වනවා.   ", "URL": "https://www.itnnews.lk/2023/10/05/338899/", "Category": "දේශීය පුවත්", "Parent URL": null}