{"Source": "ITN news", "Timestamp": "දෙසැම්බර් 11, 2022 17:25", "Headline": "වායු දූෂණය පහළ ගියත් දිස්ත්‍රික්ක හයක් තවමත් අවධානම්", "News Content": "ශ්‍රී ලංකාවේ වායූ ගුණාත්මක තත්ත්ව දර්ශකය අද උදෑසන වනවිට ඊයේ දිනට සාපේක්ෂව යම් යහපත් ප්‍රවණතාවක් පෙන්නුම් කර තිබෙනවා. ඒ අනුව ජාතික ගොඩනැගිලි පර්යේෂණ සංවිධානය අද  ඉදිරිපත් කරන දත්ත වලට අනුව වැඩිම වායු දුෂණය සහිත නගරය ලෙස වාර්තා වන්නේ කොළඹ නගරයයි. එම දර්ශක අගය 123 ක් ලෙස සටහන්ව තිබෙනවා. මේ අතර යාපනය,  කුරුණෑගල,  මහනුවර,  පුත්තලම සහ පොළොන්නරුව යන නගරවලින් සියය ඉක්මවූ දර්ශක අගයක් වාර්තා වී ඇති බවයි ගොඩනැගිලි පර්යේෂණ සංවිධානය සදහන් කරන්නේ. ගොඩනැගිලි පර්යේෂණ සංවිධානය නිකුත් කර ඇති දත්තවලට අනුව ගුණාත්මක වායු තත්ත්ව දර්ශකයේ ඉහළම අගය අද වාර්තා වී ඇත්තේ කොළඹ නගරයෙන් වන අතර එම අගය 123 ක්. ඊයේ දිනයේ එය සටහන්ව තිබුණේ 191 ක් ලෙසයි. මීට අමතරව පුත්තලම 117 ක්,  යාපනය 109 ක්,  මහනුවර 106 ක්.  පොළොන්නරුව 103 ක් සහ කුරුණෑගල 100 ක් ලෙස වායු තත්ත්ව දර්ශකය අද සටහන් වී තිබෙනවා. එම සෑම නගරයකම ඊයේ වාර්තා වූ අගයට වඩා අද දිනයේ වාර්තා වන්නේ අඩු අගයක්. ගොඩනැගිලි පර්යේෂණ සංවිධානයට අනුව සියයට වැඩි මෙම කාණ්ඩය අයහපත් තත්ත්වයක් වන අතර බොහෝ දෙනෙකුට විවිධ රෝග ලක්ෂණ පෙන්නුම් කළ හැති බවටයි සෞඛ්‍ය අංශ පෙන්වා දෙන්නේ. එමෙන්ම සංවේදී පිරිසට වැඩි බලපෑමක් සිදුවන අතර ශ්වසනාබාධ මෙන්ම උගුරේ ආබාධ වැඩි වශයෙන් ඇතිවිය හැකි බැවින් විශේෂ අවධානය යොමුකරන ලෙස සෞඛ්‍ය අංශ දැනුම් දෙනවා. මේ අතර කළුතර සහ කෑගල්ල ප්‍රදේශවල ගුණාත්මක  වායු තත්ත්ව දර්ශකය 97 ක් ලෙස වාර්තා වී තිබෙනවා. එමෙන්ම මේ දිනවල පවතින අධික සීතල කාලගුණය හේතුවෙන් බිලිදුන් දෙදෙනෙකු ජිවිතක්ෂයට පත්වීමේ සිදුවීම් දෙකක් ඊයේ වාර්තා වුණා. පවතින අයපත් කාළගුණය හේතුවෙන් කුඩා දරුවන් කෙරෙහි වැඩි අවාධානයක් යොමු කර සෞඛ්‍ය උපදෙස් පිළිපදින ලෙසයි වෛද්‍යවරුන් ඉල්ලා සිටින්නේ. රත්නපුර ප්‍රදේශයේ ද ඝන මීදුම් තත්ත්වයක් පැවතීම හේතුවෙන් ජන ජීවිතයට දැඩි බලපෑම් එල්ලවී තිබෙනවා. එම ප්‍රදේශවල වැඩි වශයෙන් කුඩා තේවතු ආශ්‍රිත කර්මාන්ත සිදුකරන බැවින් තේ දළු නෙළීම ඇතුළු කටයුතු සිදුකිරීමට නොහැකි තත්ත්වයක් උද්ගතව තිබෙනවා. මැන්ඩවූස් සුළි කුණාටුවේ බලපෑමෙන් තවදුරටත් උතුර, උතුරුමැද, නැගෙනහිර සහ ඌව පළාත්වල ස්ථාන ස්වල්පයක සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇති විය හැකි බව කාලගුණවිද්‍යා දෙපාර්තමේන්තුව පවසනවා. බස්නාහිර, සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් වැසි වාර කිහිපයක් ඇති විය හැකි බව ද නිවේදනය කරනවා. ගිගුරුම් සහිත වැසි සමග ඇතිවිය හැකි තාවකාලික තද සුළං වලින් සහ අකුණු මඟින් සිදුවන අනතුරු අවම කරගැනීමට අවශ්‍ය පියවර ගන්නා ලෙස කාලගුණවිද්‍යා දෙපාර්තමේන්තුව ජනතාවගෙන්  ඉල්ලා සිටි. මේ අතර බදුල්ල,  පස්සර,  මඩොල්සිම ලුණුගල මාර්ගය දෙපස විශාල ගස් රැසක් අධිබලැති විදුලි රැහැන් මතට කඩාවැටීම හේතුවෙන් විදුලි පද්ධතියට අලාභ හානි සිදුව තිබෙනවා. නිවාස මෙන්ම දේපල රැසකට හානි සිදුව ඇති අතර වගාවන්ද විනාශ වී ඇති බවයි  අප වාර්තාකරුවන් ප්‍රකාශ කළේ. බොහෝ නිවාසවල වහලට දමා තිබූ තහඩු ගැලවී ගොස් ඇති ආකාරය ද දැකගත හැකියි. පසුගිය දින කිහිපය පුරා සුළි කුණාටුවේ බලපෑමෙන් මේ වනවිට පවුල් 4825ක පුද්ගලයින් 16360 ක් බලපෑමට ලක්ව ඇති බවයි ආපදා කළමණාකරණ මධ්‍යස්ථානය නිවේදනය කරන්නේ. වාර්තා වී ඇති පුද්ගල මරණ සංඛ්‍යාව 3ක්.අර්ධ නිවාස හානි 4385 වාර්තා වී තිබෙනවා.     ", "URL": "https://www.itnnews.lk/2023/10/05/449718/", "Category": "Breaking News,දේශීය පුවත්", "Parent URL": null}