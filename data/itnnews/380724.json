{"Source": "ITN news", "Timestamp": "දෙසැම්බර් 5, 2021 12:03", "Headline": "ජනපති පස්වෙනි ඉන්දියානු සාගර සමුළුව අමතයි", "News Content": "ලෝක වෙළෙඳාමෙන් සැලකිය යුතු ප්‍රමාණයක් ඉන්දියන් සාගරය හරහා සිදුවන බැවින් මුහුදු මාර්ග සන්නිවේදනය සුරක්ෂිතව පවත්වාගෙන යාම ඉතා වැදගත් බව  ජනාධිපති ගෝඨාභය රාජපක්ෂ මැතිතුමා පවසනවා. එක්සත් අරාබි එමිර් රාජ්‍යයේ අබුඩාබි හි පැවැත්වෙන පස්වන ඉන්දියානු සාගර සමුළුව අමතමින් ජනාධිපතිතුමා මේ බව ප්‍රකාශ කළා. ඉන්දියානු සාගරය ආශ්‍රිත රාජ්‍යවල සහ එම සාගරය බහුලව භාවිතා කරන සෙසු රටවලට බලපාන පොදු අභිලාෂ හා ගැටලුවලට අදාළ කරුණු සාකච්ඡා කිරීමේ අරමුණින් ඉන්දියානු සාගර සමුළුව 2016 වර්ෂයේ දී ආරම්භ කෙරුණා. පරිසරය , ආර්ථිකය , වසංගතය යන්න තේමා කර ගනිමින් පැවැත්වෙන මෙවර සමුළුවේ ආරම්භක දේශනය ජනාධිපති ගෝඨාභය රාජපක්ෂ මැතිතුමා සිදු කළා. ඉන්දියන් සාගරය තුළ සිදුවන ජාවාරම් සහ අපරාධ මැඩලීම සඳහා ගතයුතු ක්‍රියාමාර්ග සම්බන්ධයෙන් ද ජනාධිපතිතුමා සිය අවදානය යොමු කළා. පසුගිය වසර කිහිපය තුළදී ඉන්දියන් සාගරය තුළ විවිධ අපරාධ කල්ලි ක්‍රියාත්මක කළ හෙරොයින් , අයිස් සහ ගංජා වැනි මත්ද්‍රව්‍ය ජාවාරම් රැසක් වැටලීමට මෙරට ආරක්ෂක අංශ සමත් වූ බවයි ගෝඨාභය රාජපක්ෂ මැතිතුමා පෙන්වා දුන්නේ. මෙවැනි සංකීර්ණ අපරාධ කල්ලි අඩපණ කළ හැක්කේ කලාපීය රටවල් අතර බුද්ධි අංශ, වෙරළ ආරක්ෂක නිලධාරීන් හා නාවික හමුදා එක්ව කටයුතු කිරීමෙන් පමණක් බවද ජනාධිපතිතුමා අවධාරණය කළා. ආගමික අන්තවාදී සහ ත්‍රස්තවාදයට එරෙහිව කටයුතු කිරීමේ වැදගත්කමද රාජපක්ෂ මැතිතුමා පෙන්වා දුන්නා.   ", "URL": "https://www.itnnews.lk/2023/10/05/380724/", "Category": "Breaking News,දේශීය පුවත්", "Parent URL": null}