{"Source": "ITN news", "Timestamp": "ஜூன் 21, 2021 12:18", "Headline": "ஓரு மாதத்திற்கு பின்னர் நாடு திறக்கப்பட்ட போதிலும் மாகாணங்களுக்கு இடையில் போக்குவரத்துக்கள் முற்றாக தடை..", "News Content": "ஒரு மாத காலமாக நாடு பூராகவும் அமுல்படுத்தப்பட்டிருந்த பயணத் தடை இன்று அதிகாலை நீக்கப்பட்ட போதிலும் மாகாணங்களுக்கு இடையிலான பயணத்தடை தொடர்ந்தும் அமுலில் உள்ளது. இன்று அதிகாலை 4 மணி முதல் 23 ம் திகதி இரவு 10 மணி வரை 34 புகையிரத சேவைகளை முன்னெடுக்க தீர்மானிக்கப்பட்டுள்ளதாக புகையிரத திணைக்களம் தெரிவிக்கிறது. எவ்வாறாயினும் இன்று காலை 23 புகையிரதங்கள் சேவையில் ஈடுபடுத்தப்பட்டதாகவும் திணைக்களம் தெரிவிக்கிறது. அம்பேபுஸ்ஸயிலிருந்து 3 புகையிரதங்களும், மீரிகம, வெயங்கொட, கம்பஹா, கொச்சிக்கடை, போன்ற பகுதிகளிலிருந்து ஒரு புகையிரதம் வீதமும் சேவையில் ஈடுபடுத்தப்பட்டதுடன் கரையோர புகையிரத வீதியின் அழுத்கமவிலிருந்து 4 புகையிரதங்கள் சேவையில் ஈடுபட்டன. களனிவெளி வீதியின் அவிசாவெல்லயிலிருந்து இரண்டு புகையிரதங்களும், பாதுக்கையிலிருந்து இரண்டு புகையிரதங்களும் சேவையில் ஈடுபட்டுள்ளதுடன் சிலாபம் வீதியின் கொச்சிக்கடையிலிருந்து ஒரு புகையிரதமும் நீர்கொழும்பிலிருந்து இரண்டு புகையிரதங்களும் சேவையில் ஈடுபட்டன. இதற்கு மேலதிகமாக வெயங்கொட மற்றும் மீரிகம ஆகிய பகுதிகளிலிருந்து சேவையை ஆரம்பித்த புகையிரதங்கள் பாணந்துறை வரை பயணிக்கவும் நடவடிக்கை எடுக்கப்பட்டுள்ளதாக புகையிரத திணைக்களம் தெரிவிக்கிறது. இதேவேளை பொதுமக்களின் வசதி கருதி இலங்கை போக்குவரத்து சபையும் தமது சேவைகளை சுகாதார விதிமுறைகளுக்கு அமைய வழங்க நடவடிக்கை எடுத்துள்ளது. ", "URL": "https://www.itnnews.lk/2023/10/05/344108/", "Category": "Breaking News,தேசிய செய்திகள்", "Parent URL": null}