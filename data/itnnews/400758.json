{"Source": "ITN news", "Timestamp": "மார்ச் 11, 2022 19:13", "Headline": "வெளிநாட்டு வேலைவாய்ப்பு பணியகத்தின் சட்டங்களை மீறியவர்களை தண்டிக்குமாறு ஜனாதிபதி பணிப்புரை..", "News Content": "வெளிநாட்டு வேலைவாய்ப்பு பணியகத்தின் சட்டத்தை மீறிய நிறுவனங்கள் மற்றும் நபர்களுக்கு எதிராக சட்ட நடவடிக்கை எடுக்குமாறு ஜனாதிபதி அதிகாரிகளுக்கு ஆலோசனை வழங்கியுள்ளார். வெளிநாட்டு வேலைவாய்ப்பு பணியகத்திற்கு கண்காணிப்பு விஜயமொன்றை மேற்கொண்டிருந்த போது ஜனாதிபதி இந்த ஆலோசனையை வழங்கியுள்ளார். \nவேலைவாய்ப்புக்களை பெற்றுக்கொடுக்கும் நிறுவனங்களுக்கு என அனுமதிபத்திரத்தை வழங்குதல், வெளிநாடுகளுக்கு வேலைவாய்ப்புக்கென செல்பவர்களுக்கு பயிற்சி வழங்குதல், பதிவு மற்றும் நலன்புரி விடயங்கள் தொடர்பில் வெளிநாட்டு வேலைவாய்ப்பு பணியகம் தமது செயற்பாடுகளை முன்னெடுக்கிறது. குறித்த பணியகத்தின் பல்வேறு பிரிவுகள் பெற்றுள்ள முன்னேற்றங்கள் தொடர்பில் இதன்போது ஜனாதிபதியின் கவனத்திற்கு கொண்டுவரப்பட்டது. வேலைவாய்ப்புக்கென வெளிநாடு செல்லும் பணியாளர்களின் பாதுகாப்பு , வேலை செய்யும் இடங்களில் காணப்படும் பிரச்சினைகள் போன்றவற்றிற்கு தீர்வு வழங்குவதற்கென எடுக்கப்பட்டுள்ள நடவடிக்கைகள் தொர்பிலும் ஜனாதிபதி ஆராய்ந்தார். வெளிநாட்டு வேலைவாய்ப்பு அனுமதி பத்திரத்தை பெற்றுக்கொண்டவர்களுக்குள்ள பொறுப்புக்கள் உரிய முறையில் நிறைவேற்றப்படுகின்றதா, என்பது குறித்தும் ஜனாதிபதி அதிகாரிகளிடம் கேட்டறிந்தார். தமது பணியகத்தின் சட்டங்களை மீறிய நிறுவனங்கள் மற்றும் நபர்களுக்கு எதிராக 2 ஆயிரத்து 832 வழக்குகள் தொடரப்பட்டுள்ளதாக அதிகாரிகள் ஜனாதிபதியிடம் தெரிவித்தனர். இதேவேளை வெளிநாட்டு வேலைவாய்ப்பு பணியகத்தில் 24 மணித்தியாலமும் செயற்படும் தகவல் சேவைகுறித்தும் ஜனாதிபதி ஆராய்ந்தார். பணியகத்தின் அனைத்து பிரிவுகளையும் மேற்பார்வை செய்த ஜனாதிபதி , சேவைகளைப் பெறுவதற்கென அங்கு வந்திருந்த மக்களிடமும் பணியகத்தின் செயற்பாடுகள் குறித்து கேட்டறிந்தார். ", "URL": "https://www.itnnews.lk/2023/10/05/400758/", "Category": "Breaking News,தேசிய செய்திகள்", "Parent URL": null}