{"Source": "ITN news", "Timestamp": "ஜூலை 19, 2023 11:47", "Headline": "விபத்துக்களில் ஈடுபடும் சாரதிகளை பரிசோதனைகளுக்காக வைத்திய அதிகாரி முன்னிலையில் ஆஜர்படுத்த தீர்மானம்", "News Content": "ஆபத்தான விபத்துக்களில் ஈடுபடும் சாரதிகளை பரிசோதனைகளுக்காக வைத்திய அதிகாரி முன்னிலையில் ஆஜர்படுத்துவதற்கு தீர்மானம் எடுக்கப்பட்டுள்ளது. இந்த ஒழுங்குமுறையை அறிமுகப்படுத்துவதற்கான ஆரம்பகட்ட கலந்துரையாடல்கள் இடம்பெற்று வருவதாக பொலிஸ் ஊடகப் பேச்சாளரும் சிரேஷ்ட பொலிஸ் அத்தியட்சகருமான நிஹால் தல்துவ தெரிவித்துள்ளார். சில வாகன சாரதிகள் மதுபானம் அருந்துவது மாத்திரமன்றி போதைப்பொருளை உட்கொண்ட பின்னரும் வாகனங்களை செலுத்துவதாக சிரேஸ்ட பொலிஸ் அத்தியட்சகர் குறிப்பிட்டுள்ளார். அத்தகைய நபர்களை அடையாளம் காண, தேவையான உபகரணங்கள் தேவை என்றும் அவர் குறிப்பிட்டார். மரணமான விபத்துக்களில் ஈடுபடும் சாரதிகள் கைது செய்யப்பட்டதன் பின்னர், அவர்கள் போதைப்பொருள் உட்கொண்டார்களா என்பதை கண்டறிய மருத்துவ அதிகாரியிடம் ஆஜர்படுத்துவதற்கான விதிமுறைகளை அறிமுகப்படுத்த எதிர்பார்த்துள்ளதாகவும் தெரிவித்தார். விதிமுறைகளை திருத்துவதற்கு தேவையான கலந்துரையாடல் தற்போது முன்னெடுக்கப்படுகிறது. இம்மாதம் 15ஆம் திகதி வரையில் பஸ்கள் சம்பந்தப்பட்ட 137 விபத்துக்கள் பதிவாகியுள்ளதாகவும் உறுதிப்படுத்தியுள்ளார். இந்த ஆண்டு மொத்தம் 1,135 விபத்துகள் பதிவாகியுள்ளன. இதில் 1202 பேர் உயிரிழந்துள்ளமை குறிப்பிடத்தக்கதாகும். இந்த ஆண்டில் மொத்தம் 2,088 பேர் வாகன விபத்துக்களில் படுகாயமடைந்துள்ளனர். ", "URL": "https://www.itnnews.lk/2023/10/05/500874/", "Category": "Breaking News,தேசிய செய்திகள்", "Parent URL": null}