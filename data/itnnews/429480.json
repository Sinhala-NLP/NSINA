{"Source": "ITN news", "Timestamp": "ஆகஸ்ட் 17, 2022 13:13", "Headline": "Monkeypox இன் பெயரை மாற்றுவதற்கு உலக சுகாதார ஸ்தாபனம் பொதுமக்களின் உதவியை நாடுகிறது..", "News Content": "குரங்கம்மை நோய் தொடர்பான அச்சுறுத்தல் உலகளாவிய ரீதியில் அதிகரித்துள்ளது. இந்நிலையில் உலக சுகாதார அமைப்பு Monkeypox எனும் பெயரை மாற்றுவதற்கு பொதுமக்களிடம் உதவிகளை கோரியுள்ளது. ஐக்கிய நாடுகளின் சுகாதார முகவர் நிறுவனம் அது தொடர்பான நடவடிக்கைகளை முன்னெடுத்துள்ளது. வேகமாகவும், தீவிரமாகவும் குரங்கம்மை நோய் பரவி வரும் நிலையில், பெயர் மாற்றத்திற்கான பரிந்துரைகள் பொதுமக்களிடமிருந்து கோரப்பட்டுள்ளது. குறிப்பாக துறைசார் வல்லுனர்கள் பலர் ஏற்கனவே பெயர் விலங்கினமொன்றை கலங்கத்திற்கு உட்படுத்தும் வகையில் காணப்படுவதாக குறிப்பிட்டுள்ளனர். எனினும் நோய் பரவல் தொடர்பில் ஆபிரிக்க கண்டத்திலுள்ள ஏனைய விலங்குகளும் ஓரளவு பங்கு வகிப்பதாக உலக சுகாதார ஸ்தாபனம் குறிப்பிட்டுள்ளது. குறிப்பாக பிரேசிலில் வேகமாக Monkeypox பரவியதையடுத்து அங்குள்ள மக்கள் குரங்குகளை தாக்கும் செயற்பாடுகளில் ஈடுபட்டதாகவும் சுட்டிக்காட்டப்பட்டுள்ளது. குறித்த விடயம் தொடர்பில் உலக சுகாதார அமைப்பின் பேச்சாளர் பெடில்லா ச்சைப் ஜெனீவாவில் நேற்றைய தினம் ஊடகவியலாளர் சந்திப்பொன்றையும் நடத்தியிருந்தார். புதிய பெயரை பரிந்துரை செய்வதற்கான பிரத்தியேக இணையத்தளமொன்றும் காணப்படுவதாக உலக சுகாதார ஸ்தாபனம் தெரிவித்துள்ளது. ", "URL": "https://www.itnnews.lk/2023/10/05/429480/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}