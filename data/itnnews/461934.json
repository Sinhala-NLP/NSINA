{"Source": "ITN news", "Timestamp": "පෙබරවාරි 20, 2023 14:26", "Headline": "සජබ විරෝධතාව ගැන අධිකරණයෙන් නියෝගයක්", "News Content": "මුදල් අමාත්‍යාංශයට ජනාධිපති ලේකම් කාර්යාලයට,  ජනාධිපති මන්දිරයට හා ගාලුමුවදොර භූමියට උද්ඝෝෂකයින් ඇතුළුවීම වළක්වාලමින් අධිකරණය තහනම් නියෝගයක් නිකුත් කළා. පළාත් පාලන මැතිවරණය පවත්වන ලෙස බලකරමින් සමගි ජනබලවේගය හා වෘත්තීය සමිති කිහිපයක් උද්ඝෝෂණයක් සිදුකිරිමට සූදානමින් සිටින බවට කොල්ලුපිටිය හා කොම්පඤ්ඤවීදිය පොලිස් ස්ථානාධිපතිවරුන් අධිකරණයට කරුණු වාර්තාකර තිබුණා. එම කරුණු සැලකිල්ලට ගනිමිනුයි කොටුව මහේස්ත්‍රාත් තිළිණ ගමගේ මහතා මෙම නියෝගය නිකුත් කළේ. මහජන පීඩාවක් ඇති නොවන ලෙස උද්ඝෝෂණ සිදු කරන ලෙස ද මහේස්ත්‍රාත්වරයා උද්ඝෝෂකයින්ට නියෝග කළා. සාමකාමී උද්ඝෝෂණ සිදු කිරීමට කිසිදු බාධාවක් නැති බව අවධාරණය කළ මහේස්ත්‍රාත්වරයා කළහකාරී ලෙස හැසිරෙමින් උද්ඝෝෂකයින් කටයුතු කරන්නේ නම් දණ්ඩනීති සංග්‍රහය,  පොලිස් ආඥා පනත,  මංමාවත් පනත හා මැතිවරණ පනත ප්‍රකාරව කටයුතු කරන ලෙසද දැනුම් දුන්නා. කලහකාරී ලෙස හැසිරෙන පුද්ගලයින් අත්අඩංගුවට ගෙන අධිකරණයට ඉදිරිපත් කරන ලෙස මහේස්ත්‍රාත්වරයා නියෝග කළා. මීට අමතරව ගාලු මුවදොර වටරවුමේ සිට චෙත්‍යපාර, ජනාධිපති මාවත ඇතුළු මාර්ග කිහිපයකට හා කොල්ලුපිටිය කොම්පඤ්ඤවීදිය මාර්ග කිහිපයක් නම් කරමින් ඒවාට ඇතුළුවීම ද තහනම් කෙරුණා.   ", "URL": "https://www.itnnews.lk/2023/10/05/461934/", "Category": "Breaking News,දේශීය පුවත්", "Parent URL": null}