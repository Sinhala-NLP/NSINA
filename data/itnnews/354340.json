{"Source": "ITN news", "Timestamp": "ஆகஸ்ட் 4, 2021 12:34", "Headline": "தனிமைப்படுத்தல் சட்ட விதிகளை மீறிய மேலும் 113 பேர் கைது..", "News Content": "தனிமைப்படுத்தல் சட்ட விதிகளை மீறிய மேலும் 113 பேர் கைதுசெய்யப்பட்டுள்ளனர். கடந்த 24 மணித்தியாலங்களில் முன்னெடுக்கப்பட்ட சுற்றிவளைப்புக்களிலேயே அவர்கள் கைதாகியுள்ளனர். அதனடிப்படையில் இதுவரை தனிமைப்படுத்தல் விதிகளை மீறி செயற்பட்ட 53 ஆயிரத்து 143 பேர் கைதுசெய்யப்பட்டுள்ளனர். அத்துடன் மேல் மாகாணத்திலிருந்து வெளியேறும் மற்றும் உள்நுழையும் 13 இடங்களில் 5 ஆயிரத்து 494 பேர் சோதனைக்குட்படுத்தப்பட்டனர். இதன்போது 133 பேர் மாகாண எல்லைகளை மீறி பயணித்துள்ளதோடு, 53 வாகனங்கள் எச்சரிக்கப்பட்டு மீள திருப்பியனுப்பப்பட்டுள்ளன. கொரோனா தொற்று பரவலை கட்டுப்படுத்தும் வகையில் சுகாதார தரப்பினரால் சுகாதார பாதுகாப்பு ஆலோசனைகள் வழங்கப்பட்டுள்ளன. அவை பின்பற்றப்படும் விதம் தொடர்பில் தொடர்ந்தும் கண்காணிக்கப்படுவதோடு, அதை மீறி செயற்படும் நபர்களை கைதுசெய்வதற்கான சுற்றிவளைப்புக்கள் முன்னெடுக்கப்படுவதாக பொலிஸார் தெரிவித்துள்ளனர். ", "URL": "https://www.itnnews.lk/2023/10/05/354340/", "Category": "Breaking News,அண்மைய செய்திகள்", "Parent URL": null}