{"Source": "ITN news", "Timestamp": "අප්‍රේල් 22, 2023 10:01", "Headline": "අලුත්ගම සිට ගාල්ල බලා ධාවනය වූ දුම්රියක ත්‍රී රෝද රථයක් ගැටෙයි", "News Content": "අලුත්ගම සිට ගාල්ල බලා ධාවනය වූ දුම්රියට අද අලුයම ත්‍රී රෝද රථයක් ගැටීමෙන් අනතුරක් සිදු වුණා. අනතුර සිදුවන අවස්ථාවේ ත්‍රී රෝද රථයේ රියදුරු රථයෙන් පැන දිවි බේරාගත් බව අප වාර්තාකරු පවසනවා. අම්බලන්ගොඩ මාදම්පාගම නීග්‍රෝධාරාම මාවතේ දුම්රිය හරස් මාර්ගයේ සංඥා පද්ධතිය ක්‍රියාවිරහිත වීම මෙම අනතුරට හේතුව බව ප්‍රදේශවාසීන් පවසනවා. පසුගිය මාස 2 ඇතුලත මෙවැනි අනතුරු දෙකක් මෙම ස්ථානයේ සිදු වූ බව ද වාර්තා වනවා. මුහුදුබඩ දුම්රිය මාර්ගයේ සංඥා පද්ධතිය දුම්රිය හරස් මාර්ගවල සවිකර තිබුණද බොහෝ ස්ථානවල අක්‍රිය තත්ත්වයේ පැවතීම නිසා මාරක දුම්රිය අනතුරු සිදු වන බවත් මේ පිළිබඳ බලධාරීන් අවධානය යොමු කළ යුතු බවත් ජනතාව ඉල්ලා සිටිනවා. කෙසේ වුවද අම්බලන්ගොඩ දුම්රිය ස්ථානයෙන් මේ පිළිබද විමසූ අවස්ථාවේ එහි නිලධාරීන් පවසා ඇත්තේ සංඥා පද්ධතිය පිළිබඳ පාලක මැදිරියෙන් විමසිය යුතු බවයි.     ", "URL": "https://www.itnnews.lk/2023/10/05/477229/", "Category": "Breaking News,දේශීය පුවත්", "Parent URL": null}