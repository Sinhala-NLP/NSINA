{"Source": "ITN news", "Timestamp": "ඔක්තෝබර් 4, 2021 17:24", "Headline": "කිරි පැකට්ටුව කැබිනට්ටුවට යද්දී වරායේ හිර වුනු කිරි මුදා ගන්න පියවර", "News Content": "ආනයනික කිරිපිටි මිල සංශෝධනය කිරීම සම්බන්ධයෙන් යෝජනාව කැබිනට් මණ්ඩලයට ඉදිරිපත් කිරීමට නියමිතව තිබෙනවා. මිල සංශෝධනය වුවහොත් ආනයනික කිරිපිටි කිලෝග්‍රෑමයක මිල රුපියල් 1145ක් දක්වා ඉහළ යනවා. කෙසේ වෙතත් මෙරට ඉල්ලුමට අවශ්‍ය තරම් දේශීය කිරිපිටි තමන් සතුව ඇති බව දේශීය කිරිපිටි නිශ්පාදකයන් පවසනවා. ආනයනික කිරිපිටි මිල ඉහළ නංවන ලෙස කිරිපිටි ආනයනකරුවන් අවස්ථා ගණනාවකදී රජයෙන් ඉල්ලීම් කළා. මුදල් අමාත්‍යවරයා සමග පැවති සාකච්ඡාවකදී  ආනයනකරුවන් ඉල්ලා සිටියේ කිරිපිටි කිලෝ ග්‍රෑමයක මිල රුපියල් 350කින් ඉහළ දැමිය යුතු බවටයි. කෙසේ වෙතත් වෙළදපොළ තත්ත්වය සහ ආනයනික බදු සම්බන්ධයෙන් සාකච්ඡා කිරීමෙන් පසුව රුපියල් 200 ක මිල වැඩිවීමකට ආනයනකරුවන් එකග වී තිබෙනවා. ඒ අනුව කිරිපිටි මිල සංශෝධනය   සම්බන්ධයෙන් රජයේ අවධානය යොමුව ඇති අතර එය කැබිනට් මණ්ඩලයට ඉදිරිපත් කිරීමට නියමිතයි. වෙළදපොලේ දැනට පවතින ආනයනික කිරිපිටි කිලෝග්‍රෑමයක මිල රුපියල් 945 වන අතර මෙම මිල ඉහළ දැමීම සිදු වුවහොත් එය රුපියල් 1145 දක්වා ඉහළ යනු ඇති. මේ අතර වරායේ සිරවී තිබූ  කිරිපිටි තොග නිදහස් කරගැනීම අද සිට ආරම්භ කෙරෙන බව කිරිපිටි ආනයනකරුවන්ගේ සංගමය  පවසනවා. ඒ අනුව කිරිපිටි මෙට්‍රික් ටොන් 360ක් නිදහස් කර ගැනීමට හැකි බවට එම සංගමය අපේක්ෂා කරනවා. ", "URL": "https://www.itnnews.lk/2023/10/05/366849/", "Category": "දේශීය පුවත්", "Parent URL": null}