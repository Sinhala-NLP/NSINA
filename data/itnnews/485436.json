{"Source": "ITN news", "Timestamp": "මැයි 23, 2023 11:49", "Headline": "නිෂ්පාදිත නමක් සඳහන් නොවූ ආලේපන වර්ග තොගයක් අත්අඩංගුවට", "News Content": "බත්තරමුල්ල කොස්වත්ත නිවසක ගබඩා කර තිබූ නිෂ්පාදිත නාමයක් සදහන් නොවූ ආලේපන වර්ග තොගයක් අත්අඩංගුවට ගැනීමට පාරිභෝගික අධිකාරිය කටයුතු කළා. එහිදී 25 හැවිරිදි තරුණයෙකු ද අත්අඩංගුවට ගැණුනා. බත්තරමුල්ල කොස්වත්ත ප්‍රදේශයේ නිවසක පවත්වාගෙන යන නිෂ්පාදිත නමක් හෝ ලිපියනයක් සදහන් කර නොමැති ආලේපන වර්ග අන්තර්ජාලය ඔස්සේ අලෙවි කරන බවට පාරිභෝගික අධිකාරියේ වැටලීම් ඒකකයට තොරතුරු ලැබී තිබුණා. ඒ අනුව මෙම වැටලීම සිදුකෙරුණු අතර එහිදී අත්අඩංගුවට ගත් තරුණයාගෙන් කළ ප්‍රශ්නකිරීම්වලදී හෙළිවී ඇත්තේ මේවා පිටකොටුව ප්‍රදේශයේ ස්ථාන කිහිපයකින් මිලදී ගන්නා බවයි. විවිධ වර්ගයේ ආලේපන සහිත කුඩා බෝතල් දහසකට අධික ප්‍රමාණයක් එම ස්ථානයේ තිබී සොයාගත් අතර ඒවා මුද්‍රා තැබීමටයි විමර්ශන නිලධාරීන් පියවර ගත්තේ. එම ආලේපන වර්ගවල ඊයම්,  රසදිය,  ආසනික් වැනි බැර ලෝහ ප්‍රමිතිය ඉක්මවා පිළිකා කාරක මට්ටමකට අඩංගුව තිබේදැයි සොයා බැලීමට ප්‍රමිති ආයතනයේ පරීක්ෂණාගාර වෙත යොමුකරන බවයි පාරිභෝගික අධිකාරිය සදහන් කළේ.         ", "URL": "https://www.itnnews.lk/2023/10/05/485436/", "Category": "දේශීය පුවත්", "Parent URL": null}