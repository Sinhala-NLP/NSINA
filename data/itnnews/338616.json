{"Source": "ITN news", "Timestamp": "මැයි 22, 2021 20:11", "Headline": "කුරුණෑගල පළාත් මහ රෝහල නවීන තාක්ෂණයෙන් යුතු ජාතික රෝහලක් බවට පත් කිරීමේ වැඩපිළිවෙලේ ප්‍රගතිය", "News Content": "කුරුණෑගල පළාත් මහ රෝහල නවීන තාක්ෂණයෙන් යුතු ජාතික රෝහලක් බවට පත් කිරීමේ වැඩපිළිවෙලේ ප්‍රගතිය සම්බන්ධයෙන් විශේෂ සාකච්ඡාවක් අරලියගහ මන්දිරයේ දී පැවැත්වුණා. ඒ අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන්. නව රෝහල සදහා ඉඩම් පවරා ගැනීම, ඉඩම් ගොඩ කිරීම සහ ඉදිකිරීම් කටයුතු පිළිබද අග්‍රාමාත්‍යවරයා අදාළ පාර්ශවවලින් කරුණු විමසා සිටියා. සමස්ත ජන ගහනයෙන් සියයට දහයක පමණ පිරිසක් මෙම රෝහල ඔස්සේ සේවා ලබා ගන්නා බවයි අනාවරණ වුණේ. කුරුණෑගල සහ පුත්තලම ඇතුලු දිස්ත්‍රික්ක පහක ජනතාව කුරුණෑගල පළාත් මහ රෝහල වෙත ප්‍රතිකාර ලබා ගැනීම සදහා පැමිණෙනවා. බස් රථවලින් ප්‍රතිකාර ලබා ගැනීමට එන ජනතාව වෙනුවෙන් වෙනම බස් රථ සේවාවක් ස්ථාපිත කිරීමට ද පියවර ගෙන තිබෙනවා. රෝහල අභ්‍යන්තරයේ ම බස් රථ නැවතුමක් ඉදිකිරීම විශේෂත්වයක්. හරිත සංකල්පය යටතේ එහි ඉදිකිරීම් සිදුවන අතර ශික්ෂණ රෝහලක් ලෙස එය පවත්වාගෙන යාමට නියමිතයි. ශල්‍ය වෛද්‍ය, ළමා රෝග , මාතෘ සේවා එමගින් සැපයෙනවා. අංග සම්පූර්ණ භික්ෂු වාට්ටු සංකීර්ණයක් ද ඉදි කිරීමට නියමිතයි. අමාත්‍ය ජොන්ස්ටන් ප්‍රනාන්දු මහතා ඇතුලු දේශපාලන අධිකාරිය, සෞඛ්‍ය අමාත්‍යංශය, රජයේ වෛද්‍ය නිලධාරින්ගේ සංගමය සහ නාගරික සංවර්ධන අධිකාරිය එක්ව රෝහල සැලසුම් කර තිබෙනවා. රෝහලේ ඉදිකිරීම්වලට අදාළ ගොඩ කිරීම් මාස තුනක කාලයක් තුළ නිම කිරීමට සැලසුම් කර තිබෙනවා. ඉඩම් පවරා ගැනීම නාගරික සංවර්ධන අධිකාරිය යටතේ සිදු කරන ලෙසයි අග්‍රාමාත්‍යවරයා දැනුම් දුන්නේ. කොවිඩ් එන්නත්කරණ වැඩපිළිවෙළ සම්බන්ධයෙන් ද මෙහිදී අමාත්‍ය නාමල් රාජපක්ෂ මහතා කරුණු පැහැදිලි කළා. පරිගණක යෙදවුමක් මගින් එන්නත්කරණ වැඩපිළිවෙළ පිළිබද දැනුවත් කිරීම සදහා පියවර ගෙන තිබෙනවා. තාක්ෂණික භාවිතයන් නොමැති ජනතාව සදහා තවත් වැඩපිළිවෙළක් ක්‍රියාත්මක කිරීමට යෝජිත බවයි නාමල් රාජපක්ෂ මහතා පැවසුවේ. මෙම අවස්ථාවට අමාත්‍යවරුන් වන ජොන්ස්ටන් ප්‍රනාන්දු , පවිත්‍රා වන්නිආරච්චි, රාජ්‍ය අමාත්‍ය දයාසිරි ජයසේකර යන මහත්වරුන් ද එක් වුණා. ", "URL": "https://www.itnnews.lk/2023/10/05/338616/", "Category": "Breaking News,දේශීය පුවත්", "Parent URL": null}