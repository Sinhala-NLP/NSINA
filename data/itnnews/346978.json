{"Source": "ITN news", "Timestamp": "ජූලි 4, 2021 16:23", "Headline": "සෞභාග්‍යා නිෂ්පාදන ගම්මාන වැඩසටහන සාර්ථකව ක්‍රියාත්මකයි", "News Content": "සෞභාග්‍යා නිෂ්පාදන ගම්මාන වැඩසටහන සාර්ථකව ක්‍රියාත්මක කෙරෙනවා. විවිධ කේෂ්ත්‍ර වෙනුවෙන් තෝරාගත් ගම්මාන සංවර්ධනය කිරීම සැලසුමයි. සෞභාග්‍යයා නිෂ්පාදන ගම්මාන ව්‍යාපෘතිය යටතේ හෝමාගම ප්‍රාදේශීය ලේකම් කොට්ඨාශය තුළ ග්‍රාම සේවා වසම් 81 ක මල් වගා කරුවන් ආදායම්ලාභීන් බවට පත් කිරීමේ ව්‍යාපෘතිය ආරම්භ කෙරුණා. ඒ අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන්. සෞභාග්‍යයා නිෂ්පාදන ගම්මාන වැඩසටහනේ කැස්බෑව ආරම්භක උත්සවය අමාත්‍ය ගාමිණි ලොකුගේ මහතාගේ ප්‍රධානත්වයෙන් පැවැත්වුණා. මෙහිදී දැල්තර සහ දාම්පේ ගම්මානවල වඩු කාර්මිකයින් සදහා උපකරණ සහ මූල්‍ය දායකත්වය ලබාදීමට කටයුතු කෙරුණා. පාර්ලිමේන්තු මන්ත්‍රී ප්‍රදීප් උදුගොඩ මහතා ඇතුලු පිරිසක් එම අවස්ථාවට එක්ව සිටියා. සෞභාග්‍යා ගෙවතු වගා වැඩසටහන යටතේ රත්නපුර ගොඩකවෙල ප්‍රාදේශීය සභා බල ප්‍රදේශයේ පදිංචිකරුවන් වෙත කහ පැල ලබාදීම සිදු කෙරුණා. ගොඩකවෙල ප්‍රාදේශීය සභා බල ප්‍රදේශයේ නිවාස සදහා කහ පැල 40000 ක් ලබාදීම‌ට නියමිතයි. එය සංකේතවත් කරමින් පළාත් පාලන ආයතනයේ මහජන නියෝජිතයන්ට කහ පැල ලබාදීම රාජ්‍ය අමාත්‍ය ජානක වක්කුඹුර මහතාගේ ප්‍රධානත්වයෙන් සිදු කෙරුණා. පාර්ලිමේන්තු මන්ත්‍රී මුදිතා ද සොයිසා මහත්මිය ඇතුලු පිරිසක් ඊට එක්ව සිටියා.     ", "URL": "https://www.itnnews.lk/2023/10/05/346978/", "Category": "දේශීය පුවත්", "Parent URL": null}