{"Source": "ITN news", "Timestamp": "ජනවාරි 2, 2022 18:42", "Headline": "එන්නත්කරණයෙන් ආසියානු කලාපයේ ඉහළම ස්ථානය ශ්‍රී ලංකාවට", "News Content": "කොවිඩ් වයිරසයට එරෙහි එන්නත්කරණයෙන් ආසියානු කලාපයේ ඉහළම ස්ථානයේ ශ්‍රී ලංකාව මේ වනවිට පසුවනවා. ඒ සමඟ ලොවපුරා සංචාරකයින්ගේ පැමිණීම මේ වනවිට වර්ධනය වෙමින් තිබෙන ආකාරය දැකගත හැකියි. කෝවිඩ් 19 ගෝලීය වසංගතයත් සමඟ වසාදැමුණු රට යළි විවෘත කෙරුණේ පසුගිය වසරේ ජනවාරි පළමුවනදා සිටයි. ඒ අනුව සෞඛ්‍ය මාර්ගෝපදේශයන්ට අනුව මෙරට වෙත පැමිණීමට සංචාරකයින්ට අවස්ථාව හිමිවුණා. මෙලෙස රට විවෘත කිරීමෙන් පසු පැමිණි සංචාරකයින් සංඛ්‍යාව 194,888 ක් බවයි සංචාරක අමාත්‍යංශය පවසන්නේ. කොරෝනා වසංගතය පාලනය කරමින් රජය ගෙනගිය විනිවිදභාවයෙන් යුත් එන්නත්කරණ වැඩපිළිවෙළ මෙම සාර්ථකත්වයට හේතුව ලෙස දැක්විය හැකියි. එමෙන්ම ආසියානු කලාපයේ බූස්ටර් එන්නත ලබාදෙන පළමු රට වශයෙන් ද ශ්‍රී ලංකාව පිළිගැනීමට ලක්වීමත් සමඟ සෞඛ්‍ය ආරක්ෂිත බවෙහි විශ්වාසය තවත් වැඩිවී තිබෙනවා. ඒ අනුව නව වසරේදී සංචාරක කර්මාන්තයේ ඉලක්ක සපුරාගනිමින් ආර්ථික අර්බුදය විසදා ගැනීමට සුවිසල් දායකත්වයක් ලබාදෙන ප්‍රධාන ක්ෂේත්‍රයක් බවට එය පත්කිරීමට කටයුතු කරන බවද සංචාරක අමාත්‍යංශය සඳහන් කරනවා. මේ අතර ඩුබායි එක්ස්පෝ ප්‍රදර්ශනයේ ශ්‍රී ලංකා ප්‍රදර්ශන දිනය හෙටයි. දවස පුරා උත්කර්ෂවත් ආකාරයෙන් එය පැවැත්වීමට කටයුතු යොදාඇති බවද විදේශ අමාත්‍යංශය සඳහන් කරනවා. විදේශ අමාත්‍ය ජී එල් පීරිස් මහතාගේ ප්‍රධානත්වයෙනුයි ප්‍රදර්ශනයේ හෙට දිනය ආරම්භ කෙරෙන්නේ. අවස්ථානුකූල සංචලතාව හා තිරසරත්වය යන තේමාවෙන් පසුගිය ඔක්තෝබර් මාසයේ සිට එළඹෙන මාර්තු මාසය දක්වා ඩුබායි එක්ස්ෆෝ ප්‍රදර්ශනය මාස හයක කාලයක් පැවැත්වෙනවා. අක්කර 1,083 ක කාන්තාර භූමියක පැවැත්වෙන මෙම ප්‍රදර්ශනයට රටවල් 282 ක් එක්ව සිටිනවා. රාජ්‍ය අමාත්‍ය ලොහාන් රත්වත්තේ , පාර්ලිමේන්තු මන්ත්‍රී මදුර විතානගේ , ඩුබායිහි ශ්‍රී ලංකා තානාපති මල්රාජ් ඩී සිල්වා යන මහත්වරුන් ඇතුළු පිරිසක් එක්වීමට නියමිතයි.     ", "URL": "https://www.itnnews.lk/2023/10/05/386303/", "Category": "Breaking News,දේශීය පුවත්", "Parent URL": null}