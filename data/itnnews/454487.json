{"Source": "ITN news", "Timestamp": "ஜனவரி 9, 2023 12:22", "Headline": "மின் கட்டண அதிகரிப்பு குறித்த இறுதி தீர்மானம் இன்றைய அமைச்சரவையில்..", "News Content": "மின் கட்டண அதிகரிப்பு குறித்த யோசனை அமைச்சரவையில் சமர்பிக்கப்பட்டுள்ள நிலையில் அது தொடர்பான இறுதி தீர்மானம் இன்றைய அமைச்சரவை கூட்டத்தில் பெறப்படவுள்ளது. கடந்த அமைச்சரவை கூட்டத்தில் துறைசார் அமைச்சர் கஞ்சன விஜயசேகரவினால் யோசனை முன்வைக்கப்பட்டது. மின் கட்டணத்தை மீண்டும் அதிகரிப்பதன் ஊடாக மின் பயன்பாட்டாளர்கள் பாரிய சிரமங்களை எதிர்கொள்ள நேரிடுமென சுட்டிக்காட்டப்பட்டுள்ள நிலையில் அது குறித்து பொது பயன்பாட்டு ஆணைக்குழு தமது ஒப்புதல் வழங்கப்பட மாட்டாதென குறிப்பிட்டுள்ளது. எனினும் மின் கட்டணம் அதிகரிக்கப்படாவிட்டால் மின் வெட்டு காலப்பகுதியை அதிகரிக்க வேண்டி ஏற்படுமெனவும், மின் விநியோகத்தை உரிய முறையில் முன்னெடுக்க முடியாத சூழல் ஏற்படுமெனவும் துறைசார் அமைச்சர் தெரிவித்துள்ளார். முதல் 30 அலகுகளுக்காக தற்போது அறவிடப்படும் 8 ரூபா என்ற கட்டணம் 30 ரூபாவாக அதிகரிக்கப்படவுள்ளதாகவும், 31 அலகுகளிலிருந்து 60 அலகுகளுக்கான கட்டணம் 10 ரூபாவிலிருந்து 37 ரூபாவாக அதிகரிக்கப்படவுள்ளதாகவும் யோசனை முன்வைக்கப்பட்டுள்ளது. அதன் பின்னர் காணப்படும் 61 தொடக்கம் 90 வரையான அலகுகளுக்கான அறவீட்டை 16 ரூபாவிலிருந்து 42 ரூபாவாகவும் அதிகரிப்பதற்கு திட்டமிடப்பட்டுள்ளது. அதன் பின்னரான 120 அலகுகள் வரையான கட்டணத்தை 50 ரூபாவாக பேணுவதற்கு திட்டமிடப்பட்டுள்ள நிலையில் 181 அலகுகளின் பின்னர் 75 ரூபா என்ற அலகு கட்டணம் அறவிடப்படலாமென சுட்டிக்காட்டப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/454487/", "Category": "Breaking News,முதன்மை செய்தி", "Parent URL": null}