{"Source": "ITN news", "Timestamp": "අප්‍රේල් 11, 2022 17:18", "Headline": "ද.කොරියාවේ අවුරුදු 09ට අඩු දරුවන්ගෙන් අඩකට කොරෝනා වැළඳී ඇති බව හෙළිවෙයි", "News Content": "දකුණු කොරියාවේ වයස අවුරුදු නවයට අඩු දරුවන්ගෙන් අඩකට පමණ කොරෝනා වයිරසය වැළදී ඇති බව වාර්තා වනවා. දකුණු කොරියාවේ වයස අවුරුදු 9ට අඩු දරුවන්ගෙන් දහඅට ලක්ෂ අසූහත්දහස් තුන්සිය තිස්හත් දෙනෙකුට මේ වනවිට කොරෝනා වයිරසය ආසාදනය වී තිබෙනවා. අනෙකුත් වයස් කාණ්ඩ හා සැසදීමේ දී වයස අවුරුදු 9 ට අඩු දරුවන් අතර වයිරසය ශීඝ්‍රයෙන් ව්‍යාප්ත වන ආකාරයක් දක්නට ලැබෙන බවයි දකුණු කොරියා සෞඛ්‍ය අංශ සඳහන් කරන්නේ. ඒ අනුව එම වයස් කාණ්ඩයේ දරුවන් ලක්ෂයකගෙන් 50,190 දෙනෙකු වයිරස ආසාදිතයින් වනවා. එමෙන්ම වයස අවුරුදු 10 ත් 19 ත් අතර වයස් කාණ්ඩයේ දරුවන් අතර ද වයිරසය වේගයෙන් ව්‍යාප්ත වී තිබෙනවා. එම වයස් කාණ්ඩයේ දරුවන් ලක්ෂයකගෙන් 43,289 දෙනෙකුට වයිරසය ආසාදනය වී ඇති බවයි වාර්තා වන්නේ. එරට වයස අවුරුදු 12 ත් 17 ත් අතර දරුවන්ට වයිරසයට එරෙහි එන්නත් ලබාදීම මාර්තු මැද භාගයේදී ආරම්භ කෙරුණු අතර අවුරුදු 5 ත් 11 ත් අතර දරුවන්ට එන්නත් ලබාදීම මාර්තු මාසය අග භාගයේ දී ආරම්භ කෙරුණා.       ", "URL": "https://www.itnnews.lk/2023/10/05/406508/", "Category": "ජාත්‍යන්තර පුවත්", "Parent URL": null}