{"Source": "ITN news", "Timestamp": "ஜூன் 15, 2022 12:45", "Headline": "டக்வத் லூயிஸ் முறைப்படி அவுஸ்திரேலியாவுக்கு வெற்றி…", "News Content": "இலங்கை மற்றும் அவுஸ்திரேலிய அணிகளுக்கிடையிலான 5 போட்டிகளை கொண்ட ஒருநாள் தொடரின் முதல் போட்டியில் அவுஸ்திரேலிய அணி 2 விக்கட்டுக்களினால் வெற்றிப்பெற்றுள்ளது. கண்டி பல்லேகலை மைதானத்தில் பகலிரவு ஆட்டமாக இடம்பெற்ற போட்டியில் 9 பந்துகள் மீதமிருக்க டக்வத் லூயிஸ் முறைப்படி அவுஸ்திரேலிய அணி வெற்றியை தனதாக்கியது. போட்டியில் நாணய சுழற்சியில் வெற்றிப்பெற்ற இலங்கை அணி முதலில் துடுப்பெடுத்தாடும் வாய்ப்பை பெற்றுக்கொண்டது. 50 ஓவர்களில் 7 விக்கட்டுக்களை இழந்து இலங்கை அணியினர் 300 ஓட்டங்களை பெற்றுக்கொண்டனர். ஆரம்ப துடுப்பாட்ட வீரர்கள் இருவரும் சிறந்த இணைப்பாட்டமொன்றை வழங்கியிருந்தனர். முதலாவது விக்கட் 115 ஓட்டங்களை இலங்கை பெற்றிருந்த வேளையில் வீழ்த்தப்பட்டது. பெத்தும் நிஸ்ஸங்க 56 ஓட்டங்களையும், தனுஷ்க குணதிலக்க 55 ஓட்டங்களையும் பெற்றுக்கொடுத்தனர். குஷல் மெண்டிஸ் ஆட்டமிழக்காது 86 ஓட்டங்களை பெற்றுக்கொடுத்தார். இறுதி நேரத்தில் அதிரடியை வெளிப்படுத்திய வனிந்து ஹசரங்க 19 பந்துகளில் 37 ஓட்டங்களை குவித்தார். அவுஸ்திரேலிய அணியின் பந்துவீச்சில் எஸ்டன் எகர் மற்றும் மார்னஸ் லபுச்சேன் ஆகியோர் தலா இவ்விரண்டு விக்கட்டுக்களை வீழ்த்தினர். 301 ஓட்டங்களை வெற்றியிலக்காக கொண்டு அவுஸ்திரேலிய அணி துடுப்பெடுத்தாடிய நிலையில், போட்டிக்கு மழையினால் பாதிப்பு ஏற்பட்டது. அதனைத்தொடர்ந்து டக்வத் லூயிஸ் முறைப்படி அவுஸ்திரேலிய அணிக்கு 44 ஓவர்களில் 282 ஓட்டங்கள் வெற்றியிலக்காக நிர்ணயிக்கப்பட்டது. அவுஸ்திரேலிய 42.3 ஓவர்களில் 8 விக்கட்டுக்களை மாத்திரம் இழந்து வெற்றியிலக்கை அடைந்தது. க்ளென் மெக்ஸ்வெல் 51 பந்துகளில் ஆட்டமிழக்காது 80 ஓட்டங்களை பெற்றுக்கொடுத்தார். அவரது துடுப்பாட்டத்தில் 6 ஆறு ஓட்டங்களும், 6 நான்கு ஓட்டங்களும் உள்ளடங்கும். ஸ்டீவன் ஸ்மித் 53 ஓட்டங்களை பெற்றுக்கொடுத்தார். இலங்கை அணியின் பந்துவீச்சில் வனிந்து ஹசரங்க 4 விக்கட்டுக்களை வீழ்த்தியதோடு, அறிமுக வீரர் துனித் வெல்லாலகே இரண்டு விக்கட்டுக்களை கைப்பற்றினார். போட்டியின் ஆட்டநாயகனாக துடுப்பாட்டத்தில் பிரகாசித்திருந்த க்ளென் மெக்ஸ்வெல் தெரிவுசெய்யப்பட்டார். இரு அணிகளுக்குமிடையிலான இரண்டாவது ஒருநாள் சர்வதேச போட்டி நாளைய தினம் நடைபெறவுள்ளது. ", "URL": "https://www.itnnews.lk/2023/10/05/417072/", "Category": "Breaking News,கிரிக்கெட்,விளையாட்டு", "Parent URL": null}