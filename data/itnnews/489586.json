{"Source": "ITN news", "Timestamp": "ජූනි 6, 2023 12:39", "Headline": "කළුතර මාර්ග රැසක් ජලයෙන් යටවෙයි", "News Content": "පසුගිය පැය 24ක කාලය තුළ දිවයිනට ලැබුණු වර්ෂාපතනයෙන් දිස්ත්‍රික්ක පහක ප්‍රාදේශිය ලේකම් කොට්ඨාශ 17කට බලපෑම් එල්ල වී ඇති බව ආපදා කළමනාකරණ මධ්‍යස්ථානය පවසනවා. කළුතර දිස්ත්‍රික්කයේ ඇතැම් ප්‍රදේශවලට මිලි මීටර 150ක ඉක්මවු ඉතා තද වැසි ඊයේ දිනයේ ලැබී තිබෙනවා.  එහිදි වැඩිම වර්ෂාපතනයක් ලැබී ඇත්තේ මතුගම හා බදුරලිය ප්‍ර දේශවලටයි. වර්ෂාපතනය හේතුවෙන් පවුල් 112ක පිරිස් මේ වන විට ආපදාවට ලක්ව ඇති බව ආපදා කළමනාකරණ මධ්‍යස්ථානය පවසනවා. කළුතර දිස්ත්‍රික්කයේ සාමාන්‍ය පෙළ විභාග මධ්‍යස්ථාන කිහිපයකටම බලපෑම් එල්ල වුණා. එහිදි වැඩිම බලපෑම් එල්ල වුයේ වළල්ලාවිට හා බුලත්සිංහල ප්‍රාදේශිය ලේකම් කොට්ඨාශවල විභාග මධ්‍යස්ථානවලටයි. බුලත්සිංහල ප්‍රාදේශිය ලේකම් කොට්ඨාශයේ පහළකුඩලිගම ග්‍රාමසේවා වසමේ අගලවත්ත කුඩලිගම කල්කඩුව ප්‍රදේශයේ වර්ෂාවත් සමග පහත්බිම් සියල්ල ජලයෙන් යටවුණා. ඒ හේතුවෙන් සාමාන්‍ය පෙළ විභාගයට පෙනී සිටින දරුවන්ට විභාග මධ්‍යස්ථාන කරා යාමේ දී බලපෑම් එල්ල වුණා. කෙසේ වෙතත් ආපදා කළමනාකරණ මධ්‍යස්ථානය මැදිහත් වීමෙන් නාවික හමුදාව එක්ව සාමාන්‍ය පෙළ විභාගයට පෙනී සිටින දරුවන් අදාළ විභාග මධ්‍යස්ථාන කරා ගෙන යාමට කටයුතු කෙරුණා.   ", "URL": "https://www.itnnews.lk/2023/10/05/489586/", "Category": "දේශීය පුවත්", "Parent URL": null}