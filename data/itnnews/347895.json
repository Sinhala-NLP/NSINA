{"Source": "ITN news", "Timestamp": "ජූලි 8, 2021 14:49", "Headline": "ටෝකියෝ නුවරට හදිසි තත්වයක්", "News Content": "ජපානයේ ටෝකියෝ නුවරට හදිසි තත්ත්වයක් ප්‍රකාශයට පත් කිරීම කෙරෙහි එරට බලධාරීන්ගේ අවධානය යොමුව තිබෙනවා. කොරෝනා වෛරස් ව්‍යාප්තිය සීඝ්‍ර ලෙස ඉහළ යාම හේතුවෙන් ජපානයේ පැවැත්වීමට නියමිත ඔලිම්පික් උළෙලට සති 2 ක පමණ කාලයක් තිබියදී එරට අගනුවර වන ටෝකියෝ නුවරට හදිසි තත්ත්වයක් ප්‍රකාශයට පත් කිරීමට බලධාරීන් තීරණය කර තිබෙනවා. ඒ අනුව මේ මස 12 වනදා සිට ටෝකියෝ නුවර හදිසි තත්ත්වය ක්‍රියාත්මක වනු ඇති. මේ මස 23 වනදා ආරම්භ වීමට නියමිත ඔලිම්පික් තරගාවලිය නැරඹීම සදහා එරට ජනතාවගෙන් සියයට 50 ක පිරිසකට අවස්ථාව ලබා දීමට සැළසුම් කර තිබුණ ද එම තීරණය ද ඉදිරි පැය කිහිපය තුළදී වෙනස් කිරීමට සිදු වනු ඇති බවයි පැවසෙන්නේ. තරගය නැරඹීම සදහා ජාත්‍යන්තර ප්‍රේක්ෂකයින්ට ජපානයට ඇතුලු වීමට මෙවර අවස්ථාව හිමිවන්නේ නැහැ.     ", "URL": "https://www.itnnews.lk/2023/10/05/347895/", "Category": "ජාත්‍යන්තර පුවත්", "Parent URL": null}