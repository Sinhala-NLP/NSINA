{"Source": "ITN news", "Timestamp": "අප්‍රේල් 27, 2021 12:02", "Headline": "පාඨලීට එරෙහි නඩුව ජූනි 30 වනදා කැඳවීමට නියෝග", "News Content": "හිටපු ඇමති පාඨලී චම්පික මහතාට එරෙහි නඩුව ලබන ජූනි 30 වනදාට කල් තැබුණා. නඩුවේ මූලික විරෝධතා එදිනට ඉදිරිපත් කරන ලෙසයි කොළඹ මහාධිකරණය ඔහුගේ නීතිඥවරුන්ට නියෝග කළේ. 2016 වසරේ රාජගිරිය ප්‍රදේශයේ දී අපරික්ෂාකාරීව රිය පදවා තරුණයෙකුට බරපතල තුවාල සිදුකළ බවට චෝදනා කරමින් නීතිපතිවරයායි පාඨලි චම්පික රණවක මහතාට එරෙහි මෙම නඩුව ගොනුකර තිබෙන්නේ. රණවක මහතා වෙනුවෙන් පෙනී සිටි නීතිඥ රජික කොඩිතුවක්කු මහතා කියා සිටියේ විත්තිය වෙනුවෙන් පෙනී සිටින නීතිඥ අනුජ ප්‍රේමරත්න මහතා නිරෝධායනය වී සිටින බවයි. එබැවින් නඩුවට අදාළ මූලික විරෝධතා ඉදිරිපත් කිරීමට දිනයක් ලබාදෙන ලෙස ඔහු ඉල්ලා සිටියා. එහිදී පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් මහතා පැවසුවේ අධිකරණයේ කාලය ඉතිරි කර ගැනීම සදහා මෙම නඩුවට අදාළ විත්තියේ මූලික විරෝධතා ලිඛිතව ඉදිරිපත් කිරීම සුදුසු බවයි. ඊට විනිසුරුවරයාද එකගතාව පළ කළා. එහෙත් මූලික විරෝධතා වාචිකව ඉදිරිපත් කිරීමට දිනයක් ලබාදෙන ලෙස නීතිඥ කොඩිතුවක්කු මහතා ඉල්ලා සිටියා. එහිදී විනිසුරුවරයා තරයේ පෙන්වා දුන්නේ අධිකරණය ඒ පිළිබද  තීරණයක් ගෙන ඇති බැවින් තවදුරටත් කරුණු දැක්වීමෙන් වලකින ලෙසයි. මේ අතර ජාතික ලොතරැයි මණ්ඩලයේ හිටපු සභාපති චන්‍ද්‍රවංශ පතිරාජ මහතාට එරෙහිව අල්ලස් කොමිසම ගොනුකර තිබූ නඩු හතරකින් ඔහු නිදහස් කෙරුණා. ඒ අල්ලස් කොමිසම එම නඩු ඉල්ලා අස් කර ගැනීම හේතුවෙනුයි. 2010 වසරේ ජාතික ලොතරැයි මණ්ඩලයේ ප්‍රවර්ධන කටයුතු වලදී රුපියල් මිලියන 64 ක් රජයට පාඩු කළ බවට චෝදනා කරමිනුයි මෙම නඩුව පවරා තිබුණේ.           ", "URL": "https://www.itnnews.lk/2023/10/05/334012/", "Category": "දේශීය පුවත්", "Parent URL": null}