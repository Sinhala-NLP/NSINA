{"Source": "ITN news", "Timestamp": "பிப்ரவரி 9, 2022 12:23", "Headline": "சுகாதார தொழிற்சங்கங்களின் பணிப்புறக்கணிப்பின் பின்னணியில் அரசியல் கட்சிகள் உள்ளதாக குற்றச்சாட்டு..", "News Content": "சுகாதார தொழிற்சங்கங்களின் பணிப்புறக்கணிப்பின் பின்னணியில் அரசியல் கட்சிகள் சில இணைந்து செயற்படுவது புலனாவதாக அரச வைத்திய அதிகாரிகள் சங்கம் தெரிவித்துள்ளது. மூன்றாவது நாளாக சுகாதார தொழிற்சங்கங்கள் பணிப்புறக்கணிப்பை முன்னெடுத்துள்ளன. நேற்றையதினம் சுகாதார அமைச்சருடன் இடம்பெற்ற பேச்சுவார்த்தை தோல்விடைந்துள்ளதையடுத்து தொடர்ச்சியாக பணிப்புறக்கணிப்பை முன்னெடுப்பதாக தொழிற்சங்கங்கள் அறிவித்துள்ளன. கோரிக்கைகள் தொடர்பில் அமைச்சரவையில் கலந்துரையாடி தீர்மானிக்கவுள்ளதாக அமைச்சர் குறிப்பிட்டுள்ளார். இந்நிலையில் நேற்றைய பேச்சுவார்த்தையின் பின்னர் அரச சுகாதார முகாமைத்துவ உதவியாளர்கள் சங்கம் பணிப்புறக்கணிப்பை கைவிடுவதற்கு தீர்மானித்துள்ளது. ஒருசிலரின் தூண்டுதலின் பெயரிலேயே பணிப்புறக்கணிப்பு இடம்பெறுவதாக அரச வைத்திய அதிகாரிகள் சங்கம் சுட்டிக்காட்டியுள்ளது. தொழிற்சங்களின் கோரிக்கைக்கு அமைய சம்பள அதிகரிப்பை மேற்கொண்டால் பல்வேறு பிரிவுகளில் சம்பள முரண்பாடு ஏற்படுமெனவும் அரச வைத்திய அதிகாரிகள் சங்கம் சுட்டிக்காட்டியுள்ளது. சுகாதார தொழிற்சங்கங்களின் பணிப்புறக்கணிப்பு காரணமாக நோயாளர்கள் வைத்தியசாலைகளில் தமக்கான சேவைகளை பெற்றுக்கொள்ள முடியாமல் பெரும் அசௌகரியங்களை எதிர்கொண்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/394046/", "Category": "தேசிய செய்திகள்,முதன்மை செய்தி", "Parent URL": null}