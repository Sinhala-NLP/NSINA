{"Source": "ITN news", "Timestamp": "செப்டம்பர் 17, 2021 11:07", "Headline": "தனிமைப்படுத்தல் ஊரடங்கு சட்டத்தை நீடிப்பதா? நீக்குவதா?… தீர்மானம் இன்று..", "News Content": "நாட்டில் அமுல்படுத்தப்பட்டுள்ள தனிமைப்படுத்தல் ஊரடங்கு சட்டத்தை நீக்குவதா அல்லது நீடிப்பதா என்பது தொடர்பில் இன்று அறிவிக்கப்படவுள்ளது. தனிமைப்படுத்தல் ஊரடங்கு சட்டம் அமுல்படுத்தப்பட்டு இன்றுடன் 28 நாட்கள் பூர்த்தியடைகின்றன. குறித்த காலப்பகுதியில் ஊரடங்கு சட்டத்தை மீறி செயற்ப்பட்ட பலர் கைதுசெய்யப்பட்டனர். தொடர்ந்தும் கண்காணிப்பு நடவடிக்கைகள் முன்னெடுக்கப்படுமென பொலிசார் குறிப்பிட்டுள்ளனர். கொவிட் வைரஸ் பரவல் நிலை அதிகரித்ததையடுத்து, அதை கட்டுப்படுத்தும் நோக்கில் நாடு பூராகவும் தனிமைப்படுத்தல் ஊரடங்கு சட்டம் அமுல் செய்யப்பட்டது. கடந்த மாதம் 20ம் திகதி முதல் 30ம் திகதி அதிகாலை வரை ஊரடங்கு சட்டம் அறிவிக்கப்பட்ட போதிலும் பின்னர் இம்மாதம் 6ம் திகதி வரை நீடிக்கப்பட்டது. கடந்த 3ம் திகதி இடம்பெற்ற கொவிட் தடுப்பு செயலணி கூட்டத்தின் போது தனிமைப்படுத்தல் ஊரடங்கு சட்டத்தை 13ம் திகதி அதிகாலை 4 மணி வரை நீடிக்க தீர்மானிக்கப்பட்டது. குறித்த காலப்பகுதியில் கொவிட் தொற்றாளர்களின் எண்ணிக்கை மற்றும் கொவிட் மரணங்கள் குறைவடைந்தமையினால் சாதக நிலையை கருத்திற்கொண்டு இம்மாதம் 21ம் திகதி வரை ஊரடங்கு சட்டம் நீடிக்கப்பட்டது. இந்நிலையில் எதிர்வரும் 21ம் திகதிக்கு பின்னரும் ஊரடங்கு சட்டத்தை நீடிப்பதா அல்லது நீக்குவதா என்பது தொடர்பில் இன்றைய தினம் ஜனாதிபதி தலைமையில் இடம்பெறவுள்ள கொவிட் தடுப்பு செயலணி கூட்டத்தின் போது தீர்மானிக்கப்படும். இன்று இடம்பெறவுள்ள கூட்டத்தின் போது முன்வைக்கப்படும் காரணிகளை அடிப்படையாக வைத்தே தீர்மானம் எட்டப்படுமென இராணுவ தளபதி ஜெனரல் ஷவேந்த்ர சில்வா தெரிவித்தார். நாடு திறக்கப்படுமாக இருந்தால், பின்பற்றப்பட வேண்டிய விதிமுறைகள் பரிந்துரை செய்ய குழுவொன்றும் நியமிக்கப்பட்டுள்ளதாக இராணுவ தளபதி ஜெனரல் ஷவேந்த்ர சில்வா குறிப்பிட்டார். இதேவேளை தனிமைப்படுத்தல் ஊரடங்கு சட்டம் அமுல்செய்யப்பட்ட காலப்பகுதி சுகாதார துறைக்கு அனுகூலமிக்கது என அரச மருத்துவ அதிகாரிகளின் சங்கம் தெரிவித்துள்ளது. குறித்த காலப்பகுதியில் கொவிட் மரணங்களின் எண்ணிக்கை மற்றும் தொற்றாளர்களின் எண்ணிக்கையில் வீழ்ச்சி ஏற்ப்பட்டதாக அரச மருத்துவ அதிகாரிகள் சங்கம் குறிப்பிட்டுள்ளது. இதேவேளை இன்றைய தினம் நாட்டை திறப்பதற்கான தீர்மானம் எட்டப்படலாமென இராஜாங்க அமைச்சர் திலும் அமுனுகம தெரிவித்தார். இதற்கான சந்தர்ப்பங்கள் அதிகளவில் காணப்படுகின்றன. எனினும் தரவுகளை அடிப்படையாக வைத்தே இறுதி தீர்மானம் எட்டப்படுமென இராஜாங்க அமைச்சர் திலும் அமுனுகம தெரிவித்தார். ", "URL": "https://www.itnnews.lk/2023/10/05/363069/", "Category": "Breaking News,அண்மைய செய்திகள்,தேசிய செய்திகள்,முதன்மை செய்தி", "Parent URL": null}