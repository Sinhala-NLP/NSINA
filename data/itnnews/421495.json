{"Source": "ITN news", "Timestamp": "ජූලි 6, 2022 07:30", "Headline": "වයඹ පළාතේ වාහන ආදායම් බලපත්‍ර නිකුත් කිරීම සතියේ දින තුනකට සීමා කරයි", "News Content": "වයඹ පළාතේ ලියාපදිංචි වාහන සඳහා ආදායම් බලපත්‍ර නිකුත් කිරීම සතියේ දින තුනකට පමණක් සීමා කර තිබෙන බව වයඹ පළාත් ප්‍රධාන ලේකම් පී. බී. එම්. සිරිසේන මහතා නිවේදනයක් නිකුත් කරමින් සඳහන් කරනවා. දිවයින තුළ පවතින ඉන්ධන අර්බුදය හේතුවෙන් ජූලි මස 05 වන දින සිට නැවත දැනුම් දෙන තුරු වයඹ පළාතේ ලියාපදිංචි වාහන සඳහා ආදායම් බලපත්‍ර නිකුත් කරනු ලබන්නේ සඳුදා, බදාදා හා බ්‍රහස්පතින්දා යන දින තුනේ දී පමණක් බවයි එහි දැක්වෙන්නේ. සේවාවන් ලබා ගැනීමේදී මුහුණ පා සිටින ගැටලුකාරී තත්ත්වයන්ට පිළියමක් ලෙස ජූලි 01 වනදා සිට ජූලි 31 වනදා දක්වා කල් ඉකුත් වන වයඹ පළාතේ ලියාපදිංචි වාහන ආදායම් බලපත්‍ර සඳහා දඩ මුදල් අය කිරීමකින් තොරව එළඹෙන වර්ෂයට අදාළව ආදායම් බලපත්‍ර ලබාගැනීම සඳහා ද අගෝස්තු 31 වන දින දක්වා සහන කාලයක් ලබා දීමට ද පියවර ගෙන තිබෙනවා. එමෙන් ම වයඹ පළාතේ වාහන සඳහා මාර්ගගත ක්‍රමය මගින් ආදායම් බලපත්‍ර ලබා ගැනීමේ පහසුකම මඟින්ද වාහන ආදායම් බලපත්‍ර ලබාගැනීමට හැකියාව ඇති බවයි එහි වැඩිදුරටත් දැක්වෙන්නේ. ", "URL": "https://www.itnnews.lk/2023/10/05/421495/", "Category": "Breaking News,දේශීය පුවත්", "Parent URL": null}