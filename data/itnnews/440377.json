{"Source": "ITN news", "Timestamp": "ඔක්තෝබර් 13, 2022 21:19", "Headline": "විද්‍යුත් හැඳුනුම්පත් ව්‍යාපෘතියේදී මූල්‍ය අවභාවිතයක් සිදුවී නැහැ – පුද්ගලයින් ලියාපදිංචි කිරීමේ දෙපාර්තමේන්තුව", "News Content": "විද්‍යුත් ජාතික හැදුනුම්පත් ව්‍යාපෘතියට වෙන් කළ ප්‍රතිපාදන ඵලදායි ලෙස වැය කර ඇති බවත් එම මුදල් අවභාවිතයක් සිදු කර නොමැති බවත් පුද්ගලයින් ලියාපදිංචි කිරීමේ දෙපාර්තමේන්තුව පවසනවා. හැදුනුම්පතේ කෝටි 226 ක් බහිරවයා ගිල්ලා ද යන ප්‍රධාන සිරස්තලය යටතේ පසුගියදා පුවත්පත් ප්‍රවෘත්තියක් පල කර තිබුණා. ඒ සම්බන්දයෙන් කරුණු පැහැදිලි කිරීමසදහා පුද්ගලයින් ලියාපදිංචි කිරීමේ කොමසාරිස් ජෙනරාල්වරයා මගින් ජාතික විද්‍යුත් හැදැනුම්පත් ව්‍යාපෘතියේ අධ්‍යක්ෂ පී.ටී.ජී පෙරේරා මහතා නිවේදනයක් නිකුත් කර තිබෙනවා. එමගින් ඔහු පෙන්වා දෙන්නේ ජාතික හැදුනුම්පත් ක්‍රියාවලිය සදහා නව තාක්ෂණය යොදා ගැනීමට 2002 වසරේ සිට පියවර ගෙන තිබුණ ද එම ව්‍යාපෘතිය ආරම්භ කෙරුනේ 2012 වසරේ බවයි. එහි අරමුණ වූයේ පුරවැසියන්ගේ ජීවමිතික දත්ත එක්රැස් කිරීම තුළින් ජාතික නාමලේඛණයක් සැකසීම, විද්‍යුත් හැදුනුම්පත් නිකුත් කිරීම හා රාජ්‍ය හා රාජ්‍ය නොවන ආයතන සදහා පුද්ගල අන්‍යන්‍යතාව තහවුරු කිරීම මෙන්ම තොරතුරු හුවමාරු කර ගැනීමේ යාන්ත්‍රණයක් ස්ථාපිත කිරීමයි. ඒ අනුව 2012 වර්ෂයේ සිට මේ දක්වා වැඩසටහන් ගණනාවක් ක්‍රියාවට නංවා තිබෙනවා. ප්‍රධාන කාර්යාලයේ මෙන්ම සියලුම ප්‍රාදේශීය ලේකම් කාර්යාලවල තාක්ෂණික හා භෞතික පහසුකම් වැඩිදියුණු කිරීම,පළාත් කාර්යාලය ස්ථාපිත කිරීම,ජාවත්තේ පිහිටි මෙම දෙපාර්තමේන්තුව වසර 45 කට පසු අධිතාක්ෂණික පහසුකම් සහිතව 2016 වසරේදී බත්තරමුල්ල සුහුරුපායේ ස්ථාපිත කිරීම ද ඒ අනුව සිදු කර තිබුණා. ප්‍රමිතියෙන් යුතු පුද්ගල ඡායාරූප ගැනීම සදහා දිවයින පුරා ඡායාරූප ශාලා ලියාපදිංචි කිරීම මෘදුකාංග සැකසීම ආදී නවාංග රාශියක් තම දෙපාර්තමේන්තුවට එක් කර ඇති බවයි එම නිවේදනය මගින් පෙන්වාදී ඇත්තේ. පැරණි හැදුනුම්පත වෙනුවට නව හැදුනුම්පත්‍රයක් හදුන්වාදීම මෙන්ම එක්දින සේවා පහසුකම් ප්‍රාදේශීය වශයෙන් ව්‍යාප්ත කිරීම ද මෙම ව්‍යාපෘතිය යටතේ සිදුව ඇති බව පුද්ගලයන් ලියාපදිංචි කිරීමේ දෙපාර්තමේන්තුව පවසනවා. එබැවින් අදාල පුවත්පත් වාර්තා කරන ආකාරයෙන් කිසිදු මූල්‍ය අවභාවිතයක් හෝ නාස්තියක් සිදුව නොමැති බවයි එම දෙපාර්තමේන්තුව අවධාරණය කරන්නේ.     ", "URL": "https://www.itnnews.lk/2023/10/05/440377/", "Category": "දේශීය පුවත්", "Parent URL": null}