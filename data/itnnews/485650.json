{"Source": "ITN news", "Timestamp": "මැයි 24, 2023 09:51", "Headline": "ඉන්දියාවේ නව පාර්ලිමේන්තු සංකීර්ණය විවෘත කිරීම ගැන දේශපාලනික අර්බුදකාරී තත්ත්වයක්", "News Content": "ඉන්දියාවේ නව පාර්ලිමේන්තු සංකීර්ණය විවෘත කිරීම සම්බන්ධයෙන් දේශපාලනික අර්බුදකාරී තත්ත්වයක් හටගෙන තිබෙනවා. ඉන්දියාවේ ඉදිකළ නව පාර්ලිමේන්තු සංකීර්ණ ගොඩනැගිල්ල ලබන 28 වන දින අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන් විවෘත කිරීමට නියමිතයි. අග්‍රාමාත්‍යවරයා එම ගොඩනැගිල්ල විවෘත කිරීම සම්බන්ධයෙන් ආණ්ඩු පක්ෂය හා විපක්ෂය අතර මතභේදාත්මක ගැටුම් හටගෙන තිබෙනවා. පාර්ලිමේන්තු ගොඩනැගිල්ල විවෘත කිරීමට ජනාධිපතිවරයාට ආරාධනා නොකිරීම ව්‍යවස්ථා විරෝධී බවයි විපක්ෂය චෝදනා කරන්නේ. එමෙන්ම පාර්ලිමේන්තු සංකීර්ණ ගොඩනැගිල්ල විවෘත කිරීම සදහා දැඩි හින්දු මතධාරියෙකු වන වී ඩී සවර්කාර්ගේ ජන්ම දිනය යොදා ගැනීමද විපක්ෂයේ දැඩි කතාබහට ලක් වුණා. වී ඩී සවර්කාර් වැනි මහත්මා ගාන්ධි විරෝධියෙකුගේ ජන්ම දිනයක පාර්ලිමේන්තු සංකීර්ණය විවෘත කිරීමට යොදා ගැනීම අනුමත කළ නොහැකි බවයි විපක්ෂය පවසන්නේ. 2021 වසරේ ඉදිකිරීම් ආරම්භ කළ ඉන්දීය නව පාර්ලිමේන්තු සංකීර්ණය සදහා ඉන්දීය රුපියල් බිලියන 10 කට ආසන්න මුදලක් යොදවා තිබෙනවා.     ", "URL": "https://www.itnnews.lk/2023/10/05/485650/", "Category": "ජාත්‍යන්තර පුවත්", "Parent URL": null}