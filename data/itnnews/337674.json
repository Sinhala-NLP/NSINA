{"Source": "ITN news", "Timestamp": "மே 18, 2021 14:31", "Headline": "55 மணித்தியாலத்திற்கு மேல் பணிபுரிபவர்கள் சுகாதார ஆபத்தை எதிர்கொள்வார்களென எச்சரிக்கை", "News Content": "வாரமொன்றுக்கு 55 மணித்தியாலம் அல்லது அதற்கும் அதிகமான நேரம் பணிபுரிவது கடுமையான சுகாதார ஆபத்தை ஏற்படுத்துமென என உலக சுகாதார அமைப்பு தெரிவித்துள்ளது. நீண்ட நேரம் வேலை செய்வதால் ஊழியர்களுக்கு ஏற்படும் உடல்நிலை பாதிப்பு மற்றும் மரணங்கள் தொடர்பில் ஆய்வொன்று நடத்தப்பட்டுள்ளது. 2000ம் ஆண்டு முதல் 2016ம் ஆண்டு காலப்பகுதியின் தரவுகளை அடிப்படையாக வைத்து ஆய்வு மேற்கொள்ளப்பட்டுள்ளது. உலக சுகாதார அமைப்பு மற்றும் சர்வதேச தொழிலாளர் அமைப்பு ஆகியன இணைந்து 194 நாடுகளில் இருந்து திரட்டப்பட்டு தகவல்களை கொண்டு ஆய்வை நடத்தியுள்ளன. இதில் நீண்ட நேரம் பணிபுரிந்த ஊழியர்கள் பக்கவாதம் மற்றும் இருதய நோயால் பாதிக்கப்பட்டு உயிரிழக்கும் சம்பவங்கள் அதிகரித்துள்ளமை கண்டறியப்பட்டுள்ளது. முதன்முறையாக சர்வதேச ரீதியில் நடத்தப்பட்ட குறித்த ஆய்வின் முடிவு சர்வதேச சுற்றுச்சூழல் ஆய்விதழில் வெளியிடப்பட்டுள்ளது. 2016ம் ஆண்டில் நீண்ட வேலை நேரத்துடன் தொடர்புடைய பக்கவாதம் மற்றும் இதய நோயால் 7 இலட்சத்து 45 ஆயிரம் பேர் மரணித்துள்ளதாக ஆய்வறிக்கையில் சுட்டிக்காட்டப்பட்டுள்ளது. இது 2000ம் ஆண்டில் ஏற்பட்ட உயிரிழப்பை விட 30 சதவீத அதிகரிப்பாகும். இந்நிலையில் வாரத்திற்கு 55 மணித்தியாலம் அல்லது அதற்கு அதிக காலம் பணிபுரிவது கடுமையான சுகாதார ஆபத்தை ஏற்படுத்துமென உலக சுகாதார அமைப்பின் பொது சுகாதாரம், சுற்றுச்சூழல் மற்றும் சுகாதார துறையின்; நிர்ணயிப்புக்குழு பணிப்பாளர்; மரிய நீரா தெரிவித்துள்ளார். பாதிக்கப்பட்டவர்களில் 72 சதவீதமானோர் ஆண்களாகும். அவர்கள் 60 முதல் 79 வயதுக்கிடைப்பட்ட, 55 மணித்தியாலங்களுக்கும் மேலாக பணிபுரிந்தவர்களாகும். பணியில் இருந்த காலங்களில் ஏற்பட்ட மரணங்களைவிட, வாழ்க்கையின் பிற்பகுதியில் பல ஆண்டுகளுக்கு பிறகு ஏற்பட்ட மரணங்களே அதிகமாகும். அதற்கமைய ஒரு வாரத்தில் 55 மணிநேரம் அல்லது அதற்கு அதிகமான நேரம் பணிபுரிவது 35 சதவீதம் பக்கவாதம் ஏற்பட வாய்ப்புள்ளது. அத்துடன் 35 முதல் 40 மணித்தியாலம் பணிபுரிவது 17 சதவீதம் இதய நோய் ஏற்படவும் காரணமாக அமைந்துள்ளதாக உலக சுகாதார அமைப்பு வெளியிட்டுள்ள ஆய்வறிக்கையில் குறிப்பிடப்பட்டுள்ளது. ", "URL": "https://www.itnnews.lk/2023/10/05/337674/", "Category": "Breaking News,அக்கம் பக்கம்,அண்மைய செய்திகள்,சர்வதேச செய்திகள்", "Parent URL": null}