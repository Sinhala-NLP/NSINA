{"Source": "ITN news", "Timestamp": "මැයි 17, 2022 18:50", "Headline": "අමල් සිල්වා සහ මොරටුව නගර සභා සේවකයා හෙට දක්වා රිමාන්ඩ්", "News Content": "ගාලුමුවදොර, අරලිය ගහ මන්දිරය අසල මහජන අරගලවලට පහර දීමේ සිද්ධියට සැකපිට අත්අඩංගුවට ගත් බස්නාහිර පළාත් සභාවේ හිටපු මන්ත්‍රී අමල් සිල්වා සහ මොරටුව මහ නගර සභාවේ සේවකයා හෙට දිනය දක්වා රක්ෂිත බන්ධනාගාර ගතකර තිබෙනවා. ඔවුන් වේලාවට අධිකරණයට ඉදිරිපත් නොකිරීම හේතුවෙන් අපරාධ පරික්ෂණ දෙපාර්තමේන්තුව කොටුව මහේස්ත්‍රාත් තිළිණ ගමගේ මහතාගේ දැඩි දෝෂ දර්ශනයට ලක්වුණා. මෙම සැකකරුවන් අධිකරණයට ඉදිරිපත් කරන බවට පස්වරුව වන තෙක් දැනුම් නොදීම සම්බන්ධයෙනුයි මහේස්ත්‍රාත්වරයා බැනවැදී ඇත්තේ. සැකකරුවෙක් අත්අඩංගුවට ගත්තේ නම් හා ඔහු අධිකරණයට ඉදිරිපත් කරන්නේ නම් ඒ බව අධිකරණයට නිල වශයෙන් දැනුම් දිය යුතුව තිබෙනවා. මොවුන් අත්අඩංගුවට ගෙන අධිකරණයට ඉදිරිපත් කළේ නීතිපතිවරයා විසින් ඊයේ දිනයේදී පොලිස්පතිවරයා සහ අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයාට දුන් උපදෙස් අනුවයි. ", "URL": "https://www.itnnews.lk/2023/10/05/411852/", "Category": "Breaking News,දේශීය පුවත්", "Parent URL": null}