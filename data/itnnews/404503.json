{"Source": "ITN news", "Timestamp": "මාර්තු 29, 2022 17:41", "Headline": "අලුත් අවරුද්දට ගම්බිම් බලා යන ජනතාව වෙනුවෙන් විශේෂ ප්‍රවාහන සේවා", "News Content": "අලුත් අවරුද්දට ගම්බිම් බලා යන  ජනතාව වෙනුවෙන් මෙවර ද විශේෂ ප්‍රවාහන සේවා ක්‍රියාත්මක කෙරෙන බව ජාතික ගමනාගමන කොමිෂන් සභාව පවසනවා. කොළඹ හා තදාසන්න ප්‍රදේශවල සිට අලුත් අවුරුද්දට ගම්බිම්බලා යන ජනතාවට අපහසුතාවකින් තොරව  ගමන් කිරීම සදහා පොදු බස් සේවාවක් යෙදවීමට ජාතික ගමනාගමන කොමිෂන් සභාව සැළසුම් කර තිබෙනවා. ඒ යටතේ පැය 24 පුරාම ක්‍රියාත්මක විශේෂ මෙහෙයුම් මැදිරියක් පවත්වාගෙන යාම අරමුණයි. ගුණාත්මක බස් සේවාවක් පවත්වාගෙන යාම සදහා ජංගම නිරීක්ෂණ නිලධාරීන් ද සේවයේ යොදවන බවයි කොමිෂන් සභාව පවසන්නේ. අවුරුදු සමයේ බස් රථවල තදබදය අඩු කර ගැනීමට බස් සංචිතයක් පවත්වාගෙන යාමද සිදු කෙරෙනවා. මෙවර අලුත් අවුරුදු මගී ප්‍රවාහන සේවාව අදියර දෙකකින් සමන්විතයි. පළමු අදියර අප්‍රේල් 08 වනදා සිට 15 වනදා දක්වායි. කොළඹ බැස්ටියන් මාවත ප්‍රධාන බස් පර්යන්තයේ බස් සේවා සදහා ඉල්ලුම වැඩි වුවහොත් බස් හිමියන් වෙත නොමිලේ තාවකාලික මගී සේවා අවසර පත්‍ර නිකුත් කෙරෙනවා.  මගීන්ගේ ආරක්ෂාව ආහාර පාන හා සනීපාරක්ෂාව ඇතුළු පොදු පහසුකම් ද නොඅඩුව සළසන බවයි ජාතික ගමනාගමන කොමිෂන් සභාව පවසන්නේ. කඩවත  හා කඩුවෙල බස් පර්යන්තවල මෙන්ම මාකුඹුර බහුවිධ හුවමාරු මධ්‍යස්ථානයේද මෙම කාලසීමාව තුළ අදාළ සේවා හා පහසුකම් සැපයෙනවා. දෙවන අදියර යටතේ කොළඹ හා තදාසන්න ප්‍රදේශවලට යලි පැමිණීමේදී මගී ඉල්ලුමට සරිලන පරිදි තාවකාලික බලපත්‍රමත බස් සේවා යෙදවීම සැළසුමයි. ගාල්ල, මාතර, ඇඹිලිපිටිය, මොණරාගල, බදුල්ල,  හැටන් මහනුවර හා නුවරඑළිය බස් පර්යන්තවල සිටයි එම සේවාව ක්‍රියාත්මක වන්නේ.   ", "URL": "https://www.itnnews.lk/2023/10/05/404503/", "Category": "දේශීය පුවත්", "Parent URL": null}