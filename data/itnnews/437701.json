{"Source": "ITN news", "Timestamp": "සැප්තැම්බර් 28, 2022 19:28", "Headline": "අභියාචනාධිකරණයෙන් රීට් ආඥාවක්", "News Content": "හිටපු ජනාධිපති ගෝඨාභය රාජපක්ෂ මහතා පත් කරන ලද දේශපාලන පලිගැනීම් පිළිබඳ පරික්ෂණ කොමිසම නියෝජ්‍ය සොලිසිටර් ජෙනරාල් ජනක බණ්ඩාර මහතාට එරෙහිව සිදු කර ඇති සියලුම නිර්දේශ බලරහිත කරමින් අභියාචනාධිකරණය රීට් ආඥාවක් නිකුත් කළා. නියෝජ්‍ය සොලිස්ටර් ජෙනරාල් ජනක බණ්ඩාර මහතා ගොණු කළ රීට් පෙත්සමක තීන්දුවක් ලබා දෙමිනුයි මෙම ආඥාව නිකුත් කරෙ ඇත්තේ. රිට් ආඥාවට අමතරව පෙත්සම්කරු සම්බන්ධයෙන් වූ අදාළ කොමිෂන් සභාවේ නිර්දේශ ක්‍රියාත්මක කිරීම සදහා අමාත්‍ය මණ්ඩලය 2021 ජනවාරි 18 වනදා ගණු ලැබූ තීරණය මත ඉදිරි පියවර ගැනීම වළක්වාලමින් තවත් අතුරු නියෝගයක් ද අධිකරණය නිකුත් කර තිබෙනවා. නිශ්ශංක බන්දුල කරුණාරත්න, ඩී.එම්. සමරකෝන්  සහ ලෆාර් තාහිර් යන මහත්වරුන්ගෙන් සමන්විත ත්‍රිපුද්ගල අභියාචනාධිකරණ විනිසුරු මඩුල්ලක් විසිනුයි මෙම නියෝගය නිකුත් කර ඇත්තේ. තීන්දුව ප්‍රකාශයට පත්  කරමින් ත්‍රිපුද්ගල විනිසුරු මඩුල්ලේ සභාපති විනිසුරු නිශ්ශංක බන්දුල කරුණාරත්න මහතා කියා සිටියේ රජයේ නිලධාරියෙකු වන පෙත්සම්කරුට එරෙහිව මෙවැනි නිර්දේශ නිකුත් කිරීමට අදාළ කොමිෂන් සභාවට බලයක් නොමැති බවයි. එමෙන්ම පෙත්සම්කරු සම්බන්ධයෙන් අදාළ කොමිෂන් සභාව සිය බලය ඉක්මවා ගොස් කටයුතු කර ඇති බවද නඩු තීන්දුවේ සදහන් කර තිබෙනවා. ඒ අනුව පෙත්සම්කාර නියෝජ්‍ය සොලිසිටර් ජෙනරාල්වරයාට එරෙහිව අදාළ කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න ඇතුළු කොමසාරිස්වරුන් තිදෙනා විසින් සිදු කර ඇති සියලුම නිර්දේශ, හදුනාගැනීම් හා තීරණ බලශුන්‍ය බව තීන්දුව ප්‍රකාශයට පත් කරමින් විනිසුරුවරයා සදහන් කළා. ඇවන්ගාඩ් සමාගමේ සභාපති  නිශ්ශංක සේනාධිපති සිදු කළ පැමිණිල්ලකට අනුවයි විමර්ශනයක් සිදු කිරීම සදහායි හිටපු ශ්‍රේෂ්ඨාධිකරණ විනුසුරු උපාලි අබේරත්න මහතාගේ ප්‍රධානත්වයෙන් යුත් දේශපාලන  පලිගැනීම් පිළිබද ජනාධිපති කොමිසම පත් කර තිබුණේ. එම කොමිසම නියෝජ්‍ය සොලිසිටර් ජෙනරාල් ජනක බණ්ඩාර  මහතාට එරෙහිව අදාළ වාර්තාව මගින් නිර්දේශ නිකුත් කර තිබුණා. ", "URL": "https://www.itnnews.lk/2023/10/05/437701/", "Category": "Breaking News,දේශීය පුවත්", "Parent URL": null}