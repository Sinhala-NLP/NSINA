{"Source": "ITN news", "Timestamp": "අගෝස්තු 17, 2023 05:48", "Headline": "වන අලි රංචුවක් නිසා හාලිඇල ප‍්‍රදේශවාසීන් පීඩාවට", "News Content": "හාලිඇල සහ කන්දකැටිය ප්‍රාදේශීය ලේකම් කොට්ඨාසයන්ට අයත් ගලඋඩ උදේනිගම ආශ්‍රිත ප්‍රදේශයේ දින ගණනාවක සිට සැරිසරමින් වගාවන්ට හානි පමුණුවන\nවන අලි රංචුවක් හේතුවෙන් එම ප්‍රදේශවාසී ගොවි ජනතාව දැඩි භීතියට හා අසීරුතාවයට පත්ව සිටිනවා. උදේනිගම, මැදකොලපතන, තලාකුඹුර, තැටිල්ල, වාසනාගම වැනි ප්‍රදේශ ආශ්‍රිත, උමාඔයට ආසන්න ගොවිබිම් වෙත දිනපතා පැමිණෙන මෙම වන අලි රංචුව අලි පැටවුන්\nකිහිප දෙනෙකු ඇතුළුව10- 15 දෙනෙකුගෙන් සමන්විත විශාල රංචුවක් බවත් මේ වන විටත් ඔවුන් එම ප්‍රදේශයේ කුඹුරු සහ කෙසෙල්, මයියොක්කා, බඩඉරිඟු ඇතුළු වගා\nබිම් අක්කර ගණනාවක් විනාශ කර ඇති බවත් එම ගොවීන් පවසනවා. මේ සම්බන්ධයෙන් තමන් කළ දැනුම්දීම් අනුව වනජීවී නිලධාරීන් පැමිණියද අලින් පලවා හැරීමට නොහැකිවූ බවත් තමන් ඉල්ලා සිටියද අලිවෙඩි ලබාදීමක්\nහෝ සිදුනොවන බවත් ඔවුන් පෙන්වා දෙනවා. සවස් කාලයේ පැමිණ රාත්‍රිය පුරා වගාබිම් වනසන මෙම වන අලින් ඇතැම් විට දිවා කාලයේ පවා ඒ ආශ්‍රිත ප්‍රදේශයේ සැරිසැරීම නිසා තම ජීවිත හා දේපළ දැඩි අවදානමක පවතින බව පෙන්වා දෙන ප්‍රදේශවාසීන් අදාළ බලධාරීන්ගෙන් ඉල්ලා සිටින්නේ, කඩිනමින් මෙම වනඅලි රංචුව ප්‍රදේශයෙන් පලවා හැර තම ජීවිත හා වගාවන් බේරා දෙන ලෙසයි. තල්පිටිගල ජලාශයේ ඉදිකිරීම් නිමකර අලින් ගම්වදින මාර්ග ඇසිරීම හෝ බත්මැඬිල්ල ප්‍රදේශයෙන් උමාඔය හරහා මෙම ප්‍රදේශයට වන අලින් පැමිණෙන මාර්ග අවහිර වන ලෙස අලිවැට සකස් කිරීම තුළින් මෙම ගැටළුවට ස්ථිර විසඳුමක් ලබාදීමට හැකි බව  ප‍්‍රදේශවාසීන් වැඩිදුරටත් පෙන්වා දෙනවා. ", "URL": "https://www.itnnews.lk/2023/10/05/508804/", "Category": "දේශීය පුවත්", "Parent URL": null}