{"Source": "ITN news", "Timestamp": "ජනවාරි 8, 2022 11:51", "Headline": "අද (08) විදුලි කප්පාදුවක් නැහැ – විදුලි බල මණ්ඩලය", "News Content": "ඛණිජතෙල් නීතිගත සංස්ථාව මගින් විදුලිය නිෂ්පාදනයට අවශ්‍ය දැවි තෙල් ලබාදීම හේතුවෙන් අද (08) දවසේ විදුලි කප්පාදුවක් සිදුවන්නේ නැති බව විදුලි බල මණ්ඩලයේ නියෝජ්‍ය සාමාන්‍යාධිකාරී ඇන්ඩෘෘ නවමනී මහතා ප්‍රකාශ කළා. සපුගස්කන්ද තෙල් පිරිපහදුව සහ තාප විදුලි බලාගාරය වසා දමා ඇති පසුබිමක ලංකා විදුලිබල මණ්ඩලයේ ඩීසල් තාප බලාගාරවල ඉන්ධන අර්බුදයක් මතුව ඇති බවට වාර්තා වනවා. මෙවන් පසුබිමක කැළණිතිස්ස බලාගාරයේ ජනන යන්ත්‍රයක් ද පසුගියදා අක්‍රිය වුණා. ඒ හේතුවෙන් ඊයේ සහ පෙරේදා යන දෙදින තුළ දිවයිනේ ප්‍රදේශ ගණනාවකට විදුලි සැපයුම විසන්ධි වුණා. විදුලිය නිෂ්පාදන කිරීම සදහා අවශ්‍ය දැවි තෙල් ඛනිජ තෙල් සංස්ථාවෙන් ලබාදෙන්නේ නම් කප්පාදුවක් නොකර විදුලි සැපයුම ලබාදිය හැකි බවයි ලංකා විදුලි බල මණ්ඩලයේ සාමාන්‍යාධිකාරී එම්.ආර්. රණතුංග මහතා ප්‍රකාශ කළේ. විදුලිය නිෂ්පාදනය සදහා අවශ්‍ය දැවි තෙල් ප්‍රමාණය නොලැබීම හේතුවෙන් සපුගස්කන්ද මෙන්ම කුකුළේගග විදුලි බලාගාරවල විදුලි ජනන කටයුතු වලට ද බාධා එල්ල වුණා. අප කළ විමසීමකදී විදුලිබල මණ්ඩලයේ ඉහළ නිලධාරියෙකු ප්‍රකාශ කළේ, ඛනිජ තෙල් නීතිගත සංස්ථාව සපුගස්කන්ද විදුලි බලාගාරය සදහා අද දිනයේ දැවි තෙල් මෙට්‍රික් ටොන් 2500 ක් ලබාදීමට එකගතාව පළ කර ඇති බවයි.       ", "URL": "https://www.itnnews.lk/2023/10/05/387462/", "Category": "Breaking News,දේශීය පුවත්", "Parent URL": null}