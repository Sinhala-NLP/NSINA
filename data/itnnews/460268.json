{"Source": "ITN news", "Timestamp": "පෙබරවාරි 11, 2023 11:26", "Headline": "පාකිස්ථාන ආරක්ෂක අංශ වලින් ශ්‍රී ලංකා හමුදාවන්ට අඛණ්ඩ පුහුණු සහය", "News Content": "ශ්‍රී ලංකා හමුදාවන්ට අඛණ්ඩවම පුහුණු සහාය ලබා දෙන බව පාකිස්ථාන ආරක්ෂක අංශ පවසනවා. පාකිස්ථානයේ ඒකාබද්ධ මාණ්ඩලික ප්‍රධානීන්ගේ කමිටුවේ සභාපති ජනරාල් සහීර් ෂම්ෂාඩ් මීර්සා මහතා සහ ආරක්ෂක ලේකම් ජෙනරාල් කමල් ගුණරත්න මහතා අතර පැවති සාකච්ඡාවකදී මේ බව සදහන් කෙරුණේ. ශ්‍රී ජයවර්ධනපුර ආරක්ෂක මූලස්ථාන සංකීර්ණයට පැමිණි පකිස්ථාන ජෙනරාල්වරයා ආරක්ෂක ලේකම් කමල් ගුණරත්න මහතා ඇතුළු මෙරට නියෝජිත පිරිස සමග සාකච්ඡා පැවැත්වුවා. මෑතකාලීන ආර්ථික අර්බුදයෙන් මිදීම සදහා ශ්‍රී ලංකාව ගෙන ඇති වැඩපිළිවෙල ඔහුගේ ඇගයීමට ලක්වුණා. දෙරට අතර පවතින මිත්‍රශීලී සබදතා සහ සහයෝගය තවදුරටත් ශක්තිමත්ව පවත්වාගෙන යාමේ වැදගත්කම මීර්සා මහතා අවධාරණය කළා. පාකිස්ථාන හිටපු ජනාධිපති ජෙනරාල් පර්වේස් මුශාරෆ් මහතාගේ අභාවය වෙනුවෙන් ශෝකය පළ කිරීමටද ආරක්ෂක ලේකම් ජෙනරාල් කමල් ගුණරත්න මහතා මෙහිදී කටයුතු කළා.     ", "URL": "https://www.itnnews.lk/2023/10/05/460268/", "Category": "දේශීය පුවත්", "Parent URL": null}