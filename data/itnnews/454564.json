{"Source": "ITN news", "Timestamp": "ජනවාරි 9, 2023 18:35", "Headline": "ලංකාවේ ණය කපා ගොඩගන්න ලෝක ආර්ථික විශේෂඥයින්ගෙන් යෝජනාවක්", "News Content": "ශ්‍රී ලංකාව යළි ආර්ථික වශයෙන් නඟා සිටුවීම සදහා ණය හිමියන් ණය කපා හැරීමට පියවර ගැනීම අත්‍යවශ්‍ය බව ලොව ප්‍රධානතම ආර්ථික විශේෂඥයන්ගෙන් සමන්විත කණ්ඩායමක් ප්‍රකාශ කර තිබෙනවා. ලොව ප්‍රධානතම ආර්ථික විශේෂඥයන් 182 දෙනෙකුගෙන් සමන්විත කණ්ඩායමකුයි මේ බව ප්‍රකාශ කර ඇත්තේ. මෙම කණ්ඩායමට ග්‍රීසියේ හිටපු මුදල් අමාත්‍ය යානිස් වරුෆකිස්, ඉන්දිය ආර්ථික විද්‍යාඥ ජයති ගෝෂ් , තෝමස් පිකේටි වැන්නන් අයත්වනවා. ලොව ප්‍රධානතම හෙජ් අරමුදල් මෙන්ම පෞද්ගලික ආයෝජකයන් ද ණය කපා හැරීම සම්බන්ධයෙන් අවධානය යොමු කළ යුතු බව ඔවුන් පෙන්වා දෙනවා. ශ්‍රී ලංකාව සමග ණය සම්බන්ධයෙන් නව කාතිකාවක් ඇති කරගත යුතු බව පෙන්වා දෙන මෙම විශේෂඥයන් ණය ප්‍රතිව්‍යුහ ගත කිරිම සඳහා වන බාහිර පාර්ශව වල සහාය අත්‍යවශ්‍ය බව අවධාරණය කළා. ශ්‍රී ලංකාවේ විදෙස් ණය වලින් 40% ක්ම පෞද්ගලික ආයෝජකයන්ගෙන් සහ ජාත්‍යන්තර ස්වෛරී බැඳුම්කර වලින් ලැබි ඇති බවයි මෙම විශේෂඥයන් පෙන්වා දෙන්නේ. මෙම ණය සදහා අධික පොලී අනුපාතිකයක් ගෙවීමට සිදු වීම ශ්‍රී ලංකාවට බාධකයක් වී ඇති බවට ද ඔවුන් අවධාරණය කරනවා. එහිදි ශ්‍රී ලංකාවට සාධාරණයක් ඉටු විය යුතු බවයි විශේෂඥයන් පවසන්නේ.   ", "URL": "https://www.itnnews.lk/2023/10/05/454564/", "Category": "Breaking News,දේශීය පුවත්", "Parent URL": null}