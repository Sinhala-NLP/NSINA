{"Source": "ITN news", "Timestamp": "ජනවාරි 16, 2023 15:40", "Headline": "පසුගිය වසරේ සුරාබදු දෙපාර්තමේන්තුවේ වැටලීම්වලින් 35,381 දෙනෙකු අත්අඩංගුවට", "News Content": "පසුගිය වසරේදි දිවයින පුරා සුරාබදු වැටලීම් තිස්පන්දහස් තුන්සිය අසූඑකක් සිදු කර ඇති බව සුරාබදු දෙපාර්තමේන්තුව පවසනවා. එහිදි තිස්පන්දහස් තුන්සිය අසූඑක් දෙනෙකු අත්අඩංගුවට ගත් බවයි එම දෙපාර්තමේන්තුව සදහන් කරන්නේ. පසුගිය වසරේ ජනවාරි පළමුවනදා සිට දෙසැම්බර් 31 වනදා දක්වා සිදුකළ සුරාබදු වැටලීම් තිස්පන්දහස් තුන්සිය අසූඑකෙන් විසිඅටදහස් අටසිය අසූනවයක්ම සුරාබදු ආඥා පනත යටතේ සිදුකළ වැටලීම් වනවා. ඉන් වැඩිම වැටලීම් සංඛ්‍යාව නීති විරෝධි ලෙස නිෂ්පාදිත ස්පීතු සන්තකයේ තබා ගැනීම ප්‍රවාහනය හා විකිණීම ආශ්‍රීත ඒවා බවයි සුරාබදු දෙපාර්තමේන්තුව පවසන්නේ. හෙරෝයින්,  කොකේන්,  ගංජා සහ වෙනත් මත්ද්‍රව්‍ය ආශ්‍රිත වැටලීම් පන්දහස් තුන්සිය හැටනවයක් පසුගිය වසරේදි සිදුකර තිබෙනවා. දුම්කොළ හා ඒ ආශ්‍රිත වැටලීම්  සංඛ්‍යාව 1823ක් මෙම වැරදි සම්බන්ධයෙන් අත්අඩංගුවට ගත් 35000කට අධික සංඛ්‍යාවෙන් පන්දහස් හැටදෙනෙකුම කාන්තාවන්. නඩු භාණ්ඩවල මුලු වටිනාකම රුපියල් මිලියන හාරසිය ඉක්මවනවා. සුරාබදු බලපත් කොන්දේසි කඩ කිරීම් සදහා අදාළ කාලය තුළ පනවන ලද සමථ ගාස්තු ප්‍රමාණය රුපියල් මිලියන 164ට අධික බවයි සුරාබදු දෙපාර්තමේන්තුව පවසන්නේ. වැටලීම් වලින් සැලකිය යුතු ප්‍රමාණයක් 1913 දුරකතන අංකයට ජනතාවගෙන් සෘජුව ලැබුණු පැමිණිලිවලට අනුව සිදුකළ ඒවායි. 0112877688 අංකයට ද එම පැමිණිලි ඉදිරිපත් කළ හැකියි.       ", "URL": "https://www.itnnews.lk/2023/10/05/455948/", "Category": "දේශීය පුවත්", "Parent URL": null}