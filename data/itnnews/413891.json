{"Source": "ITN news", "Timestamp": "මැයි 29, 2022 12:06", "Headline": "ෆාතිමා දැරිය ඝාතනය වුණේ කොහොමද ? පශ්චාත් මරණ පරීක්ෂණය අද", "News Content": "මේ අතර දැරියගේ මරණය සම්බන්ධයෙන් පශ්චාත් මරණ පරික්ෂණය අද සිදුකිරීමට නියමිතයි. එමෙන්ම සිද්ධිය පිළිබද පරීක්ෂණ අපරාධ පරික්ෂණ දෙපාර්තමේන්තුව වෙත භාරදී තිබෙනවා. බණ්ඩාරගම අටලුගම ප්‍රදේශයේදී ෆාතිමා අයීෂා දැරිය පෙරේදා පෙරවරුවේ අතුරුදන්වීමත් සමග පොලීසිය සහ ප්‍රදේශවාසීන් එක්ව ප්‍රදේශය අවට සෝදිසි මෙහෙයුමක් සිදුකළා. එහිදී නිවසට යාබද වගුරු බිමක් පරීක්ෂා කිරීමේදී එහි තිබී ෆාතිමා අයීෂා දැරියගේ සිරුර හමුවුණා. පොලීසිය සැකපළ කරන්නේ දැරිය වෙනත් ස්ථානයක ඝාතනය කර සිරුර අදාළ වගුරු බිමට ගෙනවිත් තබා ඇති බවටයි. සිද්ධිය පිළිබද දැරියගේ පියාගේ පාර්ශවයේ පානදුර ප්‍රදේශයේ පදිංචි ඥාතියෙකු සම්බන්ධයෙන් සැකයක් පවතින බැවින් ඒ ඔස්සේ ද විමර්ශන ක්‍රියාත්මක බව පොලීසිය සදහන් කළා. සිද්ධියට අදාළ ස්ථානීය මහේස්ත්‍රාත් පරීක්ෂණය පානදුර වැඩබලන මහේස්ත්‍රාත් ඉන්ද්‍රානී උඩවත්ත මහත්මිය විසින් ඊයේ පස්වරුවේ සිදුකළා. අනතුරුව සිරුර පානදුර මූලික රෝහලට රැගෙන ගිය අතර පශ්චාත් මරණ පරික්ෂණය අද සිදුකිරීමට නියමිතයි. සිද්ධිය සම්බන්ධයෙන් මේ වනවිට 22 දෙනෙකුගෙන් ප්‍රකාශ සටහන් කරගෙන තිබෙනවා. මෙම මරණය සම්බන්ධයෙන් මේ වනවිටත් පොලිස් පරීක්ෂණ ක්‍රියාත්මකයි.   ", "URL": "https://www.itnnews.lk/2023/10/05/413891/", "Category": "දේශීය පුවත්", "Parent URL": null}