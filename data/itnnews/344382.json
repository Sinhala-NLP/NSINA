{"Source": "ITN news", "Timestamp": "ජූනි 22, 2021 12:52", "Headline": "කාබනික පොහොර භාවිත කරමින් කොලොන්නාවේ කුඹුරු අක්කර 130ක් අස්වැද්දීමට ජනතාව සූදානම්", "News Content": "වස විසෙන් තොර අස්වැන්නක් සදහා කාබනික පොහොර භාවිත කරමින් කොලොන්නාවේ කුඹුරු අක්කර 130ක් අස්වැද්දීමට ප්‍රදේශයේ ගොවීන් ඇතුලු ජනතාව සූදානමින් සිටිනවා. ජනාධිපති ගෝඨාභය රාජපක්ෂ මැතිතුමාගේ උපදෙස් අනුව කාබනික පොහොර භාවිතය සදහා  දිවයින පුරා සිටින ගොවීන් මේ වන විට ඉතා උනන්දුවකින් යුතුව කටයුතු කරන ආකාරය දැක ගත හැකියි. වස විසෙන් තොර ගොවිතැනක් සඳහා කොලොන්නාව ප්‍රාදේශීය ලේකම් කොට්ඨාසය තුළ ඇති කුඹුරු කාබනික පොහොර යොදා ගනිමින් වගා කිරීම මේ වන විට ආරම්භ කර තිබෙනවා. ප්‍ර දේශයේ අක්කර 130ක් කාබනික පොහොර යොදා වගා කිරීමේ වැඩපිලිවෙලට අනුව මේ වනවිටත් කුඹුරු අක්කර 54ක් සාර්ථකව අස්වැද්දීමට කටයුතු  කර අවසන්. එලෙස කාබනික පොහොර යොදා ගනිමින් වගා කටයුතු ගොවි ජනතාවගේ ගැටළු කොලොන්නාව සංවර්ධන කමිටුවේ උප සභාපති කොලොන්නාව පොදු පෙරමුණ ප්‍රධාන සංවිධායක අජිත් සුබසිංහ මහතා සොයා බැලුවා. ගංවතුර තත්ත්වයකදී කුඹුරු වගා කිරීමේ ඇති ගැටළුව පිළිබඳවත් ඇළවේලි හරස් වීම මෙන්ම කුඹුරු වලට අප ජලය බැහැර කිරීම හා කැලිකසල බැහැර කිරීම සම්බන්ධයෙනුත් මෙහිදී සාකච්ඡා වී තිබෙනවා. මේ අතර තමන්ම නිශ්පාදනය කර ගන්නා කාබනික පොහොර මාසයක් වැනි කාලයකදී තම වගාවන් සදහා යොදා ගත හැකි බවයි ගොවීන් පෙන්වා දෙන්නේ.   ", "URL": "https://www.itnnews.lk/2023/10/05/344382/", "Category": "දේශීය පුවත්", "Parent URL": null}