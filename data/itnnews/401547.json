{"Source": "ITN news", "Timestamp": "மார்ச் 16, 2022 12:56", "Headline": "இந்தியாவிடமிருந்து கிளிநொச்சி மீனவர்களுக்கு மனிதாபிமான உதவிகள்..", "News Content": "இந்திய யாழ். துணை தூதரகத்தின் ஏற்பாட்டில் சுமார் 200 மீனவர்களுக்கு இந்திய அரசாங்கத்தினால் நிவாரண உதவிகள் வழங்கப்பட்டுள்ளன. கிளிநொச்சி பூநகரி பிரதேச செயலக பிரிவிற்குட்பட்ட ஜெயபுரம் கௌதாரிமுனை பூநகரி நக்ரா நிறுவனம் ஆகிய பகுதிகளில் மீனவர்களுக்கான மனிதாபிமான நிவாரண உதவிகள் வழங்கி வைக்கப்பட்டுள்ளன. கடற்றொழில் துறை அமைச்சர் டக்ளஸ் தேவானந்தா, யாழ்.இந்திய துணை தூதரகத்தின் பிரதானி ஸ்ரீ ராக்கேஷ் நடராஜ் ஆகியோர் கலந்துகொண்டு உதவிப்பொருட்களை வழங்கி வைத்ததாக எமது செய்தியாளர் குறிப்பிட்டார். கொரோனா வைரஸ் பரவல் மற்றும் பொருளாதார நெருக்கடியினால் பாதிக்கப்பட்டவர்களுக்கு குறித்த மனிதாபிமான உதவி வழங்கப்பட்டுள்ளதாக சுட்டிக்காட்டப்பட்டுள்ளது. இந்திய அரசாங்கத்தின் பல்வேறு உதவி வழங்கும் திட்டங்கள் வடபகுதியிலுள்ள மீனவர்களுக்காக முன்னெடுக்கப்பட்டு வருவதாகவும், இருதரப்புக்கும் இடையிலான உறவுகளின் அந்நியோன்னியம் தொடர்பில் உணர்ந்து செயற்பட வேண்டுமெனவும் யாழ்.இந்திய துணை தூதரகத்தின் பிரதானி ஸ்ரீ ராக்கேஷ் நடராஜ் தெரிவித்துள்ளார். ", "URL": "https://www.itnnews.lk/2023/10/05/401547/", "Category": "Breaking News,தேசிய செய்திகள்", "Parent URL": null}