{"Source": "ITN news", "Timestamp": "நவம்பர் 17, 2022 10:38", "Headline": "தனுஷ்க குணதிலக்கவுக்கு பிணை..", "News Content": "அவுஸ்திரேலியாவில் விளக்கமறியலில் வைக்கப்பட்டுள்ள இலங்கை கிரிக்கெட் வீரர் தனுஷ்க குணதிலக்க பிணையில் விடுவிக்கப்பட்டுள்ளார். ஒரு இலட்சத்து 50 ஆயிரம் டொலர் பெறுமதியான தனியார் பிணையில் தனுஷ்க விடுவிக்கப்பட்டார். சந்தேக நபர் சார்பில் இலங்கை அரசாங்கமும், ஸ்ரீ லங்கா கிரிக்கெட் நிறுவனமும் ஆதரவாக செயற்பட முன்வந்துள்ளதாக தனுஷ்கவின் சட்டத்தரணிகள் நீதிமன்றில் சுட்டிக்காட்டினர். தனுஷ்க குணதிலக்க ஏற்கனவே முன்வைத்த பிணை கோரிக்கை நிராகரிக்கப்பட்ட நிலையில், இன்று மீண்டும் பிணை கோரப்பட்டது. சிட்னியிலுள்ள டவ்னிங் மத்திய நீதிமன்றம் அவருக்கு பிணை வழங்கியது. தனுஷ்க குணதிலக்க மீது அவுஸ்திரேலிய பெண்ணொருவர் பாலியல் துஷ்பிரயோக முறைப்பாடு செய்தார். இதனையடுத்தே அந்நாட்டு பொலிஸாரால் தனுஷ்க குணதிலக்க கைதுசெய்யப்பட்டார். அவரை நீதிமன்றில் ஆஜர்ப்படுத்தியபோது எதிர்வரும் ஜனவரி மாதம் 12ம் திகதி வரை விளக்கமறியலில் வைக்க நீதவான் உத்தரவிட்டிருந்தார். இவ்வாறான சூழலிலேயே இரண்டாவது பிணை கோரிக்கை மூலம் தனுஷ்க குணதிலக்கவுக்கு இன்று பிணை வழங்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/446079/", "Category": "Breaking News,அண்மைய செய்திகள்", "Parent URL": null}