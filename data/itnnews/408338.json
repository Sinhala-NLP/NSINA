{"Source": "ITN news", "Timestamp": "ஏப்ரல் 26, 2022 13:35", "Headline": "இலங்கையின் நாணய கொள்கைகளை வலுப்படுத்துமாறு IMF இடமிருந்து பரிந்துரை…", "News Content": "சர்வதேச நாணய நிதியம் இலங்கையின் நாணய கொள்கைகளை வலுப்படுத்தி, வரி நடைமுறைகளை அதிகரிக்குமாறு கோரிக்கை விடுத்துள்ளது. இலங்கை நெகிழ்வான மாற்று விகிதங்களை பின்பற்ற வேண்டுமெனவும் சர்வதேச நாணய நிதியத்தின் ஆசிய பசுபிக் வலயத்தின் பதில் பணிப்பாளர் எனி மெரி தெரிவித்துள்ளார். அத்தியாவசிய செலவுகளை நிவர்த்திசெய்வதற்காக வரி வருமானத்தை அதிகரிக்க வேண்டுமெனவும், பண வீக்கத்தை கட்டுப்படுத்த நாணய கொள்கைகள் கடுமையாக்கப்பட வேண்டுமெனவும் வலியுறுத்தப்பட்டுள்ளது. கடந்த வாரம் இலங்கை பிரதிநிதிகளுடன் முன்னெடுக்கப்பட்ட பேச்சுவார்த்தை பயனுள்ளதாக அமைந்ததாகவும் சர்வதேச நாணய நிதியத்தின் ஆசிய பசுபிக் வலயத்தின் பதில் பணிப்பாளர் எனி மெரி தெரிவித்துள்ளார். நிதியமைச்சர் அலி சப்ரி, மத்திய வங்கியின் ஆளுனர் கலாநிதி நந்தலால் வீரசிங்க ஆகியோர் கடந்த 18ம் திகதி முதல் 22ம் திகதி வரை சர்வதேச நாணய நிதியத்துடனான பேச்சுவார்த்தையில் ஈடுப்பட்டிருந்தனர். இலங்கையில் காணப்படும் நெருக்கடி நிலைகளை தீர்ப்பதற்கு தொடர்ச்சியான ஒத்துழைப்புக்களை வழங்க தயாராகவுள்ளதாக சர்வதேச நாணய நிதியம் குறிப்பிட்டுள்ளது. ", "URL": "https://www.itnnews.lk/2023/10/05/408338/", "Category": "Breaking News,தேசிய செய்திகள்,முதன்மை செய்தி,வணிகம்", "Parent URL": null}