{"Source": "ITN news", "Timestamp": "අගෝස්තු 22, 2021 11:47", "Headline": "ගුරු ගැටලුව විසඳන යෝජනා ඇමති කමිටුවෙන් හෙට ඇමති මණ්ඩලයට", "News Content": "ගුරු වැටුප් විෂමතාව විසදීම සදහා සකස් කළ අමාත්‍ය අනු කමිටු වාර්තාව මුදල් අමාත්‍යාංශය වෙත භාර දුන් බව අමාත්‍ය මහින්ද අමරවීර මහතා පවසනවා. මුදල් අමාත්‍යාංශයේ සහ මහා භාණ්ඩාගාරයේ නිර්දේශ ලබා ගනිමින් එම වාර්තාව අමාත්‍ය මණ්ඩලයට හෙට දිනයේදී ඉදිරිපත් කිරීමට නියමිත බවයි මහින්ද අමරවීර මහතා පැවසුවේ. ගුරු වැටුප් විෂමතා සම්බන්ධයෙන් පසුගිය සතියේදී සියලුම ගුරු හා විදුහල්පති සංගම් සමග සාකච්ඡා සිදු කෙරුණා. ඔවුන් ඉදිරිපත් කළ කරුණු රැසක් පිළිබද අවධානය යොමු කරමින් මෙම අනු කමිටු වාර්තාව සකස් කර තිබෙනවා. අධ්‍යාපන අමාත්‍යාංශයෙන්ද වාර්තාව සකස් කිරීමේදී තොරතුරු ලබා ගත් බවයි අමාත්‍ය මහින්ද අමරවීර මහතා පැවසුවේ. ගුරුවරුන් සහ විදුහල්පතිවරුන් ඉදිරිපත් කරන ඉල්ලීම් සාධාරණය යන මතයේ සිට අමාත්‍ය අනු කමිටුව සාකච්ඡා පැවැත්වූ බවද අමාත්‍යවරයා කියා සිටියා. ගුරුවරු සහ විදුහල්පතිවරු සදහා පවතින වැටුප් තලවල අසාධාරණයන් ඇති බවට ජනාධිපතිතුමන් මෙන්ම අමාත්‍ය අනු කමිටුවද පිළිගන්නා කරුණක් බවයි ඒ මහතා පැවසුවේ. රටේ පවතින ආර්ථික තත්ත්වයද සැළකිල්ලට ගනිමින් ගුරු විදුහල්පති ගැටලුව සාධාරණ ලෙස විසදීම රජයේ අරමුණ බවද අමරවීර මහතා කියා සිටියා.   ", "URL": "https://www.itnnews.lk/2023/10/05/357681/", "Category": "දේශීය පුවත්", "Parent URL": null}