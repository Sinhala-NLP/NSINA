{"Source": "ITN news", "Timestamp": "මාර්තු 19, 2022 12:11", "Headline": "නාමල් උයන ආරක්ෂා වී තිබෙන්නේ රාහුල හිමිගේ අපමණ කැපවීම හා ධෛර්ය නිසායි", "News Content": "ජාතික නාමල් උයන ආරක්ෂා වී තිබෙන්නේ පූජ්‍ය වානවාසී රාහුල හිමියන්ගේ අපමණ කැපවීම හා ධෛර්ය නිසා බව අග්‍රාමාත්‍ය මහින්ද රාජපක්ෂ මහතා පවසනවා. ජාතික නාමල් උයන 31 වෙනි සංවත්සර සැමරුම හා ජාතික නාමල් උයන ජාත්‍යන්තර පරිසර සංවිධානයේ සමාරම්භක අවස්ථාවට එක්වෙමින් අග්‍රාමාත්‍යවරයා මේ බව සදහන් කළා. ජාතික නාමල් උයන ජාත්‍යන්තර පරිසර සංවිධායනයේ ගෞරවනීය සාමාජිකත්වය අග්‍රාමාත්‍යවරයා වෙත පිරිනැමීම ද මෙහිදී සිදුවුනා. එම සංවිධානයේ නව වෙබ් අඩවිය විවෘත කෙරුනේද අග්‍රාමාත්‍යවරයාගේ ප්‍රධානත්වයෙන්. එහි ක්‍රියාකාරී සාමාජිකත්වය අමාත්‍ය නාමල් රාජපක්ෂ මහතාට සහ යාවජීව සාමාජිකත්වය රාජ්‍ය අමාත්‍ය විදුර වික්‍රමනායක හා හිටපු කතානායක, කරූ ජයසූරිය යන මහත්වරුන්ට පිළිගැන්වීම ද මෙහිදී සිදුවුණා. ජාතික නාමල් උයන ආරක්ෂා කර ගනිමින් දිවි පරදුවට තබා කළ ජාතික මෙහෙවර වෙනුවෙන් පූජ්‍ය වනවාසී රාහුල හිමියන්ට අග්‍රාමාත්‍යවරයා අතින් උපහාර පිරිනැමීමක් ද සිදුවුණා. නව පාරිසරික සංවිධානයේ ජාත්‍යන්තර සංවිධායක හිමිවරුන් ලෙස ඉන්දියාවේ සුමේධ ස්වාමීන් වහන්සේ, කාම්බෝජයේ කස්සප ස්වාමීන් වහන්සේ ඇතුලු භික්ෂූන් වහන්සේ පිරිසක් නම් කර තිබෙනවා. මෙම අවස්ථාවට ශ්‍රී ලංකා රාමඤ්ඤ මහා නිකායේ මහා නායක අතිපූජ්‍ය මකුළෑවේ විමල ස්වාමීන් වහන්සේ, ශ්‍රීලංකා රාමඤ්ඤ මහා නිකායේ දක්ෂිණ ලංකාවේ ප්‍රධාන සංඝනායක ආචාර්ය පූජ්‍ය ඕමල්පේ සෝභිත ස්වාමීන් වහන්සේ ඇතුළු මහා සංඝරත්නය වැඩම කර සිටියා.   ", "URL": "https://www.itnnews.lk/2023/10/05/402662/", "Category": "Breaking News,දේශීය පුවත්", "Parent URL": null}