{"Source": "ITN news", "Timestamp": "අගෝස්තු 31, 2021 09:27", "Headline": "මිලියන 2321 කට වැඩි වටිනාකමකින් යුතු හෙරොයින් තොගයක් නාවික හමුදා භාරයට", "News Content": "හෙරොයින් කිලෝ ග්‍රෑම් 290 කට අධික තොගයක් නාවික හමුදා භාරයට ගෙන තිබෙනවා. එහි වටිනාකම රුපියල් මිලියන 2321 කට අධික බවටයි විශ්වාස කෙරෙන්නේ. නාවික හමුදාව ගැඹුරු මුහුදේ ඊයේ දින සිදු කළ විශේෂ සෝදිසි මෙහෙයුමකදීයි මෙම මත්ද්‍රව්‍ය තොගය සිය භාරයට ගෙන ඇත්තේ. මුහුදු මාර්ගයෙන් දිවයිනට මත්ද්‍රව්‍ය රැගෙන ඒමට උත්සාහ කළ බහුදින යාත්‍රාවක් සමග සැකකරුවන් පස් දෙනෙකුද නාවික හමුදා භාරයට ගැණුනා. මත්ද්‍රව්‍ය කිලෝ ග්‍රෑම් 290 යි ග්‍රෑම් 200 ක මෙම තොගය සමග සැකකරුවන් අද අළුයම ගොඩබිමට රැගෙන විත් තිබෙනවා. නාවික හමුදා බුද්ධි අංශය සෙසු බුද්ධි අංශ සමග එක්ව සිදු කළ ඒකාබද්ධ බුද්ධි මෙහෙයුමකිනුයි මෙම මත්ද්‍රව්‍ය තොගය අත්අඩංගුවට ගැනීමට හැකි වී ඇත්තේ. මෙම බහුදින ධීවර යාත්‍රාව පසුගිය ජූලි 30 වනදා ගොඩබිමෙන් පිටත්ව ගොස් ඇති අතර ජාත්‍යන්තර මුහුදේදී විදේශීය ජාවාරම්කරුවන් මාර්ගයෙන් මත්ද්‍රව්‍ය තොගය ලබා ගන්නට ඇති බවට විශ්වාස කෙරෙනවා. අදාල සැකකරුවන් අහුංගල්ල බලපිටිය සහ හබරාදූව යන ප්‍ර දේශවල පදිංචිකරුවන්. මත්ද්‍රව්‍ය තොගය සහ සැකකරුවන් පිළිබද වැඩිදුර විමර්ශන නාවික හමුදාව සහ පොලිස් මත්ද්‍රව්‍ය නාශක කාර්යාංශය එක්ව සිදු කෙරෙමින් පවතිනවා.     ", "URL": "https://www.itnnews.lk/2023/10/05/359358/", "Category": "දේශීය පුවත්", "Parent URL": null}