{"Source": "ITN news", "Timestamp": "ஜனவரி 27, 2022 12:33", "Headline": "தடுப்பூசிகளின் 3 மாத்திரையளவுகளையும் பெற்றுக்கொள்ளுமாறு சுகாதார பரிசோதகர்கள் கோரிக்கை..", "News Content": "நாளாந்தம் கொரோனா தொற்றாளர்களின் எண்ணிக்கை அதிகரித்துச்செல்லும் நிலையில், மக்கள் தம்மை பாதுகாப்பதற்காக முன்னெடுக்க வேண்டிய சிறந்த முறை தடுப்பூசியின் 3 மாத்திரையளவுகளையும் பெற்றுக்கொள்வதேயென பொது சுகாதார பரிசோதகர்கள் சங்கம் தெரிவித்துள்ளது. நாட்டின் பல்வேறு பகுதிகளிலும் பெரும் எண்ணிக்கையிலான கொவிட் தொற்றாளர்கள் பதிவாகி வருகின்றனர். இவ்வாறு தொடர்ச்சியாக தொற்றாளர்கள் எண்ணிக்கை அதிகரிக்கும் போது சுகாதார கட்டமைப்பினால் அதனை ஏற்றுக்கொள்ள முடியாத சூழல் உருவாகி மரண எண்ணிக்கை அதிகரிக்க கூடிய அபாயம் காணப்படுவதாக பொது சுகாதார பரிசோதகர் சங்கத்தின் தலைவர் உபுல் ரோஹண தெரிவித்துள்ளார். இந்நிலையில் பொதுமக்கள் தமது உயிரை பாதுகாத்துக்கொள்வதற்கு இருக்கும் ஒரே மற்றும் நல்ல சந்தர்ப்பம் தடுப்பூசிகளின் 3 டோஸ்களையும் பெற்றுக்கொள்வதே என அவர் குறிப்பிட்டுள்ளார். சுகாதார வழிமுறைகளை பின்பற்றி தமது குடும்ப உறுப்பினர்களின் பாதுகாப்பை உறுதிப்படுத்துமாறும் உபுல் ரோஹண கோரிக்கை விடுத்துள்ளார். இதேவேளை நிலவும் அபாயமிக்க சூழலில் கர்ப்பிணி தாய்மார்களை சேவைக்கு அழைப்பதை இடைநிறுத்துவதற்கான உடனடி நடவடிக்கைகளை முன்னெடுக்குமாறு உட்துறை அமைச்சின் செயலாளரிடம் அதுதொடர்பான கோரிக்கையை முன்வைப்பதாகவும் பொது சுகாதார பரிசோதக சங்கத்தின் தலைவர் உபுல் ரோஹண மேலும் தெரிவித்துள்ளார். ", "URL": "https://www.itnnews.lk/2023/10/05/391608/", "Category": "Breaking News,அண்மைய செய்திகள்", "Parent URL": null}