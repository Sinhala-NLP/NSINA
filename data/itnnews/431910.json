{"Source": "ITN news", "Timestamp": "අගෝස්තු 29, 2022 22:02", "Headline": "නව ලංකා නිදහස් පක්ෂයෙන් ජනපතිට ලිපියක්", "News Content": "අසරණව ඇති රටත් ජනතාවත් ඉන් මුදා ගැනීම සදහා සැලසුම් කර ඇති ආර්ථික දේශපාලන හා සමාජීය වැඩපිළිවෙල කඩිනමින් ක්‍රියාත්මක කරන ලෙස නව ලංකා නිදහස් පක්ෂය ජනාධිපති රනිල් වික්‍රමසිංහ මහතාගෙන් ඉල්ලා සිටිනවා. එම පක්ෂ නායක පාර්ලිමේන්තු මන්ත්‍රී කුමාර වෙල්ගම මහතාගේ අත්සනින් යුතුව මෙම ලිපිය යොමු කර තිබෙනවා. පසුගිය පාලකයින්ගේ වැරදි තීරණ නිසා රටටත් ජනතාවටත් සිදුව ඇති හානිය කිසිවෙකුට රහසක් නොවන බවයි එම ලිපියේ සදහන් වන්නේ. ජනාධිපතිවරයා සතු දේශපාලනික දැනුම සහ පලපුරුද්ද ජාත්‍යන්තර සහයෝගය අවංක බව හා ඍජු බව නිසා රට ප්‍රපාතයෙන් ගොඩගැනීමට හැකිවනු ඇති බව ජනතාවගේ විශ්වාසය බවයි එම ලිපියෙන් පෙන්වා දී තිබෙනනේ. අමාත්‍ය මණ්ඩලය සදහා ජනතාවගේ විරෝධයට පත්වූවන් නැවත පත් කරන ලෙස බලපෑම් ඇති බව මාධ්‍ය ඔස්සේ ප්‍රචාරය වෙමින් පවතින අතර මෙය බරපතළ කුමන්ත්‍රණයක් විය හැකි බවයි කුමාර වෙල්ගම මහතා පෙන්වා දෙන්නේ. ජනතා අපේක්ෂාවන් ඉටුකිරිම සදහා ජනාධිපතිතුමා සමග ඍජුව සිටගන්නා බව වෙල්ගම මහතා එම ලිපියෙන් පෙන්වා දී ඇති අතර ජනතාව ප්‍රතික්ෂේප කළ පිරිසට වරප්‍රසාද ලබා දී ජනාධිපතිවරයා අප්‍රසාදයට ලක් විය යුතු නැති බව ද එම ලිපියේ සදහන් කර තිබෙනවා.     ", "URL": "https://www.itnnews.lk/2023/10/05/431910/", "Category": "දේශීය පුවත්", "Parent URL": null}