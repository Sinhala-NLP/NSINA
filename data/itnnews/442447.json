{"Source": "ITN news", "Timestamp": "ඔක්තෝබර් 26, 2022 09:56", "Headline": "මොරටුවේ වෙළඳසැලක් කොල්ලකෑමේ සිද්ධියට තවත් සැකකරුවෙකු අත්අඩංගුවට", "News Content": "මොරටුව වෙළඳසැලක රුපියල් ලක්ෂ 21ක් කොල්ලකෑමේ සිද්ධියට අදාළ තවත් සැකකරුවෙකු අත්අඩංගුවට ගෙන තිබෙනවා. ඒ ගල්කිස්ස කොට්ඨාස අපරාධ විමර්ශන අංශය මගිනුයි. මොරටුව ප්‍රදේශයේ වෙළඳසැළක සේවකයෙකු එම වෙළද සැලේ රුපියල් ලක්ෂ 21ක මුදලක් බැංකුවක තැන්පත් කිරීමට රැගෙන යමින් සිටිය දී ඔහු පැහැරගෙන ගොස් පහර දී මුදල් කොල්ලකා තිබුණේ පසුගිය විසි දෙවනදායි. ඒ සම්බන්ධයෙන් ගල්කිස්ස කොට්ඨාස අපරාධ විමර්ශන අංශය සහ මොරටුව පොලිසිය විමර්ශන සිදුකළා. ඒ අනුව සිද්ධියට සම්බන්ධ සැකකරුවන් දෙදෙනෙකු පසුගිය දා අත්අඩංගුවට ගැනුණා. ඒ කොල්ලකෑම සඳහා භාවිත කළ කුලී වෑන් රිය, යතුරු පැදියක්, ත්‍රීරෝද රථයක් සහ තියුණු ආයුදයක් ද සමඟයි. සිද්ධියට අනුබල දුන් තවත් සැකකරුවෙක් ඊයේ රාත්‍රීයේ අත්අඩංගුවට ගත් බව පොලිසිය පවසනවා. කොල්ලකෑමට භාවිත කළ යතුරු පැදියක් සහ රුපියල් ලක්ෂයක් ද ඔහු සතුව තිබි සොයා ගෙන තිබෙනවා. සැකකරු මොරටුව මහේස්ත්‍රාත් අධිකරණය වෙත අද ඉදිරිපත් කිරීමට නියමිතයි. ", "URL": "https://www.itnnews.lk/2023/10/05/442447/", "Category": "Breaking News,දේශීය පුවත්", "Parent URL": null}