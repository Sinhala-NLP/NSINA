{"Source": "ITN news", "Timestamp": "ஜனவரி 12, 2022 19:05", "Headline": "கொஹுவல சந்தியின் வாகன நெரிசலுக்கு தீர்வாக புதிய மேம்பாலம்..", "News Content": "கொழும்பு நகரை அண்மித்த பகுதிகளில் காணப்படும் கடும் வாகன நெரிசலுக்கு தீர்வாக முன்னெடுக்கப்படும் கொஹுவலை மேம்பாலம் அமைக்கும் திட்டம் இன்று ஆரம்பமாகியது. கொழும்பு-ஹொரண 120 ம் இலக்க பஸ் வழித்தடத்தின் கொஹுவலை சந்தியில் இந்த மேம்பாலம் அமைக்கபடுகிறது. இத்திட்டம் அமைச்சர் ஜோன்ஷ்டன் பெர்னாண்டோ, ஹங்கேரியாவின் வெளிவிவகார அமைச்சர் பீட்டர் ஷியாட்டோ ஆகியோரின் தலைமையில் இடம்பெற்றது. இந்த பாலம் அமைக்கப்பட்டதன் பின்னர் பாலத்தின் கீழ் பகுதியில் நுகேகொட, களுபோவில வீதி ஊடாக போக்குவரத்து மேற்கொள்ள முடியும். ஹங்கேரியா அரசாங்கத்தின் நிதி உதவியின் ஊடாக மேற்கொள்ளப்படும் கொஹுவல மேம்பாலம் 297 மீற்றர் நீளமுடையது. அகலம் 9.4 மீற்றராகும். இதற்கு மேலதிகமாக பாலத்தின் கீழ்ப்பகுதியில் வாகனங்கள் போக்குவரத்து மேற்கொள்வதற்காக 4 மருங்குகளைக் கொண்ட வீதி நிர்மாணிக்கப்படுகிறது. திட்டத்திற்கென 2 ஆயிரத்து 648 மில்லியன் ரூபா ஒதுக்கப்பட்டுள்ளதோடு 22 மாதங்களில் நிர்மாணப் பணிகளை பூர்த்தி செய்ய திட்டமிடப்பட்டுள்ளது. இத்திட்டத்திற்கு வட்டியற்ற கடன் நிதி பயன்படுத்தப்படுகிறது. ஹங்கேரியா பாரியளவிலான நிதியை ஒதுக்கி வெளிநாடொன்றில் மேற்கொள்ளும் முதல் திட்டம் இதுவாகும். இதனிடையே இன்று அதிகாலை நாட்டிற்கு வருகை தந்த ஹங்கேரிய வெளிவிவாகர அமைச்சர் கொழும்பில் இடம்பெற்ற ஹங்கேரிய-இலங்கை வர்த்தக மன்றத்தின் சந்திப்பில் கலந்துகொண்டார். அத்துடன் வெளிவிவகார அமைச்சர் பேராசிரியர் ஜீ.எல்.பீரிசை சந்தித்து கலந்துரையாடலில் ஈடுபட்டார். ஹங்கேரிய வெளிவிவகார அமைச்சர் இலங்கை சுற்றுப் பயணத்தை நிறைவு செய்து இன்று மாலை நாடு திரும்பினார். ", "URL": "https://www.itnnews.lk/2023/10/05/388480/", "Category": "Breaking News,தேசிய செய்திகள்", "Parent URL": null}