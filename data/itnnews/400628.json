{"Source": "ITN news", "Timestamp": "மார்ச் 11, 2022 12:16", "Headline": "IOC நிறுவனத்தில் பெற்றோல் மற்றும் டீசல் விலை அதிகரிப்பு…", "News Content": "லங்கா ஐ.ஓ.சி நிறுவனம் எரிபொருள் விலையை அதிகரித்துள்ளது. நேற்று நள்ளிரவு முதல் அமுலுக்கு வரும் வகையில் எரிபொருள் விலை அதிகரிக்கப்பட்டுள்ளது. ஒரு லீற்றர் பெற்றோல் விலை 50 ரூபாவாலும், ஒரு லீற்றர் டீசல் விலை 75 ரூபாலும் அதிகரிக்கப்பட்டுள்ளது. இதற்கமைய ஐ.ஓ.சி எரிபொருள் நிரப்பு நிலையங்களில் ஒரு லீற்றர் பெற்றோலின் புதிய விலை 254 ரூபாவாகும். ஒரு லீற்றர் டீசலின் விலை 214 ரூபாவாகும். இந்நிலையில் இலங்கை பெற்றோலிய கூட்டுத்தாபனம் எரிபொருள் விலையை அதிகரிக்க இதுவரை தீர்மானிக்கவில்லை என எரிசக்தி அமைச்சர் காமினி லொக்குகே தெரிவித்தார். இதற்கமைய ஐ.ஓ.சி நிறுவனத்திற்கும், சிபெட்கோ நிறுவனத்திற்கும் இடையில் எரிபொருள் விலையில் பாரிய வித்தியாசம் ஏற்பட்டுள்ளது.\nஐ.ஓ.சி எரிபொருள் நிரப்பு நிலையங்களில் ஒரு லீற்றர் பெற்றோல் 254 ரூபாவாகும். சிபெட்கோ நிரப்பு நிலையங்களில் 177 ரூபாவாகும். இதற்கமைய ஒரு லீற்றர் பெற்றோலுக்கான விலை வித்தியாசம் 77 ரூபாவாகும். ஐ.ஓ.சி எரிபொருள் நிரப்பு நிலையங்களில் ஒரு லீற்றர் டீசல் 214 ரூபாவாகும். சிபெட்கோ நிலையங்களில் 121 ரூபாவாகும். இதற்கமைய ஒரு லீற்றர் டீசலுக்கான விலை வித்தியாசம் 93 ரூபாவாகும். ஐ.ஓ.சியுடன் ஒப்பிடுகையில் சிபெட்கோ நிரப்பு நிலையங்களில் ஒரு லீற்றர் பெற்றோலை 77 ரூபா மற்றும் டீசலை 93 ரூபா குறைந்த விலையில் பெற்றுக்கொள்ள முடியும். இதேவேளை நாட்டில் தொடர்ந்தும் எரிபொருள் நிரப்பு நிலையங்களில் டீசலை பெற்றுக்கொள்வதற்கான நீண்ட வரிசை காணப்படுகின்றது. இந்நிலையில் 33 ஆயிரம் மெற்றிக் தொன் டீசலை கப்பல் இருந்து இறக்கும் பணிகள் இன்று காலை ஆரம்பிக்கப்பட்டன. இவ்வார இறுதிக்குள் தட்டுப்பாடின்றி டீசலை விநியோகிக்க முடியுமென எரிசக்தி அமைச்சு தெரிவித்துள்ளது. இதேவேளை சமையல் எரிவாயு சிலிண்டர்களை விநியோகிக்கும் பணிகள் இன்று முதல் மீண்டும் ஆரம்பிக்கப்பட்டுள்ளன. லிட்ரோ எரிவாயு சிலிண்டர்கள் விநியோகிக்கப்படுவதாக நிறுவனத்தின் தலைவர் குறிப்பிட்டுள்ளார். டொலர் நெருக்கடி காரணமாக எரிவாயு இறக்குமதி செய்வதில் சில சிக்கல்கள் காணப்பட்டன. எரிவாயு எடுத்து வந்த கப்பலுக்கு தேவையான டொலர் வழங்கப்பட்டுள்ளது. இதனையடுத்தே எரிவாயுவை இறக்கும் பணிகள் முன்னெடுக்கப்பட்டன. இன்று முதல் நாடு பூராகவும் எரிவாயு விநியோகிக்கப்படுவதாக லிட்ரோ நிறுவனத்தின் தலைவர் அறிவித்துள்ளார். ", "URL": "https://www.itnnews.lk/2023/10/05/400628/", "Category": "Breaking News,அண்மைய செய்திகள்", "Parent URL": null}