{"Source": "ITN news", "Timestamp": "ජූලි 4, 2021 11:53", "Headline": "කාබනික පොහොර විශාල වශයෙන් නිෂ්පාදනය කිරීමට ගොවි ජනතාවට හැකි වෙයි", "News Content": "කෘෂිකර්මාන්තය සදහා කාබනික පොහොර යොදාගැනීමට ගත් තීරණයත් සමග පොහොර නිෂ්පාදනය සදහා බොහෝ පිරිස් ඉදිරිපත්ව සිටින්නේ රජය ලබාදෙන දිරිගැන්වීමත් සමගයි. මේ වනවිටත් පොහොර විශාල වශයෙන් නිෂ්පාදනය කිරීමට ගොවි ජනතාවට ද හැකිවී තිබෙනවා. කාබනික පොහොර නිෂ්පාදනය සහ භාවිතය පිළිබද ගොවි ජනතාව දැනුවත් කිරීම කළුතර, ඉත්තෑපාන ප්‍රදේශයේ දී සිදුකෙරුණා. කළුතර දිස්ත්‍රික් ගොවිජන සංවර්ධන නිලධාරී කාර්යාලයයි එය සංවිධාන කළේ. මේ අතර කසල උපයෝගීකර ගනිමින් මිහිසරු කොම්පෝස්ට් පොහොර ව්‍යාපෘතිය කළුතර නාගොඩ ප්‍ර දේශයේ දී ක්‍රියාත්මක කෙරෙනවා. ඒ බස්නාහිර පළාත් අපද්‍රව්‍ය කළමනාකරණ අධිකාරියේ මෙහෙයවීමෙන්. මසකට කොම්පෝස්ට් පොහොර ටොන් 150 ක් නිෂ්පාදනය කෙරෙන අතර ඒ සදහා ඉහළ ඉල්ලුමක් ද ලැබී තිබෙනවා. මීට වසර දෙකකට පෙර ආනමඩුව ප්‍රාදේශිය සභා බල ප්‍රදේශය තුළ ආරම්භ කළ කාබනික පොහොර නිෂ්පාදනය වඩාත් විධිමත් කර නිෂ්පාදන ධාරිතාව ඉහළ නැංවීමට පියවර ගෙන තිබෙනවා. මේ වනවිට මාසිකව කාබනික පොහොර කිලෝ දසදහසක් මෙම ව්‍යාපෘතිය තුළින් නිෂ්පාදනය කෙරෙනවා. පාදුක්ක ගලගෙදර ප්‍රදේශයේ එළවළු වගාවේ නිරත ගොවි ජනතාව කාබනික පොහොර පමණක් යොදා මෙවර වගා කටයුතු සිදුකර තිබෙනවා. බටු, මුං, මෑ ඇතුළු භෝග තුළින් සරු අස්වැන්නක් ලැබෙමින් පවතින බවද ඔවුන් පවසනවා. කාබනික පොහොර කෘෂිකර්මාන්තයට යොදා ගැනීමත් සමග පොහොර ඉල්ලුම ශීඝ්‍රයෙන් ඉහළ ගොස් ඇති බව වැලිමඩ ප්‍රදේශයේ කාබනික පොහොර නිෂ්පාදන ගොවිපොලක් පවත්වාගෙන යන අජිත් සේරසිංහ මහතා පවසනවා. ඒ හේතුවෙන් පොහොර නිෂ්පාදනය තවදුරටත් ඉහළ නැංවීමට කටයුතු කරන බවද ඔහු පවසනවා.   ", "URL": "https://www.itnnews.lk/2023/10/05/346876/", "Category": "දේශීය පුවත්", "Parent URL": null}