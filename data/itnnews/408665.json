{"Source": "ITN news", "Timestamp": "අප්‍රේල් 27, 2022 18:58", "Headline": "ජනපති මට ඉල්ලා අස්වෙන්නැයි කිව්වෙ නැහැ – කියන්නෙත් නැහැ කියල මට විශ්වාසයි", "News Content": "තමාට ධූරයෙන් ඉල්ලා අස්වෙන්නැයි කිසිවිටෙකත් ජනාධිපතිතුමා දැනුම් දීමක් කළේ නැති බව අග්‍රාමාත්‍ය මහින්ද රාජපක්ෂ මහතා අවධාරණය කළා. ඒ පළාත් පාලන ආයතන ප්‍රධානීන් සමග පැවති සාකච්ඡාවකදීයි. ගැ – මේ අතර අග්‍රාමාත්‍යවරයා ධුරයෙන් ඉල්ලා අස්විය යුතු නැති බව ප්‍රාදේශීය සභා සභාපතිවරුන් සහ නගරාධිපතිවරුන් ඒකමතිකව තීන්දු කළා. අග්‍රාමාත්‍යවරයා සහ දිස්ත්‍රික්ක නායකයන් මෙන්ම පළාත් පාලන ආයතන ප්‍රධානීන් අතර  හමුව සිදු වුණේ අරලියගහ මන්දිරයේදීයී.  මහින්ද රාජපක්ෂ මහතා බහුතර බලයක් සහිතව මහජන චන්දයෙන් පිහිට වූ ආණ්ඩුවේ අග්‍රාමාත්‍යවරයා බව පළාත් පාලන ආයතන ප්‍රධානීන් මෙහිදී පැවසුවා. ජනතා පරමාධිපත්‍යයට හිස නමන්නේ නම් අග්‍රාමාත්‍යවරයා එම ධුරයේ අඛණ්ඩව ක්‍රියා කළ යුතු බවයි ප්‍රාදේශීය සභා සභාපතිවරුන් සහ නගරාධිපතිවරුන් මෙහිදී තීන්දු කළේ. එම තීන්දුව ජනාධිපතිතුමා හමුවේ දැනුම්දීමට ද ඔවුන් තීරණය කළා. මහින්ද රාජපක්ෂ නාමය හා ප්‍රතිරූපය භාවිත කරමින් පාර්ලිමේන්තුවට පැමිණි ආණ්ඩු පක්ෂ මන්ත්‍රීවරුන්ට අග්‍රාමාත්‍යවරයා ආරක්ෂා කිරීමේ වගකීමත් මෙන්ම යුතුකමක්ද ඇතැයි පැවසුවා. ආර්ථික අර්බුයක් ඇති මෙවැනි මොහොතක ආණ්ඩුව අස්ථාවර කර ස්වාධීන වීමට කිසිදු මන්ත්‍රීවරයකුට සදාචාරාත්මක අයිතියක් නැති බව ද පළාත් පාලන ආයතන ප්‍රධානීන් ප්‍රකාශ කළා. වත්මන් අර්බුදය ජයගත හැක්කේ මහින්ද රාජපක්ෂ මහතාගේ නායකත්වයෙන් යුතු ආණ්ඩුවකට පමණක් බවද මෙම පිරිස කියා සිටියා.   ", "URL": "https://www.itnnews.lk/2023/10/05/408665/", "Category": "Breaking News,දේශීය පුවත්", "Parent URL": null}