{"Source": "ITN news", "Timestamp": "ජනවාරි 3, 2022 12:15", "Headline": "ශ්‍රී පාද වන්දනාවේ පැමිණි පුද්ගලයෙකු නල්ලතන්නියේදී ගිනි තබා ගනී", "News Content": "ශ්‍රී පාද වන්දනාවේ පැමිණි පුද්ගලයෙකු නල්ලතන්නි ප්‍රදේශයේදී තම සිරුරට ගිනි තබා ගැනීම හේතුවෙන් බරපතළ තුවාල ලබා දික්ඔය මූලික රෝහලට ඇතුළත් කර තිබෙනවා. තිස්හය දෙනෙකුගෙන් සමන්විත වන්දනා නඩයක් සමග කඩවත ප්‍රදේශයේ සිට පැමිණි පුද්ගලයෙකුයි මෙලෙස තම සිරුරට ගිනි තබාගෙන තිබෙන්නේ. වන්දනාවේ පැමිණි බස් රථයේ තිබූ භූමිතෙල් බෝතලයක් තම සිරුරට හලාගෙන ඔහු ගිනි තබාගෙන තිබෙනවා. කාන්තාවක් සමග ඇති වූ ආරවුලක් මීට හේතු වී ඇති බවටයි පොලිසිය සැක පළ කරන්නේ. බස් රථයේ රියදුරු නල්ලතන්නි පොලිසිය සමග එක්ව අදාළ පුද්ගලයා මස්කෙළිය ප්‍රාදේශීය රෝහල වෙත ඇතුළත් කිරීමෙන් අනතුරුව ඔහුව දික්ඔය මූලික රෝහල වෙත මාරු කර යවා තිබෙනවා. මෙම සිද්ධිය සම්බන්ධයෙන් නල්ලතන්නි පොලිසිය වැඩිදුර පරීක්ෂණ ක්‍රියාත්මක කරනවා. මේ අතර තම දරුවන් දෙදෙනා ගසක බැද ශරීරයේ මිරිස් තවරා අමානුෂික ආකාරයෙන් හිංසා කළ පියෙකු පොලිස් අත්අඩංගුවට ගැනුණා. ඔහු අද හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතයි.  වයස අවුරුදු හයක සහ හතක දියණියකට සහ පුතෙකුටයි මෙලෙස පහර දී ඇත්තේ. හැටන් කුඩාගම ප්‍රදේශයේ පදිංචි සැකකරු බීමත්කමට අධික ලෙස ඇබ්බැහිවූවෙකු බවයි පොලිසිය පවසන්නේ. ඔහු මීට පෙර අවස්ථා කිහිපයකදී ද දරුවන්ට සහ බිරිදට වධ හිංසා පමුණුවා තිබෙනවා. සිද්ධිය සම්බන්ධයෙන් හැටන් පොලීසිය වැඩිදුර පරීක්ෂණ ක්‍රියාත්මක කරනවා.   ", "URL": "https://www.itnnews.lk/2023/10/05/386401/", "Category": "දේශීය පුවත්", "Parent URL": null}