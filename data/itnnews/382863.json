{"Source": "ITN news", "Timestamp": "டிசம்பர் 15, 2021 12:41", "Headline": "கப்பலிலுள்ள எரிவாயுவை தரையிறக்கும் செயற்பாடு தற்காலிகமாக இடைநிறுத்தம்..", "News Content": "கடந்த சனிக்கிழமை நாட்டை வந்தடைந்த கப்பலில் உள்ள எரிவாயுவை தரையிறக்கும் நடவடிக்கை தற்காலிகமாக இடைநிறுத்தப்பட்டுள்ளது. குறித்த எரிவாயுவின் தரம் தொடர்பில் சோதனையிடப்பட்ட அறிக்கையில் காணப்படும் சிக்கல் நிலை காரணமாகவே குறித்த நடவடிக்கை எடுக்கப்பட்டுள்ளது. லிட்ரோ நிறுவனத்திற்கு சொந்தமான 3 ஆயிரத்து 700 மெற்றிக் தொன் எரிவாயு அடங்கிய கப்பல் கடந்த சனிக்கிழமை நாட்டை வந்தடைந்தது. குறித்த எரிவாயு தொகையை தரையிறக்குவதற்கு முன்னர் அதன் தரம் தொடர்பான பரிசோதனைகள் பாவனையாளர் அலுவல்கள் அதிகார சபை, இலங்கை தர நிர்ணய நிறுவனம் மற்றும் அங்கீகார சபை அதிகாரிகளினால் முன்னெடுக்கப்பட்டது. எவ்வாறெனினும் அதிலுள்ள ப்ரோப்பென் மற்றும் ப்யுட்டென் கலவை உரிய தரத்தில் காணப்படுவதாக உறுதிப்படுத்தப்பட்டுள்ளது. எனினும் சில எரிவாயுவின் மணம் தொடர்பில் கண்டறிவதற்கென பயன்படுத்தப்படும் மேர்கெப்டன் கலவை உரிய மட்டத்தில் காணப்படுகிறதா என்பது தொடர்பில் சிக்கல் நிலை தோன்றியுள்ளது. இதன்காரணமாக குறித்த கப்பலில் உள்ள எரிவாயுவை தரையிறக்கும் நடவடிக்கை தற்காலிகமாக கைவிடப்பட்டுள்ளதாக பாவனையாளர்கள் அலுவல்கள் அதிகார சபை தெரிவித்துள்ளது. இந்நிலையில் குறித்த எரிவாயுவை கொழும்பு துறைமுகத்தில் தரையிறக்குவது தொடர்பான தீர்மானம் தொழில்நுட்பக் குழுவின் பரிந்துரைக்கமைய மேற்கொள்ளப்படுமென இராஜாங்க அமைச்சர் லசந்த அழகியவண்ண தெரிவித்திருந்தார். இதேவேளை நேற்றைய தினம் நாட்டை வந்தடைந்த கப்பலிலுள்ள எரிவாயு பரிசோதனைக்கு உட்படுத்தப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/382863/", "Category": "Breaking News,தேசிய செய்திகள்,முதன்மை செய்தி", "Parent URL": null}