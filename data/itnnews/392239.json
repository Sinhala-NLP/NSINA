{"Source": "ITN news", "Timestamp": "ජනවාරි 30, 2022 18:17", "Headline": "හැදෙනවා කිව්වත් හැදුනේ නැති නොරොච්චෝලේ", "News Content": "ලංකා විදුලිබල මණ්ඩලයට අවශ්‍ය ඉන්ධන එළඹෙන සතියේදී ඉන්දීයන් ඔයිල් සමාගම හරහා සෘජුවම මිළදී ගැනීමට හැකිවන බව අමාත්‍ය ගාමිණි ලොකුගේ මහතා පවසනවා. මේ අතර පසුගිය දෙසැම්බර් 3 වනදා බිදවැටීමට ලක්වූ නොරොච්චෝලේ බලාගාරයේ විදුලි ජනන යන්ත්‍රය අද දිනයේදී යථා තත්වයට පත්වන බව සදහන් කෙරුණ ද තවමත් එය යථා තත්වයට පත් කිරීමට නොහැකිවූ බවයි විදුලිබල මණ්ඩලය සදහන් කරන්නේ. කෙසේවෙතත් අදාළ විදුලි ජනන යන්ත්‍රය හැකි ඉක්මණින් යථා තත්වයට පත්කොට මෙගාවොට් 300 ක විදුලි ධාරිතාව මෙරට විදුලි පද්ධතියට  ලබාදිමට කටයුතු කරන බව විදුලිබල මණ්ඩලය වැඩිදුරටත් සදහන් කරනවා. නොරොච්චොලේ බලාගාරයේ මෙගාවොට් 300ක් ලබා දෙන ජනන යන්ත්‍රයක් පසුගිය දෙසැම්බර් 03 වනදා බිද වැටීමට ලක් වුණා. මේ වන විට එම විදුලි ජනන යන්ත්‍රය සම්පූර්ණයෙන්ම පාහේ යථා තත්ත්වයට පත්කර ඇති අතර කෙටි කළක් තුලදී ජාතික විදුලි පද්ධතියට විදුලිය සම්පාදනය කිරීමට හැකිවන බවයි එහි ඉංජිනේරුවන් පවසන්නේ. මේ අතර විදුලි කප්පාදුවක් සිදුකිරීමට අවසර දෙන ලෙස විදුලිබල මණ්ඩලය මහජන උපයෝගීතා කොමිසමෙන් මීට පෙර අවස්ථා දෙකකදී ඉල්ලීමක් කර තිබුණා. කෙසේ වෙතත් හෙට දිනය දක්වා විදුලිය කප්පාදු කිරීමට අවසර ලබා නොදීමටයි එම කොමිසම තිරණය කළේ. හෙට දිනයේ දී මහජන උපයෝගීතා කොමිසම යළි රැස් වී පවතින තත්ත්වය සම්බන්ධයෙන් සමාලෝචනය කිරීමට නියමිතයි. මේ අතර පෞද්ගලික බලාගාර තුළින් කෙටි කාලීනව විදුලිය ලබා ගැනීමේ වැඩපිළිවෙලක් ක්‍රියාත්මක කිරීම සදහා යෝජනාවක් හෙට දිනයේ දී කැබිනට් මණ්ඩලයට ඉදිරිපත් කරන බව ද  විදුලිබල අමාත්‍ය ගාමිණී ලොකුගේ මහතා ප්‍රකාශ කළා. මේ අතර ඉදිරි අපොස උසස්පෙළ විභාග කාල සිමාවේදී  විදුලිය කප්පාදුවකින් තොරව පවත්වා ගෙන යෑම සම්බන්ධයෙන් තමා ඉල්ලීමක් කර ඇති බව ද අමාත්‍ය දිනේෂ් ගුණවර්ධණ මහතා පවසනවා. ", "URL": "https://www.itnnews.lk/2023/10/05/392239/", "Category": "දේශීය පුවත්", "Parent URL": null}