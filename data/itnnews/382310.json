{"Source": "ITN news", "Timestamp": "දෙසැම්බර් 12, 2021 13:10", "Headline": "මුහමාලෙයි ප්‍රදේශයෙන් මිනිස් අස්ථි කොටස් සමඟ ආයුධ කිහිපයක් සොයා ගැනේ", "News Content": "කිලිනොච්චි මුහමාලෙයි ප්‍රදේශයේ දී මිනිස් අස්ථි කොටස් කිහිපයක් සමඟ එල්ටීටීඊ ත්‍රස්ත නිල ඇදුම් සහ ආයුධ කිහිපයක් සොයාගෙන තිබෙනවා. බිම් බෝම්බ ඉවත් කරමින් සිටි රාජ්‍ය නොවන සංවිධානයකට මේවා හමුවී ඇති බවයි පොලිසිය ප්‍රකාශ කළේ. බිම් බෝම්බ ඉවත් කරන රාජ්‍ය නොවන සංවිධානයක සාමාජිකයින් පිරිසක් පලෙයි පොලිස් වසමේ මුහමාලෙයි ප්‍ර දේශයේ සිදු කළ කැණීමක දී යි ආයුධ ඇතුලු ද්‍රව්‍ය හමුවී තිබෙන්නේ. පොලිසිය එම ස්ථානයේ කළ සෝදිසි කිරීම්වලදී මිනිස් හිස් කබලකට සමාන අස්ථි තවත් ඇට සැකිළි සහ එල්ටීටීඊ ත්‍රස්තවාදීන්ගේ නිල ඇදුම් කිහිපයක් සොයා ගත්තා. යුද සමයේ දී මිය ගිය එල්ටීටීඊ සාමාජිකයෙකු ආයුධත් සමඟ මෙම ස්ථානයේ වල දමා ඇති බවටයි පොලිසිය සැක කරන්නේ. අස්ථි කොටස් සහ ආයුධ සම්බන්ධයෙන් කිලිනොච්චිය මහේස්ත්‍රාත් අධිකරණයට දැනුම් දී තිබෙනවා. අධිකරණ නියෝග යටතේ තවත් අස්ථි සහ ආයුධ එම ස්ථානයේ තිබේද යන්න පරීක්ෂා කිරීම සඳහා කැණීම් සිදු කිරීමට නියමිත බවයි පොලිසිය ප්‍රකාශ කළේ. මීට පෙර ද අවස්ථා කිහිපයකදී වල දමා තිබූ අස්ථි කොටස් සහ ආයුධ මෙම ප්‍ර දේශයෙන් සොයා ගත්තා.   ", "URL": "https://www.itnnews.lk/2023/10/05/382310/", "Category": "දේශීය පුවත්", "Parent URL": null}