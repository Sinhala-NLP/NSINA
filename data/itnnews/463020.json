{"Source": "ITN news", "Timestamp": "පෙබරවාරි 24, 2023 11:20", "Headline": "ලොතරැයි මණ්ඩලයේ කෝටි දෙකක් ගිල දැමූ සිද්ධියේ තවත් අයෙක් නීතිය හමුවට", "News Content": "ජාතික ලොතරැයි මණ්ඩලයේ රුපියල් කෝටි දෙකකට ආසන්න මුදලක් සාවද්‍ය පරිහරණය කළ බව කියන සිද්ධිය සම්බන්ධයෙන් තවත් සැකකරුවෙකු අත්අඩංගුවට ගෙන අධිකරණයට ඉදිරිපත් කෙරුණා. 2015 ජනාධිපතිවරණ සමයේ ජාතික ලොතරැයි මණ්ඩලයේ මුදල් ප්‍රචාරක කටයුතුවලට බව පවසමින් දේශපාලන කටයුතු සඳහා වෙනත් පෞද්ගලික ආයතනවලට ලබාදුන් බවටයි මෙම චෝදනාව එල්ල වී ඇත්තේ. එම දැන්වීම් පුවරු සවි කළ බව කියන ආයතනයේ ටෙන්ඩර් හිමියා වන රොෂාන් ධනුෂ්ක ප්‍රනාන්දු යන මෙම සැකකරු රුපියල් මිලියනය බැගින් වූ ශරීර ඇප දෙකක් මත මුදා හැරුණා. ජාතික ලොතරැයි මණ්ඩලයේ හිටපු සභාපතිවරයෙකු වන චමින්ද අතළුවගේ යන අය ඇතුළු දෙදෙනෙකු මීට පෙර අධිකරණයට ඉදිරිපත් කිරීමෙන් පසු ඇප මත මුදා හැර තිබෙනවා. සිද්ධියට අදාළ දැන්වීම් පුවරු සවි කිරීම සදහා ප්‍රාදේශීය සභා, නගර සභා සහ නාගරික සංවර්ධන අධිකාරියට රුපියල් ලක්ෂයක බද්දක් ගෙවන බවට ගිවිසගෙන එම මුදල ජාතික ලොතරැයි මණ්ඩලයෙන් ලබා ගෙන ඇති බවයි පොලිසය පැවසුවේ. අදාළ මුදල එම ආයතනවලට නොගෙවා ඔවුන් සතුකරගෙන ඇති බවත් දැන්වීම් පුවරු 150 ක් සවි කරන බව දැනුම් දුන්නද සවිකර ඇත්තේ 135 ක් බවද විමර්ශන සිදු කළ අපරාධ විමර්ශන කොට්ඨාසය අධිකරණයට දන්වා සිටියා. ", "URL": "https://www.itnnews.lk/2023/10/05/463020/", "Category": "Breaking News,දේශීය පුවත්", "Parent URL": null}