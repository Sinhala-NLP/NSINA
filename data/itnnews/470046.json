{"Source": "ITN news", "Timestamp": "මාර්තු 21, 2023 18:53", "Headline": "විභාගය නිසා එක්කන් යන්න යැයි ඉල්ලූ දරුවාට කොන්දොස්තර කනට ගහලා", "News Content": "බස් රථයකට නැගි පාසල් සිසුවෙකුට කොන්දොස්තරවරයෙකු විසින් සිදුකළ පහරදීමක් හේතුවෙන් අද (21) උදෑසන එම දරුවා දඹුල්ල මූලික රෝහලට ඇතුළත් කර ඇති බව දඹුල්ල පොලිසිය පවසනවා. මෙසේ පහරකෑමට ලක්ව රෝහල් ගත කොට ඇත්තේ හබරණ ප්‍රදේශයේ පදිංචි කැකිරාව කොටාගල පිරිවෙනේ අධ්‍යාපනය ලබන දහසය හැවිරිදි පාසල් සිසුවෙක් මෙම පහරදීම සිදු කොට ඇත්තේ යාපනය ඩිපෝවට අයත් බස් රථයක සිටි කොන්දොස්තරවරයෙක් බවයි පොලිසිය සඳහන් කළේ. හබරණ සිට දඹුල්ලට පැමිණ, දඹුල්ලෙන් අනුරාධපුර මාර්ගයේ ගමන් කරන බස් රථයක මෙම පාසල් සිසුවා කැකිරාව කොටාගල පිරිවෙන ට ගමන් කිරීම සිදුකරන බව එම දරුවා ප්‍රකාශ කරනවා. ඒ සඳහා දඹුල්ල බස් ඩිපෝවෙන් මුදල් ගෙවා මාසික වාර ප්‍රවේශ පත්‍රයක් සිසුවා විසින් ලබා ගෙනද තිබෙනවා. අද උදෑසන හබරණ සිට දඹුල්ලට බස් රථයකින් පැමිණි පාසල් සිසුවා දඹුල්ල නගරයෙන් මහනුවර සිට යාපනය බලා ධාවනය වූ ලංගම බස් රථයට නැගීමට උත්සහ කළ අවස්ථාවේ බස් රථයට ගොඩ නොවන ලෙස කොන්දොස්තරවරයා කෑ ගැසූ බවද දරුවා ප්‍රකාශ කර තිබෙනවා. නමුත් මේ දිනවල විභාගය පවතින නිසා ‍ප්‍රමාදයකින් තොරව පාසලට යෑමට අවශ්‍ය බව ඉල්ලා බස් රථයට ගොඩ වනවාත් සමඟ කොන්දොස්තරවරයා මෙම පාසල් සිසුවා බස් රථයෙන් එළියට ඇද දමා කනට පහරදී ඇති බවයි පොලිසිය කියා සිටියේ . රෝහලේ ප්‍රතිකාර ලබන සිසුවා කියා සිටියේ තමන් සහ තවත් මිතුරන් කිහිප දෙනෙකු මෙම සිද්ධියට මුහුණ දුන් බවයි. අනෙක් මිතුරන් පහර කෑමට ලක් නොවුණු බවත් කොන්දොස්තරවරයා තමාට පහර දුන් බවත් ඔහු සඳහන් කළා වැඩිදුර විමර්ශන ක්‍රියාත්මකයි ", "URL": "https://www.itnnews.lk/2023/10/05/470046/", "Category": "දේශීය පුවත්", "Parent URL": null}