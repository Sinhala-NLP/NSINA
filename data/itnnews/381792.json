{"Source": "ITN news", "Timestamp": "දෙසැම්බර් 9, 2021 12:34", "Headline": "ප්‍රියන්ත වෙනුවෙන් පකිස්ථානයට කළු සිකුරාදාවක්", "News Content": "පාකිස්තානයේ සියල්කෝට් හිදී ආගමික අන්තවාදීන් ප්‍රියන්ත කුමාර මහතා අමානුෂික ලෙස ඝාතනය කිරීම පිළිබද නඩු විභාගය දිනපතා විභාගයට ගැනීමට පන්ජාබ් කැබිනට් මණ්ඩලය තීරණය කර තිබෙනවා. මේ අතර මෙම සිද්ධිය හෙළා දකිමින් පාකිස්තානය දින දෙකක විශේෂ හෙළාදැකීමේ දින ප්‍රකාශයට පත්කර තිබෙනවා. ප්‍රියන්ත කුමාර ඝාතනය හෙළා දැකීමේ දින ලෙස පාකිස්තාන‍ය නම්කර ඇත්තේ හෙට සහ ලබන ඉරිදායි. එරට උලමා සංවිධානයේ සභාපති මෙහෙමුඩ් අෂ්රෆි පවසන්නේ එරට සියලු ජනතාව මෙම පාපතරයින්ට දඩුවම් ලබාදීමට එක්ව සිටින බවයි. මෙම ක්‍රියාව ඉස්ලාම් දහමට අනුව පිළිගැනීමට නොහැකි ක්‍රියාවක් බවත් ආගමක නාමයෙන් කෙනෙකුගේ ජීවිතය බිලගත නොහැකි බවත් ඔහු පවසා තිබෙනවා. උලමා සංවිධානයේ සභාපති ඇතුළු එරට ආගමික සංවිධානවල නායකයින් එරට රජයෙන් ඉල්ලා ඇත්තේ සිද්ධියට සම්බන්ධ වූවන්ට දැඩි දඩුවම් පමුණුවන ලෙසයි. මේ අතර ප්‍රියන්ත කුමාර ඝාතන සිද්ධිය පිළිබද නඩු විභාගය දිනපතා විභාගයට ගැනීමට පන්ජාබ් කැබිනට් මණ්ඩලය තීරණය කළේ එරට පන්ජාබයේ නීතිය හා සාමය සහ අධිකරණ අමාත්‍ය මුහම්මද් බජ්රාට් රාජා මහතා ඉදිරිපත් කළ යෝජනාවකට අනුවයි. දින 14 ක් තුළ පොලිස් පරීක්ෂණ සිදුකරන ලෙස ද උපදෙස් දී තිබෙනවා. මේ අතර ප්‍රියන්ත කුමාර මහතාට පිං පැමිණවීමේ හා ආගමික අන්තවාදයට එරෙහි අධිෂ්ඨාන සත්‍යක්‍රියාවක් විහාර මහා දේවි උද්‍යානයේ පිහිටි බුදු පිළිමය අසලදී පැවැත්වුණා. මහා සංඝරත්නය මෙන්ම අනෙකුත් ආගම් නියෝජනය කරමින් පූජකවරුන් මෙම අවස්ථාවට එක්ව සිටියා. ", "URL": "https://www.itnnews.lk/2023/10/05/381792/", "Category": "දේශීය පුවත්", "Parent URL": null}