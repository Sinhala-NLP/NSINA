{"Source": "ITN news", "Timestamp": "ජූනි 12, 2023 11:22", "Headline": "ඩෙංගු අවධානම තවත් ඉහළට", "News Content": "ඩෙංගු අවදානම ශීඝ්‍රයෙන් ඉහළ ගොස් ඇති බැවින් පාසල් ආරම්භවීමත් සමග ඒ පිළිබද විශේෂ අවදානය යොමුකරන ලෙස සෞඛ්‍ය අංශ දැනුම් දෙනවා. සාමාන්‍ය පෙළ විභාගය සදහා නිවාඩු ලබාදීමෙන් අනතුරුව අද දිනයේ යළි පාසල් ආරම්භ කිරීමට සමගාමීව විශේෂ ඩෙංගු මර්දන වැඩසටහන් ක්‍රියාත්මක කෙරුණා. අපොස සාමාන්‍ය පෙළ විභාගය පැවැත්වීම සදහා පාසල් නිවාඩු ලබාදුන්නේ පසුගිය මැයි 26 වනදායි. සාමාන්‍ය පෙළ විභාගය පැවැත්වීමෙන් අනතුරුව පාසල් ආරම්භ කිරීම අද සිදුකෙරුණා. පාසල් සදහා නැවත නිවාඩු දීම සිදුකෙරෙනුයේ ඔක්තෝබර් මාසයේ පැවැත්වීමට නියමිත අපොස උසස් පෙළ විභාගය පැවැත්වීම වෙනුවෙනුයි. ඒ අනුව උසස් පෙළ විභාගය ආරම්භ වන දිනය දක්වා මෙම පාසල්වාරය ක්‍රියාත්මක වනවා. අද පාසල් ආරම්භ කිරීම හේතුවෙන් පාසල් ආශ්‍රිතව ඩෙංගු මර්දන වැඩසටහන් පසුගිය දින කිහිපය තුළම ක්‍රියාත්මක කෙරුණා. මේ දිනවල පවතින අධික වර්ෂාව හේතුවෙන් ඩෙංගු මදුරුවන් බෝවන ස්ථාන වැඩි වශයෙන් හදුනා ගැණුනා. ඒ සමගම ඩෙංගු රෝගීන් වාර්තාවීම ද ඉහළ අගයක් ගන්නවා. ඩෙංගු රෝගීන් අතර වැඩිම රෝගීන් සංඛ්‍යාවක් ලෙස වාර්තා වනුයේ දරුවන් බවයි සෞඛ්‍ය අංශ පවසන්නේ. එම නිසා ඩෙංගු උවදුරෙන් දරුවන් බේරා ගැනීම කෙරෙයහි දැඩි අවදානයක් යොමුකළ යුතු බවය සෞඛ්‍ය අංශ වැඩිදුරටත් අවධාරණය කරන්නේ. මේ වසරේ ජනවාරි මාසයේ සිට මේ දක්වා ඩෙංගු රෝගීන් 43,346ක් වාර්තා වනවා. වැඩිම රෝගීන් සංඛ්‍යාවක් වාර්තා වී ඇත්තේ මැයි මාසයේදීයි. ගම්පහ දිස්ත්‍රික්කයෙන් ඩෙංගු රෝගීන් වැඩි වශයෙන් වාර්තාවී ඇති අතර එය 9,638ක්. කොළඹ දිස්ත්‍රික්කයෙන් ඩෙංගු රෝගීන් 9,257 දෙනෙකු මෙන්ම කළුතර දිස්ත්‍රික්කයෙන් 2,759 දෙනෙකු ඩෙංගු රෝගීන් ලෙස වාර්තා වී තිබෙනවා. අවදානම් සෞඛ්‍ය වෛද්‍ය නිලධාරී කොට්ඨාස ලෙස කොට්ඨාස 67ක් සෞඛ්‍ය අංශ මගින් නම්කර තිබෙනවා.   ", "URL": "https://www.itnnews.lk/2023/10/05/491264/", "Category": "Breaking News,දේශීය පුවත්", "Parent URL": null}