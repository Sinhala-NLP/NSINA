{"Source": "ITN news", "Timestamp": "මැයි 31, 2023 15:34", "Headline": "සමෘද්ධි සංවර්ධන දෙපාර්තමේන්තුව කෝපා කමිටුවට කැඳවයි  ", "News Content": "මීට මසකට පමණ පෙර එනම් 2023.04.25 දින පැවති රජයේ ගිණුම් පිළිබද කාරක සභාවේදී ලබා දුන් නිර්දේශ ක්‍රියාත්මක කිරීමේ ප්‍රගතිය සමාලෝචනය සදහා සමෘද්ධි සංවර්ධන දෙපාර්තමෙන්තුව පසුගියදා රාජ්‍ය අමාත්‍ය ලසන්ත අලගියවන්න මහතාගේ සභාපතීත්වයෙන් පැවැති එම කාරක සභාවට කැදවන ලදී. ශ්‍රී ලංකා සමෘද්ධි අධිකාරිය දෙපාර්තමේන්තුවක් බවට පත් කිරීමේදී සිටි සේවක සංඛ්‍යාව, එම සේවකයන් අන්තර්ග්‍රහණය ක්‍රියාවලියට ලක්වූ ආකාරය, මෙතෙක් අන්තර්ග්‍රහණය කර නොමැති සේවක සංඛ්‍යාව සහ එය ප්‍රමාද විම සදහා බලපෑ හේතු, උසස්වීම් යනාදිය විශ්ලේෂණය කොට කඩිනමින් විසදා ගැනීමට යාන්ත්‍රණයක් සකස් කිරීම සදහා ලබා දුන් නිර්දේශය මෙහිදී පුළුල් ලෙස විමර්ශනය කරන ලදී. මේ අනුව 2023 අප්‍රේල් 30 වන විට 22646 ක් වූ සමස්ත සේවක සංඛ්‍යාවෙන් 17512 දෙනෙකු අන්තර්ග්‍රහණය කර ඇති බවත් ඉතිරි පිරිස අන්තර්ග්‍රණය කිරීම ප්‍රමාද වීම සදහා නිලධාරීන් 3027කට විධිමත් පත්වීම් ලිපි ලබා දී නොතිබීම, 2015 වසරේ කැබිනට් තීරණයක් අනුව මෙම නිලධාරීන්ගේ පත්වීම් හා විනය බලධරයා සමෘද්ධි අධ්‍යක්ෂ ජනරාල් ලෙස සැලකීම නිසා මෙම අනුමත කිරිම් සිදු කළ යුත්තේ රාජ්‍ය සේවා කොමිෂන් සභාවද නැතහොත් කළමනාකරණ සේවා දෙපාර්තමේන්තුවද යන්න ගැටලු සහගත වූ බවද නිලධාරීන් ප්‍රකාශ කළා. මේ අනුව මෙම නිලධාරීන්ගේ බදවා ගැනීම හා උසස්වීමේ පටිපාටි, කලමනාකරණ සේවා දෙපාර්තමේන්තුවේ නිර්දේශය සමග රාජ්‍ය සේවා කොමිෂන් සභාවේ අනුමතියට යොමුකිරීමට පියවර ගෙන ඇති බවත් මෙහිදී අනාවරණය වුණා. මෙම ගැටලු නිරාකරණය කරමින් සමස්ත සේවක සංඛ්‍යාවේ ගැටලු සහිත පිරිස පිළිබද පැහැදිළි  වර්ගීකරණයක් සහ විසදුම් සදහා යාන්ත්‍රණයක් ජූලි 6 වැනිදා වන විට ලබා දෙන ලෙස කමිටු සභාපතිවරයා නියෝග කළා. එසේම විවිධ රජයන් යටතේ විවිධ දේශපාලනික කරුණු කාරණා නිසා මෙම දෙපාර්තමේන්තුවේ පරිපාලනයේ යම් අපහැදිළිතා නිර්මාණය වී ඇති බැවින් කඩිනමින් මෙම ගැටලු විසදා කාර්යක්ෂම සේවාවක් ලබාදීමේ අවශ්‍යතාව කමිටුව විසින් අවධාරණය කරන ලදී. සමෘද්ධි බැංකු පද්ධිතිය පරිගණකගත කිරීමේ වැඩපිළිවෙල පිළිබදව ද අවධානය යොමුවිය. මෙහිදී සමෘද්ධි අධ්‍යක්ෂ ජනරාල්වරයා පැවසුවේ මෙම ක්‍රියාවලිය දැනටමත් දිස්ත්‍රික්ක 5ක මෙම කටයුතු ආරම්භකොට ඇති බවත් මෙම වසරේ දෙසැම්බර් වන විට බැංකු ජාලගත කිරීම අවසන් කරන බවයි. එසේම ඉදිරියේදී ක්‍රියාත්මක අස්වැසුම සහනාධාර මුදල් සමෘද්ධි බැංකු පද්ධතිය හරහා ක්‍රියාත්මක කිරීමේ වැදගත්කමද මෙහිදී සාකච්ඡා විය. ජීවනෝපාය සදහා සමෘද්ධිලාභීන්ට මාලු දැල් ලබාදීමේදී දමන ප්‍රාදේශීය ලේකම් කොට්ඨාසයේ තුළ විශාල මූල්‍ය අක්‍රමිකතාවක් සිදුවීම පිළිබදව විමර්ශනයක් සිදු කරන ලෙස ලබා දුන් නිර්දේශය පිළිබදව ද අවධානය යොමුවිය. නිසි ප්‍රසම්පාදන ක්‍රියාවලියකින් තොරව ප්‍රාදේශීය ලේකම් කාර්යාලය සමග එක්ව සිදු කරන ලද මේ පිළිබදව විමර්ශනයක් ක්‍රියාත්මක බව නිලධාරීහු පැවසූහ. මීට සම්බන්ධ සමෘද්ධි නිලධාරීන්ට මෙන්ම අදාළ ප්‍රාදේශීය ලේකම්වරයා ඇතුළු නිලධාරීන්ට ද දඩුවම් හිමිවියයුතු බැවින් රාජ්‍ය පරිපාලන අමාත්‍යාංශ මට්ටමින් පරීක්ෂණයක් කිරීමට රාජ්‍ය පරිපාලන අමාත්‍යාංශ ලේකම්වරයාට ලිපියක් මගින් දන්වන බව කෝපා සභාපතිවරයා පැවසීය. සමෘද්ධි බැංකු විගණකාධිපතිවරයාගේ විගණනයට යටත් නොවිම පිළිබද දීර්ඝ වශයෙන් සාකච්ඡා විය. මේ පිළිබදව නීතිපතිවරයාගෙන් ද විමසා ඇති බවත් මේ සම්බන්ධව මත දෙකක් ඇති බවත් හෙළි විය. සමෘද්ධි බැංකු සමෘද්ධි දෙපාර්තමේන්තුව යටතේ ඇති බැවින් මෙය විගණනයට සුදුසු බව විගණකාධීපතිවරයාගේ සහ කමිටුවේ මතය විය. ඒ අනුව ඒ පිළිබදව සලකා බලා කඩිනමින් අවශ්‍ය පියවර ගන්නා ලෙස කමිටුව විසින් දැනුම් දෙන ලදී. ලබන වසරේ ජනවාරි මෙම දෙපාර්තමේන්තුව නැවත කමිටුවට කැඳවන බවත් කමිටු සභාපතිවරයා පැවසීය. රාජ්‍ය අමාත්‍ය ගරු ඩයනා ගමගේ, පාර්ලිමේන්තු මන්ත්‍රීවරුන් වන ගරු මනෝ ගනේශන්, ගරු ඩී.වීරසිංහ, ගරු ආචාර්ය හරිනි අමරසූරිය යන මහත්ම මහත්මීහු මෙම අවස්ථාවට සහභාගී විය. මීට අමතරව රාජ්‍ය අමාත්‍ය ගරු අනුප පැස්කුවල් සහ පාර්ලිමේන්තු මන්ත්‍රී ජගත් කුමාර සුමිත්‍රාආරච්චි යන මහත්වරු කමිටු සභාපතිවරයාගේ අවසරය මත මෙම කමිටු රැස්වීමට සම්බන්ධ වුණා.     ", "URL": "https://www.itnnews.lk/2023/10/05/487828/", "Category": "දේශීය පුවත්", "Parent URL": null}