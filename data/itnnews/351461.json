{"Source": "ITN news", "Timestamp": "ஜூலை 24, 2021 15:05", "Headline": "ரிஷாட்டின் மனைவி உள்ளிட்ட நால்வரையும் 48 மணித்தியாலத்திற்கு தடுத்து வைக்க நீதிமன்றம் அனுமதி", "News Content": "பாராளுமன்ற உறுப்பினர் ரிஷாட் பதூர்தீனின் வீட்டில் பணியாற்றிவந்த நிலையில், எரிகாயங்களுக்கு உள்ளாகி சிறுமியொருவர் உயிரிழந்த சம்பவம் மற்றும் பாலியல் துஷ்பிரயோக குற்றச்சாட்டு தொடர்பில் கைதுசெய்யப்பட்டுள்ள ரிஷாட்டின் மனைவி உள்ளிட்ட நால்வரையும் 48 மணித்தியாலங்களுக்கு தடுத்து வைத்து விசாரணைக்குட்படுத்துமாறு நீதிமன்றம் பொலிஸாருக்கு உத்தரவிட்டுள்ளது. ரிஷாட்டின் வீட்டில் பணியாற்றிய மற்றுமொரு யுவதி பாலியல் துஷ்பிரயோகத்திற்கு உள்ளாகியுள்ளமை விசாரணைகளில் தெரியவந்துள்ளது. கொழும்பு புதுக்கடை இரண்டாம் இலக்க நீதிமன்றில் குறித்த சந்தேக நபர்கள் ஆஜர்ப்படுத்தப்பட்டனர். வீட்டில் பணியாற்றிய சிறுமி எரிகாயங்களுக்குள்ளாகி உயிரிழந்தமை, சித்திரவதைக்குள்ளானமை மற்றும் வேலையாட்களை விற்பனை செய்தல் போன்ற குற்றச்சாட்டுக்களின் அடிப்படையில் ரிஷாட்டின் மனைவி, மாமனார், தரகர் உள்ளிட்ட மூவர் கைதுசெய்யப்பட்டனர். அத்துடன் குறித்த வீட்டில் இதற்கு முன்னர் பணியாற்றிய 22 வயது யுவதியொருவர் துஷ்பிரயோகத்திற்கு உள்ளான சம்பவம் தொடர்பில் ரிஷாட் பதியூதீனின் மைத்துனர் கைதுசெய்யப்பட்டுள்ளார். குறித்த சந்தேக நபர்கள் கொழும்பு நீதிமன்ற வைத்திய அதிகாரி முன்னிலையிலும் ஆஜர்ப்படுத்தப்பட்டனர். இந்நிலையில் சிறுமி ஹிஷாலினியின் மரணத்திற்கு நீதி கோரி வவுனியாவில் கையெழுத்து போராட்டமொன்று முன்னெடுக்கப்பட்டது. மரணத்திற்கு நீதி கோரி ஜனாதிபதிக்கு கடிதம் அனுப்புவதற்கென கையெழுத்து போராட்டம் இடம்பெற்றது. வவுனியா இழுப்பையடி சந்தியில் சுயாதீன இளைஞர் அமைப்பு போராட்டத்தை ஏற்பாடு செய்திருந்தது. ", "URL": "https://www.itnnews.lk/2023/10/05/351461/", "Category": "Breaking News,தேசிய செய்திகள்,முதன்மை செய்தி", "Parent URL": null}