{"Source": "ITN news", "Timestamp": "සැප්තැම්බර් 13, 2021 12:13", "Headline": "කබ්රාල්ගෙන් හිස්වෙන අසුන ජයන්ත කැටගොඩට", "News Content": "රාජ්‍ය අමාත්‍ය අජිත් නිවාඩ් කබ්රාල් මහතා සිය රාජ්‍ය අමාත්‍ය ධූරයෙන් සහ ජාතික ලැයිස්තු මන්ත්‍රීධූරයෙන් අද ඉල්ලා අස්වුණා. අජිත් නිවාඩ් කබ්රාල් මහතාගේ ඉල්ලා අස්වීමෙන් හිස් වූ ජාතික පාර්ලිමේන්තු මන්ත්‍රී ධූරය සඳහා ජයන්ත කැටගොඩ මහතා පත් කිරීමට තීරණය කර ඇති බව අද පැවති මාධ්‍ය හමුවකදී ශ්‍රී ලංකා පොදුජන පෙරමුණෙහි මහ ලේකම් නීතිඥ සාගර කාරියවසම් මහතා පැවසුවා. අජිත් නිවාඩ් කබ්රාල් මහතා සිය ඉල්ලා අස්වීමේ ලිපිය පාර්ලිමේන්තුවේ මහ ලේකම්වරයා වෙත අද භාර දී තිබෙනවා. ඒ මහතා ශ්‍රී ලංකා මහ බැංකුවේ අධිපතිවරයා ලෙස පත්වීම සඳහායි මෙලෙස ඉල්ලා අස්වී ඇත්තේ. අජිත් නිවාඩ් කබ්රාල් මහතා මීට පෙරද 2005 වසරේ සිට 2015 වසර දක්වා ශ්‍රී ලංකා මහ බැංකුවේ අධිපතිවරයා ලෙස කටයුතු කළා. වර්තමාන මහ බැංකු අධිපති මහාචාර්ය ඩබ්ලිව් ඩී ලක්ෂ්මන් මහතා සිය ධූරයෙන් විශ්‍රාම ගැනීමට නියමිතයි. ඩබ්ලිව් ඩී ලක්ෂ්මන් මහතා 2019 වසරේ දෙසැම්බර් මස 24 වනදා මෙරට මහ බැංකු අධිපතිවරයා ලෙස පත් වුණා. ඒ මහතා 15 වන මහ බැංකු අධිපතිවරයා ලෙසයි පත් වුණේ. කබ්රාල් මහතා මෙම සතිය තුළදී මහ බැංකු අධිපති ධූරයේ රාජකාරි ඇරඹීමට නියමිතව සිටිනවා. ", "URL": "https://www.itnnews.lk/2023/10/05/362074/", "Category": "Breaking News,දේශීය පුවත්", "Parent URL": null}