{"Source": "ITN news", "Timestamp": "ජූනි 27, 2021 11:57", "Headline": "මහ කන්නය වනවිට කාබනික පොහොර ලබාදීමට කටයුතු කරන බව රාජ්‍ය ඇමති ඩී බී හේරත් කියයි", "News Content": "ක්ෂුද්‍ර ජීවී තාක්ෂණය භාවිත කරමින් කාබනික පොහොර නිෂ්පාදනය කර ලබන මහ කන්නය වනවිට කිසිදු ගැටලුවකින් තොරව මෙරට ගොවීන්ට අවශ්‍ය කාබනික පොහොර ලබාදීමට කටයුතු කරන බව රාජ්‍ය අමාත්‍ය ඩී බී හේරත් මහතා පවසනවා. මේ අතර කාබනික පොහොර නිෂ්පාදනය ද සාර්ථකව ප්‍රාදේශීය මට්ටමින් මේ වනවිට සිදුවනවා. වාරියපොල, නරමාන ප්‍රදේශයේ පදිංචි රත්න බංඩා මහතා තම වගාවන්ට අවශ්‍ය කාබනික පොහොර නිෂ්පාදනය කරගත් සාර්ථක ගොවියෙක්. එය තවදුරටත් වර්ධනය කරමින් පොහොර නිෂ්පාදනයට අවශ්‍ය යන්ත්‍රයක් පවා සකස් කරගෙන තිබෙනවා. මෙම යන්ත්‍රය ආධාරයෙන් ස්වයං රැකියාවක් ලෙස කාබනික පොහොර නිෂ්පාදනය ආරම්භ කෙරුණා. රාජ්‍ය අමාත්‍ය ඩී බී හේරත් මහතා ඒ පිළිබද සොයා බැලුවා. රසායනික පොහොර භාවිතයෙන් වගා කටයුතුවල නිරතව සිටි ගොවීන් කාබනික වගාවට යොමු කරමින් නව රැකියා අවස්ථා 15 ක් පමණ උදාකරදීමට හම්බන්තොට තලුන්න කෘෂි හා සත්ත්ව ගොවිපලට හැකිවී තිබෙනවා. වල් බිහිවී තිබූ අක්කර 12 ක පමණ භූමි ප්‍රදේශයක මෙම කාබනික පොහොර නිෂ්පාදනය සිදුකෙරෙනවා. මේ අතර විදේශයන්ගෙන් කාබනික පොහොර ආනයනය කිරීම පිළිබද තවදුරටත් නොසිතා අප රට තුළ එම පොහොර නිෂ්පාදනයට අවශ්‍ය වැඩපිළිවෙළ සකස් කළ යුතු බව පූජ්‍ය බෙංගමුවේ නාලක ස්වාමීන් වහන්සේ අවධාරණය කරනවා.   ", "URL": "https://www.itnnews.lk/2023/10/05/345403/", "Category": "දේශීය පුවත්", "Parent URL": null}