{"Source": "ITN news", "Timestamp": "මැයි 22, 2022 18:47", "Headline": "ඕස්ට්‍රේලියා නව අගමැතිට ජනපතිගෙන් සුබපැතුම්", "News Content": "ශ්‍රී ලාංකික සම්භවයක් සහිත කැසෙන්ඩ්‍රා ප්‍රනාන්දු ඔස්ට්‍රේලියා මහ මැතිවරණයෙන් පාර්ලිමේන්තුවට තේරීපත්වුණා. ශ්‍රී ලාංකික සම්බවයක් සහිත තුන් දෙනෙකු මෙවර එරට මැතිවරණයට ඉදිරිපත් වුණා. මේ අතර ඕස්ට්‍රේලියා නව අග්‍රාමාත්‍ය ඇන්තනී ඇල්බනීස් මහතා සුබපතමින් ජනාධිපති ගෝඨාභය රාජපක්ෂ මැතිතුමා පණිවුඩයක් යොමුකර තිබෙනවා. ඔස්ට්‍රේලියාවේ කම්කරු පක්ෂය නියෝජනය කරමින් මහ මැතිවරණයට තරග කළ කැසෙන්ඩ්‍රා ප්‍රනාන්දු හෝල්ට් මැතිවරණ කොට්ඨාසය ජයග්‍රහනය කළා. ඔස්ට්‍රේලියා පාර්ලිමේන්තුව නියෝජනය කරන ශ්‍රී ලාංකික සම්භවයක් සහිත පළමු කාන්තාව වන්නේ ද ඇයයි. කැසෙන්ඩා ප්‍රනාන්දු සිය ජයග්‍රහණය හිමිකර ගත්තේ ශ්‍රී ලාංකික සම්භවයක් සහිත රාන්ජ් පෙරේරා පරාජයට පත් කරමින්. ශ්‍රී ලාංකික සම්භවයක් සහිත විරෝෂ් පෙරේරා ද මෙවර මැතිවරණයට ඉදිරිපත් වුණා. ඕස්ට්‍රේලියා මහ මැතිවරණයට ඉදිරිපත් වූ ශ්‍රී ලාංකික සම්භවයක් සහිත තුන්දෙනාම ශ්‍රී ලාංකිකයන් බහුතරයක් වෙසෙන වික්ටෝරියා ප්‍රාන්තයෙන් තරගවැදීම විශේෂත්වයක්. 1988 වසරේදී ශ්‍රී ලංකාවේදී උපත ලබා ඇති කැසෙන්ඩ්‍රා ප්‍රනාන්දු ඔස්ට්‍රේලියාවට දෙමාපියන් සමග සංක්‍රමණයවී ඇත්තේ 1999 වසරේදී. ඇය සත්කාරක සේවා සම්බන්ධයෙන් ඩිප්ලෝමා පාඨමාලාවක් හදාරා ඇති අතර පේස්ට්‍රි නිෂ්පාදනය සම්බන්ධයෙන් කෝකිවරියක් ලෙස වසර 15 කට වැඩි කාලයක් සේවය කළා. ඉංග්‍රීසි කතා නොකරන සරණාගතයන් සහ සංක්‍රමණික ජනතාවගේ අයිතිවාසිකම් වෙනුවෙන් ඇය ස්වෙච්ඡාවෙන් ඉදිරිපත්වී සිටිනවා. මේ අතර ඕස්ට්‍රේලියා නව අග්‍රාමාත්‍යවරයා වෙත සුබපැතුම් පණිවුඩයක් නිකුත් කරමින් ජනාධිපති ගෝඨාභය රාජපක්ෂ මැතිතුමා සදහන් කරන්නේ දෙරටේ සබදතා ශක්තිමත් කරමින් ඉතා සමීපව කටයුතු කිරීමට දැඩි කැමැත්තෙන් පසුවන බවයි.   ", "URL": "https://www.itnnews.lk/2023/10/05/412712/", "Category": "දේශීය පුවත්", "Parent URL": null}