{"Source": "ITN news", "Timestamp": "ஜனவரி 27, 2022 12:35", "Headline": "டெங்கு நோயை கட்டுப்படுத்த அரச மற்றும் தனியார் நிறுவனங்களில் டெங்கு ஒழிப்பு அதிகாரி..", "News Content": "டெங்கு நோயாளர்களின் எண்ணிக்கை நாளாந்தம் அதிகரித்துச்செல்கின்றது. இந்நிலையில் சகல அரச மற்றும் தனியார் நிறுவனங்களில் டெங்கு ஒழிப்பு நடவடிக்கைகளை முன்னெடுப்பதற்கு பொறுப்புவாய்ந்த அதிகாரியொருவரை நியமித்து டெங்கு நோய் பரவலை தடுப்பதற்கு நடவடிக்கை எடுக்க வேண்டுமென தேசிய டெங்கு ஒழிப்பு பிரிவு தெரிவித்துள்ளது. அரச மற்றும் தனியார் நிறுவனங்களின் சுற்றுசசூழலில் டெங்கு ஒழிப்பு நடவடிக்கைகள் முன்னெடுக்கப்பட வேண்டிய கட்டாயம் எழுந்துள்ளதாக தேசிய டெங்கு ஒழிப்பு பிரிவின் பதில் பணிப்பாளர், விசேட வைத்திய நிபுணர் சுதத் சமரவீர தெரிவித்துள்ளார். இந்நிலையில் வருடத்தில் இதுவரையான காலப்பகுதியில் மேல் மாகாணத்தில் அதிகளவான டெங்கு நோயாளர்கள் இனங்காணப்பட்டுள்ளதாக தேசிய டெங்கு ஒழிப்பு பிரிவின் விசேட சமூக வைத்திய நிபுணர் ஷிரந்தி செனாரட்ண தெரிவித்துள்ளார். 2022ம் ஆண்டின் ஜனவரி மாதத்தில் மாத்திரம் 6 ஆயிரத்து 923 டெங்கு நோயாளர்கள் பதிவாகியுள்ளனர். கடந்த டிசம்பர் மாதத்தை எடுத்துக்கொண்டால் 8 ஆயிரத்து 966 டெங்கு நோயாளர்கள் பதிவாகியுள்ளதாகவும், தேசிய டெங்கு ஒழிப்பு பிரிவின் விசேட சமூக வைத்திய நிபுணர் ஷிரந்தி செனாரட்ண சுட்டிக்காட்டியுள்ளார். குறிப்பாக ஒப்பீட்டளவில் நோயாளர்கள் தொடர்பில் அவதானம் செலுத்தும் போது 30 சதவீதமான நோயாளர்கள் 5 வயதுக்கும் 19 வயதுக்கும் இடைப்பட்டவர்கள் என கண்டறியப்பட்டுள்ளது. அவர்கள் பெரும்பாலும் பாடசாலை செல்லும் மாணவர்கள் என வைத்தியர் ஷிரந்தி செனாரட்ண மேலும் தெரிவித்துள்ளார். ", "URL": "https://www.itnnews.lk/2023/10/05/391672/", "Category": "Breaking News,தேசிய செய்திகள்", "Parent URL": null}