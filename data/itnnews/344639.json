{"Source": "ITN news", "Timestamp": "ජූනි 23, 2021 12:33", "Headline": "ඊයේ දිනය තුළ කොවිඩ් ආසාදිතයින් 2093ක් – වැඩිම පිරිස ගම්පහ දිස්ත්‍රික්කයෙන්", "News Content": "ඊයේ දිනයේද කොරෝනා රෝගීන් වැඩිම සංඛ්‍යාවක් වාර්තා වුණේ ගම්පහ දිස්ත්‍රික්කයෙන්. එම සංඛ්‍යාව 364 ක්. ඊයේ දිනයේදී නව කොරෝනා රෝගීන් දෙදහස් අනූ තුන් දෙනෙකු හදුනා ගත්තා. විදේශ රටවල සිට පැමිණි විසිදෙදෙනෙකුද ඊට අයත්. කොළඹ දිස්ත්‍රික්කයෙන් තුන්සිය විසිදෙදෙනෙකු සහ කළුතර දිස්ත්‍රික්කයෙන් දෙසිය අනූ දෙදෙනෙකු වාර්තා වී තිබෙනවා. මහනුවරින් එකසිය අනූ දෙනෙකු, නුවරඑළියෙන් එකසිය හතළිස් අට දෙනෙකු සහ මඩකලපුවෙන් එකසිය තිස් හය දෙනෙකු ඊයේ හදුනාගත් රෝගීන් පිරිසට අයත්. මේ අනුව මේ වන විට මෙරටින් හදුනාගත් සමස්ත කොරෝනා රෝගීන් සංඛ්‍යාව දෙලක්ෂ හතළිස් තුන්දහස් නවසිය දහතුනක්. පෙරේදා දිනයේදී තහවුරු කර ගත් මරණ හැත්තෑ එකක් ඊයේ වාර්තා වුණා. ඉන් තිස් අට දෙනෙකු කාන්තාවන් වන අතර අනෙක් තිස්තුන්දෙනා පිරිමි පුද්ගලයන්. වයස අවුරුදු 30 ට අඩු එක් අයෙකුද මියගිය අය අතර වනවා. පනස් හත් දෙනෙකුම වයස අවුරුදු 60 හෝ ඊට වැඩි අයයි. මේ වනවිට කොරෝනා රෝගයෙන් දිවයිනේ මියගිය සංඛ්‍යාව දෙදහස් හත්සිය හතරක්. පුද්ගලයින් 209296 දෙනෙකු මේ වන විට සුවය ලබා සිටිනවා. ඒ අනුව මේ වන විට ප්‍රතිකාර ලබමින් සිටින්නේ රෝගීන් 31984දෙනෙකු පමණයි. කොරෝනාවට එරෙහි එන්නත්කරණ වැඩපිළිවෙළද තවදුරටත් අඛණ්ඩවම ක්‍රියාත්මකයි. කොවිෂීල්ඩ්, සයිනොෆාම් සහ ස්පුට්නික් වී එන්නත්වල පළමු මාත්‍රාව ඊයේ වන විට ලබා ගත් සමස්ත සංඛ්‍යාව විසිහතර ලක්ෂ අසූහත්දහස් දෙසිය අනූ හතක්. අටලක්ෂ පනස් හත් දහස් අටසිය හැට අට දෙනෙකුට මෙහි දෙවන මාත්‍රාව ලබා දී තිබෙනවා.     ", "URL": "https://www.itnnews.lk/2023/10/05/344639/", "Category": "දේශීය පුවත්", "Parent URL": null}