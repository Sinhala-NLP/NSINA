{"Source": "ITN news", "Timestamp": "அக்டோபர் 27, 2022 12:00", "Headline": "ரில்லியின் கில்லி ஆட்டம்… சிட்னியில் சிக்ஸர் மழை…", "News Content": "டுவண்டி – 20 உலக் கிண்ண கிரிக்கெட் தொடருக்கான 22வது போட்டியில் தென்னாபிரிக்கா அணி அபார வெற்றியீட்டியுள்ளது. குழு இரண்டில் அங்கம் வகிக்கும் தென்னாபிரிக்கா மற்றும் பங்களாதேஷ் அணிகளுக்கிடையிலான போட்டி சிட்னி சர்வதேச மைதானத்தில் சற்று முன்னர் நிறைவுற்றது. போட்டியில் முதலில் துடுப்பெடுத்தாடிய தென்னாபிரிக்கா அணி 20 ஓவர்கள் நிறைவில் 5 விக்கட்டுக்களை மாத்திரம் இழந்து 205 ஓட்டங்களை பெற்றது. அதிரடியாக துடுப்பெடுத்தாடிய ரிலி ரொசோவ் 56 பந்துகளுக்கு முகங்கொடுத்து 8 சிக்ஸர்கள், 7 பவுண்ட்ரிகள் அடங்களாக 109 ஓட்டங்களை பெற்றுக்கொடுத்தார். அவர் பங்களாதேஷ் பந்துவீச்சாளர்களை துவம்சம் செய்தார். குயிண்டன் டிகொக் 63 ஓட்டங்களை பெற்றுக்கொடுத்தார். பந்துவீச்சில் அணி தலைவர் சக்கீப் அல் ஹசன் இரண்டு விக்கட்டுக்களை கைப்பற்றினார். இதேவேளை 206 ஓட்டங்களை வெற்றியிலக்காக நோக்கி பதிலுக்கு துடுப்பெடுத்தாடிய பங்களாதேஷ் அணி 16.3 ஓவர்கள் நிறைவில் சகல விக்கட்டுக்களையும் இழந்து 101 ஓட்டங்களை மாத்திரமே பெற்றது. இதன் மூலம் 104 ஓட்டங்களால் தென்னாபிரிக்கா அணி வெற்றிப்பெற்றுள்ளது. இதேவேளை மேலும் இரு போட்டிகள் இன்று நடைபெறவுள்ளன. குழு இரண்டில் அங்கம் வகிக்கும் இந்திய மற்றும் நெதர்லாந்து அணிகளுக்கிடையிலான போட்டி பிற்பகல் 12.30 க்கு சிட்னி மைதானத்தில் ஆரம்பமாகவுள்ளது. குழு இரண்டில் அங்கம் வகிக்கும் பாகிஸ்தான் மற்றும் சிம்பாபே அணிகளுக்கிடையிலான போட்டி மாலை 04.30 க்கு பேர்த் மைதானத்தில் ஆரம்பமாகவுள்ளது. ", "URL": "https://www.itnnews.lk/2023/10/05/442708/", "Category": "Breaking News,கிரிக்கெட்,விளையாட்டு", "Parent URL": null}