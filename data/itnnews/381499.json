{"Source": "ITN news", "Timestamp": "දෙසැම්බර් 8, 2021 12:12", "Headline": "අන්තවාදී ම්ලේච්ඡත්වයට ජීවිතය පුදකල ප්‍රියන්ත අද අවසන් ගමන් යයි", "News Content": "පාකිස්ථානයේ සියල්කෝට්හිදී ඝාතනයට ලක්වූ ප්‍රියන්ත කුමාර මහතාගේ දේහය පිළිබද අවසන් කටයුතු අද සිදුකෙරෙනවා. මේ අතර පාකිස්ථාන අග්‍රාමාත්‍ය ඉම්රාන් ඛාන්ගේ ප්‍රධානත්වයෙන් පැවති කැබිනට් රැස්වීමේ දී ද සියල්කෝට් සම්බන්ධ සියලු වරදකරුවන්ට නීතිය දැඩිව ක්‍රියාත්මක කරන බවට එකගතාව පළවුණා. පාකිස්ථාන ආරක්ෂක අමාත්‍යවරයා මෙම සිද්ධිය සම්බන්ධයෙන් කර ඇති ප්‍රකාශය ජාත්‍යන්තර මාධ්‍ය දැඩිව හෙළා දැක තිබෙනවා. ප්‍රියන්ත කුමාර මහතාගේ දේහය ගනේමුල්ල කැන්දලියද්දපාලුව ප්‍රදේශයේ පිහිටි ඒ මහතාගේ නිවසේ තැන්පත් කර තිබෙනවා. දේහයට අවසන් ගෞරව දැක්වීම සදහා විශාල පිරිසක් පැමිණෙමින් සිටිනවා. ගනේමුල්ල පොල්හේන සුසාන භූමියේදී අවසන් කටයුතු අද  සිදු කිරීමට නියමිතයි. සිද්ධිය සම්බන්ධයෙන් සැකකරුවන් 132 නෙකු මේ වනවිට අත්අඩංගුවට ගෙන තිබෙනවා. පාකිස්ථාන ආරක්ෂක අමාත්‍ය ෆර්වේස් කතක් සියල්කෝට් සිද්ධිය සම්බන්ධයෙන් සිදු කළ ප්‍රකාශය වෙනුවෙන් ශ්‍රී ලංකාවෙන් හා මෙරට වැසියන්ගෙන් සමාව අයැදිය යුතු බව අමාත්‍ය සරත් වීරසේකර මහතා ඊයේ සදහන් කළා. ප්‍රියන්ත කුමාර මහතාගේ දේහයට අවසන් ගෞරව දැක්වීමෙන් අනතුරුවයි අමාත්‍යවරයා මේ බව සදහන් කළේ. මේ අතර ප්‍රියන්ත කුමාර මහතාගේ ඝාතන සිද්ධියත් සමග පාකිස්තාන හා ශ්‍රී ලංකා රජයයන් ක්‍රියා කළ ආකාරය ප්‍රශංසනීය බව අන්තර් ආගමික කමිටුව සදහන් කරනවා. මහනුවර දී පැවති රැස්වීමක දීයි ඔවුන් මේ බව ප්‍රකාශ කළේ. ", "URL": "https://www.itnnews.lk/2023/10/05/381499/", "Category": "දේශීය පුවත්", "Parent URL": null}