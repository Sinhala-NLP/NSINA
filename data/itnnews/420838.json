{"Source": "ITN news", "Timestamp": "ජූලි 3, 2022 13:21", "Headline": "තෙල් නැතත් රටපුරා තෙල් පෝලිම්", "News Content": "ලංකා ඛනිජ තෙල් සංස්ථාවේ බවුසර් රථ ද යොදා ගනිමින් ලංකා අයිඕසී සමාගම ඉන්ධන බෙදා හැරීමේ කටයුතු ඊයේ මධ්‍යම රාත්‍රියේ සිට ආරම්භ කර තිබෙනවා. ලංකා ඛනිජ තෙල් සංස්ථාව තවදුරටත් ඉන්ධන බෙදාහැරීමේ කටයුතු නතර කිරීමත් සමඟ අයිඕසී ඉන්ධන පිරවුම්හල් ආශ්‍රිතව දිගු පෝලිම් දක්නට ලැබෙනවා. තංගල්ල අයිඕසී ඉන්ධන පිරවුම්හල අසල දින කිහිපයක් රැදී සිටි ජනතාව කලබලකාරී ලෙස හැසිරුණා. ඉන්ධන නිකුත් කිරීමට ටෝකන් පත් ලබාදී තිබුණත් ටෝකන් පත් හිමි සියලු දෙනාට ඉන්ධන ලබාදීමට පෙර ඉන්ධන අවසන්වීම ඊට හේතුවයි. වව්නියාව ඉන්ධන පිරවුම්හලෙන් කිසිදු බාධාවකින් තොරව ජනතාවට ඉන්ධන ලබාදීම සිදුකෙරුණා. රාජ්‍ය නිලධාරීන් ආරක්ෂක අංශ හා ජනතාවට වෙන් වෙන් වශයෙන් ඉන්ධන නිකුත් කිරීමටයි එහිදී පියවර ගැණුනේ. අවිස්සාවේල්ල ඩිපෝව මගින් පෞද්ගලික බස් රථ,  පාසල් ප්‍රවාහන බස් රථ හා වෛද්‍යවරුන්ගේ ඩීසල් මෝටර් රථ සදහා ඉන්ධන ලබාදීම සිදුකෙරුණා. මේ අතර දැඩි ඉන්ධන මෙන්ම ගෑස් හිඟය සහ බඩු මිල ඉහළ යාමට විරෝධය පළකරමින් කොස්ගම නගරයේ දී ජනතාව උද්ඝෝෂණයක් පැවැත්වූවා.         ", "URL": "https://www.itnnews.lk/2023/10/05/420838/", "Category": "දේශීය පුවත්", "Parent URL": null}