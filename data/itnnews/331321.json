{"Source": "ITN news", "Timestamp": "අප්‍රේල් 12, 2021 11:50", "Headline": "කොවිඩ් නිසා බලපෑමට ලක්වූ පවුල්වලට 5000 දීමනාව ලබාදීම ඇරඹේ", "News Content": "කොරෝනා වසංගතයෙන් බලපෑමට ලක් වූ පවුල්වලට අලුත් අවුරුදු සමයේදී රුපියල් පන්දහසක දීමනාවක් ලබා දීම අද ආරම්භ කෙරුණා. කාණ්ඩ 7 ක් යටතේ මෙම දීමනාව සඳහා ප්‍රතිලාභීන් තෝරාගෙන තිබෙනවා. අග්‍රාමාත්‍ය ලේකම්වරයා නිකුත් කර ඇති චක්‍රලේඛයකට අනුව සමෘද්ධි ලාභීන් , අඩු ආදායම්ලාභීන් , වැඩිහිටි , ආබාධිත සහ වකුගඩු රෝගී දීමනා ලාභීන් සියවස් පූර්ණ වැඩිහිටි දීමනාව ලබන්නන් සහිත පවුල් සදහා එම දීමනාව ලබාදීමට නියමිතයි. දීමනාව ගෙවීමේ දී ප්‍රතිලාභී පවුලකට ගෙවීම සිදු කරනු ලබන්නේ එක් කාණ්ඩයක් යටතේ පමණක් බව අදාළ  චක්‍ර ලේඛය මගින් දක්වා තිබෙනවා. එමෙන්ම ඡන්ද හිමි නාම ලේඛනයේ එක් ගෘහ මූලික අංකයක් යටතේ ලියාපදිංචි වී සිටියද අනු පවුල් වශයෙන් ජීවත් වන පවුල් සඳහා ද ගෙවීම් සිදු කරනු ලබනවා. අද සිට මෙම රුපියල් පන්දහසේ දීමනාව ලබාදීමට නියමිතයි. ග්‍රාම නිලධාරී කොට්ඨාස මට්ටමෙන් ප්‍රතිලාභී පවුල් හඳුනා ගැනීම සිදුවෙනවා. ආර්ථික පුනර්ජීවනය හා දරිද්‍රතාව තුරන් කිරීම සඳහා වන ජනාධිපති කාර්ය සාධක බලකාය මෙන්ම සමෘද්ධි සංවර්ධන දෙපාර්තමේන්තුව එක්වයි වැඩපිළිවෙළ ක්‍රියාවට නංවන්නේ. මෙම රුපියල් පන්දහසේ දීමනාව අලුත් අවුරුද්ද එළඹීමට පෙර සියලු ප්‍රතිලාභීන් වෙත ලබා දී අවසන් කරන බව රාජ්‍ය අමාත්‍ය ෂෙහාන් සේමසිංහ මහතා සඳහන් කළා. ", "URL": "https://www.itnnews.lk/2023/10/05/331321/", "Category": "Breaking News,දේශීය පුවත්", "Parent URL": null}