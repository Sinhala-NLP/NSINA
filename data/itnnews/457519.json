{"Source": "ITN news", "Timestamp": "ஜனவரி 25, 2023 12:30", "Headline": "டொலர் மோசடி குற்றச்சாட்டிலிருந்து அஜித் நிவாட் கப்ரால் விடுதலை..", "News Content": "6.5 மில்லியன் அமெரிக்க டொலர்கள் அரச நிதியை முறையற்ற விதத்தில் பயன்படுத்திய குற்றச்சாட்டில் மத்திய வங்கியின் முன்னாள் ஆளுநர் அஜித் நிவாட் கப்ராலுக்கெதிரான குற்றச்சாட்டுக்களிலிருந்து அவர் விடுவிக்கப்பட்டுள்ளார். அது தொடர்பான வழக்கு கொழும்பு கோட்டை நீதவான் திலின கமகே முன்னிலையில் விசாரணைக்கு எடுத்துக்கொள்ளப்பட்ட நிலையில், அது தொடர்பான உத்தரவு பிறப்பிக்கப்பட்டுள்ளது. எனினும் திருத்தப்பட்ட முறைப்பாடு நீதிமன்றத்தில் சமர்ப்பிக்கப்படவுள்ளதாக அதன்போது சுட்டிக்காட்டப்பட்டது. தற்போது தாக்கல் செய்யப்பட்டுள்ள முறைப்பாட்டில் தொழில்நுட்ப பிழைகள் காணப்படுகின்றமையால், முறைப்பாட்டை வாபஸ் பெறுவதற்கு முறைப்பாட்டாளர்கள் கோரிக்கை விடுத்தனர். அதனை கருத்திற்கொண்ட நீதவான் திருத்தப்பட்ட முறைப்பாட்டை தாக்கல் செய்ய அனுமதி வழங்கியுள்ளதோடு, அஜித் நிவாட் கப்ராலை குறித்த குற்றச்சாட்டிலிருந்து விடுதலை செய்து உத்தரவிட்டுள்ளார். இந்நிலையில் குறித்த சம்பவம் தொடர்பில் மேலும் சிலருக்கு எதிராக சட்ட நடவடிக்கை எடுக்கவுள்ளதாக மனுதாரர்கள் சார்பில் ஆஜரான சட்டத்தரணி குறிப்பிட்டுள்ளார். அதனடிப்படையில் மீள முறைப்பாட்டை சமர்ப்பிக்கவுள்ளதாகவும் அவர் குறிப்பிட்டுள்ளார். ", "URL": "https://www.itnnews.lk/2023/10/05/457519/", "Category": "Breaking News,தேசிய செய்திகள்", "Parent URL": null}