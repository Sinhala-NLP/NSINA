{"Source": "ITN news", "Timestamp": "අප්‍රේල් 11, 2022 19:09", "Headline": "ජාතික ආරක්ෂක කවුන්සිලයේ රැස්වීමක් කැඳවා නැහැ", "News Content": "මිරිහාන ප්‍රදේශයේ ඇති වූ ප්‍රචණ්ඩකාරී විරෝධතාව සම්බන්ධයෙන් ජාතික ආරක්ෂක කවුන්සිලයේ රැස්වීමක් කැදවා ඇති බවට වන ප්‍රකාශ ප්‍රතික්ෂේප කරන බව ආරක්ෂක ලේකම් විශ්‍රාමික ජෙනරාල් කමල් ගුණරත්න මහතා අවධාරණය කරනවා. එලෙස ජාතික ආරක්ෂක කවුන්සිලයේ රැස්වීමක් පැවැත්වූ බවට සදහන් වූ මාධ්‍ය වාර්තාවල කිසිදු සත්‍යතාවක් නැති බව ආරක්ෂක ලේකම්වරයා සදහන් කරනවා. ඔහු වැඩිදුරටත් පෙන්වා දෙන්නේ එම කවුන්සිල රැස්වීම්වලදී නිල නොවන පුද්ගලයින් තනතුරු දැරූ අවස්ථා නොමැති බවයි. රටේ ජාතික ආරක්ෂාව සම්බන්ධයෙන් සියලුම තීරණ ගැනීමේ ජනාධිපතිවරයාගේ ප්‍රධාන ආයතනය ජාතික ආරක්ෂක කවුන්සිලය වන බැවින් ඒ සදහා සත්කාරකත්වය ලබා දෙන්නේ ජනාධිපති ලේකම් කාර්යාලයයි. ගෝඨාභය රාජපක්ෂ මැතිතුමා ජනාධිපතිධුරයට පත්වීමෙන් පසු කිසිදු නිල නොවන පුද්ගලයකුට මෙම රැස්වීම සදහා ආරාධනා හෝ අවසර ලබා දී නොමැති බවද ආරක්ෂක ලේකම්වරයා පෙන්වා දෙනවා. ජාතික ආරක්ෂාවට බලපාන කරුණු තිබේ නම් ඊට අදාළ ආයතනවල ප්‍රධානීන් කැදවා ආරක්ෂක කවුන්සිල රැස්වීමට පෙර ඒ පිළිබද කටයුතු කෙරෙන බවයි ඒ මහතා සදහන් කරන්නේ. ඒ හේතුවෙන් ජාතික ආරක්ෂාව පිළිබද සාවද්‍ය තොරතුරු පල කිරීමෙන් වළකින ලෙස ආරක්ෂක අමාත්‍යාංශය ඉල්ලීමක් කරනවා.   ", "URL": "https://www.itnnews.lk/2023/10/05/406544/", "Category": "දේශීය පුවත්", "Parent URL": null}