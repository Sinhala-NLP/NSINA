{"Source": "ITN news", "Timestamp": "ජූනි 18, 2021 17:33", "Headline": "එජාප ජාතික ලැයිස්තු මන්ත්‍රී ධුරයට රනිල්ගේ නම ගැසට් කෙරේ", "News Content": "එක්සත් ජාතික පක්ෂයට මහ මැතිවරණයේ දී හිමිවුණු ජාතික ලැයිස්තු මන්ත්‍රී ධුරය සදහා රනිල් වික්‍රමසිංහ මහතාගේ නම ඇතුළත් කරමින් ගැසට් පත්‍රය නිකුත් කෙරේ. එක්සත් ජාතික පක්ෂයට පසුගිය මහ මැතිවරණයේ දී හිමිවූයේ එක් ජාතික ලැයිස්තු මන්ත්‍රී ධුරයක් පමණයි. ඒ සදහා පක්ෂ නායක රනිල් වික්‍රමසිංහ මහතා නම් කිරීමට එම පක්ෂය තීරණය කළ අතර එම තීරණය පක්ෂ මහ ලේකම්වරයා විසින් මැතිවරණ කොමිසමට දැනුම් දුන්නා. ඒ අනුව එක්සත් ජාතික පක්ෂ ජාතික ලැයිස්තු මන්ත්‍රී ධුරය සදහා රනිල් වික්‍රමසිංහ මහතාගේ නම ගැසට් කිරීම සම්බන්ධයෙන් තීරණය ගැනීම සදහායි මැතිවරණ කොමිසම අද රැස්වුණා. එහිදී රනිල් වික්‍රමසිංහ මහතාගේ නම ඇතුළත් කරමින් ගැසට් පත්‍රයක් නිකුත් කිරීමට රජයේ මුද්‍රණාලය වෙත යොමු කිරීමටයි පියවර ගැනුනේ. ඒ අනුව රනිල් වික්‍රමසිංහ මහතා ලබන 23 වනදා මන්ත්‍රී ධුරයේ දිවුරුම් දීමට සූදානම් බව පක්ෂ මහ ලේකම් පාලිත රංගේ බණ්ඩාර මහතා සදහන් කළා.  ", "URL": "https://www.itnnews.lk/2023/10/05/343591/", "Category": "දේශීය පුවත්", "Parent URL": null}