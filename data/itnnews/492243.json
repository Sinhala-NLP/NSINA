{"Source": "ITN news", "Timestamp": "ජූනි 16, 2023 11:21", "Headline": "පේරාදෙණිය විශ්වවිද්‍යාලය ශ්‍රී ලංකාවේ අංක එකට", "News Content": "2023 ටයිම්ස් උසස් අධ්‍යාපන ආයතන වර්ගීකරණයට අනුව පේරාදෙණිය විශ්වවිද්‍යාලය ශ්‍රී ලංකාවේ අංක එකේ විශ්වවිද්‍යාලයට බවට පත්ව තිබෙනවා. ලෝකයේ උසස් අධ්‍යාපනය ලැබීමට සුදුසුම විශ්වවිද්‍යාල කුමක්ද යන්න සම්බන්ධයෙන් විවිධ ආයතන ශ්‍රේණිගත කිරීම් කරනවා. ඉන් ප්‍රධාන ආයතනයක් වන ටයිම්ස් උසස් අධ්‍යාපන ආයතනයේ වර්ගීකරණයට අනුවයි ශ්‍රී ලංකාවේ හොදම විශ්වවිද්‍යාලය බවට පේරාදෙණිය නම් කර ඇත්තේ. දෙවන ස්ථානය කොළඹ විශ්වවිද්‍යාලයට හිමිව ඇති අතර තුන්වන ස්ථානය ලෙස කැළණිය විශ්වවිද්‍යාලය නම් කර තිබෙනවා.  මේ අතර ශ්‍රී ලංකාවේ සුන්දරතම හා කීර්තිමත් විශ්වවිද්‍යාලයක්වන පේරාදෙණිය ජූලි මස පළමුවනදා මහජනතාව වෙනුවෙන් විවෘතව තැබීමට තීරණය කර තිබෙනවා. ඒ එම විශ්වවිද්‍යාලයේ අසූවන සංවත්සරය වෙනුවෙනුයි. විශ්වවිද්‍යාලයේ ඇතැම් විද්‍යාගාර සහ දෙපාර්තමේන්තු පාසල් සිසුන් සදහා විවෘතව තැබෙනු ඇති. විශ්වවිද්‍යාල සිසුන් හා ශිෂ්‍ය සමාජ මගින් විවිධ ක්‍රියාකාරකම් රැසක් සංවිධාන කිරීමට ද කටයුතු යොදා තිබෙන බවයි පේරාදෙණිය විශ්වවිද්‍යාලය පවසන්නේ.     ", "URL": "https://www.itnnews.lk/2023/10/05/492243/", "Category": "Breaking News,දේශීය පුවත්", "Parent URL": null}