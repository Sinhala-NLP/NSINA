{"Source": "ITN news", "Timestamp": "සැප්තැම්බර් 12, 2022 11:23", "Headline": "ශ්‍රී ලංකා ක්‍රිකට් කණ්ඩායමට අගමැතිගෙන් සුබ පැතුම්", "News Content": "ආසියානු කුසලානය දිනාගත් ශ්‍රී ලංකා ක්‍රිකට් කණ්ඩායමට අග්‍රාමාත්‍ය දිනේෂ් ගුණවර්ධන මහතා සුබ පැතුම් එක්කර තිබෙනවා. අග්‍රාමාත්‍ය දිනේෂ් ගුණවර්ධන මහතා ශ්‍රී ලංකා ක්‍රිකට් ශූරයින්ට සුබපැතුම් එක්කරමින් සදහන් කරන්නේ ක්‍රීඩා ඉසව් දෙකක ආසියානු කුසලානය එකම දිනයකදී හිමිකර ගනිමින් ශ්‍රී ලංකා කණ්ඩායම් ක්‍රීඩා ඉතිහාසයේ සුවිශේෂී සන්ධිස්ථානයක් සනිටුහන් කළ බවයි. පළමු තරගය පරාජයේ අත්දැකීම් ගෙන ඉන්පසු සියලු තරග ජයගත්තේ ඔවුන් තුලවූ අධිෂ්ඨානය සහ ආත්ම ශක්තිය හේතුවෙන් බවයි අග්‍රාමාත්‍යවරයා පෙන්වා දෙන්නේ. ආසියා කුසලානය දිනා ගැනීම ශ්‍රී ලංකා ක්‍රීඩා ඉතිහාසයේ සුවිශේෂීම සටහනක් බවයි විපක්ෂ නායක සජිත් ප්‍රේමදාස මහතා සුබපැතුම් එක්කරමින් සදහන් කරන්නේ. ක්‍රිකට් ශූරයින්ට මෙන්ම  දැල්පන්දු ආසියා කුසලානය හිමිකරගත් ක්‍රීඩිකාවන්ට ද විපක්ෂ නායකවරයා සුබ පැතුම් එක්කරනවා. ක්‍රීඩා අමාත්‍ය රොෂාන් රණසිංහ මහතා සුබපැතුම් එක්කරමින් පවසන්නේ පකිස්ථානයට එරෙහිව ලබාගත් මෙම ජයග්‍රහණය දැවැන්ත ජයග්‍රහණයක් බවයි. මෙම ඓතිහාසික ජයග්‍රහණයට කැපවූ සියලු දෙනාට ක්‍රීඩා අමාත්‍යවරයා ස්තූතිය පළකරනවා. හිටපු ජනාධිපති ගෝඨාභය රාජපක්ෂ මහතා ද ශ්‍රී ලංකා ශූරයින්ට සුබපැතුම් එක්කළා. ඒ මහතා පවසන්නේ කැපවීම සහ කණ්ඩායම් හැගීම මනාව පෙන්වූ අවස්ථාවක් ලෙස මෙම ජයග්‍රහණය ඉතිහාසගතවන බවයි. මේ අතර ආසියානු කුසලානය හිමිකරගත් ශ්‍රීලංකා ක්‍රිකට් කණ්ඩායමට විදෙස් තානාපති කාර්යාල මෙන්ම විදෙස් නියෝජිතයන්,  ජ්‍යෙෂ්ඨ ක්‍රීඩකයන් ඇතුළු ක්‍රීඩා ක්ෂේත්‍රයේ ප්‍රවීණයක්ගෙන්  ඇතුළු දසතින් සුබපැතුම් හිමිවනවා.   ", "URL": "https://www.itnnews.lk/2023/10/05/434418/", "Category": "දේශීය පුවත්", "Parent URL": null}