{"Source": "ITN news", "Timestamp": "නොවැම්බර් 15, 2021 19:34", "Headline": "ත්‍රස්තවාදය වැළැක්වීමේ පනත නැවත සමාලෝචනයට පත් කළ නිලධාරී කමිටු වාර්තාව ජනපතිට", "News Content": "ත්‍රස්තවාදය වැළැක්වීමේ තාවකාලික විධි විධාන පනත නැවත සමාලෝචනයට පත් කළ නිලධාරී කමිටු වාර්තාව ජනාධිපති ගෝඨාභය රාජපක්ෂ මැතිතුමා වෙත ලබාදීම අද සිදු කෙරුණා. කමිටු වාර්තාව ජනාධිපතිතුමා වෙත ලබා දුන්නේ ආරක්ෂක ලේකම් විශ්‍රාමික ජෙනරාල් කමල් ගුණරත්න මහතා විසින්. ජාතික ආරක්ෂාවේ විවිධ පැතිකඩවලට අදාළ නෙයෙක් පාර්ශව අතර ඇති වී තිබෙන කතිකාවත් සැලකිල්ලට ගනිමින් 1979 අංක 48 දරණ ත්‍රස්තවාදය වැළැක්වීමේ තාවකාලික විධි විධාන පනත නැවත සමාලෝචනයට ජනාධිපතිතුමා පත් කළ  කැබිනට් අනු කමිටුව වෙත නිර්දේශ ඉදිරිපත් කිරීම සදහායි මෙම නිලධාරී කමිටුව පත් කෙරුණේ. ආරක්ෂක ලේකම් විශ්‍රාමික ජෙනරාල් කමල් ගුණරත්න මහතාගේ සභාපතිත්වයෙනුයි කමිටුව ක්‍රියාත්මක කෙරුණේ.     ", "URL": "https://www.itnnews.lk/2023/10/05/376299/", "Category": "දේශීය පුවත්", "Parent URL": null}