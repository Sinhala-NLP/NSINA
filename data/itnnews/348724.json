{"Source": "ITN news", "Timestamp": "ජූලි 12, 2021 17:31", "Headline": "ඇමති බැසිල් වැටුණු ආර්ථිකය ගොඩ ගනීවි – හිටපු පළාත් නියෝජිතයන්ගෙන් සහතිකයක්", "News Content": "අමාත්‍ය බැසිල් රාජපක්ෂ මහත්මා 2006, 2007 වර්ෂවල පැවති ආර්ථික අභියෝග ජයගත් ආකාරයෙන් ආර්ථික අභියෝග නියත වශයෙන්ම ජය ගන්නා බව හිටපු පළාත් සභා නියෝජිතයන් සහතිකයක් ලබාදී තිබෙනවා. බැසිල් රාජපක්ෂ මහතා මුදල් අමාත්‍යවරයා ලෙස දිවුරුම් දීමෙන් පසු පොදුජන පෙරමුණ නියෝජනය කරන හිටපු පළාත් සභා නියෝජිතයන් හමුවූ අවස්ථාවේදියි ඔවුන් මේ බව සදහන් කර තිබෙන්නේ. 2006, 2007 සහ 2008 වර්ෂවල යුද්ධය පැවති සමයේ දී රටේ විදේශ සංචිත ප්‍රමාණය ඇමරිකා ඩොලර් බිලියන 1.2 පමණ අඩු මට්ටමකට ඇද වැටී තිබුණා. බැසිල් රාජපක්ෂ මහතා ආර්ථිකයට ලබාදුන් නායකත්වය යටතේ ග්‍රාමීය ආර්ථිකයද සංවර්ධනය කරමින් රටේ ආර්ථිකය ස්ථාවර කිරීමට හැකි වූ බවයි හිටපු පළාත් සභා නියෝජිතයන් කියා සිටියේ. කොරෝනා වසංගතයත් සමග මතුවී ඇති ආර්ථික අභියෝග පහසුවෙන් ජය ගනිමින් රටටත්,ජනතාවටත් ආර්ථික සෞභාග්‍යය උදා කර දීමට බැසිල් රාජපක්ෂ මහතාට හැකි බව ඔවුන් අවධාරණය කළා. යුදමය වාතාවරණයක් තුළ අන්තර්ජාතික ප්‍රජාව කලමනාකරණය කරමින් ගම නැගුම, මග නැගුම වැඩසටහන් ඔස්සේ රටේ සංවර්ධනය ඉහළ මට්ටමකට ගෙන ආ ආකාරය හිටපු පළාත් සභා නියෝජිතයන් සිහිපත් කළා. මෙහිදී අදහස් දැක්වූ අමාත්‍ය බැසිල් රාජපක්ෂ මහතා පැවසුවේ මුදල් අමාත්‍යවරයා ලෙස රජයේ ප්‍රමුඛතාවන්ට මුල් තැන දෙමින් සෞභාග්‍ය යේ දැක්ම යථාර්ථයක් කර ගැනීම සදහා තමන් කටයුතු කරන බවයි. ඒ සදහා සියලු දෙනාගේ සහය තමන් අපේක්ෂා කරන බවද ඒ මහතා කියා සිටියා. රජයේ වගකීම මෙන්ම ශ්‍රී ලංකා පොදුජන පෙරමුණවෙනුවෙන් ඉටු කළ යුතු කාර්ය භාරයයද නොපිරිහෙලා ඉටු කිරීමට කැපවෙන බවද රාජපක්ෂ මහතා කියා සිටියා.   ", "URL": "https://www.itnnews.lk/2023/10/05/348724/", "Category": "දේශීය පුවත්", "Parent URL": null}