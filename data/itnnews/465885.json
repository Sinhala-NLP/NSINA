{"Source": "ITN news", "Timestamp": "மார்ச் 7, 2023 10:05", "Headline": "பாகிஸ்தானில் “ஹோலி” கொண்டாடிய இந்து மாணவர்கள் மீது தாக்குதல்", "News Content": "நாளையத்தினம் ஹோலி பண்டிகை கொண்டாடவுள்ள நிலையில் பாகிஸ்தானில் உள்ள பஞ்சாப் சட்ட பல்கலைக்கழக வளாகத்தில் இந்து மாணவர்கள் ஒன்று திரண்டு முன்கூட்டியே  ஹோலியை சிறப்பாக கொண்டாடியுள்ளார்கள். இந்த நிகழ்ச்சியில் 30 மாணவர்கள் கலந்து கொண்டுள்ளனர். அப்போது அங்கு வந்த ஒரு அமைப்பினர் இந்து மாணவர்களை ஹோலி கொண்டாடக்கூடாது என கூறியுள்ளார்கள் . இதனால் அவர்களுக்கும், மாணவர்களுக்கும் இடையே மோதல் ஏற்பட்டது. இதில் இந்து மாணவர்கள் கடுமையாக தாக்கத்திற்கு உள்ளானதில் 15 பேர் படுகாயம் அடைந்தனர். இதையடுத்து காயம் அடைந்த மாணவர்கள் சிகிச்சைக்காக மருத்துவமனையில் அனுமதிக்கப்பட்டனர். இந்து மாணவர்களை தாக்கியவர்கள் மீது நடவடிக்கை எடுக்க வேண்டும் எனக்கோரி மாணவர்கள் பல்கலைக்கழக துணைவேந்தர் அறை முன்பு போராட்டத்தில் ஈடுபட்டனர். இது தொடர்பாக துணைவேந்தர் கூறும் போது, பல்கலைக்கழக வளாகத்தில் ஹோலி நிகழ்ச்சி நடத்த மாணவர்கள் அனுமதி பெறவில்லை என்றும், இது தொடர்பாக விரிவான விசாரணை நடந்து வருவதாகவும் கூறினார். இந்த சம்பவம் இந்து மாணவர்கள் மத்தியில் அதிர்ச்சியை ஏற்படுத்தி உள்ளது.   ", "URL": "https://www.itnnews.lk/2023/10/05/465885/", "Category": "Breaking News,சர்வதேச செய்திகள்", "Parent URL": null}