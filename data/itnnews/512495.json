{"Source": "ITN news", "Timestamp": "අගෝස්තු 31, 2023 20:31", "Headline": "ලෝකයට ශ්‍රී ලාංකේය නාමය ගෙනියන්න වෙර දරන සමන්", "News Content": "ශ්‍රී ලාංකිකයන් වන අපට ලෝක වාර්තා තබමින් මව්බිම ඉහළට ඔසවා තබන පුද්ගලයින් විටින් විට හමුවනවා. එහෙත් අපේ රටේ හිටපු රණවිරුවෙක් තැබීමට සූදානමින් සිටින මේ ලෝක වාර්තාව නම් එසේ මෙසේ වාර්තාවක් නොවනු ඇති. ඒ එය එතරම්ම විශේෂ වන නිසා. දුවමින් පිහිනමින් ශ්‍රී ලංකාව වටේ දවස් 35 ක් තුළ කිලෝමීටර් 1800 ක් ගෙවා ලෝක වාර්තාවක් තැබීමට විශ්‍රාමික හමුදා සෙබළ සමන් උඩුගමසූරිය සූදානමින් සිටිනවා. කරාපිටිය ශික්ෂණ රෝහලේ ක්‍රීඩා භෞත චිකිත්සකවරයෙකු වන සමන් උඩුගමසූරිය පවසන්නේ දෙවරක්ම තමන් මෙම අසීරු ඉලක්කය අවසන් කළ බවයි. ඒ අනුව අදාළ වාර්තාව ලබන 8 වනදා පිහිටුවීමට සූදානමින් සිටින බවයි මාධ්‍ය හමුවේ ඔහු කියා සිටියේ. පැඩ්ල් ෆෝ පර්ල් ව්‍යාපෘතියයි මෙය සංවිධාන කරන්නේ. 2000 වසරේදී මේ සදහා උත්සාහ කළද එවකට එල්ටීටීඊ පාලන ප්‍රදේශයේදී තමන්ට ඊට අවස්ථාව නොලැබුනු බවත් රතු කුරුසයට අල්ලා භාර දුන් බවත් උඩුගමසූරිය මහතා ප්‍රකාශ කළා. මෙම වාර්තාව තැබීමේදී රූමස්සල, පලටුපාන, වැනි බිහිසුනු ගමන් මාර්ග හමුවන බවත් ත්‍රිකුණාමලයේ දී කිලෝමීටර් 16 ක් පිහිනීමට ඇති බවත් ඔහු පැවසුවා. වන සතුන් ගැවසෙන යාල වැනි වනාන්තර හා වෙරළ තීරයන් ඒ අතර වන බවද ඔහු සදහන් කළා.   ", "URL": "https://www.itnnews.lk/2023/10/05/512495/", "Category": "Breaking News,දේශීය පුවත්,නවතම පුවත්", "Parent URL": null}