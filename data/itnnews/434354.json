{"Source": "ITN news", "Timestamp": "සැප්තැම්බර් 11, 2022 20:35", "Headline": "කුකුල් මස් මිල තවදුරටත් ඉහළ යන ලකුණු", "News Content": "ජල හා විදුලි ගාස්තු ඉහළ දැමීම හමුවේ ඉදිරියේ දී කුකුල්මස් මිල තවදුරටත් ඉහළ යා හැකි බව සමස්ත ලංකා කුකුල්මස් ව්‍යාපාරකයින්ගේ සංගමය පවසනවා. බිත්තර පාලන මිල හා කුකුල් මස් මිල පහළ දැමීම සම්බන්ධයෙන් ගත හැකි පියවර පිළිබද සාකච්ඡාවක් හෙට දිනයේ දී වෙළඳ අමාත්‍යවරයා සමග පැවැත්වීමට නියමිතයි. කුකුල් මස් කිලෝවක අද දිනයේ දී පැවති මිල ගණන් සම්බන්ධයෙන් අප විමසා බැලුවා. පසුගිය දිනවල රුපියල් 1250ත් 1400ත් අතර මිලකට අලෙවි වූ කුකුල් මස් කිලෝවක් අද වන විට රුපියල් 1500ක මිලකට අලෙවි වන බවටයි  එහි දී හෙළි වුණේ. මෙම මිල ගණන් සම්බන්ධයෙන් සමස්ත ලංකා කුකුල් මස් ව්‍යාපාර හිමියන්ගේ සංගමයේ සභාපති අජිත් ගුණසේකර මහතාගෙන් අප විමසිමක් කළා. ඔහු සදහන් කළේ ජල හා විදුලි ගාස්තු ඉහළ දැමීම හමුවේ කුකුල් මස් මිල තවදුරටත් ඉහළ යනු ඇති බවයි. කෙසේ වෙතත් රජය මැදිහත් වන්නේ නම් කුකුල් මස් මිල හා බිත්තර මිල පහළ දැමිය හැකි බව ද එම සංගමය පවසනවා. මේ වන විට වෙළදපොලේ සත්ව ආහාර මිල ගණන් ද ඉහළ ගොස් ඇති බවයි ඔවුන් සදහන් කළේ. සත්ව ආහාර සදහා අවශ්‍ය බඩඉරිගු ආනයනය කිරීම සම්බන්දයෙන් බලපත්‍ර ලබා දීමට රජය සූදානම් වන බවට අමාත්‍ය මහින්ද අමරවීර මහතා පසුගිය දා ප්‍රකාශ කළා.       ", "URL": "https://www.itnnews.lk/2023/10/05/434354/", "Category": "දේශීය පුවත්", "Parent URL": null}