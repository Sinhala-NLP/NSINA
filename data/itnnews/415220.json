{"Source": "ITN news", "Timestamp": "ජූනි 5, 2022 13:36", "Headline": "රුසියානු ගුවන් සේවා ප්‍රශ්නය රාජ්‍ය තාන්ත්‍රික ගැටලුවක් නොකරගන්න උත්සාහයක", "News Content": "එරෝෆොලොට් ගුවන් යානය සම්බන්ධයෙන් පවතින ප්‍රශ්නය දෙරට අතර ප්‍රශ්නයක් නොවන බවත් එය පුද්ගලික නීතිමය ගැටලුවක් බව අග්‍රාමාත්‍ය රනිල් වික්‍රමසිංහ මහතා විදේශ අමාත්‍යාංශය හරහා රුසියාවට දන්වා තිබෙනවා. මේ අතර ගුවන් යානය රදවා ගැනීම නිසා එහි සිටී මගී ජනතාව රැගෙන යාමට තවත් රුසියානු ගුවන් යානයක් අද දිවයිනට පැමිණියා. එරෝෆොලොට් ගුවන් සමාගමට අයත් ඒ 330 ගුවන් යානය පසුගිය දෙවනදා මොස්කව් සිට මෙරටට පැමිණියේ පෙරවරු 10.10ට පමණයි. ඒ මගීන් 191 දෙනෙකු රුසියාවට රැගෙන යාමේ අරමුණෙන්. එදින දහවල් 12.00ට පමණ එම ගුවන් යානය පිටත්ව යාමට සූදානම් වන අවස්ථාවේ කටුනායක ගුවන්තොටුපොලේ ගුවන් ගමන් පාලන මධ්‍යස්ථානය ඊට අවසර ලබා දී තිබුණේ නැහැ. ඒ කොළඹ වාණිජ මහාධිකරණය නිකුත් කළ වාරණ නියෝගයකට අදාලවයි. අයර්ලන්ත කල්බදු සමාගමක් විසින් අධිකරණයෙන් කළ ඉල්ලීමකට අනුව එම නියෝගය නිකුත් කළ බවයි ප්‍රකාශ කෙරුණේ. එහෙත් රුසියාව කල ඉල්ලීමකට අනුව රුසියානු ගුවන් යානා මෙරට රදවාගැනීමක් සිදු නොකරන බවට සිවිල් ගුවන්සේවා අධිකාරිය ද දැනුම් දී තිබෙන මොහොතකයි ගුවන් යානය රදවාගෙන තිබුණේ. වාණිජ මහාධිකරණයේ මේ පිළිබද නඩුව  කෘත්‍ය ඊයේ විභාගයට ගැනුණා. ගුවන් ගමන් පාලකවරයා වෙනුවෙන් පෙනී සිටි අතිරේක සොලිසිටර් ජෙනරාල් සුමති ධර්මවර්ධන මහතා මෙහිදී ප්‍රකාශ කළේ මෙලෙස ගොඩබස්සන ලද ගුවන්යානා යළිත් පිටත් වීම සදහා පහසුකම් සැලසීමට ගුවන් සේවා අධිකාරියට නීතියෙන් බලයක් පැනවී ඇති බැවින් මෙවන් වාරණ නියෝග නිකුත් කිරීමට අධිකරණයට බලයක් නොමැති බවයි. එරෝෆොලොට් ගුවන් සමාගම වෙනුවෙන් පෙනී සිටි නීතීඥවරයා සදහන් කළේ මගීන් 191 දෙනෙකු හා කාර්ය මණ්ඩලයේ 32නෙකුට මෙරටින් පිටවීමට නොහැකි තත්ත්වයක් උදාවීම හේතුවෙන් අතිවිශාල පාඩුවක් තම සමාගමට දැරීමට සිදුව ඇති බවයි. එහිදී හෙළිවුයේ අධිකරණය වාරණ නියෝගයක් නිකුත්කළ අවස්ථාවේ අධිකරණයේ පිසිකල්වරයා ගුවන්ගමන් පාලක මැදිරියට ගොස් ගුවන් ගමන අත්හිටුවන ලෙසට තර්ජනය කර ඇති බවයි. එහිදී වාණිජ මහාධිකරණ විනිසුරු හර්ෂ සේතුංග මහතා ප්‍රකාශ කළේ ගුවන් තොටුපොල හා ගුවන්සේවා සමාගමේ ගමන් පාලකවරයා වෙත වාරණ නියෝගයක් නිකුත් නොකළ බවයි. එහිදී  ගුවන් සමාගම ඉල්ලා සිටියේ ලබන 16 වනදා දක්වා වාණිජ මහාධිකරණය එරෝෆොලොට් ගුවන්යානය රටින් පිටවීම වළක්වාලමින් නිකුත් කර ඇති නියෝගය අත්හිටුවන ලෙසයි. එහෙත් ඒ පිළිබද තීරණයක් ලබන 8 වනදා ප්‍රකාශ කිරීමට නියමිත බවයි අධිකරණය දැනුම් දුන්නේ. ගුවන් යානය සම්බන්ධයෙන් පවතින ප්‍රශ්නය දෙරට අතර ප්‍රශ්නයක් නොවන බවත් එය පුද්ගලික නීතිමය ගැටලුවක් බවත් අග්‍රාමාත්‍ය රනිල් වික්‍රමසිංහ මහතා අද දිනයේ දී රුසියාවට විදේශ අමාත්‍යාංශය හරහා දන්වා තිබෙනවා. එමෙන්ම මෙම ක්‍රියාවලිය කඩිනම් කරන ලෙස ද අධිකරණ අමාත්‍යවරයාට අග්‍රාමාත්‍යවරයා විසින් දන්වා යවා තිබෙනවා. මේ සම්බන්ධයෙන් විදේශ කටයුතු අමාත්‍යාංශය නිවේදනයක් නිකුත් කරමින් සදහන් කරන්නේ මෙම නඩුව පැමිණිලිකාර පාර්ශ්වය වන සෙලෙස්ටියර් එවියේෂන් ට්‍රේඩින් ලිමිටන් නමැති අයර්ලන්ත සමාගම පළමු විත්තිකරු වන එරෝෆොලොට් මහජන ඒකාබද්ධතා සමාගම සහ දෙවැනි විත්තිකරු වන කටුණායක ශ්‍රී ලංකා ගුවන් තොටුපොල හා ගුවන් සේවා සමාගමේ වැඩබලන ගුවන් නාවික ප්‍රධානී එන් සී අබේවර්ධන මහතාට එදිරිව පවත්නා වාණිජමය ආරවුලක් සම්බන්ධ නඩුවක් බවයි. මේ අතර වරාය නාවික හා ගුවන් සේවා අමාත්‍යාංශය දැනුම් දෙන්නේ ගුවන් යානය හා මතුව ඇති ගැටලුව සම්බන්ධයෙන් මේ වනවිට අවදානය යොමුකර ඇති බවයි. විෂයභාර අමාත්‍ය නිමල් සිරිපාල ද සිල්වා මහතා අද පැවැත්වෙන මාධ්‍ය හමුවකදී මේ සම්බන්ධව ප්‍රකාශයක් කිරීමට නියමිතයි. ඊයේ දිනයේ දී එරෝෆොලොට් යානයේ රුසියාවට යාමට පැමිණි මගීන්ගෙන් පිරිසක් ගුවන් යානයක් මගින් රුසියාවට පිටත වූ අතර අද උදෑසන රුසියාවේ සිට පැමිණි තවත් ගුවන් යානයක් මගින් සිද්ධිය හේතුවෙන් දිවයිනේ රැදී සිටි ඉතිරි මගීන් සියලු දෙනා ද රැගෙන යාමට කටයුතු කර තිබෙනවා.     ", "URL": "https://www.itnnews.lk/2023/10/05/415220/", "Category": "දේශීය පුවත්", "Parent URL": null}