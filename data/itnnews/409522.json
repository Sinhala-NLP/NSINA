{"Source": "ITN news", "Timestamp": "மே 3, 2022 14:27", "Headline": "எரிபொருள் நிரப்பு நிலையங்களின் வரிசை நாளை குறைவடையும் : பெசளர் உரிமையாளர்கள்", "News Content": "எரிபொருள் நிரப்பு நிலையங்களில் காணப்படும் நெரிசல் நாளைய தினம் பிற்பகல் வேளையில் குறைவடையுமென தனியார் பௌசர் உரிமையாளர்கள் சங்கம் தெரிவித்துள்ளது. பணிப்புறக்கணிப்பு காரணமாக கடந்த இரண்டு தினங்களாக எரிபொருள் விநியோக நடவடிக்கை பாதிக்கப்பட்டிருந்த நிலையில் தற்போது குறித்த செயற்பாடு வழமைக்கு திரும்பியுள்ளது. தனியார் பௌசர் உரிமையாளர்கள் சங்கம் வழமைபோன்று எரிபொருள் விநியோக நடவடிக்கைளில் தற்போது ஈடுப்பட்டுள்ளதாக எரிசக்தி அமைச்சர் கஞ்சன விஜயசேகர தெரிவித்துள்ளார். நேற்றைய தினம் எரிபொருள் ஏற்றிச்சென்ற பௌசர் தாக்கப்பட்டமையையடுத்து ஏற்பட்ட விநியோக செயற்பாடு பின்னடைவு, குறித்தும் அமைச்சர் சுட்டிக்காட்டியுள்ளார். இந்நிலையில் தாய்லாந்தின் சியம் எரிபொருள் நிறுவனத்திடமிருந்து ஒரு வருட காலத்திற்கு எரிவாயுவை கொள்வனவு செய்ய அமைச்சரவை அனுமதி வழங்கப்பட்டுள்ளது. குறித்த நிறுவனத்தின் ஊடாக இலங்கையின் வருடாந்த எரிவாயு தேவையில் நூற்றுக்கு 70 வீதத்தை பெற்றுக்கொள்ள ஒப்பந்தம் கைச்சாத்திடப்பட்டுள்ளது. சியம் நிறுவனத்தினால் 3 இலட்சம் மெட்ரிக் தொன் எரிவாயு இலங்கைக்கு விநியோகிக்கப்படவுள்ளதாகவம் சுட்டிக்காட்டப்பட்டுள்ளது. இதேவேளை இன்றைய தினம் புனித ரமழான் பண்டிகையையொட்டி மின் விநியோக துண்டிப்பு மேற்கொள்ளப்படமாட்டாதென இலங்கை மின்சார சபை அறிவித்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/409522/", "Category": "Breaking News,தேசிய செய்திகள்", "Parent URL": null}