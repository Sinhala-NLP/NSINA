{"Source": "ITN news", "Timestamp": "මාර්තු 11, 2023 14:26", "Headline": "“හරක් කටා” සහ “කුඩු සලිඳු” ගැන වැඩිදුර විමර්ශනයට CID කණ්ඩායමක් මැඩගස්කරයට", "News Content": "මැඩගස්කරයේදී අත්අඩංගුවට පත් සංවිධානාත්මක අපරාධකරුවන් දෙදෙනෙකු වන හරක් කටා සහ කුඩු සලිඳු සම්බන්ධයෙන් වැඩිදුර විමර්ශන සිදු කිරීමට අපරාධ පරීක්ෂණ දෙපාර්තමේන්තුවේ කණ්ඩායමක් අද එරට බලා පිටත්ව යාමට නියමිතයි. සහකාර පොලිස් අධිකාරිවරුන් දෙදෙනෙකු සහ ප්‍රධාන පොලිස් පරීක්ෂකවරුන් දෙදෙනෙකුද ඇතුළත් කණ්ඩායමක් මෙලෙස මැඩගස්කරය බලා පිටත්ව යනවා. එරට නීතිමය තත්ත්වයන්ට අනුව මෙම අපරාධකරුවන් දෙදෙනා සම්බන්ධයෙන් කටයුතු කරන බවයි විමර්ශන භාර නිලධාරීන් පැවසුවේ. සැකකරුවන් මැඩගස්කරයේදී අත්අඩංගුවට පත් වූ බව එරට ආරක්ෂක අංශ විදේශ කටයුතු අමාත්‍යාංශයට පසුගියදා නිල වශයෙන් දැනුම් දී තිබුණා. ෂීසෙල්ස් රාජ්‍යයේ පිහිටි මෙරට මහ කොමසාරිස් කාර්යාලය හරහායි මෙම දැනුම්දීම සිදු කෙරුණේ. ජාත්‍යන්තර පොලිසිය නිකුත් කර තිබූ රතු වරෙන්තුවකට අනුව මැඩගස්කරයේ ඉවෝටෝ ජාත්‍යන්තර ගුවන්තොටුපොළේදී ඔවුන් අත්අඩංගුවට පත් වුණා. අත්අඩංගුවට පත් වූ පිරිස අතර හරක් කටාගේ බිරිද සහ ඇයගේ පියාද සිටින බවයි වාර්තා වන්නේ. පෞද්ගලික ජෙට් යානයකින් ඔවුන් පෙබරවාරි මස 12 වනදා මැඩගස්කරයට පැමිණ තිබෙනවා. ඔවුන් සුපිරි ධනවතුන් පිරිසක් ලෙස පෙනී සිට ඇති බවයි හෙළිව ඇත්තේ. ", "URL": "https://www.itnnews.lk/2023/10/05/467157/", "Category": "Breaking News,දේශීය පුවත්", "Parent URL": null}