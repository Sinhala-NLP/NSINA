{"Source": "ITN news", "Timestamp": "අප්‍රේල් 12, 2022 19:23", "Headline": "සඟවා තිබූ ඉන්ධන බවුසර් 04ක් සොයා ගැනේ", "News Content": "ලීටර් දහතුන් දහසකට අධික ඉන්ධන තොග සහිත බවුසර් 4 ක් දින 5 ක් තිස්සේ සගවාගෙන සිටි ඉන්ධන පිරවුම්හල් හිමියෙකු සම්බන්ධයෙන් නීතිමය පියවර ගැනීමට පොලීසිය කටයුතු කරමින් සිටිනවා. පමුණුගම පොලිස්වසමේ බෝපිටිය ප්‍රදේශයේදී මෙම ඉන්ධන බවුසර් සොයාගත් බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා ප්‍රකාශ කළේ. නීති විරෝධිව ඉන්ධන අලෙවි කරන පුද්ගලයින් නීතියේ රැහැනට කොටු කර ගැනීමේ මෙහෙයුම් ක්‍රියාත්මක බව පොලිස් මූලස්ථානය සදහන් කළා. ඉන්ධන පිරවුම්හල්වලින් ඉන්ධන ලබා ගෙන වෙනත් ස්ථානවලට රැගෙන ගොස් අලෙවි කිරීමේ ජාවාරමක් ක්‍රියාත්මක බව තහවුරු වීමත් සමගයි මෙම වැටලීම් ආරම්භ කෙරුණේ. දිවයින පුරා වැටලීම් 68 ක් සිදු කර ඇති අතර එහිදී පෙට්‍රල් ලීටර් 8025 ක් හා ඩීසල් ලීටර් 725ක් සොයා ගැනුනා. අම්පාර උහන ප්‍රදේශයේ ඉන්ධන පිරවුම්හලකට  ඉන්ධන ලැබී ඇතත් පාරිභෝගිකයින්ට ඉන්ධන නිකුත් නොකරන බව පවසමින් දහසකට අධික පිරිසක් විරෝධතාවක නිරත වුණා. අම්පාර මහනුවර ප්‍රධාන මාර්ගය අවහිර කරමින් පැවති මෙම විරෝධතාව අවසන් කෙරුණේ අම්පාර ජ්‍යෙෂ්ඨ පොලිස් අධිකාරී ජයන්ත රත්නායක මහතාගේ මැදිහත්වීමෙන් ඉන්ධන ලබාදීමේ කටයුතු ආරම්භ කිරීමත් සමගයි. නීති විරෝධී ලෙස පෙට්‍රල් ගබඩා කර වැඩිමිලට අලෙවි කරමින් සිටි පුද්ගල‍යෙකු වත්තල ප්‍රදේශයේදී අත්අඩංගුවට ගැනීමට පොලිස් විශේෂ කාර්ය බලකාය පවසනවා.පෙට්‍රල් ලීටර් 30 ක් මෙහිදී සොයා ගැනුණු අතර සැකකරු වැඩිදුර පරික්ෂණ සදහා භාර කෙරුණේ වත්තල පොලිස් ස්ථානයටයි. මහනුවර කටුගස්තොට මැණික් කුඹුර ආර්ථික මධ්‍යස්ථානයට එළවළු තොග විශාල වශයෙන් ලැබී තිබුනද ඉන්ධන හිගය හේතුවෙන් රථ වාහන නොපැමිණීම නිසා එළවළු අලෙවි කර ගැනීමට අපහසු වී ඇති බව එම ආර්ථික මධ්‍යස්ථානයේ වෙළද සංගමය පවසනවා. ඉන්ධන පිරවුම්හල්වලට ලබාදෙන ඉන්ධන සීමාකර ඇති බවට සිදුකරන ප්‍රකාශවල සත්‍යතාවක් නොමැති බව ලංකා ඛනිජ තෙල් නීතිගත සංස්ථාව පවසනවා. ප්‍රමාණවත් පරිදි ඉන්ධන තොග ලංකා ඛනිජ තෙල් නීතිගත සංස්ථාව සතු බවත් ඉදිරි දින කීපයේදී තවත් ඉන්ධන නෞකාවක් දිවයිනට පැමිණීමට නියමිත බවත් එම සංස්ථාව පවසනවා. මේ අතර දිවයිනේ බොහෝ ප්‍රදේශවල ඩීසල් බෙදාහැරීමේ කටයුතු ගැටලුවකින් තොරව සිපෙට්කෝ ඉන්ධනහල් මගින් සිදු වන බව අප වාර්තාකරුවන් පවසනවා. පුත්තලම දිස්ත්‍රික්කයේ සියලු සිපෙට්කෝ ඉන්ධනහල් මගින් ඩීසල් නිකුත් කිරීම සිදු වන අතර ඒ සම්බන්ධයෙන් ජනතාව සිය සතුට පල කළා.     ", "URL": "https://www.itnnews.lk/2023/10/05/406666/", "Category": "දේශීය පුවත්", "Parent URL": null}