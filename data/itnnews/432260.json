{"Source": "ITN news", "Timestamp": "අගෝස්තු 31, 2022 19:56", "Headline": "අවුරුදු 25 ක් ගියත් ලෝකයටම අමතක නොවුණු බ්‍රිතාන්‍යයේ රෝස කුසුම", "News Content": "බ්‍රිතාන්‍යයේ රෝස කුසුම ලෙස හැදින්වූ ඩයනා කුමරිය මෙලොව හැරගොස් අදට වසර 25 ක් සපිරෙනවා. ප්‍රංශයේ පැරිස් නුවර පොන්ට් ඩි එල් අල්මා උමං මාර්ගයේ දී 1997 වසරේ අද වැනි දිනක සිදුවූ රිය අනතුරකිනුයි ඩයනා කුමරියට මෙම අවාසනාවන්ත ඉරණම උදාවූයේ. අනතුර සිදුවන අවස්ථාවේ ඩයනා කුමරිය සිය පෙම්වතා වූ ඩොඩී ෆයිඩ් සමග ඔහුගේ මෝටර් රථයේ ගමන් කරමින් සිටි අතර පැපරාසීන් මගහැර යාමට රථය අධික වේගයෙන් ධාවනය කිරීම හේතුවෙන් අනතුර සිදුවූ බවයි මාධ්‍ය සදහන් කළේ. කෙසේ වුවද එය ඩයනා කුමරිය ඝාතනය කිරීම සදහා සැළසුම්කළ රිය අනතුරක් ලෙස ද ඇතැම් මාධ්‍ය වාර්තා කළා. 1961 වසරේ උපන් ඩයනා කුමරිය මිය යනවිට වයස අවුරුදු 36 ක්. විලියම් හා හැරී කුමරුන් දෙදෙනාගේ මව නොව සමීපතම මිතුරිය ලෙස හැදින්වූ ඇය චාල්ස් කුමරු සමග හටගත් මතභේදාත්මක ගැටුම් හේතුවෙන් 1996 වසරේ දී විවාහ දිවියට සමුදෙනවා. ඇය දායකත්වය සැපයූ සුබසාදන කටයුතු හේතුවෙන් මාධය හරහා අතිමහත් ප්‍රසිද්ධියක් හිමිවූ අතර  සිය රූසපුවෙන් මෙන්ම ක්‍රියා කලාපයෙන් මුලු ලොවක් තම වසගයට ගැනීමට සමත් වූ කාන්තාවක් ලෙසයි හැදින්වූයේ. ඇය සිදුකළ සමාජ සුබසාධන කටයුතු අතරින් ඒඩ්ස් රෝගීන් හට සමාජයේ පිළිගැනීමක් ලබාදීම හා බිම්බෝම්බ ඉවත් කිරීම යන ව්‍යාපෘති අතිමහත් ප්‍රසාදයට පාත්‍ර වූ බව කිව හැකියි. ඩයනා කුමරිය හා බ්‍රිතාන්‍ය රජ පවුල අතර තිබූ මත ගැටුම් හේතුවෙන් ඩයනා කුමරියට දැඩි පීඩනයක් එල්ලවී තිබූ බවද පැවසෙනවා. එමෙන්ම ඇය මියගිය අවස්ථාවේ රාජකීය පුවල හැසිරුනු ආකාරය සම්බන්ධයෙන් දැඩි විවේචන එල්ලවුණා. ඇයගේ අවමංගල්‍යෝත්සවය ලොව පුරා බිලියන 2.5 කට අධික පිරිටසක් සජීවීව නැරඹූ බව ද සදහන්.  කෙසේ වුවද අදටත් ලොව පුරා ජනතාවගේ සිත්සතන් තුළ නොමැකෙන මතකයක් ඉතිරි කළ ලොවට අහිමි වූ සුන්දරම රෝස කුසුම ලෙස ඩයනා කුමරිය හැදින්විය හැකියි. මේ අතර ඩයනා කුමරිය වෙනුවෙන් අද පැවැත්වෙන දේව මෙහෙයන් සදහා විලියම් හා හැරී කුමරු සහභාගි නොවන බව බ්‍රිතාන්‍ය මාධ්‍ය සදහන් කරනවා. ඔවුන් පෞද්ගලිකව තම මව සිහි කිරීමේ කටයුතු සිදුකරන බවයි වාර්තා වන්නේ.   ", "URL": "https://www.itnnews.lk/2023/10/05/432260/", "Category": "Breaking News,ජාත්‍යන්තර පුවත්", "Parent URL": null}