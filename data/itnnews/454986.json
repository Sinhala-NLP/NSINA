{"Source": "ITN news", "Timestamp": "ජනවාරි 11, 2023 12:29", "Headline": "හිටපු ජනාධිපති කාර්ය මණ්ඩල ප්‍රධානී මහානාමටත්, දැව සංස්ථා සභාපති පියදාසටත් දුන් දඬුවම තහවුරු වෙයි", "News Content": "හිටපු ජනාධිපති මෛත්‍රීපාල සිරිසේන මහතාගේ කාර්ය මණ්ඩල ප්‍රධානී ලෙස කටයුතු කළ කුසුම්දාස මහානාම මහතාට හා රාජ්‍ය දැව සංස්ථාවේ හිටපු සභාපති පියදාස දිසානායක මහතාට ලබාදී ඇති සිරදඬුවම ශ්‍රේෂ්ඨාධිකරණය ස්ථිර කළා. කොළඹ මහාධිකරණ ත්‍රිපුද්ගල විනිසුරු මඩුල්ල මගිනුයි ඔවුන් දෙදෙනාට මෙම දඬුවම් නියම කර තිබුණේ. 2018 වසරේ මැයි මාසයේදී කන්තලේ සීනි කම්හලේ යන්ත්‍රෝපකරණ පැවරීම සදහා ඉන්දීය ව්‍යාපාරිකයෙකුගෙන් රුපියල් මිලියන  54 ක අල්ලසක් ඉල්ලා ඉන් මිලියන 20 ක් ලබාගත් බවටයි මෙම දෙදෙනාට චෝදනා එල්ල වී තිබුණේ. අල්ලස් කොමිෂම මගින් කුසුමදාස මහානාම හා පියදාස දිසානායක යන දෙදෙනාට එරෙහිව චෝදනා 24 ක් යටතේ නඩු පවරා තිබුණා. කොළඹ මහාධිකරණ ත්‍රිපුද්ගල විනිසුරු මඩුල්ල මගින් මෙම චෝදනාවට වැරදිකරුවන් කෙරුණ කුසුමදාස මහානාමට බරපතල වැඩ සහිත වසර 20 ක සිර දඩුවම් හා රුපියල් හැට පන් දහසක දඩයක් නියම කෙරුණා. පියදාස දිසානායකට බරපතල වැඩ සහිත වසර  12 ක සිර දඩුවම් හා රුපියල් 55000 ක දඩයක් ද නියම කිරීමටයි විනිසුරු මඩුල්ල කටයුතු කළේ. මහාධිකරණය තමන්ට පැනවූ දඩුවම් නීතියට පටහැනි බවත් එබැවින් එම දඩුවම්වලින් තමන් නිදොස් කොට නිදහස් කරන ලෙස ඉල්ලමින් විත්තිකරුවන් දෙදෙනා ශ්‍රේෂ්ඨාධිකරණය වෙත අභියාචනාවක් ඉදිරිපත් කර තිබුණා. ", "URL": "https://www.itnnews.lk/2023/10/05/454986/", "Category": "Breaking News,දේශීය පුවත්", "Parent URL": null}