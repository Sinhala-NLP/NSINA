{"Source": "ITN news", "Timestamp": "අගෝස්තු 30, 2022 10:38", "Headline": "ශ්‍රී ලංකා මුහුදු සීමාවේ අත්අඩංගුවට ගැනීම් සම්බන්ධයෙන් තමිල්නාඩු ධීවරයින් වර්ජනයක", "News Content": "ශ්‍රී ලංකා මුහුදු සීමාවේදී ශ්‍රී ලංකා නාවික හමුදාව විසින් සෙනසුරාදා අත්අඩංගුවට ගත් යාත්‍රාවක් සහ ධීවරයින් 6 දෙනෙකු වහා නිදහස් කරන ලෙස බලකරමින් ඊයේ (29) දියත් කළ එක්දින වැඩවර්ජනයක කොටසක් ලෙස ඉන්දීය ධීවර බෝට්ටු 650කට අධික ප්‍රමාණයක් ඉන්දියාවේ රාමේෂ්වරම් වරායේ නැංගුරම් ලා තිබුණි. 2018 සිට 2022 දක්වා කාලය තුළ ශ්‍රී ලංකා නාවික හමුදාව විසින් අත්අඩංගුවට ගත් යාන්ත්‍රික බෝට්ටු 80 කට අධික ප්‍රමාණයක් සහ තවත් යාත්‍රා 10 කට අධික ප්‍රමාණයක් නැවත ලබා ගැනීමට පියවර ගන්නා ලෙස ධීවරයින් මධ්‍යස්ථානයෙන් සහ රජයෙන් ඉල්ලා සිටින බව “ද හින්දු” පුවත්පත වාර්තා කළා. එක් බෝට්ටුවක් සඳහා ඉන්දීය රුපියල් ලක්ෂ 10ත් 25ත් අතර මුදලක් වැය වන බව පැවසූ ඔවුන් ධීවරයන්ගේ පවුල්වලට ජීවනෝපාය අහිමි වී ඇති බවට චෝදනා කළා. අත්අඩංගුවට ගත් බෝට්ටු සහ අත්අඩංගුවේ පසුවන ධීවරයින් වහා නිදහස් කරන ලෙස ලංකා රජයෙන් ඉල්ලා සිටින ලෙස ඔවුන් ඉල්ලා සිටියි. වැඩවර්ජනය හේතුවෙන් ධීවර පවුල් 25,000කට ජීවනෝපාය අහිමි වී ඇති බවයි ඉන්දීය වාර්තා සඳහන් කළේ. ", "URL": "https://www.itnnews.lk/2023/10/05/431983/", "Category": "Breaking News,දේශීය පුවත්", "Parent URL": null}