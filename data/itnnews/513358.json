{"Source": "ITN news", "Timestamp": "සැප්තැම්බර් 4, 2023 10:12", "Headline": "වාර්ෂිකව රටට ඩොලර් බිලියන 3.5ක ආදායමක් ලබාදීමට දේශීය කුකුළු කර්මාන්තකරුවෝ සූදානම්", "News Content": "වාර්ෂිකව රටට ඩොලර් බිලියන තුනයි දශම පහක ආදායමක් ලබා දීමට තමන් සූදානම් බව දේශීය කුකුළු කර්මාන්ත කරුවන් පවසනවා. කෘෂිකර්ම අමාත්‍ය මහින්ද අමරවීර මහතා හා දේශීය කුකුළු කර්මාන්ත කරුවන් අතර සාකච්ඡාවක් පැවැත්වුණා. දේශීය කුකුළු කර්මාන්තය ආශ්‍රිත නිෂ්පාදන ධාරිතාවන් මේ වන විට ඉහළ නැංවීමට ක්‍රමානුකූලව කටයුතු කරමින් සිටින බවයි එම කර්මාන්තකරුවන් අමාත්‍යවරයා හමුවේ කියා සිටියේ. නව තාක්ෂණය යොදාගනිමින් කුකුළු පැටවුන් බෝ කිරීම මෙන්ම බිත්තර රැකවීම සදහා අවශ්‍ය පහසුකම් වැඩිදියුණු කිරීම කෙරෙහිද අවධානය යොමු කොට ඇති බව මෙහිදී ප්‍රකාශ කෙරුණා. මාලදිවයිනට මාසිකව මෙරටින් කුකුළු මස් කන්ටේනර් දෙක බැගින් අපනයනය කරනු ලබනවා. එය තවදුරටත් ඉහළ නැංවීමට අවශ්‍ය සහාය අපේක්ෂා කරන බවයි කුකුළු කර්මාන්ත කරුවන් මෙහිදී වැඩිදුරටත් සදහන් කළේ. දේශීය කර්මාන්තයක් ලෙස කුකුළු මස් හා බිත්තර කර්මාන්තය ආරක්ෂා කිරීමට රජය පියවර ගන්නා බව අමාත්‍ය මහින්ද අමරවීර මහතා කර්මාන්ත කරුවන් හමුවේ සදහන් කළා.       ", "URL": "https://www.itnnews.lk/2023/10/05/513358/", "Category": "දේශීය පුවත්,නවතම පුවත්", "Parent URL": null}