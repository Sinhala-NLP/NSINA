{"Source": "ITN news", "Timestamp": "ஆகஸ்ட் 8, 2022 09:48", "Headline": "சர்வக்கட்சி அரசாங்கம் தொடர்பான யோசனைகள் அரசியல் கட்சிகளுக்கு..", "News Content": "சர்வக்கட்சி அரசாங்கம் தொடர்பில் ஜனாதிபதி ரணில் விக்ரமசிங்க பல்வேறு தரப்புக்களுடன் கடந்த வாரம் பேச்சுவார்த்தைகளை நடத்தியிருந்த நிலையில், பேச்சுவார்த்தையின் போது முன்வைக்கப்பட்ட யோசனைகள் இன்றைய தினம் பொதுவாக வழங்கப்பட்டுள்ளது. சர்வக்கட்சி அரசாங்கத்தை ஸ்தாபிப்பது தொடர்பில் கடந்த காலங்களில் பல்வேறு கருத்துக்கள் முன்வைக்கப்பட்டன. ஜனாதிபதியாக ரணில் விக்ரமசிங்க பதவியேற்றதன் பின்னர் அவர் சகல கட்சிகளுடனும் சர்வக்கட்சி அரசாங்கத்தில் இணையுமாறு கோரிக்கை விடுத்தார். எதிர்க்கட்சி தலைவர்சஜித் பிரேமதாஸ தலைமையிலான ஐக்கிய மக்கள் சக்தி, முன்னாள் ஜனாதிபதி மைத்திரிபால சிறிசேன தலைமையில் ஸ்ரீ லங்கா சுதந்திர கட்சி, ஸ்ரீ லங்கா பொதுஜன பெரமுன, தமிழ் தேசிய கூட்டமைப்பு, பாராளுமன்ற உறுப்பினர் டளஸ் அழகபெறும உள்ளிட்ட ஸ்ரீ லங்கா பொதுஜன பெரமுனவின் முற்போக்கு குழு, 10 சுயாதீன குழுக்கள், சிவில் அமைப்புக்கள் உள்ளிட்டோர் ஜனாதிபதியை சந்தித்து அது தொடர்பில் கலந்துரையாடியிருந்தனர். சர்வக்கட்சி அரசாங்கம் தொடர்பில் பலதரப்புக்கள் குற்றச்சாட்டுக்களை முன்வைத்ததோடு, சர்வக்கட்சி நிர்வாகம் தொடர்பில் மாற்றுயோசனை ஜனாதிபதியினால் அரசியல் கட்சிகளிடம் முன்வைக்கப்பட்டன. அதன் அடிப்படையில் சர்வக்கட்சி வேலைத்திட்டம் தொடர்பில் ஒவ்வொரு கட்சிகளும், குழுக்களும் முன்வைத்த யோசனைகள் சகல கட்சிகளிடமும் முன்வைக்கப்படவுள்ளன. இந்நிலையில் ஜனாதிபதி முன்வைக்கும் சர்வக்கட்சி அரசாங்கத்திற்கு ஒத்துழைப்பு வழங்க போவதில்லையென தேசிய மக்கள் சக்தி கருத்துக்களை வெளியிட்டுள்ள நிலையில் நாளைய தினம் கட்சியினர் ஜனாதிபதியை சந்திக்கவுள்ளனர். இந்நிலையில் ஜனாதிபதி ரணில் விக்ரமசிங்க தலைமையில் ஆளும் கட்சி உறுப்பினர்களின் கூட்டம் இடம்பெறவுள்ளது. அத்தோடு இன்றைய தினம் பாராளுமன்றத்தை பிரதிநிதித்துவப்படுத்தும் அரசியல் கட்சி பிரதிநிதிகளுக்கும், தேர்தல்கள் ஆணைக்குழுவுக்கும் இடையில் விசேட பேச்சுவார்த்தை ஒன்றும் இடம்பெறவுள்ளது. சகல அரசியல் கட்சி பிரதிநிதிகளுக்கும் தேர்தல்கள் ஆணைக்குழுவினால் அழைப்பு விடுக்கப்பட்டுள்ளது. பேச்சுவார்த்தைகள் தற்போது இடம்பெற்று வருகின்றமை குறிப்பிடத்தக்கது. ", "URL": "https://www.itnnews.lk/2023/10/05/427551/", "Category": "Breaking News,அண்மைய செய்திகள்,தேசிய செய்திகள்", "Parent URL": null}