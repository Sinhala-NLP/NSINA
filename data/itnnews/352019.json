{"Source": "ITN news", "Timestamp": "ජූලි 27, 2021 12:24", "Headline": "නගර 100ක් සංවර්ධනය කිරීමේ ව්‍යාපෘතිය කුරුණෑගලින් ඇරඹෙයි", "News Content": "නගර 100ක් සංවර්ධනය කිරීමේ දැවැන්ත සංවර්ධන ව්‍යාපෘතිය කුරුණෑගලින් අද ආරම්භ කෙරුණා. අග්‍රාමාත්‍ය මහින්ද රාජපක්ෂ මහතා සූම් තාක්ෂණය ඔස්සේ ව්‍යාපෘතියේ සමාරම්භය සනිටුහන් කළා. දිවයිනේ සෑම දිස්ත්‍රික්කයක්ම නියෝජනය වන පරිදි නගර තෝරාගෙන ඇති අතර එක් නගරයක සංවර්ධනය සඳහා රුපියල් මිලියන 20 ක් වැය කෙරෙනවා.”දැය නගන සියක් නගර” ජාතික නගර සංවර්ධන ව්‍යාපෘතියේ සමාරම්භක උත්සවය හිරියාල ප්‍රදේශයෙන් ආරම්භ වුණා. නගර මධ්‍යයේ පැල සිටුවමින් එම කටයුතු ආරම්භ කෙරුණේ හරිත නගර සංකල්පය ද මීට සමගාමීව ක්‍රියාත්මක කිරීමේ අරමුණ සහිතවයි. රාජ්‍ය අමාත්‍ය ආචාර්ය නාලක ගොඩහේවා මහතා ඇතුළු පිරිසක් එම අවස්ථාවට සහභාගිවී සිටියා. දිවයිනේ නගර 100ක් සංවර්ධනය කිරීමේ දැවැන්ත ව්‍යාපෘතිය ආරම්භ කෙරුණේ ඉන් පසුවයි. අග්‍රාමාත්‍ය මහින්ද රාජපක්ෂ මහතා අරලියගහ මන්දිරයේ සිට සූම් තාක්ෂණය ඔස්සේ ඊට එක්වුණා. ව්‍යාපෘතිය යටතේ කුරුණෑගල දිස්ත්‍රික්කයේ නගර 8 ක් සංවර්ධනය කෙරෙනවා. කොළඹ දිස්ත්‍රික්කයේ නගර 7 ක්, ගම්පහ නගර 10 ක් , කළුතර නගර 4 ක් සහ හම්බන්තොට නගර 6 ක් ව්‍යාපෘතිය යටතේ සංවර්ධනය කිරීමට නියමිතයි. සෙසු දිස්ත්‍රික්ක සියල්ලෙහිම නගර මෙම ව්‍යාපෘතිය යටතේ සංවර්ධනය කිරීම සැළසුම බවයි නාගරික සංවර්ධන අමාත්‍යාංශය සඳහන් කරන්නේ.               ", "URL": "https://www.itnnews.lk/2023/10/05/352019/", "Category": "දේශීය පුවත්", "Parent URL": null}