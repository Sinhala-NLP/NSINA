{"Source": "ITN news", "Timestamp": "நவம்பர் 16, 2022 13:10", "Headline": "இலங்கையின் கடன் மறுசீரமைப்பு தொடர்பில் ஜி – 20 மாநாட்டில் அவதானம்..", "News Content": "கடன் வழங்கிய பெரும் தரப்பினரின் நிதி பாதுகாப்பை உறுதிப்படுத்துவதற்காக இலங்கையில் உடனடி கடன் மறுசீரமைப்பு அவசியமென ஜி – 20 நாடுகளின் மாநாட்டில் பங்கேற்றுள்ள உலக தலைவர்கள் வலியுறுத்தியுள்ளனர். ஜி – 20 மாநாட்டில் பங்கேற்ற உலகின் முன்னணி நாடுகளின் தலைவர்கள் குறைந்த வருமானம் பெறும் நாடுகள் எதிர்கொண்டுள்ள கடன் மீள செலுத்தும் பிரச்சினை தொடர்பில் நேற்று அவதானம் செலுத்தினர். அதன்போது இலங்கை தொடர்பில் அவர்கள் கூடுதல் கவனம் செலுத்தியதாக சர்வதேச செய்திகள் தெரிவிக்கின்றன. கடன் மறுசீரமைப்பு தொடர்பில் சீனா, ஜப்பான் உள்ளிட்ட பெருமளவு கடன் வழங்கியோரின் நிதி பாதுகாப்புக்காக இலங்கையில் உடனடி கடன் மறுசீரமைப்பு குறித்து அந்நாடுகளின் தலைவர்கள் சுட்டிக்காட்டியுள்ளனர். இலங்கை உள்ளிட்ட கடன் மறுசீரமைப்பை மேற்கொள்ளும் பல்வேறு நாடுகள் முன்வைக்கும் கோரிக்கைகளுக்கு கடன் வழங்கிய நாடுகள் சிறந்த பதிலை வழங்க வேண்டுமெனவும் வலியுறுத்தப்பட்டது. உலகின் முன்னணி பொருளாதாரத்தை கொண்ட நாடுகளின் தலைவர்களின் பங்கேற்புடன் இந்தோனேஷியாவின் பாலி நகரை கேந்திரமாக கொண்டு ஜி – 20 நாடுகளின் மாநாடு இடம்பெறுகிறது. ", "URL": "https://www.itnnews.lk/2023/10/05/445930/", "Category": "Breaking News,தேசிய செய்திகள்,முதன்மை செய்தி", "Parent URL": null}