{"Source": "ITN news", "Timestamp": "දෙසැම්බර් 31, 2021 12:33", "Headline": "සංචාරකයින් පැමිණීමේ වර්ධනයක්", "News Content": "මාස විස්සකට පස්සෙ අපේ රටට සංචාරකයින් පැමිණීම වැඩිවෙලා තියෙනවා. කොරෝනා ව්‍යාප්තිය පාලනය කිරීම වගේම එන්නත්කරණය සාර්ථකව සිදුවීම හේතුවෙන් විදේශිකයින් තමන්ගේ සංචාර සදහා වැඩි වශයෙන් අපේ රට තෝරගන්න පෙළඹෙනවා. පොදුවේ සැළකීමේදී මෙරටට වැඩිම සංචාරකයින් පිරිසක් පැමිණෙන්නේ ඉන්දියාව,  එංගලන්තය,  චීනය,  ජර්මනිය,  මාලදිවයින,  ප්‍රංශය හා රුසියාව යන රටවලින්. පාස්කු ඉරිදා ත්‍රස්ත ප්‍රහාරයත් සමග මෙරට සංචාරක කර්මාන්තයට දැවැන්ත බලපෑමක් එල්ලවුණා. කොරෝනා ව්‍යාප්තියත් සමග සංචාරක කර්මාන්තය මුළුමනින්ම පාහේ කඩාවැටුණා. කොරෝනා පාලනය කරමින් එන්නත්කරණ වැඩසටහන සාර්ථකව සිදුකිරීමත් සමග යළි එම කර්මාන්තය දියුණුවීම ආරම්භවී තිබෙනවා. මේ මාසයේ දී ශ්‍රී ලංකාවට සංචාරකයින් හත්තෑදහසකට අධික පිරිසක් පැමිණ තිබෙනවා. එය කොරෝනා ව්‍යාප්තිය වැඩිවශයෙන් සිදුවූ පසුගිය මාර්තු මාසයෙන් පසුව මෙරටට වැඩිම සංචාරකයින් පිරිසක් පැමිණි මාසය ලෙසටයි සැලකෙන්නේ. එමෙන්ම මෙම වසර තුළදී ශ්‍රී ලංකාවට පැමිණි සමස්ත සංචාරකයින් පිරිස එක්ලක්ෂ හැත්තෑහතර දහස් නවසිය තිහක් වනවා. සංචාරකයින්ගේ පැමිණීම ක්‍රමානුකූලව ඉහළයාමත් සමග දිවයිනේ විවිධ ප්‍රදේශවල සංචාරක කර්මාන්තයෙන් ආදායම් ඉපැයූ බොහෝ දෙනෙකුගේ අතමිට සරුවෙමින් පවතිනවා. උඩවලව ඇත්අතුරු සෙවන නැරඹීමට පැමිණෙන විදෙස් සංචාරකයින් පිරිස ද ඉහළ යමින් පවතින බවයි අප වාර්තාකරු සදහන් කරන්නේ.     ", "URL": "https://www.itnnews.lk/2023/10/05/385907/", "Category": "දේශීය පුවත්", "Parent URL": null}