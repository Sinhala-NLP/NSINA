{"Source": "ITN news", "Timestamp": "ජනවාරි 17, 2023 15:00", "Headline": "වසර 60කට පසු චීන ජනගහනයේ අවම අගය පසුගිය වසරේදි", "News Content": "වසර හැටකට පසු චීනයේ ජනගහනය අවම අගය පසුගිය වසරේදි වාර්තා වු බව එරට ජාතික සංඝණන කාර්යාංශය නිවේදනය කරනවා. 2022 වසරේදි චීනයේ සමස්ත ජනගහනය බිලියන 1.4118ක් ලෙස සටහන් වුණා. 2021 වසරට සාපේක්ෂව එය අටලක්ෂ පනස්දහසක අඩුවීමක් බවයි චීන ජාතික සංඝණන කාර්යාංශය සදහන් කරන්නේ. වසර කිහිපයක සිට චීනයේ උපත් අනුපාතය පහළ ගොස් ඇති අතර පසුගිය වසරේදි එය සටහන් වුයේ කාන්තාවන් දහසකට උපත් 6.77ක් ලෙසයි. ජනගහණය අධික වීමත් සමග චීනය එක් පවුලකට එක් දරුවෙක් පමණක් යන ප්‍රතිපත්තිය හදුන්වා දුන්නා. කෙසේ වුවද උපත් අනුපාතය පහළ යාමත් සමග එය මීට වසර 07කට පෙර දී එය ඉවත් කරනු ලැබුවා. එසේවුව ද චීන ජනතාව දරුවන් බිහි කිරීම සම්බන්ධයෙන් වැඩි උනන්දුවක් දක්නට නොලැබෙන බවයි එරට ජාතික සංඝණන කාර්යාංශය නිකුත් කළ වාර්තාවේ දැක්වෙන්නේ. බීජිං ඇතුලු ප්‍රධාන නගරයන් හි ජිවන වියදම ඉහළ යාම ඊට හේතු වී තිබෙනවා. මේ අතර චීනයේ මරණ අනුපාතිකය ද 1976 වසරට පසු ඉහළම අගය ගෙන ඇති අතර එය සටහන් වන්නේ පුද්ගලයින් දහසකට මරණ 7.37ක් ලෙසයි.       ", "URL": "https://www.itnnews.lk/2023/10/05/456207/", "Category": "ජාත්‍යන්තර පුවත්", "Parent URL": null}