{"Source": "ITN news", "Timestamp": "ජූලි 11, 2023 08:42", "Headline": "දෙකෝටියකට වැඩි ස්වර්ණාභරණ සමඟ ව්‍යාපාරිකයින් දෙදෙනෙකු අත්අඩංගුවට", "News Content": "රුපියල් දෙකෝටි අසූ ලක්ෂයක් වටිනා ස්වර්ණාභරණ තොගයක් නීතිවිරෝධී ලෙස මෙරටට ගෙන එමින් සිටි ව්‍යාපාරිකයන් දෙදෙනෙකු පොලිස් මත්ද්‍රව්‍ය නාශක අංශයේ නිලධාරීන් පිරිසක් විසින් අද (11) අලුයම කටුනායක ගුවන් තොටුපොළේ පැමිණීමේ පර්යන්තයේ දී අත්අඩංගුවට ගෙන තිබෙනවා. සැකකරුවන් දෙදෙනා නිතර නිතර ගුවන් ගමන් වල යෙදෙමින් විදේශ රට වලින් භාණ්ඩ රැගෙන විත් අලෙවි කරන, කොළඹ, වැල්ලම්පිටිය ප්‍රදේශයේ පදිංචි ව්‍යාපාරිකයන් දෙදෙනෙකු බවටයි අනාවරණ වී ඇත්තේ. මොවුන් විසින් රැගෙන විත් තිබූ ගමන් මලු තුළ මෙම කිලෝ ග්‍රෑම් 01 යි ග්‍රෑම් 780 ක් බරැති ස්වර්ණාභරණ තොගය සගවා ගෙන සිටියදී පොලිස් මත්ද්‍රව්‍ය නාශක අංශයේ නිලධාරීන් විසින් සොයා ගෙන තිබේ . මේ වනවිට මෙම පුද්ගලයන් දෙදෙනා සහ ඔවුන් විසින් නීතිවිරෝධී ලෙස රැගෙන විත් තිබූ ස්වර්ණාභරණ තොගය වැඩිදුරට විමර්ශන කටයුතු සදහා කටුනායක ගුවන් තොටුපොළ රේගු නිලධාරීන් වෙත භාර දී තිබේ . ", "URL": "https://www.itnnews.lk/2023/10/05/498890/", "Category": "Breaking News,දේශීය පුවත්", "Parent URL": null}