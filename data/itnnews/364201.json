{"Source": "ITN news", "Timestamp": "සැප්තැම්බර් 22, 2021 11:04", "Headline": "ජගත් සමුළුව ඇමතීමට තලෙයිබාන් සංවිධානය අවසර ඉල්ලයි", "News Content": "76 වන ජගත් මහා මණ්ඩල සැසි වාරය ඇමතීම සඳහා තලෙයිබාන් සංවිධානය අවසර ඉල්ලා තිබෙනවා. ඇමරිකාවේ නිව්යෝර්ක් නුවර පැවැත්වෙන ජගත් මහා මණ්ඩල සැසි වාරය ඇෆ්ගනිස්ථානය නියෝජනය කරමින් ඇමතීමට තම සංවිධානයේ සාමාජිකයෙකුට අවස්ථාව ලබා දෙන ලෙසයි තලෙයිබාන් සංවිධානය ඉල්ලා සිටින්නේ. එක්සත් ජාතීන්ගේ කොමිසම වෙත ලිපියක් යොමු කරමින් ඔවුන් මෙම ඉල්ලීම සිදු කර තිබෙනවා.   පසුගිය රජය ජගත් සංවිධානයට පත් කළ නියෝජිතයා තවදුරටත් ඇෆ්ගනිස්ථානය නියෝජනය නොකරන බව එම ලිපියේ තවදුරටත් සඳහන්. ඒ වෙනුවට තලෙයිබාන් සංවිධානයේ මාධ්‍ය ප්‍රකාශකවරයෙකු ලෙස කටයුතු කරන සුහායිල් ෂහින් ජගත් සංවිධානයේ ඇෆ්ගනිස්ථානයේ නියෝජිතයා ලෙස පත් කර ඇති බවද තලෙයිබාන් සංවිධානය සඳහන් කරනවා. කෙසේ වුවද ජගත් සංවිධානය එම ඉල්ලීම පිළිබඳ තම ස්ථාවරය මෙතෙක් හෙළි කර නැහැ.     ", "URL": "https://www.itnnews.lk/2023/10/05/364201/", "Category": "ජාත්‍යන්තර පුවත්", "Parent URL": null}