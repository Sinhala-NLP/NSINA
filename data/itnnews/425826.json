{"Source": "ITN news", "Timestamp": "ජූලි 30, 2022 12:07", "Headline": "නව කොරෝනා ප්‍රභේදය රට තුළ දරුණු තත්ත්වයක් නිර්මාණය කරනු ඇති බවට අනතුරු ඇඟවීමක්", "News Content": "මේ වන විට ශ්‍රී ලංකාව තුළ පැතිර යන කොව්ඩ් වයිරස් ප්‍රභේදය රටතුළ දරුණු තත්ත්වයක් නිර්මාණය කරනු ඇති බව ආචාර්ය චන්දිම ජීවන්දර මහතා පවසනවා. BA5  ලෙස හැඳින්වෙන ඔමික්‍රොන් අනුප්‍රභේදය මේ වන විට ලොව පුරා සීඝ්‍රයෙන් පැතිර යන බව ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා ප්‍රතිශක්තිවේදය හා ශල්‍ය ජීව විද්‍යා අංශයේ ප්‍රධානී ආචාර්ය චන්දිම ජීවන්දර මහතා ප්‍රකාශ කරනවා. එම අංශය මගින් කළ නවතම ජාන විශ්ලේෂණතා පරීක්ෂණයකට අනුව මෙම ප්‍රභේදය දැනට කොළඹ දිස්ත්‍රික්කය ආශ්‍රිතව ද පැතිර යන ප්‍රධානතම ප්‍රභේදය ලෙස හඳුනාගෙන තිබෙනවා.  BA5 ප්‍රභේදය ශ්‍රී ලංකාවෙන් පළමුවරට හඳුනාගෙන ඇත්තේ මෙවර වීමද විශේෂත්වයක්. කොවිඩ් නයින්ටීන් වයිරසය හඳුනාගත් දිනසිට මේ දක්වා වේගයෙන්ම පැතිර යන ප්‍රභේදය ලෙසයි මෙය සැලකෙන්නේ. එබැවින් ඉදිරියේදී දැඩි අවදානම් තත්ත්වයක් පවතින බව ආචාර්ය චන්දිම ජීවන්දර මහතා ට්විටර් පණිවුඩයක් තබමින් සඳහන් කරනවා.  ඊයේ දිනයේ මෙරටින් නව කොරෝනා ආසාදිතයන් 143 දෙනෙකු හඳුනාගත්තා. පෙරේදා දිනයේ කොරෝනා මරණ 5ක් සිදුව තිබෙනවා. මේ අතර රිජ්වේ ආර්යා ළමා රෝහලේ කොරෝනා රෝගී දරුවන්ගේ වැඩිවීමක් ද සිදුව ඇති බවයි රෝහල් අධ්‍යක්ෂවරයා ප්‍රකාශ කරන්නේ.කොරෝනා ආසාදනය වූ දරුවන් 10 දෙනෙකු පමණ මේ වන විට රිජ්වේ ආර්යා ළමා රෝහලේ ප්‍රතිකාර ලබනවා. දරුවන් තුළ කොරෝනා රෝග ලක්ෂණ පෙන්නුම් කරන්නේ නම් ඒ පිළිබඳ දැඩි අවධානයෙන් පසුවන බවට රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී විජේසූරිය මහතා පවසනවා. කොරෝනා වයිරසය ආසාදනය වීම වැළැක්වීම සඳහා එන්නත්කරණ වැඩපිළිවෙල ද කඩිනම්කර තිබෙනවා. පිළියන්දල සෞඛ්‍ය වෛද්‍ය නිලධාරී කාර්යාලය මගින් එන්නත් ලබාදීමේ සාර්ථක වැඩපිළිවෙලක් ක්‍රියාත්මක කරනවා. විශාල පිරිසක් එන්නත් ලබා ගැනීමට එක්වසිටිනවා. ", "URL": "https://www.itnnews.lk/2023/10/05/425826/", "Category": "දේශීය පුවත්", "Parent URL": null}