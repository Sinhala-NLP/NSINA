{"Source": "ITN news", "Timestamp": "ජූලි 10, 2021 09:59", "Headline": "ප්‍රදේශ කිහිපයකට මිලිමීටර් සියය ඉක්ම වූ තද වැසි", "News Content": "අද දිනයේ දිස්ත්‍රික්ක රැසකටම මිලිමීටර් සියය ඉක්මවූ තද වැසි ඇතිවෙන බව කාලගුණ විද්‍යා දෙපාර්තමේන්තුව අනතුරු අගවනවා. මුහුද ද විටින් විට රළුවන නිසා ධීවර හා නාවික කටයුතුවල යෙදීම ද අනතුරු දායක බව එම දෙපාර්තමේන්තුව තවදුරටත් දැනුම් දෙනවා. බස්නාහිර,  මධ්‍යම,  සබරගමුව,  වයඹ සහ දකුණු පළාත්වල විටින් විට වැසි හෝ ගිගුරුම් සහිත වැසි ඇතිවන බවයි කාලගුණ විද්‍යා දෙපාර්තමේන්තුව නිවේදනය කරන්නේ. විශේෂයෙන් බස්නාහිර හා සබරගමුව පළාත්වලත් මහනුවර,  නුවරඑළිය,  ගාල්ල සහ මාතර දිස්ත්‍රික්කවලත් ඇතැම් ස්ථානවලට මිලිමීටර් සියය ඉක්මවූ තද වැසි ඇතිවනවා. උතුරු මැද පළාතේ ද වැසි ස්වල්පයක් ඇතිවන බවයි කාලගුණ විද්‍යා දෙපාර්තමේන්තුව දැනුම් දෙන්නේ. නිරිතදිග මෝසම් තත්ත්වය සක්‍රීය වී ඇති බැවින් දිවයින වටා ගැඹුරු සහ නොගැඹුරු මුහුදු ප්‍රදේශවල විටින් විට තද සුළං ඇතිවීමේ ප්‍රවණතාවක් පවතිනවා. මන්නාරම සිට කොළඹ,  ගාල්ල සහ හම්බන්තොට හරහා පොතුවිල් දක්වා වූ මුහුදු ප්‍රදේශවල ධිවර කටයුතුවල යෙදීම අනතුරුදායක බැවින් ධීවර හා නාවික ප්‍රජාව මේ පිළිබද ඉතා සැලකිලිමත් විය යුතු බවයි කාලගුණ විද්‍යා දෙපාර්තමේන්තුව දැනුම් දෙන්නේ. මේ අතර මධ්‍යම කදුකරයට ඇති වූ තද වැසි හේතුවෙන් දික්ඔය පොඩයිස් වත්තේ වතු නිවාස 25 ක් ජලයෙන් යටවුණා. මේ හේතුවෙන් අවතැන් වූවන්ට අවශ්‍ය පහසුකම් සැලසීමට නුවරඑළිය ආපදා කළමනාකරණ ඒකකය හා නෝර්වුඩ් ප්‍රාදේශීය සභාව කටයුතු කර තිබෙනවා.   ", "URL": "https://www.itnnews.lk/2023/10/05/348192/", "Category": "Breaking News,කාලගුණ අනාවැකිය,නවතම පුවත්", "Parent URL": null}