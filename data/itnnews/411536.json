{"Source": "ITN news", "Timestamp": "මැයි 15, 2022 17:15", "Headline": "ඉන්දියාව තිරිඟු පිටි අපනයනය තහනම් කරයි", "News Content": "වහාම ක්‍රියාත්මක වන පරිදි තිරිගුපිටි අපනයනය තහනම් කිරීමට ඉන්දියාවේ කෘෂිකර්ම බලධාරීන් පියවර ගෙන තිබෙනවා. මේ සම්බන්ධයෙන් ජී 7 කණ්ඩායමේ රටවල කෘෂිකර්ම අමාත්‍යවරුන්ගේ විරෝධය ද ඉන්දියාවට එල්ල වුණා. යුක්රේනයේ ඇතිවී තිබෙන යුධ ගැටුම් තත්වය නිසා ආහාර සුරක්ෂිතතාව ආරක්ෂා කරගැනීමට මෙන්ම තිරිගුපිටි මිල ඉහළයාම පාලනය කිරීම සදහා මෙම තහනම පනවා තිබෙනවා. අයහපත් කාලගුණය නිසා ඉන්දියාවේ තිරිගු අස්වැන්න ද පසුගිය කාලය තුළදී පහත වැටුණා. ඉන්දියාව ලොව ප්‍රධානතම තිරිගුපිටි අපනයනකරුවෙකු වන අතර මෙම තහනම ලොව බොහෝ රටවලට ඉතා අහිතකර ආකාරය බලපානු ඇති බවයි විශ්ලේෂකයන් පවසන්නේ. විශේෂයෙන් ගෝලීය වශයෙන් තිරිගුපිටි මිල විශාල වශයෙන් ඉහළයාමේ අවදානමක් ද ඉස්මතු වනවා. මේ සම්බන්ධයෙන් ජී 7 කණ්ඩායමේදි අදහස් දැක්වූ ජර්මානු කෘෂිකර්ම අමාත්‍යවරයා සදහන් කළේ සෑම රටක්ම මේ ආකාරයෙන් අපනයන සදහා සීමා පැනවීම් සිදුකළ හොත් සමස්ථ ලෝකයම බරපතල අර්බුදයකට යන බවයි. ජී 20 කණ්ඩායමේ සාමාජිකයෙකු ලෙස ඉන්දියාව තම වගකීම් ඉටුකිරීමට කටයුතු කළයුතු බව ද ජර්මන් කෘෂිකර්ම අමාත්‍යවරයා සදහන් කළා. ", "URL": "https://www.itnnews.lk/2023/10/05/411536/", "Category": "ජාත්‍යන්තර පුවත්", "Parent URL": null}