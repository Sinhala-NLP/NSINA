{"Source": "ITN news", "Timestamp": "අගෝස්තු 10, 2021 15:47", "Headline": "සදහිරුසෑයේ චූඩා මාණික්‍යය සහ කොත් වහන්සේ කඩුවෙල, කොරතොට රජමහා විහාරස්ථානයට වැඩම කරවයි", "News Content": "සදහිරුසෑයේ චූඩා මාණික්‍යය සහ කොත් වහන්සේ වැද පුදා ගැනීම සදහා අද කඩුවෙල, කොරතොට රජමහා විහාරස්ථානයට වැඩම කරවන බව ආරක්ෂක අමාත්‍යාංශය නිවේදනය කරනවා. සදහිරුසෑයේ පූජනීය කොත් වහන්සේ සහ චූඩා මානික්‍ය බැතිමතුන්ගේ වැදපුදා ගැනීම සදහා බෙල්ලන්විල රජමහා විහාරස්ථානයේ තැන්පත් කර තිබුණා. කොළඹ නගරයේ වීථි සංචාරය කිරීමෙන් අනතුරුවයි පූජනීය වස්තූන් බෙල්ලන්විල රජමහා විහාරස්ථානය වෙත රැගෙන එනු ලැබුවේ. පූජා වස්තු රැගත් පෙරහැරේ තෙවන දිනය වන අද එම විහාරස්ථානයෙන් ගමන් ඇරඹුවා.  බෝකුන්දර, පිළියන්දල, පොල්ගස්ඕවිට,  කොට්ටාව,  මහරග,ම ශ්‍රී ජයවර්ධනපුර විශ්වවිද්‍යාලය, එගොඩවත්ත, රත්තනපිටිය ආදී ප්‍රදේශ පසුකර අරංගල, අතුරුගිරිය,  කඩුවෙල පාර හා ඔරුවෙල හරහා කොරතොට රජමහා විහාරය වෙත පෙරහැර අද පස්වරුවේ ළගාවීමට නියමිතයි. මෙම පූජනීය වස්තු ප්‍රදර්ශනය පසුගිය 8 වනදා ගංගාරාම විහාරස්ථානයෙන් ආරම්භ වුණා. එම වස්තූන් සදහිරු සෑයේ තැන්පත් කිරීමට පෙර බැතිමතුන්ට වන්දනාමාන කිරීම පිණිස දිවයින පුරා රැගෙන යාමට නියමිතයි.     ", "URL": "https://www.itnnews.lk/2023/10/05/355759/", "Category": "දේශීය පුවත්", "Parent URL": null}