{"Source": "ITN news", "Timestamp": "ජූනි 14, 2022 16:43", "Headline": "වසරේ ඉතිරි කාලය සඳහා සංචාරකයින් ලක්ෂ 8 ක් ගෙන්වා ගැනීමේ සැලසුමක්", "News Content": "වසරේ ඉතිරි කාලය සදහා සංචාරකයින් ලක්ෂ 8 ක් ගෙන්වා ගැනීමට අපේක්ෂා කරන බවත් ඇස්තමේන්තු ගත ආදායම ඩොලර් මිලියන 800 ක් බවත් ශ්‍රී ලංකා සංචාරක සංවර්ධන අධිකාරිය පවසනවා. අග්‍රාමාත්‍යවරයා සමග පැවති සාකච්ඡාවකදීයි ඔවුන් මේ බව ප්‍රකාශ කළේ. මෙහිදී අග්‍රාමාත්‍යවරයා කියාසිටියේ පලාලි ගුවන් තොටුපලේ මෙහෙයුම් කටයුතු යළි ආරම්භ කිරීමට අවශ්‍ය පියවර ගන්නා ලෙසයි. අග්‍රාමාත්‍ය රනිල් වික්‍රමසිංහ මහතා සහ සංචාරක ක්ෂේත්‍රයේ පාර්ශ්වකරුවන් අතර සාකච්ඡාවක් අග්‍රාමාත්‍ය කාර්යාලයේදී අද පැවැත්වුණා. ඉදිරි මාස 6 සදහා ඉන්දියාවෙන් සංචාරකයින් ගෙන්වා ගැනීමට සැළසුමක් සකස් කරන ලෙස අග්‍රාමාත්‍යවරයා මෙහිදී නිලධාරීන්ට උපදෙස් ලබාදුන්නා. ඩොලර් බිලියන 3.5 ක ආදායමක් සහිතව 2025 වනවිට සංචාරකයින් මිලියන 2.5 ක් ආකර්ෂණය කර ගැනීම රජයේ අපේක්ෂාවයි. ඉහළ වියදම් සහිත සංචාරකයින් මිලියන 1.5 ක් ආකර්ශණය කර ගැනීමට දිගුකාලීන සැළසුම් සකස් කරන ලෙස අග්‍රාමාත්‍යවරයා සියලු පාර්ශ්වකරුවන්ගෙන් ඉල්ලා සිටියා. ඒ සදහා රැස්වීම්, ප්‍රවර්ධන සම්මන්ත්‍රණ සහ ප්‍රදර්ශන ඇතුළත් කළ යුතුයි. ආගන්තුක සත්කාර ක්ෂේත්‍රයේ බොහෝ සේවකයින් වෙනත් ක්ෂේත්‍ර සදහා යොමුව තිබෙනවා. හෝටල් පාසල්වලට අලුතෙන් බදවා ගැනීම් විශාල ලෙස අඩුවීම හේතුවෙන් තරුණ තරුණයින් දැනුවත් කිරීමේ වැඩසටහන් ක්‍රියාත්මක කරන ලෙසයි අග්‍රාමාත්‍යවරයා උපදෙස් ලබාදුන්නේ. ලොව පුරා කතුවරුන් සහ සාහිත්‍ය ලෝලීන් වැඩි වශයෙන් ආකර්ශනය කර ගැනීමට ගාලු සාහිත්‍ය උළෙල ප්‍රවර්ධනය කරන ලෙස රාජ්‍ය අංශයේ සංචාරක නිලධාරීන්ගෙන් අග්‍රාමාත්‍යවරයා ඉල්ලා සිටියා. සංචාරක අමාත්‍ය හරීන් ප්‍රනාන්දු මහතා මෙහිදී කියාසිටියේ ශ්‍රී ලංකාවට පනවා ඇති සංචාරක සීමා ඉවත් කරන ලෙස අදාළ රටවලට බල කිරීම සදහා රාජ්‍ය තාන්ත්‍රික ප්‍රජාව සමග දැනටමත් සාකච්ඡා ආරම්භ කර ඇති බවයි. ඉන්දීය සංචාරකයින් කෙරෙහි අවදානය යොමුකරමින් විදෙස් සංචාරකයින් ආකර්ශනය කර ගැනීම සදහා දේශීය හා ජාත්‍යන්තර ප්‍රසිද්ධ පුද්ගලයින් සමග ප්‍රවර්ධන සංදර්ශන පැවැත්වීමට සැළසුම් කරන බව ද ඔහු තවදුරටත් ප්‍රකාශ කළා.   ", "URL": "https://www.itnnews.lk/2023/10/05/417002/", "Category": "ප්‍රධාන පුවත", "Parent URL": null}