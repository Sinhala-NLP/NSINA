{"Source": "ITN news", "Timestamp": "අගෝස්තු 16, 2021 18:04", "Headline": "රිෂාඩ්ගේ මස්සිනා ඇප මත මුදා හැරේ", "News Content": "හිටපු අමාත්‍ය රිෂාඩ් බදියුදීන් මහතාගේ නිවසේ 2016 වසරේදී සේවය කළ තරුණියක් දූෂණය කළේ යැයි චෝදනා එල්ල වී සිටින ඔහුගේ මස්සිනා වන මොහොමඩ් ෂියාබ්දීන් ඉස්මත් නැමැත්තා ඇප මත මුදා හරින ලෙස කොළඹ මහේස්ත්‍රාත් අධිකරණය අද නියෝග කළා. රුපියල් ලක්ෂ පහක ශරීර ඇපයක් මත සැකකරු මුදා හැරීමට කොළඹ ප්‍රධාන මහේස්ත්‍රාත් බුද්ධික සී රාගල මහතා නියෝග කළ අතර සැකකරුගේ විදේශ ගමන් බලපත්‍රය අධිකරණයට භාරදිය යුතු බවට නියෝග කළා. එමෙන්ම සාක්ෂිකරුවන්ට බලපෑම් කිරීමෙන් වළකින ලෙසද මහේස්ත්‍රාත්වරයා සැකකරුට අවවාද කළා. පැමිණිල්ල කැදවනු ලැබූ අවස්ථාවේදී සැකකරු අධිකරණයට ඉදිරිපත් කර නොතිබූ අතර ඔහු වෙනුවෙන් පෙනී සිටි නීතිඥවරයා සදහන් කර සිටියේ මෙම විමර්ශන ආරම්භ කර තිබෙන්නේ වෙනත් අපරාධ සිද්ධියකදී දැරිය කළ ප්‍රකාශයක් මත බවයි. අපරාධය සිදු වූ දිනය සහ පැමිණිල්ල ඉදිරිපත් වූ දිනය සම්බන්ධයෙන් මේ දක්වා නිශ්චිත කරුණු අනාවරණය වී නොමැති බැවින් සිය සේවාදායකයා ඇප මත මුදා හරින ලෙස අධිකරණයෙන් ඉල්ලා සිටියා. දැරිය අතවරයට පත් වූ දිනය නිශ්චිත වශයෙන් සොයා ගැනීම සදහා විමර්ශන පවත්වන බවයි කුරුදුවත්ත පොලිසිය අධිකරණයට දැනුම් දුන්නේ. සැකකරුවෙකු රක්ෂිත බන්ධනාගාරගත කිරීම සදහා ප්‍රමාණවත් සාක්ෂි විමර්ශකයන් අධිකරණයට ඉදිරිපත් කළ යුතු බව පෙන්වා දුන් මහේස්ත්‍රාත්වරයා සිද්ධියට අදාළව කරුණු විමර්ශනය කිරීමේදී දැරියට සිදු වූ අපරාධය පිළිබදව නිශ්චිත කරුණු ඉදිරිපත් කිරීමට පොලීසිය අසමත් වී ඇති බවද පෙන්වා දුන්නා. සැකකරු ඇප මත මුදා හැරීමට නියෝග කළ මහේස්ත්‍රාත්වරයා නඩුව දෙසැම්බර් මස හයවනදා කැදවීමට නියම කළා ", "URL": "https://www.itnnews.lk/2023/10/05/356542/", "Category": "දේශීය පුවත්", "Parent URL": null}