{"Source": "ITN news", "Timestamp": "අප්‍රේල් 18, 2022 12:20", "Headline": "හිටපු මහ බැංකු අධිපති කබ්රාල්ගේ විදෙස් ගමන් තහනම දීර්ඝ කෙරේ", "News Content": "හිටපු මහ බැංකු අධිපති අජිත් නිවාඩ් කබ්රාල් මහතාට මැයි මස දෙවනදා අධිකරණය හමුවේ පෙනී සිටින ලෙස කොළඹ මහේස්ත්‍රාත් අධිකරණය යළි සිතාසි නිකුත් කළා. ඒ මහතා වෙත පනවා තිබූ විදෙස් ගමන් තහනමද එදින තෙක් දීර්ඝ කරන බව අධිකරණය සඳහන් කළා. අජිත් නිවාඩ් කබ්රාල් මහතාට අද දින අධිකරණය හමුවේ පෙනී සිටින ලෙස දන්වා මීට පෙර සිතාසි නිකුත් කර තිබුණද ඔහු අධිකරණය හමුවේ පෙනී සිටියේ නැහැ. ඔහු වෙනුවෙන් නීතිඥ ජීවන්ත ජයතිලක මහතා අධිකරණය හමුවේ පෙනී සිටිමින් සඳහන් කළේ මෙම පුද්ගලික පැමිණිල්ල සම්බන්ධයෙන් මූලික විරෝධතා ඉදිරිපත් කරන බවයි. හිටපු දකුණු පළාත් ආණ්ඩුකාර කීර්ති තෙන්නකෝන් මහතා විසින් ඉදිරිපත් කළ පුද්ගලික පැමිණිල්ලක් අද යළි කැඳවීමෙන් අනතුරුව කොළඹ අතිරේක මහේස්ත්‍රාත් හර්ෂන කැකුණවෙල මහතා විසින් මෙම නියෝගය නිකුත් කළා. මහ බැංකු අධිපති ලෙස කටයුතු කළ අවධියේ සිදු කළ බව කියන චෝදනා සම්බන්ධයෙන් කබ්රාල් මහතාට එරෙහිව මෙම පුද්ගලික පැමිණිල්ල ඉදිරිපත් කර තිබෙනවා.   ", "URL": "https://www.itnnews.lk/2023/10/05/407225/", "Category": "Breaking News,දේශීය පුවත්", "Parent URL": null}