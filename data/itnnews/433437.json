{"Source": "ITN news", "Timestamp": "සැප්තැම්බර් 6, 2022 19:08", "Headline": "කාසියේ වාසිය ශ්‍රී ලංකාවට", "News Content": "ආසියානු කුසලාන පන්දුවාර 20 යි විස්ස තරගාවලියේ ඉන්දු ශ්‍රී ලංකා තීරණාත්මක තරගයේ කාසියේ වාසිය දිනාගැනීමට ශ්‍රී ලංකා කණ්ඩායම සමත් වුණා. ඒ අනුව ඔවුන් තීරණය කළේ ප්‍රථමයෙන් පන්දුවට පහරදීමේ අවස්ථාව ඉන්දියාවට ලබාදීමට. ආසියා කුසලාන තරගාවලියේ සුපිරි කණ්ඩායම් හතරේ ශ්‍රී ලංකා ඉන්දියා තරගය ඩුබායි ජාත්‍යන්තර ක්‍රිකට් ක්‍රීඩාංගනයේදී රාත්‍රී 7.30ට ආරම්භ වීමට නියමිතයි. ඉන්දීය කණ්ඩායම පාකිස්ථානය සමග පෙරේදා පැවති තරගයේදී කඩුළු 5 කින් පරාජයට පත් වුණා. ඔවුන්ට ආසියානු කුසලාන අවසන් මහා තරගයේ බලාපොරොත්තු තබාගැනීමට නම් අද තරගයේදී ශ්‍රී ලංකාව අනිවාර්යෙන්ම පරාජයට පත් කළ යුතුයි. සුපිරි 4 වටයේදී ඇෆ්ගනිස්ථානය පරාජයට පත් කළ ශ්‍රී ලංකාව අද තරගයේදී ඉන්දියාවද පරාජයට  පත් කළහොත් ශ්‍රී ලංකා කණ්ඩායමට අවසන් මහා තරගයට පිවිසීමට වැඩි වාසි පවතිනවා. කෙසේ වුවද අද තරගය ඉතා උණුසුම් මුහුණුවරක් ගනු ඇති බවයි ක්‍රිකට් විචාරකයින් පෙන්වා දෙන්නේ. තරගය ස්වාධීන රූපවාහිනී මාධ්‍ය ජාලයේ වසන්තම් නාලිකාව ඔස්සේ සජීවීව ඔබට නැරඹිය හැකියි.       ", "URL": "https://www.itnnews.lk/2023/10/05/433437/", "Category": "දේශීය පුවත්", "Parent URL": null}