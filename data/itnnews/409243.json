{"Source": "ITN news", "Timestamp": "මැයි 1, 2022 18:16", "Headline": "කම්කරු ප්‍රජාව වෙනුවෙන් මහඟු මෙහෙවරක් ඉටුකළ ටී.බී. ඉලංගරත්න මහතාගේ පිළිරුවට පුෂ්පෝපහාර", "News Content": "මැයි දිනය නිවාඩු දිනයක් බවට පත් කිරීම, අර්ථසාධක අරමුදල ඇති කිරීම ඇතුළු කම්කරු ප්‍රජාව වෙනුවෙන් මහගු මෙහෙවරක් ඉටුකළ ටී බී ඉලංගරත්න මහතාගේ පිළිරුවට පුෂ්පෝපහාර දැක්වීම අද සිදුකෙරුණා. වෘත්තීය සමිති නායකත්වයෙන් දේශපාලනයට පිවිසි ටී බී ඉලංගරත්න මහතා 1956 වසරේ සිට 1977 වසර දක්වා කම්කරු අමාත්‍ය ධුරය දරමින් කම්කරුවන් වෙනුවෙන් විශාල සේවයක් ඉටුකළා. ශ්‍රී ලංකා නිදහස් පක්ෂය බිහිකිරීමෙහිලා පුරෝගාමියෙකු වූ ඒ මහතා සාහිත්‍යධරයෙකු මෙන්ම මානව හිතවාදියෙකු ලෙස ගෞරවාදරයට පත්වුණා. කොළඹ 3 උත්තරානන්ද මාවතේ පිහිටි ඉලංගරත්න මහතාගේ පිළිරුවට පූෂ්පෝපහාර දැක්වීම අද සිදුකෙරුණේ ශ්‍රී ලංකා නිදහස් පක්ෂ ජ්‍යෙෂ්ඨයින්ගේ සහභාගීත්වයෙන්. මේ අතර කම්කරු නායක ඒ ඊ ගුණසිංහ මහතාගේ 131 වන ඡන්ම දින සැමරුම පිටකොටුවේ පිහිටි ඒ මහතාගේ පිළිරුව අභියසදී පැවැත්වුණා. පිළිරුවට පුෂ්පෝපහාර දැක්වීමට මහජන නියෝජිතයින් ඇතුළු පිරිසක් එක්වුණා. හිටපු ජනාධිපති රණසිංහ ප්‍රේමදාස මහතාගේ 29 වන ගුණසමරුව අලුත්කඩේ එතුමාගේ පිළිරුව අභියසදී පැවැත්වුණේ විපක්ෂ නායක සජිත් ප්‍රේමදාස මහතාගේ ප්‍රධානත්වයෙන්. පිළිරුවට මල්දම් පැළදවීම කොළඹ පුරපති රෝසි සේනානායක මහත්මිය සිදුකළා. හේමා ප්‍රේමදාස මහත්මිය ඇතුළු පිරිසක් එම අවස්ථාවට එක්ව සිටියා.   ", "URL": "https://www.itnnews.lk/2023/10/05/409243/", "Category": "දේශීය පුවත්", "Parent URL": null}