{"Source": "ITN news", "Timestamp": "ඔක්තෝබර් 19, 2021 10:29", "Headline": "බන්දුල වර්ණපුර මහතාගේ අවසන් කටයුතු අද", "News Content": "ශ්‍රී ලාංකේය ක්‍රිකට් වංශකතාවේ අද්විතීය සළකුණක් වූ, හිටපු ක්‍රිකට් ක්‍රීඩක අභාවප්‍රාප්ත බන්දුල වර්ණපුර මහතාගේ දේහය මේ වන විට පිටකෝට්ට ප්‍රදේශයේ පිහිටි ඒ මහතාගේ නිවසේ තැන්පත් කර තිබෙනවා. කළක් රෝගාතුරව සිටි බන්දුල වර්ණපුර මහතා කොළඹ පෞද්ගලික රෝහලකදී ඊයේ ජීවිතක්ෂයට පත් වුණා. මිය යන විට 68 වන වියෙහි පසු වූ වර්ණපුර මහතාගේ දේහය ඊයේ පස්වරුවේ පිටකෝට්ට අලගේෂ්වර පාර පිහිටි නිවස වෙත රැගෙන එනු ලැබුවා. හිටපු ක්‍රිකට් ක්‍රීඩකයන් ඇතුළු පිරිස් ඒ මහතාට අවසන් ගෞරව දැක්වීමට ඊයේ රාත්‍රියේ සිට මේ දක්වා පැමිණෙමින් සිටිනවා. අභාවප්‍රාප්ත බන්දුල වර්ණපුර මහතාගේ දේහය පිලිබද අවසන් කටයුතු අද පස්වරු 4.30 බොරැල්ල පොදු සුසාන භූමියේදී සිදු කිරීමට නියමිතයි.     ", "URL": "https://www.itnnews.lk/2023/10/05/370208/", "Category": "දේශීය පුවත්", "Parent URL": null}