{"Source": "ITN news", "Timestamp": "නොවැම්බර් 26, 2022 15:55", "Headline": "සාමාන්‍ය පෙළ ප්‍රතිඵල නැවත සමීක්ෂණය පිළිබඳ තොරතුරු ළඟදීම", "News Content": "අපොස සාමාන්‍ය පෙළ විභාගයේ ප්‍රතිඵල නැවත සමීක්ෂණය පිළිබද තොරතුරු ළගදීම නිකුත් කෙරෙනවා. විභාගයට පෙනී සිටි දරුවන්ට අග්‍රාමාත්‍යවරයා ඇතුළු බොහෝ පිරිසක් සුබ පැතුම් එක් කරනවා. පසුගිය වසරේ පැවති 2021 අපොස සාමාන්‍ය පෙළ විභාගය සදහා පාසල් අයදුම්කරුවන් හාරලක්ෂ හත් දහස් හත්සිය අසූ පස් දෙනෙකු පෙනී සිටියා. පෞද්ගලික අයදුම්කරුවන් සංඛ්‍යාව එක්ලක්ෂ දහදහස් හාරසිය හැටක් වනවා. මේ අනුව විභාග මධ්‍යස්ථාන තුන්දහස් අටසිය හතළිස් පහකදී විභාගයට පෙනී සිටි සමස්ත අයදුම්කරුවන් සංඛ්‍යාව පන්ලක්ෂ දහඅටදහස් දෙසිය හතලිස්පහක් වනවා. විභාගයේ ප්‍රතිඵල නැවත සමීක්ෂණය සදහා අයදුම්පත් කැදවීම සම්බන්ධයෙන් ඉදිරියේදී දැනුම්දීමට නියමිතයි. මේ අතර අපොස සාමාන්‍ය පෙළ විභාගයට පෙනී සිට ප්‍රතිඵල ලැබුණු දරුවන්ට අග්‍රාමාත්‍ය දිනේෂ් ගුණවර්ධන මහතා සුබ පැතුම් එක් කරනවා. අනපේක්ෂිත අයුරින් පැමිණි කොරෝනා ව්‍යසනය හා අර්බුද රැසක් මැද මෙම දරුවන්ට අධ්‍යාපනය ලැබීමට සිදු වුණා. නිර්දේශිත හෝ අපේක්ෂිත ඉලක්ක කරා ළගා නොවූ දරුවන්ගේ අවසන් අධ්‍යාපන කඩඉම මෙය නොවන බැවින් උත්සාහය හා අධිෂ්ඨානය මත තම ඉලක්ක කරා යාමට ශක්තිය ලැබේවායි අග්‍රාමාත්‍යවරයා ප්‍රාර්ථනා කරනවා.         ", "URL": "https://www.itnnews.lk/2023/10/05/447658/", "Category": "දේශීය පුවත්", "Parent URL": null}