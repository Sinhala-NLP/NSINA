{"Source": "ITN news", "Timestamp": "අප්‍රේල් 8, 2022 15:40", "Headline": "මුදල් අමාත්‍යාංශයේ නව ලේකම් වැඩ භාරගනී", "News Content": "මුදල් අමාත්‍යාංශයේ නව ලේකම්වරයා ලෙස පත්වූ මහින්ද සිරිවර්ධන මහතා අද සිය ධුරයේ වැඩ භාරගත්තා. ශ්‍රී ලංකා මහ බැංකුවේ නියෝජ්‍ය අධිපතිවරයෙකු ලෙස කටයුතු කළ මහින්ද සිරිවර්ධන මහතා එහි ආර්ථික පර්යේෂණ දෙපාර්තමේන්තුවේ අධ්‍යක්ෂවරයා ලෙස ද කටයුතු කර තිබෙනවා. ජාත්‍යන්තර මූල්‍ය අරමුදලේ ශ්‍රී ලංකාව, ඉන්දියාව, බංග්ලාදේශය සහ භූතානය සඳහා විකල්ප අධ්‍යක්ෂ ලෙස ද ඒ මහතා කටයුතු කළා. මුදල් අමාත්‍යාංශයේ රාජ්‍ය ප්‍රතිපත්ති දෙපාර්තමේන්තුවේ අධ්‍යක්ෂ ජනරාල්වරයා මෙන්ම ජාතික සැලසුම් දෙපාර්තමේන්තුවේ අතිරේක අධ්‍යක්ෂ ජනරාල්වරයා ලෙස ද මහින්ද සිරිවර්ධන මහතා කටයුතු කර තිබෙනවා. කැළණිය විශ්වවිද්‍යාලයේ ආර්ථික විද්‍යාව පිළිබඳව විශේෂ උපාධිධාරියෙකු වූ ඒ මහතා ඇමරිකාවේ වැන්ඩර්බිල්ට් විශ්වවිද්‍යාලයන් ආර්ථික විද්‍යාව පිළිබඳ පශ්චාත් උපාධිය ලබා තිබෙනවා. මහින්ද සිරිවර්ධන මහතා මුදල් අමාත්‍යාංශ ලේකම් ධුරයේ වැඩ භාරගැනීමේ අවස්ථාවට රාජ්‍ය අමාත්‍ය ශිහාන් සේමසිංහ මහතා සහ මුදල් අමාත්‍යාංශයේ ජ්‍යෙෂ්ඨ නිලධාරීන් එක්ව සිටියා.     ", "URL": "https://www.itnnews.lk/2023/10/05/406169/", "Category": "දේශීය පුවත්", "Parent URL": null}