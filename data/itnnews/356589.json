{"Source": "ITN news", "Timestamp": "අගෝස්තු 17, 2021 10:27", "Headline": "ඔක්සිජන් රැගෙන ඒම සඳහා ශක්ති නෞකාව ඉන්දියාව බලා පිටත්ව යයි", "News Content": "සායනික ඔක්සිජන් තොගයක් රැගෙන ඒම සදහා ශක්ති නෞකාව අද අලුයම ඉන්දියාව බලා පිටත්ව ගියා. මෙරට රෝහල්වල කොරෝනා ආසාදිත රෝගීන්ට ලබා දීම සදහා අවශ්‍ය කෙරෙන ඔක්සිජන් ධාරිතාව අඛණ්ඩව පවත්වාගෙන යාම සදහා මෙම සායනික ඔක්සිජන් තොගය ඉන්දියාවෙන් ඇනවුම් කෙරුණා. එම ඔක්සිජන් මෙරටට රැගන ඒම සදහා ශ්‍රී ලංකා නාවික හමුදාවේ ශක්ති නෞකාව අද අලුයම ත්‍රිකුණාමලය වරායෙන් ඉන්දියාව බලා පිටත්වුණා. සායනික ඔක්සිජන රැගෙන ඒමේදී වරායන් තුළ සිදුවිය හැකි ප්‍රමාද වීම් වළක්වා ගැනීම සදහා ජනාධිපති ගෝඨාභය රාජපක්ෂ මැතිතුමා නාවික හමුදාපති වයිස් අද්මිරාල් නිශාන්ත උලුගේතැන්න මහතාට කළ දැනුම්දීමකට අනුවයි නාවික හමුදාව මෙම කාර්යයට එක්ව සිටින්නේ. ශක්ති නෞකාව හෙට පස්වරුවේ චෙන්නායි වරායට ළගා වීමට නියමිතයි.     ", "URL": "https://www.itnnews.lk/2023/10/05/356589/", "Category": "දේශීය පුවත්", "Parent URL": null}