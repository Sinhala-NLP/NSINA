{"Source": "ITN news", "Timestamp": "මාර්තු 6, 2022 18:23", "Headline": "දීඝවාපී විහාරස්ථාන දාගැබ මත ඉදිකෙරුණු ධාතු කුටි 8ක සර්වඥ ධාතූන්වහන්සේ තැන්පත් කෙරේ", "News Content": "ඓතිහාසික දීඝවාපී රජමහා විහාරස්ථානයේ දාගැබ මත අට දිසාවට ඉදිකෙරුණු ධාතු කුටි 8 ක සර්වඥ ධාතූන්වහන්සේ තැන්පත් කිරීමට කටයුතු කෙරුණා. කොළඹ 07 ශ්‍රී සම්බෝධි විහාරයේ විහාරාධිපතිව වැඩවිසූ අපවත්වී වදාල පූජ්‍ය දරනාගම කුලසධම්ම ස්වාමින්වහන්සේගේ සිව්වන ගුණසැමරුම් පිංකමට සමගාමී ලෙසයි මෙය සංවිධාන කෙරුණේ. කොළඹ 7 ශ්‍රී සම්බෝධි විහාරයේ සිට දීඝවාපී විහාරස්ථානය වෙත සර්වඥ ධාතූන්වහන්සේ වැඩම කරනු ලැබුවා. ඒ සම්බෝධි විහාරයේ වත්මන් විහාරාධිපති පූජ්‍ය බොරලන්දේ වජිරඥාණ ස්වාමීන්වහන්සේගේ අනුශාසකත්වයෙන්. අලංකාර පෙරහරකින් සර්වඥ ධාතූන්වහන්සේ දීඝවාපී රජමහා විහාරස්ථානය වෙත වැඩම කරවීමෙන් පසු අභිනවයෙන් ඉදිකරන ලද ධාතු කුටිවල තැන්පත් කිරීම සිදුවුණා. මෙම අවස්ථාවට ආරක්ෂක ලේකම් විශ්‍රාමික ජෙනරාල් කමල් ගුණරත්න, යුධ හමුදාපති ශවේන්ද්‍ර සිල්වා ඇතුලු ත්‍රිවිධ හමුදාපතිවරු සහ ආරක්ෂක අංශවල උසස් නිලධාරීන් රැසක් එක්වුණා. ආගමික වතාවත් පූජ්‍ය බොරලන්දේ වජිරඥාණ ස්වාමීන්වහන්සේගේ මූලිකත්වයෙන් පැවැත්වුණා. දීඝවාපී රජමහා විහාරාධිපති පූජ්‍ය මහඔය සෝභිත ස්වාමීන්වහන්සේ ප්‍රමුඛ මහා සංඝරත්නය මෙම අවස්ථාවට වැඩම කර සිටියා.     ", "URL": "https://www.itnnews.lk/2023/10/05/399706/", "Category": "දේශීය පුවත්", "Parent URL": null}