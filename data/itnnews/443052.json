{"Source": "ITN news", "Timestamp": "ඔක්තෝබර් 29, 2022 12:18", "Headline": "ශ්‍රී ලංකා – නවසීලන්ත තරගය අද", "News Content": "සුපිරි දොළොස් දෙනාගේ වටයේ ශ්‍රී ලංකාව සහභාගී වන තවත් තීරණාත්මක තරගයක් ශ්‍රී ලංකා වේලාවෙන් පස්වරු එකයි තිහට පමණ ආරම්භ වනවා. ඒ ප්‍රබල නවසීලන්ත කණ්ඩායමට එරෙහිවයි. තරගය සිඩ්නි ක්‍රීඩාංගණයේදී ආරම්භ වීමට නියමිතව තිබෙනවා. ශ්‍රී ලංකාව මේ දක්වා සුපිරි දොළොස් දෙනාගේ වටයේ තරග දෙකකට සහභාගී වූ අතර අයර්ලන්තයට එරෙහි තරගය ජයග්‍රහණය කළා. පසුගියදා ඕස්ට්‍රේලියාව සමඟ පැවති තරගයෙන් ශ්‍රී ලංකාව පරාජයට පත් වුවද එහිදී දැක් වූ දක්ෂතා හේතුවෙන් අවසන් පූර්ව වටය සඳහා ගමන් කිරීමේ අවස්ථාව ශ්‍රී ලංකාවට උදාවනු ඇති බවයි ක්‍රිකට් විචාරකයන් පවසන්නේ. මෙතෙක් ශ්‍රී ලංකා කණ්ඩායම නවසීලන්තය සමඟ 20-20 තරග 19 කට සහභාගී වී තිබෙනවා. ඉන් හතක් ශ්‍රී ලංකාව ජයගෙන ඇති අතර තරග දහයක් පරාජය වී තිබෙනවා. අවසන් වරට නවසීලන්තයට එරෙහිව තගරයට සහභාගී වූයේ මීට වසර 2 කට ඉහතදී පල්ලෙකැලේදීයි. මේ අතර ඒ කාණ්ඩය යටතේ ඇෆ්ගනිස්තානය හා අයර්ලන්තයට අතර තරගයත් එංගලන්තය හා ඕස්ට්‍රේලියාව අතර තරගයත් වර්ෂාව හේතුවෙන් අතහැර දැමීමට සිදු වුණා. ඊයේ වන විට දෙවන ස්ථානයේ රැඳී සිටි ශ්‍රී ලංකා කණ්ඩායම මේ වන විට 5 වන ස්ථානය දක්වා පහත බැස තිබෙනවා. කෙසේ වෙතත් අද නවසීලන්ත තරගයට අමතරව ශ්‍රී ලංකාවට තවත් තරග දෙකක් ඉතිරිව තිබෙනවා. ඒ අනුව ඇෆ්ගනිස්තානය සමග නොවැම්බර් පළමුවනදාත්, එංගලන්තය සමඟ නොවැම්බර් 5 වනදාත් තරග වැදීමට නියමිතයි.     ", "URL": "https://www.itnnews.lk/2023/10/05/443052/", "Category": "Breaking News,ක්‍රිකට්,ක්‍රීඩා,දේශීය පුවත්", "Parent URL": null}