{"Source": "ITN news", "Timestamp": "ජනවාරි 15, 2023 12:42", "Headline": "රටින් බිත්තර ගේන්න සෞඛ්‍යයේ නිර්දේශය ලැබෙයිද?", "News Content": "බිත්තර ආනයනයට අදාළව සියලු කටයුතු සුදානම්ව ඇති පසුබිමක සත්ත්ව නිෂ්පාදන හා සෞඛ්‍ය දෙපාර්තමේන්තුවේ නිර්දේශ බලාපොරොත්තුවෙන් සිටින බව රාජ්‍ය වාණිජ විවිධ නීතිගත සංස්ථාවේ සභාපති ආසිරි වලිසුන්දර මහතා පවසනවා. පසුගිය කාලය තුළ බිත්තර මිල අධික ලෙස ඉහළ යාම හේතුවෙන් රජය පාලන මිලක් පැනවුව ද එය ක්‍රියාත්මක වන බවක් පෙනේනට තිබුණේ නැහැ. මේ හේතුවෙන් බිත්තර ආනයනයට අවසර ලබා දීමට රජය තීරණය කළා. පසුගිය සතිය තුළ බිත්තර ආනයනයට අදාළව අන්තර් ජාතික මට්ටමින් ටෙන්ඩර් කැඳවීමක් සිදුකළ අතර එහි තොරතුරු වෙළද අමාත්‍යාංශයට භාරදෙනු ලැබුවා. එම ටෙන්ඩර් කැදවීමේ දි අන්තර් ජාතික සැපයුම්කරුවන් විසි දෙනෙකු අතරින් දෙදෙනෙකු බිත්තර ආනයනයට තෝරා ගෙන ඇති බවයි වාර්තා වන්නේ. එම තොරතුරු මේ වන විට වෙළද අමාත්‍යාංශයේ තාක්ෂණික කමිටුවට ඉදිරිපත් කර ඇති අතර ඊට අදාළ නිර්දේශයන් බලාපොරොත්තුවෙන් පසුවන බවයි රාජ්‍ය වාණිජ විවිධ නීතිගත සංස්ථාවේ සභාපති ආසිරි වලිසුන්දර මහතා පවසන්නේ. මේ අතර වෙළද හා වාණිජ අමාත්‍යාංශයේ ලේකම්වරයා,  මුදල් අමාත්‍යාංශයේ ලේකම්වරයා සහ කෘෂිකර්ම අමාත්‍යාංශයේ ලේකම්වරයාගෙන් සැදුම්ලත් කමිටුව මගින් තීරණ කිහිපයකට ද එළෙඹ තිබෙනවා. එහිදි දවසකට බිත්තර මිලියනයක් ආනයනය කිරීමට මෙන්ම මාසයක් සදහා එම අගය මිලියන 30ක් දක්වා ඉහළ දැමීමට තීරණය කර තිබෙනවා. සැපයුම්කරුවන්ගෙන් ආනයනික බිත්තරයක් රුපියල් 36ක උපරිම මිලකට ලබා ගැනීමට හැකිවනු ඇතැයි රාජ්‍ය වාණිජ විවිධ නීතිගත සංස්ථාවේ සභාපතිවරයා පෙන්වා දෙන්නේ. එමෙන්ම ආනයනික බිත්තරයක වෙළදපොල මිල සම්බන්ධයෙන් අප කළ විමසීමකදි ඔහු වැඩිදුරටත් කියා සිටියේ බිත්තරයක් රුපියල් 40ක උපරිම මිලකට ජනතාවට ලබා ගත හැකි වනු ඇති බවයි. මේ සම්බන්ධයෙන් සමස්ත ලංකා කුකුළු ව්‍යාපාරිකයන්ගේ සංගමය ද අදහස් පළ කළා.       ", "URL": "https://www.itnnews.lk/2023/10/05/455698/", "Category": "දේශීය පුවත්", "Parent URL": null}