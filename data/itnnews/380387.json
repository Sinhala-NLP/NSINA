{"Source": "ITN news", "Timestamp": "දෙසැම්බර් 3, 2021 16:09", "Headline": "පළාත් පාලන ගැටලු සාකච්ඡා කිරීමට කොමසාරිස්වරු සහ ආණ්ඩුකාරවරු කැඳවීමට සුදානම් – අමාත්‍ය ජනක බණ්ඩාර", "News Content": "පළාත් පාලන ආයතනවලට අය වැය සම්මත කිරීමකින් තොරව ඉදිරි වර්ෂය සදහා මුදල් දැරීමේ කිසිදු හැකියාවක් නොතිබුණද අම්බලන්ගොඩ නගර සභාව 2021 වර්ෂය සදහා අයවැය සම්මත කරගැනීමකින් තොරව මුදල් වියදම් සිදුකරන බව ඊයේ (02)\nපාර්ලිමේන්තුවේදී පැවති රාජ්‍ය සේවා, පළාත් සභා හා පළාත් පාලන කටයුතු පිළිබද අමාත්‍යාංශයීය උපදේශක කාරක සභාවේදී සාකච්ඡා\nවිය. එය නීතිවිරෝධි බැවින් පළාත් පාලන කොමසාරිස්වරයා විසින් ආණ්ඩුකාරවරයා දැනුවත් කිරීමෙන් පසු පළාත් පාළන ආයතනය\nවිසුරුවා හැරීමේද හැකියාව පවතින බව මෙහිදී අනාවරණය විය. මෙම තත්ත්වය මේවන විට වෙනත් පළාත් පාලන ආයතනයන් කිහිපයක ද\nසිදුවන බව පැමිණ සිටි මන්ත්‍රීවරු පැවසීය. මෙය වැරදි පූර්වාදර්ශයක්ද වන බැවින් මේ පිළිබදව විශේෂ අවධානය යොමු කර කටයුතු කරන බව පැවසූ අමාත්‍ය ජනක බණ්ඩාර\nතෙන්නකෝන් මහතා පළාත් පාලන ආයතන සම්බන්ධ ගැටලු සාකච්ඡා කිරීම සදහා පළාත් පාළන කොමසාරිස්වරු සහ ආණ්ඩුකාරවරු ඇතුළු වගකිවයුතු නිලධාරීන් ඉදිරියේදී මෙම කාරක සභාවට කැදවීමට අපේක්ෂා කරන බවත් පැවසීය. මෙම කරුණු අනාවරණය වූයේ රාජ්‍ය සේවා, පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් මහතා සහ පළාත් සභා\nහා පළාත් පාලන කටයුතු රාජ්‍ය අමාත්‍ය රොෂාන් රණසිංහ මහතාගේ ප්‍රධානත්වයෙන් ඊයේ (02) පාර්ලිමේන්තුවේදී පැවති රාජ්‍ය සේවා, පළාත් සභා හා පළාත් පාලන කටයුතු පිළිබද අමාත්‍යාංශයීය උපදේශක කාරක සභාවේදීය. පළාත් පාලන ආයතනවල ව්‍යාපෘති අවසන් කිරීමට ඇති කාලය දීර්ඝ කිරීමේ අවශ්‍යතාවද මන්ත්‍රීවරු පෙන්වා දුන්හ. සිමෙන්ති හිගය, පැවති\nකොවිඩ් තත්ත්වය වැනි හේතු නිසා ව්‍යාපෘති අදාළ කාලය තුළ අවසන් කිරීමට නොහැකිව ඇති බැවින් එම කාලය ලබන වසරේ ජනවාරි දක්වා හෝ දීර්ඝ කළ යුතු බව මෙහිදී සාකච්ඡා විය. මේ පිළිබදව කඩිනමින් සාකච්ඡා කර තීරණයක් ගන්නා බව අමාත්‍යවරයා පැවසීය.\nපළාත් පාලන ආයතන යටතේ ඇති ක්‍රීඩාංගන ආදී දේපළ නිසි පරිදි නඩත්තු නොකිරීම පිළිබදවද මන්ත්‍රීවරු කමිටුවේ අවධානය යොමු\nකළහ.‍ පළාත් පාලන ආයකන මගින් එම කටයුතු නිසි පරිදි සිදුවනවා දැයි සොයා බැලිීම සදහා මසකට වරක් හෝ රේඛීය අමාත්‍යාංශයේ\nමැදිහත්වීමෙන් ප්‍රගති සමාලෝචනයක් සිදු කිරීම සදහා මැදිහත් වන ලෙස අමාත්‍යවරයා මෙහිදි අදාළ නිලධාරින්ට උපදෙස් ලබා දුන්නේය. පළාත් සභා අක්‍රීයව පවතින නිසා පළාත් පාලන ආයතන පරිපාලනය සදහා පළාත් පාලන ආයතනවල මුදල් පරිපාලනය සදහා පළාත් පාලන\nකොමසාරිස්වරු කටයුතු නොකිරීම නිසා රේඛීය අමාත්‍යාංශය මගින් මෙය නියාමනය සදහා විශේෂ වැඩපිළිවෙලක් ක්‍රියාත්මක කිරීමේ\nඅවශ්‍යතාවයද පෙන්වා දුන්නේය. පවතින කොවිඩ් තත්ත්වය නිසා පළාත් පාලන ආයතනවල ආදායම ශීඝ්‍ර ලෙස අඩු වී ඇති බව කාරක සභාවේදී සාකච්ඡා විය. වරිපනම් බදු\nඅයකරගැනීමේදී තක්සේරුකරණය සදහා සේවක සංඛ්‍යාව අඩුවීම නිසා ලැබෙන ආදායම සත්‍ය වශයෙන් ලැබිය යුතු ආදායමට වඩා බෙහෙවින් අඩුවී ඇති බව මන්ත්‍රීවරු කමිටුවේ අවධානයට යොමු කළහ.එසේම නගර සභාවල මහජන සෞඛ්‍ය පරීක්ෂකවරුන්, ඖෂධවේදීන්, පවුල් සෞඛ්‍ය සේවිකාවන්ගේ හිගය ආදී ගැටලු රැසක් පිළිබදවද මෙහිදී සාකච්ඡා විය. අලුතින් බදවාගත් උපාධිධාරීන් පළාත් පාලන ආයතනවලට යොමුකිරීමට පියවරගන්නා බවත් මෙම ගැටලු හදුනාගෙන ඇති බැවින් ඊට කඩිනමින් විසදුම් ලබා දීමට පියවර ගන්නා බවත් අමාත්‍යාංශ ලේකම්වරයා මෙහිදී පැවසීය. කාරක සභා සාමාජිකයන් වන ශාන් විජේලාල් ද සිල්වා, සුදත් මංජුල ඇතුළු පාර්ලිමේන්තු මන්ත්‍රීවරයන් රැසක්ද රාජ්‍ය සේවා, පළාත් සභා\nහා පළාත් පාලන අමාත්‍යාංශ ලේකම් ජේ.ජේ. රත්නසිරි මහතා ඇතුළු නිලධාරීහුද මෙම අවස්ථාවට එක්ව සිටියහ. ", "URL": "https://www.itnnews.lk/2023/10/05/380387/", "Category": "දේශීය පුවත්", "Parent URL": null}