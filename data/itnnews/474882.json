{"Source": "ITN news", "Timestamp": "අප්‍රේල් 11, 2023 13:26", "Headline": "ගල් අඟුරු නෞකා 23ක් ඇවිත්", "News Content": "මේ වන විට ලංකා ගල් අඟුරු සමාගම විසින් නොරොච්චෝලේ, ලක්විජය බලාගාරයට මෙම වාරය වෙනුවෙන් අවශ්‍ය ගල් අඟුරු නෞකා 22ක් ලබා ගෙන අවසන් කර තිබෙනවා. 23වන නෞකාව ගොඩබාමින් පවතින බවයි විදුලි බල අමාත්‍යාංශය නිවේදනය කළේ. මෙම වාරය වෙනුවෙන් විදුලිබල මණ්ඩලය පුරෝකථනය කල ජනන සැලසුමට අනුව ගල් අඟුරු නෞකා 30ක් අවශ්‍ය අතර 24-26 වන නෞකා මේ වන විටත් පුත්තලමට සේන්දු වී ඇති අතර 27-29 නෞකා මැයි මස 1වන දිනට ප්‍රථම ළඟා වීමට අවශ්‍ය කටයුතු සිදු කර තිබෙනවා. 30වන නෞකාව මැයි මස පළමු සතියේ ළඟා වනු ඇති බවයි ඔවුන් සඳහන් කරන්නේ. මේ අනුව පසුගිය කාලය පුරා විදුලිබල මණ්ඩලයේ වෘත්තීය සමිති සහ මාධ්‍ය මගින් ගෙන ගිය අසත්‍ය සහ නොමග යවන සුළු ප්‍රචාර ව්‍යර්ථ වී ඇති අතර ලක්විජය බලාගාරය මෙම වාරය වෙනුවෙන් උපරිම ධාරිතාවෙන් ක්‍රියාත්මක කිරීමට අවශ්‍ය ගල් අඟුරු ප්‍රමාණය ලබා ගැනීමට හැකි වී ඇති බවද අමාත්‍යාංශය පවසනවා. ", "URL": "https://www.itnnews.lk/2023/10/05/474882/", "Category": "දේශීය පුවත්", "Parent URL": null}