{"Source": "ITN news", "Timestamp": "ජූනි 21, 2021 11:36", "Headline": "මාසෙකට පස්සේ රට ඇරුණත් පළාත් අතර ගමනාගමනය සපුරා තහනම්", "News Content": "මාසයකට ආසන්න කාලයක් මුළු දිවයිනටම පනවා තිබූ සංචරණ සීමා තහනම අද අලුයම ඉවත් කෙරුණත් පළාත් අතර සංචරණ සීමා තවදුරටත් ක්‍රියාත්මකයි. අද අලුයම හතරේ සිට විසිතුන්වනදා රාත්‍රි දහය දක්වා දුම්රිය තිස් හතරක් ධාවනයට එක් කිරිමට තීරණය කර ඇති බව දුම්රිය දෙපාර්තමේන්තුව පවසනවා. කෙසේ වෙතත් අද උදෑසන දුම්රිය විසි තුනක් ධාවනය වූ බවයි එම දෙපාර්තමේන්තුව පවසන්නේ. අඹේපුස්සෙන් දුම්රිය තුනක්,මීරිගමින්, වේයන්ගොඩින්, ගම්පහින් සහ කොච්චිකඩෙන් එක් දුම්රියක් බැගින් ධාවනය වූ අතර මුහුදුබඩ මාර්ගයේ අලුත්ගම සිට දුම්රිය හතරක් ධාවනයට එක් වුණා. කැලණිවැලි මාර්ගයේ අවිස්සාවේල්ල සිට දුම්රිය දෙකක්ද, පාදුක්ක සිට දුම්රිය දෙකක්ද ධාවනය වූ අතර හලාවත මාර්ගයේ කොච්චිකඩේ සිට එක් දුම්රියක් හා මීගමුවේ සිට දුම්රිය දෙකක් ධාවනය වුණා. මීට අමතරව වේයන්ගොඩ සහ මීරිගම සිට ගමන් ගන්නා දුම්රිය පානදුර දක්වාද ධාවනය කිරිමට කටයුතු කළ බවයි දුම්රිය දෙපාර්තමේන්තුව පැවසුවේ. මේ අතර මහජනතාවගේ පහසුව සදහා ලංකා ගමනාගමන මණ්ඩලයද සිය සේවාවන් සෞඛ්‍යාරක්ෂිත ක්‍රමවේද යටතේ ලබාදීමට කටයුතු කර තිබෙනවා. රජය ජනතාව දැනුවත් කර තිබියදීත් පළාත් අතර ගමනාගමනය සදහා ජනතාව එක්රැස්ව සිටියත් ඒ සදහා ප්‍රවාහන සේවා ක්‍රියාත්මක වන්නේ නැහැ. ", "URL": "https://www.itnnews.lk/2023/10/05/344060/", "Category": "නවතම පුවත්", "Parent URL": null}