{"Source": "ITN news", "Timestamp": "ජූලි 19, 2022 17:30", "Headline": "පාකිස්තානය කඩුලු තුනක් දැවී ලකුණු 222යි", "News Content": "ශ්‍රී ලංකා පාකිස්ථාන පළමු ටෙස්ට් ක්‍රිකට් තරගයේ සිව්වන දිනය නිමා වන විට තෙවන ඉනිම ක්‍රීඩා කරන පාකිස්ථාන කණ්ඩායම කඩුලු තුනක් දැවී ලකුණු 222ක් ලබා ප්‍රබල තත්වයක පසුවෙනවා. ගාල්ල ජාත්‍යන්තර ක්‍රිකට් ක්‍රීඩාංගනයේ පැවැත්වෙන ශ්‍රී ලංකා පාකිස්ථාන පළමු ටෙස්ට් ක්‍රිකට් තරගයේ ශ්‍රී ලංකා දෙවනිම ලකුනු 337 කට සීමා වුණා. ඊයේ දිනයේ තරගය නතර කරන විට ශ්‍රී ලංකා කණ්ඩායම කඩුළු 09 ක් දැවී ලකුණු 329 ක් ලබා සිටියා. අද දිනයේදී ප්‍රභාත් ජයසූරිය ලකුණු 4 කට දැවී යාමත් සමග ශ්‍රී ලංකා දෙවනි ඉනිම අවසන් වූයේ නොදැවී ලකුණු 94 ක් ලබා සිටි දිනේෂ් චන්දිමාල්ට ශතකය ලබාගැනීමට තිබූ අනගි අවස්ථාවක් අහිමි කරමින්. ශ්‍රී ලංකා දෙවනි ඉනිම වෙනුවෙන් කුසල් මෙන්ඩිස් ලකුණු 76 ක් හා ඕෂධ ප්‍රනාන්දු ලකුණු 64 ක් ලබා ගත්තා. ශ්‍රී ලංකා කණ්ඩායම පළමු ඉනිම සදහා සියලු දෙනා ලකුණු 222 ක් රැස් කළ අතර පාකිස්ථාන කණ්ඩායම පළමු ඉනිම වෙනුවෙන් රැස් කළ ලකුණු සංඛ්‍යාව 218 ක්. ලකුණු 342ක ජයග්‍රාහී ඉලක්කය හඹා යාම ඇරඹූ පාකිස්ථාන කණ්ඩායම සිව් වන දිනය නිමා වන විට කඩුලු තුනක් දැවී ලකුණු 222ක් රැස් කර සිටියේ ජයග්‍රහණය සදහා තවත් ලකුණු 120ක් පමණක් ලබා ගැනීමේ ඉලක්කයට ලගා වෙමිනි. අගනා ඉනිමක් ක්‍රීඩා කළ අබ්දුල්ලා සෆික් නොදැවී ලකුණු 112ක් රැස් කළ අතර බාබර් අසාම් ලකුණු 55ක් රැස් කළා. හෙට තරගයේ අවසන් දිනයයි.       ", "URL": "https://www.itnnews.lk/2023/10/05/424093/", "Category": "ක්‍රීඩා,දේශීය පුවත්", "Parent URL": null}