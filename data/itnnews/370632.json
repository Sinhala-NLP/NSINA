{"Source": "ITN news", "Timestamp": "அக்டோபர் 20, 2021 10:14", "Headline": "கிராமங்களுக்குள் புகுந்த காட்டு யானைக் கூட்டம் பயிர்களை அழித்து துவம்சம் செய்துள்ளன.", "News Content": "போரைதீவுபற்று பிரதேசத்தில் நிலைகொண்டு காட்டு யானைக் கூட்டத்தினால் அப்பகுதி மக்கள் பல்வேறு இன்னல்களுக்கு முகம் கொடுத்து வருகின்றனர். தமது வாழ்வாதாரத்தை மேற்கொள்ள முடியாத நிலை ஏற்பட்டுள்ளதாகவும் அவர்கள் கவலை தெரிவிக்கின்றனர். மட்டக்களப்பு படுவான்கரை பிரதேசத்தின் போரைதீவுபற்று தலவாய் காட்டில் பகல் காலங்களில் தங்கி நிற்கும் யானைக் கூட்டம் இரவு வேளையில் கிராமக்குள் புகுந்து பயன்தரும் வாழை, தென்னை, மா, பலா , கரும்பு, மரவெள்ளி உள்ளிட்ட பயிர்களை அழித்து துவம்சம் செய்துவருவதாக அப்பகுதி மக்கள் தெரிவிக்கின்றனர். நேற்றிரவு துன்பங்கேணி, களுமுந்தன்வெளி இளைஞர் விவசாயத்திட்டம் திக்கோடை, பாலயடி வட்டை நெல்லிக்காடு உள்ளிட்ட பல கிராமங்களுக்குள் புகுந்த காட்டு யானை கூட்டம் பயிர்களை துவம்சம் செய்துள்ளன. தற்போது யானைகளை விரட்டும் ஆயிரம் வெடிகள் வந்துள்ளதாகவும் மக்களின் கோரிக்கைக்கு ஏற்ப அதனை வழங்கவுள்ளதாவும் வனஜீவராசிகள் திணைக்கள அதிகாரி யொருவர் தெரிவித்துள்ளார். இப்பகுதியிலிருந்து முற்றாக காட்டு யானைகளை விரட்டுவதற்கு ஆட்பலம் போதாதுள்ளதாகவும் அவ் அதிகாரி மேலும் தெரிவித்துள்ளார். ", "URL": "https://www.itnnews.lk/2023/10/05/370632/", "Category": "Breaking News,தேசிய செய்திகள்", "Parent URL": null}