{"Source": "ITN news", "Timestamp": "ජූලි 23, 2023 10:40", "Headline": "රක්ෂිත කිහිපයක ගිනි ගැනීම්වලින් අක්කර 100කට වැඩි ප්‍රදේශයක් විනාශවෙයි", "News Content": "රක්ෂිත ප්‍රදේශ කිහිපයක ඇතිවූ ගිනි ගැනීම්වලින් අක්කර සියයකට වැඩි භූමි ප්‍රදේශයක් විනාශයට පත්ව තිබෙනවා. ඇල්ල දෙමෝදර ජලාශය ඉදිරිපිට ඇති රක්ෂිතයේ ගින්නක් හටගෙන තිබෙනවා. ඒ හේතුවෙන් ශාක , තණ බිම් හා පතන විනාශ වී ගොස් ඇති අතර පරිසරයට ආවේණික කුඩා සතුන් විශාල සංඛ්‍යාවකට ද හානි සිදුවුණා. ප්‍රදේශයේ පවතින අධික වියළි කාලගුණය හේතුවෙන් නිරන්තරයෙන් මෙවැනි ගිනි ගැනීම් වාර්තා වුණා. රත්නපුර ලෙල්ලේපිටිය වැලිමළුව ප්‍රදේශයේ තේ කර්මාන්ත ශාලාවක් ගින්නෙන් විනාශයට පත්වුණා. කර්මාන්ත ශාලාවට අයත් ලොරි රථ 5ක් ද විනාශයට පත්ව ඇති අතර ගින්නෙන් සිදුවූ අලාභය කෝටි ගණනක් බවටයි විශ්වාස කෙරෙන්නේ. ප්‍රදේශයේ පවතින සුළං තත්ත්වය හේතුවෙන් ගින්න නිවා දැමීම අපහසු වූ බවයි පොලීසිය ප්‍රකාශ කළේ. මින්නේරිය වැව් රක්ෂිතයේ හටගත් ගින්නෙන් රක්ෂිතයට අයත් අක්කර 10කට ආසන්න භූමියක් විනාශයට පත්ව තිබෙනවා. ප්‍රදේශයේ පවතින යුද හමුදා කදවුරුවල පිරිස් සහ ප්‍රදේශවාසින් එක්ව දැඩි පරිශ්‍රමයක් දරා අද අලුයම වනවිට ගින්න නිවා දැමීමට කටයුතු කළා. ගිනි ගැනීමට පෙර රක්ෂිත කොටසේ පිහිටි විශාල ගස් පෞද්ගලික සමාගම්වල හිමිකරුවන් කපා විනාශ කර ඇති බවත් එලෙස කැපූ ගස් විශාල ප්‍රමාණයක් ගින්නට හසුවී ඇති බවත් ප්‍රදේශවාසීන් පවසනවා. අලි ඇතුන් ඇතුළු වන සතුන් මෙම ප්‍රදේශයේ සැරිසරන අතර එම සතුන්ට ද දැඩි බලපෑමක් එල්ල වී ඇති බවයි වන ජීවි නිලධාරීන් පවසන්නේ. වව්නියාව කන්දෙනාවක්කුලම කදුවැටිය ආශ්‍රිත රක්ෂිතයේ ඇතිවූ ගින්නකින් අක්කර 45කට ආසන්න ප්‍ර දේශයක් විනාශයට පත්වුණා. ගින්න පැතිරයාම වැළැක්වීමට වන සංරක්ෂණ දෙපාර්තමේන්තු නිලධාරීන් මෙන්න වව්නියාව නගර සභාවේ ගිනි නිවන රථ යොදවමින් මහත් පරිශ්‍රමයක් දැරීමට සිදුව තිබෙනවා. වියළි කාලගුනය හේතුවෙන් ගින්න ශීඝ්‍රයෙන් පැතිර ගොස් ඇති බවයි වන සංරක්ෂණ නිලධාරීන් සඳහන් කළේ. ", "URL": "https://www.itnnews.lk/2023/10/05/501980/", "Category": "Breaking News,දේශීය පුවත්", "Parent URL": null}