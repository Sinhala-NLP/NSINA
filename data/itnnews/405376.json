{"Source": "ITN news", "Timestamp": "අප්‍රේල් 3, 2022 18:17", "Headline": "පාකිස්ථාන පාර්ලිමේන්තුව විසුරුවා හැරේ", "News Content": "පාකිස්ථාන පාර්ලිමේන්තුව විසුරුවා හැරීමට ජනාධිපති අරීෆ් අල්වි පියවර ගෙන තිබෙනවා. ඒ අග්‍රාමාත්‍ය ඉම්රාන් ඛාන්ට එරෙහි විශ්වාසභංග යෝජනාව පාර්ලිමේන්තුව තුළදී විවාදයට නොගැනීමට තීරණය කිරීමත් සමගයි. පාකිස්ථාන මහ මැතිවරණය ව්‍යවස්ථාවට අනුව දින 90 ක් තුළදී පැවැත්වීමට නියමිතයි. ජාතිය අමතමින් විශේෂ ප්‍රකාශයක් සිදුකළ පාකිස්ථාන අග්‍රාමාත්‍ය ඉම්රාන් ඛාන් සදහන් කළේ පාකිස්ථානු ජනතාව මහ මැතිවරණයකට සූදානම් වියයුතු බවයි. දින 90 ක් ඇතුලතදී පාකිස්ථානයේ මහ මැතිවරණය පැවැත්වීමට නියමිතයි. මහ මැතිවරණය පැවැත්වීමේ තීරණය ගනු ලැබුවේ නියෝජ්‍ය කථානායකවරයා අග්‍රාමාත්‍යවරයාට එරෙහි විශ්වාස භංග යෝජනාව පාර්ලිමේන්තුව තුළ විවාදයට ගැනීම ප්‍රතික්ෂේප කිරීමත් සමගයි. මෙම විශ්වාස භංග යෝජනාව සම්මතවීමට බොහෝ දුරට ඉඩ පැවැති බවයි දේශපාලන විචාරකයන් පවසන්නේ. ඉම්රාන් ඛාන් පාකිස්ථානයේ බලයට පත්වන්නේ ප්‍රබල පාකිස්ථානු හමුදාවේ ද සහයෝගය ඇතිවයි. ඉදිරියේදී ඔහුට හමුදාවෙන් සහයෝගය ලැබීම තීරණාත්මක වන බව විචාරකයන් පවසනවා. විපක්ෂයේ පක්ෂ කිහිපයක් එක්ව ඉම්රාන් ඛාන්ට එරෙහිව විශ්වාස භංග යෝජනාව ගෙන එනු ලැබුවා. ඉම්රාන් ඛාන්ගේ රජය සදහන් කරන්නේ ඇමරිකා එක්සත් ජනපදය මෙම විශ්වාස භංග යෝජනාව පිටුපස සිටින බවයි. පාකිස්ථාන තොරතුරු අමාත්‍ය ෆවාද් චෞද්‍රි සදහන් කර ඇත්තේ ආණ්ඩු වෙනස් කිරීමේ ව්‍යාපෘතියක් විදේශ බලවේග ක්‍රියාත්මක කළ බවයි. රට තුළ දැඩි ආර්ථික දුෂ්කරතාවක් ඇතිවිම සහ උද්ධමනය ඉහළයාම නිසා පසුගිය කාලය තුළදී අග්‍රාමාත්‍ය ඉම්රාන් ඛාන්ගේ ජනප්‍රියතාව පහත වැටුණා. කෙසේවෙතත් ඉදිරි ඡන්ද විමසුමේදී ද ඔහුට වඩාත් ජනප්‍රියම අපේක්ෂකයා ලෙස ඉදිරියට පැමිණීමට හැකි බවයි විදෙස් මාධ්‍ය සදහන් කළේ. ", "URL": "https://www.itnnews.lk/2023/10/05/405376/", "Category": "ජාත්‍යන්තර පුවත්", "Parent URL": null}