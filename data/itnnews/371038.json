{"Source": "ITN news", "Timestamp": "ඔක්තෝබර් 22, 2021 16:00", "Headline": "කඩුවෙල පොලිසියේදී තරුණයෙකු මියයාමේ සිද්ධියට ගම්වාසීන් විරෝධතාවක", "News Content": "පොලිස් අත්අඩංගුවේ සිටියදී තරුණයෙකු මියයාමේ සිද්ධියකට විරෝධය පළකරමින් කඩුවෙල වැලිහිද ප්‍රදේශවාසීන් විරෝධතාවක් පැවැත්වූවා. රන් මාල කැඩීමේ සිද්ධියක සැකකරුවෙකු ලෙස ගරුසිංහගේ ලක්ෂාන් මදුෂංක නමැති 24 හැවිරිදි තරුණයා කඩුවෙල පොලීසිය මගින් අත්අඩංගුවට ගෙන තිබෙනවා. දින දෙකක් තිස්සේ පොලීසියේ රදවාගෙන සිටියදී මෙම තරුණයා ජීවිතක්ෂයට පත්වූ බවයි ප්‍රදේශවාසීන් පවසන්නේ. පොලීසියේදී සිදුකළ පහරදීම් හේතුවෙන් මෙම තරුණයා මියගොස් ඇති බව පවසන වැලිහිද ප්‍රදේශවාසීන් මෙවැනි සිදුවීම් යළිත් ඇති නොවීමටත් වරදකරුවන් නීතියේ රැහැණට හසුකර ගන්නා ලෙසත් ඉල්ලා සිටිමින් විරෝධතා පැවැත්වූවා. එම ස්ථානයට පැමිණි සහකාර පොලිස් අධිකාරී හේමන්ත ඕවිටිගලගේ මහතා උද්ඝෝෂකයින් සමග සාකච්ඡා කිරීමෙන් පසු පිරිස විසිර ගියා. ", "URL": "https://www.itnnews.lk/2023/10/05/371038/", "Category": "දේශීය පුවත්", "Parent URL": null}