{"Source": "ITN news", "Timestamp": "මැයි 24, 2021 13:46", "Headline": "නිරෝධායන නීති උල්ලංඝනය කළ 636 දෙනෙකු ඊයේ අත්අඩංගුවට", "News Content": "නිරෝධායන නීති උල්ලංඝනය කළ තවත් පුද්ගලයන් 636 දෙනෙකු ඊයේ දිනය තුළ අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා පවසනවා. නිරෝධායන නීති කඩ කිරීම සම්බන්ධයෙන් එක් දිනක් තුළදී අත්අඩංගුවට ගත් වැඩිම පිරිස මෙයයි. කොළඹ ප්‍රදේශ කිහිපයක් ඉලක්ක කර ගනිමින් ඩ්‍රෝන මෙහෙයුම් මගින් නිරෝධායන නීති කඩ කරන්නන් අත්අඩංගුවට ගැනීමේ වැඩපිළිවෙළක් ද ඊයේ ක්‍රියාත්මක කෙරුණා. පෑලියගොඩ මැනිං එළවළු වෙළෙදපොළ, පිටකොටුව තොග වෙළෙදසල් හා තෝරාගත් ආර්ථික මධ්‍යස්ථාන කිහිපයක් අද පෙරවරුවේ සිට විවෘත කර තිබෙනවා. දඹුල්ල, තඹුත්තේගම, නුවරඑළිය, කැප්පෙටිපොළ, වේයන්ගොඩ, මීගොඩ හා ඇඹිලිපිටිය ආර්ථික මධ්‍යස්ථාන ද මේ වන විට විවෘත කර ඇති බවයි වාර්තා වන්නේ. හෙට දිනයේ වෙළෙදසල් විවෘත කිරීම සදහා අවශ්‍ය තොග භාණ්ඩ වෙළෙදාම සදහා පමණක් එම මධ්‍යස්ථාන අද විවෘත කෙරුණා. ", "URL": "https://www.itnnews.lk/2023/10/05/338897/", "Category": "දේශීය පුවත්", "Parent URL": null}