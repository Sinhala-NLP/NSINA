{"Source": "ITN news", "Timestamp": "ஜூலை 31, 2021 11:38", "Headline": "குடும்ப தகராறு கைகலப்பாக மாறியதில் பெண்ணொருவர் உயிரிழப்பு..", "News Content": "கஹட்டகஸ்திகிலிய பிரதேசத்தில் குடும்ப தகராறு கைகலப்பாக மாறியதில் பெண்ணொருவர் உயிரிழந்துள்ளார். குறித்த பெண்ணின் கணவரே அவர் மீது தாக்குதல் நடத்தியுள்ளதாக தெரியவந்துள்ளது. இதனையடுத்து கணவர் தூக்கிட்டு தற்கொலை செய்துகொண்டுள்ளதாக பொலிஸார் தெரிவித்துள்ளனர். கஹட்டகஸ்திகிலிய – சீப்புகுளம பிரதேசத்தில் கணவன், மனைவிக்கிடையில் ஏற்பட்ட தகராறு வாய்த்தர்க்கம், கைகலப்பாக மாறியதில் கொலை இடம்பெற்றுள்ளது. உயிரிழந்த பெண் மற்றும் அவரின் கணவர் ஆகியோருக்கிடையில் நீண்டகாலமாக பிரச்சினை நிலவி வந்துள்ளது. கொலை சம்பவம் இடம்பெறுவதற்கு முன்னர் குறித்த பெண் வயலுக்கு சென்று வீடு திரும்பியபோது, அவரது கணவர் கூரிய ஆயுதத்தால் மனைவியை தாக்கியுள்ளார். மனைவியுடன் வந்த மற்றைய பெண் மீதும் குறித்த நபர் தாக்குதல் நடத்தியுள்ளதுடன், அவர் காயமடைந்த நிலையில் வைத்தியசாலையில் அனுமதிக்கப்பட்டுள்ளார். பின்னர் சந்தேக நபரான கணவர் தூக்கிட்டு தற்கொலை செய்துகொண்டுள்ளதாக பொலிஸார் தெரிவித்துள்ளனர். இதேவேளை சந்தேகத்திற்கிடமாக மரணித்துள்ள நபரின் உடல் அனுராதபுரம் பகுதியில் வைத்து கண்டுப்பிடிக்கப்பட்டுள்ளது. அவர் அனுராதபுரம் பவித்ரபுர பகுதியை சேர்ந்தவரென பொலிஸார் குறிப்பிட்டுள்ளனர். ", "URL": "https://www.itnnews.lk/2023/10/05/353095/", "Category": "Breaking News,தேசிய செய்திகள்", "Parent URL": null}