{"Source": "ITN news", "Timestamp": "මැයි 11, 2022 09:46", "Headline": "අග්‍රාමාත්‍ය ආරක්ෂක අංශ හිටපු අධ්‍යක්ෂවරයා ඇතුළු කිහිපදෙනෙකු CIDයට කැඳවයි", "News Content": "අරලියගහ මන්දිරය ඉදිරිපිටදී හා ගාලුමුවදොර දී අරගලකරුවන්ට පහරදීමේ සිද්ධිය සම්බන්ධයෙන් ප්‍රකාශ ලබාගැනීමට අග්‍රාමාත්‍ය ආරක්ෂක අංශ හිටපු අධ්‍යක්ෂවරයා ඇතුළු කිහිප දෙනෙකු අපරාධ පරීක්ෂණ දෙපාර්තමේන්තුවට කැඳවා තිබෙනවා. අග්‍රාමාත්‍ය ආරක්ෂක අංශ හිටපු අධ්‍යක්ෂවරයා මෙන්ම කොල්ලුපිටිය පොලිස් ස්ථානාධිපතිවරයා සහ අරලියගහ මන්දිරයේ 9 වනදා පැවති හමුව සංවිධාන කළ ප්‍රධාන සංවිධායකවරයා අපරාධ පරීක්ෂණ දෙපාර්තමේන්තුවට කැඳවා තිබෙනවා. අග්‍රාමාත්‍ය ආරක්ෂක අංශ හිටපු අධ්‍යක්ෂවරයා මේ වන විටත් අපරාධ පරීක්ෂණ දෙපාර්තමේන්තුව හමුවේ ප්‍රකාශ  ලබාදෙමින් සිටින බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා සඳහන් කළේ. අරගලකරුවන්ට එල්ල වූ ප්‍රහාරයේ විමර්ශන අපරාධ පරීක්ෂණ දෙපාර්තමේන්තුවට පැවරීමට පොලිස්පතිවරයා පියවර ගත්තා. එම දෙපාර්තමේන්තුවේ අධ්‍යක්ෂවරයාගේ අධීක්ෂණය යටතේ පොලිස් අධිකාරීවරුන් දෙදෙනෙකුගේ මෙහෙයවීම මත පරීක්ෂණ සඳහා විශේෂ කණ්ඩායම් හයක් එක්ව සිටිනවා. සිද්ධිය සම්බන්ධයෙන් පැවැත්වෙන විමර්ශනවල ඉදිරි කටයුතු සඳහා රජයේ රස පරීක්ෂකවරයාද ගාලුමුවදොර අරගල භූමියට කැඳවා ඇති අතර සිද්ධියට අදාළ ස්ථානීය පරීක්ෂණ ඊයේ දිනයේදී සිදු කෙරුණා.   ", "URL": "https://www.itnnews.lk/2023/10/05/410713/", "Category": "Breaking News,දේශීය පුවත්", "Parent URL": null}