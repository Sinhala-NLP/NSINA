{"Source": "ITN news", "Timestamp": "මාර්තු 18, 2023 13:00", "Headline": "සරසවි ඇඳුරන් තවමත් වර්ජනයේ – උසස් පෙළ උත්තර පත්‍ර ඇගයීමේ කටයුතු ප්‍රමාද වෙයි", "News Content": "නව බදු ප්‍රතිපත්තිය ඇතුළු කරුණු කිහිපයක් මුල්කරගනිමින් සරසවි ඇදුරන් තවමත් වැඩ වර්ජනයේ නිරත වෙමින් සිටිනවා. මේ අතර ජල සම්පාදන ක්ෂේත්‍රයේ ද  අකුරට වැඩකිරීමේ වෘත්තීය ක්‍රියාමාර්ගයක් ක්‍රියාත්මකයි. වෛද්‍යවරුන් ඇතුළු වෘත්තිකයන් ආරම්භ කළ වෘත්තීය ක්‍රියාමාර්ගය 16 වනදා උදෑසන 8ට තාවකාලිකව අවසන් කෙරුණා. එහෙත් සරසවි ඇදුරන්ගේ වෘත්තීය ක්‍රියාමාර්ගය තවමත් ක්‍රියාත්මකයි. මේ හේතුවෙන් අපොස උසස් පෙළ උත්තර පත්‍ර ඇගයීමේ කටයුතු ප්‍රමාද වී තිබෙනවා. එම ප්‍රමාදයත් සමග අපොස සාමාන්‍ය පෙළ විභාගය තවදුරටත් කල් යාමේ අවදානමකුයි පවතින්නේ. මේ අතර වෘත්තිකයින්ගේ වෘත්තීය සමිති එකමුතුව ඊයේ ජනාධිපති ලේකම් කාර්යාලයේ පැවති සාකච්ඡාවකට එක්වුණා. ජනාධිපති ලේකම් සමන් ඒකනායක මහතාගේ කැදවීමක් අනුවයි සාකච්ඡාව පැවැත්වුණේ. සාකච්ඡාව සුබවාදී මුහුණුවරක් ගත්  බවයි වෘත්තීය සමිති නායකයින් ප්‍රකාශ කළේ. කෙසේ වෙතත් ලබන සතිය තුළ වෘත්තීය සමිති එකමුතුව ජනාධිපතිවරයා සමග පැවැත්වීමට නියමිත සාකච්ඡාවෙන් අනතුරුව ඉදිරි ක්‍රියාමාර්ග ගැනීමට නියමිත බවයි එම වෘත්තීය සමිති නායකයින් වැඩිදුරටත් ප්‍රකාශ කළේ.කෙසේ වෙතත් ඔවුන් ඉල්ලා සිටින්නේ සාධාරණ බදු ප්‍රතිපත්තියක් අනුගමනය කරන ලෙසයි. මේ අතර ජල සම්පාදන ක්ෂේත්‍රය ද ඉල්ලීම් කිහිපයක් මුල්කරගනිමින් අකුරටවැඩ කිරීමේ වෘත්තීය ක්‍රියාමාර්ගයට එළඹ තිබෙනවා.   ", "URL": "https://www.itnnews.lk/2023/10/05/469177/", "Category": "දේශීය පුවත්", "Parent URL": null}