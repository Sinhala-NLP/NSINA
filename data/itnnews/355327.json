{"Source": "ITN news", "Timestamp": "අගෝස්තු 8, 2021 12:11", "Headline": "නීතිවිරෝධී වියළි කහ තොගයක් හලාවත මුහුදු සීමාවේදී වෙරළාරක්ෂක දෙපාර්තමේන්තුව භාරයට", "News Content": "නීතිවිරෝධී ලෙස මුහුදු මගින් මෙරටට රැගෙන ඒමට උත්සාහ කළ වියළි කහ කිලෝග්‍රෑම් 5300ක් අත්අඩංගුවට ගැනීමට ශ්‍රී ලංකා වෙරළාරක්ෂක දෙපාර්තමේන්තුව සමත් වුණා. ඒ හලාවත තුඩුවට ඔබ්බෙන් වූ මුහුදු සීමාවේදීයි. ඉන්දීය ඩව් යාත්‍රාවක් යොදා ගනිමින් මෙම කහ තොගය ශ්‍රී ලංකාවට රැගෙන ඒමට කටයුතු කර තිබුණා. ශ්‍රී ලංකා වෙරළාරක්ෂක දෙපාර්තමේන්තුවට අයත් සුරක්ෂා නෞකාව මගින් සිදුකළ මෙහෙයුමකදී සැකකටයුතු යාත්‍රාව නිරික්ෂණය කර තිබුණා. අත්අඩංගුවට ගත් යාත්‍රාවේ සිටි ඉන්දීය ජාතිකයන් පස් දෙනෙකුද ශ්‍රී ලංකා වෙරළාරක්ෂක දෙපාර්තමේන්තු භාරයට ගෙන තිබෙනවා. කෝවිඩ් තත්ත්වය සැළකිල්ලට ගනිමින් ඔවුන් ඩව් යාත්‍රාව සමඟ මෙරට මුහුදු සීමාවෙන් ඔබ්බට පිටත් කර යැවීමට කටයුතු කෙරුණා. මේ අතර ත්‍රිකුණාමලය මුතූර් ප්‍රදේශයේ නීතිවිරෝධී ලෙස මසුන් ඇල්ලීමේ නිරත වූ පුද්ගලයෙකු නාවික හමුදාව අත්අඩංගුවට ගෙන තිබෙනවා. පුපුරණ ද්‍රව්‍ය යොදා ගනිමින් මෙම පුද්ගලයා නීති විරෝධී ලෙස මසුන් ඇල්ලීමේ නිරතව තිබුණා. සාගරයේ ජෛව විවිධත්වයට හානි සිදුවන අයුරින් සිදුකළ මෙම ක්‍රියාව නිසා ඔහු අත්අඩංගුවට ගත් බවයි නාවික හමුදාව සදහන් කළේ. සැකකරු සමග වෝටර් ජෙල් කූරු හතක්, ජෙටනේටර් සහ සේවා නූල් තුනක් නාවික හමුදා භාරයට ගෙන තිබෙනවා.   ", "URL": "https://www.itnnews.lk/2023/10/05/355327/", "Category": "දේශීය පුවත්", "Parent URL": null}