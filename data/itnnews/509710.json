{"Source": "ITN news", "Timestamp": "අගෝස්තු 21, 2023 08:08", "Headline": "දෙදින නිල සංචාරයක් සඳහා ජනපති සිංගප්පූරුවට", "News Content": "ජනාධිපති රනිල් වික්‍රමසිංහ මහතා සිංගප්පූරු දෙදින නිල සංචාරයක් සදහා අද අලුයම දිවයිනෙන්  පිටත්ව ගියා. ජනාධිපතිවරයා සිංගප්පුරු සංචාරයේ දී එරට ජනාධිපති හලීමා යෙකුන්,  සිංගප්පුරු අග්‍රාමාත්‍ය ලී සියෙන්ලු යන මහත්ම මහත්මින් ඇතුලු රජයේ ජ්‍යෙෂ්ඨ අමාත්‍යවරුන් කිහිපදෙනෙකු සමග සාකච්ඡා කිරීමට නියමිතයි. පැරිස් ගිවිසුමේ සදහන් රාමුව තුළ කාබන් හර කිරීම පිළිබද ශ්‍රී ලංකා රජය සහ සිංගප්පුරු රජය අතර සහයෝගීතාව සදහා වු අවබෝධතා ගිවිසුමකට ද මෙම සංචාරයේ දී අත්සන් තැබෙනවා. මේ අතර ජනාධිපතිවරයා දිවයිනෙන් බැහැර සිටින කාලය තුළ ජනාධිපතිවරයා යටතේ පවතින අමාත්‍යාංශ අධීක්ෂණය සදහා වැඩබලන අමාත්‍යවරුන් 4 දෙනෙකු පත්කර තිබෙනවා. ඒ අනුව ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා වැඩබලන ආරක්ෂක අමාත්‍යවරයා ලෙස ද, මුදල් රාජ්‍ය අමාත්‍ය ශෙහාන් සේමසිංහ මහතා වැඩබලන මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා ලෙස ද, තාක්ෂණ රාජ්‍ය අමාත්‍ය කනක හේරත් මහතා වැඩබලන තාක්ෂණ අමාත්‍යවරයා ලෙස ද, සමාජ සවිබල ගැන්වීම් රාජ්‍ය අමාත්‍ය අනුප පස්කුවල් මහතා වැඩබලන කාන්තා, ළමා කටයුතු හා සමාජ සවිබල ගැන්වීම් අමාත්‍යවරයා ලෙස ද පත් කර ඇත. ", "URL": "https://www.itnnews.lk/2023/10/05/509710/", "Category": "Breaking News,දේශීය පුවත්,ප්‍රධාන පුවත", "Parent URL": null}