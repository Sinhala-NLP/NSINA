{"Source": "ITN news", "Timestamp": "මැයි 22, 2021 19:09", "Headline": "නිවෙන පත්තුවෙන එක්ස්ප්‍රස් පර්ල් නැවෙන් මුහුදු ජලයට රසායන ද්‍රව්‍ය මිශ්‍ර වුණාද? – පරීක්ෂණ ඇරඹේ  ", "News Content": "කොළඹ වරායට ආසන්න ස්ථානයකදී ගිනි ගැනීමට ලක් වූ නෞකාවෙන් මුහුදු ජලයට රසායන ද්‍රව්‍ය මිශ්‍ර වී  ඇත්දැයි සොයා බැලීමට පරීක්ෂණයක් ආරම්භ කරල තියෙනවා කියලා සමුද්‍රීය පරිසර ආරක්ෂණ අධිකාරියේ සභාපතිනි දර්ශනී ලහදපුර මහත්මිය ප්‍රකාශ කරනවා. අදාළ නෞකාව මේ වනවිටත් වරින් වර ගිනි ගැනීමට ලක්වන බවයි වාර්තා වන්නේ. එක්ස්ප්‍රස් පර්ල් නැමති භාණ්ඩ ප්‍රවාහන නෞකාවකුයි මෙලෙස ගිනි ගැනීමට ලක් වුණේ.  මෙම නෞකාවේ අන්තරායකර රසායන ද්‍රව්‍ය අඩංගු බව හෙළි වී තිබෙනවා. නයිට්ට්‍රික් අම්ලය මෙන්ම මෙතනෝල් ඇතුලු රසායනික ද්‍රව්‍ය කිහිපයක් එහි බහාලුම් තුළ ඇති බවයි වාර්තා වී තිබෙන්නේ. නයිට්ට්‍රික් අම්ලය අඩංගු බහාලුමක සිදුවූ කාන්දුවකින් මෙම ගින්න ඇති වන්නට ඇතැයි සැක කරන බවද සමුද්‍රීය පරිසර ආරක්ෂණ අධිකාරියේ සභාපතිනි දර්ශනී ලහදපුර මහත්මිය සදහන් කළා. ඒ හේතුවෙන් ජල තීරයට සාගර පරිසරයට හෝ සමුද්‍ර ජීවින්ට හානි සිදුවී ඇත්ද යන්න පිළිබද තක්සේරු කිරීමට විශේෂ කණ්ඩායමක් පත් කර ඇති බව ද ඇය කියා සිටියා. නැව දැනට වරින් වර ගිනි ගැනීමට  ලක් වෙමින් පවතින බවයි වෙළද නාවික කටයුතු පිළිබද අධ්‍යක්ෂ ජෙනරාල් අජිත් සෙනෙවිරත්න මහතා පැවසුවේ. නෞකාවෙන් පරිසරයට සිදුවූ හානිවලට අදාළ රක්ෂණ සමාගම් වලින් වන්දි ලබාගැනීමට කටයුතු කරන බවද ඒ මහතා සදහන් කළා. නැව ගිනි ගැනීමෙන් වරාය කටයුතුවලට කිසිදු බාධාවක්  සිදුව නොමැති බව ශ්‍රී ලංකා වරාය අධිකාරියේ සභාපති විශ්‍රාමික ජෙනරාල් දයා රත්නායක මහතා පවසනවා. නිවැරදි තක්සේරුවක් සිදු කරමින් ගිනි ගැනීමට ලක් වූ නැව සම්බන්ධයෙන් ඉදිරියේ දී කටයුතු කරන බව අමාත්‍ය රෝහිත අබේගුණවර්ධන මහතා සදහන් කළා.     ", "URL": "https://www.itnnews.lk/2023/10/05/338604/", "Category": "Breaking News,දේශීය පුවත්", "Parent URL": null}