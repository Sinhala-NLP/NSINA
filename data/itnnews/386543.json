{"Source": "ITN news", "Timestamp": "ஜனவரி 3, 2022 18:59", "Headline": "பாதுகாப்பு நடவடிக்கைகள் காரணமாக எரிவாயு விநியோகிப்பதில் ஒருசில காலதாமதம் : லிட்ரோ", "News Content": "எரிவாயு சிலிண்டர்களை சந்தைக்கு விநியோகிப்பதில் தொடர்ந்தும் பின்னடைவு காணப்படுகின்றது. சிலிண்டர்கள் உரிய முறையில் பரிசோதிக்கப்பட்டு தரம் உறுதிப்படுத்தப்பட்டதன் பின்னரே சந்தைக்கு விநியோகிக்கப்படுவதாகவும் அதன்காரணமாக காலதாமதம் ஏற்படுவதாக லிட்ரோ நிறுவனம் அறிவித்துள்ளது. இந்நிலையில் எதிர்வரும் இருவாரக்காலத்திற்குள் போதுமானளவு எரிவாயு சிலிண்டர்களை சந்தைக்கு விநியோகிக்க முடியுமென லிட்ரோ நிறுவனம் தெரிவித்துள்ளது. எரிவாயு சிலிண்டர்களை கொள்வனவு செய்வதற்கு மக்கள் நாட்டின் பல்வேறு பகுதிகளிலும் நீண்டவரிசைகளில் காத்திருப்பதை அவதானிக்ககூடியதாக உள்ளது. இந்நிலையில் வீட்டுப் பாவனைக்கான மற்றும் வர்த்தக நிலையங்களுக்கான எரிவாயு சிலிண்டர்களின் உற்பத்தியை அதிகரித்து சந்தைக்கு விநியோகிப்பதற்கான சகல ஏற்பாடுகளும் முன்னெடுக்கப்பட்டுள்ளதாக சுட்டிக்காட்டப்பட்டுள்ளது. திரவ எரிவாயு மீள் நிரப்பலுக்காக கிடைக்கப்பெறும் சகல சிலிண்டர்களும் பரிசோதிக்கப்பட்டு மீள் நிரப்பும் நடவடிக்கைகள் முன்னெடுக்கப்படுகின்றன. எதிர்வரும் ஒருசில தினங்களில் மாத்திரம் ஒரு இலட்சத்து 80 ஆயிரம் சிலிண்டர்கள் சந்தைக்கு விநியோகிக்கப்படவுள்ளதாக லிட்ரோ நிறுவனம் அறிவித்துள்ளது. 24 மணித்தியாலங்களும் மீள் நிரப்பல் மற்றும் விநியோக செயற்பாடு முன்னெடுக்கப்பட்டுள்ளதாகவும் அதிக கேள்விக்கு மத்தியில் நாளாந்தம் சுமார் 40 ஆயிரம் சிலிண்டர்கள் நிரப்பப்படுவதாகவும் சுட்டிக்காட்டப்பட்டுள்ளது. இதுவரைக்காலமும் எரிவாயு சிலிண்டர்கள் 1998ம் ஆண்டு விநியோகிக்கப்பட்ட ளுடுளு 712 தரச்சான்றிதழின் கீழ் சந்தைக்கு விநியோகிக்கப்பட்டன. எனினும் புதிய கலவைக்கேற்ப புதிய தரச்சான்றிதழுடன் கடந்த டிசம்பர் மாதம் 20ம் திகதி முதல் எரிவாயு சிலிண்டர்கள் சந்தைக்கு விநியோகிக்கப்படுவதாக லிட்ரோ நிறுவனத்தின் தலைவர் தெஷார ஜயசிங்க தெரிவித்துள்ளார். இதேவேளை கேள்விக்கு தேவையான எரிவாயு சிலிண்டர் விநியோகத்தை போதுமானளவு முன்னெடுப்பதற்கு 3 வாரகாலம் தேவையென லாப் நிறுவனத்தின் தலைவர் டபிள்யு.கே.எச்.வேகபிட்டிய தெரிவித்துள்ளார். கடந்த காலங்களில் நாளொன்றுக்க 40 ஆயிரம் முதல் 50 ஆயிரம் சிலிண்டர்கள் விநியோகிக்கப்பட்டதாகவும் தற்போது 10 ஆயிரம் முதல் 15 ஆயிரம் சிலிண்டர்களே விநியோகிக்கப்படுவதாகவும் அவர் சுட்டிக்காட்டியுள்ளார். அண்மையில் அறிவிக்கப்பட்ட நீதிமன்ற உத்தரவிற்கமைய எரிவாயு சிலிண்டர்களை நிரப்புதல் பின்பற்ற வேண்டிய பாதுகாப்பு நடவடிக்கைகள் காரணமாக ஒருசில கால தாமதம் ஏற்ப்பட்டுள்ளதாக லாப் நிறுவனத்தின் தலைவர் தெரிவித்துள்ளார். ", "URL": "https://www.itnnews.lk/2023/10/05/386543/", "Category": "Breaking News,தேசிய செய்திகள்", "Parent URL": null}