{"Source": "ITN news", "Timestamp": "නොවැම්බර් 9, 2021 10:35", "Headline": "ශ්‍රී ලංකාව ඇතුළු රටවල් රැසක් පස්වැනි චීන ජාත්‍යන්තර ආනයන ප්‍රදර්ශනයට එක් වීමේ සම්මුතියට අත්සන් තබයි", "News Content": "සිව්වැනි චීන ජාත්‍යන්තර ආනයන ප්‍රදර්ශනය නොවැම්බර් 5වැනිදා සිට 10වැනිදා දක්වා  ශැංහයි නගරයේදී පැවැත්වේ. රටවල් 58ක් හා ජාත්‍යන්තර සංවිධාන 3ක් ජාතික ප්‍රදර්ශනයට සහභාගි වේ. රටවල් හා ප්‍රදේශ 127ක ව්‍යවසායකයෝ 3000කට අධික පිරිසක් ව්‍යාපාරික ප්‍රදර්ශනයට එක් ව සිටිති. මෙවර ප්‍රදර්ශනයට ශ්‍රී ලංකා ව්‍යාපාර 18ක් සහභාගි වේ.  කුළුබඩු, තේ, පොල් නිෂ්පාදන සහ මැණික් ආදී විශේෂ ශ්‍රී ලාංකික නිෂ්පාදන මෙහිදී ප්‍රදර්ශනය කෙරේ. ඒ සමගාමීව පැවැත්වෙන “නව සංකල්ප, නව අවස්ථා සහ නව සංවර්ධන” සංසදය පසුගිය 7 වැනිදා පැවැත්විණ. රටවල් 40ක පමණ ප්‍රදර්ශකයන් සහ චීන ගැනුම්කරුවෝ චීනයේ සංවර්ධන අවස්ථා පිළිබඳව එහිදී සාකච්ඡා කළහ. මේ අතර, ශ්‍රී ලංකාව, ජර්මනිය, ඉතාලිය, ජපානය, නවසීලන්තය ඇතුළු ආසියාව, යුරෝපය සහ ඕෂනියානු රටවල ව්‍යවසායකයෝ විශාල පිරිසක් ඊයේ (8) පස්වැනි චීන ජාත්‍යන්තර ආනයන ප්‍රදර්ශනයට සහභාගි වීමේ සම්මුතියට අත්සන් තැබූහ. ඔවුහු චීනයට පැමිණ පොදුවේ වෙළඳපළ ගවේෂණය කොට සංවර්ධන අවස්ථා බෙදාගනිමින් සාර්ථකත්වය අත්පත් කරගැනීම පිළිබඳ විශ්වාසය පළ කළහ.   ", "URL": "https://www.itnnews.lk/2023/10/05/374843/", "Category": "ජාත්‍යන්තර පුවත්", "Parent URL": null}