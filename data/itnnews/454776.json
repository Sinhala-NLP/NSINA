{"Source": "ITN news", "Timestamp": "ஜனவரி 10, 2023 16:17", "Headline": "ஆறு தசாப்தகால இசையாட்சி – kj ஜேசுதாஸ்", "News Content": "கானகந்தர்வன் kj ஜேசுதாஸ் அவர்களின் 83வது பிறந்த தினம் இன்றாகும். திரையிசை, கர்னாடக இசை, ஆன்மீக பாடல்கள், இசைத்தொகுப்புக்கள் உள்ளடங்கலாக தமிழ், மலையாளம், கன்னடம், தெலுங்கு, ஹிந்தி, ஒடிசா, பெங்காலி, மராத்தி, ஆங்கிலம், லத்தீன், சமஸ்கிருதம், துளு போன்ற பல்வேறு மொழிகளில் 80 ஆயிரத்திற்கும் அதிக பாடல்களை பதிவுசெய்துள்ளார். 06 தசாப்தங்களாக தன் வசீகரக்குரலால் ரசிகர்களை இசையாட்சி செய்து கொண்டிருப்பவர். பாடுவதையும் தாண்டி 70 ,80 களில் மலையாள திரைப்படங்களிற்கு இசையமைத்துள்ளார். உதாரணமாக Azhakulla Saleena, Theekkanal, Sanchari போன்ற திரைப்படங்களை கூறலாம். ஓர் கலைஞரின் திறமைக்கு ரசிகர்களின் கைதட்டுக்கள் எந்தளவு உத்வேகம் தருமோ அதுபோலவே விருதுகளும் கலைஞர்களுக்கான அங்கீகாரங்கள். அதன்படி பாடகர் ஜேசுதாஸிற்கும் பல விருதுகள் கிடைக்கபெற்றுள்ளன.   தெய்வீக குரலோன் kj ஜேசுதாஸ் குறிப்பாக சிறந்த ஆண் பின்னணிப் பாடகருக்கான தேசிய விருதை எட்டு முறை பெற்றுக்கொண்ட முதல் பாடகராக இன்றளவில் காணப்படுகின்றார்.\nfilmfare விருதுகள் , அத்துடன் கேரள, தமிழ்நாடு, ஆந்திரப் பிரதேசம், கர்நாடகா மற்றும் மேற்கு வங்காள மாநில அளவிலான விருதினையும் 40ற்கும் மேற்பட்ட தடவைகள் பெற்றுள்ளார். இவற்றுக்கு மேலாக 1975 இல் பத்மஸ்ரீ,  2002 இல் பத்ம பூஷன், மற்றும் 2017 இல் பத்ம விபூஷன் (இரண்டாவது மிக உயர்ந்த சிவிலியன் விருது) ஆகிய விருதுகளை இந்திய அரசால் கலைத்துறைக்கான அவரது பங்களிப்புகளுக்காக பெற்றுக்கொண்டார் . 2005 ஆம் ஆண்டில், மலையாளத் திரையுலகிற்கு அளித்த பங்களிப்பிற்காக கேரள அரசின் உயரிய விருதான ஜே.சி.டேனியல் விருது அவருக்கு வழங்கப்பட்டது. 2011 இல் ஜேசுதாஸ் அவர்களின்  இசைத் துறை பங்களிப்புகளுக்காக CNN-IBN  ன்  சிறந்த சாதனையாளர் விருதும் வழங்கி கௌரவிக்கப்பட்டார். அதேநேரம் 2006 ஆம் ஆண்டில், சென்னை ஏவிஎம் ஸ்டுடியோவில் ஒரே நாளில் நான்கு தென்னிந்திய மொழிகளில் 16 திரைப்படப் பாடல்களைப் பாடிய சாதனையாளராகவும் பதியப்படுகின்றார். kj ஜேசுதாஸ் அவர்களின் சுயசரிதம் My Life & My Thoughts என்ற பெயரில் ஆங்கிலத்தில் மொழி பெயர்க்கப்பட்டுள்ளது. ஐந்து வயதிலிருந்தே மீது ஆர்வம் கொண்டிருந்த ஜேசுதாஸ் அவர்கள் திரைப்படப் பாடகராக 1960களில் “கால்பாடுகள்” என்ற மலையாளத் திரைப்படத்தில் அறிமுகமாமானவர் .  எஸ்.பாலச்சந்தரின் பொம்மை திரைப்படத்தில் முதன்முதலாக “நீயும் பொம்மை, நானும் பொம்மை” என்ற பாடல் மூலம் தமிழில் அறிமுகமானார். ஆனால் முதலில் வெளியான படமாக கொஞ்சும் குமரி அமைந்தது. 1970களில் இந்தித் திரைப்படங்களில் பாடத்துவங்கினார். முதல் இந்தி மொழிப்பாடல் “ஜெய் ஜவான் ஜெய் கிசான்” என்ற திரைப்படத்திற்கு பாடினார். ஆயினும் அவர் பாடி வெளிவந்த முதல் இந்திப் படமாக “சோடிசி பாத்” அமைந்தது. இவற்றைத் தொடர்ந்து பல மொழிப்படங்களில் பல்லாயிரக்கணக்கானப் பாடல்களைப் பாடி ரசிகர்களின் மனதில் ஆழமான இடத்தை பெற்றார். குறிப்பாக ஜேசுதாஸ் கிறிஸ்துவராக இருந்தாலும்,சபரிமலை ஐய்யப்பன் மீது மிகுந்த அதிக ஈடுபாடு கொண்டவர் . அவர் ஐயப்பனுக்காக பாடிய ‘ஹரிவராசனம்’ பாடலே உத்தியோகபூர்வமாக இன்று வரை சபரிமலையில் ஒலித்துக் கொண்டிருக்கிறது. இசைக்காகவே தன்னை அர்ப்பணித்து அவர் பாடிய ஒவ்வொரு பாடலுமே ரசனையின் உச்சம். நம் சந்தோஷங்களிலும் கவலைகளிலும் ஒன்றிப்போகும் மாயக்குரலுக்கு சொந்தக்காரர் பாடகர் ஜேசுதாஸ் அவர்கள் ஒரு கலைப்பொக்கிஷத்தின் பிறந்ததினத்தில் அவர்பாடல்களை ரசித்து அவரை இன்னும் மேன்மைப்படுத்துவோம்…   ", "URL": "https://www.itnnews.lk/2023/10/05/454776/", "Category": "பன்முகம்", "Parent URL": null}