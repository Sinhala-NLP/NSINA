{"Source": "ITN news", "Timestamp": "අප්‍රේල් 29, 2022 14:22", "Headline": "ශ්‍රී ලංකා තරගාවලියට එක්වෙන ඕස්ට්‍රේලියා සංචිතය නම් කරයි", "News Content": "ශ්‍රී ලංකාව සමඟ පැවැත්වෙන එක්දින විස්සයි විස්ස සහ ටෙස්ට් ක්‍රිකට් තරගාවලිය සඳහා සහභාගී වන ඕස්ට්‍රේලියා ක්‍රීඩක සංචිත අද නම් කෙරුණා. මෙහිදී එක්දින හා විස්සයි විස්ස නායකත්වය ආරෝන් ෆින්ච්ට හිමිවී ඇති අතර ඇලෙක්ස් කැරී, පැට් කමින්ස්, ට්‍රාවිස් හෙඩ්,  මිචෙල් මාස්,  ග්ලෙන්ඩ් මැක්ස්වෙල,  මිචෙල් ස්ටාක් සහ ඩේවිඩ් වෝනර් ඇතුළු ක්‍රීඩකයින් 19 දෙනෙකු ශ්‍රී ලංකාව සමග පැවැත්වෙන එක්දින තරග සංචාරය සදහා නම් කර තිබෙනවා. දෙරට අතර පැවැත්වෙන ටෙස්ට් තරගාවලියේ ඕස්ට්‍රේලියා නායකත්වය වේගපන්දු යවන ක්‍රීඩක පැට් කමින්ස්ට හිමිව ඇති අතර උස්මාන් ක්වාජා,  ස්ටීවන් ස්මිත්,  ඩේවිඩ් වෝර්නර්,  ජේස් හැසල් වුඩ් ඇතුළු ක්‍රීඩකයින් 16 දෙනෙකු ද මෙම සංචිතයට ඇතුළත් කර තිබෙනවා. දෙරට අතර පළමු T20 තරගය ජුනි 07 වනදා කොළඹ ආර් ප්‍රේමදාස ක්‍රීඩාංගනයේදී පැවැත්වෙන අතර පළමු එක්දින තරගය පැවැත්වෙන්නේ පල්ලේකැලේ එක්දින ජාත්‍යන්තර ක්‍රිකට් ක්‍රීඩාංගනයේදී ජුනිමස 14 වනදායි. පළමු ටෙස්ට් තරගය ජුනි මස  29 වනදා ගාල්ල ජාත්‍යන්තර ක්‍රිකට් ක්‍රීඩාංගනයේදී පැවැත්වීමට නියමිතයි.     ", "URL": "https://www.itnnews.lk/2023/10/05/409019/", "Category": "ක්‍රීඩා,දේශීය පුවත්", "Parent URL": null}