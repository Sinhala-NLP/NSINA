{"Source": "ITN news", "Timestamp": "ජූලි 19, 2022 10:27", "Headline": "අනුප්‍රාප්තික ජනපති සටනට තිදෙනෙක් නම් කෙරේ – ඡන්දය හෙට", "News Content": "මෙරට ඉතිහාසයේ ජනාධිපතිවරයෙකු පත්කර ගැනීම සදහා පළමුවරට පාර්ලිමේන්තු ඡන්දයක් පැවැත්වීමට අදාළ නාමයෝජනා භාරගැනීම අද සිදුකෙරුණා. කෙසේ වෙතත් විපක්ෂ නායක සජිත් ප්‍රේමදාස මහතා ජනාධිපතිවරණ අපේක්ෂකත්වයෙන් ඉවත්වීමත් සමඟ රනිල් වික්‍රමසිංහ, ඩලස් අලහප්පෙරුම, අනුර කුමාර දිසානායක යන මහත්වරුන් පමණක් හෙට (20) පැවැත්වෙන ඡන්ද විමසීම සදහා ඉදිරිපත් වීමට නියමිතයි. ගෝඨාභය රාජපක්ෂ මහතා ජනාධිපති ධුරයෙන් ඉවත්වීමත් සමඟ ඉතිරි ධුර කාලය සදහා නව ජනාධිපතිවරයෙකු තෝරා ගැනීමට අදාල නාම යෝජනා බාර ගැනිම අද සිදුවුණා.  ඒ සදහා උදෑසන 10ට පාර්ලිම්න්තුව රැස් වු අතර නාම යෝජනා භාර ගැනීමේ ක්‍රියාවලිය මෙහෙයවුයේ පාර්ලිමේන්තු මහ ලේකම් ධම්මික දසනායක මහතායි. පාර්ලිමේන්තු ආරම්භයේ දී නාමයෝජනා භාර දෙන ලෙස මහලේකම්වරයා පාර්ලිමේන්තුවට දැනුම් දුන්නා. ඒ අනුව ඩලස් අලහප්පෙරුම මහතාගේ නම විපක්ෂ නායාක සජිත් ප්‍රේමදාස මහතා යෝජනා කළ අතර ස්ථීර කරනු ලැබුවේ ජී. එල් ජීරිස් මහතා විසින්. වැඩබලන ජනාධිපති රනිල් වික්‍රමසිංහ මහතාගේ නම යෝජනා කලේ දිනේෂ් ගුණවර්ධන මහතායි. මනුෂ නානායක්කාර මහතා විසින් රනිල් වික්‍රමසිංහ මහතාගේ නම ස්ථීර කළා. ජාතික ජනබලවේගයේ නායක අනුර කුමාරග් නම විජිත හේරත් යෝජනා කළ අතර හරිනි අමරසුරිය ස්ථිර කරනු ලැබුවා. නාමයෝජනා භාරගැනීමෙන් අනතුරුව පාර්ලිමේන්තු මහ ලේකම්වරයා නාමයෝජනා භාරදුන් අපේක්ෂකයින් කවුරුන්ද යන්න පිළිබදව පාර්ලිමේන්තුව දැනුවත් කළා. ජනාධිපතිවරණයට එක් මන්ත්‍රීවරයකුට වඩා ඉදිරිපත්ව සිටින හෙයින් 20වන බදාදා එනම් හෙට උදෑසන 10ට ජන්ද විමසීම සිදු කිරීමටයි  නියමිතව ඇත්තේ. අනතුරුව පාර්ලිමේන්තුව හෙට උදෑසන 10 දක්වා කල් තැබුණා. මෙවර ජනාධිපතිවරණ ඡන්ද විමසීම සදහා අපේක්ෂකයින් 4 දෙනෙකු ඉදිරිපත් වන බවට මින් පෙර ප්‍රකාශ කර තිබුණා. වැඩබලන ජනාධිපති රනිල් වික්‍රමසිංහ,  විපක්ෂ නායක සජිත් ප්‍රේමදාස,  ජනතා විමුක්ති පෙරමුණේ නායක අනුර කුමාර දිසානායක සහ ශ්‍රී ලංකා පොදු ජන පෙරමුණේ පාර්ලිමේන්තු මන්ත්‍රී ඩලස් අලහප්පෙරුම යන මහත්වරුන්. කෙසේ වෙතත් සජිත් ප්‍රේමදාස මහතා අද උදෑසන ට්විටර් සටහනක් තබමින් ප්‍රකාශ කලේ තමන් ජනාධිපතිවරණ සටනින් ඉවත් වන බවයි. මෙවන් පසුබිමක් යටතේ ඡන්ද විමසීම හෙට දිනයේ දි පැවැත්වෙනවා. ඡන්දය දීම ආරම්භ කිරීමට පෙර තේරීම් භාර නිලධාරියා ලෙස ක්‍රියා කරන පාර්ලිමේන්තු මහ ලේකම්වරයා හිස් ඡන්ද පෙට්ටි මන්ත්‍රීවරුන්ට පෙන්වා මුද්‍රා තැබිය යුතුයි. ඡන්ද විමසීම පැවැත්වෙන අවස්ථාවේ එක් එක් මන්ත්‍රීවරුන්ගේ නම් ප්‍රකාශයට පත්කිරීමත් සමඟ රහස් ඡන්දයක් ලෙසයි එය පැවැත්වෙනවා. ඡන්ද විමසීමේ දී ඡන්දය භාවිත කරනු ලබන මන්ත්‍රී සංඛ්‍යාවෙන්  50% ට වැඩි ප්‍රතිශතයක් ලබාගන්නා අපේක්ෂකයා නව ජනාධිපතිවරයා වශයෙන් තේරී පත්වනවා. ", "URL": "https://www.itnnews.lk/2023/10/05/423963/", "Category": "Breaking News,දේශීය පුවත්", "Parent URL": null}