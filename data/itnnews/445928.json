{"Source": "ITN news", "Timestamp": "நவம்பர் 16, 2022 13:02", "Headline": "ஹிருணிகா பிரேமச்சந்திரவுக்கு எதிரான டிபென்டர் வழக்கு மீண்டும் ஒத்திவைப்பு..", "News Content": "முன்னாள் பாராளுமன்ற உறுப்பினர் ஹிருணிகா பிரேமச்சந்திரவுக்கு எதிரான டிபென்டர் வழக்கு விசாரணை ஜனவரி மாதம் 30ம் திகதி வரை ஒத்திவைக்கப்பட்டுள்ளது. கொழும்பு மேல் நீதிமன்றத்தில் இன்றைய தினம் வழக்கு விசாரணைக்கு எடுத்துக்கொள்ளப்பட்டபோது ஹிருணிகா தரப்பு சட்டத்தரணி வழக்குக்குரிய வீடியோ சாட்சியங்கள் இரண்டை நீதிமன்றத்தில் தாக்கல் செய்யவுள்ளதாக தெரிவித்தார். குறித்த சாட்சியங்களின் உள்ளடக்கத்தை ஆராய்வதற்கு தமக்கு கால அவகாசம் தேவையென அவர் கோரிக்கை விடுத்தார். டிபென்டர் ரக வாகனமொன்றில் இளைஞரொருவரை கடத்திச்சென்று, முறையற்ற விதத்தில் தடுத்து வைத்து சித்திரவதைக்கு உட்படுத்தியதாக ஹிருணிகா பிரேமச்சந்திர மீது குற்றம் சுமத்தப்பட்டுள்ளது. வழக்கு விசாரணை 6 வருடங்களாக இடம்பெறுவதாக முறைப்பாட்டாளர் சார்பில் ஆஜரான பிரதி சொலிசிட்டர் ஜெனரல் ஜனக்க பண்டார நீதிமன்றத்தில் தெரிவித்தார். எனினும் வழக்கு ஜனவரி 30ம் திகதி வரை ஒத்திவைக்கப்படுவதாக நீதிபதி அறிவித்தார். அன்றைய தினம் வழக்கு விசாரணைக்கு எடுத்துக்கொள்ளப்படுமெனவும் நீதவான் குறிப்பிட்டார். ", "URL": "https://www.itnnews.lk/2023/10/05/445928/", "Category": "Breaking News,தேசிய செய்திகள்", "Parent URL": null}