{"Source": "ITN news", "Timestamp": "නොවැම්බර් 26, 2021 19:40", "Headline": "විවේචන එල්ල වුවත් රටේ අනාගතය වෙනුවෙන් ජනප්‍රිය නොවන තීන්දු තීරණ ගන්න වේවි", "News Content": "ගෝලීය ආර්ථික අභියෝග ජය ගනිමින් රට සමෘද්ධිය කරා ගෙන යාමට ඉදිරියේදී ද ජනප්‍රිය නොවන තීන්දු තීරණ රැසකට එළැඹීමට සිදුවනු ඇතැයි ජනාධිපති ගෝඨාභය රාජපක්ෂ මැතිතුමා පවසයි. ඒවා විවේචනයට ලක්වුවද නුදුරු අනාගතයේදීම එහි ප්‍රතිලාභ රටටත්, ජනතාවටත් හිමිවනු ඇති බව ජනාධිපතිතුමා කියා සිටි. කෙටිකාලීන අර්බුද ජයගත් පසු ආර්ථික සහන උදාකරගත හැකි වනු ඇති අතර, රට ගැන සිතා අවබෝධයෙන් කටයුතු කරන ලෙස තමා සියලුදෙනාගෙන් ඉල්ලා සිටින බව ද ජනාධිපතිතුමා සඳහන් කළේය. බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ අද (26) පස්වරුවේ පැවති “ජනාධිපති අපනයන සම්මාන උළෙල” අමතමින් ජනාධිපතිතුමා මේ බව ප්‍රකාශ කළා. ජනාධිපතිතුමා උත්සවය අමතා කළ සම්පූර්ණ කතාව, පළමුව, පසුගිය වසර දෙක පුරා ඔවුන්ගේ විශිෂ්ට කාර්ය සාධනය වෙනුවෙන් මෙම උත්සවයේදී ඇගයීමට ලක්වන සමාගම්වලට මම සුබ පතමි. එමෙන්ම අපගේ අපනයන කර්මාන්ත විසින් ශ්‍රී ලංකාවේ ආර්ථිකයට ලබාදෙන අඛණ්ඩ සේවය සඳහා ද මාගේ ප්‍රශංසාව එක් කරමි. අපනයනයන් මේ වන විට වසංගතයට පෙර පැවතී මට්ටම් දක්වා යථා\nතත්ත්වයට පත් වී ඇතිවා පමණක් නොව, වාර්තාගත ඉහළ මට්ටම් කරා ළඟා වී ඇති බව සටහන් කිරීමට මම විශේෂයෙන් සතුටු වෙමි. මෙම විශිෂ්ට ජයග්‍රහණය සඳහා දායක වූ සැමට මම උණුසුම් සුබ පැතුම් එක් කරමි. ශ්‍රී ලංකාවේ අපනයන කාර්ය සාධනයේ සාර්ථකත්වය අද රාත්‍රියේ සමරන අතරම, අපගේ වත්මන් තත්ත්වය පිළිබඳ යථාර්ථයට ද අප මුහුණ දිය\nයුතුය. අප රටේ ඉතිහාසයේ ඉතාම අභියෝගාත්මක මොහොතක මේ වනවිට අපි සිටින්නෙමු. COVID-19 වසංගතය ශ්‍රී ලංකාවට විනාශකාරී බලපෑමක් එක් කර ඇත. වසංගතය හේතුවෙන් බොහෝ ජීවිත අහිමි වූ අතර තවත් බොහෝ\nදෙනෙකු දුකට පත්වී ඇත. එහි ආර්ථික ප්‍රතිවිපාක ද ඉතා දරුණු විය. 2020 වසරේ 1 වන සහ 2 වන කාර්තු තුළ, මුළු රටම මාස දෙකහමාරක් අඛණ්ඩව වසා දැමීම හැර වෙනත් විකල්පයක් අපට නොතිබුණි. මහජන සෞඛ්‍ය සඳහා අවශ්‍ය වුවද, මෙම වසාදැමීම සහ ඉන්පසුව ක්‍රියාත්මක කරන ලද කෙටි කාලීන වසාදැමීම් සහ වසංගතයේ ප්‍රතිඵලයක් ලෙස ඇතිවූ ගෝලීය ආර්ථික පසුබෑම, අපගේ ආර්ථිකයේ සෑම අංශයකටම පාහේ බලපෑවේය. දෛනික වැටුප් ලබන්නන්, ස්වයං රැකියා වල නියතුවන්නන්, ගෘහ කර්මාන්ත සහ කුඩා හා මධ්‍ය පරිමාණ ව්‍යවසායකයින් යන සියල්ලෝම දැඩි ලෙස පීඩාවට පත් වූහ. බොහෝ ව්‍යාපාර වැසී ගියේය, බොහෝ පුද්ගලයන්ට තම ජීවනෝපාය අහිමි විය, බොහෝ පවුල් දරිද්‍රතාවයට පත් විය. පාස්කු ඉරිදා ත්‍රස්ත ප්‍රහාරයෙන් පසු විශාල ලෙස බලපෑමකට ලක්ව තිබු සංචාරක ව්‍යාපාරය මුළුමනින්ම විනාශයට පත් විය. මෙම අංශය රටේ විශාලතම සේවා යෝජකයන්ගෙන් එකක් පමණක් නොව විදේශ විනිමය උපයන අපගේ ප්‍රධානතම අංශයක් ද විය. විදේශයන්හි රැකියාවල නියුතු බොහෝ ශ්‍රී ලාංකිකයන්හට රැකියා අවස්ථා අහිමි වීමත් සමඟ ඔවුන්ගේ ප්‍රේෂණ හරහා ලැබෙන වැදගත් විදේශ විනිමය ද අපට අහිමි විය. රට වසා දැමීම අවසන් කිරීමෙන් පසුවත් වෛරසය පැතිරීම වැළැක්වීම සඳහා සීමාවන් පැණවීම මඟින් අදහස් වන්නේ ආර්ථික ඵලදායිතාව තවමත් සම්පූර්ණයෙන් යථා තත්ත්වයට පත් වී නොමැති බවයි. කාර්ය මණ්ඩල සාමාජිකයින් COVID අසාදනය වූ බව සොයා ගැනීමෙන් පසු, ප්‍රමුඛ පෙළේ නිෂ්පාදකයින් ලෙස ඔබගෙන් බොහෝ දෙනෙකුට ද\nකර්මාන්තශාලාවල මෙහෙයුම් විටින් විට නතර කිරීමට සිදුවන්නට ද ඇත. මහජන සෞඛ්‍ය දෘෂ්ටිකෝණයකින් බැලුකල මෙම පූර්වාරක්ෂාවන් අවශ්‍ය වුවද, ඒවා අපගේ ආර්ථිකයට සැලකිය යුතු බලපෑමක් ඇති කළ හැකිය.\nවසංගත තත්ත්වය තුළ රජයේ වියදම් ද විශාල වශයෙන් වැඩි කිරීමට සිදු වූ බව ද සඳහන් කළ යුතුය. රට වසාතැබූ කාල සීමාව පුරා, දෛනික වැටුප් ලබන්නන් සහ දුප්පත් ජනතාව වෙනුවෙන් මුදල් සහ වියළි සලාක ප්‍රදානයන් වැනි ක්‍රම මඟින් ආධාර සැපයීමට සිදුවිය. සංචාරක ව්‍යාපාරය ඇතුළු කර්මාන්ත කිහිපයකට ණය සහන ලබා දීමට සිදු විය. කොවිඩ් පරීක්ෂාවන් සිදුකිරීම, පුද්ගලික ආරක්ෂක උපකරණ සැපයීම, වෛද්‍ය සැපයුම් සහ ප්‍රතිකාර වියදම් ඇතුළු සෞඛ්‍ය සේවා වියදම් විශාල වශයෙන් වැඩි වූ අතර නිරෝධායනයට සම්බන්ධ වියදම් බොහෝ දුරට\nරජය විසින් දරන ලදී. වයස අවුරුදු 16 ට වැඩි සියලුම දෙනාගෙන් 84% ක් සම්පූර්ණයෙන් එන්නත් කර ඇති ඉතා සාර්ථක අපගේ එන්නත් ව්‍යාපාරය වෙනුවෙන් ද සැලකිය යුතු මූල්‍ය පිරිවැයක් දරා ඇත. මෙම සියලු වියදම් සහ වසංගතයේ ආර්ථික බලපෑම හේතුවෙන් ඇති වූ ආදායම් අහිමිවීම රජයේ මූල්‍ය තත්ත්වයට දැඩි ලෙස බලපෑම් එල්ල කර ඇත. විශේෂයෙන්ම අපේ විදේශ විනිමය සංචිත විශාල ලෙස ක්ෂය වී තිබේ. වසංගතයට පෙර සිටම ශ්‍රී ලංකාව සතුව තිබූ ඉහළ විදේශ ණය තත්ත්වය සැලකිල්ලට ගත්විට මෙය විශේෂයෙන්ම සැලකියයුතු තත්වයකි. දශක ගණනාවක් තිස්සේ, ශ්‍රී ලංකාවේ ආර්ථික වර්ධනයේ ඵල මහජනතාව අතර සාධාරණ ලෙස බෙදා හැරීම සහතික කිරීමට මෙතෙක් පැවති රජයන් විසින් උත්සාහ කර ඇත. පුළුල් පරාසයක ජනගහනයට ප්‍රතිලාභ ලබා දෙන යටිතල පහසුකම්, සේවා සහ සමාජ සුභසාධන වැඩසටහන් සඳහා නිරන්තරයෙන් ඉහළ වියදම් කිරීමට මෙය හේතුවක් වී ඇත. සමුච්චිත වශයෙන්, මෙම ප්‍රයත්නයන්ගේ ප්‍රතිඵලයක් ලෙස ශ්‍රී ලංකාව සමාන ආදායම් මට්ටම් ඇති අනෙකුත් රටවලට වඩා සාපේක්‍ෂව ඉහළ ජීවන තත්ත්වයක් ලබා දීමට සමත් වී ඇත. නිදසුනක් වශයෙන්, අපගේ නිදහස් අධ්‍යාපනය සහ නිදහස් සෞඛ්‍ය සේවා ක්‍රම මෙම කලාපයේ ඉහලම ගුණාත්මයකින් යුතු ඒවා වේ. කෙසේ වෙතත්, අධික වියදම් තිබියදීත්, ව්‍යාපාර ක්‍රියාකාරකම් දිරිමත් කිරීමට සහ ආර්ථික වර්ධනය ඉහළ නැංවීමට රජයන්ගේ පැවති අපේක්ෂාව මත අඩු බදු පාලන ක්‍රම ඇති වූ අතර මෙය අඛණ්ඩ අයවැය හිඟයයන් ඇතිකිරීමට හේතුවිය. එබැවින් අපගේ සංවර්ධන වැඩසටහන් බොහෝ දුරට පවත්වාගනු ලැබුවේ බහුපාර්ශ්වික ආධාර සපයන ආයතන සහ වෙනත් රටවල් විසින් සපයනු ලබන අරමුදල් සහ ජාත්‍යන්තර මූල්‍ය වෙලඳපොලවල් වලින් ලබාගත් ණය හරහා ය.\nඑහි ප්‍රතිඵලයක් ලෙස, අද, රට ණය ආපසු ගෙවීමේ දී අහිතකර තත්ත්වයකට මුහුණ දී ඇත. වසර 2021 සහ 2022 සඳහා ශ්‍රී ලංකාව විසින් ඇ. ඩොලර් බිලියන 4 කට අධික විදේශ ණය ආපසු ගෙවිය යුතු අතර, පිළිවෙළින් ඩොලර් බිලියන 1ක් සහ ඩොලර් බිලියන 1.5 ක් වශයෙන් බැඳුම්කර ආපසු ගෙවීම ද මෙයට ඇතුළත් වේ. පසුගිය දශක කිහිපය තුළ සහනදායී අරමුදල් සහ වාණිජ ණය අතර අනුපාතය විශාල ලෙස ඉහළ ගොස් ඇති අතර, වසර 2022 දී පමණක් අප විසින් ඩොලර් බිලියන 1.3 කට ආසන්න පොලී පිරිවැයක් ගෙවිය යුතුය. මෙය, වසංගතයේ බාහිර කම්පන තත්වයන් ඇති වූ පසු ශ්‍රී ලංකාවට හැසිරවීම සඳහා ඉතිරි කර ඇත්තේ ඉතා කුඩා මූල්‍ය අවකාශයකි. ශ්‍රී ලංකාව මුහුණ දී සිටින වත්මන් අර්බුදයට දීර්ඝ සහ සංකීර්ණ ඉතිහාසයක් ඇත. වත්මන් ගෝලීය ආර්ථික තත්ත්වය සහ එහි ක්ෂණික ප්‍රතිඵල (outlook) මගින් එම තත්ත්වය සැලකිය යුතු ලෙස තවදුරටත් නරක අතට හරවා ඇත (worsened). වසංගතය ලෝකයේ බොහෝ ප්‍රදේශ පුරා අඛණ්ඩව පැතිර යමින් පවතී. සමහර යුරෝපීය රටවල් මහා පරිමාණයෙන් සිදුවන මරණ වළක්වා ගැනීම සඳහා ඉදිරි සතිවලදී එම රටවල් වසාදැමීම ගැන සලකා බලමින් සිටී. මෙය අපගේ සංචාරක ක්ෂේත්‍රය ප්‍රකෘතිමත් වීමට මෙන්ම අපගේ අපනයන\nසඳහා වන ගෝලීය ඉල්ලුමට ද බලපානු ඇත. ගෝලීය සැපයුම් දාම සීමාවන් ද අද සියලුම කර්මාන්තවලට පාහේ බලපායි. ශීඝ්‍රයෙන් ඉහළ යන බලශක්ති පිරිවැය සහ භාණ්ඩ ප්‍රවාහන වියදම් ලොව පුරා ඉහළ මිල ගණන් සහ හිඟතාවයන් ඇතිකිරීම සඳහා දායක වේ. ලොව පුරා බොහෝ කලාපයන් දශක තුනකට ආසන්න කාලයක් තුළ ඔවුන්ගේ ඉහළම උද්ධමන අගයන් අත්විඳිමින් සිටින අතර ගෝලීය මිල මට්ටම් මේ වන විට වාර්තාගත ලෙස ඉහළ ගොස් තිබේ. මෙම අඛණ්ඩ ගැටලුවල ආර්ථික ප්‍රතිවිපාක ඉදිරි මාස වලදි ශ්‍රී ලංකාවට බලපානු ඇත. මෙම තත්ත්වය කළමනාකරණය කර රට සමෘද්ධිය කරා ගෙන යාමට ප්‍රතිපත්තිමය මැදිහත් වීම් අවශ්‍ය වනු ඇත, විශේෂයෙන් කෙටි කාලීනව එය ජනප්‍රිය නොවිය හැක. ඔබ බොහෝ දෙනෙක් මෙම මැදිහත්වීම් විවෙචනය කරන බව මම දනිමි.\nමෙම පියවර ක්‍රියාත්මක කරනුයේ වර්තමානයේදී, අපට වෙනත් විකල්පයක් නොමැති නිසා බව හඳුනාගෙන තේරුම් ගන්නා ලෙස මම ඔබෙන් ඉල්ලා සිටිමි. ක්ෂණික අර්බුදය ජයගත් පසු, මෙම මැදිහත්වීම්වලින් සමහරක් ලිහිල් කළ හැකිය. කෙසේවෙතත්, පසුගිය වසරේ සිට ක්‍රියාත්මක වු ඇතැම් ආනයන සීමා කිරිම් වැනි ප්‍රතිපත්තිමය මැදිහත්වීම් කිහිපයක් වාසිදායක ප්‍රතිලාභ ලබා දි ඇත.\nඑමගින් නව දේශීය කර්මාන්ත සංවර්ධනය සඳහා අවකාශයක් නිර්මාණය කර ඇත. මෙම නව කර්මාන්ත බුද්ධිමත්ව පෝෂණය කිරීම අත්‍යවශ්‍ය වේ. ගුණාත්මකභාවය අඩුකර කෘත්‍රිම හිඟයන් ඇතිකරමින් කෙටිකාලීන ලාභ ඉපයිම් වෙනුවට ගෝලීය වශයෙන් තරඟකාරි විය හැකි ගුණාත්මක නිෂ්පාදන බිහිකිරීමට මෙම නව කර්මාන්ත ක්‍රියා කළ යුතුයි. මෙය සියලුදෙනාගේ යහපත උදෙසා හේතුවේ. අපගේ ආර්ථිකයට මධ්‍ය කාලීන සිට දිගු කාලීනව වර්ධනය වීමට ඇති හොඳම ක්‍රමය වන්නේ නව අපනයන වෙළෙඳපොළ අවකාශය ජය ගනිමින් නව අපනයන නිෂ්පාදන නිර්මාණය කිරීමයි. ශ්‍රී ලංකාව සතුව සුවිශේෂි හැකියාවක් පවති. මෙහි ස්වභාවික සම්පත් බහුලව පවති, උගත් සහ ඵලදායි ශ්‍රම බලකායක් සිටි. අපට විශාල ලෙස ප්‍රතිලාභ ලබා ගත හැකි භූ උපය මාර්ගික පිහිටිමක් ඇත. අපගේ අපනයන බෝග, විශේෂයෙන් තේ, කුරුඳු, ගම්මිරිස් සහ පුවක් ලෝකයේ හොඳම තත්ත්වයේ බෝග ලෙස සැලකේ. මෙමගින් ලැබෙන අවස්ථාවන් ප්‍රයෝජනයට ගනිමින් අපනයනයට ප්‍රථම\nමෙම බෝග සඳහා වැඩි වටිනාකමක් එකතු කළ යුතුය. අපට පළතුරු සහ එළවළු විශාල අස්වැන්නක්ද ඇත. ඒවායින් බෝහොමයක් සැපයුම්දාමයේ පවතීන දුර්වලතා හේතුවෙන් අපතේ යයි. මෙම අපතේ යන නිෂ්පාදන ශ්‍රී ලංකාව තුළ සකස් කර ගෝලීය වෙළඳපොළට අපනයන කළ හොත් තවත් බෝහෝ ආර්ථික වටිනාකමක් රටතුළ නිර්මාණය කළ ගත හැක. ශ්‍රී ලංකාව තුළ පරිසර හිතකාමී සහ සෞඛ්‍යහිතකර කාබනික කෘෂිකර්මාන්තය දිරිමත් කිරීමේ ප්‍රතිපත්තිය ශ්‍රී ලංකාවේ දැකිය යුතු වන්නේ මෙම සන්දර්භය තුළ යි. ලොව පුරා සිටින පාරිභෝගිකයින් දේශගුණික විපර්යාසවල බලපෑම් වලට වඩා සංවේදීවන විට කාබනික හරිත කෘෂිකාර්මික නිෂ්පාදන අපනයනය සඳහා වැඩි අවස්ථාවක් ලැබෙනු ඇත. සුදුසු සහතික කිරීම සහ සෙයුම් යාන්ත්‍රණයන් ක්‍රියාත්මක වු පසු අපගේ කෘෂිකාර්මික අංශය දැනට භූක්ති විදිනවාට වඩා ඉතා ඉහළ මට්ටමකට\nලඟ විය හැක. එබැවින් කාබනික පොහොර, කාබනික කෘෂිකාර්මික නිෂ්පාදන සහ පිරිසැකසුම්කරණය යන කේෂත්‍ර සඳහා ආයෝජනයට සුවීශේෂි අවස්ථා ඇති අතර මෙම නිෂ්පාදන සඳහා නව අපනයන වෙළඳපළ අවස්ථාද තිබේ.\nකෘෂිකාර්මික ඵලදායිතාව ඉහළ නැංවීමට ඇති හැකියාව වැඩි දියුණු කිරීමට තාක්ෂණය යොදා ගැනීමට දිගුකාලීනව අපෙගේ ආර්ථිකයට ප්‍රතිලාභ ගෙන දිය හැකි අවස්ථාවකී. අපගේ ජාතියට ප්‍රතිලාභ සැලසෙන අතරම ඔබට විශාල දිගුකාලීන වටිනාකමක් ජනනය කළ හැකි එවැනි අවස්ථා ගවේෂණය කරන ලෙස මම ඔබව තරයේ දිරිමත් කරමි.\nශ්‍රී ලංකාවේ බොහෝ ඛනිජ සම්පත් ආශ්‍රීතව එවැනි අවස්ථා පවතී. මෙම ඛනිජද්‍රව්‍ය අමුද්‍රව්‍ය ආකාරයෙන් වඩාත් දියුණු වෙළෙඳපොළවල් වෙත අපනයනය කිරීම අප විසින් ක්‍රමානුකූලව බැහැර කළ යුතුය. ඒ වෙනුවට අප අවධානය යොමු කළ යුත්තේ අගය එකතු කළ කර්මාන්ත දේශිය වශයෙන් සංවර්ධනය කිරීම කෙරෙහිය. මෙහිදී ව්‍යාපාර ප්‍රජාවටද\nපැහැදිළි කර්යභාරයක් පැවරී ඇත. මෙම අවකාශය සඳහා ආයෝජනය කිරීමට අමතරව ව්‍යාපාර සහ ව්‍යවසායකයින් ශ්‍රී ලංකාවේ මෙම සම්පත් ආශ්‍රිතව කර්මාන්ත සංවර්ධනය කිරීමට අවශ්‍ය තාක්ෂණය හුවමාරු කළ හැකි ප්‍රමුඛපෙළේ ගෝලීය සමාගම් සමඟ හවුල්කාරීත්වයන් වර්ධනය කළ යුතුය. කාබනික කෘෂිකාර්මික නිෂ්පාදන අපනයන කිරීම සහ අපගේ ඛනිජ සම්පත් සඳහා අගය එකතු කළ කර්මාන්ත සංවර්ධනය කිරීම ශ්‍රී ලංකාවේ අපනයන ක්ෂේත්‍රය ව්‍යාප්ත කරලිම සඳහා විභවතාවයක් පවතින අංශයන් අතර පවතී. අග්නිදිග ආසියාතික රටවල අපනයන විවිධාංගීකරණය දශක ගණණාවක් පුරා ඔවුන්ගේ වැඩි දියුණු කළ ආර්ථික කාර්යසාධනය සඳහා බෙහෙවින් දායක වී ඇත. ශ්‍රී ලංකාවට එය අනුගමනය නොකිරීමට හේතුවක් නැත. රජය සහ පෞද්ගලික අංශය මෙය යථාර්තයක් කර ගැනීමට අත්වැල් බැඳගෙන ක්‍රියා කළ යුතුයි. පුද්ගලික අංශය විසින් ඉදිරිපත් කරනු ලබන නව ක්‍රියාවලින් සඳහා සහය දීම සහ පහසුකම් සැලසීම මගින් රජය තම වගකීම ඉටුකරලන අතර ක්‍රමෝපායීක වශයෙන් වැදගත් කර්මාන්ත සඳහා සෘජු විදේශ ආයෝජන සඳහා ආකර්ශණිය දිරිගැන්වීම් ලබා දිමේන් ද රජය තම කාර්යභාරය ඉටු කරලයි. අපනයන කර්මාන්ත වල ක්‍රියාකාරීත්වය සඳහා ශේෂව ඇති බාධාවන් කඩිනමින් විසදන බවටද අප සහතික වෙමු.\nශ්‍රී ලාංකීක කර්මාන්ත මුහුණ දෙන ප්‍රධානතම ගැටළුවක් වන්නේ අදික බලශක්ති පිරිවැයයි. මෙතරම් පුනර්ජනනීය බලශක්ති ප්‍රභවයන්ගේ ආශිර්වාදය ලැබුවද ශ්‍රී ලංකාවේ බලශක්ති අවශ්‍යතාවයෙන් වැඩි ප්‍රමාණයක් පොසිල ඉන්ධන හරහා ජනනය වීම කණගාටුවට කරුණකී. මෙය විදුලි බල සැපයුමේ පිරිවැය විශාල ලෙස වැඩි කරනවා පමණක්\nනොව පරිසරයටද ඉතා හානිකර වේ. 2030 වන විට ශ්‍රී ලංකාවේ බලශක්ති අවශ්‍යතාවයෙන් 70%ක් පුනර්ජනනීය ප්‍රභවයන්ගෙන් උත්පාදනය කිරීමට මා පැහැදිලි ඉලක්කයක් තබා ඇත්තේ එබැවිනි. සියලුම පර්ශවකරුවන්ගේ සාමුහීක ප්‍රයත්නයකින් මෙම ඉලක්කය මීට පෙර ලඟාකර ගැනීමට හැකි වනු ඇත. එමඟින් ශ්‍රී ලාංකීක කර්මාන්ත\nවලට පිරිසිදු ලාභදායි බලශක්ති පරිහරණයේ ප්‍රතිඵල භූක්ති විදිමට හැකිවනු ඇත. ව්‍යාපාර සඳහා වඩාත් හිතකර පරිසරයක් නිර්මාණය කිරීම සඳහා අවශ්‍ය අනෙකුත් නිවැරදි කිරීම් රෙගුලාසි විධිමත් කිරීම් සහ ප්‍රතිපත්ති අනුකූලතාව පවත්වා ගැනීම යන ආදීය ඉදිරියට යෑමේදී ඉහළ ප්‍රමුඛතාවක් හිමි වන අංශයි. මෙම පියවරයන් අපගේ ආර්ථිකය නැවත නඟා සිටවීමට හා අනාගතයේ දී සෞභාග්‍යය උදාකරගැනීමට අවස්ථාව උදා වේ. කෙසේ වෙතත්, සාර්ථක අපනයනකරුවන් ලෙස ඔබසැමට ඉටු කිරීමට ඉතා වැදගත් කාර්යභාරයක් ඇත. පවතින ශ්‍රී ලාංකේය නිෂ්පාදන සඳහා නව අපනයන වෙළෙඳපළක් නිර්මාණය කිරීමටත්, අපනයනය සඳහා නව ශ්‍රී ලාංකීය නිර්මාණ ඉදිරිපත් කිරීමටත් ඔබ ඔබේ පළපුරුද්ද, හැකියාව, මූල්‍ය ශක්තිය සහ ඔබේ පුළුල් ජාත්‍යන්තර ජාලයන් භාවිතා කළ යුතුය. සියළුම ශ්‍රී ලාංකීකයන්ට යහපත් අනාගතයක් නිර්මාණය කිරීමට මෙය අත්‍යවශ්‍ය වේ. ඉදිරි මාස සහ වසර වලදී අප මේ සඳහා වෙහෙස මහන්සී වී බුද්ධිමත්ව ක්‍රියා කිරීමට උත්සහ කළ හොත් අපට සාර්ථක සහ වඩාත් සමෘද්ධිමත් අනාගතයකට පදනම ගොඩනගා ගත හැකි බව මට විශ්වාසයි.   ", "URL": "https://www.itnnews.lk/2023/10/05/378875/", "Category": "දේශීය පුවත්", "Parent URL": null}