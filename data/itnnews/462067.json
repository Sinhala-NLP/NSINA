{"Source": "ITN news", "Timestamp": "පෙබරවාරි 21, 2023 10:04", "Headline": "අනවසරයෙන් මැණික් ගැරූ පුද්ගලයින් 6 දෙනෙකු අත්අඩංගුවට", "News Content": "රක්වාන ගංඉවුරේ අනවසරයෙන් මැණික් ගැරූ පුද්ගලයින් 6 දෙනෙකු අත්අඩංගුවට ගත් බව පොලිස් විශේෂ කාර්ය බලකාය සදහන් කළා. උපකරණ රැසක් ද මෙහිදී සොයා ගැනුණා. ස්වභාවික පරිසරයට හානි සිදුකරමින් රක්වාන ගංඉවුරේ දිගුකාලයක සිට අනවසර පතල් කැනීම් සිදුකරගෙන ගොස් තිබෙනවා. පොලිස් විශේෂ කාර්ය බලකායේ උඩවලව කඳවුරේ නිලධාරීන්ට ලැබුණු තොරතුරකට අනුව මෙම ප්‍රදේශයේ වැටලීමක් සිදුකළා. එහිදී අනවසරයෙන් මැණික් ගැරීමේ නිරතවී සිටි කොළඹගේ ආර ප්‍රදේශයේ පදිංචිකරුවන් 6 දෙනෙකු අත්අඩංගුවට ගත් බවයි විශේෂ කාර්ය බලකාය සදහන් කළේ. උපකරණ රැසක්ද මෙහිදී සොයා ගැනුණා. මේ අතර අපරාධ රැසකට සම්බන්ධ පුද්ගලයෙකු හෙරොයින් සමග මීටියාගොඩ ප්‍රදේශයේදී අත්අඩංගුවට ගනු ලැබුවා. සැකකරු සන්තකයේ තිබී හෙරොයින් ග්‍රෑම් 8යි මිලිග්‍රෑම් 110ක් සොයා ගත් බවයි පොලිස් විශේෂ කාර්ය බලකාය සදහන් කළේ. පුද්ගල ඝාතනයක්, වෙඩි තැබීම් කිහිපයක් මෙන්ම ගිනි අවි සන්තකයේ තබා ගැනීම් ආදී චෝදනා රැසක් සම්බන්ධයෙන් අත්අඩංගුවට ගත් සැකකරුට එරෙහිව අධිකරණයේ නඩු විභාග වෙමින් පවතිනවා.       ", "URL": "https://www.itnnews.lk/2023/10/05/462067/", "Category": "දේශීය පුවත්", "Parent URL": null}