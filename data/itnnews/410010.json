{"Source": "ITN news", "Timestamp": "மே 6, 2022 12:57", "Headline": "அக்கறைப்பற்று சம்பவம் : 8 பொலிஸ் அதிகாரிகள் 3 சிவில் பாதுகாப்பு படையினர், சாதாரண பொதுமக்கள் இருவருக்கு காயம்.", "News Content": "அக்கறைப்பற்று கல்முனை வீதியின் பாலமுனை வைத்தியசாலைக்கு முன்பாக அமைக்கப்பட்டுள்ள பொலிஸ் சோதனை சாவடிக்கு முன்பாக இடம்பெற்ற விபத்து தொடர்பில் சர்ச்சைகள் ஏற்பட்டுள்ளன. பாதுகாப்பற்ற முறையில் தலைக்கவசம் அணியாமல் வேகமாக பயணித்த மோட்டார் சைக்கிள் ஒன்றை பொலிஸார் தடுத்து நிறுத்த சமிஞ்சை வழங்கிய வேளையில் மோட்டார் சைக்கிளை செலுத்திய நபர் நிறுத்தாது செல்ல முற்பட்ட வேளையில், விபத்துக்குள்ளான நிலையில் காயமடைந்துள்ளார். அதன்போது பிரதேசவாசிகள் பெரும் எண்ணிக்கையிலானோர் சம்பவ இடத்திற்கு வருகை தந்து பொலிஸ் அதிகாரிகள் 2 பேரை தாக்கியுள்ளதோடு, பொலிஸ் காவல் அரணுக்கு தீ மூட்டியுள்ளதாக பொலிஸ் திணைக்களத்தின் ஊடகப் பிரிவு தெரிவித்துள்ளது. அதனையடுத்து ஏற்பட்ட அமைதியின்மையை கட்டுப்படுத்துவதற்காக சம்பவ இடத்திற்கு பொலிஸ் குழுவொன்று அனுப்பி வைக்கப்பட்டிருந்த நிலையில், அவர்கள் மீதும் தாக்குதல் மேற்கொள்ளப்பட்டுள்ளது. அக்கரைப்பற்று பொலிஸ் நிலைய பொறுப்பாதிகாரி உட்பட 8 பொலிஸ் அதிகாரிகளும், சிவில் பாதுகாப்பு படை உறுப்பினர்கள் 3 பேரும், சாதாரண பொதுமக்கள் 2 பேரும் காயமடைந்துள்ளதாகவும், பொலிஸ் ஊடகப்பேச்சாளர், சிரேஷ்;ட பொலிஸ் அத்தியட்சகர் நிஹால் தல்துவ தெரிவித்துள்ளார். காயமடைந்தவர்கள் அக்கறைப்பற்று மற்றும் அம்பாறை வைத்தியசாலையில் அனுமதிக்கப்பட்டுள்ளனர். அதன்போது பொலிஸார் மேற்கொண்ட துப்பாக்கிச்சூட்டில் ஒருவர் காயமடைந்துள்ளார். இந்நிலையில் காயமடைந்தவர்கள் ஆபத்தான கட்டத்தில் இல்லையெனவும் பொலிஸ் ஊடகப்பேச்சாளர் குறிப்பிட்டுள்ளார். சம்பவம் தொடர்பில் பொத்துவில் வலயத்திற்கு பொறுப்பான உதவி பொலிஸ் அத்தியட்சகர் தலைமையில் மேலதிக விசாரணைகள் முன்னெடுக்கப்பட்டுள்ளமை குறிப்பிடத்தக்கது. ", "URL": "https://www.itnnews.lk/2023/10/05/410010/", "Category": "Breaking News,தேசிய செய்திகள்", "Parent URL": null}