{"Source": "ITN news", "Timestamp": "ජූලි 24, 2023 16:56", "Headline": "බිත්තරවල ලේබල් ගැලෙව්වේ කවුද කියා ඉක්මනින් සොයන්න – අසේල සම්පත් ඉල්ලයි", "News Content": "ඉන්දියාවෙන් මෙරටට ආනයනය කළ බිත්තර වල ලේබල් ඉවත් කිරිමේ ජාවාරමට සම්බන්ධ කවුරුන් ද යන්න වහා සොයා බලන්නැයි ආපනශාලා හිමියන්ගේ සංගමයේ සභාපති අසේල සම්පත් මහතා රජයෙන් ඉල්ලා සිටිනවා. ඉන්දියාවෙන් මෙරටට ආනයනය කළ බිත්තර තොගයක් දුම්මල සූරිය ප්‍රදේශයේ දී සොයා ගැනුණා. එම බිත්තර වල ලේබල් ඉවත් කිරීම සිදුකර තිබු අතර එම බිත්තර තොගය පොලිස් භාරයට ගෙන මුද්‍රා තැබීමටයි කටයුතු කෙරුණේ. එම බිත්තර මෙරට බිත්තර සමග මිශ්‍රකොට වෙළදපොළට යොමුකර ඇති බව ද පැවසෙනවා. ඊයේ සොයා ගත් මෙම බිත්තර තොගය මහජන සෞඛ්‍ය පරීක්ෂවරුන් ඉදිරියේ විනාශ කළා. මේ අතර ශ්‍රී ලංකා සත්ත්ව නිෂ්පාදකයින්ගේ සංගමය ඉල්ලා සිටින්නේ ඉන්දියාවෙන් ආනයනය කළ බිත්තර වෙළදපොළට නිකුත් කිරිමේ තීරණය පිළිබද යළි සලකා බලන ලෙසයි. එම බිත්තර බේකරි නිෂ්පාදන සදහා පමණක් ලබා දීමට කැබිනට් අනුමැතිය හිමිවු බවයි ඔවුන් පෙන්වා දෙන්නේ. ඉන්දියාවෙන් ආනයනය කළ බිත්තර සතොස ඇතුළු සුපිරි වෙළදසැල් වලින් පාරිභෝගික ජනතාව වෙත ලබාදීමට අමාත්‍යවරයා ගත් තීරණයට එරෙහිව ඇතැම් සංගම් මාෆියාවක් ආරම්භ කර ඇති බව සමස්ත ලංකා ආපනශාලා හා අවන්හල් හිමියන්ගේ සංගමය පවසනවා. ", "URL": "https://www.itnnews.lk/2023/10/05/502405/", "Category": "දේශීය පුවත්,නවතම පුවත්", "Parent URL": null}