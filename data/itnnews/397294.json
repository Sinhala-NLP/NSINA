{"Source": "ITN news", "Timestamp": "පෙබරවාරි 24, 2022 09:25", "Headline": "ශ්‍රී ලංකා – ඉන්දියා 20යි 20 ක්‍රිකට් තරගාවලිය අද ඇරඹේ", "News Content": "ශ්‍රී ලංකාව සහ ඉන්දියාව අතර පැවැත්වෙන 20 යි 20 ක්‍රිකට් තරගාවලියේ පළමු 20 යි 20 තරගය අද පැවැත්වෙනවා. ඒ ඉන්දියාවේ ලක්නව් හිදීයි. මෙම තරගාවලියේ නිල විකාශන අයිතිය හිමිව තිබෙන්නේ ස්වාධීන රූපවාහිනි මාධ්‍ය ජාලයටයි. කණ්ඩායම් දෙකම යහපත් මානසික තත්ත්වයකින් යුතුව අද තරගය සදහා එක්වන බවයි ක්‍රීඩා විචාරකයන් පෙන්වා දුන්නේ. කෙසේ වෙතත් ශ්‍රී ලංකා කණ්ඩායමේ ක්‍රීඩකයන් කිහිපදෙනෙකුටම අද තරගයට ක්‍රීඩා කිරීමේ අවස්ථාව අහිමි වී තිබෙනවා. කුසල් මෙන්ඩිස් ඔස්ට්‍රේලියා තරගයේදී ඇතිවූ ආබාධයක් හේතුවෙන් අද දිනයේදී ක්‍රීඩා නොකරන අතර වනිදු හසරංග අවසන් පීසීආර් පරීක්ෂණය පොසිටිව් වීම හේතුවෙන් අද තරගයට එක්වන්නේ නැහැ. ඒ අනුව නවකයින් රැසකගෙන් සමන්විත වූ ශ්‍රී ලංකා කණ්ඩායමේ ආරම්භක පිතිකරුවන් ලෙස ධනුෂ්ක ගුණතිලක හා පැතුම් නිශ්ශංක ක්‍රීඩා කිරීමට නියමිතයි. මේ අතර ඉන්දීය කණ්ඩායමේ ද සූර්ය කුමාර් යාදෙව් සහ දීපක් චහාර් අබාධවලට ලක්වීම හේතුවෙන් සංචිතයෙන් ඉවත් කෙරුණා. කෙසේ වෙතත් ඉන්දීය ආරම්භක පිතිකරුවන් ලෙස ඉෂන් කිෂන් සහ රුත්රාජ් ගයික්වඩ් ක්‍රීඩා කරනු ඇති. ශ්‍රී ලංකා වෙලාවෙන් අද රාත්‍රී 7 ට ආරම්භ වන තරගය ස්වාධීන රූපවාහිනිය ඔස්සේ සජීවිව විකාශය කෙරෙනවා.   ", "URL": "https://www.itnnews.lk/2023/10/05/397294/", "Category": "Breaking News,ක්‍රීඩා,දේශීය පුවත්", "Parent URL": null}