{"Source": "ITN news", "Timestamp": "සැප්තැම්බර් 28, 2021 18:33", "Headline": "යාල විනාශයට ඇද දමන්න හදන කබානා හෝටලය", "News Content": "යාල ජාතික වනෝද්‍යානයට ආසන්න වන සංරක්ෂණ කලාපය තුළ වනය එළි පෙහෙළි කොට හෝටලයක් ඉදි කරමින් පවතින බව අපට වාර්තා වනවා.  අක්කර 40ක කැලෑවක් විනාශ කොට මෙම හෝටලය ඉදි කිරීම ගැන කිසිවක් නොදන්නා බවයි වන සංරක්ෂණ නිලධාරීන් පවසන්නේ. කෙසේවෙතත් මේ නිසා තමන් දැඩි අනතුරක බව ප්‍රදේශයේ ගොවීන් පවසනවා. යාල වන සංරක්ෂණ ප්‍රදේශයට අයත් ඝන වනාන්තරය එළි පෙහෙළි කොට මෙම හෝටලය ඉදි කරනවාට අමතරව සියඹලාගස් වැවට ජලය සැපයෙන ආර හරස් කොට බැකෝ යන්ත්‍ර යොදා ගනිමින් වැවක් ඉදි කිරීමට බැම්මකුත් බැද ඇති බවයි වාර්තා වන්නේ. තිස්සමහාරාම ප්‍රදේශයේ හෝටල් හිමියෙකු මෙම අනවසර ඉදිකිරීම් සිදුකරන බවටයි චෝදනා එල්ලවන්නේ. කබානා හෝටලයක් ඉදිකිරීමේ ස්ථානයට ආසන්නයේ විශාල වැව් බැම්මක් ඉදිකොට වැසිජලය රදවා ගැනීමට කටයුතුකළ ආකාරය දැක ගත හැකියි. වසරකට මාස තුනක් හේන් ගොවිතැනෙහි යෙදෙන තමන්ට වන සංරක්ෂණ නිලධාරීන් දැඩි නීති රීති පනවා ඇති බව ප්‍රදේශයේ ගොවීන් පවසනවා. අඩි පහකට වඩා උස ගසක් කැති මිටකටවත් කැපීම තහනම් අවස්ථාවක මහගස් මුළින් උදුරා දැවැන්ත පරිසර හානියක් සිදුකර ඇති බව ඔවුන් පෙන්වා දෙනවා. වන අලින් ආහාරයට ගන්නා ගස් රැසක්ද මුලින් උදුරා දමා කබානා ඉදිකර තිබෙනවා. මෙම අනවසර ඉදිකිරීම්වලට මීටර් 500 ක් පමණ පහළිනුයි සියඹලා වැව පිහිටා ඇත්තේ. ඉන් කුඹුරු අක්කර 50කට දියවර සැපයෙන අතර ගොවි පවුල් 42ක් ඒ තුළින් ජීවනෝපාය සපුරා ගන්නවා. එහෙත් හෝටල් හිමියා හිතුමතේ වැවක් ඉදිකර ඇති නිසා සියඹලාගස්වැවට ජලය සැපයීම නතර වී ඇති බවයි ගොවීන් පෙන්වා දෙන්නේ. හම්බන්තොට වන සංරක්ෂණ අඩවි සහකාර නිලධාරීගෙන් විමසූ විට ඔහු පැවසුවේ වනාන්තරය එළිපෙහෙළි කිරීම පිළිබදව තමන් කිසිවක් නොදන්නා බවයි. යාල ආශ්‍රිතව වනය එළි පෙහෙළි කොට මෙලෙස අනවසර ඉදිකිරීම් සිදු කිරීම අලි මිනිස් ගැටුමටද හේතුවක් බව ප්‍රදේශවාසීන් පවසනවා. වන සංරක්ෂණ නිලදාරීන් එය ආරක්ෂා කර ගැනීමට කටයුතු නොකිරීම විමතියට කරුණක් බවයි ප්‍රදේශවාසීන් පවසන්නේ.         ", "URL": "https://www.itnnews.lk/2023/10/05/365648/", "Category": "Breaking News,දේශීය පුවත්", "Parent URL": null}