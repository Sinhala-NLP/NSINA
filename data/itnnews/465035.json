{"Source": "ITN news", "Timestamp": "මාර්තු 3, 2023 15:53", "Headline": "මැතිවරණය සම්බන්ධයෙන් මුදල් ලේකම්ට ශ්‍රේෂ්ඨාධිකරණයෙන් නියෝගයක්", "News Content": "පාර්ලිමේන්තුව මගින් සම්මත කර තිබෙන අයවැය තුළින් 2023 වසරේ මැතිවරණ කටයුතු සඳහා වෙන්කර තිබෙන මුදල් ප්‍රතිපාදන රඳවා ගැනීම වළක්වාලමින් ශ්‍රේෂ්ඨාධිකරණය මුදල් අමාත්‍යංශ ලේකම්වරයාට තහනම් නියෝගයක් නිකුත් කළා. මෙම නියෝගයත් සමග මැතිවරණ කොමිසම ප්‍රකාශ කළේ පළාත් පාලන ඡන්දය පැවැත්වෙන දිනය ලබන සතියේ ප්‍රකාශයට පත්කරන බවයි. සමගි ජන බලවේගයේ  මහලේකම් රංජිත් මද්දුමබණ්ඩාර මහතා ඉදිරිපත් කළ මූලික අයිතිවාසිකම් පෙත්සමක් විභාගයට ගැනීමට අවසර දෙමින් ප්‍රීති පද්මන් සූරසේන, ජනක් ද සිල්වා සහ ප්‍රියන්ත ප්‍රනාන්දු යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලලයි මෙම නියෝගය ලබා දුන්නේ. මැතිවරණ කොමිසමේ සභාපති ඇතුළු සාමාජිකයන් වෙනුවෙන් ජනාධිපති නීතීඥ සාලිය  පීරිස් මහතා අධිකරණය හමුවේ කරුණු දැක්වූවා. ඔහු කියා සිටියේ පළාත් පාලන ඡන්ද විමසීම මාර්තු 9 වනදා පැවැත්වීමට මැතිවරණ කොමිසම තීරණය කළේ ඒකමතිකව බවයි. එහෙත් ඡන්දය අත්‍යවශ්‍ය කටයුත්තක් ලෙස නම්කර නොමැති නිසා මුදල් ප්‍රතිපාදන මුදාහැරිය නොහැකි බවට මුදල් අමාත්‍යාංශ ලේකම්වරයා සදහන් කළ බව ඔහු පැවසුවා. මැතිවරණය පැවැත්වීම අත්‍යවශ්‍ය ද නැද්ද යන්න තීරණය කිරීමට මුදල් අමාත්‍යවරයාට හැකියාවක් නැති බවටයි ඔහු තර්ක කළේ. පළාත් පාලන ඡන්ද විමසීමට මැතිවරණ කොමිසම රුපියල් බිලියන 8ක් ඉල්ලා තිබුණා. මැතිවරණ රාජකාරී සදහා වන වාහනවලට ඉන්ධන කෝටාව වැඩිකරන ලෙස කළ  ඉල්ලීම ද ප්‍රතික්ෂේප වුණා. පොලිස්පතිවරයා ද ඉකුත් මැතිවරණවලට වඩා හය ගුණයකින් වැඩි වියදම් ඇස්තමේන්තුවක් ඉදිරිපත් කළ බව කී සාලිය පීරිස් මහතා මේ තුළින් ජනතා පරමාධිපත්‍ය අවතක්සේරුවට ලක්වන බව පෙන්වා දුන්නා. ඉදිරිපත් වූ සියලු කරුණු සලකා බැලීමෙන් අනතුරුවයි ඡන්දයට අයවැයෙන් වෙන්කර ඇති මුදල් රදවාගැනීම වළක්වාලමින් මුදල් අමාත්‍යාංශ ලේකම්වරයාට තහනම් නියෝගය නිකුත් කළේ. මේ අතර මෙම ශ්‍රේෂ්ඨාධිකරණ තීන්දුවත් සමග මැතිවරණය පැවැත්වෙන දිනය ප්‍රකාශයට පත්කිරීම ලබන සතියේ මුල්දින කිහිපයට කල්දැමූ බව මැතිවරණ කොමිසන් සභාව පවසනවා. මැතිවරණය පැවැත්වීම සදහා දිනයක් තීරණය කිරීමට මැතිවරණ කොමිසම අද රැස්වුණා. මැතිවරණ කොමිසමේ සභාපතී නීතිඥ නිමල් ජී පුංචිහේවා මහතා පැවසුවේ අදාළ පාර්ශ්ව සමග සාකච්ඡා කර ඡන්දය පැවැත්වෙන දිනය ප්‍රකාශයට පත්කරන බවයි. මුදල් අමාත්‍යාංශ ලේකම්වරයා ඇතුළු නිලධාරීන් සහ රජයේ මුද්‍රණාලයාධිපතිනිය ඇතුළු අදාළ සියලු අංශ සමග එම සාකච්ඡාව පැවැත්වෙනු ඇති. ඒ අනුව ලබන සතියේ මුල්දින කිහිපයේදී මෙම සාකච්ඡා පැවැත්වෙන බව කී සභාපතිවරයා අනතුරුව පළාත්  පාලන ඡන්දය පැවැත්වෙන දිනය ප්‍රකාශයට පත්කරන බවද සදහන් කළා.     ", "URL": "https://www.itnnews.lk/2023/10/05/465035/", "Category": "Breaking News,දේශීය පුවත්", "Parent URL": null}