{"Source": "ITN news", "Timestamp": "පෙබරවාරි 24, 2022 14:03", "Headline": "ජ්‍යෙෂ්ඨ මාධ්‍යවේදී බන්දුල පද්මකුමාර අභාවප්‍රාප්ත වෙයි", "News Content": "ජ්‍යෙෂ්ඨ මාධ්‍යවේදී  බන්දුල පද්මකුමාර මහතා අභාවප්‍රාප්ත වී තිබෙනවා. කොළඹ පෞද්ගලික රෝහලකදී ඒ මහතා මිය යන විට  71 වන වියේ පසු වුණා.මාධ්‍යවේදියෙකු ලෙස පුවත්පත් කලාවේ දීර්ඝ කාලයක් සේවය කළ බන්දුල පද්මකුමාරයන් ගීතා, සරසි, වැනි සිනමා පුවත්පත්ද කුමරි, පතිපතිනි වැනි සඟරා රාශියක් ආරම්භ කිරීමට ද ඒ මහතා මුල් වී තිබේ. චිත්‍රපට කලාවටද දායකත්වයක් ලබා දුන් ඒ මහතා ලේක්හවුස් ආයතනයේ සභාපතිවරයා ලෙසද කාලයක් සේවය කළා. මුද්‍රිත පුවත්පත රූපවාහිනිය වෙත ගෙනයමින් රූපවාහිනියට පත්තර වැඩසටහන මුලින්ම හඳුන්වාදුන් පද්මකුමාර මහතා මුල් පිටුව සහ ලෝක සිතියම යන වැඩසටහන් තුළින් විශාල ජනප්‍රියත්වයක් ලබා ගත්තා. අදටත් සියලු රූපවාහිනි නාලිකා තුළ විකාශය වන පත්තර වැඩසටහන් බන්දුල පද්මකුමාරයන්ගේ අඩි පාරේ යමින් ගොඩනැගූ වැඩසටහන් බවට පත්ව තිබෙනවා.ඒ මහතාගේ දේහය පිළිබඳ අවසන් කටයුතු අද පස්වරුවේ සිදු කෙරෙනවා.   ", "URL": "https://www.itnnews.lk/2023/10/05/397438/", "Category": "දේශීය පුවත්", "Parent URL": null}