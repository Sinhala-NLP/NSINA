{"Source": "ITN news", "Timestamp": "අප්‍රේල් 30, 2023 12:32", "Headline": "කම්කරු දිනය සැමරීමට ජනතාව මෙන්ම දේශපාලන පක්ෂ සුදානම්", "News Content": "හෙටට යෙදී ඇති කම්කරු දිනය සැමරීමට වැඩකරන ජනතාව මෙන්ම දේශපාලන පක්ෂ ද සුදානම් වෙමින් සිටිනවා. මැයි දිනය වෙනුවෙන් පෙළපාලි හා සැමරුම් රැසක් පැවැත්වීමටයි කටයුතු යොදා ඇත්තේ. 137 වැනි ලෝක කම්කරු දිනය යෙදී ඇති හෙට දිනයේ මෙරට දේශපාලන පක්ෂවල මැයි දින රැළි කොළඹ සහ මහනුවර කේන්ද්‍ර කර ගනිමින් පැවැත්වෙනවා. ශ්‍රී ලංකා පොදුජන පෙරමුණේ මැයි රැළිය බොරැල්ල කැම්බල් පිටියේ දී පස්වරු 2කට පැවැත්වීමට නියමතයි. ඒ අභියෝග බිද අභිලාෂ ජයගමු යන තේමාව මුල්කර ගනිමින්. එක්සත් ජාතික පක්ෂ මැයි දින රැළිය සුගතදාස ක්‍රීඩාංගනයේ දී සවස 2කට පැවැත්වෙනවා. එහි මෙවර තේමාව වන්නේ 2048 ජයගමු යන්නයි. මේ අතර සමගි ජන බලවේගයේ මැයි රැළිය කොළඹ ඊ ඒ ගුණසිංහ ක්‍රීඩාංගනයේදී පස්වරු 2කට පැවැත්වීමටයි කටයුතු යොදා ඇත්තේ. ශ්‍රී ලංකා නිදහස් පක්ෂ මැයි දින රැළිය මහනුවර මහජන වෙළෙඳපොළ ඉදිරිපිට ආරම්භ වන්නේ හෙට පස්වරු දෙකටයි. නිවහල් වෙමු සවිමත් වෙමු යන තේමාවෙනුයි සංවිධාන කර ඇත්තේ. ජනතා විමුක්ති පෙරමුණ කොළඹ විහාර මහාදේවි උද්‍යානයේ දී මෙවර මැයි දින රැළිය පැවැත්වීමට කටයුතු යොදා තිබෙනවා. මේ අතර උත්තර ලංකා සභාගය තම මැයි රැළිය කොළඹ හයිඩ් පිටියේ  දී හෙට පස්වරු 3ට පැවැත්වීමටයි කටයුතු යොදා ඇත්තේ.     ", "URL": "https://www.itnnews.lk/2023/10/05/479439/", "Category": "දේශීය පුවත්", "Parent URL": null}