{"Source": "ITN news", "Timestamp": "සැප්තැම්බර් 26, 2022 18:35", "Headline": "බොරතෙලේ ප්‍රමිතිය ගැන ප්‍රකාශයක් කළ උපයෝගීතා සභාපතිට වැඩ වරදීද?", "News Content": "මහජන උපයෝගිතා කොමිෂන් සභාවේ සභාපතිවරයා බොරතෙල්වල ප්‍රමිතිය සම්බන්ධයෙන් සිදුකර ඇති ප්‍රකාශයට ලංකා ඛනිජතෙල් නීතිගත සංස්ථාව නීතිමය ප්‍රතිචාර ඉදිරියේ දී දක්වනු ඇති බව අමාත්‍ය කංචන විජේසේකර මහතා පවසනවා. ට්විටර් පණිවිඩයක් නිකුත් කරමිනුයි ඒ මහතා මේ බව කියා සිටින්නේ. රූපවාහිනී නාලිකාවක් සමග පසුගිය දා පැවැති සම්මුඛ සාකච්ඡාවක දී මහජන උපයෝගිතා කොමිෂන් සභාවේ සභාපති ජනක රත්නායක මහතා ප්‍රකාශ කර ඇත්තේ ශ්‍රී ලංකා බලධාරීන් වැරදි බොරතෙල් වර්ගයක් ආනයනය කර ඇති බවයි. සභාපතිවරයා වැඩිදුරටත් කියා සිටියේ එම බොරතෙල් පිරිපහදුවෙන් පසු ලබා ගන්නා නැප්තා ඉන්ධන මෙරට බලාගාරවලට ගැලපෙන ඉන්ධන වර්ගය නොවන බවයි. ඒවායෙහි අධික සල්ෆර් ප්‍රමාණයක් අඩංගු වන බව ජනක රත්නායක මහතා ප්‍රකාශ කර තිබුණා. කෙසේ වෙතත් මීට ප්‍රතිචාර දක්වමින් අමාත්‍ය කංචන විජේසේකර මහතා ප්‍රකාශ කර ඇත්තේ අදාළ චෝදනා පිළිබද ලංකා ඛනිජ තෙල් නීතිගත සංස්ථාව සභාපතිවරයාට නීතිමය ප්‍රතිචාර දක්වනු ඇති බවයි. සංස්ථාව සතුව ප්‍රමාණවත් ඩීසල් සහ ඉන්ධන තොග පවතින අතර ලක්ෂපාන බලාගාරයේ  බිඳ වැටීම, ඩීසල් සහ ඉන්ධන කළමනාකරණය සඳහා ලංකා විදුලිබල මණ්ඩලය සතුව ප්‍රමාණවත් තරම් මුදල් නොමැතිකම මෙම දීර්ඝ කරන ලද විදුලි කප්පාදුවට හේතුව බව අමාත්‍යවරයා කියා සිටිනවා. එම දීර්ඝ කිරීම සඳහා මහජන ලංකා විදුලිබල මණ්ඩලය උපයෝගිතා කොමිසමෙන් ඉල්ලා ඇති ලිපිය ද අමාත්‍ය කංචන විජේසේකර මහතා ට්විටර් ඔස්සේ පළ කර තිබුණා. එම ලිපියට අනුව දැනට පවතින ගල් අගුරු ලබන ඔක්තෝබර් මාසය අවසන් වන තෙක් ප්‍රමාණවත් වනු ඇති.  කෙසේ වෙතත් ඛනිජතෙල් නිතිගත සංස්ථාව ආනයනය කර ඇති තෙල්වල අඩංගු සල්ෆර් ප්‍රතිශතය ඉහළ යාම හේතුවෙන් ඉදිරියේ දී අම්ල වැසි වුවද ඇති විය හැකි බවට සමගි තෙල් වරාය විදුලිය ඒකාබද්ධ වෘත්තිය සමිති සන්ධානයේ කැදවුම්කරු ආනන්ද පාලිත මහතා ඊයේ චෝදනාවක් එල්ල කළා. මෙම ප්‍රකාශය සම්බන්ධයෙන් ඛනිජතෙල් නීතිගත සංස්ථාවේ නිලධාරීන්ගෙන් අප විමසීමක් කළා. ගෙන්වා ඇති බොරතෙල් පිළිබද නගන චෝදනා පදනම් විරහිත බවයි අමාත්‍යංශ නිලධාරීන් ප්‍රකාශ කළේ. ඕනෑම බොරතෙල් වර්ගයක් ගෙන්වා පිරිපහදු කිරීමේ දී සල්ෆර් ඩයොක්සයිඩ් අතුරු ඵලයක් ලෙස නිකුත්වීම සාමාන්‍ය සිදුවීමක් බවයි ඔවුන් පෙන්වා දෙන්නේ. එමෙන්ම පිරිපහදුවේ කුළුනේ උස මට්ටම මීටර් 100 ක් දක්වා ඇති බැවින් සල්ෆර් ඩයොක්සයිඩ් දහනය වීම හෝ ඉහළට ගමන් සිදුවන අතර සාමාන්‍ය ජනතාව ජීවත් වන පොළොව් මට්ටමට ළගාවීමක් සිදු නොවන බවයි එහිදී ප්‍රකාශ වුණේ. එමෙන්ම ආනන්ද පාලිත මහතා පවසන පරිදි සේවකයින්ගේ හෝ ප්‍රදේශවාසීන්ගේ ශ්වසන අපහසුතායක් හා අම්ල වැසි පිළිබද කිසිදු තොරතුරක් මෙතෙක් හෙළිව නැහැ. ", "URL": "https://www.itnnews.lk/2023/10/05/437208/", "Category": "Breaking News,දේශීය පුවත්", "Parent URL": null}