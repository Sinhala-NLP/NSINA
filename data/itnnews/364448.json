{"Source": "ITN news", "Timestamp": "සැප්තැම්බර් 23, 2021 11:34", "Headline": "වායු දූෂණය හේතුවෙන් වසරකට මිලියන 7කට දිවි අහිමිවෙයි", "News Content": "වායු දූෂණ හේතුවෙන් වසරක් පාසා මියයන සංඛ්‍යාව මිලියන 7 ක් වන බව ලෝක සෞඛ්‍ය සංවිධානය පෙන්වා දෙනවා.ගෝලීය වායු දූෂණය වඩාත් භයානක අවදියකට අවතීර්ණ වී ඇති බවයි එම සංවිධානය වැඩිදුරටත් පෙන්වා දෙන්නේ. මීට පෙර අපේක්ෂිත තත්ත්වයට වඩා ගෝලීය වායු දූෂණය වඩාත් භයානක වී ඇති බව ලෝක සෞඛ්‍ය  සංවිධානය අනතුරු අඟවනවා. වායු දූෂණය හා සම්බන්ධ විවිධ රෝග හේතුවෙන් වාර්ෂිකව අකාලයේ මිය යන සංඛ්‍යාව මිලියන 7 ක් පමණ වන බවයි පැවසෙන්නේ. විෂ වායු සහ අංශු වැඩිවීමත් සමඟ මිනිසුන්ගේ සෞඛ්‍යයට සිදුවන හානිය ඉහළ ගොස් තිබෙනවා. අඩු ආදායම් සහ මධ්‍යම ආදායම් රටවල් මෙම තත්ත්වය හේතුවෙන් වැඩි වශයෙන් පීඩාවට පත්ව සිටිනවා. සංවර්ධන ඉලක්ක වෙනුවෙන් පොසිල ඉන්ධන මත යැපීම මීට ප්‍රධාන හේතුවක් වී ඇති බව ද පැවසෙනවා. ලබන නොවැම්බර් මාසයේදී පැවැත්වෙන එක්සත් ජාතීන්ගේ දේශගුණික විපර්යාස පිළිබඳ සමුළුවේදී පවතින තත්ත්වය සම්බන්ධයෙන් අවධානය යොමු කර අහිතකර වායු විමෝචනය අඩුකර ගැනීමට වහා පියවර ගත යුතු බව එක්සත් ජාතීන්ගේ සාමාජික රටවල් 194 කින් ලෝක සෞඛ්‍ය සංවිධානය ඉල්ලා සිටිනවා.     ", "URL": "https://www.itnnews.lk/2023/10/05/364448/", "Category": "අතන මෙතන,ජාත්‍යන්තර පුවත්", "Parent URL": null}