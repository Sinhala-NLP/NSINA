{"Source": "ITN news", "Timestamp": "நவம்பர் 15, 2022 12:35", "Headline": "லக்ஹண்ட வானொலி இன்றைய தினம் தமது 26வது பிறந்த தினத்தை கொண்டாடுகின்றது…", "News Content": "சுயாதீன தொலைக்காட்சி ஊடக வலையமைப்பின் எமது சகோதர வானொலியான லக்ஹண்ட வானொலி இன்றைய தினம் தமது 26வது பிறந்த தினத்தை கொண்டாடுகின்றது. தரமான படைப்புக்களை நாடடுக்கு வழங்கும் வானொலிகளில் லக்ஹண்ட வானொலிக்கு இரசிகர்கள் மத்தியில் தனி இடமுண்டு. இலங்கையர்களின் குரலாக ஒலிக்கும் லக்ஹண்ட வானொலி நாட்டு மக்களின் நன்மதிப்பை தொடர்ந்தும் வென்று 26 வருடங்களாக வானொலி வானலைகளில் வலம் வருகிறது. 1996ம் ஆண்டு நவம்பர் மாதம் 15ம் திகதி நாட்டின் வானொலி வரலாற்றில் திருப்புமுனையை ஏற்படுத்தும் வகையில் லக்ஹண்ட வானொலி சேவை ஆரம்பிக்கப்பட்டது. சுயாதீன தொலைக்காட்சி ஊடக வலயமைப்பின் அப்போதைய தலைவராக செயற்பட்ட நியூட்டன் குணரத்தனவின் கோரிக்கைக்கமைய, லக்ஹண்ட ஆரம்பத்திற்கு அடித்தளம் இடப்பட்டது. குறித்த காலப்பகுதியில் ஊடக அமைச்சராக இருந்த தர்மசிறி சேனாநாயக்க லக்ஹண்ட வானொலியின் ஆரம்பத்திற்கு வித்திட்டார். அன்று தொடக்கம் லக்ஹண்ட வானொலியில் பணியாற்றிய பலர் இன்று இலங்கையிலுள்ள ஊடக நிறுவனங்களில் முக்கிய பதவிகளில் வகிப்பது லக்ஹஷண்ட வானொலிக்கு பெருமை சேர்க்கும் விடயமாகும். கலைத்துறையில் புதிய வழிகளை தேடிச்செல்லும் பலருக்கு களம் அமைத்துக்கொடுத்த இடமாகவும் லக்ஹண்ட வானொலி தமது பெருமையை நிலைநாட்டியுள்ளது. இதேவேளை இன்றைய தினம் 26வது வருட பூர்த்தி நிகழ்வு லக்ஹண்ட ஸ்தாபகரும், சிரேஷ்ட ஊடகவியலாளருமான நியூட்டன் குணரத்தனவின் தலைமையில் சுயாதீன தொலைக்காட்சி ஊடக வலையமைப்பு வளாகத்தில் இடம்பெற்றது. வலையமைப்பின் எச்.டி.கலையகத்தில் நிகழ்வு ஏற்பாடு செய்யப்பட்டிருந்தது. சுயாதீன தொலைக்காட்சி ஊடக வலையமைப்பின் தலைவர் சுதர்ஷன் குணவர்தன உள்ளிட்ட சிரேஷ்ட அதிகாரிகள் நிகழ்வில் கலந்துக்கொண்டனர். ", "URL": "https://www.itnnews.lk/2023/10/05/445782/", "Category": "Breaking News,அண்மைய செய்திகள்,தேசிய செய்திகள்,பன்முகம்", "Parent URL": null}