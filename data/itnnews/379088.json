{"Source": "ITN news", "Timestamp": "නොවැම්බර් 28, 2021 11:41", "Headline": "ප්‍රදේශ කීපයකට නායයාම් අනතුරු ඇඟවීම් නිකුත් කෙරේ", "News Content": "ප්‍රදේශ කීපයකට නායයාම් අනතුරු ඇඟවීම් නිකුත්කර ඇති බව ජාතික ගොඩනැගිලි පර්යේෂණ සංවිධානය පවසනවා. කොළඹ, කළුතර , නුවර , කෑගල්ල , කුරුණෑගල, මාතලේ, නුවරඑළිය සහ රත්නපුර දිස්ත්‍රික්කවලටයි මේ වනවිට නායයාම් අනතුරු ඇඟවීම් නිකුත්කර තිබෙන්නේ. කෑගල්ල රුවන්වැල්ල මාර්ගයේ ගලිගමුව බෝයගම ප්‍රදේශයේ පස් කන්දක් කඩා වැටීමෙන් මාර්ගයේ ගමනා ගමනයට බාධා එල්ලවුණා. මේ වනවිට ගමනාගමනය සඳහා මාර්ගයේ එක් මන්තීරුවක් විවෘතකර තිබෙනවා. මේ අතර අයහපත් කාලගුණය හේතුවෙන් තාවකාලිකව වසා තැබුණු කොළඹ නුවර මාර්ගය අද උදෑසන යළි විවෘත කෙරුණා. කඩුගන්නාව ප්‍රදේශයේ ඇතිවූ නායයාම් අවදානම හේතුවෙන් ඊයේ රාත්‍රී 11 ට පමණ මාර්ගය කඩුගන්නාව ප්‍රදේශයෙන් තාවකාලිකව වසා දැමීමටයි පියවර ගැනුණේ. ජල ගැලීම්වලින් පීඩාවට පත් ජනතාවට සහන සැලසීමට පියවර ගෙන ඇති වව්නියාව දිස්ත්‍රික් ලේකම් පී ඒ සරත්චන්ද්‍ර මහතා පවසනවා. අධික වර්ෂාවෙන් හානියට පත් නිවාස 57 ක් සහ වැව් 8 ක් කඩිනමින් පිළිසකර කෙරෙන බවයි ඒ මහතා ප්‍රකාශ කළේ. සෙට්ටිකුලම ප්‍රා දේශීය ලේකම් කොට්ඨාසයේ නිවාස 19 ක් , නෙදුන්කර්නි නිවාස 26 ක් , වව්නියාව දකුණු නිවාස 15 ක් ඇතුළු නිවාස 57 ක් පිළිසකර කිරීමටයි කටයුතු කෙරෙන්නේ.   ", "URL": "https://www.itnnews.lk/2023/10/05/379088/", "Category": "Breaking News,දේශීය පුවත්", "Parent URL": null}