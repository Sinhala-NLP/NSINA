{"Source": "ITN news", "Timestamp": "සැප්තැම්බර් 6, 2022 10:31", "Headline": "22 ගැන ශ්‍රේෂ්ඨාධිකරණයේ තීරණය කතානායක පාර්ලිමේන්තුවට දැනුම් දෙයි", "News Content": "22 සංශෝධන පනත් කෙටුම්පතේ ඇතැම් වගන්ති ව්‍යවස්ථාවවට අනුකූල නොවන බව ශ්‍රේෂ්ඨාධිකරණ කතානායකවරයාට දැනුම් දී තිබෙනවා. ඇතැම් වගන්ති ව්‍යවස්ථාවට අනුකූල බවත් ඇතැම් වගන්ති සංශෝධන කළ යුතු බවත් ශ්‍රේෂ්ඨාධිකරණය  පාර්ලිමේන්තුවට දැනුම් දී  තිබෙනවා. 22 සංශෝධන පනත් කෙටුම්පත සම්බන්ධයෙන් ශ්‍රේෂ්ඨාධිකරණ තීන්දුව අද කතානායක මහින්ද යාපා අබේවර්ධන මහතා විසින් පාර්ලිමේන්තුවට දැනුම් දුන්නා. රජය විසින් පාර්ලිමේන්තුවට ඉදිරිපත් කළ ආණ්ඩුක්‍රම ව්‍යවස්ථාවේ 22 සංශෝධන පනත් කෙටුම්පත අභියෝගයකට ලක් කරමින් පාර්ශ්ව කිහිපයක් අධිකරණය හමුවේ පෙත්සම් ගොනුකර තිබුණා. අගවිනිසුරු ජයන්ත ජයසූරිය, බුවනෙක අලුවිහාරේ සහ අර්ජුන ඔබේසේකරගෙන් සමන්විත ත්‍රිපුද්ගල විනිසුරු මඩුල්ලක් හමුවේ අදාළ පෙත්සම් විභාගයට ගැනුනු අතර එම විභාගය අවසන් වීමෙන් අනතුරුවයි ශ්‍රේෂ්ඨාධිකරණය අදාළ තීන්දුව කතානායකවරයාට දැනුම් දුන්නේ. ඒ අනුව අද උදෑසන පාර්ලිමේන්තුව රැස්වීමෙන් අනතුරුව කතා නායකවරයා එම තීන්දුව පාර්ලිමේන්තුවට ඉදිරිපත් කළා. ශ්‍රේෂ්ඨාධිකරණයේ තීන්දුව මත මෙම පනත් කෙටුම්පතේ ඇතැම් වගන්ති ව්‍යවස්ථාවට පටහැනි බවත් ඇතැම් වගන්ති ව්‍යවස්ථාවට අනුකූල බවත් දැනුම් දී තිබෙනවා. මේ නිසා නව සංශෝධන කිහිපයක් ඊට අදාළව සිදුකළ යුතු වෙනවා. එමෙන්ම ඇතැම් වගන්ති  විශේෂ බහුතරයකින් සම්මත කරගත යුතු වෙනවා සේම ඇතැම් වගන්ති සදහා ජනමත විචාරණයක් ද පැවැත්විය යුතු වනවා. මේ සම්බන්ධයෙන් ශ්‍රේෂ්ඨාධිකරණය නිර්දේශ කීහිපයක්ම ලබා දී තිබෙනව බවයි කතා නායකවරයා පාර්ලිමේන්තුවට දැනුම් දුන්නේ.   ", "URL": "https://www.itnnews.lk/2023/10/05/433294/", "Category": "Breaking News,දේශීය පුවත්,නවතම පුවත්", "Parent URL": null}