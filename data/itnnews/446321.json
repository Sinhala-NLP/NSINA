{"Source": "ITN news", "Timestamp": "නොවැම්බර් 18, 2022 09:23", "Headline": "ඝාතන රැසක් කළ ජුන්ඩත් එක්කම මූලාත් STF වෙඩි පහරින් මරුට", "News Content": "මිනිස් ඝාතන රැසකට සම්බන්ධ ප්‍රබල පාතාල කල්ලි නායකයන් දෙදෙනෙකු වන මුලා සහ ජුන්ඩා යන අය අත්අඩංගුවට ගැනීමට යාමේදී සිදුවූ වෙඩි හුවමාරුවකින් එම දෙදෙනා මියගියා. මෙසේ මියගොස් ඇත්තේ දැනට විදේශගතව සිටින සංවිධානාත්මක අපරාධකරුවෙකු සහ මහා පරිමාණ මත්ද්‍රව්‍ය ජාවාරම්කරුවෙකු වන ඌරගහ ඉන්දිකගේ ගෝලයන් දෙදෙනෙකු බව හෙළිකර ගැනුණා. සැකකරුවන් දෙදෙනා මිනුවන්ගොඩ පොල්වත්ත ප්‍රදේශයේ සිටින බවට පොලිස් විශේෂ කාර්යබලකායට ලැබුණු තොරතුරකට අනුව ඔවුන් අත්අඩංගුවට ගැනීම සදහා මිනුවන්ගොඩ පොල්වත්ත ප්‍ර දේශයේ මෙහෙයුමක් ක්‍රියාත්මක කෙරුණා. එහිදී ඔවුන් පොලිස් විශේෂ කාර්ය බලකායේ නිලධාරීන්ට වෙඩි තබා තිබෙනවා. එහිදී පොලිස් විශේෂ කාර්ය බලකාය ද පෙරලා වෙඩි තැබීමක් සිදුකළා. ඒ අනුව මිලාන් කෝසල හෙවත් ජුන්ඩා සහ ගමගේ ඩිලූක හෙවත් මුලා යන දෙදෙනා මියගියා. ඔවුන් පෝද්දල ප්‍ර දේශයේ පදිංචිකරුවන්.  මිනුවන්ගොඩ, පොල්වත්ත ප්‍රදේශයේදී වෙඩි හුවමාරුව සිදුවූ ස්ථානයේ තිබී ටී 56 වර්ගයේ ගිනි අවියක්,බෝර 12 පතොරම් තුවක්කුවක් සහ රම්බෝ වර්ගයේ පිහියක් සොයා ගැනුණා. සිද්ධියෙන් තුවාල ලැබූ පොලිස් විශේෂ කාර්ය බලකායේ නිලධාරියෙකු ප්‍රතිකාර සදහා මිනුවන්ගොඩ රෝහලට ඇතුළත් කර තිබෙනවා. යක්කලමුල්ල ප්‍රදේශයේදී වයස අවුරුදු 4ක කුඩා දරුවෙකු සහ එම දරුවාගේ පියා වෙඩිතබා ඝාතනය කළේ මෙම දෙදෙනා බවට හදුනාගෙන තිබෙනවා. වෙඩි වැදීමෙන් මියගිය දෙදෙනා ප්‍ර දේශයේ විවිධ ස්ථානවල සැරිසරන ආකාරය සීසීටීවී කැමරාවල සටහන්ව තිබෙනවා.       ", "URL": "https://www.itnnews.lk/2023/10/05/446321/", "Category": "Breaking News,දේශීය පුවත්", "Parent URL": null}