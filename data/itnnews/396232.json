{"Source": "ITN news", "Timestamp": "පෙබරවාරි 20, 2022 12:41", "Headline": "බදුල්ලට සහ මහියංගනයට නව කර්මාන්තපුර 2ක්", "News Content": "බදුල්ලේ සහ මහියංගනයේ නව කර්මාන්තපුර දෙකක් ආරම්භ කරන බව අමාත්‍ය විමල් වීරවංශ පවසනවා. ඌව පළාත් කුඩා හා මධ්‍ය පරිමාණ ව්‍යවසායකයින්ගේ සංවර්ධනය පිළිබද සංවිධානය කළ ඌව ව්‍යාපාරික සමුළුව 2022 වැඩසටහනට එක්වෙමිනුයි අමාත්‍යවරයා මේ බව සදහන් කළේ. ව්‍යවසායකයින්ගේ නව නිෂ්පාදන අමාත්‍යවරයාට පිළිගැන්වීම ද මෙහිදී සිදුවුණා. විශිෂ්ට ව්‍යවසායකයින් ඇගයීම සදහා වැඩසටහනක් සංවිධාන කර තිබූ බවයි අප වාර්තාකරුවන් සදහන් කළේ. පාර්ලිමේන්තු මන්ත්‍රී සුදර්ශන දෙණිපිටිය ඇතුළු දේශපාලන නියෝජිතයින් සහ රාජ්‍ය නිලධාරීන් පිරිසක් ද මෙම අවස්ථාවට එක්වුණා. මේ අතර නාගරික සංවර්ධන හා නිවාස අමාත්‍යාංශය මගින් අනුරාධපුර පූජා නගරය කේන්ද්‍රකර ගනිමින් සංවර්ධන වැඩසටහන් රැසක් මේ වනවිට ආරම්භ කර තිබෙනවා. අනුරාධපුර සමාධි ප්‍රතිමාව සමීපයේ ඉදිකෙරුණු සමාධි අරණ වෙළෙදසැල් ව්‍යාපෘතිය, ශ්‍රී මහා බෝධි රථගාල හා මධ්‍යම දුම්රිය ස්ථානය ඉදිරිපිට ඉදිකළ පොදු මහජන චතුරස්‍රය විවෘත කිරීම සිදුකෙරුණා. ඒ අමාත්‍ය එස් එම් චන්ද්‍රසේන,රාජ්‍ය අමාත්‍යවරුන් වන ආචාර්ය නාලක ගොඩහේවා, ෂෙහාන් සේමසිංහ ඇතුළු පිරිසකගේ සහභාගීත්වයෙන්. අනුරාධපුර දක්ෂිණ බහුවිධ ප්‍රවාහන මධ්‍යස්ථානයේ ඉදිකිරීම් කටයුතු ද මීට සමගාමීව ආරම්භ කෙරුණා. අටමස්ථානාධිපති පූජ්‍ය පල්ලේගම සිරිනිවාස සහ රුවන්වැලි සෑ විහාරාධිපති පූජ්‍ය පල්ලේගම හේමරතන ස්වාමීන් වහන්සේගේ අනුශාසකත්වයෙනුයි මෙම සංවර්ධන වැඩසටහන් ක්‍රියාත්මක වන්නේ. අනුරාධපුර නගරය විශේෂ සැළැස්මක් යටතේ සංවර්ධනය කෙරෙන බවයි මෙහිදී අදහස් දැක්වූ රාජ්‍ය අමාත්‍ය ආචාර්ය නාලක ගොඩහේවා පැවසුවේ.   ", "URL": "https://www.itnnews.lk/2023/10/05/396232/", "Category": "දේශීය පුවත්", "Parent URL": null}