{"Source": "ITN news", "Timestamp": "ජූනි 10, 2022 13:10", "Headline": "මහින්ද – බැසිල් – කබ්රාල්ට එරෙහි පෙත්සම සළකා බැලීමට දින නියම වෙයි", "News Content": "මහින්ද රාජපක්ෂ, බැසිල් රාජපක්ෂ, අජිත් නිවාඩ් කබ්රාල් ඇතුළු පිරිසක්  ජනතාවගේ මූලික අයිතීන් උල්ලංඝනය කර ඇති බවට ගොනුකර ඇති මූලික අයිතිවාසිකම් පෙත්සම ජූලි මස 4 වනදා කැඳවන ලෙස  ශ්‍රේෂ්ඨාධිකරණය දින නියම කළා. රජයේ අකාර්යක්ෂම ආර්ථික කළමනාකරණය හා අදූරදර්ශී තීරණ හේතුවෙන් ආර්ථික අර්බුදයක් හා දරාගත නොහැකි උද්දමනයක්  නිර්මාණය කිරීම තුළින් හිටපු අගමැති මහින්ද රාජපක්ෂ මහතා ඇතුළු කිහිප දෙනෙකු ජනතාවගේ මූලික අයිතිවාසිකම් උල්ලංඝනය කළ බව පවසමිනුයි මෙම  පෙත්සම ගොනු කර ඇත්තේ. ඒ ආචාර්ය මහීම් මෙන්ඩිස් ඇතුලු කථිකාචාර්යවරුන් 3 දෙනෙකුයි.  එහි සෙසු වගඋත්තරකරුවන් ලෙස හිටපු මුදල් අමාත්‍ය බැසිල් රාජපක්ෂ ඇතුලු අමාත්‍ය මණ්ඩලය වත්මන් අගමැති රනිල් වික්‍රමසිංහ, හිටපු මහබැංකු අධිපතිවරුන් වන අජිත් නිවාඩ් කබ්රාල් මහාචාර්ය ඩබ්ලිව් ඩී ලක්ෂ්මන් සහ එම බැංකුවේ මුදල් මණ්ඩලය, හිටපු ජනාධිපති ලේකම් ආචාර්ය පී බී ජයසුන්දර  ඇතුළු 39 දෙනෙකු නම් කර තිබෙනවා. පෙත්සම්කරුවන් පවසන්නේ වත්මන් රජය පාලන බලයට එන විට ශ්‍රී ලංකා මහබැංකුව සතුව ඇමෙරිකා ඩොලර් බිලියන 7.6කට අධික විදේශ සංචිත පැවති බවයි. එහෙත් අදූරදර්ශී ආර්ථික ක්‍රියාකාරකම් සහ හිතවතුන්ට පිරිනැමූ බදු සහන ආදිය හේතුවෙන් වර්තමානයේ මෙරට ආර්ථිකය බරපතල අර්බුදයකට ලක්ව තිබෙන බවද පෙත්සමේ සදහන්. මේ හේතුවෙන් උද්දමනය ඉහළ ගොස් ආහාර ඇතුළු අත්‍යවශ්‍ය සේවා සපයා ගැනීමේ බරපතල අර්බුදයකට ජනතාව මුහුණදී සිටින බවයි පෙත්සම්කරුවන් පවසන්නේ. මේ තුලින් වගඋත්තරකරුවන් ජනතාවගේ මූලික අයිතීන් උල්ලංඝනය සිදුකර ඇති බවට තීන්දුවක් ලබා දෙන ලෙසට පෙත්සමෙන් ඉල්ලා තිබෙනවා. ඇමෙරිකා ඩොලරය රුපියල් 203කට පවත්වාගෙන යාමට උත්සාහ කිරීම තුළින් මෙරට ආර්ථිකයට අහිමි වූ මුදල් අජිත් නිවාඩ් කබ්රාල්, ඩබ්ලිව් ඩී ලක්ෂමන් යන හිටපු මහබැංකු අධිපතිවරුන් සහ මුදල් අමාත්‍යාංශයේ හිටපු ලේකම් එස් ආර් ආටිගල යන අයගෙන් අයකර ගන්නා ලෙස මහබැංකුවේ මුදල් මණ්ඩලය වෙත නියෝගයක් නිකුත් කරන ලෙසද  පෙත්සමෙන් ඉල්ලා තිබෙනවා. එහි තවත් ඉල්ලීමක් වන්නේ අයහපත් මූල්‍ය තත්ත්වය පිළිබද විගනනයක් සිදුකරන ලෙස විගනකාධිපති වෙත නියෝගයක් නිකුත් කරන ලෙසයි.       ", "URL": "https://www.itnnews.lk/2023/10/05/416284/", "Category": "Breaking News,දේශීය පුවත්", "Parent URL": null}