{"Source": "ITN news", "Timestamp": "ஏப்ரல் 29, 2022 14:55", "Headline": "ரம்புக்கனை துப்பாக்கிச்சூட்டு சம்பவம் : பொலிஸ் அதிகாரிகள் நால்வர் கைது..", "News Content": "ரம்புக்கனை துப்பாக்கி சூட்டு சம்பவம் தொடர்பில் கேகாலை முன்னாள் சிரேஷ்ட அத்தியட்சகர் உள்ளிட்ட நால்வர் கைது செய்யப்பட்டுள்ளனர். நீதிமன்றம் வழங்கிய உத்தரவை நடைமுறைப்படுத்துமாறு பொலிஸ் மா அதிபர் வழங்கிய ஆலொசனைக்கமையவே நால்வரும் கைது செய்யப்பட்டுள்ளனர். கடந்த 19ம் திகதி ரம்புக்கனை பகுதியில் இடம்பெற்ற ஆர்ப்பாட்டத்தை கலைக்க முற்பட்ட பொலிஸார் துப்பாக்கி பிரயோகம் நடத்தியிருந்தனர். துப்பாக்கி பிரயோகத்தை நடத்துமாறு கட்டளையிட்ட அதிகாரி மற்றும் துப்பாக்கி பிரயோகம் நடத்திய பொலிஸாரை கைது செய்து நீதிமன்றில் ஆஜர்ப்படுத்துமாறு கேகாலை நீதவான் உத்தரவிட்டிருந்தார். குறித்த உத்தரவிற்கமைய செயற்படுமாறு பொலிஸ் மா அதிபர் குற்றப்புலனாய்வு திணைக்களத்திற்கு ஆலொசனை வழங்கினார். இதனையடுத்து குற்றம் சுமத்தப்பட்டுள்ள கேகாலை முன்னாள் சிரேஷ்ட பொலிஸ் அத்தியட்சகர் கே.பி.கீர்த்திரட்ன குற்றப்புலனாய்வு திணைக்களத்தினால் கைது செய்யப்பட்டார். ஆர்ப்பாட்டத்தின் போது துப்பாக்கி பிரயோகம் நடத்தியதாக குற்றம் சுமத்தப்பட்டுள்ள 3 பொலிஸ் கான்ஸ்டபிள்கள் கண்டி குண்டசாலை பகுதியில் வைத்து கைது செய்யப்பட்டுள்ளனர்.\nஇதேவேளை ரம்புக்கனை ஆர்ப்பாட்டத்தின் போது பொலிஸார் நடத்திய துப்பாக்கி சூட்டில் ஒருவர் உயிரிழந்ததுடன், 29 பேர் காயமடைந்தனர். அதில் பாடசாலை மாணவர் ஒருவரும் அடங்குவதாக நீதிமன்றத்தில் தெரிவிக்கப்பட்டது. குறித்த விடயத்தை அடிப்படையாக வைத்து விசாரணை நடத்துவதற்காக சிறுவர் பாதுகாப்பு அதிகார சபையின் அதிகாரிகள் குழு ரம்புக்கனை பகுதிக்கு விஜயம் செய்துள்ளமை குறிப்பிடத்தக்கது. ", "URL": "https://www.itnnews.lk/2023/10/05/408870/", "Category": "Breaking News,தேசிய செய்திகள்", "Parent URL": null}