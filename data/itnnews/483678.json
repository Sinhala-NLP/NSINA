{"Source": "ITN news", "Timestamp": "මැයි 16, 2023 13:03", "Headline": "වැස්ස අඩු වෙයි – ජලය බැස යයි", "News Content": "මෝඛා සුළි කුණාටුවේ වක්‍ර බලපෑම දිවයිනෙන් සම්පුර්ණයෙන් ඉවත්ව ගොස් ඇති බව කාලගුණ විද්‍යා දෙපාර්තමේන්තුව පවසනවා. ගාල්ල,  මාතර ඇතුළු ප්‍රදේශ රැසකට බලපා තිබු ගංවතුර තත්ත්වය ක්‍රමයෙන් අඩුවෙමින් පවතින බවයි වාරිමාර්ග අංශ සදහන් කරන්නේ. මෝඛා සුළි කුණාටුවේ බලපෑම ඉවත්ව ගොස් ඇති බැවින් වැසි තත්ත්වයේ අඩු වීමක් ද අපේක්ෂා කෙරෙනවා. මන්නාරම,  කන්කසන්තුරය,  මුලතිව් හරහා ත්‍රිකුණාමලයට ඕබ්බෙන් වන මුහුදු ප්‍රදේශවල සුළගේ වේගය පැයට කිලෝ මීටර 50ත් 55ත් දක්වා ඉහළ යා හැකියි. පසුගිය දින කිහිපයේ දී ඇඳ හැලුනු වර්ෂාව හේතුවෙන් නිල්වලා සහ ගිං ගඟ ආශ්‍රිත ගංවතුර තත්ත්වයක් ද ඇති වුණා. පහත් බිම් රැසක් ජලයෙන් යට වු අතර එම බොහෝ ප්‍රදේශවල මේ වන විට ජලය බැස යමින් පවතිනවා. නිල්වලා ගංගාවේ අතු ගගක් වන කිරම ආර ඔය පිටාර ගැලීමෙන් මාතර දිස්ත්‍රික්කයට බලපෑ ගංවතුර තත්ත්වය අද උදෑසන වන විට අඩු වීමක් සිදුව තිබෙනවා. තවමත් පහත්බිම් රැසක් ජලයෙන් යටව පවතින බවයි මාතර දිස්ත්‍රික් ලේකම් වයි වික්‍රමසිංහ මහතා ප්‍රකාශ කලේ. මුලටියන,  කඹුරුපිටිය,  අකුරැස්ස,  කද්දූව ප්‍රදේශවල නිවාස ජලයෙන් යටව පවතින අතර කඹුරුපිටිය මාතර මාර්ගය ඇතුළු මාර්ග කිහිපයක් ද තවමත් ජලයෙන් යටව පවතිනවා. කඹුරුපිටිය මූලික රෝහලට පිවිසෙන මාර්ගය ජලයෙන් යටවී තිබිම හේතුවෙන් රෝහලට පැමිණෙන පිරිස් ප්‍රවාහනය කිරිම යුද හමුදාවේ මැදිහත් වීමෙන් සිදු කෙරුණා. මාතර දිස්ත්‍රික්කයේ පවුල් 2474කට අයත් සාමාජිකයින් 8851 දෙනෙකු පීඩාවට පත්ව සිටින බව අපදා සහන සේවා මධ්‍යස්ථානයේ මාතර කාර්යාලය ප්‍රකාශ කලා. මාතර රොටුඹ ගිනිගල්ගොඩ කන්ද නායයෑමකට ලක්ව තිබෙනවා. ප්‍රදේශයේ විදුලිබල සැපයුම ද සම්පූර්ණයෙන් ඇණහිට ඇති අතර අවට පදිංචිව සිටි පිරිස් ආරක්ෂිත ස්ථාන වෙත  යොමු කිරිමට පියවර ගැනුනා. ජලයෙන් යටව තිබු වලස්මුල්ල ප්‍රාදේශිය ලේකම් කොට්ඨාශයේ බොහෝ ප්‍රදේශවල නිවාසවලට යළි ජනතාව පැමිණ තිබෙනවා.  පස් කන්දක් වැටීමෙන් වලස්මුල්ල දෙයියන්දර මාර්ගයේ ගමනාගමනයට බාධා එල්ල වී තිබු අතර එම පස් ඉවත් කිරිම මේ වන විට සිදු කෙරෙනවා. ගිං ගග පිටාර ගැලීම හේතුවෙන් මාපලගම,  නාගොඩ,  උන්නවිටිය,  බද්දේගම ප්‍රදේශ රැසක් ජලයෙන් යටව පැවතුණා. එම ප්‍රදේශවල ජලය ද මේ වන විට බැස යමින් පවතිනවා. ප්‍රධාන මාර්ග කිහිපයක්ම තවදුරටත් ජලයෙන් යටව පැවිතීම හේතුවෙන් ජන ජිවිතයට බාධා එල්ල වී තිබෙනවා. සුළි කුණාටුව හේතුවෙන් මඩකලපුව දිස්ත්‍රික්කයේ මුහුදු රළ ඉහළ යාමත් සමග ජලය ගොඩබිමට ගලා එම සිදුව තිබෙනවා. මේ හේතුවෙන් ධීවර බෝට්ටුවලට හානි සිදුව ඇති බවයි ධීවර ජනතාව පවසන්නේ. කාත්තන්කුඩි,  කළුතාවල,  නල්අඩි ප්‍රදේශයෙන් මුහුදු රළ ගොඩබිමට පැමිණීමත් සමග ප්‍ර දේශවාසීන් දැඩි කළබලයට පත්වුණා. ආපදා කළමනාකරණ මධ්‍යස්ථානය ප්‍රකාශ කළේ ආපදා තත්ත්වය ක්‍රමයෙන් බැහැරව ගියද ගංගා සහ කදු ආශිත පදිංචිකරුවන් තවදුරටත් විමසිල්ලෙන් සිටින ලෙසයි. මේ අතර සාමාන්‍යපෙල විභාගය පැවැත්වෙන කාලසීමාවේදී ඇතිවිය හැකි ආපදා තත්ත්වයන්ට මුහුණදීම සදහාවන මාර්ගෝපදේශයක් විභාගකොමසාරිස්වරයාට භාර දී තිබෙනවා.       ", "URL": "https://www.itnnews.lk/2023/10/05/483678/", "Category": "දේශීය පුවත්", "Parent URL": null}