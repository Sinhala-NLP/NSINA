{"Source": "ITN news", "Timestamp": "ஜூலை 19, 2021 18:44", "Headline": "அர்ஜூன் மகேந்திரன் இன்றி பிணை முறி வழக்கை விசாரணை செய்ய நடவடிக்கை..", "News Content": "முன்னாள் மத்திய வங்கி ஆளுநர் அர்ஜன் மகேந்திரனை இலங்கைக்கு அழைத்து வர முடியாவிடின் அவர் இன்றி மத்திய வங்கி பிணை முறி மோசடி வழக்கு விசாரணையை ஆரம்பிப்பது தொடர்பில் கோரிக்கை விடுக்க எதிர்பார்ப்பதாக சட்டமா அதிபர் மேல் நீதிமன்றத்திற்கு அறிவித்துள்ளார். இலங்கையின் மிகப்பெரிய நிதி மோசடியாக கருதப்படும் 688 மில்லியன் ரூபாவுக்கும் அதிக மோசடி இடம்பெற்ற பிணை முறி சம்பவம் தொடர்பில் நம்பிக்கையை மீறிய குற்றச்சாட்டின் பேரில் இவ்வழக்கு தொடரப்பட்டுள்ளது. கொழும்பு மூன்று நீதிபதிகள் அடங்கிய விசேட மேல் நீதிமன்றில் இவ்வழக்கு இன்று விசாரணைக்கு எடுத்துக்கொள்ளப்பட்ட சந்தர்ப்பத்தில் சட்டமா அதிபர் சார்பில் ஆஜராகிய மேலதிக சொலிசிட்டர் ஜெனரல் பிரியந்த நாவான கருத்துரைக்கையில் அர்ஜன் மகேந்திரனை நாட்டிற்கு அழைத்து வருவது தொடர்பில் இலங்கை மற்றும் சிங்கப்பூர் சட்டமா அதிபர்களுக்கிடையில் கருத்துக்கள் பரிமாறப்பட்டு வருவதாக தெரிவித்தார். இதன் ஊடாக நியாயமான முடிவொன்று கிடைக்கவில்லை எனில் எதிர்காலத்தில் அர்ஜன் மகேந்திரன் இன்றி இவ்வழக்கு விசாரணைகளை ஆரம்பிப்பது குறித்து நீதிமன்றில் கோரிக்கை விடுக்க எதிர்பாரத்துள்ளதாக அவர் சுட்டிக்காட்டினார். இவ்வழக்கின் 10ஆவது பிரதிவாதியான அஜஹான் கார்தீய பூஞ்சிஹேவா என்பவர் சிங்கப்பூரில் இல்லை எனவும் அவர் மலேஷியாவில் வாழ்ந்து வருவதாகவும் தகவல் கிடைத்துள்ளதாக மேலதிக சொலிசிட்டர் ஜெனரல் இங்கு தெரிவித்தார். இவ்வழக்கு எதிர்வரும் செப்டம்பர் 22ஆம் திகதி மீண்டும் விசாரணைக்கு வரவுள்ளது. பே பேர்ச்சுவள் டிரஷரிஸ் நிறுவனத்தின் பணிப்பாளர்களான அர்ஜூன் எலோஷியஸ், ஜெப்ரி எலோஷியஸ் மற்றும் அதன் நிறைவேற்று பணிப்பாளர் காசுன் கலிசேன உள்ளிட்ட 10 பிரதிவாதிகளுக்கு எதிராகவே சட்ட மா அதிபர் இவ்வழக்கை தொடர்ந்துள்ளார். ", "URL": "https://www.itnnews.lk/2023/10/05/350461/", "Category": "Breaking News,தேசிய செய்திகள்", "Parent URL": null}