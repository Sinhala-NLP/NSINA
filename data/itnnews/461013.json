{"Source": "ITN news", "Timestamp": "පෙබරවාරි 15, 2023 17:01", "Headline": "ජනපති රනිල් ජර්මනියෙන් සහාය ඉල්ලයි", "News Content": "ශ්‍රී ලංකාවේ ඉදිරි සංවර්ධන වැඩපිළි‍වෙළේදී ජර්මනියේ තාක්ෂණික සහාය සහ ආයෝජන තවදුරටත් අපේක්ෂා කරන බව ජනාධිපති රනිල් වික්‍රමසිංහ මහතා පවසනවා. ජර්මන් පාර්ලිමේන්තු සාමාජික පීටර් රැම්සෝර් මහතා හමු වූ අවස්ථාවේදීයි ජනාධිපතිවරයා මේ බව ප්‍රකාශ කළේ. ජර්මන් පාර්ලිමේන්තු සාමාජික ආචාර්ය පීටර් රැම්සෝර් සහ ජනාධිපති රනිල් වික්‍රමසිංහ යන මහත්වරුන් අතර හමුව සිදුවූයේ ජනාධිපති කාර්යාලයේදීයි. ජර්මානු ශ්‍රී ලංකා ද්විපාර්ශ්වික සබදතා ශක්තිමත් කර ගැනීමේ අරමුණින් රැම්සෝර් මහතා ශ්‍රී ලංකාවේ සිව්දින නිල සංචාරයක නිරතව සිටිනවා. ජර්මන් සහාය ඇතිව කරාපිටිය රෝහල තුළ ක්‍රියාත්මක ව්‍යාපෘතිවල ප්‍රගතියද මෙහිදී සාකච්ඡාවට ලක් කෙරුණා. අලි මිනිස් ගැටුම  කළමනාකරණය සදහා ජර්මනිය හදුන්වා දී ඇති ව්‍යාපෘති සම්බන්ධයෙන් ජනාධිපතිවරයා මෙහිදී ප්‍රසාදය පළ කළා. ජර්මානු තාක්ෂණික විද්‍යාල හරහා මෙරට සිසුන්ට පුහුණු වැඩසටහන් තවදුරටත් පුවල් කිරීමට සහාය වන ලෙස ජනාධිපතිවරයා මෙහිදී ඉල්ලා සිටියා.    ", "URL": "https://www.itnnews.lk/2023/10/05/461013/", "Category": "Breaking News,දේශීය පුවත්", "Parent URL": null}