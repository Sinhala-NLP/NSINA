{"Source": "ITN news", "Timestamp": "ජනවාරි 18, 2022 11:39", "Headline": "නීලා වික්‍රමසිංහ මහත්මියගේ අභාවය සම්බන්ධයෙන් විදේශ අමාත්‍යාංශයේ බලවත් ශෝකය", "News Content": "මිලානෝහි කොන්සාල් ජෙනරාල් ප්‍රවීන ගායන ශිල්පිනී  නීලා වික්‍රමසිංහ කලා ශිල්පිනියගේ අභාවය සම්බන්ධයෙන් විදේශ අමාත්‍යාංශය සිය බලවත් ශෝකය පල කර සිටිනවා. හදිසි රෝගී තත්ත්වයක් හේතුවෙන් ප්‍රවීණ ගායන ශිල්පී නීලා වික්‍රමසිංහ කලා ශිල්පිනිය මිලානෝහිදී අභාවප්‍රාප්ත වන විට 71 වන වියෙහි පසු වුණා. ඇයගේ දේහය මේ වන විට මිලානෝ නුවර සැන් රෆායෙල් රෝහලේ තැන්පත් කර තිබෙනවා. දේහය පිළිබද අදාළ පරික්ෂණ කටයුතු අවසන් වූ ඉතාලියේ සහ ශ්‍රී ලංකාවේ බලධාරීන්ගේ සම්බන්ධීකරණයෙන් දේහය ශ්‍රී ලංකාවට ගෙන්වා ගැනීමට නියමිත බවයි විදේශ අමාත්‍යාංශය පවසන්නේ. විශාරද නීලා වික්‍රමසිංහ ගායන ශිල්පිනිය ඉතාලියේ මිලානෝ නුවර ශ්‍රී ලංකා කොන්සල් ජනරාල්වරිය ලෙස වැඩභාරගත්තේ පසුගිය දෙසැම්බර් 29 වනදායි. චිත්‍රපට 50 කට අධික සංඛ්‍යාවකට  පසුබිම් ගායනයෙන් දායක වී ඇති නීලා වික්‍රමසිංහ ප්‍රවීණ ගායන ශිල්පිනිය ගැයූ ගීත සිය ගණනක්. ඒ සෑම ගීතයක්ම රසික හදවත් ඇද බැද ගැනීම ද විශේෂත්වයක්. බෝධියේ විහාරයේ,පනම් අටෙන් මට වැඩිකර දුන්න, පුංචි සිතේ පුංචි සිනා, හස කැළුම් උදාවේවා, දවසක් දා රෑ, දරුවෝ ඇති අම්මාලා, සූසැට බරනින් සැරසීලා, වියෝ ගී ගැයේනා හදේ ආදී ගීත ඒ අතර වනවා.   ", "URL": "https://www.itnnews.lk/2023/10/05/389393/", "Category": "දේශීය පුවත්", "Parent URL": null}