{"Source": "ITN news", "Timestamp": "මැයි 10, 2023 16:09", "Headline": "රාජ්‍ය පරිපාලන අමාත්‍යාංශ ලේකම්ට ලාල්කාන්ත යැවූ ලිපිය", "News Content": "වත්මන් පත්කළ ජනාධිපතිවරයා හා ආණ්ඩුව එක්ව රටේ ප්‍රජාතන්ත්‍රවාදය බිඳ දමමින් මැතිවරණ කල් දැමීම හරහා සිදු කළ අසාධාරණයෙන් පීඩනයට ලක් වූ එක් පාර්ශවයක් වන රාජ්‍ය සේවයේ නිරත අපේක්‍ෂකයින් වෙනුවෙන් නිකුත් කළ චක්‍රලේඛය හරහා තවදුරටත් රාජ්‍ය නිලධාරීන් අසාධාරණයට ලක්වී ඇති බව සමස්ත ලංකා වෘත්තීය සමිති සම්මේලනයේ සභාපති ලාල්කාන්ත පවසනවා. ආණ්ඩුව සිදුකරන ප්‍රජාත්ත්‍රවිරෝධී වැඩ පිළිවෙල තුළින් රටත්, ජනතාවත් පමණක් නොව දේශපාලන හිමිකම් සහිත රාජ්‍ය නිලධාරීන් ද අපහසුතාවයකට පත් කර ඇති බවද මෙම චක්‍රලේඛයේ ක්‍රියා පටිපාටිය අනුමත නොකරන බවත් පවසමින් රාජ්‍ය පරිපාලන අමාත්‍යාංශ ලේකම්වරයා වෙත ලාල්කාන්තගේ අත්සනින් යුතුව ලිපියක් යවා තිබෙනවා. එමගින් පවසා ඇත්තේ දේශපාලන හිමිකම් සහිත රාජ්‍ය හා අර්ධ රාජ්‍ය සේවකයින්ගේ මූලික අයිතිවාසිකම් උල්ලංඝණය කිරීම නවතා අදාළ සහන ලබාදීමට පියවර ගන්නා ලෙසත් අවම වශයෙන් 02/2019 රාජ්‍ය පරිපාලන චක්‍රලේඛයේ විධි විධාන අනුව අදාළ සහන ක්‍රියාත්මක කරන ලෙසත් එම ලිපිය මගින් ඉල්ලා ඇත. ලාල්කාන්ත විසින් රාජ්‍ය පරිපාලන අමාත්‍යාංශ ලේකම්වරයා වෙත යවන ලද ලිපිය සම්පූර්ණ ලෙස පහත අයුරින්ය. ආණ්ඩුක්‍රම ව්‍යවස්ථාවේ විධි විධාන හා ආයතන සංග්‍රහයේ xxxii වැනි පරිච්ඡේදයේ විධි විධාන අනුව දේශපාලන අයිතිවාසිකම් හිමි රාජ්‍ය හා අර්ධ රාජ්‍ය ආයතනවල සේවයේ නිරතව සිටින රාජ්‍ය නිලධාරීන් 2023 ජනවාරි 21 දින පළාත් පාලන ඡන්ද විමසීම සඳහා නාම යෝජනා භාරදෙන ලදි.  2023 මාර්තු 09 දින පැවැත්වීමට නියමිතව පැවති උක්ත පළාත් පාලන ඡන්ද විමසීම ජනාධිපතිවරයා ඇතු`ඵ ආණ්ඩුවේ දේශපාලන වුවමනාව මත 2023 අප්‍රේල් 25 දක්වා කල්දමන ලදි.  ඉන් අනතුරුව යළිත් වතාවක් මැතිවරණ කොමිෂම සාධාරණ හේතුවකින් තොරව 2023 අප්‍රේල් 25 සිට දින නියමයක් නොමැතිව කල් දමා ඇත. එවැනි තත්වයක් යටතේ දේශපාලන අයිතිවාසිකම් හිමි රාජ්‍ය හා අර්ධ රාජ්‍ය ආයතනවල සේවය කළ මැතිවරණ අපේක්ෂකයින්ට බරපතල අසාධාරණයක් තවදුරටත් සිදුවන බවත් අවධාරණය කරමි. 2) 2023 පළාත් පාලන ඡන්ද විමසීම නාම යෝජනා භාරදුන් දේශපාලන අයිතිවාසිකම් හිමි රාජ්‍ය නිලධාරීන් සඳහා සහන ලබාදීම 2023.05.08 දිනැති රා. ප. චක්‍රලේඛ 07/2023 මඟින් අදාළ සහන නිවැරදි හා සාධාරණව ලබාදී නොමැති බව පෙන්වා දෙන්නෙමි. 3) රා. ප. චක්‍රලේඛ 06/2023 මඟින් පළාත් පාලන ඡන්දය සඳහා නාමයෝජනා භාරදුන් රාජ්‍ය නිලධරයන්ට 2023.03.09 සිට 2023.04.25 දක්වා මූලික වැටුප් ගෙවන ලෙස දැනුම් දී ඇත. 4) නමුත් 07/2023 චක්‍රලේඛය 2023.05.08 දින නිකුත් කරමින් සේවයට වාර්තා කරන ලෙස දැනුම් දීම අනුව අදාළ රාජ්‍ය නිලධාරීන් 2023.05.09 දින සේවයට වාර්තා කළ ද 2023.04.26 දින සිට 2023.05.08 දින දක්වා වන කාල පරාසය පිළිබඳව මාර්ගෝපදේශයක් නොමැති වීම ආයතන ප්‍රධානීන්ට හා අදාළ රාජ්‍ය නිලධාරීන්ට ගැට`ඵවකට මුහුණදීමට සිදුවනු ඇත. 5) එමෙන්ම 2023.05.08 දිනැති 07/2023 චක්‍රලේඛය අනුව අදාළ රාජ්‍ය නිලධාරියා අපේක්ෂකයෙක් ලෙස ඉදිරිපත්ව සිටින්නේ තම සේවා ස්ථානයට අයත් පළාත් පාලන බල ප්‍රදේශයේම නම් එම පළාත් පාලන බල ප්‍රදේශයෙන් බාහිර බල ප්‍රදේශයක රාජ්‍ය හා අර්ධ රාජ්‍ය ආයතනයක් වෙත ස්ථානමාරු කර සේවයට වාර්තා කිරීමට සලස්වන ලෙස දැනුම් දී ඇත. මෙම තීරණය උභතෝකෝටික ගැට`ඵවක් නිර්මාණය කරන්නකි. 6) රාජ්‍ය සේවයේ ස්ථානමාරු සිදු වන්නේ වාර්ෂික ස්ථානමාරු, සුහද මාරු, නැතිනම් දඬුවම් මාරු ආදී වශයෙනි. 07/2023 චක්‍රලේඛය අනුව සිදු කරන ස්ථානමාරුව වාර්ෂික හෝ සුහද ස්ථානමාරු ගණයට අයත් නොවන අතර එය දඬුවම් ආකාරයක ක්‍රියාවලියක් බව බැලූ බැල්මට ගම්‍ය වේ. අවම වශයෙන් තාවකාලික අනුයුක්ත කිරීමක් නොකර ස්ථානමාරුවීමක් කිරීම හරහා එම රාජ්‍ය නිලධාරියාට තමා සේවය කළ සේවා ස්ථානය අහිමි වන අතර දේශපාලන හිමිකම් සහිත රාජ්‍ය නිලධාරීන් අනියමින් දඬුවමකට හා හිංසනයකට ලක් කිරීමක් බව අවධාරණය කරමි. 7) 07/2023 චක්‍රලේඛය අනුව ස්ථාන මාරුවීමක් යටතේ සේවයට වාර්ථා කිරීමක් සිදුවන්නේ නම් මැතිවරණය පැවැත්වීමෙන් අනතුරුව හෝ ස්ථාන මාරුවක අවම කාලසීමාව අවසන් වන තෙක් යළි නියමිත සේවා ස්ථානයට වාර්ථා කිරීමට නොහැකිවනු ඇත. කල්තබන ලද මැතිවරණය/ ඡන්ද විමසීම් සඳහා ඉදිරිපත් වූ දේශපාලන අයිතිවාසිකම් හිමි රජයේ නිලධරයන්ට සහන සැලසීම යන 2019. 08.20 දිනැති 22/2019 රාජ්‍ය පරිපාලන චක්‍රලේඛයේ මැතිවරණයක් කල් තබන ලද අවස්ථාවකදී අනුගමනය කළ යුතු පටිපාටිය උක්ත චක්‍රලේඛයේ 2:3:2:3 හි i, ii හා 2:3:2:4, 2:3:2:5, 2:3:2:6 වගන්ති වල ඉතා පැහැදිලිව පවතින අතර එය යම් ප්‍රමාණයක හෝ සාධාරණ හා නිවැරදි ක්‍රමවේදයක් දක්වා ඇත. 9) අපේක්ෂකයින් ලෙස ඉදිරිපත්ව ඇති ගුරු සේවයට අයත් ගුරුවරුන් හා එම පාසල්වල අධ්‍යාපනය හදාරන දරුවන් මෙම තීරණයත් සමඟ දැඩි අපහසුතාවයකට ලක්ව ඇති විශේෂ පර්ශවයක් බව වැඩිදුරටත් පෙන්වා දෙන්නෙමි. 10) 22/2019 චක්‍රලේඛය තිබියදී එහි අඩංගු කරුණු කිසිවක් අදාළ නොකර ගනිමින් නාම යෝජනා භාරදී ඇති රාජ්‍ය හා අර්ධ රාජ්‍ය සේවකයින් දැඩි අපහසුතාවයකට පත්වන පරිදි ගෙන ඇති තීරණය වහාම නිවැරදි කළ යුතු බව අවධාරණය කරමි. වත්මන් පත්කළ ජනාධිපතිවරයා හා ආණ්ඩුව එක්ව රටේ ප්‍රජාතන්ත්‍රවාදය බිඳ දමමින් මැතිවරණ කල් දමමින් සිදුකරන ප්‍රජාත්ත්‍රවිරෝධී වැඩ පිළිවෙල තුළින් රටත්, ජනතාවත් පමණක් නොව දේශපාලන හිමිකම් සහිත රාජ්‍ය නිලධාරීන් ද අපහසුතාවයකට පත් කර ඇත.  මේ අයුරින් රාජ්‍ය නිලධාරීන් යළි යළිත් අපහසුතාවයට හා අසාධාරණයට ලක් කිරීම යුක්ති සහගත නොවන බවත් මෙම ක්‍රියා පටිපාටියද අනුමත නොකරන බවත් තරයේ ප්‍රකාශ කරමි. දේශපාලන හිමිකම් සහිත රාජ්‍ය හා අර්ධ රාජ්‍ය සේවකයින්ගේ මූලික අයිතිවාසිකම් උල්ලංඝණය කිරීම නවතා අදාළ සහන ලබාදීමට පියවර ගන්නා ලෙසත් අවම වශයෙන් 02/2019 රාජ්‍ය පරිපාලන චක්‍රලේඛයේ විධි විධාන අනුව අදාළ සහන ක්‍රියාත්මක කරන ලෙසත් ඉතා වගකීමෙන් ඉල්ලා සිටිමි. ", "URL": "https://www.itnnews.lk/2023/10/05/482040/", "Category": "දේශීය පුවත්", "Parent URL": null}