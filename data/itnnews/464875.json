{"Source": "ITN news", "Timestamp": "මාර්තු 2, 2023 18:48", "Headline": "ජනපතිගේ බලාපොරොත්තුව", "News Content": "හරිත බලශක්ති ආර්ථිකයක් මගින් ශ්‍රී ලංකාවේ ආර්ථිකය ඉදිරි වසර 5ක කාලය තුළ ජාත්‍යන්තර තලයට ඔසවා තැබිය හැකි පදනමක් නිර්මාණය කරන බව ජනාධිපති රනිල් වික්‍රමසිංහ මහතා පවසනවා. ජනාධිපතිවරයා මේ බව සදහන් කළේ මින්නේරිය වෝල්ටා ඔටෝ ටෙක් ඉංජිනේරින් ආයතනය විවෘත කිරීම වෙනුවෙන් අද පැවති උත්සවයකට එක්වෙමිනුයි. රටේ පවතින ඉන්ධන අර්බුදයට විසදුමක් ලෙස විද්‍යුත් පාපැදි, යතුරුපැදි,එකලස් කරන ලද ට්‍රැක්ටර් , ත්‍රි රෝද රථ නිෂ්පාදනය කිරීමට වෝල්ටා ඔටෝ ටෙක් ආයතනය කටයුතු යොදා තිබෙනවා. විවෘත කිරීමේ උත්සවයෙන් අනතුරුව කර්මාන්ත ශාලාව නිරීක්ෂණය කිරීමේ අවස්ථාවට ද ජනාධිපතිතුමා එක්වුණා. මෙම අවස්ථාවට අමාත්‍යවරුන් වන රොෂාන් රණසිංහ / කංචන විජේසේකර / රාජ්‍ය අමාත්‍යවරුන් වන දිලුම් අමුණුගම / සිරිපාල ගම්ලත් / ප්‍රමිත බණ්ඩාර තෙන්නකෝන් මෙන්ම ජනාධිපති කාර්ය මණ්ඩල ප්‍රධානී සාගල රත්නායක යන මහත්වරුන් ද මෙම අවස්ථාවට එක්ව සිටියා. මෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා වෝල්ටා සමාගමේ දක්ෂතා නැරඹීම සඳහා පැමිණීමට ලැබීම පිළිබඳ මම සතුටු වෙනවා. රජය පාර්ශ්වයෙන් මෙම ව්‍යාපාරයට ලබාදිය හැකි සහයෝගය පිළිබඳ අපි සොයා බලනවා. හරිත බලශක්තිය ආර්ථිකයක් ඇති කිරීම වෙනුවෙන් ගෙන ඇති මෙම පියවර අපි අගය කළ යුතුයි. මෙවැනි ව්‍යාපෘති ක්‍රියාත්මක කරමින් රටේ ආර්ථීකය හරිත බලශක්ති ආර්ථිකයකට යොමුකිරීමට සියලු දෙනා කටයුතු කළ යුතුයි. දැන් ලෝකයේ රටවල් හරිත බලශක්ති ආර්ථිකයක් සඳහා යොමු වෙමින් සිටිනවා. ශ්‍රී ලංකාව ලෙස අපිත් එම ගමන් මාර්ගයට අවතීර්ණ විය යුතුයි. ඉදිරි වසර පහක කාලය තුළ හරිත බලශක්ති ආර්ථිකයක් සඳහා යොමු වීම මගින් ශ්‍රී ලංකාවට වාසි රැසක් අත් කර ගැනීමට හැකියාව තිබෙනවා. ඒ සඳහා ස්ව ශක්තියෙන් නැඟීසිටින මෙවැනි ආයෝජකයන් හා ව්‍යාපාරිකයන් රටට අවශ්‍යයයි. ඒ\nනිසා ජගත් මාකවිට මහතාගේ මෙම ව්‍යාපාරයට මම සුබ පතනවා. ", "URL": "https://www.itnnews.lk/2023/10/05/464875/", "Category": "දේශීය පුවත්", "Parent URL": null}