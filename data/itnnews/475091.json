{"Source": "ITN news", "Timestamp": "ஏப்ரல் 12, 2023 11:57", "Headline": "நுவரெலியாவில் 4 மாடிகளுக்கு மேல் கட்டிட நிர்மாணத்தை தடை செய்வதற்கான நடவடிக்கை", "News Content": "நுவரெலியாவில் 4 மாடிகளுக்கு மேல் கட்டிடங்களை நிர்மாணிப்பதை தடை செய்வதற்கான அமைச்சரவை பத்திரம் சமர்ப்பிக்கப்படவுள்ளது. ஜனாதிபதி ரணில் விக்கிரமசிங்கவினால் முன்வைக்கப்பட்ட யோசனையின் அடிப்படையில் இந்த அமைச்சரவைப் பத்திரம் சமர்ப்பிக்கப்படவுள்ளது. நுவரெலியா மாவட்ட செயலகத்தில் ஜனாதிபதி நடத்திய சந்திப்பில் இந்த யோசனை முன்வைக்கப்பட்டது. நுவரெலியாவில் உயரமான கட்டிடங்களை நிர்மாணிப்பதற்கு அனுமதி வழங்கியமை தொடர்பில் ஜனாதிபதி அதிகாரிகளிடம் கேள்வி எழுப்பினார். நுவரெலியா “லிட்டில் இங்கிலாந்து” என்ற பெயரால் பெற்றுவந்த தனது வரலாற்றுத் தோற்றத்தை இழந்துவிட்டது என்றார். பாரிய கட்டிடங்களை நிர்மாணிப்பதில் கவனம் செலுத்துவதை விட சுற்றுலாப் பயணிகள் ஓய்வெடுப்பதற்கான இனிமையான சூழலை உருவாக்கி நுவரெலியாவை அபிவிருத்தி செய்ய வேண்டும் என ஜனாதிபதி தெரிவித்தார். நுவரெலியா நகரில் முறையான வடிகால் அமைப்பு இல்லாததை சுட்டிக்காட்டிய அவர், இந்தப் பிரச்சினைக்கு தீர்வு காண்பதற்கான அவசர வேலைத்திட்டத்தை நடைமுறைப்படுத்துமாறு அதிகாரிகளுக்கு பணிப்புரை விடுத்தார் மத்திய அதிவேக நெடுஞ்சாலையின் நிறைவுடன் நுவரெலியாவிற்கு சுற்றுலாப் பயணிகளின் வருகை அதிகரிப்பதற்கான சாத்தியக்கூறுகளை எடுத்துக்காட்டிய ஜனாதிபதி, முறையான திட்டத்திற்கு அமைவாக வசதிகளை மேம்படுத்துவதன் முக்கியத்துவத்தையும் வலியுறுத்தினார். ", "URL": "https://www.itnnews.lk/2023/10/05/475091/", "Category": "Breaking News,தேசிய செய்திகள்", "Parent URL": null}