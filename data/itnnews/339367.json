{"Source": "ITN news", "Timestamp": "මැයි 27, 2021 12:22", "Headline": "ගිනිගත් නැව නිරීක්ෂණයට නෙදර්ලන්ත විශේෂඥයින් 06 දෙනෙක් එක්වෙයි", "News Content": "කොළඹ වරායට නුදුරු මුහුදු තීරයේදී ගිනි ගැනීමට ලක් වූ එක්ස්ප්‍රස් පර්ල් නෞකාවෙන් සිදුවන පරිසර හානිය පිළිබඳ විශේෂ අවධානය යොමුකර ඇති බව අමාත්‍ය මහින්ද අමරවීර මහතා පවසනවා. පරිසර හානිය පිළිබඳ පරීක්‍ෂණ සිදුකෙරෙන අතර ඊට අදාළ වාර්තාව ඉදිරි දින දෙක තුළ ලබා දීමට නියමිතයි. එක්ස්ප්‍රස් පර්ල් නෞකාව ගිනි ගැනීමට ලක්වුණේ පසුගිය 20 වනදායි. ගින්න නිවා දැමීමට නාවික හමුදාව හා ගුවන් හමුදාව ක්‍රියා කරමින් සිටිනවා. ඊට සහාය දැක්විමට ඉන්දීය යාත්‍රා ද ඊයේ දිනයේ එක්වුණා. නෞකාවේ ඇති වූ පිපිරීමත් සමඟ එහි තිබූ බහලුම් මුහුදට වැටීම හේතුවෙන්  පරිසර හානියක් සිදුවන බව සමුද්‍රීය පරිසර ආරක්‍ෂණ අධිකාරිය ප්‍රකාශ කළා. එම බහලුම් වෙරළ තීරයට ගසාගෙන ඒම සිදුවන බවත් එම කිසිඳු ද්‍රව්‍යයක් ඇල්ලීමෙන් වළකින ලෙසත් බලධාරීන් ජනතාව දැනුවත් කළා. එහෙත් වෙරළට පැමිණි භාණ්ඩ හා ද්‍රව්‍ය එක්රැස් කිරීමට ජනතාව පැමිණ සිටියේ එම කිසිඳු උපදෙසක් නොතකමින්. එලෙස පැමිණි පුද්ගලයන් 8 දෙනෙකු අත්අඩංගුවට ගත් බවයි පොලීසිය ප්‍රකාශ කළේ. නෞකාවේ ගින්න ඇති වූ අවස්ථාවේ සිට ඊට ආසන්න මුහුදු තීරයේ ධීවර කටයුතුවලින් වැළකී සිටින ලෙස ධීවර ජනතාව දැනුවත් කෙරුණා. නෞකාවෙන් කාන්දු වී ඇති රසායනික ද්‍රව්‍ය හේතුවෙන් සිදුව ඇති පරිසර හානිය ගණනය කිරීම සඳහා පරීක්‍ෂණ ආරම්භ කර ඇති බව නාරා ආයතනය පවසනවා. එම ආයතනයේ අධ්‍යක්‍ෂ ජනරාල් ආචාර්ය පාලිත කිත්සිරි මහතා ප්‍රකාශ කළේ ඊට අදාළ වාර්තාව ඉදිරි දින දෙක තුළ ලබා දීමට කටයුතු කරන බවයි. නෞකාවේ ගින්න හේතුවෙන් සිදුව ඇති පරිසර හානිය පිළිබඳ දැඩි අවධානය යොමු කරන බව අමාත්‍ය මහින්ද අමරවීර මහතා පවසනවා. ඒ සම්බන්ධයෙන් විමසිල්ලෙන් සිටින ලෙස ද අමාත්‍යවරයා ජනතාවගෙන් ඉල්ලීමක් කරනවා. මේ අතර පරිසර හානිය පිළිබද සොයා බැලීමට අමාත්‍ය මහින්ද අමරවීර හා රාජ්‍ය අමාත්‍ය ලසන්ත අලගියවන්න යන මහත්වරුන් මිගමුව වෙරළ තීරයේ නිරීක්‍ෂණ චාරිකාවකට ද සහභාගි වුණා. ", "URL": "https://www.itnnews.lk/2023/10/05/339367/", "Category": "Breaking News,නවතම පුවත්", "Parent URL": null}