{"Source": "ITN news", "Timestamp": "ජූනි 14, 2023 16:41", "Headline": "පූජිත් ජයසුන්දරට එරෙහි නඩුව අගෝස්තු 23 දක්වා කල් යයි", "News Content": "හිටපු පොලිස්පති පූජිත් ජයසුන්දර මහතාට එරෙහි නඩුවක වැඩිදුර විභාගය අගෝස්තු මස 23 වනදා තෙක් කල් තැබුවා. පොලිස් මූලස්ථානයේ විදුලි සෝපාන ක්‍රියාකරුවෙකුට සාපරාධී බලහත්කාරකම් හා සාපරාධී බියගැන්වීම් කළ බවටයි මෙම නඩුව පවරා ඇත්තේ. එය කොටුව මහේස්ත්‍රාත් අධිකරණය හමුවේ අද යළි කැදවූවා. එහිදී හිටපු පොලිස්පතිවරයා, හිටපු පිළිගැනීමේ නිලධාරිවරයා සහ සහායිකාව සාක්ෂි දෙනු ලැබුවා. මෙම සිද්ධියට අදාළව මීට පෙර සිද්ධිය සමථයකට පත් කර ගැනීමට සූදානම් බව සාක්ෂිකරුවන් තුන්දෙනෙකු පවසා තිබුණා. ජාතික ගීය හා භාවනා වැඩසටහන අතුරතුරදී විදුලි සෝපානය ක්‍රියාත්මක නොකරන ලෙස දී තිබූ උපදෙස්වලට පටහැනිව කටයුතු කිරීම සම්බන්ධයෙන් හිටපු පොලිස්පති පූජිත් ජයසුන්දර මහතා අවවාද කළ බව සාක්ෂිකරුවන් කියා සිටියා. මෙම සාක්ෂි විමසීම සිදු කරන අවස්ථාවේ පූජිත් ජයසුන්දර මහතාද අධිකරණය හමුවේ පෙනී සිටියා. ඔහු වෙනුවෙන් නීතිඥ මඩුල්ලක් අධිකරණය හමුවේ කරුණු දැක්වූවා.       ", "URL": "https://www.itnnews.lk/2023/10/05/491907/", "Category": "දේශීය පුවත්", "Parent URL": null}