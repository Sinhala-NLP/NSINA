{"Source": "ITN news", "Timestamp": "ජූනි 3, 2021 11:38", "Headline": "සතොස සහ සෞඛ්‍ය සේවාව ඇතුලු අංශ කිහිපයක් අත්‍යාවශ්‍ය සේවා ලෙස නම් කෙරේ", "News Content": "සතොස සහ සෞඛ්‍ය සේවාව ඇතුලු අංශ කිහිපයක් අතිවිශේෂ ගැසට් පත්‍රයක් මගින් අත්‍යාවශ්‍ය සේවා ලෙස නම් කිරිමට ජනාධිපතිතුමා පියවර ගෙන තිබෙනවා. සාමාන්‍ය ජන ජීවිතය යථා පරිදි පවත්වා ගෙන යාම එහි අරමුණයි. ජනාධිපතිතුමා අත්‍යාවශ්‍ය සේවා ලෙස සදහන් කරමින් නිකුත් කර ඇති මෙම අතිවිශේෂ ගැසට් නිවේදනයට අනුව ලංකා සතොස, සමූපකාර තොග වෙලෙද සංස්ථාව සහ ආහාර කොමසාරිස් දෙපාර්තමේන්තුව අත්‍යාවශ්‍ය සේවා ලෙස සදහන් කර තිබෙනවා. සමූපකාර සංවර්ධන දෙපාර්තමේන්තුව සහ සමූපකාර සමිති මගින් ඉටු කෙරෙන සියලුම ආහාර පාන ද්‍රව්‍ය ඇතුලු ජනතාවට අවශ්‍ය අනෙකුත් සියලුම පාරිභෝගික ද්‍රව්‍ය සැපයීම,ගබඩා කිරීම හා බෙදාහැරීම හා නියාමන කටයුතු හා සම්බන්ධ අවශ්‍ය යැයි හැ‌ගෙන සියලුම සේවාවන් ද අත්‍යාවශ්‍ය සේවවාන්ට අයත්. පළාත් සභා යටතේ වන සියලුම රජයේ කාර්යාල මගින් ඉටු කළ යුතු හෝ අවශ්‍ය වන සියලු සේවාවන් වැඩ හෝ ශ්‍රම දායකත්වය ද මීට අයත් වනවා. මේ අතර සෞඛ්‍ය සේවයට ආදළව ඉටු කළ යුතු සියලු සේවාවන් ද අත්‍යාවශ්‍ය සේවා ලෙස මෙම අති විශේෂ ගැසට් පත්‍රය මගින් නම් කර තිබෙනවා. මේ අතර සතොස අත්‍යාවශ්‍ය සේවාවක් බවට ගැසට් කිරීමත් සමග අද සිට සියලු සතොස අලෙවිසැල් දිනපතා විවෘතව තබන බව අමාත්‍ය ආචාර්ය බන්දුල ගුණවර්ධන මහතා පවසනවා. දිවයිනේ සියලුම ආර්ථික මධ්‍යස්ථාන ද අද සහ හෙට තොග වෙළෙදුන් සදහා විවෘතව පවතින බවයි අනුරාධපුරයේ සිට මාධ්‍ය හමුවේ අදහස් දක්වමින් අමාත්‍යවරයා සදහන් කළේ. පෑලියගොඩ මැනිං තොග අලෙවිසැලට අද පෙරවරුවේ එළවළු තොග විශාල වශයෙන් ලැබී තිබුණා. එළවළු මිලදී ගැනීමට ද පාරිභෝගිකයින් පැමිණ සිටින ආකාරයයි දැකගත හැකි වුණේ. කෙසේවෙතත් තොග වෙලදුන් එතරම් පැමිණ නැති බව වෙළෙදුන් ප්‍රකාශ කළා. එළවළු මිලදී ගැනීමට පැමිණ සිටි පාරිභෝගිකයින් පවසන්නේ එළවළු මිල ඉහළ මට්ටමක පවතින බවයි. මේ අතර කැප්පෙටිපොළ විශේෂිත ආර්ථික මධ්‍යස්ථානය ද විවෘතව පවතිනවා. අද දිනයේ ගොවීන් විශාල වශයෙන් සිය එළවළු තොග අලෙවිය සදහා රැගෙන එන ආකාරය දැකගත හැකි වුණා. එම තොග මිලදී ගැනීමට පිට පළාත්වල වෙළෙදුන් ද පැමිණ සිටි බවත් දිගු පෝලීම් පවතින බවත් අප වාර්තාකරුවන් පෙන්වා දුන්නා.   ", "URL": "https://www.itnnews.lk/2023/10/05/340500/", "Category": "නවතම පුවත්", "Parent URL": null}