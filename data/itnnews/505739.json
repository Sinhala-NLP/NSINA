{"Source": "ITN news", "Timestamp": "අගෝස්තු 5, 2023 19:27", "Headline": "සීතාවක ඔඩිසි දැන් සොනසුරාදාටත්", "News Content": "ඉරිදා දිනවල පමණක් ගමන්කළ සීතාවක ඔඩිසි දුම්රිය අද සිට සෙනසුරාදා දිනවලත් ගමන් කරනවා. එහි මංගල ගමන සිදුවුණේ අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙනුයි. සංචාරක දුම්රියන් සදහා පවතින ඉල්ලුම දිනෙන් දින ඉහළ යමින් පවතිනවා. ඒ අනුව කැළණිවැලි දුම්රිය මාර්ගයේ ඉරිදා දිනවල සීතාවක ඔඩිසි සංචාරක දුම්රිය මීට දින කිහිපයකට පෙර ගමන් ආරම්භ කළා. පවතින ඉල්ලුම සලකාබැලීමෙන් පසුවයි සෙනසුරාදා දිනවලද මෙම දුම්රිය ගමන් කිරීම ආරම්භ කෙරුණේ. චමත්කාරය විදිමින් සුවපහසු ලෙස ගමන් කිරීම සදහා මගීන්ට මෙමගින් අවස්ථාව උදාවනවා. සෙනසුරාදා දිනයේ ඔඩිසි දුම්රියෙන් කොළඹින් ගමන් ආරම්භ කර පස්වරුවේ යළි කොළඹට පැමිණීමේ අවස්ථාව පවතිනවා. නැතහොත් සෙනසුරාදා රාත්‍රියේ සීතාවක ප්‍රදේශයේ සුවපහසු හෝටලයක නවාතැන් ගෙන ඉරිදා දිනයේ ඔඩිසි දුම්රියෙන් යළි කොළඹ බලා පැමිණීමේ අවස්ථාව ද සලසා දී තිබීම විශේෂත්වයක්. අන්තර්ජාලය ඔස්සේ මෙම දුම්රියේ ටිකට්පත් වෙන්කරවා ගැනීමේ අවස්ථාව පවතිනවා. දුම්රිය සෙනසුරාදා දිනයේ ගමනාගමන කටයුතු ආරම්භකර මෙම මංගල ගමනට අමාත්‍ය ආචාර්ය බන්දුල ගුණවර්ධන මහතා මෙන්ම ජගත් කුමාර,  ජයන්ත කැටගොඩ යන පාර්ලිමේන්තු මන්ත්‍රීවරුන්ද,  විදෙස් තානාපතිවරුන් පිරිසක් ද එක්ව සිටියා. එමෙන්ම ස්වාධීන රූපාවාහිනී මාධ්‍ය ජාලයේ සභාපති නීතීඥ සුදර්ශන ගුණවර්ධන,  ජාතික රූපවාහිනියේ සභාපති ප්‍රසාද් සමරසිංහ යන මහත්වරුන් ඇතුළු පිරිසක් ද සහභාගී වුණා. ", "URL": "https://www.itnnews.lk/2023/10/05/505739/", "Category": "දේශීය පුවත්", "Parent URL": null}