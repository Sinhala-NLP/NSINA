{"Source": "ITN news", "Timestamp": "ඔක්තෝබර් 25, 2022 11:55", "Headline": "ශ්‍රී ලංකා – ඕස්ට්‍රේලියා තීරණාත්මක තරඟය අද", "News Content": "පන්දුවාර විස්සයි විස්ස ලෝක කුසලාන ක්‍රිකට් තරගාවලියේ ඕස්ට්‍රේලියා සහ ශ්‍රී ලංකා කණ්ඩායම අතර තීරණාත්මක තරගය අද පැවැත්වෙනවා. ඒ ශ්‍රී ලංකා වේලාවෙන් පස්වරු 4.30ටයි. විස්සයි විස්ස ලෝක කුසලාන ක්‍රිකට් තරගාවලියේ සුපිරි 12 දෙනාගේ වටයේ ශ්‍රී ලංකාව සහභාගී වන දෙවන තරගය ඕස්ට්‍රේලියාවේ පර්ත් ක්‍රීඩාංගනයේදී අද පැවැත්වෙනවා. ආබාධයකට ලක්ව සිටිය ආරම්භක පිතිකරු පැතුම් නිශ්ශංක ඊට එක්වීමට නියමිතයි. ප්‍රමෝද් මධුශාන්ගේ ශාරිරික යෝග්‍යතාව යහපත් වුවද ඔහු විවේක ගැන්වීමට කටයුතු කර තිබෙනවා. අශේන් බණ්ඩාර අද තරගය සදහා ක්‍රීඩා නොකරන අතර වේග පන්දු යවන්නන් ලෙස ලහිරු කුමාර සහ බිනුර ප්‍රනාන්දු ක්‍රීඩා කිරීමට නියමිතයි. ශ්‍රී ලංකා තේරීම් කමිටු සභාපති ප්‍රමෝද්‍ය වික්‍රමසිංහ මහතා ප්‍රකාශ කළේ පර්ත් ක්‍රීඩාංගනයේ තණතීරුව පරික්ෂා කිරීමෙන් අනතුරුව අද තරගයට එක්වන අවසන් 11 දෙනා තීරණය කරන බවයි. ඕස්ට්‍රේලියාව මීට පෙර සහභාගී වූ තරගය නවසීලන්තය සමග පැවති අතර එහිදී ඔවුන් පරාජයට පත් වුණා.       ", "URL": "https://www.itnnews.lk/2023/10/05/442281/", "Category": "Breaking News,ක්‍රීඩා,දේශීය පුවත්", "Parent URL": null}