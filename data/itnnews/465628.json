{"Source": "ITN news", "Timestamp": "මාර්තු 6, 2023 10:52", "Headline": "පානදුර කෝටිපති ව්‍යාපාරිකයා ඝාතනයට සම්බන්ධ දෙදෙනෙකු අල්ලයි", "News Content": "පානදුර ප්‍රදේශයේ කෝටිපති ව්‍යාපාරිකයාට වෙඩි තබා ඝාතනය සිදුකළ සැකකරුවන් කළුතර අපරාධ කොට්ඨාසය මගින් අත්අඩංගුවට ගෙන තිබෙනවා. කෝටිපත් ව්‍යාපාරිකයෙකු වූ අනුරාධ සම්පත් කුඩාගොඩ නමැති පුද්ගලයා දරුවන් පාසලට ඇරලවා පැමිණෙමින් සිටියදී යතුරුපැදියකින් පැමිණි පුද්ගලයින් දෙදෙනෙකු වෙඩි තැබීම සිදුකළේ පසුගිය 28 වනදායි. පානදුර පිංවත්ත ටිඩිමන් සිල්වා මාවතේ දී සිදුවූ මෙම ඝාතනය සම්බන්ධයෙන් සැකකරුවන් දෙදෙනෙකු කළුතර අපරාධ කොට්ඨාසය මගින් අත්අඩංගුවට ගෙන තිබෙනවා. ව්‍යාපාරිකයාට වෙඩි තැබූ පුද්ගලයා සහ වෙඩි තැබීම සදහා පැමිණි යතුරුපැදිකරු අත්අඩංගුවට ගැණුනේ තෙලිකඩ ගිනිමැල්ලගහ ප්‍රදේශයේදීයි. සැකකරුවන්ගෙන් ප්‍රශ්න කිරීමේ දී වෙඩි තැබීම සදහා යොදාගත් බවට සැකකරන පිස්තෝල වර්ගයේ ගිනි අවියක් සහ එම උණ්ඩ 8ක්ද සොයාගෙන තිබෙනවා. වෙඩි තැබීමට පැමිණි යතුරුපැදිය වාද්දුව පොලිස් වසමේ ස්ථානයක දමාගොස් තිබියදී පොලිස් භාරයට ගැණුනා. 34 සහ 40 යන වයස් කාණ්ඩවල පසුවන සැකකරුවන් පානදුර මහේස්ත්‍රාත් අධිකරණයට ඉදිරිපත් කිරීමෙන් පසු පැය 48ක රැදවුම් නියෝග ලබාගෙන තිබෙනවා. මෙම මනුෂ්‍ය ඝාතනයට හේතුවූ කරුණු යතුරුපැදිය හා ගිනි අවිය සැකකරුවන්ට ලැබුණු ආකාරය හෙළිකර ගැනීම සඳහා කළුතර අපරාධ කොට්ඨාසය වැඩිදුර විමර්ශන සිදුකරනවා.     ", "URL": "https://www.itnnews.lk/2023/10/05/465628/", "Category": "දේශීය පුවත්", "Parent URL": null}