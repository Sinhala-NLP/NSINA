{"Source": "ITN news", "Timestamp": "அக்டோபர் 27, 2022 14:25", "Headline": "பாடசாலை மாணவன் ஒருவரை மோதிவிட்டு அவரை வீதியில் விட்டுச்சென்ற முச்சக்கர வண்டி சாரதி விளக்கமறியலில்..", "News Content": "பாடசாலை மாணவன் ஒருவரை மோதிவிட்டு அவரை வீதியில் விட்டுச்சென்ற முச்சக்கர வண்டி சாரதியை விளக்கமறியலில் வைக்க நீதிமன்றம் உத்தரவிட்டுள்ளது. கடந்த 22ம் திகதி கினிகத்தேனை பகுதியில் பாடசாலை மாணவன் ஒருவர் மஞ்சள் கடவையில் பாதையை கடக்கும்போது, முச்சக்கர வண்டியில் மோதுண்டார். ஹட்டனிலிருந்து, யட்டியாந்தோட்டை நோக்கி பயணித்த முச்சக்கர வண்டியே மாணவனை மோதியது. முச்சக்கர வண்டியின் சாரதி மாணவனை வைத்தியசாலையில் அனுமதிப்பதாக தெரிவித்து, முச்சக்கர வண்டியில் ஏற்றி சென்றுள்ளார். எனினும் இடைநடுவே வீதியில் மாணவனை இறக்கிவிட்ட முச்சக்கர வண்டி சாரதி மாணவனுக்கு 500 ரூபா பணத்தை கொடுத்துவிட்டு சென்றுள்ளார். வீதியில் விழுந்த நிலையில் காணப்பட்ட மாணவனை பிரதேசவாசிகள் கினிகத்தேனை வைத்தியசாலையில் அனுமதித்தனர். குறித்த மாணவன் மேலதிக சிகிச்சைக்காக நாவலப்பிட்டிய பொது வைத்தியசாலைக்கு மாற்றப்பட்டார். சம்பவம் தொடர்பில் நாவலப்பிட்டிய பொலிஸார் சீசீடிவி காட்சிகளை அடிப்படையாக வைத்து விசாரணைகளை முன்னெடுத்தனர். சந்தேக நபரை அடையாளம் கண்ட பொலிஸார் அவரை கைதுசெய்து நேற்று ஹட்டன் நீதவான் முன்னிலையில் ஆஜர்ப்படுத்தினர். இதன்போதே முச்சக்கர வண்டி சாரதியை எதிர்வரும் 31ம் திகதி வரை விளக்கமறியலில் வைக்குமாறு ஹட்டன் மாவட்ட நீதவான் பாரூக் டீன் உத்தரவிட்டுள்ளார். ", "URL": "https://www.itnnews.lk/2023/10/05/442715/", "Category": "Breaking News,தேசிய செய்திகள்", "Parent URL": null}