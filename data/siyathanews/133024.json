{"Source": "Siyatha News", "Timestamp": "February 2, 2023", "Headline": "කිඹුල් කටට අත දැමූ කළුතර තරුණයා", "News Content": "කිසියම් පුද්ගලයෙකු අටවන ලද ඇමක් ගිල දමා මහත් අපහසුවෙන් සිටි අඩි 13 ක් පමණ විශාලත්වයකින් යුත් කිඹුලකුගේ කටට අත දමා එම ඇම ඉවත් කිරීමට කළුතර මොරන්තුඩුව ගෝනදූව කවටයාගොඩ තරුණයකු සමත් වී තිබෙනවා. ඔහු උදාර සංජීව නමැති හතළිස් හැවිරිදි තිදරු පියෙක්. කවටයාගොඩ ප්‍රදේශයේ බොල්ගොඩ ගඟේ අතු ඔයක කිසියම් පුද්ගලයකු අටවන ලද ඇමක් ගිලදැමූ කිඹුලා දැඩි වෙහෙසක් දරා ගොඩට ගැනීමට මුලින්මප්‍රදේශවාසීන් කටයුතු කර තිබුණා. අනතුරුව ආරක්ෂාකාරී අයුරින් කිඹුලාගේ කට විවෘත කර යතුරු පැදි කේබලයක් ආධාරයෙන් අටවා තිබූ ඇම ඉවත් කිරීමට උදාර සංජීවට හැකි වී තිබෙනවා. ඒ සඳහා ඔහුට විනාඩි 30ක පමණ කාලයක් වැය වූ අතර එහි සිටි සෙසු පුද්ගලයන්ගේ සහාය ද ලැබී තිබුණා. ", "URL": "https://siyathanews.lk/archives/133024", "Category": "දේශීය පුවත්", "Parent URL": null}