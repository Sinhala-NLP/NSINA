{"Source": "bbc", "Timestamp": "3 අප්‍රේල් 2023", "Headline": "සැකකරුවන් ආයුධ පෙන්වීමට රැගෙනයාමේ දී අනුගමනය කළ යුතු මාර්ගෝපදේශ මාලාවක් ", "News Content": "පොලිස් අත්අඩංගුවට පත්වන සැකකරුවන් විමර්ශන කටයුතු සඳහා ආයුධ පෙන්වීමට පිටතට රැගෙන යන අවස්ථාවල දී පළායාමට තැත් කළේයැ යි වෙඩි තබා මරණයට පත්කිරීමේ සිද්ධීන් අවම කිරීම සඳහා ගත යුතු මාර්ගෝපදේශ මාලාවක් පොලිස්පතිවරයා විසින් සකස්කර ඉදිරිපත්කර ඇතැ යි නීතිපතිවරයා ශ්‍රේෂ්ඨාධිකරණයට අද (අප්‍රේල් 03) දැනුම් දුන්නේ ය.  2008 වසරේ කොම්පඤ්ඤ වීදිය පොලිස් අත්අඩංගුවේ සිටි මොහොමඩ් ඉර්ෆාන් නමැති සැකකරුවෙකු විමර්ශන කටයුතු සඳහා පිටතට රැගෙන ගිය අවස්ථාවේ දී පළායාමට තැත් කළේයැ යි වෙඩි තබා ඝාතනය කිරීමට එරෙහිව ඔහුගේ බිරිඳ වන ෆාතිමා ෂර්මිලා විසින් ඉදිරිපත් කළ පෙත්සමක තීන්දුව ලබාදුන් ශ්‍රේෂ්ඨාධිකරණය, මෙවැනි සිදුවීම් අනාගතයේ දී ඇතිවීම වැළැක්වීම සඳහා මාර්ගෝපදේශ මාලාවක් සකස්කර පෙබරවාරි මස 24 වනදා අධිකරණය හමුවේ ගොනුකරන ලෙස ඉකුත් පෙබරවාරි මස පස්වනදා පොලිස්පතිවරයාට නියෝග කර තිබුණි.  එහෙත් අදාළ පෙත්සම පෙබරවාරි මස 24 වනදා කැඳවනු ලැබූ අවස්ථාවේ දී අදාළ මාර්ගෝපදේශ මාලාව අධිකරණයට ඉදිරිපත්කර තිබුණේ නැත.  මාර්ගෝපදේශ මාලාව ඉදිරිපත් නොකිරීම සම්බන්ධයෙන් කරුණු විමසීම සඳහා අද දින අධිකරණය හමුවේ පෙනී සිටින්නැ යි දන්වා එදින ශ්‍රේෂ්ඨාධිකරණය විසින් පොලිස්පතිවරයා වෙත නොතිසි නිකුත් කරනු ලැබීය. ඒ අනුව අද දින පොලිස්පතිවරයා ශ්‍රේෂ්ඨාධිකරණය හමුවේ පෙනී සිටි අතර, ඔහු වෙනුවෙන් පෙනී සිටි අතිරේක සොලිසිටර් ජනරාල්වරයා සඳහන් කළේ අදාළ මාර්ගෝපදේශ මාලාව කෙටුම්පත්කර අධිකරණය හමුවේ මේ වන විටත් ගොනුකර ඇති බව යි.  එවිට ත්‍රීපුද්ගල ශ්‍රේෂ්ඨාධිකරණ විනිසුරු මඬුල්ලේ සභාපති, විනිසුරු බුවනෙක අලුවිහාරේ පොලිස්පතිවරයා අමතා කියා සිටියේ නීතියේ ආධිපත්‍යය තහවුරු කිරීම සඳහා පොලිසිය කෙරෙහි පවතින විශ්වාසය ආරක්ෂා කිරීම සඳහා අධිකරණය මෙම නියෝග නිකුත් කළ බව යි.  අදාළ මාර්ගෝපදේශ මාලාව සකස් කර අධිකරණයට ඉදිරිපත් කිරීම සම්බන්ධයෙන් පොලිස්පතිවරයාට සිය ස්තුතිය පළ කළ විනිසුරුවරයා එය ඵලදායී අයුරින් ක්‍රියාත්මක කිරීමට අවශ්‍ය උපදෙස් හා නියෝග නිකුත් කරන ලෙස ද පොලිස්පතිවරයාට දැනුම් දුන්නේ ය. පොලිස්පතිවරයා විසින් සකස්කොට අධිකරණයට ඉදිරිපත් කර ඇති මාර්ගෝපදේශ මාලාවේ පහත කරුණු සඳහන් ය: අත්අඩංගුවට පත් සැකකරුවෙකු මියගිය අවස්ථාවක දී අනුගමනය කළ යුතු ක්‍රියාමාර්ගය ද අදාළ මාර්ගඋපදේශ මාලාවේ ඇතුළත් කර තිබේ. මෙම උපදෙස්වලට පටහැනිව යම් නිලධාරියෙකු කටයුතු කර ඇතිබවට අනාවරණය වුවහොත්, ඔහුට එරෙහිව දැඩි විනය ක්‍රියාමාර්ග ගන්නාබවත් පොලිස්පතිවරයා විසින් දිවයිනේ සියලු පොලිස් ස්ථානවලට නිකුත්කර තිබෙන මෙම මාර්ගෝපදේශ මාලාව තුළන් අවධාරණය කර තිබේ. ", "URL": "https://www.bbc.com//sinhala/articles/c1rgz789q59o", "Category": null, "Parent URL": null}