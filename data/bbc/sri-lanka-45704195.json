{"Source": "bbc", "Timestamp": "18 ඔක්තෝබර් 2018", "Headline": "ශ්‍රී ලංකාවේ දරුවන්ට පාසලේදී දඬුවම් දීම සුදුසු ද, නොසුදුසු ද යන්න ගැන විවාදයක්", "News Content": "2018 වසරේ පළමු දෙමස තුළදී පැවැත්වුණු එක්සත් ජාතීන්ගේ සංවිධානයේ ළමා හිමිකම් පිළිබඳ කමිටුවේදී, ජාතික ළමා ආරක්ෂණ අධිකාරිය මගින් කෙටුම්පත් කළ, පාසල් තුළ සිදුකරන ශාරීරික දඬුවම් තහනම් කිරීමේ නීති ස්ථාපිත කිරීම ද ඇතුළත් ළමා ආරක්ෂණය පිළිබඳ ජාතික ප්‍රතිපත්තිය නීතිගත කිරීමට පියවර නොගැනීම සම්බන්ධයෙන් ලිඛිත කරුණු ඉදිරිපත් කරන ලෙස ශ්‍රී ලංකාවට දැනුම්දී තිබේ. කෙසේ වෙතත්, 2017 වසරේ ජනවාරි සිට මාර්තු දක්වා ශ්‍රී ලංකාවේ දිස්ත්‍රික්ක 6 ක තෝරාගත් පාසල් 32 ක් මුල් කරගෙන ජාතික ළමා ආරක්ෂණ අධිකාරිය කරන ලද සංඛ්‍යාත්මක සමීක්ෂණයේ වාර්තාවට අනුව ඊට භාජනය වූ ශිෂ්‍ය ශිෂ්‍යාවන්ගෙන් 80.4% ක් ආසන්න පිරිසක් මාස තුනක කාලයක් තුළදී කවර හෝ අන්දමේ කායික දණ්ඩනයකට ලක්වී තිබේ. පසුගිය ජුලි මාසයේදී පාසල් ශිෂ්‍යයෙකුට පහරදුන් විදුහල්පතිවරයෙකුට කුරුණෑගල මහාධිකරණය වසර 3 ක සිර දඬුවමක් නියම කළේය. ඔහු දීර්ඝ කාලීන පළපුරුද්දක් සහිත පළමු ශ්‍රේණියේ විදුහල්පතිවරයෙකි.  මේ ගැනත් කියවන්න: කෙසේ වුවද, පාසල් තුළ ශිෂ්‍ය ශිෂ්‍යාවන්ට ශාරීරික දඬුවම් පැමිණවීම සම්බන්ධයෙන් ශ්‍රී ලාංකික සමාජයේ පවතින්නේ මිශ්‍ර අදහසකි.  මේ සම්බන්ධයෙන් බීබීසී සිංහල සේවය පාසල් වයසේ දරුවන් සිටින දෙමාපියන් කීප දෙනෙකුගෙන් කළ විමසීමකදී අපට අසන්නට ලැබුණේ ද මිශ්‍ර ප්‍රතිචාරයකි. කියවන්න: කෙසේවුවත් පසුගිය සැප්තැම්බර් 30 වෙනි දින ජනාධිපති මෛත්‍රීපාල සිරිසේන ද සහභාගි වූ උත්සවයකදී පාසල් දරුවන්ට සිදුවන ශාරීරික හිංසා අවසන් කිරීමේ ව්‍යාපාරයක අරමුණු එළිදැක්විණි.  මේ සම්බන්ධයෙන් බීබීසී සිංහල සේවය එම සංවිධානයේ සභාපතිනිය වූ වෛද්‍ය තුෂ් වික්‍රමනායක වෙතින් කළ විමසීමේදී, \"මගේම අවුරුදු 11 ක් වයස දරුවා ශ්‍රී ලංකාවේ ජාත්‍යන්තර පාසලකදී දණ්ඩනයට ලක්වුණා. ඊට එරෙහිව කටයුතු කරන්නට යාමේදී ඇතිවූ දුෂ්කරතා හේතුවෙන් සහ එවැනිම දරුවන් පිළිබඳ නිතර දෙවේලේ අහන්නට ලැබෙන නිසා 'ළමා හිංසනයට තිත' සංවිධානය බිහි කළා,\" යනුවෙන් ඇය ප්‍රකාශ කළාය. ශ්‍රී ලංකාව තුළ මෙම ගැටලුව \"සාමාන්‍යකරණයට\" ලක්වී ඇති බැවින් මේ තත්ත්වයෙන් දරුවන් මුදවා ගැනීම පිණිස මෙම සංවිධානය පිහිටුවා ගත් බව ඇය වැඩිදුරටත් ප්‍රකාශ කළාය. ජාතික ළමාරක්ෂණ අධිකාරිය ශ්‍රී ලංකාවේ දිස්ත්‍රික්ක 6 ක ඇති පාසල් 32 ක දරුවන් 948 ක් යොදාගෙන කළ සමීක්ෂණයට අනුව ඔවුන්ගෙන් 51% ක් දඬුවම් හේතුවෙන් ශාරීරික දුෂණයට ලක්වී ඇත. \"ශාරීරික දුෂණය කියන්නේ ශාරීරික දඬුවමේ කෙළවර. ඒ කියන්නෙ ශාරීරික දඬුවමෙන් ඒ දරුවාගේ මානසික, කායික සහ අධ්‍යාත්මික වර්ධනයට කරන බලපෑමයි,\" වෛද්‍ය වික්‍රමනායක ප්‍රකාශ කළාය. වෛද්‍ය තුෂ් වික්‍රමනායකට අනුව දරුවන්ට දඬුවම් කිරීම හේතුවෙන්; \"සද්භාවයෙන් වුවද ශාරීරික දඬුවම් නොකළ යුතුය\" ශාරීරික හෝ මානසික දඬුවමකින් තොරව ළමයාගේ ආකල්ප සංවර්ධනය තුළින් යහපත් පුරවැසියෙකු බිහි කිරීමේ අරමුණ සහිතව පාසල් දරුවන්ට සිදුවන ශාරීරික හෝ මානසික දඬුවම් පැනවීම් නවතාලීමට අවශ්‍ය චක්‍රලේඛ බොහෝ කලකට පෙර නිකුත්කර තිබෙන බව මේ සම්බන්ධයෙන් බීබීසී සිංහල අධ්‍යාපන අමාත්‍යාංශයෙන් කළ විමසීමේදී එහි ජාතික පාසල් අධ්‍යක්‍ෂ ජයන්ත වික්‍රමනායක පැවසීය. අධ්‍යාපන අමාත්‍යාංශය 'පාසල තුළ විනය ආරක්‍ෂා කිරීම' යන මැයෙන් මේ සම්බන්ධයෙන් චක්‍රලේඛනයක් 2005 වසරේ දී නිකුත් කරන ලද අතර 'දරුවා තුළ චර්යාත්මක වෙනසක් සිදුකිරීමේ චේතනාවෙන්, සද්භාවයෙන් වුව ද ශාරීරික දඬුවම් නොකළ යුතු ය,' යනුවෙන් එහි සඳහන් වේ. එහෙත් තවමත් පාසල් දරුවන්ට සිදුවන ශාරීරික හා මානසික හිංසා පිළිබඳ පැමිණිලි ලැබෙන බව ජාතික පාසල් අධ්‍යක්ෂකවරයා තහවුරු කළේ ය. \"එවැනි ගුරුවරුන්ට එරෙහිව අපි විනයානුකූල පියවර අරගෙන තිබෙනවා. ඊට අමතරව මේ තත්ත්වය අවම කර ගැනීමට සමස්ත පාසල් ප්‍රජාව සහ දෙමාපියන් දැනුවත් කරනවා.\" පාසල් පද්ධතියේ විනය අනුව \"ස්වයං හැඩගැසීමක්\" සිසුන්ගේ පැත්තෙන් සිදුවන්නේ නම් මෙවැනි තත්ත්වයන් වලක්වා ගත හැකිව තිබෙන බව ජාතික පාසල් අධ්‍යක්ෂකවරයා පවසයි. 'ශාරීරික දඬුවම් දීමකින් තොරව විනය පවත්වාගෙන යා නොහැකි නම් එයින් පිළිබිඹු කරන්නේ ගුරුවරයාගේ අදක්ෂ භාවය බව' අධ්‍යාපන අමාත්‍යාංශය 2005 වසරේ නිකුත් කළ 'පාසල තුළ විනය ආරක්‍ෂා කිරීම' චක්‍රලේඛයේ සඳහන් කර තිබේ. මෙවැනි අවස්ථා වලකා ගැනීම සඳහා පහත දැක්වෙන විකල්ප ක්‍රියා මාර්ග ද එම චක්‍රලේඛය මගින් යෝජනා කරනු ලැබ තිබේ.  සබැඳි පුවත්: ", "URL": "https://www.bbc.com//sinhala/sri-lanka-45704195", "Category": null, "Parent URL": null}