{"Source": "bbc", "Timestamp": "20 ජූලි 2020", "Headline": "කොරෝනා වෛරසයට එරෙහි සටනට එක්සත් ජාතීන්ගේ සංවිධානය වාර්තාගත මුදලක් ඉල්ලයි", "News Content": "කොවිඩ් -19 හි බලපෑම හේතුවෙන් මෙම වසර අවසාන වන විට මිලියන 265 ක ප්‍රමාණයක් දක්වා ජනතාව සාගින්නට මුහුණ දෙනු ඇති බව එක්සත් ජාතීන්ගේ සංවිධානය පවසයි. මෙම මුදල් අඩු ආදායම්ලාභී සහ දුර්වල රටවල් වෙනුවෙන් යොදා ගැනේ. මෙම අවස්ථාවේ ක්‍රියාත්මක වීමට අපොහොසත් වුවහොත් දශක ගණනාවක සංවර්ධනය බිඳ වැටෙනු ඇති බව එක්සත් ජාතීන්ගේ සංවිධානය අනතුරු ඇඟවීය. වසංගතයට එරෙහි සටන වෙනුවෙන් මාර්තු මස දී  ඔවුන් ප්‍රථමයෙන් ඉල්ලා සිටියේ ඩොලර් බිලියන දෙකක් පමණි. බීබීසී සේවයේ ඉමොජන් ෆුල්ක්ස් ජිනීවා සිට වාර්තා කරමින් පැවසුවේ කොරෝනාවෛරස් වසංගතය ලොව දුප්පතුන්ට විශාල බලපෑමක් ඇති කරන බවය.   මෙම සංශෝධිත ආයාචනය වාර්තාගත මුදලක් වන නමුත් එක්සත් ජාතීන්ගේ සංවිධානය පවසන්නේ ධනවත් රටවල් තමන්ගේ ආර්ථිකයන් ආරක්ෂා කර ගැනීම සඳහා මූල්‍ය රීති පොත ඉවත දමා ඇති අතර දැන් අඩු ආදායම්ලාභී ජාතීන් සඳහා ද එය සිදු කළ යුතු බවය. ඔවුන් එසේ නොකරන්නේ නම්, ලෝකය අර්බුද රැසකට මුහුණ දෙන අතර මිලියන ගණනක් සාගින්නෙන් පෙළෙනු ඇත. කොරෝනාවෛරසය හේතුවෙන් පැනවූ සීමා කිරීම් නිසා මිලියන සංඛ්‍යාත සංක්‍රමණික සේවකයින්ට මුදල් සිය නිවෙස් වෙත යැවීමට නොහැකි විය. ළමා රෝග සඳහා එන්නත් කිරීමේ වැඩසටහන් අත්හිටුවා ඇති අතර, වසර ගණනාවක් පුරා විවිධ ගැටුම් පවතින රටවල කොවිඩ් -19 පාලනය කිරීමට අසමත් වී තිබේ. යේමනයේ වෛරසය වැළඳී ඇති බව තහවුරු වූ සියල්ලන්ගෙන් හතරෙන් එකක් මිය ගොස් ඇති අතර එය ගෝලීය සාමාන්‍යයට වඩා පස් ගුණයකින් වැඩිය.  වසංගතය හේතුවෙන් ලෝකයේ වඩාත්ම අවදානමට ලක්විය හැකි රටවලට උපකාර කිරීමේ  වැඩසටහනක් එංගලන්තයේ හදිසි ආපදා කමිටුව (DEC) විසින් දියත් කරනු ලැබ ඇත. ඔක්ස්ෆෑම්, ක්‍රිස්ටියන් ඒඩ්, ඉස්ලාමීය සහන සහ බ්‍රිතාන්‍ය රතු කුරුස සංවිධානය ඇතුළු පුණ්‍යායතන 14 ක් එක්වී බ්‍රිතාන්‍ය මහජනතාවගෙන් මුදල් පරිත්‍යාග කරන ලෙස ඉල්ලීමක් සිදු කර තිබේ. මේ වන විට ලොව පුරා කොරෝනාවෛරස රෝගීන් මිලියන 13ට වැඩි ප්‍රමාණයක් සිටින අතර, ලක්ෂ හයකට ආසන්න පිරිසක් මියගොස් තිබේ. ", "URL": "https://www.bbc.com//sinhala/world-53448509", "Category": null, "Parent URL": null}