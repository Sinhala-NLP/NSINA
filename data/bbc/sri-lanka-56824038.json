{"Source": "bbc", "Timestamp": "26 අප්‍රේල් 2021", "Headline": "ශ්‍රී ලංකාව: \"කොවිඩ් කැලේ, අපි වැඩිපුරත් ගෙවලා, තෙරපිලා යනවා\"", "News Content": "නමුත් බීබීසී සේවය කළ විමසුමක දී, පොදු ප්‍රවාහන සේවයේ භාවිත කරන පිරිස පැවසුවේ මේ වන විට සෞඛ්‍ය ආරක්‍ෂිත ක්‍රියාමාර්ග අනුගමනය කිරීමක් සිදුනොවන නමුත් බස් ගාස්තු වැඩි වීම එලෙසම පවතින බවය. \"මම හැමදාම වැඩට යන්නේ කොළඹ පිළියන්දල බස්වල. ඇත්තම කියනවනම් 'කොවිඩ් කැලේ'. මිනිස්සු එක පිට එක යන්නේ තෙරපිලා. නීතියට අනුව දුරින් ඉඳන් යන්න තියෙන්නේ. දුර තියා සමහර මිනිස්සු මාස්ක් පවා දාන්නේ නැහැ. පුදුම කලකිරීමක් තියෙන්නේ. වැඩිපුර ගාස්තුත් ගෙවලා ලෙඩත් හදා ගන්න තමයි අපිට වෙලා තියෙන්නේ,\" රජයේ රෝහලක හෙදියක් වන අනුෂ්කා තලගස්පේ පැවසීය.  කොරෝනාවෛරස ප්‍රවාහන ප්‍රතිපත්තියට අනුව නොවැම්බර් මස සිට සාමාන්‍ය ගාස්තුව මෙන් 1.2කට වැඩි ප්‍රමාණයක් අය කිරීමට ප්‍රවාහන අමාත්‍යාංශය තීරණය කළේය.      ඒ අනුව සාමාන්‍ය මගී ප්‍රවාහන බස්රථ රුපියල් 12ක් වූ අවම බස් ගාස්තුව නොවැම්බර් සිට රුපියල් 14ක් ලෙස සංශෝධනය කළ බව ප්‍රවාහන අමාත්‍යාංශය ප්‍රකාශ කළේය.    \"පුද්ගලික බස්රථ වෙනුවෙන් ගාස්තු වැඩිකිරීමක් අපි ප්‍රතිපත්තියක් ලෙස කරන්නේ නෑ. නමුත් සෞඛ්‍ය නීතිරිති අනුව කටයුතු කිරීමේ දී ඒ අයට වෙන අපහසුව සම්බන්ධයෙන් අතිරේක ගාස්තුවක් අය කිරීමක් කරන්න අවසර දුන්නා,\" ප්‍රවාහන අමාත්‍ය ගාමිණි ලොකුගේ පැවසීය.  වසංගත තත්ත්වය යටතේ මගී ප්‍රවාහනය සිදු කළ යුතු ආකාරය සම්බන්ධයෙන් සෞඛ්‍ය ආරක්‍ෂිත ක්‍රමවේදයන් හඳුන්වා දීමට රජය ක්‍රියා කළේය.  ඒ අනුව, සෞඛ්‍ය අමාත්‍යාංශය හඳුන්වා දී ඇති අවදානම් මට්ටම්වලට අනුකූලව ප්‍රවාහන අමාත්‍යාංශය ද මූලික අවදානම් මට්ටම් තුනක් මත පදනම්ව ප්‍රවාහන සේවා පවත්වාගෙන යා යුතුය.  ප්‍රවාහන අමාත්‍යංශයට අනුව මගී ප්‍රවාහනයේ දී පිළිපැදිය යුතු සෞඛ්‍ය ආරක්ෂණ නිරෝධායන නීති රීති; මෙයට අමතරව බස් පර්යන්ත පරිපාලනය සඳහා ද විවිධ සෞඛ්‍ය ආරක්‍ෂිත ක්‍රමවේදයන් හඳුන්වා දී තිබේ.  මේ සියල්ලට සමගාමීව බස් ගාස්තුවල සංශෝධනය ද 2020 නොවැම්බර් මස දී විය. මගීන් ගැන මෙන්ම බස් හිමියන් ගැන ද සලකා බලමින් ඉහත සංශෝධනය සිදු කර ඇති බව ප්‍රවාහන අමාත්‍යාංශය පැවසීය.  කෙසේනමුත් බස් සංගම් කීපයක් දිගින් දිගටම මෙම සංශෝධනවලට විරෝධය පාමින් සිටිති. ඔවුන්ගේ ඉල්ලීම වන්නේ බස් ගාස්තුව 50%කින් වැඩි කළ යුතු බවය.   මේ සම්බන්ධයෙන් කරුණු විමසීමට පෞද්ගලික බස්රථ හිමියන්ගේ සංගමයේ ගැමුණු විජේරත්න සම්බන්ධ කර ගැනීමට උත්සහ කළ නමුත් එය සාර්ථක නොවීය.  \"කොවිඩ් තත්ත්වය එක්ක පනවපු නීති රීති අපි මුලින් අකුරට ඉටු කළා. නමුත් දැන් ඒවා වැඩිපුර චෙක් වෙන්නේ නැහැ. මිනිස්සුත් ඒවා ලොකුවට පිළිපදින්නේ නැහැ. අපේ රටේ තියෙන තත්ත්වයත් එක්ක මිනිස්සුන්ට වරදක් කියන්නත් බැහැ. අපිට බස්වල ලීසිං ගෙවන්න තියෙනවා, ඒවා නඩත්තු කරලා, බදු මුදල් සියල්ල ගෙවලා ඉවරවෙනකොට ඇතිවෙන්නේ පාඩුවක්. අමාත්‍යංශවලින් කියන සියල්ල අකුරට ඉටු කරලා, අපටත් අදාළ සහන පිළිවෙලට ලබා දෙනවනම් මේ තත්ත්වය ඇති වෙන්නේ නැහැ,\" බස්රථ හිමිකරුවෙක් පැවසීය.  ශ්‍රී ලංකාවේ මගී ප්‍රවාහන‍යෙන් 80%ක් අයත් වන්නේ පෞද්ගලික අංශයටය. දුම්රිය ද ඇතුළුව රජයේ බස් ප්‍රවාහන සේවාවන් ඉටුකරන්නේ 20%ක සේවාවක් පමණි.  ප්‍රවාහන සේවා රාජ්‍ය අමාත්‍යය දිලුම් අමුණුගම පැවසුවේ කිසිදු තත්ත්වයක් මත නැවතත් බස් ගාස්තු වැඩි නොකරන බවය.  \"කොවිඩ් 19 වසංගතය නිසා සිදු කළ බස් ගාස්තු සංශෝධන ඉදිරියටත් පැවැත්වෙනවා. කෙසේනමුත්, උත්සව සමයේ දී සෞඛ්‍ය ආරක්‍ෂිත උපදෙස් අනුගමනය නොකරන බස් රථ අත්අඩංගුවට ගැනීමට පොලිස් රථ වාහන අංශයට උපදෙස් දී තිබෙනවා. නීති කැඩුව බස් රථ මාර්ග බලපත්‍ර 150ක් මේ වන විට තහනම් කර තිබෙනවා.\" \"බස් රථවල ආසන ගණනටයි මගීන් ගෙන යා යුතු වන්නේ. මෙය දුම්රිය මගීන්ගෙත් වගකීමක්. සමහර මගීන් පසුපස එන බස් රථ තිබිය දී හිටගෙන යන්න බස් රථවලට ගොඩවෙනවා. උත්සව සමයේ දී එකම දින සියලුදෙනා ගමන් කරන්න ගත්තොත් සියලුම බස් යෙදෙව්වත් ප්‍රමාණවත් වන්නේ නැහැ. බස් ඩිපෝවල ඇති කාල සටහන් නිරීක්ෂණය කරලා ගමනේ යෙදෙන්න කියලා ඉල්ලා සිටිනවා,\" රාජ්‍ය අමාත්‍යවරයා පැවසීය.  බස් රථ පවතින්නේ මගීන් නිසා ඔවුන් ආරක්ෂා කර නිසි සේවයක් ලබා දීම අදාළ බස් රථ හිමියන්ගේ වගකීම බව කිරිබත්ගොඩ පදිංචි හේමන්ති දුණුවිල පැවසුවාය. \"මම බස්, කෝච්චි දෙකම නිතර භාවිත කරන කෙනෙක්. සෞඛ්‍ය ආරක්‍ෂිත ක්‍රම මුල් කාලයේ දී අනුගමනය කරනවා දැක්කා. හැබැයි දැන් නම් බස් විතරක් නෙමෙයි මිනිස්සුත් ඒවා අමතක කරලා දාලා. බස් හිමියන්ගේ පාරිභෝගිකයන් විදිහට අපිට ඔවුන් සේවයක් ලබා දෙන්න ඕනේ. වැඩිපුර ගෙවන්නේ අදාළ සේවය බලාපොරොත්තුවෙන් නේ. හැබැයි මිනිස්සුන්ගෙත් හික්මීමක් තියෙන්න ඕනේ. නැත්නම් අපිටත් මේ වසංගතයෙන් ගොඩ ඒමක් නැහැ.\" \"එකට එකතු වෙලා පිළිවෙලකට මේ දේවල් සිද්ධ කළේ නැත්නම්, අපිට වෙන්නේ හැමදාමත් ආර්ථික ප්‍රශ්නවලින් මිරිකිලා, කොරෝනත් එක්කම මැරිලා යන්න,\" ඇය තවදුරටත් පැවසීය.    ", "URL": "https://www.bbc.com//sinhala/sri-lanka-56824038", "Category": null, "Parent URL": null}