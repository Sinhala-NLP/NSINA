{"Source": "bbc", "Timestamp": "6 දෙසැම්බර් 2022", "Headline": " වැඩබිමේ පීඩනය: ඔබ වින්දිතයෙකු බව කල් තබා හඳුනා ගන්නේ කෙසේ ද?", "News Content": "රැකියාවක නිරත වීමේදී ඇති වන මානසික ආතතිය, එසේ ත් නොමැති නම්, 'Work Pressure' එක මේ දිනවල සමාජ මාධ්‍යවල මෙන් ම බොහෝ දෙනෙකු අතර නිතර කතාබහට ලක්වන මාතෘකාවකි. \n\nඒ, ඇතැම් වෘත්තියකයින්ගේ ජීවිත සම්බන්ධයෙන් වාර්තා වුණු සිත් සසල කළ සහ සමාජය කැළඹීමට ලක් කළ පුවත් හේතුවෙනි. \n\nරැකියාවක් කිරීමේදී ඇති වන මානසික ආතතිය පිළිබඳව බොහෝ දෙනෙකු අදහස් බෙදා ගත්ත ද ඔවුන්ට ඒ පිළිබඳව නිසි අවබෝධයක් ඇති ද යන්න ගැටලුවකි. \n\n'Work Pressure' යනු කුමක් ද? එය වෘත්තියකයින්ගේ ජීවිතවලට අහිතකර දෙයක් ද? ආතතියකින් සිටිනවා නම් ඉන් මිදෙන්නේ කොහොම ද? එය හඳුනා ගන්නේ කෙසේ ද? එක ම ගැලවීම සියදිවි හානි කරගැනීමද? මේ සියල්ල බොහෝ විට මේ සමාජ සංවාද ඇසුරේ දක්නට ලැබෙන සුලබ ප්‍රශ්න කිහිපයකි.  \n\nඒ අනුව මේ සම්බන්ධයෙන් BBC සිංහල සේවය ගාල්ල, කරාපිටිය ශික්ෂණ රෝහලේ විශේෂඥ මනෝවෛද්‍ය රූමි රූබන්ගෙන් විමසීමක් කළේය. \n\nඔහු සඳහන් කළේ, රැකියාවක් කිරීමේදී ඇති වන මානසික පීඩනය මනෝවිද්‍යාවේදී, 'work related stress' එනම්, 'වැඩ සම්බන්ධ ආතතිය' යනුවෙන් හඳුන්වන බව ය. පුද්ගලයෙකු සමාජයේ ජීවත් වීමේදී ආතතිය දැනෙන ක්‍රම කිහිපයක් ඇති බව ත් ඒ අතර රැකියා කටයුතු කිරීමේදී ඇති වන ආතතිය ඇති බව ත් ඔහු පැවසීය.\n යම් අයෙකු හෝ ආයතනයක් තමන්ගෙන් බලාපොරොත්තු වන කාර්යයන් තමන්ට ඉටු කර ගැනීමට නොහැකි වූ විට තමන් තුළ සිදු වන මානසික හා කායික ප්‍රතික්‍රියාව එය යැයි විශේෂඥ මනෝවෛද්‍ය රූමි රූබන් පැවසීය. \n\n\"අපෙන් බලාපොරොත්තු වන දේවල්, අපිට ඉටු කර ගන්න බැරි වුණා ම දැනෙන මානසික හා කායික ප්‍රතික්‍රියාව. නිශ්චිත කාල සීමාවකදී සහ ඔහුගේ හැකියාව අනුව ඒ රැකියාවෙන් බලාපොරොත්තු වන දේවල් ඉටු කර ගන්න බැරි වුණා ම හෝ රැකියාවෙන් පැවරෙන කාර්ය භාරය නිසා එදිනෙදා දේවල් ඉටු කර ගන්න බැරි වුණා ම ඇති වන පීඩනය තමයි මේ මානසික ආතතිය කියලා හඳුන්වන්නේ.\" ඔහු පෙන්වා දුන්නේ, නිශ්චිත කාල සීමාවකදී ඉටු කර ගැනීමට නොහැකි තරම් වැඩ ප්‍රමාණයක් ආයතනයක් විසින් යම් පුද්ගලයෙකු මත පවරනු ලබනවා නම්, මානසික ආතතිය ඇති විය හැකි බව ය. \n\n\"එහෙම නැත්නම්, නිශ්චිත කාල වේලාවක් නොමැතිව දීර්ඝ කාලීනව වැඩ පැවරීම නිසා ඔහුට අවශ්‍ය අනෙක් දේවල්, විනෝදාස්වාදය සඳහා, පවුලේ අයත් එක්ක ඉන්න හෝ එදිනෙදා වැඩකටයුතු කර ගැනීමට බැරි වීමෙනුත් මානසික ආතතිය ඇති වෙන්න පුළුවන්.\" \n\nතමන්ට පැවරුණු රාජකාරිය ඉටු කර ගැනීමට දක්ෂතාව, අත්දැකීම්, පළපුරුද්ද සහ දැනුම නොමැතිකම හේතුවෙන් බලාපොරොත්තු වන මට්ටමින් එය කර ගැනීමට නොහැකි වීමෙන් ද මානසික ආතතිය ඇති වන බව ඔහු පැවසීය. \n\nතව ද තමන් උවමනාවට වඩා අධීක්ෂණයට ලක්වන විට සහ ආයතනය තුළ පනවා ඇති නීතිරීති හේතුවෙන් ඇතිවන පීඩනයෙන් ආතතිය ඇති විය හැකි බව ඔහු පෙන්වා දුන්නේ ය. \n\n\"ඒ වගේ ම උසස් වීම් දිගින් දිගට ම නොමැති වීම නිසා පීඩාවට ලක් වෙන්න පුළුවන්, තමන් දෙන ශ්‍රමයට නිසි වේතනයක් නැති වුණා ම, එහෙම නැතිනම් වාචික ප්‍රශංසා කිරීම් නැතිකම සහ තමන්ගේ ශ්‍රමය සූරාකෑමට ලක් වන බව දැනීම,\" ආදිය ද ඊට හේතු වන බව විශේෂඥ මනෝවෛද්‍ය රූමි රූබන් පැවසීය.\n \nතවදුරටත් පැහැදිලි කරමින් ඔහු සඳහන් කළේ, රැකියාව ඒකාකාරී වීම, රැකියාව කරන පරිසරයේ ස්වභාවය, නිවාඩු නොලබා දීර්ඝ කාලයක් වැඩ කිරීම සහ නිදිවරා වැඩ කිරීම හේතුවෙන් ද ආතතිය ඇති විය හැකි බව ය. \n\n\"ඝෝෂාකාරී පරිසරයක ඉන්නවා නම්, උෂ්ණත්වය පරිසරයක ඉන්නවා නම්, නිතර සෙලවීම් සිදු වන නැවක වගේ රැකියාව කරන පරිසරය අනුවත් ආතතිය ඇති වෙන්න පුළුවන්.\"\n ආතතිය ඇති වූ විට මානසික සහ කායික ලෙස දෙආකාරයෙන් ම ලක්ෂණ පෙන්විය හැකි බව විශේෂඥ මනෝවෛද්‍ය රූමි රූබන් සඳහන් කළේ ය. \n\nමානසික වශයෙන් ගත් කළ; තරහ යාම, මතක ශක්තිය අඩු වීම, අවධානය අඩු වීම, කලකිරීම සහ නිතර නිතර දුක සිතීම ඒවා අතර වන බව ඔහු පැවසීය. \n\nහුස්ම ගැනීමේ අපහසුව, හෘද ස්පන්ද වේගය වැඩි වීම, දහඩිය දැමීම සහ නින්ද නොයාම ආදිය කායික ලක්ෂණ අතර වේ. \n\n\"තමන්ට වෙන දා වගේ හරියට වැඩ කරන්න බැරි නම්, තමන්ගේ හැකියාව අනුව වෙන දා කරපු වැඩ ටික කරන්න බැරි නම්, ඒ වැඩ ටික සතුටින් කරන්න බැරි නම්, ඒ වගේ ම එන්න එන්නම කාර්යක්ෂමතාව අඩු වෙනවා නම් ඒ අවස්ථාවේදී සැලකිලිමත් වෙන්න ඕනේ.\" \n\nඔහු සඳහන් කළේ, ආතතිය දිගින් දිගට ම පැවතීමෙන් විශාදය ඇති විය හැකි බව ය. \n\n\"විශාදය තත්ත්වයට පත් වුණාට පස්සේ, සියලු ම දේ එපා වෙනවා. කලකිරෙනවා. ජීවිත නැති කරගන්න උත්සහ කරනවා. ඒ ආතතිය උග්‍ර අවස්ථාවට පත් වුණාට පස්සේ.\" \n\nආතතිය දීර්ඝ කාලීනව පැවතීමෙන්, හෘද රෝග, දියවැඩියාව සහ හෝමෝන සම්බන්ධ රෝග ඇති විය හැකි බව ද විශේෂඥ මනෝවෛද්‍යවරයා පෙන්වා දුන්නේ ය. \n\nඔහු සඳහන් කළේ, රැකියාව කිරීමේදී ඇති වන ආතතිය පුද්ගලයාගෙන් පුද්ගලයාට වෙනස් වන බව ය. ඇතැම් අය ආතතිය දරා ගැනීමට තරම් ශක්තිමත් බව ත් ඔවුන්ගේ ජානවල එය පිහිටා ඇති බව ත් ඔහු සඳහන් කළේ ය. \n\n\"ඒකට ජානමය පසුබිම සහ ළමා කාලයේ අත්දැකීම් බලපානවා. සමහර අය ඉන්නවා මේ අත්දැකීම් නැති වුණත් සමාජ කුසලතා වර්ධනය කරගත්ත අය. ආතතිය කළමනාකරණය කර ගැනීමේ කුසලතා, ඒ වගේ ම ආතතිය අඩු කර ගැනීමේ උපක්‍රම දන්න අයට ආතතිය ඇති වීම අඩුයි.\" බොහෝ වෘත්තීන්ට බලපාමින් ඇති 'සැඟවුණු අධික වැඩ' විෂාදය (Depression) ගැන මේ කරුණු දැන සිටියාද? 'දිවි නසා ගන්නේ දුක කියන්න කෙනෙකු නැති කමින්' ආතතිය යම් කිසි මට්ටමක තිබීම සෑම විට ම අහිතකර තත්ත්වයක් නොවන බව විශේෂඥ මනෝවෛද්‍ය රූමි රූබන් පෙන්වා දුන්නේය. \n\nඔහු සඳහන් කළේ, ආතතිය නැති වූ විට කාර්යක්ෂමතාව අඩු විය හැකි බව ය. \n\n\"ආතතිය යම් කිසි මට්ටමක තිබීම හැම වෙලාවේ ම අහිතකර තත්ත්වයක් නොවෙයි. ආතතිය නැති වුණාමත් කාර්යක්ෂමතාව අඩු වෙනවා.\" \n\nආතතිය යම් කිසි මට්ටමක් දක්වා තිබීම, කාර්යක්ෂමතාව වැඩි කරන බව විද්‍යාත්මක පර්යේෂණ මගින් පෙන්වා දී ඇති බව ද ඔහු සඳහන් කළේ ය. ආතතිය දීර්ඝ කාලීනව පැවතීමෙන් එය විශාදය දක්වා වර්ධන වී සිය දිවි නසා ගැනීමක් දක්වා ඔඩු දිවිය හැකි බව විශේෂඥ මනෝවෛද්‍යවරයා සඳහන් කළේ ය. \n\n \"විශාදයට ආවට පස්සේ, සියලු ම දේ එපා වෙලා, රැකියාවෙන් අයින් වෙලා, ගෙදරට වෙලා කිසි ම දෙයක් නොකර ඉන්න පුළුවන්. සමහර වෙලාවට එක රැකියාවක ඉන්නේ නැතුව නිතර නිතර රැකියාවල් වෙනස් කරන්න පුළුවන්. එහෙම නැත්නම් පවුලත් එපා වෙලා, සමාජයත් එපා වෙලා, ජීවිතය නැති කරගන්න මට්ටමට යන්නත් පුළුවන්. හැමෝම විශාදයට එනවා කියන එක නෙවෙයි අදහස් කරන්නේ.\" ඔහු පෙන්වා දුන්නේ, ආතතිය කළමනාකරණය කර ගැනීමේ ක්‍රම පිළිබඳව අධ්‍යයනය කිරීම ඉතා වැදගත් බව ය. අධ්‍යාපන ක්‍රමය තුළ ම සමාජ කුසලතා සහිත පුද්ගලයින් බිහි කිරීම වැදගත් බව ද ඔහු සඳහන් කළේ ය. \n\nතව ද, ආයතනයේ තමා අවට සිටින අයෙකු ආතතියෙන් පීඩා විඳින බව හඳුනා ගතහොත් ඔහු හෝ ඇය මානසික සෞඛ්‍ය පිළිබඳ විශේෂඥයෙකුගේ සහය ලබා ගැනීම සඳහා වහා ම යොමු කළ යුතු බව විශේෂඥ මනෝවෛද්‍යවරයා පැවසීය. \n\n\"මුල් අවස්ථාවේදී ආතතිය අඩු කර ගැනීම සඳහා උපදේශනය වැදගත්. ඊට වඩා උග්‍ර තත්ත්වයක් ආවොත් විශේෂඥ වෛද්‍යවරයෙකු හමුවන්න.\" විශේෂඥ මනෝවෛද්‍ය රූමි රූබන් පෙන්වා දුන්නේ, මානසික ගැටලු ඇතිවීම අපහාසයට හෝ උදහසට ලක් වන කාරණයක් නොවන බව ය. එය ඕනෑ ම කෙනෙකුට ඇති විය හැකි බව ඔහු සඳහන් කළේ ය. \n\nඔහු සඳහන් කළේ, තමන්ට යම් පීඩනයක් ඇති නම් ඒ පිළිබඳව තමා ආදරය කරන කෙනෙකු සමග කතාබහ කිරීම ඉතා වැදගත් බව ත් ඉන් අනතුරුව ගැටලු විසඳා ගැනීමට ක්‍රියාමාර්ග ගැනීම වැදගත් බව ත් ය. \n\n\"යම් කිසි කෙනෙකුට උග්‍ර මානසික ගැටලු තියෙනවා නම්, ඒ පිළිබඳව ලතැවෙවී ඉන්නේ නැතුව ඒ වගේ ම දුක් වේවී ඉන්නේ නැතුව, එය සහනයට පත් කර ගන්න අවශ්‍ය මානසික සෞඛ්‍ය ප්‍රතිකාරවලට යොමු වීම වැදගත්.\" ආතතිය කෙනෙකුට ඇති වූ විටෙක එය අඩු කරගැනීම සඳහා ලබා දෙන සහයෝගය වැදගත් බව විශේෂඥ මනෝවෛද්‍ය රූමි රූබන් පෙන්වා දුන්නේ ය. \n\nඅදාළ සේවකයා රැකියාව කරන ආයතනයෙන් ලැබෙන සහය සහ සෙසු සේවකයින්ගෙන් ලැබෙන සහය ද ඊට බලපාන බව ඔහු පැවසීය. \n\n\"යහපත්ව සහ නිරෝගීව වැඩ කරන්න පුළුවන් පරිසරයක් ඇතිකර දීම ආයතන ප්‍රධානීන්ගේ වගකීමක්. එවැනි අවස්ථාවකදී තමයි ආයතනයේ වැඩ කරන අයගෙන් වඩාත් කාර්යක්ෂමව සේවය ලබා ගන්න පුළුවන්.\" \n\nඔහු අවධාරණයේ කළේ, සේවකයින්ගේ ශුභසාධනය පිළිබඳව සිටින බලධාරීන් සේවකයින්ගේ ආතතිය පිළිබඳව සහ ආයතනවල තත්ත්වය පිළිබඳව නිරතුරුව සොයා බලා ඒවා නියාමනය කළ යුතු බව ය.\n ආර්ථික අර්බුදය සමග ඇතැම් පෞද්ගලික ආයතන, සේවකයින්ගෙන් ඔවුන්ට ඉටුකළ නොහැකි මට්ටමින් සේවය බලාපොරොත්තු වන බව විශේෂඥ මනෝවෛද්‍යවරයා සඳහන් කළේ ය. \n\n සේවකයින්ට ලැබෙන විශේෂ වරප්‍රසාද අඩු කිරීමට ද ඇතැම් ආයතන පියවර ගෙන ඇතැයි ඔහු පෙන්වා දුන්නේ ය. \n\n\"ඒ ආයතන පැත්තෙන් වැඩි ලාබයක් ලබා ගැනීම සඳහා තමයි උත්සහ කරන්නේ මේ ආර්ථික අර්බුදය තුළ. ඒ තුළ අපිට පේනවා අපිට එන රෝගීන්ගේ හැටියටත් බොහෝ අය විවිධ මානසික ගැටලුවලට මුහුණ පාලා තියෙනවා කියලා.\" \n\nඔහු සඳහන් කළේ, තමන් වෙනදා ලද වැටුපෙන් පෙර ගත කළ ජීවිතය ගත කිරීමට නොහැකිවීම ද මානසික පීඩනයක් බවට පත් වී ඇති බව ය. \n\nවිශේෂඥ මනෝවෛද්‍ය රූමි රූබන් ප්‍රකාශ කළේ, විවිධ මට්ටම්වල මානසික ආතතිවලින් පීඩා විඳින රෝගීන් තමන්ට හමුවන බව ය. \n\nඇතැම් පිරිස් මානසික ආතතියේ මුල් අවස්ථාවේදී සිටින අය බව ත් ඔවුන් උපදේශනය තුළින් මානසික ආතතිය අඩු කර ගන්නා බව ත් ඔහු සඳහන් කළේ ය. \n\nඊට අමතරව මානසික ආතතිය සමග ම විශාදය තත්ත්වයට පත් වී ජීවිතය නැති කර ගැනීමට උත්සහ කරන පිරිස් පැමිණෙන බව ද ඔහු වැඩිදුරටත් පැවසීය. සහාය අවශ්‍ය ඔබට උපකාරක සේවා ", "URL": "https://www.bbc.com//sinhala/articles/ck7xvr29vpjo", "Category": null, "Parent URL": null}