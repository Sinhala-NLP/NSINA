{"Source": "bbc", "Timestamp": "5 අප්‍රේල් 2016", "Headline": "පැනමා ලේඛන: හිටපු රාජ්‍ය නායකයන්ගේත් නම් හෙළි වේ", "News Content": "ඒ බව හෙළි වී තිබෙන්නේ, නීති කටයුතු වලට සම්බන්ධ පැනමාවේ සමාගමක් සමග ඔවුන් කළ ගණුදෙනුවල තොරතුරු ඇතුලත් ලිපිගොණු මගින්. ජාත්‍යන්තර වත්කම් සීමාවලට හසු නොවන ආකාරයෙන් මුදල් විශුද්ධිකරණය කිරීමට සහ නියමිත බදු ගෙවීමෙන් නිදහස් වී සිටීමට කටයුතු කළ වර්තමානයේ බලයේ සිටින හෝ පෙර බලයේ සිටි ලෝක රාජ්‍ය නායකයන් දොළොස් දෙනෙකුගේ නම් මේ ලිපි ගොනු මගින් හෙළිවී ඇති බවටයි වාර්තා වන්නේ. පැනමා රාජ්‍යය තුළ වසර හතළිහක කාලයක් තිස්සේ ක්‍රියාත්මක වන මොසැක් ෆොන්සේකා (Mossack Fonseca) නම් සමාගමකට අයත් රහසින් පිටකළ ලිපිගොණු රැසක් තුළිනුයි ලොව ප්‍රබල දේශපාලන නායකයන් කිහිප දෙනෙකුගේ ද ඇතුලුව ලොව පුරා විවිධ රටවල දේශපාලනඥයන් ගේ නම් ඇතුලත් මේ වත්කම් සැඟවීම සම්බන්ධ තොරතුරු හෙළි වී ඇත්තේ. ලෝකය පුරා වෙසෙන ධනවත් පුද්ගලයන්ට සිය වත්කම් සැඟවීම පිණිස බදු රැකවරණ ලබාදෙන ‘අභය භුමියක්’ ලෙස මොසැක් ෆොන්සේකා (Mossack Fonseca) සමාගම යොදා ගත් බවයි මෙතෙක් එළිදැක්වී ඇති තොරතුරු වලින් පෙනීයන්නේ. මේ අනුව රහස්‍ය ලිපි ගොනු මිලියන එකොළහක් පිටවී ඇති බවට වාර්තා වෙන අතර මේ සිදුවීම ‘විකී ලීක්ස්’ හෝ ‘ස්නෝඩන්’ සිදුකළ දත්ත එළිදැක්වීම්වලට වඩා අති විශාල වන බව පැවසේ. ජර්මනියේ පුවත්පතක් වෙත ලැබී තිබුණු මෙම ලියකියවිලි වලින් හෙළිවන ආකාරයට මොසැක් ෆොන්සේකා සමාගම ලොවපුරා ධනවත් පුද්ගලයන්ට වංචාකාරී ලෙස සමාගම් ආරම්භ කර ඒ මගින් තම රටවල ආදායම් බදු ගෙවීමෙන් මිදී සිටීමේ හැකියාව ලැබෙන ක්‍රමවේදයක් සකස් කර දී තිබුණු බවයි අනාවරණය වී ඇත්තේ. පැනමා රූපවාහිනියේ දී මේ සිදුවීම පිලිබඳ කරුණු දක්වමින් මොසැක් ෆොන්සේකා (Mossack Fonseca) සමාගමේ රැමෝන් ෆොන්සේකා (Ramon Fonseca) ඔවුන්ගේ සමාගමේ ගණුදෙනු පිලිබඳ දත්ත රහසිගතව පිටපත් කරගෙන තිබූ බව පිළිගත්තේය. “ඔව් අපිව ‘හැක්’ කරල තියෙනව. හැබැයි බොහොම සීමා සහිත විදියට. අපි ඒක දැනටමත් යථා තත්වයට පත්කරලා තියෙන්නෙ. කොහොම වුනත් සීමාසහිත විදියට ‘හැක්’ කරලා තියනව කියන ඒක ඇත්ත. අපේ සමාගම ජාතික වෙළඳපළ තුළ වසර හතළිහක් විතර ගනුදෙනුවල යෙදිල තියනව. ඒත් අපි කවදාවත් කිසිම දේකට වැරදිකරු වෙලා නැහැ,\" යනුවෙන් ඔහු පැවසීය. ගණුදෙනුකරුවන්ගේ තොරතුරු පිටවී ඇති බව පිළිගත්තද රැමෝන් ෆොන්සේකා පැවසුවේ එම ගණුදෙනුකරුවන් කෙලින්ම සිය සමාගම සමග ගණුදෙනු කළ අය නොවන බවයි. “පාපන්දු ක්‍රීඩකයෝ, සහ මාෆියා වර්ගයේ පුද්ගලයන් ඇතුළු ඒ ලිපිගොනු වලින් එළිදක්වල තිබුණ නම් සේරම කෙලින්ම අපේ සමාගමේ ගනුදෙනුකරුවන් නෙවෙයි. ඒ අය අපේ සමාගම සමග සම්බන්ධතා ඇති, අතර මැදි බැංකු වල ගණුදෙනු කරුවන්. ඒ බැංකු මේ තොරතුරු විකුණලා. අපි දන්නෙ නැහැ ඒව කුමක් සඳහා යොදාගන්න බලාපොරොත්තු වෙනවද කියල,\" යනුවෙන්ද ඔහු පැවසීය. යම් ආකාරයකින් යමෙකු විසින් ඔවුන්ගේ ආයතනය වැරදි ලෙස යොදා ගනු ලැබ ඇත්නම් ඒ පිළිබඳව කණගාටුවට පත්වන බවයි ෆොන්සේකා සමාගම වැඩිදුරටත් පවසන්නේ. මෙම ලියකියවිලි තුළින් හෙළිවන ආකාරයට ෆොන්සේකා සමාගම සමග ගණුදෙනු පවත්වාගෙන යාමට ඍජුව හෝ වක්‍රව සම්බන්ධ වූ පුද්ගලයන් අතර සිටින රුසියානු ජනධිපති ව්ලැදිමීර් පූතින්ගේ සමීප මිතුරන් පමණක් නොව ඊජිප්තුවේ හිටපු ජනාධිපති හොස්නි මුබාරක්, ලිබියාවේ මුවම්මර් ගඩාෆි මෙන්ම සිරියාවේ බෂාර් අල් අසාද් සහ අයිස්ලන්තයේ වර්තමාන අගමැති සිග්මුන්ඩර් ගන්ලොග්සන්ට (Sigmundur Gunnlaugson) සම්බන්ධතා තිබෙන විදේශීය සමාගම් පිළිබඳවද කරුණු හෙළිවී තිබේ. එසේ වුවද ස්වීඩන් රුපවාහිනියේ ඔස්සේ විකාශනය වූ සාකච්ඡාවකදී අයිස්ලන්ත අගමැතිවරයා තමාට එල්ලවන චෝදනා ප්‍රතික්ෂේප කළේය. ගවේෂණාත්මක මාධ්‍යවේදීන් ගේ ජාත්‍යන්තර සංගමයේ අධ්‍යක්ෂක ජෙරාඩ් රයිල් (Gerard Ryle) පවසන්නේ මේ ලිපිගොණු තුළින් වසර හතළිහක් තුළ මොසැක් ෆොන්සේකා සමාගමේ දෛනික ගණුදෙනු සියල්ල පිලිබඳ තොරතුරු හෙළිවී තිබෙන බවයි. ෆොන්සේකා සමාගම තමන්ගේ ගනුදෙනුකරුවන්ට ඔවුන්ගේ ධනය සඟවා තබාගැනීමට උදව් කළ ක්‍රමවේදය පිළිබඳවද මේ ලිපිගොණු වලින් හෙළි වේ. මැරියානා ඔල්සේව්ස්කි (Marianna Olszewski) නම් ඇමරිකානු ධනපතියෙකුට ව්‍යාජ ලෙස සැකසු සමාගම් අයිතිකරු තනතුරක් පිරිනමමින් ෆොන්සේකා සමාගමෙන් ඔහුට ලැබුණු ඊ මේල් පණිවුඩයක සඳහන් වී තිබුණේ “අපිට පුළුවන් වෙනත් සාමාන්‍ය පුද්ගලයෙක් මේ සමාගමේ අයිතිකරු විදියට පෙන්වන්න එවිට ගිණුම් අයිතිකරු ලෙස සඳහන් වන්නේ ඔහුගේ නමයි” යනුවෙනි. ඒ අනුව වංචාකාරී ලෙස සමාගම් ආරම්භ කිරීමට ෆොන්සේකා සමාගම තම ගනුදෙනුකරුවන්ට සහාය දුන් ආකාරය පැහැදිලි වී තිබේ. ඉදිරියේදී තවත් බොහෝ රාජ්‍ය නායකයන්ගේ නම් මේ තුලින් මතුවනු ඇති බව විශ්වාස කෙරේ. ", "URL": "https://www.bbc.com//sinhala/world/2016/04/160405_senehe_panama_papers", "Category": null, "Parent URL": null}