{"Source": "bbc", "Timestamp": "27 ජූලි 2016", "Headline": "අතුරුදහන්වූවන්ගේ පවුල් වලට අස්වැසිල්ලක් අවශ්‍යයි-රතු කුරුසය", "News Content": "රතුකුරුසය එම අපේක්ෂාව පෙරට තබා ඇත්තේ ශ්‍රී ලංකාවේ අතුරුදහන් වූවන් සම්බන්ධයෙන් සිදු කරන ලද සමීක්ෂණයේ දී අනාවරණය වූ කරුණු සහ ඔවුන්ගේ නිර්දේශ ඇතුළත් වාර්තාව ප්‍රකාශයට පත් කරමිනි.  ශ්‍රී ලංකාවේ සන්නද්ධ ගැටුම 2009 වසරේ නිම වීමෙන් අනතුරුව වසර ගණනක් ගත වී ඇති නමුත් 16000 කට අධික අතුරුදහන් වූවන්ගේ පවුල්වල සාමාජිකයන්ට අස්වැසිල්ලක් ලැබී නැති බවයි රතුකුරුස වාර්තාවේ දැක්වෙන්නේ.  සමස්ත දිවයින ආවරණය වන පරිදි සි2014 වසරේ ඔක්තෝබර් මාසයේ සිට 2015 නොවැම්බර් තෙක් සිදු කොට ඇති එම සමීක්ෂණයේදී අතුරුදහන් වූවන්ගේ පවුල් 395 ක් මුණ ගැසුණ බව ජාත්‍යන්තර රතුකුරුසය පවසයි.  යුද්ධය අවධියේ අතුරුදහන් වූ යුද හමුදා භටයන්ගේ සහ පොලිසියේ සාමාජිකයන්ගේ පවුල් ද ඊට ඇතුළත් වෙති.  රතුකුරුසය ඉහත කී සමීක්ෂණය මගින් අනාවරණය කර ගත් සිය සොයා ගැනීම් මත පදනම්ව, ශ්‍රී ලංකාවේ අතුරුදහන්වූවන් සහ ඔවුන්ගේ පවුල්වලට සහනයක් සැලසීමට ඉදිරිපත් වෙන රාජ්‍ය සහ රාජ්‍ය නොවන සංවිධාන වලට  මෙන්ම  මේ ප්‍රශ්නය සම්බන්ධයෙන් උනන්දුවක් දක්වන ජාත්‍යන්තර සංවිධාන වලට ද  ගත යුතු ඉදිරි පියවර නිර්දේශ කරනු ලැබීමක් ද සිදු කර ඇත.  එසේම එම ප්‍රයත්නය පෙරට යන අතරවාරයේ අතුරුදහන් වී ඇති පුද්ගලයන්ට අත් වී ඇති ඉරණම අනාවරණය කර ගැනීමට සහ ඔවුන්ගේ පවුල් වලට උදව් වීම අතින් අතිරේක ප්‍රයත්නයක් දරන බවයි රතුකුරුස වාර්තාව පවසන්නේ. අතුරුදහන්වූවන්ගේ පවුල්වල සාමාජිකයන් ඔවුන්ගේ දෛනික ජීවිතයේ දී මානසික වශයෙන්  ඉතාම සංවේදී එසේම ආර්ථික නෛතික සහ පරිපාලනමය  අතින් දුෂ්කරතාවයන් රැසක් ගිලී  සිටින බව සමීක්ෂණයේ දී ඉදිරිපත් වූ කරුණු මත පිහිටා රතුකුරුසය නිගමනය කරයි. සන්නද්ධ ගැටුමේ ප්‍රතිවිපාකයක් වශයෙන් අතුරුදහන් වී ඇතැයි වාර්තා වෙන එම පුද්ගලයන් වෙනුවෙන් සියලු ප්‍රායෝගික පියවර ගැනීමට ගැටුමට සම්බන්ධ සෑම පාර්ශවයක් ම ජාත්‍යන්තර මානවීය නීතිය මගින් බැඳෙන බවයි රතු කුරුසයේ ප්‍රමුඛ නිර්දේශය වන්නේ. එසේම එම පුද්ගලයන් සම්බන්ධයෙන් සොයා ගනු ලබන තොරතුරු ඔවුන්ගේ පවුල්වල සාමාජිකයන්ට සැපයීම ජාත්‍යන්තර බැඳීමක් වන බවයි රතුකුරුසය නිර්දේශ කරන්නේ. මේ සමීක්ෂණයේ දී අනාවරණය කර ගනු ලැබ ඇති කරුණු මත පදනම්ව ජාත්‍යන්තර රතුකුරුසය විසින් ප්‍රධාන  කාරණා කීපයක් සම්බන්ධයෙන් ශ්‍රී ලංකාවේ බලධාරීන්ගේ අවධානය යොමු කරනු ලැබ ඇත. ඒවා අතර ප්‍රධාන නිර්දේශයක් වන්නේ අවිනිශ්චිත මානසිකත්වයක සිටින අතුරුදහන්වූවන්ගේ පවුල්වල සාමාජිකයන්ගේ සහනය සඳහා සියලු පියවර ගනු ලබන අතරවාරයේ සිදු වූ දේ හෙළිකර ගැනීමට පාර්ලිමේන්තු පනතක් මගින් ස්වාධීන යාන්ත්‍රණයක් පිහිටුවීමට  පියවර ගැනීමයි. එවැනි පියවරක අරමුණ වන්නේ අතුරුදහන් වී ඇති එක් එක් පුද්ගලයාට අත් වූ ඉරණම නිරාකරණය කර ගැනීම සහ එම තොරතුරු ඔවුන්ගේ පවුල් වලට දැනුම් දීමයි. එහි තවත් අරමුණක්  වන්නේ අතුරුදහන් වූවන්ගේ ජාතික ලැයිස්තුවක් පිළියෙළ කිරීමයි. අතුරුදහන් වූවන්ගේ සිරුරු සොයා ගැනීම සහ ඒවා හඳුනා ගැනීමට අවශ්‍ය සෝදිසි කිරීම් සඳහා සුදුසු අධිකරණ වෛද්‍යමය මට්ටමේ තාක්ෂණයක් සහතික කිරීමට පියවර ගැනීම රතුකුරුස වාර්තාවේ තවත් නිර්දේශයකි. අතුරුදහන්වූවන්ගේ මරණ සම්බන්ධයෙන් පූර්ණ විභාගයක් පැවැත්වීම,  හැකි අවස්ථාවන්හි  සිරුරු ගොඩ ගැනීම හා හඳුනා ගැනීම සහ ඒවා ඔවුන්ගේ ඥාතීන්ට භාර දීම සඳහා අවසර ලැබෙන සුදුසු නෛතික රාමුවක් නිර්මාණය  කිරීමේ අවශ්‍යතාවත්  රතුකුරුසය ශ්‍රී ලංකා බලධාරීන්ට නිර්දේශ කරයි. අතුරුදහන්වූවන්ට අත් වූ ඉරණම පිලිබඳ තොරතුරු වඩාත් සාර්ථක සහ පලදායක  මට්ටමින් ඔවුන්ගේ පවුල්වල සාමාජිකයන්ට දැනුම් දීම වැඩි දියුණු මට්ටමකට ගෙන ඒම අතින් ඒ පිළිබඳව උනන්දුවක් දක්වන කොටස් අතර සම්බන්ධීකරණය සහ සහයෝගීතාවයත් අදහස් හුවමාරු කර ගැනීමත් උදෙසා එවැනි නෛතික ආකෘතියක් ඉවහල් වෙන බවයි රතුකුරුස වාර්තාව කියා සිටින්නේ. අතුරුදහන්වූවන්ගේ පවුල්වල සාමාජිකයන්ගේ ආර්ථික අවශ්‍යතාවන්ට සහන සැලසීම ඔවුන්ගේ නෛතික සහ පරිපාලනමය ප්‍රශ්න වලට විසඳුම් දීම  මෙන්ම යුක්තිය ඉටු කර ගැනීමේ අවශ්‍යතා වෙනුවෙන් එම පවුල්වලට උපදෙස් දීම සඳහා සංක්‍රමනීය  අධිකරණ යාන්ත්‍රණයක් තහවුරු කිරීම වැනි තවත් කරුණු රැසක් ද රතුකුරුස නිර්දේශ අතර වෙති. එසේම අතුරුදහන්වූවන්ගේ සියලු පවුල් අතර කිට්ටු සම්බන්ධයක් ඇති කරමින් ඔවුන්ට  අහිමි වූ ඔවුන්ගේ ඥාතීන්   සිහිපත් කිරීමේ දිනයක් ප්‍රකාශයට පත් කරනු ලැබීම වැනි පියවර මගින් එම පවුල්වල අභිලාෂයන් සුරක්‍ෂිත කිරීමේ අවශ්‍යතාව පිළිගැනීමකට ලක් කරනු ලැබීමේ දිශාවන් ද   සැලකිල්ලට ගත යුතු බවයි රතුකුරුස වාර්තාව පවසන්නේ. ", "URL": "https://www.bbc.com//sinhala/sri-lanka-36907558", "Category": null, "Parent URL": null}