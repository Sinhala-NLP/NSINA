{"Source": "bbc", "Timestamp": "16 මැයි 2022", "Headline": "සාමකාමී විරෝධතාකරුවන්ට පහරදුන් සැකකරුවන් අත්අඩංගුවට ගැනීම මන්දගාමී ඇයි?", "News Content": "ඉන් බහුතරයක් නිවාස හා වාහනවලට ගිනි තැබීම හා දේපළවලට අලාභ හානි කිරීමේ සිද්ධිවලට සම්බන්ධ සැකකරුවෝ වෙති.  කෙසේ වෙතත් දේශපාලකයින්ගේ නිවාස වලට ප්‍රහාර එල්ල කිරීමට සම්බන්ධ පුද්ගලයින් 250 දෙනෙකු ඊයේ වන විට අත්අඩංගුවට ගත්දී අරලියගහ මන්දිරයට හා ජනාධිපති කාර්යාලය අසල සාමකාමී විරෝධාතාකරුවන්ට පහරදීම සම්බන්ධයෙන් මැයි 15 වනදා වන විට අත්අඩංගුවට ගෙන ඇත්තේ එක් සැකකරුවෙකු පමණි.  එහෙත් පොලිසිය අද (මැයි 16) පැවසුවේ මේ වන විට අරලියගහ මන්දිරයට හා ජනාධිපති කාර්යාලය අසල සාමකාමී විරෝධාතාකරුවන්ට පහරදීම සම්බන්ධයෙන් පුද්ගලයින් 159 දෙනෙකු අත්අඩංගුවට ගෙන ඇති බවයි.  මෙසේ අත්අඩංගුවට ගෙන ඇති බොහෝ දෙනා ගාලුමුවදොර ප්‍රහාරයට සහයට පැමිණි අය බවට පෙරටුගාමී සමාජවාදී පක්ෂය පවසමින් ඔවුන් අනාවරණය කළේ ගාලුමුවදොර ප්‍රහාරයට ආදාළ සාක්ෂි විනාශ කිරීමේ සූදානමක් ද ඇති බව යි. ගාලු මුවදොර දී සාමකාමී විරෝධතාකරුවන්ට පහරදීමේ සිද්ධිය සම්බන්ධයෙන් කෙරෙන මූලික පරීක්ෂණවල දී මැර ප්‍රචණ්ඩත්වයට සහ ඉන් අනතුරුව එල්ලවූ ප්‍රතිප්‍රහාරවලට ඉහළ පෙළේ දේශපාලන මැදිහත්වීම් සම්බන්ධ බව පෙන්නුම් කර ඇතැ යි නිල මූලාශ අනාවරණය කළේ ය.  අරලියගහ මැදුරෙන් පිටතට පැමිණෙන අයට ගාලුමුවදොර දෙසට එන්නට නොදෙන්නැ යි ජනාධිපති ගෝඨාභය රාජපක්ෂ පොලිස්පති සී. ඩී. වික්‍රමරත්නට සහ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට පැහැදිලි උපදෙස් ලබා දී ඇතැයි පවසන මෙම මූලාශයයන්, තවත් අය පරස්පර නියෝග ලබා දී තිබෙන බවට චෝදනා කරයි.  \"ප්‍රශ්නය වන්නේ ජනාධිපතිවරයා අභිබවා යාමට සහ ගාලු මුවදොර ආක්‍රමණය කිරීමට සහ සඳුදා ප්‍රහාරය එල්ල කිරීමට පොලුවලින් සන්නද්ධ මිනිසුන්ට අවසර දීමට අණ දුන්නේ කවුරුන්ද යන්න යි,\" විමර්ශනයට සමීප නිලධාරියෙක් බීබීසී සිංහල සේවය වෙත පැවසීය. පොලිස්පති චන්දන වික්‍රමරත්න සහ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් යන දෙදෙනාම ශ්‍රී ලංකා මානව හිමිකම් කොමිෂන් සභාව හමුවේ සාක්‍ෂි ලබාදෙමින් ජනාධිපතිවරයාගෙන් ඔවුන්ට සෘජුව ලැබුණු නියෝග සහ සිදුවීම් අනුපිළිවෙල පැහැදිලි කිර ඇත.  අරලියගහ මන්දිරයෙන් පිටතට පැමිණෙන පිරිස් අන් අය සමග ගැටෙන්නේ නැති බව තහවුරුකර ගැනීම සඳහා පෙර දින කළ සැලැස්ම වෙනස් කරන ලෙසට බලපෑම් කළේ කවුරුන් ද යන්න පිළිබඳව ද ඔවුන් සාකච්ඡා කර ඇති බව වාර්තා වේ. තමන් ගාලුමුවදොර හෝටල් වටරවුම දක්වා පමණක් ගමන් කරන බවත්, ඉන් ඔබ්බට \"ගෝඨාගෝගම\" (GGG) විරෝධතා භූමිය දෙසට නොයන බවත් හිටපු අමාත්‍ය රෝහිත අබේගුණවර්ධන සහතික වී ඇතැ යි එම පරීක්ෂණ නිලධාරීන් පවසයි. ඔවුන් පවසන්නේ මේ පිළිබඳව තවදුරටත් විමර්ශනය කරන බවයි.  මම චෝදනාව පිළිබඳව විමසීමට හිටපු අමාත්‍ය රෝහිත අබේගුණවර්ධන සම්බන්ධ කරගැනීමට බීබීසී සිංහල සේවය උත්සහ කළද ඔහුව දුරකතනයට සම්බන්ධ කරගැනීමට නොහැකි විය. කෙසේ වෙතත්, පුත්තලම දිස්ත්‍රික් ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී සනත් නිශාන්ත සිය ආධාරකරුවන් ගෝඨාගෝගම දෙසට රැගෙන යනු සජීව මාධ්‍ය දර්ශනයන්හි දක්නට ලැබිණි. අරලියගහ මන්දිරයෙන් පිටවන අයට කඳුළු ගෑස් හෝ ජල ප්‍රහාරයක් එල්ල නොකරන ලෙසට අමාත්‍යාංශ මට්ටමින් පොලිසියට නියෝග ලැබී තිබුණ ද, ශ්‍රී ලංකා පොදුජන පෙරමුණේ ප්‍රබලයින් විසින් පැහැදිලිවම ගෝඨාගෝගම \"ඉවත්\" කිරීමට උසිගැන්වූ බව අනාවරණය වී තිබේ.   \"ජනාධිපතිතුමාට දින 30කින් ඒක ඉවත් කරන්න බැරි වුණා, නමුත් අපිට විනාඩි 30කින් පුළුවන්යැ\"යි ශ්‍රී ලංකා පොදුජන පෙරමුණේ ඇතැම් නායකයින් කොළඹින් පිටත සිට බස්රථවලින් ගෙන්වා ගත් 3,000ක අධික සෙනඟට පවසා තිබුණි. හිටපු ජනාධිපති සහ අගමැති මහින්ද රාජපක්ෂ, ඔහුගේ පුත් නාමල් රාජපක්ෂ, හිටපු අමාත්‍යවරුන් වන ජොන්ස්ටන් ප්‍රනාන්දු, රෝහිත අබේගුණවර්ධන සහ පවිත්‍රා වන්නිආරච්චි ඇතුළු 17 දෙනෙකු ප්‍රචණ්ඩත්වයට පෙළඹවූවන් ලෙස කොටුව මහේස්ත්‍රාත් අධිකරණයට ඉදිරිපත්වු නඩුවකට අදාළව ඔවුන්ගේ විදෙස් ගමන් තහනම් කෙරිණි. පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ ප්‍රවෘත්ති සාකච්ඡාවකට එක්වෙමින් කියා සිටියේ සාක්ෂි විනාශ කිරීමේ සූදානමක්ඇති බවයි. \"බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා බස්නාහිර පළාතේ ඉන්න තවත් නියෝජ්‍ය පොලිස්පතිවරයෙකුට අණක් දීලා තියෙනවා, කිසිදු ආකාරයකින් මේ මැරවරයන් ගාලුමුවදොර පිටියට ඇතුළුවීම වළක්වන්න එපා කියලා. වැඩේ තියෙන්නේ මේ නියෝජ්‍ය පොලිස්පතිවරයා සහ ජ්‍යෙෂ්ඨ පොලිස් අධිකාරීවරයා මේ සම්බන්ධ ලොග් සටහන් දාලා තියෙනවා පොත්වල. පොලීසියේ පොත්වල ලොග් සටහන් දාලා තියෙනවා, මේ මැරයින් ඇතුල්වීම වළක්වන්න එපා කියලා බස්නාහිර පළාත භාර නියෝජ්‍ය පොලිස්පති කිව්වා, ඔහු ඒක කිව්වේ ආරක්ෂක අමාත්‍යශයේ ලේකම්ගේ උපදෙස් මත කියලා පොතේ ලියලා තියෙනවා.\" \"දැන් අපිට වාර්තා වෙනවා පොත් දෙක විනාශ කරන්න යනවා කියලා. අපි බලාපොරොත්තු වෙනවා අධිකරණයට ගිහිල්ලා ඉල්ලන්න මේ පොත් ආරක්ෂා කරන්න මැදිහත් වෙන්න කියලා. මේ පොත් ගිනි තියන්න යනවා නිශ්චිත වශයෙන්ම මේ සාක්ෂි ජනතාවට ඉදිරිපත් කළ යුතුව තිබෙනවා.\"  එනමුත්, මේ සම්බන්ධයෙන් තමා දැනුවත් නැතැ යි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව කියා සිටියේ ය. මේ අතර අන්තර් විශ්වවිද්‍යාලීය ශිෂ්‍ය බලමණ්ඩල කැඳවුම්කාර වසන්ත මුදලිගේ ප්‍රවෘත්ති සාකච්ඡාවකට එක්වෙමින් කියා සිටියේ, \"අපිව බේරන්න ආව තරුණයෝ තමා දැන් අත්අඩංගුවට අරන් තියෙන්නේ. වහාම මේ අත්අඩංගුවට ගත්තු සියලු තරුණයෝ වහාම නිදහස් කරන්න ඕනේ,\" යනුවෙනි. සාමකාමී අරගලකරුවන්ට එරෙහිව කරන මර්දනය වහා නවත්වන ලෙස රජයට බල කරන උද්ඝෝෂණයක් (මැයි 15) අනුරාධපුර ගෝඨාගෝගම පරිශ්‍රයේ දී පැවැත්විණි. මෙය සංවිධානය කර තිබුණේ සිවිල් සංවිධාන සහ බහුජන සංවිධාන එකමුතුව යි. \"අද වෙනකොට සාමකාමී නිර්පාක්ෂික අරගලකරුවන් අත්අඩංගුවට ගැනීමේ කුමන්ත්‍රණයක් ක්‍රියාත්මක වෙනවා. නමුත් පසුගිය 09 වැනිදා අරගලකරුවන්ට පහර දුන් කිසිම කෙනෙක් අත්අඩංගුවට අරගෙන නැහැ. කොහොම වුණත් පහරදීම පහරදීමම යි. එසේ නම් ඒ සියලු දෙනා අත්අඩංගුවට ගත යුතු යි,\" ඊට එක්වූ ක්‍රියාකාරීහු කියා සිටියෝ ය.  පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී නීතිඥ නිහාල් තල්දුව ප්‍රකාශ කළේ ප්‍රචණ්ඩ ක්‍රියා සම්බන්ධයෙන් අත්අඩංගුවට ගත් සැකකරුවන් අතුරින් 159 දෙනෙකු රක්ෂිත බන්ධනාගාරගත කර ඇති බව යි. පසුගිය 09 වැනිදා කොල්ලුපිටිය සහ ගාලු මුවදොර ප්‍රදේශවල සිදු වූ ප්‍රචණ්ඩකාරී සිදුවීම්වලට සම්බන්ධ සැකකරුවන් හඳුනාගැනීම සඳහා පොලීසිය මහජන සහාය ඉල්ලා තිබේ. ඒ අනුව ඔවුන්ගේ ඡායාරූප 76ක් පොලීසිය විසින් මාධ්‍ය වෙත මැයි 15 දා නිකුත් කරනු ලැබීය. පොලිස් මාධ්‍ය කොට්ඨාසය ප්‍රකාශ කරන්නේ ඒ පිළිබඳ තොරතුරු අපරාධ පරීක්ෂණ දෙපාර්තමේන්තුවට(CID) දැනුම් දෙන ලෙස ය. ඒ අනුව, යන දුරකතන අංකවලට එම තොරතුරු දැනුම් දිය හැකි ය. ගෝඨාගෝගම අරගල භූමියට එල්ල වූ ප්‍රහාරය සම්බන්ධයෙන් යුක්තිය ඉටු කරන්නැ යි ඉල්ලා තරුණ නීතිඥවරුන්ගේ සංගමය හා තරුණ ජනමාධ්‍යවේදීන්ගේ සංගමය ඊයේ (මැයි 15) පොලිස් මූලස්ථානයට පැමිණ සංදේශයක් භාර දුන්හ. \"දේශබන්දු තෙන්නකෝන් මහත්තයා මෙම නඩුවේ සැකකරුවෙක් බවට පත්වෙලා තියෙනවා. එවැනි තත්ත්වයක් තුළ ඔහු අත්අඩංගුවට නොගැනීමත්, සෙසු සැකකරුවන් අත්අඩංගුවට නොගැනීමත්, මේ සිද්ධියට බහුතරයක් සම්බන්ධ නොමැති අහිංසක පුද්ගලයින් පවා පොලීසියට හිතුමනාපේ අත්අඩංගුවට ගෙන අධිකරණය ඉදිරිපත් කරලා. සමහර සැකකරුවන් රක්ෂිත බන්ධනාගාර ගත කළ තියෙනවා. එකී අගතිදායී  තත්ත්වය සහ නීතිය සමානව ක්‍රියාත්මක නොවීම සම්බන්ධයෙන් දැනුවත් කිරීම සඳහා තමයි අද දින අපි ලිපියක් මඟින් පොලිස්පතිවරයා වෙත ඒ අදාළ සංදේශය භාරදෙන්න පැමිණියේ,\" නීතිඥ සාලින්ද අමරසේකර මෙහිදී කියා සිටියේ ය. එම ලිපිය මෙසේය: චන්දන වික්‍රමරත්න මහතා, පොලිස්පති, පොලිස් මූලස්ථානය, කොළඹ. පොලිස්පතිතුමනි, ගෝඨාගෝගමට සහ මයිනාගෝගමට පහරදීම ගැන විමර්ශන දේශපාලන පක්ෂපාතිත්වයක් සහිත නිලධාරීන්ට බාරදීම සහ සාක්කිකරුවන්ට බලපෑම් සිදුකිරීම වැළැක්වීමේ අවශ්‍යතාවය සම්බන්ධයෙනි.                         I.             වහාම මෙම විමර්ශන දේශපාලන පක්ෂපාතකම් නැති ස්වාධීන, දක්ෂ විමර්ශන කණ්ඩායමකට බාර දෙන්න.                               II.             පළමු ප්‍රහාරයෙන් පසු දිවයිනේ සෑම තැනම සිදුවූ සිදුවීම්වල අපරාධ වගකීම පළමු සිදුවීමේ සැකකරුවන්ට ඇති බැවින් එම විමර්ශන ද ඉහත විමර්ශන කණ්ඩායමටම ලබා දෙන්න.                             III.             විමර්ශනවලට බාධාවීම වැලැක්වීම සඳහා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති තනතුරෙන් දේශබන්දු තෙන්නකෝන් කඩිනමින්  ඉවත් කර ඔහුගේ වැඩතහනම් කරන්න.                             IV.             ඔබ පොලිස්පති ධුරයේ සිටියදී ඔබ යටතේ සිටින නිලධාරීන්ට ඔබට එරෙහිව විමර්ශන කිරීම ගැටලුසහගත බැවින් කඩිනමින් තනතුරෙන් ඉවත්වී විමර්ශනවලට සහාය දක්වන්න.                               V.             තවද මයිනාගෝගමට සහ ගෝඨාගෝගමට පහරදීමෙන් පසු ජනතාව කුපිත කිරීම් හරහා සිදුවූ යම් යම් සිද්ධි පදනම් කරගෙන පුද්ගලයන් අත්අඩංගුවට ගැනීම් රාජ්‍ය මර්දනයක ස්වභාවයකින් දියත් වන බැවින් ඒ තත්ත්වය වහාම පාලනය කරන ලෙස අපි දන්වා සිටිමු. ", "URL": "https://www.bbc.com//sinhala/sri-lanka-61462424", "Category": null, "Parent URL": null}