{"Source": "bbc", "Timestamp": "20 ජූලි 2023", "Headline": "ජනපතිගේ ඉන්දීය සංචාරය: එළඹුණු ගිවිසුම් ගැන ඔබ දන්නවාද?", "News Content": "ශ්‍රී ලංකාව සහ ඉන්දියාව අතර පාලමක් ඉදිකළ යුතු බව ඉන්දීය අග්‍රාමාත්‍ය නරේන්ද්‍ර මෝදී අද ( ජුලි මස 21 වෙනිදා) ප්‍රකාශ කළේය. ඒ ඉන්දියාවේ නිල සංචාරයක නිරත වී සිටින ජනාධිපති රනිල් වික්‍රමසිංහ සමග නව දිල්ලි හිදී පැවති ද්විපාර්ශවීය සාකච්ජා අවසානයේදී රාජ්‍ය නායකයින් දෙදෙනා සහභාගී වූ  ඒකාබද්ධ ප්‍රවෘත්ති සාකච්ජාවකට එක්වෙමින්ය. ශ්‍රී ලංකාව සහ ඉන්දියාව අතර මගී පාලමක් සහ තෙල් නල මාර්ගයක් ඉදිකිරීම සම්බන්ධයෙන් වන ශක්‍යතා පිළිබඳ කටයුතු කරන බවද ඉන්දීය අග්‍රාමාත්‍යවරයා සඳහන්  කළේය. ඉන්දීය ප්‍රතිපත්ති තුළ ශ්‍රී ලංකාව සෑම විටම වැදගත් ස්ථානයක පසුවන බව ඉන්දීය අග්‍රාමාත්‍යවරයා පැවසීය. ඉන්දියාවේ \"අසල්වැසියා ප්‍රථමයෙන්\" යන ප්‍රතිපත්තිය සහ \"සාගර්\" දැක්ම යන දෙකෙහිම ශ්‍රී ලංකාව ද වැදගත් ස්ථානයක් ගන්නා බවත් ඉන්දියාවේ සහ ශ්‍රී ලංකාවේ ආරක්‍ෂක අවශ්‍යතා සහ සංවර්ධනය එකිනෙකට බැඳී පවතින බවට විශ්වාස කරන බව ද අග්‍රාමාත්‍ය මෝදී මෙහිදී ප්‍රකාශ කළේය. ජනාධිපති රනිල් වික්‍රමසිංහ ගේ මෙම ඉන්දීය සංචාරයේ දී දෙරට අතර අවබෝධතා ගිවිසුම් කිහිපයකට අත්සන් තැබූ බව ජනාධිපති මාධ්‍ය අංශය නිවේදනය කළේ ය. සමුද්‍රීය, ගුවන්, බලශක්ති සහ විදුලිබල, වෙළෙඳ ආර්ථික සහ මූල්‍ය කටයුතු , පුද්ගල සබඳතා යන ක්ෂේත්‍ර 05ක් ඔස්සේ  දෙරට අතර සබඳතා වර්ධනය කර ගැනීමට අවධානය යොමු වූ බව එම නිවේදනයේ සඳහන් විය. ඉන්දියාවේ සහය ඇතිව ත්‍රිකුණාමලය ශ්‍රී ලංකාවේ බලශක්ති කේන්ද්‍රස්ථානයක් ලෙස සංවර්ධනය කිරීම සහ කර්මාන්ත සහ අනෙකුත් ආර්ථික ක්‍රියාකාරකම් සඳහා ද ත්‍රිකුණාමලය කේන්ද්‍රස්ථානයක් බවට පත් කර ගැනීම ශ්‍රී ලංකාවේ තීරණාත්මක ඉලක්කයක් වන බව ජනාධිපති රනිල් වික්‍රමසිංහ පැවසුවේ ය. ශ්‍රී ලංකා රජය දෙමළ ජනතාවගේ අභිලාෂයන් ඉටු කරනු ඇතැයි බලාපොරොත්තු වන බවත්, සමානාත්මතාවය, යුක්තිය සහ සාමය සඳහා ප්‍රතිසංස්කරණ ක්‍රියාවලිය ඉදිරියට ගෙන යනු ඇති බවට විශ්වාස කරන බවත් ඉන්දීය අග්‍රාමාත්‍යවරයා ප්‍රකාශ කළේ ය. ශ්‍රී ලංකාව සහ ඉන්දියාව අතර වන සම්බන්ධතාවය නමැති නූල ඉතිහාසය විසින් වියන ලද්දක් බව මාධ්‍ය හමුව අමතමින් ජනාධිපති රනිල් වික්‍රමසිංහ ප්‍රකාශ කර සිටියේය.  අපගේ රටවල් දෙක අතර වසර දහස් ගණනාවක් පැරණි ශිෂ්ටාචාරමය, සංස්කෘතික, මානව සහ වාණිජ අන්තර්ක්‍රියා හරහා එම ඒකාබද්ධ දැක්මෙහි පදනම සැකසී තිබෙන බවත්  අනාගතය සඳහා එවැනි දැක්මක් ආරම්භ කිරීමට වර්තමානයේ වඩාත්ම සුදුසු  අවස්ථාව මෙය බවට විශ්වාස කරන බවත් මෙහිදී ජනාධිපතිවරයා අවධාරණය කළේය.  ඉන්දු - ශ්‍රී ලංකා ආර්ථික හවුල්කාරිත්වය පිළිබඳ වන දැක්ම සාක්ෂාත් කර ගැනීම සඳහා මේ වන විට දෙරට අතර පවතින සම්බන්ධතා තීරණාත්මක කාර්යභාරයක් ඉටු කරන බව ද මෙහිදී ජනාධිපති වික්‍රමසිංහ පැවසිය. ඉන්දියාවේ දෙදින නිල සංචාරයක නිරත ජනාධිපති රනිල් වික්‍රමසිංහ අද උදෑසන (ජූලි 21 වැනිදා) ඉන්දියාවේ ජාතික ආරක්ෂක උපදේශක අජිත් දොවාල් හමුවිය. මීට අමතරව ජනාධිපතිවරයා  ඉන්දියාවේ ප්‍රමුඛ පෙළේ ව්‍යාපාරිකයෙකු වන ගෞතම් අදානි ද හමුවී තිබේ. කොළඹ වරාය බටහිර බහාලුම් පර්යන්තය අඛණ්ඩව සංවර්ධනය කිරීම, මෙගාවොට් 500 සුළං ව්‍යාපෘතිය, හරිත හයිඩ්‍රජන් නිෂ්පාදනය සඳහා තම බලශක්ති විශේෂඥතාව පුළුල් කිරීම ඇතුළු ශ්‍රී ලංකාවේ ආකර්ෂණීය ව්‍යාපෘති මාලාවක් පිළිබඳව සාකච්ඡා කිරීමට ජනාධිපති රනිල් වික්‍රමසිංහ හමුවූ බව ගෞතම් අදානි සඳහන් කළේය. ජනාධිපති රනිල් වික්‍රමසිංහ ගේ ඉන්දීය සංචාරය සම්බන්ධයෙන් සමගී ජනබල වේගයේ මන්ත්‍රී එස්.එම්. මරික්කාර් පාර්ලිමේන්තුවේදී  අදහස් දක්වමින් කියා සිටියේ ඉන්දියාවට විකුණුවේ මොනවාද කියා දැන ගත හැක්කේ ඒ සියල්ල සිදුකර අවසන් වූ පසු බවය. \" ජනාධිපතිතුමා ඉන්දියාවේ සංචාරයක නිරත වනවා. මේ ළඟට ගිහිල්ලා විකුනන්නේ. ඉස්සරනම් මෙහෙට ඇවිල්ලා තමයි ගන්නේ. දැන් අදානි හම්බ වෙන්න ගිහිල්ලා තියෙනවා. අදානිට මොනවාද වික්කේ කියලා අපි දන්නේ නැහැ. IMF ගිහිල්ලා ඇග්‍රීමන්ට් ගැහුවට පස්සේ තමයි අපි දන්නේ. අපි අඩන්න ඕන මේ පාර්ලිමේන්තුවේ ඒවා මේ පාර්ලිමේන්තුවට ඉදිරිපත් කරන්න කියලා. කෙදිරි ගාලා, කෙදිරි ගාලා තමයි මේ පාර්ලිමේන්තුවට මුල්‍ය බලය තිබුණා කියලා කිව්වට දැන ගන්න වෙන්නේ. ඉන්දියාවට වික්කේ මොනවාද කියලා දැන ගන්නේ වෙන්නේ ගිහිල්ලා ආවට පස්සේ.\" මන්ත්‍රීවරයා පැවසුවේ ය. ජනාධිපති රනිල් වික්‍රමසිංහ ජනාධිපතිධුරයට පත්වීමෙන් පසු පළමු වරට ඉන්දියාවේ දෙදින නිල සංචාරයක් සඳහා අද (ජූලි 20) දහවල් නව දිල්ලිය බලා පිටත්ව ගියේය. ඉන්දීය අග්‍රාමාත්‍ය නරේන්ද්‍ර මෝදීගේ ආරාධනයකට අනුව ජනපතිවරයා ඉන්දියාව බලා පිටත්ව  ගියේ  ඔහුගේ පදවි ප්‍රාප්තියේ පළමු වර්ෂ පූර්ණය හෙට දිනට යෙදී තිබිය දී ය. දෙරට අතර රාජ්‍ය තාන්ත්‍රික සබඳතා ස්ථාපනයකර 75 වසරක් සපිරීමේ සංවත්සරයට සමගාමීව ජනාධිපති රනිල් වික්‍රමසිංහ ජූලි මස 20 සහ 21 යන දිනවල දී මෙලෙස ඉන්දියාවේ නිල සංචාරයක යෙදෙන බව විදේශ කටයුතු අමාත්‍යාංශය නිවේදනය කරනු ලැබීය.  ජනාධිපති රනිල් වික්‍රමසිංහ විසින් ඔහුගේ දෙදින නිල සංචාරයේ දී ඉන්දීය ජනාධිපති ද්‍රෞපර්දී මුර්මු, අග්‍රාමාත්‍ය නරේන්ද්‍ර මෝදී ඇතුළු ඉන්දීය රජයේ ඉහළ පෙළේ ප්‍රධානීන් රැසක් හමුවී අන්‍යෝන්‍ය වශයෙන් උනන්දුවක් දක්වන කරුණු රැසක් පිළිබඳ ද්විපාර්ශ්වික සාකච්ඡා පැවැත්වීමට නියමිත ය.  දෙරට අතර පවත්නා දීර්ඝ කාලීන ද්විපාර්ශ්වික සබඳතා තවදුරටත් ඉහළ නැංවීමට සහ තහවුරු කිරීමට මෙම සංචාරය ඉවහල් වනු ඇතැයි විදේශ කටයුතු අමාත්‍යංශය සඳහන් කළේය. ශ්‍රී ලංකාවේ ආර්ථික අර්බුද මධ්‍යයේ ඉන්දීය විදේශ කටයුතු අමාත්‍ය එස්. ජයශංකර් පසුගිය මාර්තු 18 වැනිදා ප්‍රකාශ කළේ, \"රුධිරය ජලයට වඩා ඝන\" බැවින් ඉන්දියාව ශ්‍රී ලංකාවේ දුෂ්කර කාලවල දී ශ්‍රී ලංකාව වෙනුවෙන් පෙනී සිටීම ස්වාභාවික බව යි. ඉන්දු - ලංකා රාජ්‍ය තාන්ත්‍රික සබඳතාවලට වසර 75ක් පිරීම නිමිත්තෙන් ශ්‍රී ලංකා ගෘහ නිර්මාණ ශිල්පී ජෙෆ්රි බාවා පිළිබඳ ප්‍රදර්ශනයක් අමතමින් ඔහු මේ බව පැවසීය. ඉන්දීය අග්‍රාමාත්‍ය නරේන්ද්‍ර මෝදිගේ විදෙස් ප්‍රතිපත්තිය අනුව 'පළමුව අසල්වැසියා' යන සංකල්පය මත ඉන්දියාව ශ්‍රී ලංකාවට සහයෝගය ලබාදීමට ඉදිරිපත් වූ අවස්ථා රැසක් තිබේ. ඉකුත් 2022 වසරේ ආරම්භයේ සිට ශ්‍රී ලංකාව මුහුණදුන් මහා ආර්ථික අර්බුදය හමුවේ ඉන්දියාව ලබාදුන් සහයෝගය මෙරට ජනතාවට දැවැන්ත ශක්තියක් විය. විශේෂයෙන්ම ඉන්ධන හිඟය, ඖෂධ හිඟය, අත්‍යවශ්‍ය ද්‍රව්‍ය ඇතුළු ඇමෙරිකානු ඩොලර් බිලියන හතරක හදිසි ආධාර සැපයීමට අග්‍රාමාත්‍ය නරේන්ද්‍ර මෝදී රජය පියවර ගත්තේ ය. මීට අමතරව ශ්‍රි ලංකාවට ජාත්‍යන්තර මූල්‍ය අරමුදලේ ණය අනුමතකර ගැනීම සඳහා අවශ්‍ය වූ ණයහිමියන්ගේ සහතිකය ලබා දීමේ දී ඉන්දියාව ප්‍රමුඛ කාර්යය භාරයක් ඉටු කළේ ය. 2022 වසරේ ජූලි 21 වැනිදා ජනාධිපතිධුරයට පත්වීමෙන් පසු ජනාධිපති රනිල් වික්‍රමසිංහ අවස්ථා හයක දී විදේශ සංචාරයන්වල නිරතව ඇත.  ජනාධිපති රනිල් වික්‍රමසිංහ විසින් පසුගිය වසරේ දී බ්‍රිතාන්‍යයේ දෙවන එලිසබෙත් මහ රැජිණගේ රාජකීය අවමංගල්‍ය සඳහා සහභාගීවීමට ද, පසුව තුන්වන චාර්ල්ස් රජුගේ පදවි ප්‍රාප්ති උත්සවයට ද ඇතුළුව අවස්ථා තුනක දී බ්‍රිතාන්‍යයේ සංචාරය කරනු ලැබුවේ ය.  ඔහු අවස්ථා දෙකක දී ජපානයේ නිල සංචාරවල ද නිරත විය.  පිලිපීනයේ පැවති ආසියානු සංවර්ධන බැංකු අධිපතිවරුන්ගේ සැසිවාරය, ඊජිප්තුවේ පැවති 2022 එක්සත් ජාතීන්ගේ කාලගුණික විපර්යාස පිළිබඳ සමුළුව සහ ප්‍රංශයේ පැවති නව ගෝලීය මූල්‍ය ගිවිසුමක් සඳහා වන සමුළුවට ද ජනාධිපතිවරයා සහභාගී වූයේ ය.  මීට අමතරව, සිංගප්පූරු අග්‍රාමාත්‍යවරයාගේ ආරාධනයෙන් ජනාධිපති වික්‍රමසිංහ එරට සංචාරයක නිරත වූයේ ඉකුත් මැයි මාසයේ දීය. ඉන්දීය නිල සංචාරයට පෙර ජනාධිපති රනිල් වික්‍රමසිංහ සහ මෙරට දෙමළ දේශපාලන පක්ෂ නායකයින් අතර හමුවක් පාර්ලිමේන්තුවේ දී පැවැත්විණි.  උතුරු හා නැගෙනහිර ජනතාවගේ ගැටලු විසඳීමට අදාළ හොඳම යෝජනාවලිය මේ වන විට ඉදිරිපත් කර අවසන් බවත්, එය ක්‍රියාත්මක කරනවා ද, නැද්ද යන්න එම දේශපාලඥයින් තීරණය කළයුතු බවත්, එහිදී ජනාධිපතිවරයා කියා සිටියේ ය. ආණ්ඩුක්‍රම ව්‍යවස්ථාවේ 13 වන සංශෝධනයට අදාළව ඉදිරිපත් කර ඇති යෝජනාවේ ඇතුළත් සියලු බලතල ලබාදීමට හැකියාවක් ඇති නමුත් පොලිස් බලතල ලබාදිය හැක්කේ පාර්ලිමේන්තුව නියෝජනය කරන සියලු පක්ෂ නායකයන් ඊට එකඟවන්නේ නම් පමණක් බව ජනාධිපතිවරයා ප්‍රකාශ කළේ ය  පාර්ලිමේන්තුව තුළ 2/3ක බහුතරයක් ඊට අවශ්‍ය බවත් ඔහු පැවසීය.  තමා රනිල් වික්‍රමසිංහ මිස රනිල් රාජපක්ෂ නොවන බවත්, ඔහුට අවශ්‍ය උතුරු නැගෙනර ද්‍රවිඩ ජනතාවගේ ගැටලු විසඳීම මිස ඉන් දේශපාලන ප්‍රතිලාභ ලබා ගැනීම නොවන බවත් ජනාධිපතිවරයා එහිදී කියා සිටියේ ය.  ජාතික සමගිය සහ ප්‍රතිසන්ධාන කාර්යාලය සඳහා වන කෙටුම්පතක් එහි ව්‍යවස්ථානුකූලභාවය විමසා බැලීම සඳහා නීතිපතිවරයා වෙත යොමුකර ඇති අතර, එය නුදුරේදීම පාර්ලිමේන්තුවට ඉදිරිපත් කිරීමට නියමිත බවත්, ජාතික සමගිය සහ ප්‍රතිසන්ධානය පිළිබඳ කාර්යාලය විසින් කෙටුම්පත් කරන ලද සංහිඳියාව පිළිබඳ ජාතික ක්‍රියාකාරී සැලැස්ම ද ළඟඳීම කැබිනට් මණ්ඩලයට ඉදිරිපත් කරන බවත් ජනාධිපතිවරයා සඳහන් කළේ ය.  උතුරු හා නැගෙනහිර පළාත් ඒකාබද්ධ කිරීමේ සූදානමක් හෝ ඒ පිළිබඳ සංවාදයක් හෝ රජය මතු කර නොමැති බව ද ඔහු අවධාරණය කළේ ය.  උතුරු නැගෙනහිර යුක්තිය පසිඳලීමේ කාර්යයේ දී විදේශීය විනිසුරුවරුන්ගේ මැදිහත්වීමක් සිදු කිරීමට රජයේ කිසිදු සූදානමක් නැති බවත්, අවශ්‍ය නම් පමණක් දකුණු හා නැගෙනහිර ආසියනු රටවල පවතින ක්‍රමවේද අනුව විදේශීය නිරික්ෂකයින්ගේ වාර්තා පමණක් ලබා ගැනිමේ හැකියාව ඇති බවත් ජනාධිපතිවරයා පෙන්වා දුන්නේ ය.  උතුර සහ නැගෙනහිර පළාත් තුළ සංචාරක සහ සංවර්ධන ව්‍යාපෘති සම්බන්ධයෙන් ද මෙහිදී අදහස් ඉදිරිපත් විය.  ජනාධිපති රනිල් වික්‍රමසිංහ සමග පැවති සාකච්ජාවෙන් පසු මාධ්‍ය වෙත අදහස් දක්වමින් දෙමළ දේශපාලකයින් ප්‍රකාශ කර සිටියේ මෙය ඉන්දීය සංචාරයට පෙර සිදුකළ නාටකයක් බව යි.  දෙමළ ජාතික සන්ධානයේ පාර්ලිමේන්තු මන්ත්‍රී ජනාධිපති නීතිඥ එම්. ඒ. සුමන්දිරන්, ජාතික ප්‍රශ්නයට විසඳුමක් දීමට ජනපති සතුව නිසි සැලැස්මක් නොමැති බව ප්‍රකාශ කළේ ය.  \"ජනාධිපති රනිල් වික්‍රමසිංහ එක්ක තිබ්බ සාකච්ජාවේ දී ජාතික ප්‍රශ්නයට විසඳුමක් දෙන්න ඔහු සතුව නිසි සැලසුමක් නොමැති බව පැහැදිලි වුණා. ලෝකයට පේන්න, විශේෂයෙන් ඉන්දියාවට පේන්න කරපු නාට්‍යක් විදිහටයි අපි එය දකින්නේ. ෆෙඩරල් ක්‍රමයක අවශ්‍යතාවය පිළිබඳ එම හමුවේ දී අපි ප්‍රකාශ කළා. නමුත් 13 වෙනි ආණ්ඩුක්‍රම ව්‍යවස්ථා සංශෝධනය සම්පුර්ණයෙන් ක්‍රියාත්මක කළ නොහැකි තත්ත්වයක ජනාධිපතිවරයා සිටියේ. එය ජාත්‍යන්තරයට පෙන්වන්න ගත් උත්සහයක් බව කියන්න කැමතියි,\" මන්ත්‍රීවරයා මාධ්‍ය වෙත අදහස් දක්වමින් පැවසුවේ ය.  මේ අතර ජූලි 19 වෙනිදා පැවති ප්‍රවෘත්ති සාකච්ජාවකට එක්වෙමින් කොළඹ විශ්වවිද්‍යාලයයේ නීති පීඨයේ මහාචාර්ය ඒ. සර්වේෂන් පැවසුවේ ජනාධිපතිවරයා එක ගලෙන් අඹ ගෙඩි දෙකක් කඩා ගැනීමේ උත්සාහයක නිරතවන බව ය.  වැඩිදුරටත් අදහස් දැක්වූ මහාචාර්යවරයා, \"උතුරු නැගෙනහිර එක් නොකර පොලිස් බලතල නොදුන් පළාත් සභා තමයි පසුගිය සමයේත් තිබුනේ. ඒ ක්‍රමය නැවත ලබා දෙන්න දෙමළ දේශපාලන පක්ෂ නියෝජිතයින් කැඳවලා ආපහු සාකච්ජා කරන්න අවශ්‍යතාවයක් නැහැ.  \"ම සාකච්ජාව ජනාධිපතිතුමා එක ගලෙන් අඹ ගෙඩි දෙකක් කඩා ගැනීමේ උත්සහයක්. ඉන්දියාවේ සංචාරයක නිරත වෙන්න සූදානම් වෙන ජනාධිපතිතුමා පළාත් සභා ක්‍රමය ගෙන එන බව පෙන්වමින් ඉන්දියාවේ සහයෝගය ගන්න උත්සාහ කරනවා. අනෙක් පැත්තෙන් පොලිස් බලතල දෙන්නේ නැහැ කියලා දකුණේ ජනතාවගේ සහයෝගය ගන්න උත්සාහ ගන්නවා. ඒ වගේම පළාත් සභා ක්‍රමය ගෙන එන බව පෙන්වලා උතුරු සහ නැගෙහිර ජනතාවගේ සහයෝගය ගන්නත් උත්සහ ගන්නවා.  \"ඊළඟ මැතිවරණය ඉලක්කකර ගත්ත ජනාධිපතිවරයාගේ උපායක් විදිහට අපි මේක දකිනවා,\" මහචාර්යවරයා පැවසුවේ ය. ජනාධිපති රනිල් වික්‍රමසිංහ දිවයිනෙන් බැහැර වන එම කාලසීමාව තුළ ජනපති යටතේ පවතින අමාත්‍යාංශවල රාජ්‍ය අමාත්‍යවරුන්ට වැඩබලන අමාත්‍ය ධූරයන්හි වගකීම් පවරා තිබේ. ඒ අනුව ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන්  වැඩබලන  ආරක්ෂක  අමාත්‍යවරයා ලෙසද, මුදල් රාජ්‍ය අමාත්‍ය ශෙහාන් සේමසිංහ  වැඩබලන  මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා ලෙසද,  ආයෝජන ප්‍රවර්ධන රාජ්‍ය අමාත්‍ය දිලුම් අමුණුගම  වැඩබලන ආයෝජන  ප්‍රවර්ධන අමාත්‍යවරයා ලෙසද කටයුතු කරනු ඇත. තාක්ෂණ රාජ්‍ය අමාත්‍ය කනක හේරත්  වැඩබලන තාක්ෂණ අමාත්‍යවරයා ලෙස ද සමාජ සවිබල ගැන්වීම් රාජ්‍ය අමාත්‍ය  අනුප පැස්කුවල්  වැඩබලන කාන්තා, ළමා කටයුතු හා සමාජ සවිබල ගැන්වීම්  අමාත්‍යවරයා ලෙසද පත් කර තිබේ. මේ අතර ජනාධිපති රනිල් වික්‍රමසිංහගේ ඉන්දීය සංචාරයෙන් ශ්‍රී ලංකාවට ආර්ථික වශයෙන් කුමන ප්‍රතිලාභයක් අත්වෙයිද? ඒ පිළිබඳ බොහෝ පර්ශව උනන්දුවෙන් පසුවෙති. ", "URL": "https://www.bbc.com//sinhala/articles/cnk2j4w5lywo", "Category": null, "Parent URL": null}