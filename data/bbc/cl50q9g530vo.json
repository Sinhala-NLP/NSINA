{"Source": "bbc", "Timestamp": "මිනිත්තු 2 පෙර", "Headline": "ශ්‍රී ලංකා කණ්ඩායමේ නව වෙනස්කම් ප්‍රතිඵලදායක ද?", "News Content": "සංචාරක සිම්බාබ්වේ කණ්ඩායම සමග ( ජනවාරි 14 වෙනිදා) පැවති පළමු පන්දුවාර විස්සයි 20 තරගය කඩුලු 3 කින් ජය ගැනීමට ශ්‍රී ලංකා කණ්ඩායම සමත් විය.  අවසන් පන්දුව තෙක් ඇදී ගිය මෙම තරගයේදී සිම්බාබ්වේ පන්දු යවන්නන් හා පන්දු රකින්නන් තරගයේ වාසිය සියතට ගැනීමට දැඩි උත්සාහයකින් යුතුව ක්‍රීඩා කිරීම පිළිබඳ බොහෝ දෙනාගේ අවධානය යොමු වී තිබුණි. 2023 ලෝක කුසලාන එක්දින තරගාවලිය අවසන් වීමෙන් පසු මාස දෙකකට ආසන්න කාලයක් ශ්‍රී ලංකා ක්‍රිකට් කණ්ඩායමට විවේකයක් හිමිවිය. ජාත්‍යන්තර පිටියේ එවැනි විවේකයක් හිමිවුවද එම කාල සීමාව තුළදී ශ්‍රී ලංකා ක්‍රිකට් ක්ෂේත්‍රය පුරාවට වෙනස්කම් රැසක් සිදුවිය. එම වෙනස්කම් සමගින් නැවත වරක් ශ්‍රී ලංකා ක්‍රිකට් කණ්ඩායම සිය ජාත්‍යන්තර ක්‍රිකට් තරගවාරය ආරම්භ කරනු ලැබුවේ සිම්බාබ්වේ කණ්ඩායම සමග වූ එක්දින හා පන්දුවාර විස්සයි 20 තරග සංචාරයත් සමගයි. ජාත්‍යන්තර ක්‍රිකට් කවුන්සිලය විසින් පැනවූ තහනම සමග ශ්‍රී ලංකා ක්‍රිකට් කණ්ඩායම මුහුණ දෙන පළමු ක්‍රිකට් තරගාවලිය මෙය වීමද විශේෂත්වයකි. සිම්බාබ්වේ කණ්ඩායම ද ශ්‍රී ලංකා තරග සංචාරයට එක්වන්නේ උගන්ඩාව හමුවේ ලැබූ අමිහිරි පරාජයත් සමගය. ලෝක කුසලාන එක්දින තරගාවලිය අතර මැද ආබාධයකට ලක්වූ දසුන් ශානක වෙනුවෙන් වැඩ බැලීමට පත් කළ කුසල් මෙන්ඩිස්ට එම ධුරය ස්ථිර කිරීමට මෙන්ම විස්සයි 20 කණ්ඩායමේ නායකත්වය සඳහා වනිදු හසරංග පත් කිරීම නව වසරේ ආරම්භයත් සමග සිදුවිය. ශ්‍රී ලංකා ක්‍රිකට් කණ්ඩායමේ සිදුව තිබෙන නායකත්ව වෙනස සම්බන්ධයෙන් බීබීසී සිංහල වෙත අදහස් දක්වමින් ප්‍රවීණ ක්‍රිකට් විස්තර විචාරක රොෂාන් අබේසිංහ කියා සිටියේ කුසල් සහ වනිඳු වෙත වගකීම් පැවරීම ඉතා හොඳ දෙයක් බවයි. \"මම දකින දෙයක් තමයි කුසල් මෙන්ඩිස් නායකයෙක් විදිහට අවුරුදු 19න් පහළ ඉදලම ඔහුට හොඳ හැකියාවක් තියෙනවා. ඔහුට හොඳ ක්‍රිකට් අදහස් තියෙනවා කියලා විශ්වාස කරනවා.\" \"අනිත් එක වනිදු හසරංග. ඔහු විස්සයි 20 කණ්ඩායමේ නායකයා වීම හොඳ දෙයක්. අපි දැක්කා වනිදු LPL තරගාවලියේදී බී - ලව් කැන්ඩි කණ්ඩායම මෙහෙයවන කොට නායකයෙක් විදිහට. \" \"ඔහු නායකත්වය දරන්නේ ක්‍රිකට් ගහන විදිහටයි. පන්දු යවනවා වගේම කඩුලු දවා ගන්න උත්සහ ගන්නවා. ඔහු ඇග්‍රසිව් ප්ලේයර් කෙනෙක්. ඒක ඔහු ඔහුගේ නායකත්වයට ගේනවා\" \"මම දකිනවා ඔවුන් දෙදෙනාට පුළුවන්, ඒ වගේම ඉතා හොඳින් හැකිවෙයි අපේ කණ්ඩායම් දෙක ඉදිරියට අරගෙන යන්න.\" ඔහු පැවසීය. මේ අතර දසුන් ශානකට නායකත්වය අහිමිවීම ඉතා අවාසනාවන්ත සිදුවීමක් ලෙස තමන් දකින බව රොෂාන් අබේසිංහ වැඩිදුරටත් පැවසීය. \"අපිට ඉස්සෙල්ලා හිටියේ එක නායකයයි. ඒ දසුන් ශානක. ඉතාමත් අවාසනාවන්තයි දසුන් ශානකගේ නායකත්වය නැතිවීම.\" \"දසුන්ට මිනිසුන් නොයෙක් ආකාරයෙන් චෝදනා කරනවා. නමුත් අපි අමතක කරන්න හොද නැහැ ඔහු කණ්ඩායමේ නායකත්වය ලබා ගන්න කොට යම් යම් ප්‍රශ්න තිබුණා.\" \"ඔහු කණ්ඩායම එකතු කරලා ජයග්‍රහණය කරන තැනට ගෙනාවා. ඔහුට අඛණ්ඩව එක්දින තරග ජයග්‍රහණය කිරීම ගැන වාර්තාවක් තියෙනවා.\" \"නමුත් අවසන් කාලයේදී ඔහුට ක්‍රීඩකයෙක් විදිහට ලකුණු අතරට එන්න නොහැකි වුණා. ඒ නිසයි ඔහුගේ ස්ථානය ගැන ගැටලුවක් ආවේ. ඒ වගේම ඔහු කණ්ඩායමේ ඉන්නවා. ඒක හොඳයි.\" ඔහු කියා සිටියේය. සිම්බාබ්වේ කණ්ඩායම සමග පැවති තරග තුනකින් සමන්විත එක්දින තරගාවලිය තරග 2-0ක් ලෙස ජයග්‍රහණය කිරීමට ශ්‍රී ලංකා කණ්ඩායම සමත් විය. තරගාවලියේ පළමු තරගය අතහැර දැමීමට සිදුවුයේ ඊට වර්ෂාවෙන් බාධා එල්ලවීම හේතුවෙනි. කෙසේ වුවද මෙම එක්දින තරගාවලියේ දෙවන තරගයේදී සිම්බාබ්වේ ක්‍රීඩකයින් ගෙන්  ශ්‍රී ලංකා පිලට නොසිතු අභියෝගයක් එල්ලවිය. ප්‍රවීණ ක්‍රිකට් තරග විස්තර විචාරක රොෂාන් අබේසිංහ කියා සිටියේ දෙවන එක්දින තරගය ජයග්‍රහණය කළ ආකාරය ගැන සතුටුවිය නොහැකි බවයි. \" ශ්‍රී ලංකා කණ්ඩායම තරග ජයග්‍රහණය කිරීම වැදගත් කුමන කණ්ඩායමක් එක්ක වුනත්.\" \"නමුත් මට එක්දින තරගාවලියේ දී දෙවන එක්දින තරගය ජයග්‍රහණය කළ ආකාරය ගැන සන්තෝෂ වෙන්න බැහැ. මොකද සිම්බාබ්වේ කණ්ඩායමට සාපේක්ෂව ශ්‍රී ලංකා කණ්ඩායම ඉන්න තැන දිහා බැලුවම.\" \"මොකද ලෝක කුසලාන එක්දින තරගාවලියේදී ශ්‍රී ලංකාව අසාර්ථක වුණාට ඔවුන් හොද කණ්ඩායමක්. ඔවුන්ට හොඳ තරුණ ක්‍රීඩකයින් පිරිසක් එකතු වෙලා ඉන්නවා.\" \"ඒ නිසා තුන්වෙනි එක්දින තරගය ජයග්‍රහණය කළා වගේ හොදින් ජයග්‍රහණය කරන්න ඕන.\" ඔහු පැවසුවේය. \"ඇත්තටම දෙවන එක්දින තරගය ශ්‍රී ලංකා කණ්ඩායම දිනයි කියලා මම හිතුවේ නැහැ.  මම හිතන්නේ සිම්බාබ්වේ කණ්ඩායම ඒ තරගය පරාජය වුණා.\" \"ඒ තරගය ජයග්‍රහණය කරන්න ඔවුන්ට හොඳම අවස්ථාව තිබුණා. නමුත් ඔවුන්ගේ වැරදි වලින් හෝ ශ්‍රී ලංකා කණ්ඩායමේ මොනවා හරි සුපිරි දස්කමක් නිසා ඔවුන්ට ඒ අවස්ථාව නැති වූනා.\" \"මේ දෙවන එක්දින තරගයේදී සදීර සමරවික්‍රම රැකගත් ක්‍රේග් අර්වින් ගේ ඒ උඩ පන්දුව තමයි තරගය වෙනස් කරන්න හේතු වුණේ. \" \"සිම්බාබ්වේ කණ්ඩායමට ලකුණු 240 ක් වගේ සීමාවකට යන්න තිබුනානම් ඒක ශ්‍රී ලංකාවට ලොකු අභියෝගයක් වෙන්න තිබ්බා.\" ඔහු පැවසුවේය. නවක ක්‍රීඩකයින් සඳහා වත්මන් තේරීම් කමිටුව විසින් අවස්ථාව ලබාදීම හොඳ දෙයක් ලෙස තමන් දකින බව රොෂාන් අබේසිංහ පැවසීය. දෙවන එක්දින තරගයේදී ලකුණු 95ක් රැස් කර ගනිමින් ශ්‍රී ලංකා කණ්ඩායම ජයග්‍රහණය කරා රැගෙන ගිය ජනිත් ලියනගේ වැනි ක්‍රීඩකයින් පිළිබඳ තේරීම් කමිටුවේ අවදානය යොමු වීම ඉතා හොද දෙයක් ලෙස තමන් දකින බවද ඔහු කියා සිටියේය. එමෙන්ම කාලයකට පසුව නැවත කණ්ඩායමට එක්වූ ආරම්භක පිතිකරු අවිශ්ක ප්‍රනාන්දුට මෙවර සිම්බාබ්වේ එක්දින සංචාරයේදී දස්කම් අතරට ඒමට නොහැකි වුවද ඔහුට තවත් අවස්ථා ලබාදිය යුතු බව රොෂාන් අබේසිංහ පෙන්වා දුන්නේය. \"අවිශ්ක කියන්නේ දක්ෂ ක්‍රීඩකයෙක්. ඔහුට තවත් අවස්ථා ලබාදිය යුතුයි. මම දකින්නේ ඔහු ශ්‍රී ලංකා කණ්ඩායමේ ස්ථිර ආරම්භක පිතිකරුවෙකුගේ භූමිකාවට ඇතුලත් විය යුතුයි.\" \"අවාසනාවකට මෙම තරගාවලියේදී ඔහුට ලකුණු අතරට එන්න ලැබුණේ නැහැ.\" ඔහු පැවසුවේය. සිම්බාබ්වේ කණ්ඩායම සමග පැවති 3 වන එක්දින තරගයේදී වනිදු හසරංග එක්දින ජාත්‍යන්තර පිටියේ හොඳම පන්දු යැවීමේ වාර්තා අතර පස්වන ස්ථානයට පත්වීමට සමත් වීමද මෙම තරගාවලියේ දී දක්නට ලැබුණු විශේෂ සිදුවීමක් විය. ආබාධයකට ලක්විම හේතුවෙන් මාස කිහිපයක් ක්‍රිකට් ක්‍රීඩා නොකළ වනිදු හසරංග නැවත වරක් ජාත්‍යන්තර පිටියට පැමිණීම සනිටුහන් කළ පළමු තරගයේදීම ලකුණු 19 කට කඩුලු 7ක් දවා ගැනීම විශේෂත්වයකි. වනිදු හසරංගගේ මෙම දක්ෂතාවය ජාත්‍යන්තර එක්දින පිටියේ හොඳම පස්වන පන්දු යැවීම ලෙසත්, එය ඔහුගේ හොඳම පෞද්ගලික පන්දු යැවීමේ වාර්තාව ලෙසට ද වාර්තා පොත් අතරට එක්විය. සිම්බාබ්වේ එක්දින තරගවලියේ පළමු තරග දෙක නැරඹීම සඳහා ප්‍රේක්ෂකයින්ගේ පැමිණීම ඉතා අවම මට්ටමක පැවතුණි.  තෙවන එක්දින තරගය නැරඹීම සඳහා ආර්. ප්‍රේමදාස ක්‍රීඩාංගණයේ එක් කොටසක වූ ප්‍රේක්ෂකාගාර සඳහා තරග නරඹන්නන් හට නොමිලේ ඇතුළුවීමට අවසර ලබාදීමට ශ්‍රී ලංකා ක්‍රිකට් ආයතනය තීරණය කරන ලදී. තෙවන එක්දින තරගයෙන් පසුව පැවති මාධ්‍ය හමුවේදී ඒ පිළිබඳව නගන ලද පැනයකට පිළිතුරු දෙමින් වනිදු හසරංග ලබා දුන්නේ මෙවන් පිළිතුරකි. \"ප්‍රේක්ෂකයෝ අපි මැච් දිනන කොටත් පරාජය වෙනකොටත් අපිත් එක්ක ඉන්නවා. අපිට කියන්න බැහැ ප්‍රේක්ෂකයෝ මැච් බලන්න ආවේ නැත්තේ අපි කලින් තරග සවුත්තු විදිහට පරාද වුණ නිසා කියලා.\" \"මැච් පරාද වෙන එකද, එහෙමත් නැත්නම් ප්‍රේක්ෂකයින්ට තියෙන අපහසුකම් නිසාද කියලා අපි බලන්න ඕන.\" \"මොකද පහුගිය දවස්වල ක්‍රිකට් ගැන ගොඩක් දේවල් කතා කළා. මීට වඩා ප්‍රශ්න ලංකාවේ තිබුණා. ඒ කට්ටියත් කතාවෙන්න පටන් ගත්තේ ක්‍රිකට්ම ඉස්සරහට අරගෙන.\" \"මීට වඩා කොච්චර ප්‍රශ්න තිබුණත් ක්‍රිකට් ගැන කතා කළා පාර්ලිමේන්තුවේ වගේම හැම තැනම. \" \"මම හිතෙනවා ප්‍රේක්ෂකයෝ අපිට තියෙන ගෞරවය සහ උදව් කරන එක කවදාවත් නතර කරලා නැහැ. අපි තරග දිනද්දී වගේම පරාජය වෙද්දී එයාල අපි එක්ක ඉන්නවා කියලා මම විශ්වාස කරනවා.\" වනිදු හසරංග පැවසුවේය. මේ අතර එක්දින තරගාවලිය සඳහා අවම ප්‍රේක්ෂකයින් පිරිසක් ක්‍රීඩාංගණය වෙත පැමිණීම පිළිබඳ රොෂාන් අබේසිංහ පැවසුවේ \"ප්‍රේක්ෂකයෝ ක්‍රිකට් ක්‍රීඩාවට ගොඩක් ආදරෙයි. දිගින් දිගටම ලබපු පරාජයත් එක හේතුවක් වෙන්න පුළුවන් කියලා මම හිතනවා.\" \"ඒ එකක්ම මේ පවතින ආර්ථික තත්ත්වය ලොකු ප්‍රශ්නයක්. මේ තරග ඔක්කොම ක්‍රීඩා කරන්නේ කොළඹ නේ. මේ තරග කොළඹින් පිට තිබ්බනම් ඒ ප්‍රදේශවල අයත් එනවා තරග නරඹන්න. \" \"දැන් කොළඹ ගත්තොත් බසනාහිර පළාතේ ක්‍රිකට් වලට ආදරය කරන අයනේ ඉන්නේ. නමුත් ඔවුන්ට ගමනාගමන ප්‍රශ්න තියනවා, ටිකට් ගන්න ඕන වගේම කණ්ඩායම වැටිලා ඉන්න තැනත් එක්ක බලලා ගොඩක් හේතු තියෙනවා.\" \"මේ ඔක්කොම සාධක එකතුවෙලා තමයි අපි මේ දැක්ක ප්‍රතිඵලය ඇවිල්ලා තියෙන්නේ.\" ඔහු පැවසුවේය. සිම්බාබ්වේ සහ ශ්‍රී ලංකා එක්දින තරගාවලියට සමාගමිව විකාශනය කෙරුණු සිංහල භාෂාවෙන් සිදුකළ තරග විස්තර විචාරය සම්බන්ධයෙන් බොහෝ දෙනා සමාජ මාධ්‍ය ඔස්සේ හාස්‍යට ලක් කර තිබුණි. බීබීසී සිංහල සමග අදහස් දක්වමින් ක්‍රිකට් ප්‍රේක්ෂකයෙකු වූ රනිල් නවෝද් පැවසුවේ මීට දශක දෙකකට ඉහතදී ක්‍රිකට් තරග ගැන ප්‍රචාරය වූ විස්තර විචාර සමග සසඳන විට අද අසන්නට ලැබෙන්නේ විකට කතාවක් බදු විස්තර විචාර බවයි.  \"අපි ඉස්සර ඉස්කෝලේ යන කොට බස් එකේදී මැච් එක අහන්නේ රේඩියෝ එකෙන්. අද වගේ මතකයි ප්‍රේමසර ඈපාසිංහ, පාලිත පෙරේරා වගේ ප්‍රවීණයින් අපිට තරගය විස්තර කරද්දී දැනුණේ අපි ක්‍රීඩාංගණයේ ඉදලා මැච් එක බලනවා වගේ ෆීලින් එකක්.\" \"ඒත් අද ඒකේ කණපිට. අපි යූ ටියුබ් එකෙන් මැච් එක බලද්දී සිංහලෙන් කමෙන්ට්‍රි දෙනවා. හැබැයි කියන්නේ අන්ඩර දෙමළ.\" \"මේ වගේ වැදගත් ක්‍රීඩාවකට ඒ ක්‍රීඩාවේ ඉතිහාසය දන්න, හරියට වචන හසුරුවන්න පුළුවන් වගේම හොඳ බුද්ධියක් තියෙන පිරිසක් පුහුණු කරවලා හරි ගෙන්න අවශ්‍යයි. නැත්නම් ක්‍රිකට් බලන එකත් ඉක්මනටම මිනිස්සු නතර කරයි.\" ඔහු කියා සිටියේය. ", "URL": "https://www.bbc.com//sinhala/articles/cl50q9g530vo", "Category": null, "Parent URL": null}