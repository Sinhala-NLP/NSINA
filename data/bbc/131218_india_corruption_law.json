{"Source": "bbc", "Timestamp": "18 දෙසැම්බර් 2013", "Headline": "දූෂණ මැඩලීමේ නීතියට ඉන්දීය පාර්ලිමේන්තු අනුමැතිය ", "News Content": "මෙය දීර්ඝ කාලයක් පාර්ලිමේන්තු අනුමැතිය බලාපොරොත්තු වෙමින් තිබුණ පණත් කෙටුම්පතකි. නව පනත් කෙටුම්පතේ විධිවිධාන අනුව ස්වාධීන ඕම්බුඩ්ස්වරයකු පත් කිරීමට බලය පැවරෙන අතර, එම පදවියෙහි කාර්යය වන්නේ, දේශපාලන සහ සිවිල් සේවකයන්ට එරෙහි චෝදනා විභාග කිරීම සහ නඩු පැවරීම. ලෝක් සභාවේ අනුමැතිය ලද නව පනත් කෙටුම්පත නීතිගත වීමට නම් එය ජනාධිපතිවරයාගේ අත්සනින් සහතික කිරීම අවශ්‍ය කෙරෙයි. මෙම පනත් කෙටුම්පතට ඉන්දීය පාර්ලිමේන්තුවේ බලවත් ම දේශපාලන පක්ෂ දෙක වන කොංග්‍රස් පක්ෂයේ සහ භාරතීය ජනතා පක්ෂයේ සහයෝගය පළ වුණි. මේ මාසය මුල දී පැවැත්වුන දිල්ලි ප්‍රාන්ත මැතිවරණයේ දී දූෂණවලට එරෙහි අලුත් දේශපාලන පක්ෂයක් ඉන්දීය දේශපාලන ලෝකයෙහි විශ්මයක් ජනිත කරමින් විශාල ජයග්‍රහණයක් ලද අතර, ඉන් අනතුරුව ප්‍රධාන දේශපාලන පක්ෂ දෙක දූෂණ වලට එරෙහි නීතියට එකමුතුව සහයෝගය දුන් බවයි වාර්තාකරුවන් පවසන්නේ. ඉන්දියාව තුළ දූෂණවලට එරෙහිව උද්ඝෝෂණ ව්‍යාපාරයක් ගෙන යමින් සිටින මුල් පෙළේ ක්‍රියාධරයකු වන අන්නා හෂාරේ (Anna Hazare) ඉහත කී පනත් කෙටුම්පතට පාර්ලිමේන්තු අනුමැතිය ලැබීමෙන් පසු ඔහු යෙදී සිටි උපවාසය අත්හැර දමන ලද බවත් වාර්තා වෙයි. අන්නා හෂාරේ මෙයින් අවුරුදු දෙකකට පෙර ගෙන ගිය තවත් උපවාසයකින් අනතුරුවයි,ඉන්දියානු බලධාරීන් දූෂණ වලට එරෙහි පනත් කෙටුම්පත සම්පාදනය කළේ. ", "URL": "https://www.bbc.com//sinhala/world/2013/12/131218_india_corruption_law", "Category": null, "Parent URL": null}