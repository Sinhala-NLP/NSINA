{"Source": "bbc", "Timestamp": "20 නොවැම්බර් 2016", "Headline": "මූලික අයිතිවාසිකම්: \"ආසියාවේ ඉදිරියෙන්ම සිටින ව්‍යවස්ථාවක්\"", "News Content": "නව ව්‍යවස්ථා සම්පාදනයට අදාළ අනු කමිටු වාර්තා හයක් අගමැති රනිල් වික්‍රමසිංහ විසින් ඊයේ (නොවැම්බර් 19) ආණ්ඩුක්‍රම ව්‍යවස්ථා සම්පාදක මණ්ඩලය වෙත ඉදිරිපත් කෙරිණි. සිවිල් සහ දේශපාලනික අයිතිවාසිකම් පිළිබඳ පරාසය පුළුල් කරමින් ජීවත් වීමට ඇති අයිතිය, බලහත්කාරයෙන් අතුරුදහන් කරවීමෙන් මිදී සිටීමේ නිදහස, පුද්ගලික ආරක්ෂාව සහතික කිරීම ආදී කරුණු නව නිර්දේශවලට ඇතුළත් බව මූලික අයිතිවාසිකම් සම්බන්ධ කමිටුවේ සාමාජික පාර්ලි‌‌මේන්තු මන්ත්‍රී ආචාර්ය ජයම්පති වික්‍රමරත්න කියා සිටියේ බීබීසී සිංහල සේවය සමග සාකච්ඡාවකට එක්වෙමිනි. \"ඊට අමතරව අපි යෝජනා කරලා තිබෙනවා සමාජ, ආර්ථික සංස්කෘතික අයිතිවාසිකම්, ළමා, කාන්තාවන් සහ දුබලතා ඇති පුද්ගලයන් සම්බන්ධ අයිතිවාසිකම්. ඒ වගේම පරිසරය සම්බන්ධ අයිතිවාසිකම් යෝජනා කොට තිබෙනවා,\" යනුවෙන් ජනාධිපති නීතිඥ, ආචාර්ය ජයම්පති වික්‍රමරත්න පැවසීය.  දුබලතා සහ විශේෂ අවශ්‍යතාවන් සහිත පුරවැසියන් සඳහා වූ සන්නිවේදනය සඳහා වූ අයිතිවාසිකම්, ගෞරවනීය ජීවිතයක් සහතික කෙරෙන අයිතිවාසිකම් සම්බන්ධ කරුණු අදාළ නිර්දේශ තුළ දීර්ඝ වශයෙන් සඳහන් කොට ඇති බව ආචාර්යවරයා සඳහන් කළේය. ශ්‍රී ලංකාවේ ජ්‍යෙෂ්ඨ පුරවැසියන්ටද සමාජයේ අනෙක් සියලු ජනකොටස්වලට හිමි අයිතිවාසිකම් ඒ හා සමාන ලෙසින් භුක්ති විඳීමට අවස්ථාව හිමි විය යුතුය යන්න කමිටුවේ තවත් නිර්දේශයක්.  විවිධ ජන කොටස් වෙසෙන රටක් වශයෙන් ඔවුන්ගේ ආගමික සහ භාෂා ඇතුළු සියලු අනන්‍යතාවයන් ආරක්ෂා කිරීම අරමුණු කරගනිමින් සිය කමිටුවේ නිර්දේශ ඉදිරිපත් කර ඇති බව කියා සිටි ආචාර්ය ජයම්පති වික්‍රමරත්න,\"සෑම පුද්ගලයකුටම තනිව හෝ අන් අය සමග එක්ව තම සංස්කෘතිය භුක්ති විඳීම හෝ ප්‍රවර්ධනය කිරීම සහ කැමති භාෂාවක් කතා කිරීමට ඇති අයිතිය පිළිගැනීම යෝජනා කොට තිබෙනවා,\" යනුවෙන් වැඩිදුරටත් පැවසීය. ", "URL": "https://www.bbc.com//sinhala/sri-lanka-38045572", "Category": null, "Parent URL": null}