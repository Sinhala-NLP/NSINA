{"Source": "bbc", "Timestamp": "14 සැප්තැම්බර් 2017", "Headline": "දස හැවිරිදි දැරිය දූෂණය: 'බිළිඳියගේ පියා මාමා නොවේ'", "News Content": "ඇයගේ දරු ගැබ ගබ්සා කිරීමට අවසර දීම ඉන්දීය ශ්‍රේෂ්ඨාධිකරණය විසින් ප්‍රතික්ෂේප කරනු ලැබීමෙන් අනතුරුව, දූෂණයට ලක් වූ දැරිය පසුගිය මාසයේ බිළිඳියක ප්‍රසූත කළාය.  තමන් ගැබ් ගෙන සිටි බව ඒ වනතුරුම ඇය නොදැන සිටියාය. උදරයේ ගලක් සිරවීම හේතුවෙන් උදරය මහත් වී ඇති බව දෙමාපියන් ඇයට පවසා තිබුණි.   ගතවගිය මාස හත ඇතුළත සිය මාමා තමන් කිහිප වතාවක්ම දූෂණය කළ බව දැරිය පවසයි.  සැකකරු තමන්ට එරෙහි චෝදනා ප්‍රතික්ෂේප නොකළ බව දැරියගේ පියා මීට ඉහතදී බීබීසී යට පැවසීය. මේ අතර පොලිසිය පවසන්නේ සැකකරු තමන්ට එරෙහි චෝදනා පිළිගත් බවය.  දැරියගේ සාක්ෂිය මත පදනම්ව අත්අඩංගුවට ගන්නා ලද මාමාට එරෙහිව මේ වනවිට ළමුන්ට එරෙහි අපරාධ විභාග කෙරෙන විශේෂ අධිකරණයක නඩු පවරනු ලැබ තිබෙන නමුත් තමන්ට එරෙහි චෝදනා පිළිබඳව සැකකරු මෙතෙක් කිසිදු කට උත්තරයක් ලබා දී නැත.  මේ වනවිට ඔහු රිමාන්ඩ් බන්ධනාගාරගතව සිටී.  බිළිඳියගේ ඩීඑන්ඒ සාම්පල සහ සැකකරුගේ ඩීඑන්ඒ නොසැසඳීම හේතුවෙන් තවත් පුද්ගලයන් එම දැරිය දූෂණය කළේ දැයි සැක පහළ වී තිබෙන බව දිල්ලි අගනුවර සිටින බීබීසී වාර්තාකාරිය ගීතා පාන්ඩේ පවසයි.  \"කිසිම කෙනෙක් මේ වන තුරු වෙනත් හැකියාවක් ගැන කල්පනා කළේ නැහැ,\" පරීක්ෂණයට සම්බන්ධ නිලධාරියෙක් බීබීසී යට පැවසීය.  \"අධිකරණයට ලබා දුන් සාක්ෂියෙදි වගේම, ඇයගේ මුල්ම කට උත්තරයේදීත් දැරිය පැහැදිලිවම මාමා නම් කරලා, සිදුවීම ගැන විස්තර කරලා තියෙනව.\" දැරිය දූෂණය කිරීම පිළිබඳව වෙනත් කිසිවෙකු සැක නොකරන බව දැරියගේ මව ද විමර්ශකයන්ට පවසා ඇතැයි සැලකෙන බැවින් පරීක්ෂණය සම්පූර්ණයෙන්ම අමුතුම දෙසකට හැරී ඇති බව ද නිලධාරියා සඳහන් කළේය.   හටගෙන තිබෙන අවිනිශ්චිත තත්වය හේතුවෙන් පොලිස් නිලධාරීන් සහ මානසික උපදේශකයන් පසුගිය අඟහරුවාදා යළිත් වරක් දැරියගේ නිවසට ගොස් දැරිය මුණ ගැසී තිබේ.  මේ අතර ඩීඑන්ඒ පරීක්ෂණයේ දී කිසියම් වරදක් වූයේ දැයි විමසා බැලීම පිණිස යළිත් වරක් ඩීඑන්ඒ පරීක්ෂණයක් කරන මෙන් ඉල්ලා සිටින බව ජ්‍යෙෂ්ඨ පොලිස් නිලධාරියෙක් බීබීසී පන්ජාබි භාෂා සේවයට පැවසීය.  ", "URL": "https://www.bbc.com//sinhala/world-41265022", "Category": null, "Parent URL": null}