{"Source": "bbc", "Timestamp": "1 ඔක්තෝබර් 2020", "Headline": "කන්ගනා රනාවුත්: බොලිවුඩ් පතාකයන් සමග යුද වැදි තාරකාව", "News Content": "හින්දි සිනමාව මුහුණ පා ඇති මේ ගැටලුකාරී තත්ත්වය මැද සිටින්නේ කන්ගනා රනාවුත්ය. තිස්තුන් හැවිරිදි සිනමා තාරකාව ඇයගේ සහෝදර නළු නිළියන් සමග යුද වැදී ඇති බව පෙනෙන්නට තිබේ. පසුගිය සති කිහිපය තුළ, කර්මාන්තයේ ඉහළින් වැජඹෙන පතාක යෝධයින් හට, ඥාති සංග්‍රහය (Nepotism) සහ ලිංගික අපයෝජනය සම්බන්ධයෙන් ඇය චෝදනා එල්ල කළාය. එහිදී නළු නිළියන් කිහිප දෙනෙකුම නිර්දය ලෙස විවේචනය කළ ඇය සෙසු සිනමා තරු මත්ද්‍රව්‍ය ගනුදෙනුවලට සම්බන්ධ බවට ද චෝදනා කළාය. කන්ගනා විසින් බොලිවුඩය හඳුන්වනු ලැබුවේ කසල ගලා යන \"කාණුවක්\" ලෙසිනි.  ඉන්දීය සිනමා කර්මාන්තය තුළ තමන් \"හිංසාවට සහ ලිංගික අඩන්තේට්ටම්වලට\" ලක් වූ බව ඇය පවසන්නීය. එමෙන්ම තමාට \"මත්ද්‍රව්‍ය ජාවාරමට මුහුණ දීමට සිදු වූ\" බව ද කියා සිටී. තමා ඉදිරියේ ඇති එකී \"බාධා ඉවත් කිරීමෙන් තවත් බොහෝ දෙනෙකුට මග හෙළි පෙහෙළි වනු ඇති\" බව ඇය සඳහන් කළාය.  නමුත් කන්ගනාගේ විවේචකයන් පවසන්නේ ඇයගේ මේ චෝදනා පසුපස දේශපාලන අභිලාශයක් පවතින බවකි. ඇය ඉන්දියාවේ පාලක භාරතීය ජනතා පක්ෂයට (BJP) සම්බන්ධ වීමට ආසන්නයේ සිටින බවට කටකතා පවතී. එමෙන්ම ඇය විවේචනයට ලක් කරන සෙසු නළු නිළියන්, ඇයගේ දේශපාලන මතයෙන් බැහැර වෙනස් මත දරන්නන් බවට ද චෝදනාවක් පවතී.   ප්‍රබල රංගන හැකියාවන් සහිත නිළියක් ලෙස ප්‍රසිද්ධියට පත් කන්ගනා ඉහළ පෙළ සම්මාන ගණනාවක් දිනා ඇති අතර ඇය සිනමාවට දක්වා ඇති දායකත්වය අගයමින් පද්ම ශ්‍රී සම්මානයෙන් ද (ඉන්දියාවේ ආණ්ඩුව විසින් එරට පුරවැසියෙකුට පුද කරනු ලබන ඉහළම සම්මානය) පිදුම් ලබා තිබේ.  සිනමා පවුලකට අයත් නොවුණු කන්ගනා බොලිවුඩ් සමාජයට ගැලපෙන පරිදී හැඩ ගැසීමේදී මුහුණ දුන් දුෂ්කරතා පිළිබඳ නිතර කතා කර තිබේ. ඇය පසුව දෙස් විදෙස් රසිකයන් මිලියන ගණනක් සහිත විලාසිතා තාරකාවක් සහ බොලිවුඩයේ වඩාත් ලාභ ලැබිය හැකි චිත්‍රපට නිළියක් බවට පත් වූවාය.  \"ඇය විශිෂ්ඨ රංගන ශිල්පිනියක්,\" යනුවෙන් 'ද ප්‍රින්ට්' පුවත් වෙබ් අඩවියේ මාධ්‍ය සංස්කාරකවරිය ෂයිලාජා බජ්පායි පවසයි. \"චිත්‍රපට ගණනාවක ශක්තිමත්, අසාමාන්‍ය කාන්තා චරිත රඟපා ඇති, තමාටම අවේනික හැකියාවන් ඔප නංවා ගත් ඇය ස්වභාවයෙන් ලද දක්ෂතා සහිත නිළියක්.\" ගතව ගිය කාලය තුළ කන්ගනා \"සෘජුව කතා කරන සහ නිර්භය\" කලාකරුවෙකු ලෙස නමක් දිනා ගත්තාය.  \"ඥාති සංග්‍රහය සම්බන්ධයෙන් ඇය විසින් චෝදනා එල්ල කරන ලද, අධ්‍යක්ෂ කරන් ජොහාර් වැනි කර්මාන්තයේ බලගතු පුද්ගලයන් සමග ඇය ගැටුණා. ඒ වගේම ඇය ප්‍රසිද්ධියේම රිතික් රෝෂන් සමග ආරෝවක් ඇති කර ගත්තා, ඇය සමග 'කයිට්ස්' චිත්‍රපටයේ එක්ව රඟ පෑ රිතික්ට ඈ කිව්වේ තමාගේ 'කලින් සිටි මෝඩ පෙම්වතෙක්' කියලයි,\" ඔවුන් දෙදෙනා අතර කිසිදාක සම්බන්ධයක් පැවතීමක් රිතික් රෝෂන් සෑම විට ප්‍රතික්ෂේප කරයි.  ක්ෂේත්‍රයට පිවිසෙන නවකයන්ට චරිත ලබා දීමේදී ඊට හිලව් වශයෙන් ලිංගික අල්ලස් ලබා ගැනීමේ සංස්කෘතියක් පවතින බව කියවෙයි. එය ද කන්ගනාගේ විවේචනයට ලක් වී තිබේ.  බොලිවුඩයේ වංශවත්, පුරුෂ මූලික ප්‍රබලයින් සමග ඇය සෘජුව කටයුතු කිරීම ඇගයීමට ලක් විය. නමුත් මාස කිහිපයක සිට සති පතාම, නැති නම් දින පතාම පාහේ අලුතින් ආරෝවන් ඇති කර ගනිමින් ඇය පුවත් මවයි.  එය ආරම්භ වූයේ ජුනි මස මැද සිදු වූ සිනමා නළු සුෂාන්ත් සිං රාජ්පුත්ගේ ඛේදජනක මරණය සම්බන්ධයෙන් මතු වුණු සංවාදයට කන්ගනා එක් වීමත් සමගය. ඔහු සිය දිවි හානි කරගෙන ඇතැයි මුම්බායි පොලිසිය පැවසීය.  සුෂාන්ත් මරණය දෙසට තල්ලු කිරීමට ඥාති සංග්‍රහය සහ බොලිවුඩ් අභ්‍යන්තර කවයේ ඇතැමුන්ගේ ක්‍රියා කලාපය හේතු වී ඇති බව පවසමින් කන්ගනා ට්විටර් පණිවුඩයක් නිකුත් කළාය. තමා මෙන්ම සුෂාන්ත් ද කර්මාතය තුළ \"ගොඩ් ෆාදර්වරුන්\" නොමැති \"පිටස්තරයන්\" බව ඇය පවසා තිබිණි. බොලිවුඩයේ බලගතු පවුල් සහ අධ්‍යක්ෂවරු ඔහුගේ වෘත්තීය ජීවිතය \"සැලසුම්සහගතව කඩාකප්පල්\" කර ඇතැයි කන්ගනා චෝදනා කළාය.  සති කිහිපයකට පසු , සිය පුතුගේ මරණයට අනුබල දුන් බවට සහ ඔහුගේ මුදල් සොරා කෑ බවට සුෂාන්ත්ගේ පෙම්වතිය වූ නිළි රියා චක්‍රබොර්තිට සුෂාන්ත්ගේ පියා චෝදනා කළේය.  කන්ගනා එහිදී රියාට එරෙහිව මඩ ව්‍යාපාරයක් ගෙන ගිය අතර ඇය විසින් රියා හඳුන්වනු ලැබුවේ අනතුරට පත් වීමේ අවදානමක සිටි, තමා විසින්ම තම සාර්ථකත්වය ගොඩ නගා ගත් සුපිරි තරුවකගේ පිහිටෙන් ජීවත් වූ කෙටි කලක් මතට ඇබ්බැහිවූවෙකු ලෙසය.  තමාට එරෙහි චෝදනා සියල්ල රියා ප්‍රතික්ෂේප කරයි. සුෂාන්ත් වෙනුවෙන් මත්ද්‍රව්‍ය මිලට ගත් බවට වන චෝදනා මත රියා සැප්තැම්බර් මස මුලදී අත්අඩංගුවට ගනු ලැබිණි. විමර්ශන ආයතන තුනක් ඇය සම්බන්ධයෙන් පරීක්ෂණ පවත්වති.  මෙවැනි තත්ත්වයක් තුළ කන්ගනා තමාගේ පැරණි ආරෝවන් යළි පණ ගන්වා ඇති අතර අලුතින් කිහිපයක් ද ආරම්භ කර තිබේ. ඇය වින්දිතයා මෙන්ම ආක්‍රමණිකයා යන දෙදෙනාගේම හැසිරීම එකවර පෙන්නුම් කරයි. අධ්‍යක්ෂ කරන් ජොහාර් සහ රිතික් රෝෂන් සමග පවතින පැරණි එදිරිවාදිකම් ඇය රූපවාහිනී සාකච්ඡා සහ ට්විටර් ඔස්සේ යළි සිහිපත් කළාය. සෝනම් කපූර්, උර්මිලා මටෝන්ද්කර්, ස්වරා භාස්කර් සහ රිචා චාධා වැන්නන් ඇය විසින් දැඩිව විවේචනයට ලක් කරන ලද සෙසු රංගන ශිල්පිනියන්ය.  බොලිවුඩයේ \"මත්ද්‍රව්‍ය මාෆියාවක්\" පවතින බව පවසන කන්ගනා එම කර්මාන්තය \"බුලිවුඩ්\" (බුලි- මානසික හිංසා සහ අඩන්තේට්ටම්) ලෙස නම් කරනු ලැබ තිබේ. එය නවකයින් සහ පිටස්තරයින් පිළිනොගන්නා ස්ථානයක් බවත් ඇය සඳහන් කරයි. ඇයගේ මේ නීරස සහ ප්‍රකෝපකාරී චෝදනා නිසා බොහෝ දෙනා ඇයගේ අභිප්‍රායන් ප්‍රශ්න කළහ. \"දක්ෂතා සහ ධෛර්යය සම්බන්ධයෙන් කන්ගනා කලක් නමක් දිනා සිටි හොඳ නිළියක්, නමුත් දැන් ඒ ධෛර්යය තමාවම ප්‍රවර්ධනය කර ගැනීමක් සහ ඇය සමග එකඟ නොවන කාන්තාවන්ට ලිංගිකත්වය මත පදනම්ව පහර දීමට සහ මුළු හිතින්ම දක්ෂිණාංශික න්‍යායපත්‍රය ලුහුබැද යාම දක්වා පරිහානියට පත් වෙලා,\" යනුවෙන් මාධ්‍යවේදිනියක් සහ චිත්‍රපට විවේචකයෙකු වන ඇනා එම්එම් වෙටිකාඩ් සම්මුඛ පරීක්ෂණයකදී පැවසීය.   2017 වසරේදී කන්ගනා පළමු වරට ඥාති සංග්‍රහය පිළිබඳ ගැටලුව මතු කළ අවස්ථාවේදී සහ බලගතු පුද්ගලයන්ට අභියෝග කර, බොහෝ දේ අහිමි කරගත් විට, එය \"විශිෂ්ඨ\" ක්‍රියාවක් වුණු බව වෙටිකාඩ් සඳහන් කළාය.   \"එහෙත් අද වන විට ඇගේ ප්‍රකාශවල තර්කානුකූලබව, අවංකභාවය සහ ස්ථිරබව නොවීම මත ඒ වැදගත් සංවාදය යටපත් වී ගොස් තිබෙනවා,\"  \"බොලිවුඩයට ඇතුළු වන පිටස්තරයන් වෙනුවෙන් පෙනීසිටින බව පවසන අතරේ කන්ගනා ඇයගේ මතවාදයට එරෙහි තමා වැනිම පිටස්තරයන්ට අවමන් සහගත, මුළුමනින්ම කාන්තාවන් කෙරෙහි ද්වේශසහගත වූ අදහස් පළ කරනවා. ඒ වගේම ඇයගේ කැපවීම මේ අරමුණ වෙනුවෙන් නොව, ඒ වෙනුවෙන් පෙනී සිටින අංක එකේ පුද්ගලයා ලෙස ඇයගේ ප්‍රතිරූපය වෙනුවෙන් බව අමාරුවෙන් වුවත් පැහැදිලි වී තිබෙනවා,\" බොලිවුඩයට එරෙහි කන්ගනාගේ වාග් ප්‍රහාර ඉන්දීය පාර්ලිමේන්තුව තුළත් රැව් පිළිරැව් දී තිබේ. එකී තත්ත්වය තුළ පාර්ලිමේන්තු මන්ත්‍රීවරියක සහ ප්‍රවීණ නිළියක වන ජයා බච්චන්ට \"දෛනිකව පන් ලක්ෂයකට සෘජු රැකියා සහ පනස් ලක්ෂයකට වක්‍ර රැකියා  සපයන\" සිනමා කර්මාන්තය වෙනුවෙන් පෙනී සිටීමට සිදු විය.  විනෝදාස්වාද කර්මාන්තය (Entertainment industry) ඉන්දීය ජනයාගේ පරිකල්පනයට සැලකිය යුතු බලපෑමක් සිදු කරයි. ඉන්දියාවේ මාධ්‍ය, විශේෂයෙන් ආණ්ඩුවට ඇල්මක් දක්වන රූපවාහිනී නාලිකා බොලිවුඩයේ අවුල් ලිහීමේ කතාව යළි යළි වාදනය කරමින් සිටී.  සෙනසුරාදා (සැප්. 26), ඉන්දියාවේ වඩාත් ආදරයට පත් තාරකාවක් වන දීපිකා පදුකෝන්, බොලිවුඩයේ විශාල වශයෙන් පැතිර ගොස් ඇතැයි පැවසෙන මත්ද්‍රව්‍ය භාවිතය සම්බන්ධයෙන් විමර්ශන කරන බලධාරීන් හමුවට කැඳවනු ලැබිණි. ඒ අවස්ථාවේ රූපවාහිනී නාලිකා හතිලමින් එය ආවරණය කළ අතර වාර්තාකරුවෝ ඇයගේ මෝටර් රථය ලුහු බැඳ ගියහ. ශ්‍රද්ධා කපූර්, සාරා අලී, සහ රකුල් ප්‍රීත් සිං යන නිළියන් ප්‍රශ්න කිරීමට කැඳවන ලද අවස්ථාවේදී ද ඒ හා සමාන දර්ශන දැක ගත හැකි විය. ඒ සියලුම දෙනා තමන් වරදක් කර නැතැයි පවසති.  බොලිවුඩයේ නිවහන, මුම්බායි නගරය පිහිටි මහාරාෂ්ට්‍ර ප්‍රාන්තයේ 'ශිව් සේනා' පක්ෂය සමග ද කන්ගනා නීරස සටනක යෙදිණි. ප්‍රාන්ත ආණ්ඩුවේ බලය හිමි 'ශිව් සේනා' පක්ෂය මීට පෙර පාලක භාරතීය ජනතා පක්ෂයේ මිතුරු පාර්ශවයක් වූ නමුත් මේ වන විට දෙපාර්ශවය දැඩි ප්‍රතිවාදීන් බවට පත්ව තිබේ.  \"ඇය දේශපාලන සෙල්ලමකයි යෙදී ඉන්නේ, 'ශිව් සේනා' සමග භාරතීය ජනතා පක්ෂයට ඇති සටනට ඇය එක්වෙලා,\" යනුවෙන් ශයිලාජා බජ්පායි පැවසීය.  තර්ජනාත්මක ප්‍රතිචාරයක් දැක්වූ 'ශිව් සේනා' පක්ෂය කන්ගනාගේ නිවසේ පිහිටි කාර්යාලයේ කොටසක් නීති විරෝධීව ඉදි කර ඇතැයි චෝදනා කළ අතර පසුව එය කඩා බිඳ දමන ලදී. ඒ සම්බන්ධයෙන් බොම්බායේ මහේස්ත්‍රාත් අධිකරණය ඔවුන්ට දැඩිව තරවටු කළේය.   විවේචකයන් පවසන්නේ කන්ගනා පිළිබඳ කතාව, අවධානය වෙනතක යැවීම සඳහා යොදා ගන්නා මාතෘකාවක් බවය. එය මතුව ඇත්තේ ඉන්දියාව වඩාත් බලගතු ගැටලුවලට මුහුණ දී තිබෙන මොහොතකය: කොරෝනාවෛරස් ආසාදිතයන් වැඩි වශයෙන්ම සිටින රටවල් අතර ඉන්දියාව දෙවන ස්ථානයේ පසුවේ, එරට ආර්ථිකය කඩා වැටී ඇත, චීනය අතර වූ දේශසීමාවේ උණුසුම ඉහළ යමින් පවතී.  සිනමා තරු තෝරා බේරා ඉලක්ක කිරීම බොලිවුඩය විනාශ කිරීමේ මහා සැලසුමක කොටසක් බව තවත් සමහරෙකුගේ අදහස වී තිබේ.  ගතව ගිය වසර කිහිපය තුළ විනෝදාස්වාද කර්මාන්තය, ඉන්දීය ආණ්ඩුවේ දක්ෂිණාංශික මතවාදයට සහාය දෙන සහ ඊට විරුද්ධ නිදහස් මතවාද දරන්නන් (ලිබරල්) වශයෙන් ධ්‍රැවීකරණය වී ඇත.    \"මත්ද්‍රව්‍ය ගැන සොයා බැලීම හරහා, තැති ගැන්වීම් සහ තර්ජන ඔස්සේ ආණ්ඩුව බොලිවුඩයේ පාලනය ලබා ගන්න උත්සාහ කරනවා,\" යනුවෙන් 'ටයිම්ස් ඔෆ් ඉන්ඩියා' හි ලේඛිකාවක සහ තීරු ලිපි රචිකාවක වන ශෝභා දේ ලියා තිබේ.  \"ඉන්දියාවේ විචිත්‍රවත් විනෝදාස්වාද කර්මාන්තයේ ජීවිත සහ අන්තර්ගතය කපටි සගත ලෙස අත්පත් කරගැනීමේ දීර්ඝ කාලීන වාසි අමුතුවෙන් කිව යුතු නැහැ,\" යනුවෙන් ඇය වැඩිදුරටත් සඳහන් කරයි. කන්ගනාගේ අභිලාෂයන් තවමත් පැහැදිලි වීමට ඉඩ තිබිය හැක. මේ මොහොතේ තමාම කොටස්කාරයෙකු වන සිනමා කර්මාන්තය උඩු යටිකුරු කිරීමට ඇය උත්සාහ ගන්නේ ඇයිදැයි යන්න සම්බන්ධයෙන් ඇත්තේ බෙදුණු මතයන්ය.  \"ආරම්භයේදී කෙතරම් නරක ආකාරයට ඇයට සැලකුවේ ද යන්න ගැන ඇය කතා කර තිබෙනවා. සාධාරණව බැලුවොත් ඇය තවමත් ප්‍රබලයන් ඉදිරියේ නැගී සිටිනවා, ඇය තවමත් බොලිවුඩයේ ඥාති සංග්‍රහය විවේචනය කරනවා,\"  \"ඇයගේ අභිලාශය කුමක්ද? එදිරිය පිරිමහනවද? දේශපාලන භූමිකාවක් බලාපොරොත්තු වෙනවද? කවුද දන්නේ. නමුත් ඇය එය කරන ආකාරය ප්‍රශ්න සහගතයි. මම හිතන්නේ ඇය දුර ගියා වැඩියි,\" යනුවෙන් ෂයිලාජා බජ්පායි වැඩිදුරටත් කියා සිටියාය.  (බීබීසී මාධ්‍යවේදිනී ගීතා පාන්ඩේගේ වාර්තාවක් ඇසුරෙනි)  මේ ගැනත් කියවන්න: ", "URL": "https://www.bbc.com//sinhala/world-54340797", "Category": null, "Parent URL": null}