{"Source": "bbc", "Timestamp": "22 පෙබරවාරි 2017", "Headline": "කිම් ජොන් නාම් ඝාතනය: තානාපති නිලධාරියෙකු ගැන සැකයක්", "News Content": "හයෝන් ක්වාන් සොංග් නම් එම රාජ්‍යතාන්ත්‍රික නිලධාරියා හමුවීම සඳහා  ඉඩ සලසා දෙන ලෙස උතුරු කොරියානු තානාපති කාර්යාලයේ තමන් ඉල්ලා ඇති බව මැලේසියානු පොලිස් ප්‍රධානියා පවසයි.  උතුරු කොරියානු තානාපතිවරයා පරීක්ෂණයට සහය නොදක්වන්නේනම්  සැකකරු පොලිසිය වෙත කැඳවීමට කටයුතු කරන බව පොලිසිය පැවසීය. මෙම මරණය පිළිබඳව සැකකෙරෙන තවත් පුද්ගලයන් දෙදෙනෙකු සොයමින් සිටින බව මැලේසියානු බලධාරීහු පවසති. ඉන් එක් අයෙකු උතුරු කොරියානු රාජ්‍ය ගුවන් සේවයේ කාර්ය මණ්ඩලයට අයත් පුද්ගලයෙකි. මේ අතරතුර,  කිම් ජොන් නාම් ගේ මළසිරුර තැන්පත් කර ඇති මෘතශරීරාගාරය බිඳ ඊට රහසිගතව ඇතුළුවීමට කිසියම් පිරිසක් උත්සාහ දරා ඇති බව පොලිසිය පැවසීය. ", "URL": "https://www.bbc.com//sinhala/world-39051263", "Category": null, "Parent URL": null}