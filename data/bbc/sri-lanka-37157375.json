{"Source": "bbc", "Timestamp": "22 අගෝස්තු 2016", "Headline": "අතුරුදහන්වූවෝ: OMP කාර්යාලයට මානව හිමිකම් කොමිසමෙන් නිර්දේශ", "News Content": "ජාතික මානව හිමිකම් කොමිසම ඒ බව පවසන්නේ එහි සභාපතිනි මහාචාර්ය දීපිකා උඩගම ගේ අත්සනින් යුතුව නිවේදනයක් නිකුත් කරමින්.  OMP කාර්යාලය පිහිටුවීම සම්බන්ධ පනත පසුගියදා පාර්ලිමේන්තුවේ වැඩි ඡන්දයෙන් සම්මත කෙරුණු නමුත් කුරුණෑගල දිස්ත්‍රික් පාර්ලිමේන්තු මන්ත්‍රී මහින්ද රාජපක්ෂ ප්‍රමුඛ ඒකාබද්ධ විපක්ෂය එයට දැඩි විරෝධය පළ කරයි.  අතුරුදහන්වූවන් සම්බන්ධ කාර්යාලය පිහිටුවීමේ පනත පාර්ලිමේන්තුවේ සම්මත කෙරෙන්නේ සංහිඳියා යාන්ත‍්‍රණ උදෙසා ප‍්‍රවිචාරණ කාර්ය සාධක බලකාය සහ එයට අනුබද්ධ ප්‍රාදේශීය බලකායන් තවමත් රටපුරාම ජනතා අදහස් විමසමින් සිටින අතරවාරයේ.  එබැවින් අනාගතයේ එවැනි ක්‍රියාදාමයක් සකස් කරන විට වින්දිතයන් ඇතුළු අදාළ වාතාවරණයට ගොදුරු වූ පුද්ගලයන්ගේ අදහස්ද ඇතුලත් කිරීමේ වැදගත්කම ජාතික මානව හිමිකම් කොමිසම අවධාරණය කරයි.  විශේෂයෙන්ම OMP කාර්යාලය පිහිටුවීම සම්බන්ධ පනත පිළිබඳව නොමඟ යවන සුළු සහ අසත්‍ය තොරතුරැ පැතිර යමින් පවතින බව පෙන්වාදෙන කොමිසම පවසන්නේ, එබැවින් ඒ පිළිබඳව ජනතාව දැනුවත් කිරීමේ ක්‍රියාදාමයක හදිසි අවශ්‍යතාවයක් මේ මොහොතේ පැන නැගී තිබෙන බවයි.  ජනතාව දැනුවත් කිරීමේ එම ක්‍රියාදාමය රටේ භාවිතා වන භාෂා තුනෙන්ම ක්‍රියාවට නැගීමේ අවශ්‍යතාවයත් ජාතික මානව හිමිකම් කොමිසම අවධාරණය කරයි.  කොමිසම පෙන්වාදෙන අනෙක් ප්‍රධාන කරුණු අතර:  එමෙන්ම අතුරුදහන්වූවන් සම්බන්ධයෙන් සොයා බැලීමේ (OMP) කාර්යාලය තමන්ට අයත්වූවක්ය යන්න රටේ මහජනතාවට ඒත්තු ගැන්විය යුතු බව සඳහන් කරන මහාචාර්ය දීපිකා උඩගම, ඒ සඳහා නිසි සන්නිවේදන මූලෝපායයක් මෙන්ම ප්‍රාදේශීය කාර්යාල පිහිටුවීමේ අවශ්‍යතාවයත් සිය නිවේදනයේ පෙන්වා දී තිබේ.  කාර්යාලයේ කටයුතු පවත්වාගෙන යාමේදී එයට ලැබෙන තොරතුරු එකතුකොට දත්ත ගබඩාවක් සකස් කිරීම මෙන්ම එම තොරතුරු සංරක්ෂණය කිරීමත් කොමිසමේ තවත් නිර්දේශයක්.  ", "URL": "https://www.bbc.com//sinhala/sri-lanka-37157375", "Category": null, "Parent URL": null}