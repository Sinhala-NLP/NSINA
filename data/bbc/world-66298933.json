{"Source": "bbc", "Timestamp": "25 ජූලි 2023", "Headline": "ජෝර්ජ් අලගයියා: ජාතිවාදී කෝලාහල නිසා ශ්‍රී ලංකාවට අහිමි වූ බීබීසී මාධ්‍යවේදියා අභාවප්‍රාප්ත වෙයි", "News Content": "ඔහුගේ නියෝජිතයෙකු නිකුත් කළ නිවේදනයක දැක්වුණේ, ඔහු \"සිය පවුලේ සහ ආදරණීයයන් මධ්‍යයේ  මිය ගිය,\" බව ය. \"මිතුරෙකු හෝ වේවා, වෘත්තීය සගයෙකු හෝ වේවා, සාමාන්‍ය පුද්ගලයෙකු හෝ වේවා ඔහු ගැන දැන සිටි සියලු දෙනා ම ජෝර්ජ්ට ගොඩක් ආදරය කළා.\" \"සරලව කිව්වොත් ඔහු අපූරු මනුෂ්‍යයෙක්. ෆ්‍රාන් (බිරිඳ), දරුවන් සහ සමස්ත පවුලට මගේ සංවේගය පළ කරනවා,\" ඇය පැවසීය. අලගයියා සඳුදා පෙරවරුවේ අභාවප්‍රාප්ත වූ අතර, \"නීරස අවසානය තෙක් ඔහු සටන් කළ,\" බව ඔහුගේ නියෝජිතවරිය වැඩිදුරට ත් සඳහන් කළා ය. බීබීසී අධ්‍යක්ෂ ජනරාල් ටිම් ඩේවී ප්‍රකාශ කළේ: \"බීබීසී සේවය පුරා, අප සියලු දෙනා ජෝර්ජ් පිළිබඳ ප්‍රවෘත්තිය අසා අතිශයින් සංවේගයට පත් වුණා. මේ මොහොතේ අප සිතන්නේ ඔහුගේ පවුලේ සාමාජිකයින් ගැන යි. \"ජෝර්ජ් යනු ලොව පුරා නොබියව පුවත් වාර්තාකරණයේ යෙදුණු සහ දෝෂ රහිතව ප්‍රවෘත්ති ඉදිරිපත් කළ ඔහුගේ පරම්පරාවේ හොඳ ම සහ නිර්භීත මාධ්‍යවේදීන්ගෙන් කෙනෙකි. \"ඔහු හුදු කැපී පෙනෙන මාධ්‍යවේදියෙකුට වඩා ඉහළින් සිටි අතර, ඔහුගේ කරුණාව, සංවේදනය සහ අපූරු මනුෂ්‍යත්වය ප්‍රේක්ෂකයන්ට සංජානනය විය. ඔහු සියලු දෙනාගේ ආදරයට පාත්‍ර වූ අතර ඔහුගේ වියෝව අපට විශාල පාඩුවකි.\" බීබීසී ජාත්‍යන්තර කටයුතු සංස්කාරක ජෝන් සිම්ප්සන් නිකුත් කළ ට්විටර් පණිවුයක දැක්වුණේ: \"වඩා මෘදු, වඩා කාරුණික, වඩා තීක්ෂණ බුද්ධියක් සහිත ඔහු වැනි නිර්භීත මිතුරෙකු සහ සගයෙකු සොයා ගැනීම දුෂ්කර වනු ඇත.\" BBC ප්‍රධාන ජාත්‍යන්තර වාර්තාකරු ලයිස් ඩවුසෙට් ඔහුව හැඳින්වූයේ \"විශිෂ්ට විකාශකයෙක්\", \"කාරුණික සගයෙක්\" සහ \"හිතවත් මාධ්‍යවේදියෙක්\" ලෙසිනි. ක්ලයිව් මයිරි, BBC News at One ඉදිරිපත් කරමින් මෙසේ පැවසීය: \"පෞද්ගලික සටහනක්, ජෝර්ජ් මේ ප්‍රවෘත්ති කාමරයේදී, ඔහුගේ කරුණාව සහ ත්‍යාගශීලී බව, ඔහුගේ උණුසුම මෙන්ම හාස්‍යයෙන් අප සියල්ලන්ම ස්පර්ශ කළා. අපි ඔහුට ආදරය කළා, මම ඔහුට මගේ උපදේශකයෙකු, සගයෙකු සහ මිතුරෙකු ලෙස ආදරය කළා.\" LBC පුවත් සේවයේ සංගීතා මිස්කා, Guardianහි පිප්පා ක්‍රීරර් සහ Sky Newsහි මාර්ක් ඔස්ටින් ඔහුට උපහාර පුද කළ සෙසු මාධ්‍යවේදීන් අතර වූහ. ඔස්ටින් පළ කළ ට්වීට් පණිවුඩයේ දැක්වුණේ: \"මේ පුවතෙන් මගේ හදවත කඩා වැටුණා. හොඳ මනුස්සයෙක්, මගේ තරගකාරී විදේශ මාධ්‍යවේදියෙක්, ඒ සියල්ලට ම වඩා හොඳ මිතුරෙක්. හොඳ පුවත්පත් කලාව සහකම්පනය ගැන නම්, බොහෝ විට, ජෝර්ජ් අලගයියා එහි විශිෂ්ටයෙක්‍.\" බ්‍රිතාන්‍ය ආසියානු වාර්තාකරුවන්ට අලගයියා බලපෑ ආකාරය මිස්කා සඳහන් කර තිබිණි.  \"මම කුඩා කාලයේදී බීබීසී පුවත් සේවයේ ජෝර්ජ් අලගයියා රූපවාහිනියේ ඉන්න වෙලාවට මගේ තාත්තා කෑගහලා කියනවා, \"ජෝර්ජ් ඉන්නවා!\" කියලා. අපි බ්‍රිතාන්‍ය ආසියානු මාධ්‍යවේදීන්ගේ පරම්පරා ගණනකට ආකර්ෂණයක් වූ කෙනාව බලන්න දුවගෙන යනවා. ඒක මුළු එක්සත් රාජධානිය පුරා ම අනුගමනය කළා. ඔබට ස්තුතියි, ජෝර්ජ්‍. සමාදානයේ සැතපේවා.\" බීබීසී උතුරු ඇමෙරිකා හිටපු සංස්කාරක යොන් සෝපෙල් ලියා තිබුණේ: \"අපූරු මාධ්‍යවේදියෙකු සහ විශිෂ්ට නිවේදකයෙකු ලෙස ඔහුට නිසි උපහාරය පුද කරන්නෙමි. එහෙත්, ජෝර්ජ් යනු මා සමග වැඩ කළ වඩාත් විනීත, වඩා ත් ප්‍රතිපත්තිගරුක, වඩා ත් කාරුණික, වඩා ත් ගෞරවණීය පුද්ගලයා යි. (ඔහුගේ වියෝව) මොන තරම් පාඩුවක් ද?\" බීබීසී ආරක්ෂක වාර්තාකරු ෆ්‍රෑන්ක් ගාඩ්නර් 2004 දී තමා සෞදි අරාබියේදී අල්කයිඩා ප්‍රහාරයකින්  බරපතල තුවාල ලබා සිටියදී  අලගයියා ඔහු බැලීමට රෝහලට පැමිණි බව සිහිපත් කළේය. \"ඔහු මට ඔහුගේ පොත වන A Passage to Africa අරගෙන ආවා, අපි ඔහු ආදරය කළ මහාද්වීපය ගැන පැය ගණන් කතා කළා. ඔහුගේ වෘත්තීය ජීවිතය ගැන. ඔහු සැබෑ මාධ්‍යවේදියෙක් සහ විශිෂ්ට කතුවරයෙක්.\" ජෝර්ජ් අලගයියා 1990 ගණන්වල මුල් භාගයේ සෝමාලියාවේ සාගතය සහ යුද්ධය පිළිබඳ වාර්තාකරණ වෙනුවෙන් සම්මාන දිනාගත් අතර, උතුරු ඉරාකයේ කුර්දිවරුන්ට එරෙහිව සදාම් හුසේන්ගේ ජන සංහාරක ව්‍යාපාරය පිළිබඳ ආවරණය කිරීම වෙනුවෙන් 1994 දී Bafta  සම්මානයට නිර්දේශ විය. බුරුන්ඩි හි සිවිල් යුද්ධය වාර්තා කිරීම වෙනුවෙන් 1994 දී ඇම්නෙස්ටි ඉන්ටර්නැෂනල් හි වසරේ මාධ්‍යවේදියා ලෙස ද ඔහු නම් කරන ලද අතර රුවන්ඩාවේ ජන සංහාරය පිළිබඳ වාර්තා කළ පළමු බීබීසී මාධ්‍යවේදියා ද විය. ළමා කාලයේදී ඝානාවට සහ පසුව එංගලන්තයට යාමට පෙර, ජෝර්ජ් මැක්ස්වෙල් අලගයියා කොළඹදී උපත ලැබී ය. ශ්‍රී ලංකාව පිළිබඳ කුඩා කාලයේ ඔහුගේ ඇති ප්‍රධාන මතකය වූයේ, මෙරටින් පිට වී යාම ය. එවකට වාර්ගික ප්‍රචණ්ඩත්වයේ ගිලී පැවති සිලෝන් නමින් හැඳින්වුණු ශ්‍රී ලංකාවේ වාසය කළ ඔහුගේ දෙමාපියෝ ක්‍රිස්තියානු දෙමළ ජාතිකයෝ වූහ. ඔහු පියා වූ, ඩොනල්ඩ්, ජල සම්පාදනය සහ වාරිමාර්ග පිළිබඳ ඉන්ජිනේරුවරයෙකු විය. තමාගේ ම රට තුළ ආගන්තුක සහ අනාරක්ෂිත බවක් දැනුණු ඔහු, නව සහ වඩා හොඳ ජීවිතයක් සෙවීම සඳහා තම තරුණ පවුල අප්‍රිකාවට රැගෙන ගියේ ය. එම පවුල මුලදී එහි සමෘද්ධිමත්ව වාසය කළ නමුත්, කුමන්ත්‍රණයක් හේතුවෙන් ඝානාවේ වාතාවරණය ව්‍යාකූල වූ පසු ඇලගායාගේ දෙමාපියෝ සිය දරුවන්ට එංගලන්තයේ අධ්‍යාපනය ලබා දීමට තීරණය කළහ. වයස අවුරුදු 11 දී, ඔහුගේ පියා ඔහුව පෝර්ට්ස්මවුත්හි බෝඩිමක රඳවා ගියේ ය; එම අවස්ථාවේ ඔවුන් දෙදෙනාට ම කඳුළු දරා ගැනීමට සිදු විය. වෙනස්වීම්වලට මුහුණ දුන් ඔහුගේ ළමා කාලය සහ උකහා ගැනීම ඔහුගේ පෞරුෂය හැඩගස්වා ගැනීමට සහ ඔහුගේ වෘත්තීය විනිශ්චය දියුණු කර ගැනීමට උපකාරී විය. ඇතැම් විට ජාතිවාදය පැවතිණි. තද පැහැති සමක් සහිත එක ම පිරිමි දරුවා ඔහු විය. \"Bongo Bongo land\"යනුවෙන් ඔහු උපහාසයට ලක් විය. ඔහු සිය නම නිවැරදිව උච්චරණය කරන ලෙස ඉල්ලා සිටීම නවතා දැමී ය. (ඔහුගේ පවුලේ සාමාජිකයින් එය උච්චාරණය කළේ, \"උල්ලහියා\" යනුවෙනි. \"ඒ දවස්වල\" ඔහු ආවර්ජනය කළේ, \"ඔබට 'උපහාසාත්මක නමක්' තිබුණේ නම් ඔබ ත් සමාව ඉල්ලන්න තිබුණා.\" විකල්පය වූයේ, \"වසන්ත තණබිමක ශාක ගොන්නක ඇති නොගැලපෙන පතොක් ගසක්\" මෙන් එහි ඇලී සිටීම යි.\" එහෙත්, යම් ආකාරයකින්, එංගලන්තයේ ඔහුගේ පාසල - ශාන්ත ජෝන් විද්‍යාලය - සංවෘත හා යථාර්ථවාදී නොවූ සමාජයක් වූ අතර, එහි බිත්තිවලින් පිටත සිදුවෙමින් පවතින විශාල සමාජ වෙනස්කම්වලින් ඔහුව වෙන් කර තැබීය. ඒ අනුව, රටේ බොහෝ ප්‍රදේශවල සංක්‍රමණික විරෝධී හැඟීම් බොහෝ දුරට ඔහුට නොදැනිණි. ඔහු හැදී වැඩෙන විට, ඔහු විශ්වාස කළේ, \"සෑම මොහොතක ම ජාතිය පරදවා පන්තිය ජය ගන්නා\" රටක \"නිවැරදි ආකාරයේ\" විදේශිකයෙකු බවට පත් විය යුතු බව ය. පසුව, ඔහු ඩර්හැම් විශ්වවිද්‍යාලයට ඇතුළත් වූ අතර එහිදී ඔහුට ෆ්‍රාන්සෙස් රොබර්දන් හමු වූ අතර පසුව ඇය සමග විවාහ විය. උපාධිය ලබා ගැනීමෙන් පසු, ඔහු South Magazine ආයතනයේ වසර හතක් සේවය කළ අතර, අසමාන ලෝකයක් අස්ථායී එකක් ලෙස පින්තාරු කළ එහි සංස්කාරක ගමන් මග පිළිබඳව ආඩම්බර විය. ඔහු 1989 වසරේදී විදේශ කටයුතු පිළිබඳ මාධ්‍යවේදියෙකු ලෙස බීබීසී සේවයට එක්වූ අතර, සිය ළමා කාලය ගෙවූ අප්‍රිකාවේ වාර්තාකරු බවට පත්විය. එය නිරන්තරයෙන් පීඩාකාරී අත්දැකීමක් විය. ඔහු ලයිබීරියාවේ ළමා සොල්දාදුවන්, උගන්ඩාවේ සමූහ දූෂණවල වින්දිතයින් සමග සම්මුඛ සාකච්ඡා පැවැත්වූ අතර, සෑම ප්‍රදේශයක ම පාහේ දක්නට ලැබුණු කුසගින්න සහ රෝගී තත්ත්වයන් ඔහු අත්දැක්කේ ය. \"අප්‍රිකාවේ අලුත් පරම්පරාවක් බිහි වී තිබේ,\" ඔහු ලිවීය. \"මගේ පරම්පරාව, නිදහසේ දරුවන්, නිදහසින් පසු එම ප්‍රීතියේ වසරවල ඉපදී අධ්‍යාපනය ලැබූ අපට අවස්ථාවක් ලැබී තිබුණා. අපි ඒකෙන් වැඩි යමක් කළේ නැහැ.\" ඔහු 1999 වසරේදී කොසෝවෝහි වාර්ගික පවිත්‍රකරණයේ පළමු ඡායාරූප කිහිපය විකාශය කළ අවස්ථාව ඔහුගේ ආඩම්බර වෘත්තීය අවස්ථාවන්ගෙන් එකක් විය. ඉන්දියාවේ මිනිස් අවයව වෙළෙඳාම, බ්‍රසීලයේ වීදි දරුවන්, ඇෆ්ඝනිස්ථානයේ සිවිල් යුද්ධය සහ ඉතියෝපියාවේ මානව හිමිකම් උල්ලංඝණය කිරීම් ඔහු ආවරණය කළ අනෙකුත් සිද්ධි අතර විය. ඔහු සම්මුඛ සාකච්ඡා පැවැත්වූවන් අතර, දකුණු අප්‍රිකානු ජනාධිපති නෙල්සන් මැන්ඩෙලා, අගරදගුරු ඩෙස්මන් ටුටූ, එක්සත් ජාතීන්ගේ මහ ලේකම් කොෆී අනන් සහ සිම්බාබ්බේ ජනාධිපති රොබර්ට් මුගාබේ ද විය. ඔහුගේ ප්‍රවෘත්ති නිවේදන කටයුතු දෙස යොමු වීමේදී, 2003 වසරේදී Six O'Clock News හි ප්‍රධාන නිවේදකයෙකු බවට පත්වීමට පෙර ඔහු  One O'Clock News, Nine O'Clock News සහ BBC Four News ඉදිරිපත් කළේ ය. ඔහු 2004 දෙසැම්බර් සුනාමියෙන් පසු ශ්‍රී ලංකාවේ සිට ප්‍රවෘත්ති වැඩසටහන් මෙහෙයවූ අතර, කැට්‍රිනා සුළි කුණාටුවෙන් පසුව නිව් ඕර්ලීන්ස් සිට සහ 2005 දකුණු ආසියානු භූමිකම්පාවෙන් පසු පකිස්ථානයේ සිට වාර්තාකරණයේ නිරත විය. මාධ්‍ය ක්ෂේත්‍රයට ඔහු කළ සේවාව අගයමින් 2008 වසරේදී බ්‍රිතාන්‍ය අධිරාජ්‍යයේ නිලධාරී (OBE)තනතුරකින් පිදුම් ලැබී ය. 2014 වසරේදී අලගයියාගේ පිළිකාව මුලින් ම හඳුනාගැනීමෙන් පසු, එය ඔහුගේ අක්මාව සහ වසා පද්ධතිය වෙත පැතිර ගිය අතර, ඔහුගේ අක්මාවෙන් වැඩි කොටසක් ඉවත් කිරීම ඇතුළුව කීමෝතෙරපි සහ සැත්කම් කිහිපයක් ද කිරීමට සිදු විය. ඔහු 2015 දී නිවේදන වෘත්තියට නැවත පැමිණීමෙන් පසු අත්දැකීම් සම්බන්ධයෙන් තමන් \"වඩා ධනවත් පුද්ගලයෙකු\" බව පැවසූ අතර, ප්‍රවෘත්ති කාමරයේ වැඩ කිරීම \"ශක්තිමත්භාවය සහ අභිප්‍රේරණය පවත්වා ගැනීමේ වැදගත් කොටසක්,\" බව පැවසීය. ඔහුට ප්‍රතිකාර ගැනීම සඳහා අවස්ථා කිහිපයකදී රැකියාවෙන් විවේක ගැනීමට සිදු වූ අතර, 2022 වසරේ ජනවාරි මාසයේදී ඔහු පැවසුවේ, පිළිකාව \"සමහර විට මට අවසානයේ ලැබෙනු ඇතැයි\" ඔහු සිතූ නමුත් ඔහුට තවමත් \"ඉතා වාසනාවන්ත\" බවක් දැනෙන බව ය. 2022 වසරේදී Desperately Seeking Wisdom පොඩ්කාස්ට් වැඩසටහන සමග අදහස් දක්වමින් ඔහු පැවසුවේ, ඔහුගේ පිළිකාව මුලින් ම හඳුනාගත් අවස්ථාවේ, තමන් \"කළ යුතු දේ\" තේරුම් ගැනීමට මද වේලාවක් ගත වූ බව ය. \"මට නැවතිලා කියන්න සිදුවුණා, 'මිනිත්තුවක් ඉන්න. දැන් නැවතීමේ තිත පැමිණ තිබේ නම්, මගේ ජීවිතය අසාර්ථක එකක් ද?' කියලා.\" \"ඇත්තට ම මම ආපසු හැරී බලන විට ත්, මම පැමිණි ගමන්මග දෙස බලන විට ත්... මට ලැබුණු පවුල, මගේ පවුලට ලැබුණු අවස්ථා, දැන් මගේ බිරිඳ වෙලා ඉන්න මහාර්ඝ වස්තුව සහ මේ මුළු කාලය පුරා ලැබුණු ආදරය, අපි හදාවඩා ගත් දරුවන්.... මට දැනෙන්නෙ නෑ අසාර්ථක යි කියලා.\" අලගයියාට සහ ෆ්‍රාන්සෙස්ට දරුවන් දෙදෙනෙක් සිටිති. මෙවැනි රෝග ලක්ෂණ සහිත බොහෝ දෙනෙකුට ආන්ත්‍රික පිළිකා නොමැත. කෙසේ වෙත ත්, එම රෝග ලක්ෂණවලින් කිහිපයක් ඇත් නම් එමෙන් ම එම ලක්ෂණ සති 4කට වඩා කාලයක් පවතී නම් ඔබගේ වෛද්‍යවරයා මුණ ගැසෙන ලෙස ජාතික සෞඛ්‍ය සේවාව උපදෙස් දෙයි. ඔබ හෝ ඔබ දන්නා හඳුනන යමෙකු පිළිකාවෙන් පීඩා විඳින්නේ නම්, බීබීසී ආයතනයේ Action Line පිටුවෙන් තොරතුරු සහ සහයක සේවා ලබා ගත හැක.   ", "URL": "https://www.bbc.com/sinhala/world-66298933", "Category": null, "Parent URL": null}