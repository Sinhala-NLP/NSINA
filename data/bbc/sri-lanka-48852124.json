{"Source": "bbc", "Timestamp": "3 ජූලි 2019", "Headline": "ත්‍රිකුණාමලය සිසු ඝාතන නඩුව: ආරක්ෂක අංශ සාමාජිකයන් චෝදනාවලින් නිදහස්", "News Content": "තීන්දුව ප්‍රකාශයට පත් කරමින් මහේස්ත්‍රාත් මොහොමඩ් හංසා කියා සිටියේ මූලික නඩු විභාගය තවදුරටත් පවත්වාගෙන යාමට තරම් ප්‍රමාණවත් සාක්ෂි නොමැති බවය.  ත්‍රිකුණාමලයේ පදිංචි කරුවන් වූ මනෝහරන් රජීහරන්, යෝග රාජා හේමචන්ද්‍රන්, ලෝහිත රාසා රෝහන්, තංගදොරෙයි ශිවනාදන්, ෂම්මුගරාසා ගජේන්ද්‍රන් යන පස්දෙනාට මෙසේ වෙඩිතබා ඝාතනය කොට තවත් දෙනෛකුට තුවාල සිදුකිරීම සම්බන්ධයෙන් දණ්ඩ නීති සංග්‍රහයේ 296 වගන්තිය යටතේ මිනී මැරීම, 300 වගන්තිය යටතේ මිනී මැරීමට තැත් කිරීම, 32 වගන්තිය යටතේ පොදු චේතනාව ඇතුළු චෝදනා පහළොවක් යටතේ  විත්තිකරුවන්ට එරෙහිව නඩු පවරා තිබුනි.   අපරාධ පරීක්ෂණ දෙපාර්තමේන්තුව විසින් පොලිස් විශේෂ කාර්ය බලකායේ පොලිස් අධිකාරීවරයෙකු ඇතුලු නිළධාරීන් දොළොස් දෙනෙකු සහ පොලිස් පරීක්ෂකවරයෙකු විත්තිකරුවන් ලෙසින් නම් කරනු ලැබ තිබුණි.  මෙම නඩු විභාගය සඳහා පුද්ගලයන් 36 දෙනෙකු සාක්කි කරුවන් හැටියට නම්කර තිබුන අතර සිද්ධියෙන් පසුව විදේශගතව සිටින අට දෙනෙකු සාක්ෂි දීම සඳහා ඉදිරිපත් නොවූහ. නඩු භාණඩ හතක් අධිකරණයට ඉදිරිපත් කර තිබුනි. සාක්ෂි දීම සඳහා නොපැමිණි අට දෙනා අතර සිද්ධියෙන් තුවාල ලබා දිවි ගලවාගත් සිවුවන සහ අටවැනි  සාක්කිකරුවන් ද සිටින බව අධිකරණයේ දී අනාවරණය විය. ඔවුන් ඇසින් දුටු සාක්ෂි ලෙස  සඳහන් වී තිබුණි.  කෙසේ නමුත් නඩුව පවත්වාගෙන යාම සඳහා ප්‍රමාණවත් සාක්ෂි නොමැති බව අධිකරණයේ දී ප්‍රකාශයට පත් විය.  විත්තිකරුවන් වෙනුවෙන් ධනුෂ්ක මැඳගෙදර සහ එස් චන්ද්‍රසිරි නීතිඥවරුන් පෙනී සිටි අතර අපරාධ පරීක්ෂණ දෙපාර්තමේවන්තුව වෙනුවෙන් අතිරේක සොලිස්ටර් ජෙනරාල් ඩිලන්ත රත්නායක පෙනී සිටියේය. 2006 වසරේ ජනවාරි 02 දින සිසුන් පස් දෙනා අත් බෝම්බයක් දමා ගැසීමට උත්සාහ කිරීමේ දී එය ඔවුන් 'අතේ ම පුපුරා යාම' නිසා මරණ සිදුවූ බව එවක සිදු කළ පරීක්ෂණවලදී කියවිණි.  නමුත් මළ සිරුරුවල වෙඩි සලකුණු ඇති බවට සාක්ෂි ඉදිරිපත් වීමෙන් අනතුරුව ඒ පිළිබඳ යළි පරීක්ෂණයක් පවත්වන ලෙසට මානව හිමිකම් සංවිධාන වලින් රජයට බලපෑම් එල්ල විය. සිය පුතු වෙනුවෙන් යුක්තිය ඉටු කර ගැනීම සඳහා නොනිමි උත්සහයක නිරත වන බව ඝාතනයට ලක් වූ එක් සිසුවෙකුගේ පියෙකු වන වෛද්‍ය කාසිපිල්ලේ මනෝහරන් මීට පෙර පවසා තිබිණ.  ''මගේ පුතා රජිහරන් එයාගේ යාළුවෝ හමු වෙන්නයි ගාන්ධි ප්‍රතිමාව අසලට ගිහින් හිටියේ. මුහුද පැත්තෙන් අපිට බෝම්බයක් පිපිරෙන සද්දයක් ඇහුණා. රජිහරන් එයාගේ දුරකථනයට පිළිතුරු දුන්නේ නැහැ. කෙටි පණිවුඩයක් පමණක් ලැබුණා 'තාත්තේ' කියලා.'' රජිහරන්ගේ පියා වෛද්‍ය කාසිපිල්ලේ මනෝහරන් ඇම්නෙස්ටි ජාත්‍යන්තරය සමග සාකච්ඡාවකට එක් වෙමින් 2016 වසරේදී පැවසීය.  එම අවස්ථාවේ තමා සිද්ධිය වූ දෙසට ගිය නමුත් ආරක්ෂක අංශ විසින් එම ස්ථානයට ඇතුළු වීම වලක්වා ලූ බව වෛද්‍ය කාසිපිල්ලේ මනෝහරන් වැඩිදුරටත් සඳහන් කළේය.  මෘත ශරීරාගාරයට ගිය තමාට සිය පුතුගේ හිසෙහි පසුපස ප්‍රදේශයේ වෙඩි වැදුණු ළකුණු පහක් දකින්නට ලැබුණු බව වෛද්‍ය මනෝහරන් කියා සිටි බව ඇම්නෙස්ටි ජාත්‍යන්තරය නිකුත් කළ වාර්තාවක දැක්විණි.  ඝාතන සිදු වීමෙන් අනතුරුව තම පවුලේ සෙසු සාමාජිකයන් වෙත තර්ජන එල්ල වූ බැවින් තමන් සියලු දෙනාම ශ්‍රී ලංකාව හැර ගිය බවත් වෛද්‍ය මනෝහරන් කාසිපිල්ලේ සඳහන් කළේය. තවත් කියවන්න: ", "URL": "https://www.bbc.com//sinhala/sri-lanka-48852124", "Category": null, "Parent URL": null}