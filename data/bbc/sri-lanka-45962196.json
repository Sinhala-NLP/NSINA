{"Source": "bbc", "Timestamp": "25 ඔක්තෝබර් 2018", "Headline": "ලෝන්ලි ප්ලැනට්: ලොව සංචාරය කළ යුතු රටවල් අතර පළමු තැන ශ්‍රී ලංකාවට", "News Content": "'ලෝන්ලි ප්ලැනට්' යනු සංචාරක මාර්ගෝපදේශ පොත් ප්‍රකාශන ආයතනයකි. එය ලොව ජනප්‍රියතම සංචාරක මග පෙන්වීම් (Tourist Guide) ප්‍රකාශකයා ලෙස සැලකේ.  සංචාරය කිරීමට හොඳම රටවල් සහ කලාප 'ලෝන්ලි ප්ලැනට්' විසින් වාර්ෂිකව නම් කරනු ලබයි. අලුත් සංචාරක නිකේතන, වඩාත් හොඳ ප්‍රවාහන සබඳතා සහ ඉහළ යමින් පවතින සංචාරක ක්‍රියාකාරකම් ශ්‍රී ලංකාව සංචාරය කිරීමට හොඳම රට ලෙස තෝරා ගැනීම සඳහා 'ලෝන්ලි ප්ලැනට්' විසින් හේතු වශයෙන් දක්වනු ලැබ ඇත. \"නිමක් නොමැති වෙරළ, විශාල ඉතිහාසයක් පුරා දිවෙන නටඹුන්, උණුසුම් පිළිගැනීම, විශාල අලි රංචු, දියමත ලිස්සා යන සර්ෆින් ක්‍රීඩාව, අඩු මිල ගණන්, විනෝදජනක දුම්රිය, ප්‍රසිද්ධ තේ සහ රසයෙන් අනූන කෑම වර්ග,\" නිසා ශ්‍රී ලංකාව නොවැලක්විය හැකි සංචාරක ආකර්ශනයක් බව 'ලෝන්ලි ප්ලැනට්' සඳහන් කරයි. \"ශ්‍රී ලංකාවේ මිශ්‍ර ආගම් සහ සංස්කෘති, පැරණි වෙහෙර විහාර, පහසුවෙන් ළඟා විය හැකි වනජීවී කලාප, වැඩි වෙමින් පවතින සර්ෆින් දර්ශන සහ දශක ගණනාවක සිවිල් ගැටුම්වලින් පසු ඒ කිසිත් නොතකා මිත්‍රත්වයෙන් සහ උණුසුම් අයුරින් පිළිගන්නා එහි වැසියන් මේ වනවිටත් නිර්භීත සංචාරකයන්ගේ සැලකිල්ලට භාජනය වී තිබෙනවා. මෙය නැවත ප්‍රාණය ලැබූ රටක්,\" යනුවෙන් 'ලෝන්ලි ප්ලැනට්' කර්තෘ ඊතන් ගෙල්බර් (Ethan Gelber) 2019 වසර සඳහා වන ප්‍රකාශනයේ දක්වා තිබේ.   වසර තිහකට ආසන්න කාලයක් පැවති සිවිල් යුද්ධය අවසන් වීමත් සමග ශ්‍රී ලංකාව වෙත පැමිණෙන සංචාරකයන් සංඛ්‍යාව කැපී පෙනෙන ලෙස ඉහළ ගොස් තිබේ. 2009 වසරේදී සංචාරකයන් 447,890  ශ්‍රී ලංකාවට පැමිණ ඇති අතර 2017 වසර වන විට එම සංඛ්‍යාව 2.116,407 දක්වා ඉහළ ගොස් ඇති බව ශ්‍රී ලංකා සංචාරක සංවර්ධන අධිකාරිය නිකුත් කළ වර්තාවක දැක්වේ. ඉහත කී වාර්තාවට අනුව සංචාරකයෙකු දිනකට වැය කරන මුදල ද ඉහළ ගොස් තිබේ. (ඇමරිකානු ඩොලර්) යුද්ධය අවසන් වීමත් සමග යාපනය ඇතුළු උතුරු නැගෙනහිර පළාත් ඔස්සේ වැටී ඇති දුම්රිය සේවා යළි බල ගැන්වීම මෙන්ම අලුතින් ඉදිවෙමින් පවතින අධිවේගී මාර්ග පද්ධතිය ද සංචාරක කර්මාන්තයේ වර්ධනය සඳහා බලපා ඇත. නිල් තල්මසුන් නිරීක්ෂණය සහ මධ්‍යම කඳුකරය හරහා වැටී ඇති දුම්රිය ගමන් ලොව පුරා ජනප්‍රියත්වයට පත්ව ඇත. කෙසේ නමුත් සංචාරක කර්මාන්තයට අයහපත් අයුරින් බලපෑ හැකි සිදුවීම් ද පසුගිය කාලය තුළ වාර්තා විය. සංචාරකයන්ට සහ හෝටල් හිමියන්ට අඩන්තේට්ටම් කරමින් ප්‍රාදේශීය දේශපාලකයන්ගේ අනුග්‍රහය ඇතිව දකුණු මුහුදු තීරයේ ක්‍රියාත්මක වන මාෆියා කල්ලිවලට එරෙහිව නීතිය දැඩිව ක්‍රියාත්මක කරන මෙන් ශ්‍රී ලංකා හෝටල්හිමියන්ගේ සංගමය පසුගිය අප්‍රේල් මාසයේදී බලධාරීන්ගෙන් ඉල්ලීමක් කළහ. එමෙන්ම සංචාරකයන්ගේ නිදහසට බලපෑම් එල්ල විය හැකි ආකාරයේ ඇඳුම් හා සම්බන්ධ නීති පැනවීම පිළිබඳ පොලීසය පසුගියදා විවේචනයට ලක්ව තිබිණි. ", "URL": "https://www.bbc.com//sinhala/sri-lanka-45962196", "Category": null, "Parent URL": null}