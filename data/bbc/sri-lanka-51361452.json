{"Source": "bbc", "Timestamp": "3 පෙබරවාරි 2020", "Headline": "කොරෝනාවෛරසය: 'භීතියක්' පතුරුවන බවට චීනය ඇමරිකාවට චෝදනා කරයි", "News Content": "මහජන සෞඛ්‍යය සම්බන්ධයෙන් හදිසි තත්ත්වයක් ප්‍රකාශයට පත් කර ඇති එක්සත් ජනපදය පසුගිය සති දෙක තුළ චීනයේ සංචාරය කළ විදේශීය ජාතිකයන්ට රට තුළට ඇතුළුවීම වළකා ඇත. චීන ආණ්ඩුව විසින් ඉහත කී ආකාරයේ චෝදනාවක් කරනු ලැබුවේ එවැනි පසුබිමකදීය.  චීනය තුළ 17,000 අධික සංඛ්‍යාවකට කොරෝනාවෛරසය අසාදනය වී ඇති බව තහවුරු වී තිබේ. 361 දෙනෙකු ඉන් මරණයට පත්ව ඇත.  චීනයෙන් පිටත කොරෝනාවෛරසය ආසාදනය වූ 150 වැඩි සංඛ්‍යාවක් වාර්තා වී ඇති අතර පිලිපීනයෙන් එක් මරණයක් වාර්තා වී තිබේ.  වෛරසය හේතුවෙන් බරපතල මට්ටමේ ශ්වසන ආසාදන මතු වන අතර රෝග ලක්ෂණ වශයෙන් උණ සහ කැස්ස ආරම්භයේ දකිහ හැක.  අත්‍යවශ්‍ය සේවාවලට අයත් නොවන සියලුම ඇමරිකානුවන්ට සහ ඔවුන්ගේ පවුලේ සාමාජිකයන්ට කොරෝනාවෛරසයේ තිඹිරිගෙය ලෙස සැලකෙන චීනයේ හූබෙයි පළාතේ පිහිටි වූහාන් නගරයෙන් ඉවත් වන ලෙස එක්සත් ජනපදය ජනවාරි 23 වෙනිදා නියෝග කළේය.   ඉන් සතියකට අඩු කාලයක් තුළ අත්‍යවශ්‍ය සේවාවලට අයත් නොවන ඇමරිකානු ආණ්ඩුවේ සේවකයන්ට සහ ඔවුන්ගේ ඥාතීන්ට ස්වේච්ඡාවෙන් චීනයෙන් ඉවත්වීමට එක්සත් ජනපදය ඉඩ ලබා දුනි.  නව වෛරසය සම්බන්ධයෙන් ලෝක සෞඛ්‍ය සංවිධානය ජනවාරි 30 වෙනිදා ගෝලීය හදිසි තත්ත්වයක් ප්‍රකාශයට පත් කළේය.  අවුරුදු 21 ට අඩු, සියලුම ඇමරිකානු සේවකයන්ගේ පවුලේ සාමාජිකයන් චීනයෙන් ඉවත් විය යුතු බවට එක්සත් ජනපදය නියෝග කළේ ඉන් අනතුරුවය.  හූබෙයි පළාතේ සංචාරය කළ ඕනෑම ඇමරිකානු පුරවැසියෙකු යළි සිය රට බලා පැමිණෙන විට දින 14 ක නීරෝධායනයකට ලක් කිරීමට පියවර ගැනිණි.  චීනය අතර පවතින දේශසීමා හුවමාරු ස්ථාන 13 න් 10 ක් තාවකාලිකව වසා දමන බව හොංකොං බලධාරීහු සඳුදා (පෙබරවාරි 03) නිවේදනය කළේය.  තවත් රටවල් ගණනාවක් විවිධාකාරයේ සංචාරක සීමා පනවා ඇත.  සඳුදා පැවති මාධ්‍ය හමුවකදී චීනයේ විදේශ කටයුතු පිළිබඳ අමාත්‍යංශයේ ප්‍රකාශිකා හුවා චුන්යිං කියා සිටියේ එක්සත් ජනපදය ගත් පියවර මගින් සහාය දෙනවා වෙනුවට \" භීතිය නිර්මාණය වීම සහ පැතිරීම පමණක්\" සිදු විය හැකි බවය.  චීන සංචාරකයන් මත සංචාරක තහනමක් පමණවන ලද පළමු රට එක්සත් ජනපදය වූ බව කියා සිටි ඇය, තානාපති කාර්යාල සේවකයන් අර්ධ වශයෙන් ඉවත් කර ගැනීම පිළිබඳ අදහස් පළ කළ පළමු රටත් එක්සත් ජනපදය බව සඳහන් කළාය.   ", "URL": "https://www.bbc.com//sinhala/sri-lanka-51361452", "Category": null, "Parent URL": null}