{"Source": "bbc", "Timestamp": "15 නොවැම්බර් 2021", "Headline": "ජපානයේ හිටපු කුමරිය වන මාකෝ, පදවිය අත්හැරීමෙන් පසු නිව්යෝර්ක් වෙත පැමිණෙයි", "News Content": "විශ්වවිද්‍යාලයීය පෙම්වතුන් වූ මෙම යුවල පසුගිය මාසයේ විවාහ වූ අතර, ඔවුන් පසුගිය ඉරිදා උදෑසන එතරම් උත්සවශ්‍රියක් නොමැතිව ටෝකියෝ ගුවන්තොටුපොළෙන් පිටත්ව ගියේ ය. කොමුරො නිව්යෝර්ක්හි නීතිඥ ආයතනයක සේවය කරන අතර, ඔවුන් ඒ නගරයෙන් මහල් නිවාසයක් කුලියට ගැනීමට නියමිත ය. ජපන් නීතියට අනුව, රාජකීය පවුල්වල කාන්තාවන් \"සාමාන්‍ය වැසියකු\" සමග විවාහ වූ විට ඔවුන්ගේ රාජකීය තත්ත්වය ඔවුනට අහිමි වේ. මෙම යුවළ පිටත්වීමේ පර්යන්තය හරහා ගමන් කරන විට පොලිසිය සහ ගුවන් තොටුපල ආරක්ෂක අංශ විසින් දැඩි ආරක්ෂාවක් යෙදී තිබුණි. යුවල, ඔවුන් පිටව යන අයුරු වාර්තා කිරීමට එහි පැමිණ සිටි මාධ්‍යවේදීන් 100ක් පමණ පසුකර ගිය නමුත්, ඔවුන් නැගූ ප්‍රශ්නවලට පිළිතුරු නොදුණි. ජපානය තුළ විකාශනය කෙරුණු දර්ශනවල දැක්වෙන්නේ නිව්යෝර්ක් වෙත පැමිණි යුවල ආරක්ෂක නිලධාරීන් සමග ගුවන්තොටුපොළ හරහා ඇවිදගොස්, පිටත නවතා තිබූ වාහනයකට නැගී පිටත්ව යන ආකාරය යි. ඔවුන් නිව්යෝර්ක් වෙත පැමිණෙන බවට බොහෝ කලෙක සිට කටකතා පැතිර ගියේ ය. විවාහ වන විට සිය සැමියාගේ නම ගත් මාකෝ, නිව්යෝර්ක් නගරයෙන් රැකියාවක් සොයා ගැනීමට අපේක්ෂා කරන බව වාර්තා වේ. කෙසේ වෙතත්, මෙම යුවලගේ සැලසුම්වලට පසුගිය මාසයේ දී බාධා ඇතිවුණේ, කොමුරො නිව්යෝර්ක් ප්‍රාන්ත නිතීඥ විභාගයෙන් අසමත් වූ බව ජපාන මාධ්‍ය වාර්තා කිරීමත් සමග ය. එම ප්‍රාන්තයේ නීතිඥයකු ලෙස කටයුතු කිරීම නම්, මෙම නිතීඥ පරීක්ෂණ සමත් විය යුතුය. කොමුරෝ දැනට නීති ලිපිකරුවෙකු ලෙස සේවය කරයි. අලුත විවාහ වූ යුවලගේ එක්සත් ජනපද සංක්‍රමණය, ඔවුන් බ්‍රිතාන්‍ය රාජකීයයන් වන මේගන් මාකල් සහ හැරී කුමරු සමග සැසඳීමට හේතු වී ඇත. මෙනිසා ඔවුන්ට \"ජපානයේ හැරී සහ මේගන්\" යන අන්වර්ථ නාමය පටබැඳී තිබේ. වසර හතරකට පෙර මෙම යුවල ඔවුන්ගේ විවාහ ගිවිසගැනීම ප්‍රථම වරට හෙළිදරව් කළ විට සැලකිය යුතු විරෝධයකට මුහුණ පාන්නට ඔවුනට සිදුවිය. ඔවුන්ගේ සම්බන්ධය ඕපාදූප ටැබ්ලොයිඩ් පුවත්පත්හි අවධානයට ලක්වී ඇත්තේත්, මතභේදයට තුඩුදී ඇත්තේත්, කොමුරොගේ මව ඇගේ පෙර පෙම්වතාගෙන් ගත් ණයක් ආපසු නොගෙවා හැරි බවට ප්‍රකාශ වීමත් සමග ය. මෙම මාධ්‍ය අනාවරණය, කුමරියට පශ්චාත් කම්පන ආතති ආබාධයක් ඇති කිරීමට හේතු වූ බව රාජකීය මැඳුරෙන් ප්‍රකාශ විය.  පසුගිය මාසයේ දී මෙම යුවල විවාහ වූ විට ඔවුන්ට හිමි රාජකීය විවාහ මංගල්‍ය චාරිත්‍ර වාරිත්‍ර මඟ හැරිය අතර, පවුලෙන් වෙන්ව යන රාජකීය කාන්තාවන්ට පිරිනැමෙන දීමනාව ද ප්‍රතික්ෂේප කළේ ය. රාජකීය විවාහ මංගල්‍යයත්, රාජකීය කාන්තාවන්ට පිරිනැමෙන දීමනාවත් යන දෙකම ප්‍රතික්ෂේප කළ පළමු රාජකීයයා වන්නේ මාකෝ කුමරිය යි. හිටපු කුමරිය නරුහිතෝ අධිරාජ්‍යයාගේ ලේලියකි. ඔබට මෙයත් නැරඹිය හැකියි : ", "URL": "https://www.bbc.com//sinhala/world-59287566", "Category": null, "Parent URL": null}