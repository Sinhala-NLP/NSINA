{"Source": "bbc", "Timestamp": "11 මැයි 2016", "Headline": "සමාව එපා දූෂිත වත්කම් ආපසු දෙන්න-ජනාධිපති බුහාරි", "News Content": "නයිජීරියානු නායකයා එම ප්‍රකාශය කළේ ලන්ඩන් නගරයේ පැවැත්වෙන දූෂණ මැඩලීම තේමාව කර ගත් සමුළුවක් අමතමිනි. නයිජීරියාවේ මහාපරිමානයේ දූෂණ සම්බන්ධයෙන් බ්‍රිතාන්‍ය අගමැති ඩේවිඩ් කැමරන් ප්‍රකාශයක් කර තිබුණේ එලිසබත් රැජින හමු වූ අවස්ථාවකයි. කැන්ටබරියේ අගරදගුරු හිමියන් සහ බ්‍රිතාන්‍ය පාර්ලිමේන්තුවේ කථානායකවරයාත් සහභාගී වූ එම හමුවේ දී අගමැති කැමරන් කළ ප්‍රකාශය වීඩියෝ ගත කරනු ලැබ ප්‍රචාරය වීමෙන් අනතුරුවයි නයිජීරියානු ජනාධිපතිවරයා ඔහුගේ ප්‍රතිචාරය පළ කළේ. තමාට  අවශ්‍ය කරන්නේ සමාව ඉල්ලීමක් නොව සොරකම් කරන ලදුව බ්‍රිතාන්‍ය බැංකුවල තැන්පත් කරනු ලැබ ඇති දූෂිත වත්කම් ආපසු සිය රටට භාර දීම වන බවයි ජනාධිපති මුහම්මදු බුහාරි කියා සිටින්නේ. නයිජීරියාව ඉතාම දුෂ්කර දූෂණ අපචාර වලින් පීඩාවට පත්ව සිටින බව ඔහු  පිළිගනියි. එහෙත්  ඒවා මැඩලීමට යෝධ ප්‍රයත්නයක් දරමින් සිටින බවයි  ජනාධිපති බුහාරි කියා සිටින්නේ. ට්‍රාන්ස්පේරන්සි ජාත්‍යන්තරය විසින් සිදු කරන ලද ක්‍රමාංකකරණය අනුව දූෂණ සිදු වීමේ මට්ටම  දැක්වෙන දර්ශකයේ නයිජීරියාවට හිමි වන්නේ 136 වැනි ස්ථානයයි. සිය කතාවේ දී තව දුරටත් අදහස් දැක්වූ ජනාධිපති මුහම්මදු බුහාරි දූෂණ අපචාරය විග්‍රහ කළේ 'විනාශ කළ නොහැකි හිසක් සහිත අද්භූත සත්වයකු' හැටියටයි. එම බිහිසුණු අද්භූත සත්වයා රටවල ආරක්ෂාවට තර්ජනයක් යයි කියා සිටි නයිජීරියානු නායකයා සංවර්ධිත හෝ සංවර්ධනය වෙමින් පවතින ආදී භේදයකින් තොරව හැම රටකම එය බලපැවැත්වෙන බවයි පෙන්වා දුන්නේ. අගමැති ඩේවිඩ් කැමරන්ගේ ආරාධනයෙන් පැවැත්වෙන දූෂණ විරෝධී ජාත්‍යන්තර  සමුළුව හෙට බ්‍රහස්පතින්දා නිල වශයෙන් ආරම්භ කෙරෙන අතර ශ්‍රී ලංකා ජනාධිපති මෛත්‍රීපාල සිරිසේන එම සමුළුව නියෝජනය කරයි. ", "URL": "https://www.bbc.com//sinhala/world-36268061", "Category": null, "Parent URL": null}