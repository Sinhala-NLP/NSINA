{"Source": "bbc", "Timestamp": "26 ජූනි 2017", "Headline": "රෝහින්ග්‍යා තරුණිය \"දූෂණය\": කොස්තාපල්වරයෙක් රිමාන්ඩ්", "News Content": "කඳවුරේ සිටින 21 හැවිරිදි දැරියක් අසනීප වී කළුබෝවිල රෝහලට ඇතුළත් කළ අවස්ථාවේ සැකකාර කොස්තාපල්වරයා රෝහලට පැමිණ ඇය රැගෙනගොස් තිබෙන බව පැමිණිලිකාරියගේ නීතිවේදියා වන ෂිරාස් නූර්දීන් බීබීසී සිංහල සේවයට පැවසීය.  නීතිවේදියා පවසන පරිදි ඉන් අනතුරුව සැකකරු එම තරුණිය බොරලැස්ගමුවේ හෝටලයකට රැගෙන ගොස් දූෂණය කර තිබේ.  සැකකරුට ඇප ලබාදීම සම්බන්ධයෙන් ඇය වෙනුවෙන් පෙනී සිටි නීතිවේදී සුනන්ද දේශප්‍රිය විරෝධය පළකිරීමෙන් අනතුරුව ලබන බ්‍රහස්පතින්දා (ජුනි 29) හඳුනා ගැනීමේ පෙරෙට්ටුවකට ඉදිරිපත් කරන තුරු ඔහු රිමාන්ඩ් බන්ධනාගාරගත කරන මෙන් නුගේගොඩ වැඩ බලන මහේස්ත්‍රාත්වරයා නියෝග කළ බව ද නීතිවේදී ෂිරාස් නූර්දීන් පැවසීය.  සැකකරු මිරිහාන රැඳවුම් කඳවුරේ සේවය කරන පොලිස් නිලධාරියෙකි.  එවැනි පැමිණිල්ලක් ලැබී තිබෙන බව සනාථ කළ පොලිස් ප්‍රකාශක පොලිස් අධිකාරී රුවන් ගුණසේකර, ඒ සම්බන්ධයෙන් පරීක්ෂණ පැවැත්වෙන බවත් සඳහන් කළේය.  නොදැනුවත්ව ශ්‍රී ලංකාවේ මුහුදු තීරයට ඇතුළු වූ රෝහින්ග්‍යා මුස්ලිම් ජාතිකයන් 30 දෙනෙකු පසුගිය අප්‍රේල් 30 වෙනි දින කන්කසන්තුරේ ආසන්න මුහුදේදී ශ්‍රී ලංකා නාවික හමුදාව විසින් අත්අඩංගුවට ගනු ලැබිණ. කාන්තාවන් හත් දෙනෙකු සහ දරුවන් 16 දෙනෙකු ද ඒ අතර සිටින අතර, ඔවුන් දැන් මිරිහාන සංක්‍රමණික කඳවුරේ රඳවා සිටිති.  කඳවුරේ ආරක්ෂාව භාරව සිටි පොලිස් කොස්තාපල්වරයෙකු විසින් තමන් දූෂණය කළ බවට පැමිණිලි කර තිබෙන්නේ ඒ අතර සිටින එක් තරුණියකි.  වසර පහක් ඉන්දියාවේ දිල්ලි අගනුවර අනාථයන් පිළිබඳ එක්සත් ජාතීන්ගේ (UNHCR) ආයතනයේ රැකවරණ ලබා සිට පසුව තමිල්නාඩුවට පැමිණ තිබෙන මේ කණ්ඩායම ඕස්ට්‍රේලියාව බලා යාමට උත්සාහ කළ අවස්ථාවේ ශ්‍රී ලංකා මුහුදු තීරයට ඇතුළු වී තිබේ.  ", "URL": "https://www.bbc.com//sinhala/sri-lanka-40410091", "Category": null, "Parent URL": null}