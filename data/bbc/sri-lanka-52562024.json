{"Source": "bbc", "Timestamp": "6 මැයි 2020", "Headline": "විදුර දේශප්‍රිය ශ්‍රී ලංකාවට ගෙන ඒම ගැන මැකො සභාපති මහින්ද දේශප්‍රියගේ කරුණු දැක්වීම", "News Content": "ශ්‍රී ලංකාවේ වාරිමාර්ග දෙපාර්තමේන්තුවේ වාරිමාර්ග ඉන්ජිනේරුවරයෙකු ලෙස සේවය කරන විදුර කාශ්‍යප දේශප්‍රිය නමැති ඔහුගේ පුත්‍රයා මාස 18ක පශ්චාත් උපාධි පාඨමාලාවක් හැදෑරීම සඳහා නෙදර්ලන්තයට ගොස් තිබේ.  මැතිවරණ කොමිසමේ සභාපති මහින්ද දේශප්‍රිය සඳහන් කර ඇති පරිදි සිය පුත්‍රයා \"අප්‍රේල් 06 වන දා අලුයම් කාලයේදී ශ්‍රී ලංකන් ගුවන් යානයකින් මෙරටට ළඟා වී\" තිබිණි. ශ්‍රී ලංකාවට පැමිණීම සඳහා අවශ්‍ය පහසුකම් සලසන ලෙස ඉල්ලමින් විදුර කාශ්‍යප දේශප්‍රිය අග්‍රාමාත්‍ය ලේකම්වරයා, විදේශ කටයුතු අමාත්‍යාංශයේ ලේකම්වරයා සහ ජනාධිපති කාර්යාලයේ අතිරේක ලේකම්වරයෙකු වෙත ලිපියක් යොමු කර තිබූ බව ද මාධ්‍ය වාර්තාවල සඳහන් විය. එම ලිපිය භාරදීම සඳහා තමන් ඇතැම් නිලධාරීන් හමු වූ බව සහ ඒ සම්බන්ධයෙන් විවේචන එල්ල වූ විට තත්වය පැහැදිලි කිරීම සඳහා ජනාධිපති ගෝඨාභය රාජපක්ෂ ඇමතූ බව සභාපතිවරයා පිළිගෙන තිබේ.  විශේෂයෙන්ම මැතිවරණයක් සඳහා දින නියම කර තිබෙන අවස්ථාවක, එය බරපතල බැඳියාවන් අතර ගැටුමකට තුඩු දෙන්නක් බව ඔහුට එල්ල වී තිබෙන චෝදනාවය.  මෙම චෝදනා සම්බන්ධයෙන් සිය නිල ෆේස්බුක් ගිණුමේ සටහනක් තබමින් මැතිවරණ කොමිසමේ සභාපති මහින්ද දේශප්‍රිය එම සිද්ධියට \"අදාළ කරුණු\" සම්බන්ධයෙන් පැහැදිලි කිරීමක් කර තිබේ. එහි ප්‍රධාන කරුණු 8ක් දැක්වේ. මේ සම්බන්ධයෙන් සමාජ මාධ්‍ය ඔස්සේ බොහෝ ප්‍රතිචාර පළවෙමින් තිබේ.  \"පියෙක් හැටියට සානුකම්පිත හැඟීමකින් මේ අවස්ථාවේ මා වරදක් දකින්නේ නෑ. නමුත් මීට වඩා කල්පනා කාරී විය යුතුයි,\" යනුවෙන් සිරිමත් රාමනායක ෆේස්බුක්හි සටහනක් තබා තිබිණි. මේ අතර, ඇතැමෙකු අදහස් දක්වා තිබුණේ, \"මැකො සභාපති ධූරයෙන් මහින්ද දේශප්‍රිය ඉවත් කිරීමට දැවැන්ත මඩ මෙහෙයුමක් දියත් කෙරේ\" යනුවෙනි. සිය ෆේස්බුක් සටහනෙහි \"මා සැමවිට ම ප්‍රකාශ කරන පරිදි අපි අධිකරණය, විගණනය හා හෘදය සාක්ෂිය ඉදිරියේ වරදකරුවෙකු නොවන සේ ක්‍රියා කළ යුතු වෙමු. මාගේ මෙම කාර්යය ඒ කිසිදු අයුරකින් වරදක් නොවේ යයි මම සිතමි,\" යනුවෙන් මැතිවරණ කොමිසමේ සභාපති මහින්ද දේශප්‍රිය සදහන් කර තිබිණි. අවසන් වශයෙන් ඔහු සඳහන් කර ඇත්තේ, \"අපගේ පුත්‍රයා විසින් එවන ලද පෙර කී ලිපි නිලධාරීන් වෙත ඉදිරිපත් කිරීමෙන් හා ඒ ගැන ඔවුන් විමසීමෙන් කර ඇත්තේ, මැකොස සභාපති ලෙස මා නොකළ යුත්තක් නම් ඔබ සැමට ආයුබෝවන් යනුවෙන් පවසා දැන් මැතිවරණ මෙහෙයුම් රාජකාරිවලින් පසෙකට වීම හැර වෙනත් විකල්පයක් නැතැයි හඟිමි,\" යනුවෙනි. මතු වී තිබෙන තත්වය පිළිබඳව විමසීමක් කළ අවස්ථාවේ මැතිවරණ කොමිෂන් සභාවේ සාමාජික මහාචාර්ය රත්නජීවන් හූල් බීබීසී සිංහල සේවය සමඟ කියා සිටියේ, සිය පුතා භාවිත කරන ඖෂධ නිමාවීම ගැන කොමිසමේ සභාපතිවරයා සති තුනක පමණ කාලයක් දැඩි කනස්සල්ලෙන් පසු වූයේය යන්න තමන් දැන සිටි බවය.  පියෙකු වශයෙන් සභාපතිවරයා මුහුණ දී සිටි චිත්ත පීඩාව තමන්ට වැටහෙන බවත් ඔහු පැවසීය.  \"ඒ නිසා මම බොහොම සතුටු වෙනවා ඔහුගේ පුතා ආපසු පැමිණීම ගැන,\" මහාචාර්ය රත්නජීවන් හූල් වැඩිදුරටත් සඳහන් කළේය.  කියවන්න: ", "URL": "https://www.bbc.com//sinhala/sri-lanka-52562024", "Category": null, "Parent URL": null}