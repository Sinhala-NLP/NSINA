{"Source": "bbc", "Timestamp": "29 ඔක්තෝබර් 2016", "Headline": "තායිලන්ත රජුගේ දේහය පළමු වරට මහජන ගෞරවය සඳහා", "News Content": "මියගිය රජතුමාගේ දේහය ඉදිරියට ගොස් අවසන් ගෞරව දැක්වීම සඳහා මහජනයාට අවසර ලැබුන පළමු වතාව මෙයයි. වසර හැත්තෑවක් සිහසුන හොබවන ලද තායිලන්ත රජුගේ මෘත දේහය බැංකොක් නුවර රජමාලිගයේ තැන්පත් කොට තිබෙන අතර සිය රජුට අවසන් ගෞරව දැක්වීම සඳහා මාලිගය ඉදිරිපිට ජනතාව පෝලිම් ගැසෙමින් සිටිති. රජුගේ දේහය සහිත රන් මංජුසාව රාජකීය ශාලාවේ තැන්පත් කොට ඇති අතර දිනකට පුද්ගලයන් දස දහසකට මාලිගයට ඇතුළුවීමට ඉඩ ලබා දී ඇති බව බලධාරීහු පවසති. මෑත ඉතිහාසයේ ලෝකයේ වැඩිම කාලයක් සිහසුන දැරූ පාලකයා ලෙස සැලකෙන භූමිපාල් අතුල්තේජ් රජු මිය යන විට අසූ අට වැනි වියේ පසු විය. පිය රජතුමාගේ අභාවය සම්බන්ධයෙන් ශෝකවීම පිණිස ඔටුන්න හිමි වජිරලෝන්කෝන් කුමරුට තවත් කාලය අවශ්‍ය බව තායිලන්ත ආණ්ඩුව පවසයි. සිය රාජාභිෂේකය වසරකින් පමා කරන ලෙස කුමරුන් විසින්  ඉල්ලීමක් කරන ලද  බව තායිලන්ත ආණ්ඩුව මින්පෙර නිවේදනය කර තිබුණි. ", "URL": "https://www.bbc.com//sinhala/world-37810236", "Category": null, "Parent URL": null}