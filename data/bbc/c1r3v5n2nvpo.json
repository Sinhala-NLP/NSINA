{"Source": "bbc", "Timestamp": "19 දෙසැම්බර් 2022", "Headline": "ලෝක කුසලානය 2022 : ලයනල් මෙසීගේ ලෝක කුසලාන සිහිනය සාක්ෂාත් කරගත් ආර්ජන්ටිනාව", "News Content": "උද්වේගකර තරගයකින් පසු, ලෝක ශුර ප්‍රංශය පරදවමින් ආර්ජන්ටිනාව 2022 ලෝක පාපන්දු කුසලානය  දිනා ගත්තේය. \n\nතරගයේ ජය පරාජය තීරණය කිරීමට මිනිත්තු 90 ක කාලය මෙන්ම මිනිත්තු 30 ක අමතර කාලයක් සහ දඬුවම් පහර එල්ල කිරීමේ වටයක්ද විය. \n\nතරගය නිමාවට පත්වුයේ දඬුවම් පහර 4ට 2ක් ලෙස ආර්ජන්ටිනාවට තරගයේ ජය හිමිකර දෙමින්ය.  \n\nආර්ජන්ටිනාව 2022 ලෝක කුසලානය දිනා ගත්තේ මෑත ඉතිහාසයේ වඩාත් උද්වේගකර අවසන් මහා තරගය මෙය බවට පත් කරමිනි. \n\nමෙවර ආර්ජන්ටිනාව ලෝක පාපන්දු කුසලානය ජය ලබන්නේ වසර 36කට පසුවය. \n\n1986 දී  ඔවුන් අවසන් වරට ලෝක පාපන්දු කුසලාන ජය ලැබීය. 1978 දී ද ලෝක කුසලාන පාපන්දු තරගාවලියේ ජය ලැබුවේ ආර්ජන්ටිනාවය. \n\nලයනල් මෙසී අවසානයේ ඔහුගේ ලෝක කුසලාන සිහිනය සාක්ෂාත් කර ගත්තේ ආර්ජන්ටිනාව ඔවුන්ගේ තුන්වන පාපන්දු කිරුළ දඩුවම් පහරින් දිනා ගැනීමත් සමඟය. \n\nකටාර්හි  ලුසේල් ක්‍රීඩාංගනයේ පැවති මෙම තරගය පාපන්දු තරගාවලි ඉතිහාසයේ විශිෂ්ටතම අවසන් තරගය බව විචාරකයෝ පවසති. \n\nආර්ජන්ටිනාව 1986 න් පසු පළමු ශූරතාව හමිකර ගැනීමේ අරමුණින් තරග බිමට පිවිසුණු අතර ප්‍රංශය උත්සාහ කරනු ලැබුවේ පිට පිට ලෝක කුසලාන දිනා ගන්නා තුන්වැනි රට බවට පත්වීමටය. 35 හැවිරිදි මෙසීගේ ප්‍රතිවිරුද්ධ ක්‍රීඩක කෙලියන් එම්බාපේ ගෝල ත්‍රිත්වයක් ලබා ගැනීම අවසන් මහා තරගයේ කැපී පෙනිණි. \n\nලෝක කුසලාන අවසන් මහා තරගයක ගෝල ත්‍රිත්වයක් වාර්තා වන්නේ 1966 වසරට පසුව වුවත් ප්‍රංශයේ ජයග්‍රහණය සඳහා එය ප්‍රමාණවත් නොවීය. \n\nඅවසන් මහා තරගයේදී මෙසී ගෝල දෙකක් සහ ඩි මරියා  ලබාගත් ගෝලයක් සමගින් ආර්ජන්ටිනාව ගෝල 3ක් රැස් කළේය. \n\nප්‍රංශය වෙනුවෙන් කෙලියන් එම්බාපේ ගෝල ත්‍රිත්වයක් ලබා ගත්තේය. \n\nආජන්ටිනාව වෙනුවෙන් ලයනල් මෙසී 22 වැනි මිනිත්තුවේදී දඬුවම් පහරක් වාර්තා කළ අතර ඩි මරියා 36 වැනි මිනිත්තුවේදී ගෝලයක් රැස් කිරීමත් සමග ආර්ජන්ටිනාව ගෝල 2-0ක් ලෙස තරගයේ මුල් කාලසීමාව තුළම පෙරමුණ ගෙන සිටියේය. \n\nඑහෙත් අනපෙක්ෂිත ලෙස එම්බාපේ හදිසි ගෝල 2ක් රැසක් කිරීමත් සමග 82 වැනි මිනිත්තුව වන විට  කණ්ඩායම් දෙකම ගෝල 2ට 2ක් ලෙස සම තත්ත්වයේ පසුවිය. \n\nඅනතුරුව තරගයේ ජයග්‍රහණය සඳහා මිනිත්තු 15 බැගින් අතිරේක කාල 2ක් ලබා දුන් අතර එහිදී දෙපිලම ගෝලය බැගින් රැස් කිරීම හේතුවෙන් ලකුණු සටහන ගෝල 3ට 3ක් ලෙස දැක්විණ. \n\nඅනතුරුව ජයග්‍රහණය තීරණය කරනු ලැබුවේ දඬුවම් පහර වලිනි. \n\nඑහිදී ගෝල 4ට 2ක් ලෙස තරගයේ ජය හිමි කර ගැනීමට ප්‍රබල ආර්ජන්ටිනාව සමත්විය.\n\n ආර්ජන්ටිනාවේ ජනප්‍රිය ක්‍රීඩක ලයනල් මෙසීට තරගාවලියේ හොඳම ක්‍රීඩකයාට පිරිනැමෙන රන් පාපන්දුව පිරිනමන ලදී. \n\nලෝක කුසලාන ඉතිහාසයේ රන් පාපන්දුව දෙවරක් දිනාගත් එකම ක්‍රීඩකයා බවට මෙසී පත්විය. \n\nතරගාවලියේ වැඩිම ගෝල හිමිකරගත් ක්‍රීඩකයාට පිරිනැමෙන රන් සපත්තුව (2022 FIFA World Cup Golden Boot award ) හිමි කර ගැනීමට ප්‍රංශයේ එම්බාපේ සමත්විය. \n\nතරගාවලිය තුළ එම්බාපේ ගෝල 8 ක් රැස්කළ අතර ලයනල් මෙසී (ආජන්ටිනාව) ගෝල 7ක් රැසක් කර තිබුණි. \n\n2022 ලෝක කුසලාන පාපන්දු කුසලානය හිමි කර ගත් ආර්ජන්ටිනා කණ්ඩායමට හිමිවූ ත්‍යාග මුදල ඩොලර් මිලියන 42කි. ", "URL": "https://www.bbc.com//sinhala/articles/c1r3v5n2nvpo", "Category": null, "Parent URL": null}