{"Source": "bbc", "Timestamp": "18 මැයි 2020", "Headline": "ශ්‍රී ලංකාවට තවත් ජාත්‍යන්තර ක්‍රිකට් ක්‍රීඩාංගනයක්", "News Content": "රජය මුහුණදී ඇති දැඩි ආර්ථික අර්බුදය හමුවේ, හැකිනම් දිනක හෝ වැටුප පරිත්‍යාග කරන්නැයි ජනාධිපති ලේකම්වරයා රාජ්‍ය සේවකයන්ගෙන් ඉල්ලීමක් පවා සිදුකර ඇති පසුබිමක තවත් ජාත්‍යන්තර ක්‍රිකට් ක්‍රීඩාංගනයක් ඉදි කිරීම සඳහා මුදල් යෙදවීම මේ මොහොතේ යෝග්‍ය නොවන බවට බොහෝ දෙනා අදහස් පළ කර තිබුණි. ශ්‍රී ලංකා ක්‍රිකට් ආයතනය පවසන පරිදි යෝජිත ක්‍රීඩාංගනයේ ඉදිකිරීම් සඳහා වැය වෙතැයි අපේක්ෂා කරන මුදල ඩොලර් මිලියන 30-40ත් අතර අගයකි. එතරම් විශාල මුදලක් වැයකර තවත් ජාත්‍යන්තර ක්‍රිකට් ක්‍රීඩාංගනයක් සැදීම මේ මොහොතේ ප්‍රමුඛ කාර්යයක් නොවන බවට පෙන්වීම සඳහා ඩලස් අලහප්පෙරුම අමාත්‍යවරයා මැයි 14 වන දින කළ බව කියන ප්‍රකාශයක් ද පදනම් කර ගෙන ඇත. ලංකා ගුරු සේවා සංගමය පවසන්නේ ජල පහසුකම් නැති පාසල් 582 ක් සහ සනීපාරක්ෂක පහසුකම් නොමැති පාසල් 800 කට වැඩි ප්‍රමාණයක් රටේ පවතින අතර  ලක්ෂ 43 ක් වන පාසල් ළමුන්ගෙන් ලක්ෂ 12 කට මන්දපෝෂණය ඇති බව ඩලස් අලහප්පෙරුම අමාත්‍යවරයා පැවසූ බවය. එවන් තත්වයක් තුළ නව ජාත්‍යන්තර ක්‍රීඩාංගනයක් ඉදි කිරීම සඳහා මේ අවස්ථාවේ මුදල් ආයෝජනය යෝග්‍ය නොවන බවට ද ඇතැමුන් සමාජ මාධ්‍ය ඔස්සේ අදහස් පළ කර තිබේ. මෙවැනි අදහස් පළ කරන්නේ මෙම සංවර්ධන ව්‍යාප්තිය ගැන නිසි අවබෝධයක් නොමැති අය බව සම කැබිනට් ප්‍රකාශක ආචාර්ය බන්දුල ගුණවර්ධන බීබීසී සිංහල සේවයට කියා සිටියේය. ඔහු පැවසු පරිදි නරඹන්නන් හැට දහසකට ආසන පහසුකම් සහිතව ඉදිකෙරෙන නව ජාත්‍යන්තර ක්‍රිකට් ක්‍රීඩාංගනයේ ඉදිකිරීම් සඳහා අක්කර 26ක් වෙන් කර තිබේ. හිටපු ක්‍රිකට් නායකයෙකු වන මහේල ජයවර්ධන ද සිය Twitter ගිණුම හරහා මේ සම්බන්ධයෙන් ප්‍රතිචාර දක්වා තිබුණි. ''දැනට අප සතුව ඇති ක්‍රීඩාංගනවලවත් ප්‍රමාණවත් පරිදි ජාත්‍යන්තර හෝ දේශීය පළමු පෙළ ක්‍රිකට් තරග සෙල්ලම් කරන්නේ නෑ. අපට තවත් ක්‍රීඩාංගනයක් අවශ්‍යද?'' ඔහු විමසා තිබුණි. හෝමාගම දියගම ප්‍රදේශයේ ඉදිවන ලංකාවේ විශාලතම ජාත්‍යන්තර ක්‍රිකට් ක්‍රීඩාංගනය ඉදිකීරිමට යෝජිත භූමි ප්‍රදේශයේ ස්ථානීය පරික්ෂාව සඳහා අමාත්‍ය ආචාර්ය බන්දුල ගුණවර්ධන සහ ශ්‍රි ලංකා ක්‍රිකට් ආයතනයේ සභාපති ෂම්මි සිල්වා ඇතුළු පිරිසක් සහභාගි වී තිබුණි. \"2024 සහ 2026 පැවැත්වෙන ICC ලෝක කුසලාන පන්දුවාර 50 සහ T20 මෙහෙ ගහන්න අපි බිඩ් එකක් දාලා තියෙනවා. ඒවා ලංකාවේ ගහනකොට අපිට ක්‍රීඩාංගන මදි,\" යනුවෙන් ශ්‍රී ලංකා ක්‍රිකට් ආයතනයේ සභාපති ෂම්මි සිල්වා බී.බී.සී සිංහල සේවයට කියා සිටියේය. \"අනික ඛෙත්තාරාමය හදල තියෙන්නේ අසූ ගණන්වල. කොළඹ මැච් එකක් තියෙනකොට හැමදාම දහදාහක් විතර එළියේ ඉන්නවා ඉඩ නැතිව. අනිත් එක ආරක්ෂාව පැත්තෙන් අපිට අවශ්‍ය දේවල් කරන්න දියගම පුළුවන්. ඒවත් එක්ක තමයි අපි මේක හදන්න කල්පනා කළේ.\" මේ ව්‍යාපෘතිය සඳහා රජයේ මුදල් භාවිත නොකරන අතර ශ්‍රී ලංකා ක්‍රිකට් ආයතනය ණය මුදලක් ලබා ගෙන නව ක්‍රීඩාංගනයේ වැඩ නිම කිරීමට සැළසුම් කර ඇතැයි ක්‍රිකට් සභාපතිවරයා වැඩිදුරටත් පැවසීය.  ශ්‍රී ලංකා ක්‍රිකට් ආයතනය සතුව ජාත්‍යන්තර මට්ටමේ ක්‍රිකට් ක්‍රීඩාංගන තුනක් ඇත.  ඒ පල්ලෙකැලේ, දඹුල්ල සහ සුරියවැව ක්‍රීඩාංගන වන අතර ක්‍රීඩා අමාත්‍යාංශය යටතේ ඛෙත්තාරාම ක්‍රීඩාංගනය පවතී.  නව ක්‍රීඩාංගනය ඉදි කිරීමට යෝජිත භුමිය ශ්‍රී ලංකා ක්‍රිකට් ආයතනයට පවරා දීමට අවශ්‍ය කටයුතු මේ දිනවල සිදු කෙරේ. ''මහජනයාගේ බදු මුදල් සතයක්වත් වියදම් නොකර ආධාර, උපදෙස් හා අනුග්‍රහය යටතේ ලංකාවේ විශාලතම දිවා රාත්‍රී ක්‍රිකට් ක්‍රීඩාංගනය හදනවා එතන. ඛෙත්තාරාමය ප්‍රමාණවත් නෑ. එතන අක්කර 12යි. සීට් 20,000යි තියෙන්නේ. මේකේ පළමු අදියරේ සීට් 40,000යි. දෙවැනි අදියරේ සීට් 20,000යි. දකුණු අධිවේගී මාර්ගයේ ඉඳන් විනාඩි පහෙන් යන්න පුළුවන් විදියට හදන්නේ. මේ තැන තමයි දැනට කොළඹ තියෙන, අන්තර් ජාතික වශයෙන් ගැළපෙන ස්ථානය විදියට තෝරාගෙන තියෙන්නේ,\" යනුවෙන් ආචාර්ය බන්දුල ගුණවර්ධන බීබීසී සිංහල සේවයට කියා සිටියේය. කියවන්න: ", "URL": "https://www.bbc.com//sinhala/sri-lanka-52709638", "Category": null, "Parent URL": null}