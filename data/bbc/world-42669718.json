{"Source": "bbc", "Timestamp": "13 ජනවාරි 2018", "Headline": "සෞදි කතුන්ට ඓතිහාසික මොහොතක් වූ පාපන්දු තරගය", "News Content": "ජෙඩා නුවර පිහිටි ක්‍රීඩාංගනය සිය පවුලේ සාමාජිකයන් සමග පැමිණ සිටි පාපන්දු රසිකාවියන්ගෙන් පිරී පැවතිණි. සිකුරාදා (ජනවාරි 12) පැවති තරගය අතරතුර කාන්තාවන් වෙන් කර තැබුණ ද ඔවුන්ගේ සහභාගීත්වය සෞදි අරාබියේ සුවිශේෂී අවස්ථාවක් සනිටුහන් කරනු ඇත. සෞදි අරාබිය නවීකරණය කිරීමේ අරමුණින් සමාජීය ප්‍රතිසංස්කරණ ගණනාවක් ක්‍රියාත්මක වෙමින් පවතී. පාපන්දු තරගයට පෙරාතුව සිකුරාදා උදෑසන තවත් වෙනසක් පිළිබඳ සුළු සංඥාවක් ලැබිණි. සෞදි අරාබියේ කාන්තා පාරිභෝගිකයන් සඳහාම වෙන් වූ මෝටර් රථ ප්‍රදර්ශනාගාරයක් විවෘත කෙරිණි. ප්‍රදර්ශනාගාරය තුළ වූ මෝටර් රථ කාන්තා පාරිභෝගිකයන්ගේ පරීක්ෂාවට ලක් වූ අතර කාන්තා රියදුරු තහනම ඉවත් වූ වහාම ඔවුන්ට එම මෝටර් රථ පරිහරණය කිරීම සඳහා අවසර හිමිවනු ඇත. ජෙඩා ක්‍රීඩාංගනය තුළ පාපන්දු රසිකාවියන් සහ ඔවුන්ගේ පවුලේ සාමාජිකයන් පිළිගැනීමට සහ ඔවුන් වෙත අසුන් පෙන්වීම සඳහා කාන්තාවන් සේවයේ යොදවා තිබිණි. එම සේවිකාවන් සහ පාපන්දු රසිකාවියන් යන දෙපිරිසම  කළු පැහැති සම්ප්‍රදායික අබයා ඇඳුමෙන් සැරසී සිටියහ. ජෙඩා නගරයේ වෙසෙන පාපන්දු රසිකාවියක් වන තිස් දෙහැවිරිදි ලම්යා ඛලෙඩ් නසර් ඒඑෆ්පී පුවත් සේවය වෙත අදහස් දක්වමින් කියා සිටියේ තමන් ආඩම්බරයට පත් වන බවත් තරගය නැරඹීමේ බලාපොරොත්තුවෙන් පසුවන බවත්ය. \"අප සමෘධිමත් අනාගතයක් කරා යමින් සිටින බව මෙමගින් සනාථ කෙරෙනවා. මේ සුවිශාල වෙනස සියැසින් දැක ගන්න ලැබීම ගැන මම ආඩම්බර වෙනවා\" යනුවෙන් ඇය වැඩිදුරටත් සඳහන් කළාය. \"බොහෝ රටවල් විසින් ගනු ලැබ ඇති ශිෂ්ටසම්පන්න ක්‍රියාමාර්ග සමග එක් වීමට සෞදිය පියවර ගැනීම ගැන මම ආඩම්බරයටත් දැඩි සතුටටත් පත්වෙනවා,\" යනුවෙන් ජෙඩා නගරයේ වෙසෙන තවත් තරුණියක් වන රුවයිඩා අලි ක්වාසම් කියා සිටියාය. සෙනසුරාදා පැවැත්වෙන දෙවන පාපන්දු තරගය සහ බ්‍රහස්පතින්දා පැවැත්වීමට නියමිත තෙවන පාපන්දු තරගය නැරඹීම සඳහාත් කාන්තාවන්ට අවසර ලබා දෙන බව සෞදි ආණ්ඩුව පසුගිය සතියේ නිවේදනය කළේය. සෞදි අරාබියේ රජ පවුල සහ ආගමික ආයතන සුන්නි ඉස්ලාම් දහමට අයත් දැඩි වත්පිළිවෙත් හා තදින් කටයුතු කරති. සෞදි අරාබිය තුළ හැසිරීම සහ ඇඳුම් පැළඳුම් සම්බන්ධයෙන් අනුගමනය කරනු ලබන්නේ දැඩි පිළිවෙතකි. සෞදි අරාබිය තුළ පවතින නීතියට අනුව ගමන් බිමන් සහ රැකියාව බලා යාමේදී කාන්තාවන් සිය පවුලේ පුරුෂ සාමාජිකයෙකු එක්ව යා යුතුය.  සිය පවුලේ පිරිමි සාමාජිකයන් නොමැතිව සෞදි කාන්තාවන්ට කළ නොහැකි තව බොහෝ දේ ඇත: මේ අතර සෞදි අරාබියේ නිල නොලත් නායකයා ලෙස කටයුතු කරන ඔටුන්න හිමි මොහම්මඩ් බින් සල්මාන් කුමරු පවසන්නේ ප්‍රතිසංස්කරණ සිදු කරමින් රට නවීකරණයකට ලක් කරන බවය. කාන්තාවන්ට රිය පැදවීම සඳහා පනවා තිබු තහනම ඉවත් කිරීමට ඔහු මෑතක දී කටයුතු කළේය. ඔටුන්න හිමි කුමරු සහ ඔහු රට හමුවේ තබා ඇති වැඩපිළිවෙල 94% ජනතාව අනුමත කර ඇති බව එරට බලධාරීහු පවසති. නමුත් එම වාර්තා ප්‍රතික්ෂේප කරන සෞදි අරාබියෙන් පිටත වෙසෙන විවේචකයන් කියා සිටින්නේ ඔටුන්න හිමි කුමරුගේ ප්‍රතිරූපය ඉහළ නැංවීම සඳහා එම වාර්තා ප්‍රකාශයට පත්කොට ඇති බවය. ඔබේ අත්දැකීම් හා අදහස් බීබීසී වෙත දන්වන්න. දුරකතන : +44 (0) 20 36144039 + 44 (0)20 36140556 + 44 (0)20 36140555 + 44 (0)20 36140554 + 44(0) 20 36140551 + 44(0) 20 36140552 Facebook (ෆේස්බුක්) : පිවිසෙන්න ඊමේල් : sinhala@bbc.co.uk     ", "URL": "https://www.bbc.com//sinhala/world-42669718", "Category": null, "Parent URL": null}