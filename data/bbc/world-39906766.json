{"Source": "bbc", "Timestamp": "13 මැයි 2017", "Headline": "උතුරු කොරියාව 'ට්‍රම්ප් සමග සාකච්ඡාවට සූදානම්'", "News Content": "උතුරු කොරියාවේ ජ්‍යෙෂ්ඨ රාජ්‍යතාන්ත්‍රික නිලධාරිනියක් සහ ඇමරිකානු ආණ්ඩුවේ හිටපු බලධාරීන් පිරිසක් අතර නෝර්වේහිදී හමුවක් පැවැත්විණි. එම හමුවෙන් අනතුරුව අදහස් දැක්වූ උතුරු කොරියානු රාජ්‍යතාන්ත්‍රික නිලධාරීනි චොයි සුන් හුයි කියා සිටියේ ට්‍රම්ප් පාලනය සමග සංවාදයකට මුල පිරීමේ හැකියාවක් පවතින බවය. උතුරු කොරියාවේ නායක කිම් ජොන්ග් අන් හමු වීමට අවස්ථාවක් ලැබෙන්නේ නම් එය තමන්ට \"ගෞරවයක්\" වනු ඇති බව මැයි මස ආරම්භයේ දී ඇමරිකානු ජනාධිපති ඩොනල්ඩ් ට්‍රම්ප් පැවසීය. උතුරු කොරියාවේ බැලිස්ටික් මිසයිල අත්හදා බැලීම් සහ න්‍යෂ්ටික වැඩපිළිවෙළ මුල් කර ගනිමින් මාස ගණනාවක් පුරා ඉහළ යමින් පවතින කලාපීය උණුසුම හමුවේ එම අදහස් පළ විය. උතුරු කොරියානු විදේශ අමාත්‍යංශයේ ඇමරිකානු සබඳතා භාරව කටයුතු කරන චොයි සුන් හුයි බීජිං නුවරදී මාධ්‍යවේදීන් හමුවේ කියා සිටියේ ප්යොංයැං පාලනය සහ වොෂින්ටනය අතර ද්විපාර්ශ්වික සාකච්ඡා පැවැත්වීම කෙරෙහි අවධානය යොමු කිරීමේ හැකියාවක් පවතින බවය. උතුරු කොරියානු අර්බුදය සාකච්ඡා මාර්ගයෙන් විසඳා ගැනීමට තමන් කැමති බව ඇමරිකානු ජනාධිපති ඩොනල්ඩ් ට්‍රම්ප් මීට පෙර කියා සිටි නමුත් දෙරට අතර ගැටුමක් ඇති විය හැකි බවත් සඳහන් කළේය.    කෙසේ නමුත් සිය මිසයිල අත්හදා බැලීම් තවදුරටත් සිදු කරන බව උතුරු කොරියාව දිගින් දිගටම කියා සිටී. ඊට ප්‍රතිචාර වශයෙන් ඇමරිකාව කොරියානු අර්ධද්වීපය වෙත ප්‍රහාරක නෞකා යැවූ අතර දකුණු කොරියාව තුළ සිය මිසයිල ආරක්ෂණ පද්ධතිය ස්ථාපනය කිරීමට ද කටයුතු කළේය. ", "URL": "https://www.bbc.com//sinhala/world-39906766", "Category": null, "Parent URL": null}