{"Source": "bbc", "Timestamp": "21 ඔක්තෝබර් 2022", "Headline": "ලිස් ට්‍රස් කවුරුන්ද? එක්සත් රාජධානියේ කෙටිම ධුරකාලය හිමිවූ අගමැතිනියගේ දේශපාලන ගමන", "News Content": "මෙතෙක් එරට කෙටිම කලක් අගමැතිධුරය දැරූ තැනැත්තා වූයේ 1827 අගෝස්තු මාසයේ දී මියගියේ ජෝර්ජ් කැනින් ය. ඔහු ධුරයේ ගතකළ කාලය දින 119ක් පමණි. කොන්සර්වටිව් පක්ෂයේ සාමාජිකයින්ගේ ඡන්දයෙන් රිෂී සුනාක්ට එරෙහිව පැහැදිලි ජයක් ලබාගත් ට්‍රස්, බොරිස් ජොන්සන්ගෙන් පසුව අගමැතිධුරයට පත්වූවා ය. ඉන් දෙදිනකට පසු දෙවන එළිසබෙත් රැජින අභාවප්‍රාප්තවූ හෙයින් එක්සත් රාජධානිය තුළ ශෝක කාලයක් ප්‍රකාශයට පත්කෙරුණු අතර, සාමාන්‍ය දේශපාලන කටයුතු අත්හිටුවනු ලැබුණි. නමුත් රැජිනගේ අවමංගල්‍ය උත්සවයෙන් ආරම්භවූ සතිය අවසානය වන විට, ට්‍රස්ගේ දේශපාලන අවමඟුලේ බීජ ද වපුරනු ලැබ තිබුණි - ඒ, එවකට චාන්සලර් ක්වාසි ක්වාටෙන්ග්ගේ කුඩා අයවැය තුළ ය. ණය ගැනීම හරහා අරමුදල් සපයන ලද පවුම් බිලියන 45ක (ඩොලර් බිලියන 50.6ක) බදු කප්පාදු එයට ඇතුළත් විය. මින් මූල්‍ය වෙළඳපොළවල් කලබලයට පත්වූ අතර පවුමේ අගය තියුණු ලෙස පහත වැටීමට තුඩු දුන්නේ ය. මෙනිසා ඉහළම ආදායම් බදු අනුපාතිකය කපාහැරීමේ සැලසුම් ඉවත්කර ගැනීමට රජයට සිදුවුණු නමුත්, වෙළඳපොළෙහි කැළඹීම් සංසිඳුනේ නැති නිසාවෙන් රජයේ බැඳුම්කරයන්හි වටිනාකම ඉහළ නැංවීමේ පියවර ගැනීමට එංගලන්ත බැංකුවට සිදුවිය. ට්‍රස්ගේ ඉල්ලා අස්වීම ප්‍රකාශයට පත්වීමට සතියකට පෙර, ඇය ඇගේ සමීප මිතුරෙකු වූ ක්වාටෙන්ග් සේවයෙන් පහකළා ය. මෙනිසා කුඩා අයවැයේ ඉතිරි බදු කප්පාදු බොහොමයක් මෙන්ම, ඇගේ අතිවිශාල ආර්ථික න්‍යායපත්‍රය ද ඉවත්කර දැමීමට ඇයට බලකෙරුණි. එරට බලශක්ති බිල ඉහළයෑමේ ගැටලුවට මුහුණදීම සඳහා අගමැතිනිය බලශක්ති මිල පොරොන්දුවක් ද ලබාදුන්නේ, සාමාන්‍ය තරමට ගෑස් සහ විදුලිය භාවිතා කරනා පවුල් වසරකට ගෙවිය යුත්තේ පවුම් 2 500ක්බව (ඩොලර් 2,812/රු. මිලියන 1.03ක් පමණ) පවසමිනි. නමුත් පසුව මෙම මිල අධික පොරොන්දුව වසර දෙකේ සිට මාස හය දක්වා අඩුකරනු ලැබුණි. දිනෙන් දින, රටෙහි සිදුවන දෙයහි පාලනය ඇගේ ආණ්ඩුවේ ග්‍රහණයෙන් මිදීගියේ ය. එසේම, ධුරයෙන් ඉල්ලා අස්වන ලෙස ඇගෙන් ප්‍රසිද්ධියේම ඉල්ලාසිටි ඇගේම පක්ෂයේ මන්ත්‍රීවරුන් සංඛ්‍යාව ද ඉහළගියේ ය. ඉතින් ලිස් ට්‍රස් මෙසේ හැසිරීමට පෙළඹුණේ ඇයි? ඇගේ හැසිරීමට හේතුවූයේ කුමක් ද? 2016 වසරේ බ්‍රෙක්සිට් ජනමත විචාරණයට දිගින් දිගටම සහාය දක්වන්නියක ද, කොන්සර්වටිව් දක්ෂිණාංශයේ සොඳුරිය ලෙස තමාව ප්‍රතිනිර්මාණය කරගත්තියක ද වී ද, ට්‍රස් සිය දේශපාලන ගමන ආරම්භ කළේ නවයොවුන් වියේ පසුවූ ලිබරල් ඩිමොක්‍රටික ක්‍රියාකාරිනියක ලෙසිනි. එහෙත් බදු කපාහැරීම සහ රාජ්‍යය හැකිලීම වැනි මූලධාර්මික කොන්සර්වේටිව් සාරධර්ම වෙත යළි ගෙනඒමට ඇය දුන් පොරොන්දුව කොන්සර්වටිව් පක්ෂ සාමාජිකයින්ගේ ප්‍රීතියට හේතුවූ හෙයින්, ගෙවුණු ගිම්හානයේ පැවැත්වුණු නායකත්ව ඡන්ද විමසීමේ දී ඔවුහු රිෂී සුනක් පරදා ඇය තෝරාගත්හ. වඩාත් තීරණාත්මක කරුණක්වූයේ, අනෙකුත් කැබිනට් අමාත්‍යවරුන් බොරිස් ජොන්සන් අත්හැර යද්දී ට්‍රස් ඔහුගේ කටුක අවසානය දක්වා ජොන්සන්ට පක්ෂපාතීව සිටිබව බොරිස් ජොන්සන් අසාධාරණ ලෙස ධුරයෙන් නෙරපාහැරුණේයැ යි සිතූ පිරිස විශ්වාස කිරීම යි.  වයස: අවු. 47  උපන් ස්ථානය: ඔක්ස්ෆර්ඩ්  නිවෙස: ලන්ඩන් සහ නෝෆෝක්හි  අධ්‍යාපනය: ලීඩ්ස්හි රවුන්ඩ්හේ විද්‍යාලයය, ඔක්ස්ෆර්ඩ් විශ්වවිද්‍යාලයය  පවුල: ගණකාධිකාරී හියු ඕ'ලියරි හා විවාහවී සිටින අතර නවයොවුන් වියේ පසුවන දැරියන් දෙදෙනෙකුගේ මවකි පාර්ලිමේන්තු මැතිවරණ කොට්ඨාසය: නිරිතදිග නෝෆෝක්  1975 වසරේ ඔක්ස්ෆර්ඩ්හි දී උපත ලැබූ ට්‍රස්, ගණිතය පිළිබඳ මහාචාර්යවරයෙකු වන තම පියා හා හෙදියක වන සිය මව හඳුන්වා ඇත්තේ \"වාමාංශිකයින්\" වශයෙනි. ඇය කුඩා දැරියකව සිටිය දී ඇගේ මව න්‍යෂ්ටික නිරායුධකරණය සඳහාවූ ව්‍යාපාරයේ පාගමන් සඳහා ඇය රැගෙනගොස් තිබුණි. එය, එක්සත් ජනපද න්‍යෂ්ටික ආයුධ ලන්ඩනයට බටහිරින් පිහිටි රාජකීය ගුවන් හමුදා ග්‍රීන්හැම් කොමන් නම් කඳවුරේ ස්ථාපනය කිරීමට අවසරදීම සඳහා මාග්‍රට් තැචර්ගේ ආණ්ඩුව ගත් තීරණයට දැඩි ලෙස විරුද්ධවූ සංවිධානයකි. ඇය දැන් ලීඩ්ස් ප්‍රදේශයෙන් පැවැත එන සාඩම්බරය කොන්සර්වටිව් පාක්ෂිකාවකවුව ද, එවකට ඇය ස්කොට්ලන්ත ජාතික ලිබරල්වාදියෙකුව සිටියා ය. ට්‍රස් සිව්හැවිරිදිව පසුවන විට ඇගේ පවුල ස්කොට්ලන්තයේ ග්ලාස්ගෝ නුවරට බටහිරින් පිහිටි පේස්ලිහි පදිංචියට ගියේ ය. පෙරකී පාගමනට සහභාගී අවස්ථාවේ දී තමා ස්කොට්ලන්ත උච්චාරණයකින් \"මැගී, මැගී, මැගී - ඌට්, ඌට්, ඌට්,\" (මැගී අවුට් - මැගී ඉවත්වෙනු) යනුවෙන් කෑගැසූබව වරක් BBC සම්මුඛ සාකච්ඡාවක දී ඇය සිහිපත් කළා ය. ට්‍රස් පවුල පසුව එංගලන්තයේ ලීඩ්ස් වෙත සිය පදිංචිය මාරුකළ අතර, එහිදී ඇය රජයේ ද්විතීයික පාසලක් වන රවුන්ඩ්හේ වෙත ඇතුළත් කෙරිණි. එහි ගතකළ කාලය තුළ දී තමා \"අසාර්ථකවූ ද, අඩු අපේක්ෂාවන් නිසා අසාර්ථකත්වයට පත්කරනු ලැබුවාවූ ද දරුවන්\" දුටුබව ඇය විස්තරකර තිබේ. පාසල පිළිබඳ ඈ පැවසූ දෙයට රවුන්ඩේ විද්‍යාලයයේ ඉගෙනුම ලැබූ ට්‍රස්ගේ ඇතැම් සමකාලීනයන් එකඟ නොවේ. එවන්නෙකු වන, ද ගාඩියන් නම් බ්‍රිතාන්‍ය පුවත්පතේ මාධ්‍යවේදී මාටින් පෙන්ගෙලි මෙසේ කීය: \"සමහර විට ඇය තමන් හැදීවැඩුණු පසුබිම වරණීයව පිටතට පෙන්වන අතරේ, සරල දේශපාලන වාසි තකා තමාව පෝෂණය කළ පාසල සහ ගුරුවරුන්ගේ ප්‍රතිරූපයට හානිවන දෑ ඔහේ ප්‍රකාශකර දමනවා විය යුතු යි.\" සිය නම සඳහන් කිරීමට අකමැතිවූ එක් රවුන්ඩ්හේ පාසල් සගයෙක් BBCයට පැවසුවේ, \"ඒක ඇත්තෙන්ම හොඳ පාසලක්, ඇත්තෙන්ම හොඳ සහයෝගයක් දුන් ගුරුවරුන් හිටියේ. අපෙන් ගොඩදෙනෙක් හොඳ විශ්වවිද්‍යාලට ගිහින් තියෙනවා, හොඳ වෘත්තීන්වලට ගිහින් තියෙනවා.\" ට්‍රස්ගේ මිතුරු කවයේ සාමාජිකයෙකු නොවූවත්, ඔහු ළාබාල ට්‍රස් ගැන පැහැදිලි මතකයන් තිබේ. \"ඇය ඉගෙනගන්න එක ගැන උනන්දු වුණු, තරමක් බැරෑරුම් චරිතයක්,\" ඔහු පවසයි. එසේම ඇයට \"සමාජ අසාධාරණය පිළිබඳ දැඩි හැඟීමක්\" තිබූබවත්, ඇය පරිසරවාදයට සම්බන්ධ කණ්ඩායමක සාමාජිකාවකවුබවත් ඔහු සිහිපත් කරයි. \"මට මතකයි අපි සෙලෆීල්ඩ්වලට ඉස්කෝලෙන් ට්‍රිප් එකක් ගියා වෙලාවක ඇය ඔවුන්ගෙන් අමාරු ප්‍රශ්න අහමින්, ඔවුන්ව සෑහෙන විවේචනය කළා. මට ඒක පැහැදිලිවට මතකයි.\" සෙලෆීල්ඩ් යනු, න්‍යෂ්ටික අවි ආයුධ භාවිතාවෙන් බැහැර කිරීමට යොදාගන්නා භූමියක් සතු සමාගමකි. ට්‍රස් ඔක්ස්ෆර්ඩ් විශ්වවිද්‍යාලයයේ දී දර්ශනය, දේශපාලනය සහ ආර්ථික විද්‍යාව හැදෑරුවා ය. ඇය බොහෝදෙනාගේ කැමැත්ත දිනා සිටි, උමතු අන්දමේ ශක්තියකින් ක්‍රියාකළ ශිෂ්‍යාවකව සිටිබව ඇගේ මිතුරන්ට මතක ය.  ට්‍රස් ඔක්ස්ෆර්ඩ්හි දී බොහෝ සමාජ ව්‍යාපාරවලට සම්බන්ධව සිටි නමුත්, විශ්වවිද්‍යාලයයේ ලිබරල් ප්‍රජාතන්ත්‍රවාදීන්ගේ සභාපතිනියබවට පත්වෙමින් දේශපාලනයට සිය කාලයෙන් වැඩිමනක් කැප කළා ය. පක්ෂයේ 1994 වසරේ සමුළුවේ දී ඇය රාජාණ්ඩුව අහෝසි කිරීමට පක්ෂව කතාකරමින් බ්‍රයිටන්හි නියෝජිතයින්ට මෙසේ පැවසුවා ය: \"ලිබරල් ඩිමොක්‍රටික් පාක්ෂිකයෝ වන අපි සියල්ලන්ටම අවස්ථාවක් ලබාදීම ගැන විශ්වාස කරනවා. මිනිස්සු පාලක බලය ඇතිව උපත ලබානවා කියලා අපි විශ්වාස කරන්නේ නැහැ.\" ඇය ගංජා භාවිතාවේ සාපරාධීබව තොරකිරීම සඳහා ද ව්‍යාපාරයක් ගෙනගියා ය. ඔක්ස්ෆර්ඩ්හි ගතකළ අවසාන කාලයේ දී ඇය ගතානුගතිකත්වයට යොමුවීම වාම-නැඹුරුවක් ඇති ඇගේ දෙමාපියන් කම්පනයට පත්කළබව කියන නමුත්, ඔක්ස්ෆර්ඩ්හි ඇගේ ලිබරල් ඩිමොක්‍රටික් සගයෙකුවන මාර්ක් ලිට්ල්වුඩ්ට අනුව එය ස්වාභාවික ප්‍රගතියක් විය. දැන් ලිබරල්වාදී, නිදහස් වෙළඳපළ බුද්ධිමණ්ඩලයක් වන ආර්ථික කටයුතු පිළිබඳ ආයතනයේ අධ්‍යක්ෂ ජනරාල්වරයා වන ලිට්ල්වුඩ්ට අනුව, \"ඇය ඇගේ වැඩිහිටි දිවිය පුරාවටම වෙළඳපොළ ලිබරල්වාදිණියකව සිටියා.\" \"ඇගේ දේශපාලන ජීවිතය ඇගේ දෘෂ්ටිවාදය පිලිබිඹු කරනවා - හොඳම දේ දන්නේ තමන් ය කියා සිතන විශාල රජයන් සහ වරප්‍රසාදලත් ආයතන කෙරෙහි සෑමවිටම ඇය තුළ තිබුණේ දැඩි විවේචනාත්මක මතයක්,\" ලිට්ල්වුඩ් පැවසීය. තමා කොන්සර්වටිව් පාක්ෂිකයෙකුබවට පත්වූයේ \"පුද්ගලික නිදහස, ඔබේම ජීවිතය සහ ඔබේම ඉරණම හැඩගස්වාගැනීමේ හැකියාව\" සඳහා ඇය තුළවූ කැපවීම සහිත සමාන අදහස් ඇති පුද්ගලයින් ඇයට හමුවූබැවින්යැ යි ඇය පැහැදිලි කළා ය. ඔක්ස්ෆර්ඩ් වෙතින් උපාධිය ලැබීමෙන් අනතුරුව ඇය ෂෙල්, සහ කේබල් ඇන්ඩ් වයර්ලස් යන ආයතනවල ගණකාධිකාරීවරියක් ලෙස සේවය කළ අතර, 2000 දී ගණකාධිකාරී සගයෙකු වන හියු ඕ'ලියරි සමග විවාහවූවා ය. මෙම යුවළට දරුවන් දෙදෙනෙක් සිටියි. ට්‍රස්, 2001 මහ මැතිවරණයේ දී බටහිර යෝක්ෂයර් මහනගරයේ හෙම්ස්වර්ත්හි කොන්සර්වටිව් පක්ෂයේ අපේක්ෂකයා ලෙස ඉදිරිපත්වූ නමුත් පරාජයට පත්වූවා ය. 2005 දී බටහිර යෝක්ෂයර්හි ද කැල්ඩර් නිම්නයේ දී ට්‍රස් තවත් පරාජයක් ලැබුවා ය. එහෙත් ඇගේ දේශපාලන අභිලාෂයන් මැකීගියේ නැත. ඇය 2006 දී ගිනිකොණදිග ලන්ඩනයේ ග්‍රීනිච්හි මන්ත්‍රීවරියක ලෙස තේරී පත්වූ අතර, 2008 සිට රිෆෝම් නම්  බුද්ධිමණ්ඩලය සඳහා ද සේවය කළා ය. කොන්සර්වටිව් පක්ෂ (ටෝරි) නායක ඩේවිඩ් කැමරන් 2010 මැතිවරණය සඳහා වූ ඔහුගේ ප්‍රමුඛතා අපේක්ෂකයින්ගේ \"A-ලැයිස්තුවට\" ට්‍රස් ඇතුළත් කළේ ය. ඇය, ජය නියත ආසන්නයක් වන නිරිතදිග නෝෆෝක් සඳහා තරග කිරීමට තෝරාගැනිණි.  නමුත් ඊට වසර කිහිපයකට පෙර ඇය ටෝරි මන්ත්‍රී මාර්ක් ෆීල්ඩ් සමග ප්‍රේම සම්බන්ධයක් පවත්වා ඇතැ යි හෙළිදරව්වීමෙන් අනතුරුව, එම මැතිවරණ කොට්ඨාසයේ ටෝරි සංගමය විසින් ඇය තෝරානොගැනීමේ සටනට මුහුණදීමට ඇයට සිදුවිය. නමුත් ඇය තරගයෙන් නෙරපාහැරීමේ උත්සාහය අසාර්ථක වූ අතර, ට්‍රස් විසින් ඡන්ද 13 000කට වැඩි ප්‍රමාණයකින් ආසනය ජයග්‍රහණය කෙරිණි. ඇය 2010 දී තේරී පත්වූ තවත් කොන්සර්වටිව් මන්ත්‍රීවරුන් සිව්දෙනෙකු ද සමග Britannia Unchained නම් කෘතියක් සම-රචනය කළා ය. ලෝකය තුළ එක්සත් රාජධානියට සතු තත්ත්වය ඉහළනැංවීම සඳහා රාජ්‍ය රෙගුලාසි ඉවත්කිරීම මෙමඟින් නිර්දේශ කෙරුණු හෙයින්, ටෝරි දේශපාලකයින් අතරින් නිදහස් වෙළඳපොළ ප්‍රතිපත්ති සඳහා පක්ෂවව සිටින්නන්ගේ ප්‍රමුඛයෙකු ලෙස ඇය කැපී පෙනිණි. 2016 ජනමත විචාරණයේ දී ඇය රිමේන් වෙනුවෙන් ව්‍යාපාරයක් ගෙනගියා ය. ඒ, බ්‍රෙක්සිට් \"ත්‍රිත්ව ඛේදවාචකයක් - වැඩි නීති, වැඩි ආකෘති සහ යුරෝපා සංගමයට විකිණීමේ දී වැඩි ප්‍රමාදයන්\" සිදුවනු ඇතැ යි එක්සත් රාජධානියේ සන් පුවත්පතට ලියමිනි. කෙසේ වෙතත්, ඇගේ පාර්ශ්වය පරාජයවූ පසු ඇය බ්‍රෙක්සිට් \"[පද්ධතිය] ක්‍රියාකරන ආකාරය යහපත් අතට හැරවීමට\" අවස්ථාවක් ලබා දුන්බවට තර්ක කරමින් සිය මතය වෙනස් කරනු දක්නට ලැබුණි. ඇය තෙරේසා මේ අගමැතිනිය යටතේ පළමු කාන්තා චාන්සලර්වරිය සහ අධිකරණ ලේකම්වරියබවට පත්වූ නමුත්, අධිකරණය සමග විශාල ගැටුම් කිහිපයක් ඇතිකර ගැනීමෙන් අනතුරුව ප්‍රධාන භාණ්ඩාගාර ලේකම් ලෙස තනතුරින් පහත හෙළන ලදී. 2019 දී බොරිස් ජොන්සන් අගමැතිවූ විට, ට්‍රස් ජාත්‍යන්තර වෙළඳ ලේකම්ධුරය වෙත මාරු කෙරිණි - එය, එක්සත් රාජධානියේ සීමිත පොදු සමාගම් ප්‍රවර්ධනය කිරීම සඳහා ගෝලීය දේශපාලන සහ ව්‍යාපාරික නායකයින් හමුවීම රාජකාරිය වන තනතුරකි. 2021 දී, වයස අවුරුදු 46ක් ව සිටිය දී ඇය රජයේ වඩාත්ම ජ්‍යෙෂ්ඨ රැකියාවකට මාරුවෙමින් ඩොමිනික් රාබ්ගෙන් පසු හිස්වූ විදේශ ලේකම්ධුරයේ වැඩ භාරගත්තා ය. එස්තෝනියාවේ සිටි බ්‍රිතාන්‍ය හමුදා ඛණ්ඩයන් හමුවීමට ගිය අවස්ථාවේ දී යුද ටැංකියක ඡායාරූපවලට පෙනී සිටීමට ඇය ගත් තීරණය, 1986 දී මාගරට් තැචර් චැලෙන්ජර් ටැංකියක නැඟී සිටින ප්‍රසිද්ධ ඡායාරූපය අනුකරණය කිරීමටගත් උත්සාහයක් ලෙස සැලකේ. මෙය, ඇය නායකත්ව උපාමාරුවක යෙදී සිටින්නේයැ යි අනුමානයන් බිහිකිරීමට තුඩුදුන්නේ ය. පක්‍ෂ නායකත්වය සඳහා ට්‍රස් ගෙනගිය ව්‍යාපාරය ද මතභේදයන්ගෙන් තොර නොවීය. ජීවන වියදම් අර්බුදයට මුහුණදෙන්නේ කෙසේදැ යි ඇගෙන් විමසූකල, ඇය \"නොමිළේ ආධාරයන් ලබාදීමට නොව බදුබර අඩු කිරීම\" කෙරෙහි තමාගේ ප්‍රයත්නයන් යොමු කරනබව පැවසුවා ය. එක් එක් ප්‍රදේශයේ ජීවන වියදම්වලට අනුකූලව රාජ්‍ය අංශයේ වැටුප් ලබාදීමට ඇය ඉදිරිපත්කළ සැලැස්මක් හකුළා ගැනීමට ඇයට සිදුවිය. ඒ, ලන්ඩනයෙන් පිටත සිටින මිලියන ගණනක් රාජ්‍ය සේවකයින්ට එමඟින් අඩු වැටුපක් ලැබෙනු ඇතැ යි ජ්‍යෙෂ්ඨ ටෝරිවරුන් ප්‍රකාශකර සිටීම හේතුවෙනි. තව ද, ඇය ස්කොට්ලන්තයේ පළමු ඇමැතිනී නිකොලා ස්ටර්ජන් \"අවධානය සොයන්නියක\" ලෙස හැඳින්වූ අතර \"ඇය නොසලකා හැරීම\" වඩාත් සුදුසුබව ද පැවසුවා ය. නායකත්ව රැස්වීමක දී ප්‍රංශ ජනාධිපති එමානුවෙල් මැක්‍රොන් ඇය \"ගැලරිය සතුටු කරන්නට තැත්කරන\" බවට චෝදනා කළහෙයින් ඇය ඔහු සමග ද ආරවුලක් ඇතිකර ගත්තා ය. මැක්‍රොන් \"මිතුරෙකු ද සතුරෙකුදැ\"යි ඇසූ අවස්ථාවේ දී ඇය පවසාඇත්තේ ජූරිය තවමත් තීරණයේ යෙදී සිටිනබව යි.  නමුත් රිෂී සුනාක් හා පැවැති ඇතැම්විට කළහකාරී වූ නායකත්ව තරගයේ ආධිපත්‍යය දැරුවේ දේශීය ගැටළු - වඩාත් හොඳින් කිවහොත් එක් දේශීය ගැටළුවකි.  ඒ, ඇගේ ඉතා කෙටි අගමැතිධුරය නිර්වචනය කරන, ජීවන වියදම් අර්බුදය සඳහා ට්‍රස් දැක්වූ ප්‍රතිචාරය යි. ", "URL": "https://www.bbc.com/sinhala/world-63342788", "Category": null, "Parent URL": null}