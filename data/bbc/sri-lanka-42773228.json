{"Source": "bbc", "Timestamp": "22 ජනවාරි 2018", "Headline": "මුස්ලිම් විවාහ කමිටු වාර්තාව \"ප්‍රකාශයට පත්කරන්න\" - මුස්ලිම් කාන්තාවෝ", "News Content": "අධිකරණ අමාත්‍යවරයා විසින් 2009 දී පත්කරන ලද 17 දෙනෙකුගෙන් සමන්විත කමිටුවේ සභාපති, විශ්‍රාමික ශ්‍රේෂ්ඨාධිකරණ විනිසුරු සලීම් මර්සූෆ් විසින් එය තලතා අතුකෝරල ඇමතිවරිය වෙත භාර දුන් බව අමාත්‍යාංශය නිකුත් කළ නිවේදනයක සඳහන් වේ.  විශේෂයෙන්ම දැරියන් විවාහවීමේ වයස පිළිබඳව කමිටුවේ විශේෂ අවධානය යොමු වී තිබෙන බවත් අධිකරණ අමාත්‍යාංශය පවසයි.  වසර නවයකට පසුව කමිටුවේ වාර්තාව එසේ භාර දීමට පෙරාතුව, කමිටු වාර්තාවට සිදු වූයේ කුමක්දැයි විමසමින් මුස්ලිම් කාන්තාවන් ඇතුළු පිරිසක් අධිකරණ අමාත්‍යාංශය ඉදිරිපස උද්ඝෝෂණයක නිරතව සිටියහ.  මුස්ලිම් ප්‍රජාව තුළින් මතුවන විවිධ මතවාද සහ අභියෝගාත්මක විවාද මධ්‍යයේ සිය නිර්දේශ සහිත වාර්තාව අවසන් කිරීම පිණිස කමිටුව දැරූ උත්සාහය අගය කරන බව උද්ඝෝෂණය සංවිධානය කළ මුස්ලිම් පුද්ගල නීතිය සංශෝධනය කිරීම සඳහා වූ ක්‍රියාකාරී කමිටුව (Muslims Personal Law Reforms Action Group -MPLRAG) සඳහන් කරයි.  එසේ වුවත් තවමත් මුස්ලිම් කාන්තාව ලාංකීය සමාජය තුළ \"දෙවෙනි පෙළ පුරවැසියන් සේ\" සැලකෙන බව පවසන MPLRAG සංවිධානය, මුස්ලිම් කාන්තාවට හිමි ගෞරවය ආරක්ෂා කරදෙන මෙන් සහ ඇයට සාධාරණය ඉටු කර දෙන මෙන් මුස්ලිම් කාන්තාවන් දිගින් දිගටම කරන ඉල්ලීමට ආණ්ඩුවේ ප්‍රතිචාරය වී තිබෙන්නේ ඒ සඳහා අදාළ කමිටු වාර්තාව ලැබෙන තුරු සිටිය යුතුය යන්න බව ද සඳහන් කරයි.  විවාහවීම සඳහා අවම වයස් සීමාවක් නියම කරමින් මුස්ලිම් විවාහ නීතිය සහ උඩරට නීතිය සංශෝධනය කිරීම පිණිස ගනු ලැබ තිබෙන පියවර පැහැදිලි කරන මෙන් ළමා අයිතිවාසිකම් පිළිබඳ එක්සත් ජාතීන්ගේ කමිටුව ශ්‍රී ලංකා ආණ්ඩුවට දැනුම් දී තිබුණි.  ඒ පිළිබඳව පසුගිය සතියේ ජිනීවා නුවරදී කරුණු දැක්වූ ශ්‍රී ලංකාවේ ආණ්ඩුවේ දූත මණ්ඩලය, සලීම් මර්සූෆ් කමිටුව මේ වනවිට සිය නිගමනවලට එළඹී ඇතැයි එක්සත් ජාතීන්ගේ සංවිධානය වෙත දැනුම් දී තිබේ.  \"එහෙත් එම වාර්තාව භාරදෙන දිනයක් ගැන හෝ එය භාරදීමෙන් අනතුරුව සංශෝධන සිදු කෙරෙන කාල නියමයක් ගැන තවමත් කිසිදු නිල දැනුම්දීමක් කෙරී නැත,\" යනුවෙන් ද උද්ඝෝෂණය සම්බන්ධයෙන් MPLRAG සංවිධානය (වාර්තාව භාරදීමට පෙර) නිකුත්කළ නිවේදනයක සඳහන් වේ.  1956 දී සම්මත කරගන්නා ලද මුස්ලිම් විවාහ සහ දික්කසාද නීතිය මගින් මුස්ලිම් කාන්තාවන් සහ දැරියන් දැඩි ලෙස නොසලකා හැරීමට ලක්වන බව සහ අසමානයන් ලෙසින් සලකන බවට මුස්ලිම් කාන්තාවෝ චෝදනා කරති.  එබැවින් එය සංශෝධනය කළ යුතු බව අවධාරණය කරන ඔවුහු, විශේෂයෙන්ම මුස්ලිම් දැරියන් විවාහවීමේ අවම වයස අවුරුඩු 18 ලෙසින් නියම කළ යුතු බව ද අවධාරණය කරති.  එහෙත් බොහෝ ගතානුගතිකවාදී මුස්ලිම් සංවිධාන එයට විරෝධය පළ කරති.  ඒ පිළිබඳව බීබීසී සිංහල සේවය සමග අදහස් දක්වමින් තව්හීඩ් ජමාආත් සංවිධානයේ භාණ්ඩාගාරික බීඑම් අර්ශාඩ් කියා සිටියේ, මුස්ලිම් පුද්ගල නීතිය සංශෝධනය කිරීමට එකඟ වුවත්, දැරියන් විවාපත් කරදීම සඳහා අවම වයසක් නියම කිරීමට සිය සංවිධානය තරයේ විරුද්ධ බවය.  මුස්ලිම් විවාහ නීතිය යටතේ බාල වියේදී විවාපත් කරන ලද දැරියකගේ අනුවේදනීය පුවතක් ද සහිත විශේෂ ගවේෂණයක වාර්තාවක් පසුගිය වසරේ බීබීසී සිංහල සේවය ප්‍රකාශයට පත් කළේය.  තවත් තොරතුරු: ", "URL": "https://www.bbc.com//sinhala/sri-lanka-42773228", "Category": null, "Parent URL": null}