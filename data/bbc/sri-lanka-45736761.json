{"Source": "bbc", "Timestamp": "3 ඔක්තෝබර් 2018", "Headline": "LTTE විවේචනය කරන 'පාරාදීසයේ යක්ෂයෝ' චිත්‍රපටය යාපනය සිනමා උළෙලින් ඉවතට", "News Content": "දෙමළ ජනයා අතර එල්ටීටීඊ සංවිධානය පිළිබඳ විවෘත සංවාදයක් ඇතිවීම වැලැක්වීමට උතුරේ දෙමළ ප්‍රභූ පන්තිය පමණක් නොව දකුණේ සාමය වෙනුවෙන් හඬ නගන ලිබරල් යයි හඳුන්වා ගන්නා පිරිස් වෙතින් ද බාධා එල්ලවන ආකාරයක් ඉහත කී සිදුවීම හරහා පෙනී යන බව ජූඩ් රත්නම් කියා සිටියේ බීබීසී සිංහල වෙත අදහස් දක්වමිනි. දකුණේ එම සමාජය උතුරේ දෙමළ ප්‍රභූ පන්තියේ අවශ්‍යතාව ඉටුකරමින් සිටිනවා දැයි තමන්ට සැකයක් ඇති වන බව කී ඔහු, \"මේ ප්‍රභූ සමාජ දෙකේම සම්බන්ධයක් තිබෙනවා කියන එකයි මගේ අදහස,\" යනුවෙන් ද සඳහන් කළේය. සිව්වන වරට පැවැත්වෙන යාපනය ජාත්‍යන්තර සිනමා උළෙල තුළ 'පාරාදීසයේ යක්ෂයෝ' ප්‍රදර්ශනය නොකිරීමට ගත් තීන්දුව සම්බන්ධයෙන් එම උළෙලේ අධ්‍යක්ෂිකා අනෝමා රාජකරුණා නිවේදනයක් නිකුත් කර ඇතත් ඒ සඳහා බලපෑම් එල්ල වූයේ  කවුරුන්ගෙන් දැයි  සඳහන් කර නොමැත.  'පාරාදීසයේ යක්‍ෂයෝ' චිත්‍රපටය නිර්මාණය කිරීම මගින් ජූඩ් රත්නම්, දෙමළ කොටි සංවිධානය ප්‍රසිද්ධියේ විවේචනය කරන පළමු චිත්‍රපට නිර්මාණකරුවා බවට පත්වේ.  යාපනය ජාත්‍යන්තර සිනමා උළෙල තුළ 'පාරාදීසයේ යක්ෂයෝ' ප්‍රදර්ශනය නොකිරීමට ගත් තීන්දුව මගින් සිය ප්‍රකාශනයේ නිදහසට බාධාවක් එල්ල වී ඇති බව ඔහු පවසයි. ශ්‍රී ලංකාවේ වෙසෙන මානව හිමිකම් නිතීඥ මතුරි තමිල්මරන් (Mathuri Thamilmaran) මින් පෙර අවස්ථාවකදී බීබීසී සේවයට පවසා තිබුණේ තමන් 'පාරාදීසයේ යක්‍ෂයෝ' නැරඹුවේ කොළඹදී බවත් චිත්‍රපටය දෙමළ ජනතාව වෙසෙන රටේ අනෙකුත් ප්‍රදේශවල තිරගත කිරීමට රැගෙනයාමෙන් වැලකී සිටින්නේ මන්දැයි ඇය රත්නම්ගෙන් ප්‍රශ්න කරන බවත්ය. \"දෙමළ ජනතාව පිළිබඳව මේ චිත්‍රපටය දෙමළ ජනතාවට නොපෙන්වීම හාස්‍යජනකයි. මට ඒ ගැන සැකයි,\" ඇය එහිදී පවසා තිබුණාය. බීබීසී සිංහල සේවය කළ විමසීමකදී එම උළෙලේ අධ්‍යක්ෂිකා අනෝමා රාජකරුණා කියා සිටියේ සිනමා උළෙල අඛණ්ඩව පවත්වා ගෙන යාමට නොහැකි ආකාරයට ආරම්භයේ සිටම විවිධ කොටස්වලින් විවිධ බලපෑම් එල්ල වන බවය. කෙසේ නමුත් අදාළ චිත්‍රපටය ප්‍රදර්ශනය කිරීම සඳහා ලබා දුන් කාලය තුළ මතුව ඇති තත්ත්වය පිළිබඳ විවෘත සංවාදයක් සිදු කිරීම සඳහා අවකාශය ලබා දුන් බව ඇය කියා සිටී. \"ඒ චිත්‍රපටිය ඒ මොහොතේ ප්‍රදර්ශනය කරන්න බැරි වුනත්, කොහොමද ඒකට ප්‍රදර්ශන අවකාශයක් හදන්නේ කියන තැනට තමයි යන්න උත්සාහ කළේ.\"  \"ප්‍රකාශනයේ නිදහස වෙනුවෙන් පෙනී සිටිනවා වගේම මේ වගේ අවකාශයක තර්ජනවලට මුහුණ දෙන්නේ කොහොමද කියන දේ අප තේරුම් ගත යුතුයි. එවැනි තර්ජනයක් තුළ අප උළෙල අත්හිටුවනවද?, එහෙම නැතිනම් උළෙල පවත්වා මේ ගැන සාකච්ඡාවක් ගෙන යන්න අවස්ථාවක් ලබා ගන්නවද කියන දේ තමයි අපට තිබුණු අභියෝගය,\" යනුවෙන් ඇය  වැඩිදුරටත් සඳහන් කළාය. යම් කිසි තර්ජනයක් හේතුවෙන් සිනමා උළෙලේ ප්‍රදර්ශනය කිරීමට නියමිත නිර්මාණයක් ඉන් ඉවත් කරන්නේ නම් සිනමා උළෙල පවත්වන්නේ කවුරුන් වෙනුවෙන් දැයි මේ අතර ජූඩ් රත්නම් ප්‍රශ්න කරයි. \"ෆෙස්ටිවල් එක, ෆෙස්ටිවල් එකක් කිරීම වෙනුවෙන් පමණක්ද තිබෙන්නේ? එවිට අපි මේ කතා කරන මාධ්‍ය නිදහස, අදහස් ප්‍රකාශ කිරීමේ නිදහස, මානව අයිතිවාසිකම්වලට මොකද වෙන්නේ?\" කෙසේ නමුත් යුද්ධය පිළිබඳ කතා කිරීමේදී දකුණේ ජනයා හැසිරෙන්නේ කොයි ආකාරයට ද ඒ හා සමාන අයුරින් උතුරේ ජනයා ද හැසිරෙන බව අනෝමා රාජකරුණා පවසයි.  \"අපි තේරුම් ගත යුතු දේ තමයි අපි මේ පැල කරන්න හදන බීජය පැලවෙන්න මේ පොලොව තවමත් ශක්තිමත් මදි කියන දේ. මේක එක චිත්‍රපටයක් පිළිබඳ ගැටළුවක් නොවෙයි. මේක උතුරේත් දකුණේත් සෑම තැනකම ප්‍රදර්ශන සහ සාකච්ඡා අවකාශය වහන්න කරන උත්සාහයක ප්‍රතිඵලයක්.\" නමුත් උතුරේ හෝ දකුණේ යම් කිසි සංවාදයක් හටගැනීමට නම් සිය නිර්මාණ ජනතාව අතරට යා යුතු බව ජූඩ් රත්නම්ගේ අදහසය. \"මේක කතා කරන්න එපා. මේක තාම අපේ සමාජයට උචිත දෙයක් නොවෙයි කියලා කට්ටියකට කියන්න බැහැ. ඒ තීරණය ගන්නේ කවුද?, කුමන පදනමකින්ද?, කියන දේ තමයි මගේ ප්‍රශ්නය. මෙවැනි මතයකට එන්න කවුරුන්ද ඔවුන්ට බලය දුන්නේ?\" 'පාරාදීසයේ යක්ෂයෝ' යාපනය සිනමා උළෙලේ ප්‍රදර්ශනය නොකිරීමට ගත් තීන්දුව විවේචනයට ලක් කරමින් සමාජ ජාල ඔස්සේ අදහස් පළ කරන දකුණේ පිරිස් අතර ද කොට්ඨාස දෙකක් දැකිය හැක. ඉන් එක් කොට්ඨාසයක් ප්‍රකාශනයේ නිදහසට බාධා එල්ලවීමක් වශයෙන් සලකා ඊට එරෙහිව අදහස් පළ කරන අතර අනෙක් කොට්ඨාසය එල්ටීටීඊ සංවිධානය විවේචනය කරමින් නිර්මාණය වූ සිනමා පටයක් උතුරේ ප්‍රදර්ශනය කිරීමෙන් ඉවත් කිරීම යන කරුණ පිළිබඳ පමණක් අවධානය යොමු කරමින් අදහස් දක්වයි. මේ අතර දෙමළ ජනයා සහ ඔවුන්ගේ ඉල්ලීම් දෙස විවේචනාත්මකව බලන දකුණේ ජාතිකවාදී කණ්ඩායම්වලට සිය නිර්මාණය \"මස් කට්ටක්\" වී ඇති බව ජූඩ් රත්නම් සඳහන් කරයි. \"මම මේ ප්‍රශ්නය දෙමළ සමාජය තුළ කතා කළා කියලා, මස් කට්ටක් වෙන එක මට වලක්වන්න බැහැ. සමස්ත ප්‍රශ්නය දෙස ස්වයං විවේචනාත්මකව බලන්න ඒ සමාජයටත් හැකියාවක් තිබිය යුතුයි, මට කරන්න පුළුවන් වෙන්නේ මගේ සමාජයත් සමග මේ දේ ගනුදෙනු කිරීම.\" \"මේ ප්‍රශ්නය දෙස විවෘතව බලන්න. තමන්ගේ අඩුපාඩුවක් ඇති බව පිළිගන්න තුරු මේ තත්ත්වය සුව කරන්න බැහැ. ලෙඩක් තිබෙන බව පිළිගන්න, ඒ ගැන සංවාද කරන්න ඉඩ දෙන්න.\" 2017 වසරේ ප්‍රංශයේ කාන් චිත්‍රපට උළෙලේ (Cannes Films Festival) මුලින්ම තිරගත වීමත් සමග 'පාරාදීසයේ යක්‍ෂයෝ' චිත්‍රපටයට විශාල විචාරක පිළිගැනීමක් ලැබිණි. ශ්‍රී ලංකාවේ සිංහල ආධිපත්‍යය සහිත මාධ්‍ය ද චිත්‍රපටය වර්ණනා කළේය. පුළුල් දෙමළ ජන සමාජය තුළින් චිත්‍රපටය කෙරෙහි එල්ලවූයේ කෝපයකි. ", "URL": "https://www.bbc.com//sinhala/sri-lanka-45736761", "Category": null, "Parent URL": null}