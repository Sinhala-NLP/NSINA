{"Source": "bbc", "Timestamp": "27 අප්‍රේල් 2022", "Headline": "රාජ්‍ය වියදම් කැපෙයි: සේවක බඳවාගැනීම් කල්යයි, අතිකාල දීමනා සීමාවෙයි", "News Content": "නව චක්‍රලේඛයට අනුව ඉන්ධන සහ සන්නිවේදන දීමනා ගෙවීම් පාලනය, ජල හා විදුලි වියදම් සීමා කිරීම, ගොඩනැගිලි ඉදිකිරීම හා කුලියට ගැනීම නැවැත්වීම යනාදී සීමාවන් තවදුරටත් සියලුම රාජ්‍ය ආයතන විසින් දැඩිව අනුගමනය කළ යුතු බව දක්වා ඇත.  ශ්‍රී ලංකා ආර්ථිකය ඉතා තීරණාත්මක සන්ධිස්ථානයකට පැමිණ ඇතැ යි මුදල් අමාත්‍යංශය පෙන්වා දෙයි.  එම අමාත්‍යංශය පවසන්නේ, ඒ සමගම රාජ්‍ය මුදල් ඉතා වගකීමෙන් සහ පිරිමැස්මෙන් යුතුව පරිහරණය කරමින් මහජනතාව වෙත වඩාත් කාර්යක්ෂම සහ ඵලදායී සේවාවක් සැපයීමේ අවශ්‍යතාවය අන් කවරදාකටත් වඩා ප්‍රමුඛත්වය ලබාදිය යුතු කරුණක් බවට පත්ව ඇති බව යි.  මෙම අභියෝගකාරී වාතාවරණය පාලනය කර ගැනීම සඳහා රාජ්‍ය ආදායම වර්ධනය කර ගැනීම ප්‍රමුඛ අවශ්‍යතාවය වන නමුත් ඒ සඳහා යම් කාලයක් ගත වන බැවින්, එතෙක් රාජ්‍ය වියදම් ඉතාම අත්‍යවශ්‍ය සේවාවන් සඳහා පමණක් යොදාගැනීමට හැකි වන පරිදි දැඩිව පාලනය කිරීමට සිදුව ඇතැ යි මුදල් අමාත්‍යංශය සඳහන් කළේ ය. එබැවින් විවිධ චක්‍රලේඛ මඟින් දැනටමත් හඳුන්වා දී ඇති ඉන්ධන සහ සන්නිවේදන දීමනා ගෙවීම් පාලනය, ජල හා විදුලි වියදම් සීමා කිරීම, ගොඩනැගිලි ඉදිකිරීම හා කුලියට ගැනීම නැවැත්වීම, දේශීය අරමුදල් මඟින් සිදුකරනු ලබන විදේශ අධ්‍යයන චාරිකා හා පුහුණු නැවැත්වීම, අමාත්‍ය මණ්ඩල අනුමැතියකින් තොරව අමාත්‍යංශය හෝ ආයතන මට්ටමින් සිදු කරනු ලබන විවිධ දීමනා ගෙවීම අත්හිටුවීම සහ විවිධ සුබසාධන/ සහනාධාර හා සංවර්ධන වැඩසටහන් වෙනුවෙන් නව බැඳීම් ඇතිකර නොගැනීම යනාදී සීමාවන් තවදුරටත් සියලුම රාජ්‍ය ආයතන විසින් දැඩිව අනුගමනය කළ යුතු ය. ඊට අමතරව, වියදම් දැරීමේ දී සහ දේශීය අරමුදල් භාවිතයෙන් කරන ව්‍යාපෘති ක්‍රියාත්මක කිරීමේ දී පහත දැක්වෙන ආකාරයේ වියදම් පාලන ක්‍රමවේද අනුගමනය කළ යුතු බව ද මුදල් අමාත්‍යංශය අවධාරණය කළේ ය. පවත්නා අභියෝගකාරී තත්ත්වය සමනය වන තෙක් රජය සියලුම අමාත්‍යංශ, දෙපාර්තමේන්තු හා, ආයතන විසින් අදාළ විධිවිධාන අනුගමනය කරනු ලබන බවටත්, ඉදිරියේ දී තීරණයක් ගන්නා තෙක් අඛණ්ඩව එම විධිවිධාන මත පිහිටා කටයුතු කරන බවටත් සියලුම ප්‍රධාන ගණන්දීමේ නිලධාරීන් විසින් වගබලා ගත යුතු බව ද මුදල් අමාත්‍යංශය අවධාරණය කළේ ය.  පවතින ආර්ථික අසීරුතාවට පිළියමක් ලෙස ඩොලර් මිලියන 600ක මූල්‍යාධාරයක් මෙරටට ලබාදීමට ලෝක බැංකුව එකඟතාව පළ කළේ ය.  ඉන් ඩොලර් මිලියන 400ක් පළමු අදියර යටතේ කඩිනමින් ලබාදෙන බව ලෝක බැංකුවේ ශ්‍රී ලංකා නිත්‍ය නියෝජිත චියෝ කැන්ඩා ජනපති හමුවී ප්‍රකාශ කර ඇත. ලෝක බැංකුවේ නියෝජිතයන් සහ ජනාධිපති ගෝඨාභය රාජපක්ෂ අතර සාකච්ඡාවක් ඊයේ (අප්‍රේල් 26) පස්වරුවේ කොළඹ කොටුව ජනාධිපති මන්දිරයේ පැවැත්විණි.  ඖෂධ හා සෞඛ්‍ය අවශ්‍යතා, සමාජ ආරක්ෂණ, කෘෂිකාර්මික හා ආහාර සුරක්ෂිතතාව සහ ගෑස් අවශ්‍යතාව සපුරා ගැනීම සඳහා මෙම මුදල් ලබාදීමට නියමිත ය.  පවතින ආර්ථික අර්බුදයෙන් මිදීමට ශ්‍රී ලංකාවට අඛණ්ඩ සහාය ලබාදෙන බව ද ලෝක බැංකු නියෝජිතයන් මෙහිදී ප්‍රකාශ කළ බව ජනාධිපති මාධ්‍ය අංශය සඳහන් කළේ ය.  ", "URL": "https://www.bbc.com//sinhala/sri-lanka-61240173", "Category": null, "Parent URL": null}