{"Source": "bbc", "Timestamp": "8 ජනවාරි 2019", "Headline": "ලසන්ත වික්‍රමතුංග: දහසකගෙන් ප්‍රශ්න කළ, සැකකරුවකු මිය ගිය, ඝාතන පරීක්ෂණයේ පසුබිම", "News Content": "බොරැල්ල කනත්තේ පැවැත්වෙන ලසන්ත වික්‍රමතුංගගේ 10 වැනි සැමරුම් උත්සවයට ද ඔහුගේ පවුලේ සාමාජිකයන්, සහෝදර මාධ්‍යවේදීන් හා හිතවතුන් සහභාගි වන්නේ ඔහුගේ ඝාතනය සම්බන්ධයෙන් තවමත් යුක්තිය ඉටුනොවී ඇති මොහොතකය.  2018 වසරේ ලසන්තගේ 9 වැනි සැමරුමේ කළ ඉල්ලීම් ඔවුන්ට මෙවරත් සිහිපත් කිරීමට සිදුවන්නේ පරීක්ෂණවල අවසානයක් තවමත් දක්නට නොමැති බැවිනි. ඝාතනය සම්බන්ධ පරීක්ෂණ මෙහෙයවන අපරාධ පරීක්ෂණ දෙපාර්තමේන්තුව අධිකරණයට මෙතෙක් වාර්තා කර ඇති කරුණු අනුව, ශ්‍රී ලංකා යුද හමුදා බුද්ධි අංශය මෙම ඝාතනයට සම්බන්ධ වී තිබේ.  කෙසේ වෙතත්, ඔවුන්ට එම නියෝග ලබාදුන්නේ කවරෙක්ද යන්න, සාක්ෂි සහිතව හෙළිදරව් කිරීමට පරීක්ෂකයන් මෙතෙක් අපොහොසත් වී තිබේ.  නොයාර් පැහැර ගැනීම සහ ලසන්ත ඝාතනය  බීබීසි සිංහල සේවයට අදහස් දැක්වූ අදාළ ඝාතන පරීක්ෂණ කණ්ඩායමේ නිලධාරියෙකු පැවසුවේ, ලසන්ත ඝාතනයට මාස කිහිපයකට පෙර සිදුවූ මාධ්‍යවේදී කීත් නොයාර් පැහැර ගැනීමේ සිදුවීමට සම්බන්ධ පිරිස් ලසන්ත ඝාතනයට ද සම්බන්ධ බවට දැනට පරීක්ෂණ වලින් හෙළිවී ඇති බවය.  නොයාර් පැහැරගැනීමේ සිදුවීමේ පරීක්ෂණ අවසන්කර වැරදිකරුවන්ට නඩු පැවරීම සඳහා මේවනවිට කටයුතු යොදා ඇති බව පැවසූ ඔහු එම නඩුව මගින් ලසන්ත ඝාතනය ගැනද තොරතුරු හෙළිවනු ඇති බවට විශ්වාසය පළ කළේය.  කීත් නොයාර් පැහැරගැනීමේ සිදුවීම ගැන හිටපු ජනාධිපති මහින්ද රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ හා හිටපු හමුදාපති ෆීල්ඩ් මාෂල් සරත් ෆොන්සේකා පසුගිය වසර අගභාගයේ අපරාධ පරීක්ෂණ දෙපාර්තමේන්තුවේ ප්‍රශ්න කිරීම්වලට ලක්විය.  වසර 10ක් පුරා 'නොවිසඳුන' ගැටලුව  මේ අතර, මීට දස වසරකට පෙර ඝාතනයට ලක්වූ ජ්‍යෙෂ්ඨ මාධ්‍යවේදී ලසන්ත වික්‍රමතුංගගේ ස්මාරකය අසලට අඟහරුවාදා පැමිණි සිටි ඔහුගේ පවුලේ ඥාතීන් හා හිත මිතුරෝ වසර 10ක් ගත වී ඇතත් මරා දමන ලද මාධ්‍යවේදියා වෙනුවෙන් යුක්තිය ඉටු නොකිරීම සම්බන්ධයෙන් කනගාටුව පළ කළහ. මේ වන විට වසා දමා තිබෙන සන්ඩේ ලීඩර් පුවත්පතේ ලසන්ත වික්‍රමතුංග සමග එවකට සේවය කළ මාධ්‍යවේදිනී මන්දනා ඉසමයිල් අබේවික්‍රම බීබීසි සිංහල සේවය සමග අදහස් දක්වමින් ප්‍රකාශ කළේ, ලසන්තට වික්‍රමතුංගට යුක්තිය ඉටු කරන බවට පොරොන්දු වී බලයට පැමිණි පිරිසට එම පොරොන්දුව ඉටුකිරීමට නොහැකි වී ඇති බවය.  \"අවුරදු 10ක් ගිහිල්ලා යුක්තිය ඉටු වෙලා නැහැ, අපිට ඒ සම්බන්ධයෙන් නිදහසට කරුණු කියලා වැඩක් නැහැ, අවුරදු 10ක් අපි ඒවා ඇහුවා, හිටපු රජයට ජනතාව තීරණයක් දුන්නේ යුක්තිය සාධාරණය ඉටු කරන්න, 2015 ඒ පොරොන්දුව දීලා ආපු දේශපාලකයන් ඒ පොරොන්දුව ඉටුකරන්න ඕනේ, නැතිනම් ඔවුන්ට වෙන්නේ ඉතිහාසයේ ඒ වගේ දේශපාලකයන්ට වුනදේ තමයි\" මන්දනා ඉසමයිල් අබේවික්‍රම කියා සිටියාය.  ලසන්ත වික්‍රමතුංගගේ පවුල වෙනුවෙන් ලසන්තගේ සොයුරු ලාල් වික්‍රමතුංගේ නිවේදනයක් මෙහිදී කියවනු ලැබිණි.  වසර 10ක් තම සොයුරාට යුක්තිය ඉටුනොවීම ගැන ඔහු ද එහිදී දැඩි කණසල්ල පළ කර තිබිණි. ලසන්තට යුක්තිය ඉටු වීමකින් තොරව ඒ ගැන සංහිඳියාවක් අවසානයක් ඇති විය නොහැකි බව ඔහු සඳහන් කර තිබිණි. \"උසාවියට දැනුම්දීලා තියෙනවා හමුදා බුද්ධි අංශ මේ සිදුවීම පිටුපස ඉන්නවා කියලා, මේ සිදුවීම යට ගහන්න 4 දෙනෙක් මරණයට පත්කරලා තියෙනවා අහිංසකයන්. ප්‍රධාන පෙළේ පොලිස් ප්‍රධානීන් අත්අඩංගුවට පත්වෙලා තියෙනවා සාක්ෂි විනාශ කිරීමට\" පරීක්ෂණ ගැන අදහස් දක්වමින් ලාල් වික්‍රමතුංග පවසයි.  ලසන්ත ඇතුළු ඝාතනයට ලක්වූ මාධ්‍යවේදීන්ට සදාරණයක් ඉටුවිය යුතු බවට මෙම අවස්ථාව නේපාලයේ සිට පැමිණ සිටි ලසන්තගේ මිතුරෙකු වූ නේපාලයේ ජ්‍යෙෂ්ඨ මාධ්‍යවේදියෙකු වන කනක් ඩික්සිත් ප්‍රකාශ කළේය.  එක්සත් ජාතික පක්ෂයට සම්බන්ධ අමාත්‍යවරුන් කිහිප දෙනෙකු හා විදේශ තානාපති නිලධාරීන් පිරිසක් ද මෙම අවස්ථාවට එක්ව සිටියහ.  ", "URL": "https://www.bbc.com//sinhala/sri-lanka-46784591", "Category": null, "Parent URL": null}