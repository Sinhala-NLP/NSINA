{"Source": "bbc", "Timestamp": "1 ජූනි 2017", "Headline": "ගංවතුර සහ නාය යාම්: බලාගෙනයි! අනතුරු පහව ගොස් නැහැ", "News Content": "ගංවතුර තත්වය යම් තරමකට අඩු වීමත් සමග මව, පියා සහ දාහතර හැවිරිදි පුතු මරණයට පත්ව ඇත්තේ ජලයෙන් යට වූ තම නිවෙස දෙසට ඔරුවකින් ගමන් කිරීමට උත්සාහ දරමින් සිටියදීය.  ඔරු-පාරු සහ කුඩා බෝට්ටු භාවිතා කර ගංවතුරෙන් යට වූ ප්‍රදේශ වෙත නොයන ලෙස නාවික හමුදාව අද (ජුනි 01) උදෑසන ජනතාවට අනතුරු ඇඟවීමක් ද කර තිබිණි.   ජලයෙන් යට වූ ප්‍රදේශ වෙත යාමට තැත් කිරීමේ දී ඔරු-පාරු සහ කුඩා බෝට්ටු පෙරලීමෙන් පුද්ගලයන් මිය ගිය අවස්ථා ගණනාවක් වාර්තා වී ඇති බව ද ආපදා කළමනාකරණ මධ්‍යස්ථානය බදාදා (මැයි 31) ප්‍රකාශ කළේය. ගිං ආසන්නයේ පාරුවක් පෙරළී ගසක එල්ලී සිටි පියකු සහ පුතෙකු බේරා ගැනීමට වෙනත් කටයුත්තක් සඳහා ඒ ආසන්නයෙන් යාත්‍රා කරමින් සිටි නාවික හමුදාවේ කණ්ඩායමක් බදාදා සමත් විය.  මාතර ප්‍රදේශයේදී ද එවැනිම පිරිසක් බේරා ගැනීමට ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති සමග යාත්‍රා කරමින් සිටි  නාවික හමුදා භට කණ්ඩායමක් කටයුතු කළහ. ", "URL": "https://www.bbc.com//sinhala/sri-lanka-40117576", "Category": null, "Parent URL": null}