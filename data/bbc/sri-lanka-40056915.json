{"Source": "bbc", "Timestamp": "26 මැයි 2017", "Headline": "සියලු ගංගා ආසන්නයේ ගංවතුර අවදානමක්: 'හැකි ඉක්මනින් ඉවත්වන්න'", "News Content": "ගංවතුර තර්ජනය පවතින සෑම ප්‍රදේශයකම පාසල් වසා දමා, අවතැන්වන ජනතාවට එම පාසල්වල නවරත්න පහසුකම් සපයා ඇති බවත් රජයේ ප්‍රවෘත්ති දෙපාර්තමේන්තුව නිකුත් කළ නිවේදනයක සඳහන් වේ.  ආපදා තත්වයන් පවතින දිස්ත්‍රික්කවල දිස්ත්‍රික් ලේකම් කාර්යාල සහ ප්‍රාදේශීය ලේකම් කාර්යාලවල සේවය කරන සියලුම රාජ්‍ය නිලධාරීන්ගේ සහ ක්ෂේත්‍ර නිලධාරීන්ගේ නිවාඩු නැවත දන්වන තුරු අවලංගු කරන බව ස්වදේශ කටයුතු අමාත්‍ය වජිර අබේවර්ධන දැනුම් දී තිබේ.  වහාම ක්‍රියාත්මකවන පරිදි සේවා ස්ථානවලට වාර්තා කරන මෙන් සියලුම රජයේ නිලධාරීන්ට දැනුම් දී තිබෙන අතර, කිසයම් නිලධාරියෙකු ගංවතුරට කොටු වී සිටින්නේ නම් වහාම ක්‍රියාත්මක වන පරිදි ඔහුගේ/ඇයගේ දෙවැනි නිලධාරියා අදාළ රාජකාරි ඉටු කළ යුතු බවත් රජයේ ප්‍රවෘත්ති දෙපාර්තමේන්තුව පවසයි.  දිවයිනේ ප්‍රදේශ ගණනාවකටම ඇදහැලෙමින් පවතින අධික වර්ෂාව සහ දැඩි සුළං සමග හටගත් නාය යාම් හා ගංවතුර හේතුවෙන් ජිවිත හානි රැසක් වාර්තා වෙමින් පවතී. ගංවතුර හා නාය යාමෙන් ගාල්ල, මාතර, කළුතර, රත්නපුර, හම්බන්තොට හා කෑගල්ල යන දිස්ත්‍රික්කවල ජන ජීවිතයට දැඩි බලපෑම් එල්ල වී තිබෙන අතර, පස් කඳු කඩාවැටිමේ හා ජල ගැලීම් හේතුවෙන් සබරගමු පළාතේ සියලුම පාසල් වසා දමා තිබේ.  ගංවතුරට කොටු වූ සහ අවතැන් වූ ජනතාවට සහන සැලසීම පිණිස නාවික හමුදාවේ බෝට්ටු සහ ගුවන් හමුදාවේ හෙලිකොප්ටර් යානා යොදවා තිබෙන අතර, අමතර බෝට්ටු ලබා දෙන මෙන් රජය ධීවර සහ සංචාරක බෝට්ටු හිමියන්ගෙන් ඉල්ලීමක් කරයි.  ගංවතුරට කොටු වී සිටින පුද්ගලයන් වෙත ළඟාවීමට නොහැකි අවස්ථාවලදී ගුවන් මගින් එම බෝට්ටු ප්‍රවාහනය කරන මෙන් ආරක්ෂක අමාත්‍යාංශය ගුවන් හමුදාවට උපදෙස් දී තිබේ.  දකුණු අධිවේගී මාර්ගයේ වැලිපැන්න සහ කොක්මාදුව පිවිසුම් ද ජලයෙන් යට වී තිබේ.  ඉදිරි පැය 48 ඇතුළත ගංවතුර තත්වය තවත් දරුණු විය හැකි බැවින් සියලුම ආපදා කළමනාකරණ වැඩපිළිවෙල සීරුවෙන් තබා ඇති බවත් ප්‍රවෘත්ති දෙපාර්තමේන්තුවේ නිදෙඅනය වැඩිදුරටත් සඳහන් කරයි.  ", "URL": "https://www.bbc.com//sinhala/sri-lanka-40056915", "Category": null, "Parent URL": null}