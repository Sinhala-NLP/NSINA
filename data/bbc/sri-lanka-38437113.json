{"Source": "bbc", "Timestamp": "26 දෙසැම්බර් 2016", "Headline": "\"සුනාමි නිවාස පන්සීයක් පාළුයි\"", "News Content": "සෞදි අරාබි රජයේ ආධාර ඇතිව ඉදි කරන ලද නිවාස පන්සීයයේ ව්‍යාපෘතිය වල් බිහිවෙමින් පවතින බව ප්‍රදේශයේ ජනතාව මැසිවිලි නගති. එම නිවාස හැකි ඉක්මනින් ජනතා අයිතියට පත් කරන ලෙස දීඝවාපි පුරාණ රජමහා විහාරාධිපති ශ්‍රාස්ත්‍රවේදී  මහඔය සෝභිත හිමි රජයෙන් ඉල්ලා සිටිති. \"මේ නිවාස 2006 වසරේ ඉදි කළේ. අද 2016 වසර වෙන කොට අවුරුදු දහයක් ගත වෙලා.  සුනාමිය ඇවිත් වසර දොළහක් ගත වෙලා. අද වෙන තුරු මේ නිවාස බෙදා දීලා නැහැ,\" එහිමියෝ පැවසූහ. වල බිහි වීම හේතුවෙන් ඇතැම් නිවාස විනාශ වී ඇති බව ප්‍රදේශවාසියෙකුවන ගාමිණී වීරසිංහ කියා සිටියේය. නිවාස පන්සියයට අමතරව රෝහලක්, පාසල් දෙකක්, ක්‍රීඩාංගණයක් සහ ශ්‍රවණාගාරයක් එම ව්‍යාපෘතියට අයත්වන බව දීඝවාපිය සුරැකීමේ සංවිධානයේ සභාපති ගාමිණී සිල්වා සඳහන් කළේය. අම්පාර දිස්ත්‍රික්කයේ ජන අනුපාතයට අනුව අදාළ නිවාස බෙදා දෙන ලෙස අධිකරණ තීන්දුවක් ලබා දී ඇතත් මෙතෙක් එම තීන්දුව ක්‍රියාත්මක වී නොමැති බව ඔහු පවසයි. පැවති රජය මෙන්ම වත්මන් රජය ද මෙතෙක් නිවාස බෙදා දීමට අසමත් වී ඇති බව කී  පාසල් ගුරුවරයකුවන ලලිත් දෙහිගොල්ල \"දේශපාලන අධිකාරිය නිසා තමයි මේ නිවාස ඇතුළු දැවැන්ත නගරය ජනතා අයිතියට පවරා දීමට නොහැකි වී තිබෙන්නේ\" යනුවෙන් සඳහන් කළේය. නිවාස බෙදා දීම සම්බන්ධයෙන් නීතිපති උපදෙස් ලැබුණු වහාම එම ගොඩනැගිලි ප්‍රතිසංස්කරණය කොට ජනතා අයිතියට පත් කරන බව අම්පාර දිස්ත්‍රික් දිසාපති තුසිත පී වනිගසිංහ පැවසීය.   ", "URL": "https://www.bbc.com//sinhala/sri-lanka-38437113", "Category": null, "Parent URL": null}