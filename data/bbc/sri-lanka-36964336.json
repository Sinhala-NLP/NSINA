{"Source": "bbc", "Timestamp": "3 අගෝස්තු 2016", "Headline": "චින්තනගෙන් සමු ගනිමු", "News Content": "ඔහු චින්තන ජයසේන. 1960 දශකයේ අග භාගයේ පටන් පත්තර ලෝකයේ අමුතු අමුතු වැඩ කළ චින්තන ජයසේන විකල්ප සහ තීරු පුවත්පත් කලාවේ දැවැන්තයකු වෙයි. වරෙක උපහාසයෙන් යුතු වාග් මාලාවකින් සිය ඉලක්කය කරා යොමු වූ චින්තන තවත් ලිපියකින් තමාට අවශ්‍ය පුද්ගලයන් කරා සමීප වූයේ නිර්දය සහ නිර්භීත රචනා ශෛලියකිනි. වෙළෙඳ ප්‍රචාරණ පාඨ නිර්මාණකරණයේ නිසග කුසලාතවයකින් යුක්තව සිටි චින්තන ජයසේනයන් විසින් නිර්මාණය කරන ලද ඇතැම් යෙදුම් වසර ගණනාවක් ගතවීත් තවමත් ජනතාව අතර රැඳී පවතින්නේ අමරණීය ආකාරයටයි. චින්තන ජයසේන සම්බන්ධයෙන් බීබීසී සංදේශය සමඟ සාකච්ඡාවකදී ඉරුදින ප්‍රධාන කර්තෘ විමලනාත් වීරරත්න සඳහන් කළේ චින්තන සාම්ප්‍රදායික මට්ටමින් මිදී අලුත් අදහස් මගින් කියවන්නා තැති ගැන්මකට ලක් කළ බවයි. බොහෝ පුවත්පත් තවත් තීරුවක් හැටියට 'කොලම්' පළ කළත් චින්තන සිය 'කොලම' නමැති  පුවත්පත් තීරු ලිපිය මගින් නව මානයක් දිසාවට ගමන් ගත් බවයි සම්මානලාභී තීරුලිපි රචයකු වන විමලනාත් වීරරත්න පවසන්නේ. ඒ අතරම  චින්තන ජයසේනයන් සිනමා නාට්‍ය සහ සංගීත ක්‍ෂේත්‍රයේ සිදු කළ අගැයුම් සහ විවේචන පාඨක ඇස් ඇරවීමක් වූ බවයි ඉරුදින කතුවරයාගේ විග්‍රහය වන්නේ.  ", "URL": "https://www.bbc.com//sinhala/sri-lanka-36964336", "Category": null, "Parent URL": null}