{"Source": "bbc", "Timestamp": "16 ජනවාරි 2023", "Headline": "වසන්ත මුදලිගේ සිරගත කර දින 150යි:අත්තනෝමතික රඳවා තබාගැනීමට එරෙහිව මානව හිමිකම් සංවිධාන 7කින් රජයට බලපෑම්  !", "News Content": "අන්තර් විශ්වවිද්‍යාල ශිෂ්‍යබල මණ්ඩලයේ කැඳවුම්කරු වසන්ත මුදලිගේ ත්‍රස්තවාදය වැළැක්වීමේ පනත යටතේ අත්අඩංගුවට ගෙන සිරගත කර අදට (ජනවාරි 16 වැනිදාට) දින 150ක් සම්පුර්ණ වෙයි. ඔහු නිදහස් කරන්නැයි බලකරමින් අන්තර් විශ්ව විද්‍යාල ශිෂ්‍යබල මණ්ඩලය ඇතුලු සංවිධාන අද කොළඹදී විරෝධතාවක් පැවැත්වීමට කටයුතු යොදා ඇත. ඒ, වසන්ත මුදලිගේ නිදහස් කරන ලෙස රජයට බලකිරීමේ ප්‍රයත්නය තවත් තිව්‍ර කරමින්ය. මේ අතර වසන්ත මුදලිගේ අත්තනෝමතික ලෙස  රඳවා තබා ගැනීම ශ්‍රී ලංකා රජය වහාම අවසන් කළයුතු බව ජාත්‍යන්තර මානව හිමිකම් සංවිධාන 7ක් අද (ජනවාරි 16 වැනිදා) අවධාරණය කළහ. අදාළ ජාත්‍යන්තර මානව හිමිකම් සංවිධාන 07  ඒකාබද්ධ ප්‍රකාශයක් නිකුත් කරමින්, පෙන්වා දෙන්නේ, අවිහිංසාවාදී විරෝධතාවලට සම්බන්ධ ශිෂ්‍ය ක්‍රියාකාරිකයෙකු අත්තනෝමතික මෙලෙස  රඳවා තබා ගැනීම සඳහා ත්‍රස්ත මර්දන නීති අනිසි ලෙස භාවිතා කිරීම ප්‍රකාශනයේ නිදහස, ඇසුරු කිරීම සහ සාමකාමී රැස්වීම යන අයිතිවාසිකම් කෙරෙහි දැඩි බලපෑමක් ඇති කරන බවය. \n\nරජයට එරෙහි විරෝධතාකරුවන් \"ත්‍රස්තවාදීන්\" සහ \"ෆැසිස්ට්වාදීන්\" බවටත්,  පවතින ආර්ථික අර්බුදය මධ්‍යයේ යළි විරෝධතා මතුවුවහොත් හදිසි නීතිය සහ හමුදාව යළි යොදවන බවටත්  ජනාධිපතිවරයා තර්ජනය කර ඇතැයිද අදාළ සංවිධාන විසින් පෙන්වා දී ඇත. \n\nඔවුන් පෙන්වා දෙන්නේ 2022 විරෝධතාවලට සහභාගී වූ බව කියන අනෙකුත් ක්‍රියාකාරීන් පසුපසද බලධාරීන් විසින් හඹා යමින් ඇති බවයි. \n ශ්‍රී ලංකා බලධාරීන් විසින් ත්‍රස්තවාදය වැළැක්වීමේ පනත භාවිතය නතර කළ යුතු අතර එය කඩිනමින් අවලංගු කළ යුතු බවත් ජාත්‍යන්තර මානව හිමිකම් සංවිධාන පෙන්වා දී ඇත. \n\nසාධාරණ ඇප විභාග සඳහා ප්‍රමාණවත් ප්‍රවේශයක් සහතික කරමින්, ත්‍රස්තවාදය වැළැක්වීමේ පනත යටතේ රඳවා සිටින ඕනෑම අයෙකු රඳවා තබා ගැනීම සම්බන්ධයනේ බලධාරීන් වහාම සමාලෝචනය කළ යුතු බවත් අදාළ සංවිධාන අවධාරණය කළහ. \n\nජාත්‍යන්තර ප්‍රමිතීන්ට අනුකූල නොවන චෝදනාවලට මුහුණ දී සිටින සියලුම විරෝධතාකරුවන් ද නිදහස් කළ යුතු බව එම සංවිධාන පෙන්වා දෙති. \n\n\"ප්‍රකාශනයේ නිදහසට සහ සාමකාමීව රැස්වීමට ඇති අයිතියට ශ්‍රී ලංකා රජය සම්පූර්ණයෙන්ම ගරු කළ යුතුයි.\" අදාළ මානව හිමිකම් සංවිධාන  අවධාරණය කළහ. අන්තර් විශ්වවිද්‍යාල භික්ෂුබල මණ්ඩලයේ කැඳවුම්කරු ගල්වැව සිරිධම්ම හිමි අවධාරණය කළේ ශිෂ්‍ය ක්‍රියාකාරීන් හා අරගලකරුවන්ට එරෙහිව රජය ගෙන යන  මර්දනයට රජය බිය නොවන බවයි “මර්දනයට ශිෂ්‍ය ව්‍යාපාරය බය නැහැ. මේ මර්දනයට අපි බය නැහැ.” උන්වහන්සේ අවධාරණය කළහ. \n \nඋන්වහන්සේ අවධාරණය කර සිටියේ “69 ලක්ෂයක් ඡන්ද ගත්තු, තුනෙන් දෙකක බලයක් ගත්තා කියලා පම්පෝරි ගහපු ගෝඨාභය රාජපක්ෂ ප්‍රමුඛ ආණ්ඩුව මේ රටේ ජනතාව පලවා හැරීමට උත්සහ කළා නම් කිසිම බලයක් නැති රනිල් වික්‍රමසිංහලට අපි කියනවා ඔය පම්පෝරි ගැහැලිවලට අපි බය නැහැ. ඔය නීතිය පාවිච්චිකරන මැදිහත් වීම්වලට අපි බය නැහැ.” \n\nඅන්තර් විශ්වවිද්‍යාලීය ශිෂ්‍ය බල මණ්ඩලයේ වැඩබලන කැඳවුම්කරු ටෙරන්ස් රොඩ්රිගූ පෙන්වා දුන්නේ  වසන්ත මුදලිගේ දින 150ක්, මාස 05ක් සිරගතකර  තබා ගෙන සිටින්නේ උද්ඝෝෂණ පැවැත්වීමේ චෝදනා මත බවයි. \n \n“උද්ඝෝෂණ කළා  කියලා ඒක ත්‍රස්තවාදී ක්‍රියාවක් කියලා මාස 05ක් රඳවා තබා ගන්නේ මොන රටේද මොන ලෝකෙද කියලා අපි අහන්න කැමතියි.” ඔහු ප්‍රශ්න කළේය. \n\n“මේ රටේ දැවැන්ත ජනතාවක් ඒ  උද්ඝෝෂණවලට  සහභාගි වුණා. වසන්ත සහෝදරය විතරක් නෙමේ. එතකොට කොහොමද වසන්ත සහෝදරයා විතරක් සිරකරලා තබාගෙන ඉන්නේ. ඒ නිසා වසන්ත සහෝදරයා නිදහස් කිරීමට අදාළ මැදිහත් වීම වහාම කරන්න කියලා රනිල් රාජපක්ෂ ආණ්ඩුවට අපි බලකර සිටිනවා.” \n\nවසන්තගේ නිදහස වෙනුවෙන් අන්තර් විශ්වවිද්‍යාල ශිෂ්‍යබල මණ්ඩලය ඇතුලු සංවිධාන පසුගිය සති කිහිපය තුළම විවිධ ක්‍රියාකාරකම්වල නිරත විය. \n\nදැනට රක්ෂිත බන්ධනාගාරත කර සිටින වසන්ත මුදලිගේ නිදහස් කරන ලෙස ඉල්ලමින් ‘හෘදසාක්‍ෂිය’ යන තේමාව යටතේ දිවුරුම් ප්‍රකාශ 1000 ක් අත්සන් කිරීමේ ව්‍යාපාරයක් (ජනවාරි 9 වැනිදා) පස්වරුවේ ගාලුමුවදොරදී පැවැත්විණි. \n\nගාලුමුවදොරට පැමිණ සිටි පිරිස එහිදී අධිකරණයට ඉදිරිපත් කිරීම සඳහා දිවුරුම් ප්‍රකාශවලට අත්සන් තැබූහ. \n\n2021 වසරේ අගොස්තු 18 වැනිදා අන්තර් විශ්වවිද්‍යාල ශිෂ්‍ය බල මණ්ඩලය කොළඹ පැවැත්වූ විරෝධතාවක් අතරතුර වසන්ත මුදලිගේ ඇතුළු 19 දෙනෙකු පොලිස් අත්අඩංගුවට පත්වූ අතර වසන්ත මුදලිගේ ඇතුළු තිදෙනෙකු හැර 15 දෙනෙකු අධිකරණයට ඉදිරිපත් කිරීමෙන් පසුව ඇප මත මුදා හැරිණි. \n ආරක්ෂක අමාත්‍යවරයා ලෙස ජනාධිපති රනිල් වික්‍රමසිංහගේ අනුමැතිය මත ලබා ගත් රැඳවුම් නියෝගයකට අනුව වසන්ත මුදලිගේ සහ පුජ්‍ය ගල්වැව සිරිධම්ම හිමි දින 90කට ආසන්න කාලයක් රඳවා තබා ගැණින. \n\nඅන්තර් විශ්විද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සමඟ අත්අඩංගුවට ගෙන දින 90ක රැඳවුම් භාරයේ සිටි ශිෂ්‍ය ක්‍රියාකාරික හෂාන් ජීවන්ත ගුණතිලක පමණක් (ඔක්තෝබර් 7) වැනිදා තංගල්ල රැඳවුම් මධ්‍යස්ථානයෙන් මුදා හැරියේය. ඒ දින 50කට පසුවය. \n\nහංවැල්ල කොඩිකන්ද ආරණ්‍ය සේනාසනයේ වැඩ වෙසෙන පූජ්‍ය ගල්වැව සිරිධම්ම හිමි, නාරාහේන්පිට ප්‍රදේශයේදී බොරැල්ල පොලිසිය විසින් අත්අඩංගුවට ගෙන තිබුණේ 2022 අගෝස්තු 22 වැනිදාය. \n\nඒ, 2022.06.09 වන දින පොලිස් මූලස්ථානය ඉදිරිපිට නීති නීති විරෝධී රැස්වීමක සාමාජිකයෙකු වීමේ චෝදනා මතයි. \n\nත්‍රස්තවාදය වැළැක්වීමේ පනත යටතේ අත්අඩංගුවට ගෙන රඳවා තබා පසුව රක්ෂිත බන්ධනාගාර ගත කළ ගල්වැව සිරිධම්ම හිමියන් ඇප මත මුදා හරින ලෙස කොළඹ මහෙස්ත්‍රාත් අධිකරණය පසුගිය වසරේ නොවැම්බර් 23 වැනිදා නියෝග කරනු ලැබීය. ඒ, දින 108කට පසුවය. \n\nකොළඹ මාර්ග අවහිරකර උද්ඝෝෂණ පැවැත්වීම වළක්වමින් අධිකරණ නියෝග ලබා ගැනීමට පොලිසිය කටයුතු කර තිබේ. \n\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව බීබීසී සිංහල සමග පැවසුවේ කොම්පඤ්ඤ වීදිය හා මරදාන පොලිස් ස්ථාන මගින් එම අධිකරණ නියෝග ලබා ගෙන ඇති බවය. \n\nඒ අනුව යුනියන් පෙදෙස දෙසින් ගාලුමුවදොරට ඇතුලුවීම තහනම් කරමින් කොම්පඤ්ඤ වීදීය පොලිසිය අධිකරණ නියෝගයක් ලබා ගෙන ඇතැයි පොලිස් මාධ්‍ය ප්‍රකාශකවරයා සඳහන් කළේය. \n\nකොළඹ රෝහල් චතුරශ්‍රය  හා අවට රෝහල්වලට බාධාවක් වන පරිදි ඩීන්ස් පාර - සීමන් හංදිය දක්වා මාර්ග සහ පදික වේදිකා භාවිත කළ නොහැකි පරිදි අවහිර කරමින් පවත්වන උද්ඝෝෂණ හා පෙළපාලි තහනම් කරමින් මරදාන පොලිසිය විසින් ද අධිකරණ නියෝගයක් ලබා ගෙන ඇති බව ඔහු පැවසීය.\n ", "URL": "https://www.bbc.com/sinhala/articles/clkx10p4jw2o", "Category": null, "Parent URL": null}