{"Source": "bbc", "Timestamp": "7 ජනවාරි 2014", "Headline": "වංචා චෝදනා මත ස්පාඤ්ඤ රජ කුමරියට වරෙන්තු", "News Content": "අදාළ නඩුවේ සැකකරුවකු ලෙසින් නම් කෙරුණු ක්‍රිස්තිනා කුමරිය ලබන මාර්තු මාසයේ මැයොර්කා දූපතේ අධිකරණය ඉදිරියේ පෙනී සිටීමට නියමිතයි. ඇයගේ සැමියා වන ඉනාකි උර්දන්ගරින් විසින් පවත්වා ගෙන යනු ලබන පුණ්‍යායතනයකට ලබා දුන් මහජන මුදල් අනිසි ලෙස භාවිතා කළ බවට එල්ල වී තිබෙන චෝදනා පිළිබඳව ඔහුට විරුද්ධව වසරකට වැඩි කාලයක් පරීක්ෂණ පැවැත්වෙමින් තිබේ. තමන් කිසිදු වරදක් කොට නැති බවයි, ඔහු පවසන්නේ. මෙම නඩු විභාගය හේතුවෙන් ස්පාඤ්ඤයේ රජ පවුල ප්‍රබල අපහසු තත්වයකට මුහුණ දී සිටින බව පවසන වාර්තාකරුවෝ, ජනතා හද ගැස්ම නොහඳුනන බවට රජ පවුලට එල්ල වන චෝදනා මෙමගින් තවත් උත්සන්න වී තිබෙන බවද පවසති. ", "URL": "https://www.bbc.com//sinhala/world/2014/01/140107_spain_princess_corruption", "Category": null, "Parent URL": null}