{"Source": "bbc", "Timestamp": "5 අප්‍රේල් 2018", "Headline": "මිනීමැරුම් ගැන ඉඟි දෙන 'ඇපල්' අත් ඔරලෝසු", "News Content": "මිර්නා නිල්සන් 2016 දී ඝාතනය වන විට ඇය 'ඇපල්' අත් ඔරලෝසුවක් පැළඳගෙන සිටියාය. මිර්නාගේ ඝාතනය සම්බන්ධයෙන් ඇයගේ ලේලිය වන කැරොලයින් නිල්සන්ට චෝදනා එල්ල විය. නමුත් ඇය පවසා සිටියේ නිවසට ඇතුළු වූ පුරුෂයන් කණ්ඩායමක් සිද්ධිය වන අවස්ථාවේ ඇයව බැඳ දමා තිබූ බවයි.  නමුත්, කැරොලයින් පවසා සිටියාට වඩා පැය කීපයකට පෙර මිර්නා නිවසට ඇතුළු වී ඇති අතර, සැඟවී සිට පහර දී ඇයව ඝාතනය කර ඇති බවට 'ස්මාර්ට්' අත් ඔරලෝසුවේ සටහන් වූ දත්තවලින් හෙළි විය.     පිරිසක් මෝටර් රථයකින් නැන්දම්මා ලුහුබඳිමින් නිවස දක්වා පැමිණි බව කැරොලයින් පොලිසියට ප්‍රකාශ කර සිටියාය.  නැන්දම්මා සහ මෙම පිරිස අතර මිනිත්තු විස්සක පමණ කාලයක් බහින්බස් වීමක් සිදු වූ අතර, එම අවස්ථාවේ දී කැරොලයින් නිවසේ මුළුතැන් ගෙට වී දොර වසා ගෙන සිටි නිසා පහර එල්ල කරන ශබ්දය ඇසී නැති බව කැරොලයින් පැවසූවා යැයි ABC පුවත් වාර්තා කර තිබිණි.   රාත්‍රී දහයට පමණ කැරොලයින් ඉතා කලබලයට සහ දුකට පත්ව නිවසින් පිටතට එනු දුටු අසල්වැසියෙකු ඒ පිළිබද පොලීසියට දන්වා ඇත.  ප්‍රහාරකයන් තමන්ව බැඳ දමා තිබුණත්, ඔවුන් නිවසින් පිටත් වූ පසු බැමි ලිහා ගෙන පිටතට පැමිණි බව කැරොලයින් පවසා ඇත.    නමුත් මිර්නාගේ 'ස්මාර්ට්' අත් ඔරලෝසුවේ සටහන් වී තිබුණ දත්ත අනුව කැරොලයින් අසත්‍ය ප්‍රකාශ ලබා දෙන බව ඔප්පු කළ හැකි යැයි පැමිණිල්ලේ නීතීඥ කාමෙන් මැටේඕ පැවසුවාය.  2016 සැප්තැම්බර් මස, ඕස්ට්‍රේලියාවේ වැලී වීව් ප්‍රදේශයේ පිහිටි ඔවුන්ගේ නිවසේ රෙදි සෝදන කාමරයක තිබී පනස්හත් හැවිදිරි මිර්නාගේ සිරුර සොයා ගන්නා ලදී.     මේ තොරතුරුද දැනගන්න: \"ඇපල් ස්මාර්ට් අත් ඔරලෝසුවෙන් ලබා ගත් සාක්ෂි මත පදනම්ව කැරොලයින් පොලීසියට දීලා තිබෙන ප්‍රකාශ අසත්‍යයි කියා ඔප්පු කරන්න පුළුවන්\" යැයි කාමෙන් පැවසුවාය.  \"මේ වගේ ඔරලෝසුවකට පුළුවන්... එහි තිබෙන සංවේදක මඟින් පුද්ගලයෙකුගේ චලනය සහ එය පැළඳගෙන සිටින පුද්ගලයා චලනය වන වේගය ගැන දත්ත ගබඩා කර ගන්න... එයට හදවත ගැහෙන වේගයද මනින්න පුළුවන්,\" ඇය පැවසීය.    \"මියගිය කාන්තාවට පහර දී ඇත්තේ සවස 6.38 ට පමණ. සවස 6.45 වෙද්දී ඇය අනිවාර්යයෙන්ම මිය ගිහින් තිබෙනවා\" යැයි කාමෙන් පැවසුවාය.   \"අධිකරණය මේ සාක්ෂිය පිළිගතහොත්, මියගිය කාන්තාව සහ පුරුෂයන් අතර නිවසේ රෙදි සෝදන කාමරයෙන් පිටත විනාඩි විස්සක කාලයක් බහින්බස් වීමක් සිදු වූ බවට චූදිතයා ඉදිරිපත් කරන තර්ක බිඳ වැටෙනවා.\" \"කැරොලයින් නිවසින් එළියට පැමිණ ඇත්තේ රාත්‍රී 10 ට පමණ. නමුත් ඇපල් අත් ඔරලෝසුවේ සටහන් වී ඇති දත්ත සාක්ෂි ලෙස පිළිගතහොත්, ඇය එළියට පැමිණ ඇත්තේ ප්‍රහාරය එල්ල කර පැය තුනකට පසුව බව ඔප්පු වෙනවා,\" කාමෙන් තවදුරටත් පැවසුවාය.      \"පැමිණිල්ලේ නඩුව ශක්තිමත් බව පෙනෙනවා\" යැයි සඳහන් කළ මහේස්ත්‍රාත් ඔලිවර් කොඑන් කැරොලයින්ට ඇප දීම ප්‍රතිෂේප කර ඇත.   ලබන ජූනි මස නැවත මෙම නඩුව විභාගයට ගැනීමට නියමිතය. තවත් තොරතුරු: ලෝකයේ උසම ඔරලෝසු කණුව ඉන්දියාවේ ", "URL": "https://www.bbc.com//sinhala/world-43642912", "Category": null, "Parent URL": null}