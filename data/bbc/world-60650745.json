{"Source": "bbc", "Timestamp": "7 මාර්තු 2022", "Headline": "යුක්රේන ආක්‍රමණය: \"රුසියානු කොන්දේසි පිළිගන්නේ නම් ආක්‍රමණය අවසන්කෙරෙනු ඇත\"", "News Content": "ක්‍රෙම්ලිනයේ ප්‍රකාශක දිමිත්‍රි පෙස්කොව් පවසන්නේ, යුක්රේනය ක්‍රිමියාව රුසියානු ප්‍රදේශයක් ලෙසත්, ඩොනෙට්ස්ක් සහ ලුහාන්ස්ක් ස්වාධීන රාජ්‍යයන් ලෙසත් පිළිගත යුතුබව යි. මීට අමතරව, යුක්රේනය සිය ව්‍යවස්ථාව සංශෝධනය කළ යුතු අතර, ඕනෑම කණ්ඩායමකට (උදාහරණයක් ලෙස නේටෝ වැනි) එක්වනබවට සිදුකෙරෙන ප්‍රකාශ ප්‍රතික්ෂේප කළ යුතුබව පෙස්කොව් ප්‍රකාශ කරයි. රුසියාව යුක්රේනයෙන් \"හමුදාකරණය ඉවත්කිරීම\" අවසන් කරනබවත්, මෙම කොන්දේසි සපුරා ඇත්නම් රුසියානු හමුදා ක්‍රියාමාර්ගය \"මොහොතකින් නතරවනු ඇතිබවත්\" ඔහු වැඩිදුරටත් සඳහන් කරයි. රුසියාව තවදුරටත් යුක්රේන භූමියට හිමිකම්පෑමට උත්සාහ නොකරනබව ද ක්‍රෙම්ලිනයේ ප්‍රකාශකයා අවධාරනය කරයි. යුක්රේන සහ රුසියානු පාර්ශවයන් අතර තෙවන සාකච්ඡා වටය පැය කිහිපයකින් පැවැත්වීමට නියමිත ය. යුක්රේන නිලධාරීන්ට අනුව, මෙම සාකච්ඡාවන් කියෙව් වේලාවෙන් ප.ව. 4ට (ශ්‍රී ලංකා වේලාවෙන් ප.ව. 07.30ට) ආරම්භවීමට නියමිතව ඇත. රුසියාවේ විදේශ අමාත්‍ය සෙර්ගෙයි ලැව්රොව්, එළඹෙන බ්‍රහස්පතින්දා (මාර්තු 10 දා) තුර්කියේ ඇන්ටාලියාහි දී යුක්රේන විදේශ අමාත්‍ය දිමිත්‍රෝ කුලේබා හමුවීමට අපේක්ෂා කරයි. මෙම හමුව යෝජනා වී ඇත්තේ රුසියාව යුක්රේනය ආක්‍රමණය කරමින් සිටින පසුබිමක යි.  යුක්රේනය පවසන්නේ නගර කිහිපයක ජනයා වාසය කරන ප්‍රදේශවලට දිගින් දිගටම රොකට් ප්‍රහාර එල්ලවී ඇතිබවත් හා, කියෙව් අගනුවර දැඩි ප්‍රහාරයකට මුහුණදිය හැකිබවත් ය. පසුගිය පැය කීපය තුළ යුක්රේනයේ සිදුවූ දේ මෙසේ යි:  රුසියාව විසින් යුක්රේනයේ නගර කීපයක් හරහා මානුෂීය කොරිඩෝ පිහිටුවීම යෝජනා කරන ලදබව අපි ඉහත සඳහන් කළෙමු. එහි සඳහන්වන නගර අතරින්, යුක්රේනයේ අනෙකුත් ප්‍රදේශ වෙතට දිවෙන ඉවත්කිරීමේ මාර්ග ඇත්තේ කුඩාම නගර වන වන මරියුපෝල් සහ සුමි සිට පමණි.  අනෙක් නගරයන්ගේ සිට ඇරඹෙන කොරිඩෝවන් සියල්ල රුසියාව සහ බෙලරුස් හරහා දිවෙන්නේ ය.  යුක්රේන ජනපති සෙලෙන්ස්කිගේ මාධ්‍ය ප්‍රකාශකයෙකු මෙම යෝජනාව \"සම්පූර්ණයෙන්ම සදාචාරවිරෝධී\" ලෙස හැඳින්වූයේ, රුසියාව \"ජනතාවගේ දුක් වේදනා භාවිතාකර රූපවාහිනී පින්තූරයක් නිර්මාණය කිරීමට\" උත්සාහ දරනබව පවසමිනි. එක්සත් රාජධානියේ රජයේ අමාත්‍ය ජේම්ස් ක්ලෙවර්ලි ද තාවකාලික සටන් විරාමයක් සඳහා වන රුසියානු සැලසුම් - එනම්, සිවිල් වැසියන්ට බෙලරුස් හෝ රුසියාව වෙත දිවෙන මානුෂීය කොරිඩෝවන්ට ප්‍රවේශවීමට ඉඩ සැලසීම - \"විශ්වාස කළ නොහැකි තරම් නරුමයැ\"යි ප්‍රකාශ කළේ ය. \"මේ වන විට තමන්ගේ සියල්ලම විනාශ කරමින් සිටින රටක් තුළට ඉවත්වයෑමට ඉඩ සැලසීම විකාරයක්,\" අමාත්‍යවරයා BBC Breakfast වැඩසටහන වෙත පැවසීය. එක්සත් රාජධානිය යුක්රේනියානුවන්ට සිය ආරක්ෂාව සලසාගැනීම සඳහා නොනවත්වා උපකාර කරනබව ප්‍රකාශ කළ ඔහු, ආර්ථික සහ මානුෂීය සහයෝගය යන දෙවගම සපයනබව ද පැවසීය. චීනයේ රතු කුරුස සංවිධානය ද යුක්රේනයට මානුෂීය ආධාර සපයනු ඇතිබව චීන විදේශ අමාත්‍ය වැන්ග් යී ප්‍රකාශ කළේ ය. ඔහු මේබව සඳහන් කළේ රාජ්‍යතාන්ත්‍රික සාකච්ඡා දිගින් දිගටම පවත්වාගෙන යන ලෙස ඉල්ලා සිටින අතරේ දී ය. රුසියාව සමග චීනයේ මිත්‍රත්වය \"පර්වතයක් මෙන්\" ශක්තිමත්බැව් අවධාරණය කළ ඔහු, දෙරට අතර සහයෝගීතාවයේ අපේක්ෂාවන් ඉතා පුළුල්යැ යි සඳහන් කළේ ය. යී මෙසේ ප්‍රකාශ කළේ, ඕස්ට්‍රේලියානු අගමැති ස්කොට් මොරිසන් රුසියාව හෙළා දකින ලෙස චීනයට බල කිරීමෙන් පැය කිහිපයකට පසුව යි. චීනය ස්වෛරීභාවයට සහ භෞමික අඛණ්ඩතාවට ගරුකිරීම ගැන යළි යළිත් කතාකර ඇතැ යි පැවසූ මොරිසන්, \"ඉතිහාසයේ මෙම සන්ධිස්ථානයේ දී, එම කතා හුදෙක් වචනවලට පමණක් සීමා වූ ඒවා නොවේයැ යි පෙන්නුම් කිරීම චීනයට භාර යි,\" ද, \"වෙනත් කිසිදු රටකට චීනයට වඩා රුසියාව කෙරෙහි මෙතරම් විශාල බලපෑමක් ඇතිකළ නොහැකි ය,\"යි ද පවසා සිටියේ ය.  මේ අතරේ, රුසියාවේ මහ බැංකුව සමග ගනුදෙනු කිරීම අත්හිටුවනබව දකුණු කොරියාව පවසා තිබේ. මීට පෙර එක්සත් ජනපදය ද රුසියාවේ මහ බැංකුව, මුදල් අමාත්‍යාංශය, සහ ස්වෛරී ධන අරමුදල් සමග ගනුදෙනු කිරීම තහනම්කර තිබුණි. යුරෝපා සංගමය ද එවැනිම ක්‍රියාමාර්ග ප්‍රකාශයට පත්කර ඇත. අනෙකුත් බටහිර ජාතීන් විසින් පනවන ලද දඬුවම් මඟහැරීම සඳහා වන මූලස්ථානයක් ලෙස නවසීලන්තය භාවිතා කිරීම වැළැක්වීමේ අරමුණින්, එරට විසින් රුසියානු ජාතිකයින් දුසිම් ගණනක් ඉලක්කකර ගනිමින් නව සම්බාධක ලැයිස්තුවක් ප්‍රකාශයට පත්කර තිබේ. නව නීති මඟින් රුසියානු කතිපයාධිකාරීන් සියදෙනෙකුට සංචාරක තහනමක් පැනවෙන අතර, ඒ හරහා මොස්කව්හි ලියාපදිංචිකර ඇති සුපිරි යොට් යාත්‍රා, නෞකා, සහ ගුවන්යානා නවසීලන්තයේ ගුවන් සීමාවට හෝ මුහුදු සීමාවට ඇතුළුවීම වළක්වනබව අගමැති ජසින්ඩා ආර්ඩන් පැවසුවා ය.  ", "URL": "https://www.bbc.com//sinhala/world-60650745", "Category": null, "Parent URL": null}