{"Source": "bbc", "Timestamp": "28 දෙසැම්බර් 2017", "Headline": "පිරිවෙන් අධ්‍යාපනයට පහසුකම් මදි - උසස් පෙළ ප්‍රථම ස්ථානය ලැබූ භික්ෂූන් වහන්සේ", "News Content": "පූජ්‍ය පත්බේරියේ මුනින්දවංශ හිමියන් පවසන ආකාරයට ශ්‍රී ලංකා ඉතිහාසයේ කලා විෂය ධාරාව සඳහා භික්ෂූන් වහන්සේ නමක් වැඩිම ලකුණු ලබාගෙන තිබෙන්නේ ප්‍රථම වතාවටය.  \"මීට කලින් 1960 ගණන්වල එක හාමුදුරු නමකට දෙවෙනි ස්ථානය ලැබිල තියෙනව කියල කියනවා. නමුත් දැන් තියන මතයට අනුව මම තමයි ප්‍රථම වතාවට ප්‍රථම ස්ථානයට ඇවිල්ල තියෙන්නේ,\" එහිමියෝ බීබීසී සිංහල සේවයට පැවසූහ.  විශේෂයෙන්ම රත්නපුර සද්ධම්මාලංකාර පිරිවෙනේ ආචාර්ය මණ්ඩලයේ සහ ඇතැම් උපකාරක පන්තිවල ද මග පෙන්වීමෙන් මෙවැනි ජයග්‍රහණයක් ලබාගැනීමට හැකිවීම පිළිබඳව මහත් සතුටක් දැනෙන බව සඳහන් කළ උන් වහන්සේ, විශ්ව විද්‍යාලයට ඇතුළු වී ඉතිහාසය විෂය සඳහා උපාධියක් හැදෑරීමට බලාපොරොත්තු වන බව ද පැවසූහ.  \"අපේ ගුරුවරු හොඳයි. ඒත් අපිට ඉගෙන ගැනීමට තියෙන පහසුකම්, උදාහරණයක් විදියට තාක්ෂණය ගත්තොත් පහසුකම් මදි කියල තමයි කියන්න තියෙන්නේ පිරිවෙන්වල.\"  පිරිවෙන්වලට ලබන පහසුකම් පිළිබඳව \"බොහෝ දුරට රජයෙන් සොයා බැලීම් කරනවා අඩුයි,\" බව බීබීසී සිංහල සේවය සමග කියා සිටි පත්බේරියේ මුනින්දවංශ හිමියෝ, පිරිවෙන්වලට \"පාසලට තරම්\" පහසුකම් නොලැබෙන බව පෙන්වා දුන්හ.  පිරිවෙන් අධ්‍යාපනය නගා සිටුවීම පිණිස තමා ලබාගත් ජයග්‍රහණය උපයෝගී කරගැනීම එහිමියන්ගේ අපේක්ෂාවය.  බොහෝ භික්ෂූන් වහන්සේට පිරිවෙන්වල හෝ අධ්‍යාපනය ලැබීමේ හැකියාව පවතින නමුත් එවැනි පහසුකමක් හෝ නොමැති භික්ෂුණී වහන්සේ පිළිබඳව විමසූ අවස්ථාවේ පත්බේරියේ මුනින්දවංශ හිමියන් කියා සිටියේ ශ්‍රී ලංකාවේ සියලු දෙනාටම නිදහස් අධ්‍යාපනය ලැබීමේ අයිතිය හිමි විය යුතු බවය.  තවත් යොමු: විභාග කොමසාරිස් ජනරාල්වරයා විසින් නිකුත් කරන ලද ප්‍රතිඵල ප්‍රකාර විභාගයට පෙනී සිටි අයදුම්කරුවන් 253,483 ක් අතරින් විශ්ව විද්‍යාල ප්‍රවේශය සඳහා සුදුසුකම් ලැබ තිබෙන්නේ 163,104 ක් පමණි.  ඒ අනුව ශිෂ්‍ය ශිෂ්‍යාවන් 90,379ක් විශ්ව විද්‍යාල ප්‍රවේශය සඳහා සුදුසුකම් ලබා නැත.  විභාග ප්‍රතිඵල ලබාගැනීම පිණිස www.doenets.lk වෙබ් අඩවියට පිවිසෙන මෙන් විභාග අපේක්ෂකයන්ට දැනුම් දෙන විභාග දෙපාර්තමේන්තුව, ප්‍රතිඵල නැවත සමීක්ෂණය කිරීම පිණිස අයදුම් කිරීමේ අවසාන දිනය ලබන වසරේ ජනවාරි 15 වෙනි දින බව ද නිවේදනය කර තිබේ.  එක් එක් විෂය ධාරාව සඳහා දිවයිනේ ප්‍රථම, දෙවන හා තෙවන ස්ථාන ලබාගත් ශිෂ්‍ය ශිෂ්‍යාවන්ගේ නම්, ඔවුන් පෙනී සිටි පාසල ද සමග පහත දැක්වේ.  ", "URL": "https://www.bbc.com//sinhala/sri-lanka-42503298", "Category": null, "Parent URL": null}