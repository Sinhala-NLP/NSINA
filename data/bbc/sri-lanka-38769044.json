{"Source": "bbc", "Timestamp": "27 ජනවාරි 2017", "Headline": "රාජකීය විදුහලට සිසුන් ඇතුළත් කිරීම: හත්දෙනකුගේ වැඩ තහනම්", "News Content": "අධ්‍යාපන අමාත්‍ය අකිල විරාජ් කාරියවසම් මහතාගේ උපදෙස් මත පත් කළ විශේෂ විමර්ශන කමිටුව සිදු කළ විමර්ශනවලින් අනතුරුව මෙසේ වැඩ තහනමට ලක්වූ නිලධාරීන් අතර සම්මුඛ පරීක්ෂණ මණ්ඩලයේ කටයුතු කළ කොළඹ රාජකීය විදුහලේ නියෝජ්‍ය විදුහල්පතිවරයකු, සහකාර විදුහල්පතිවරයකු හා ගුරුවරයකු ද සිටින බව අධ්‍යාපන අමාත්‍යාංශය නිකුත් කළ නිවේදනයක සඳහන් වේ.  අභියාචනා මණ්ඩලයේ  කටයුතු කළ කැළණිය ධර්මාලෝක විදුහලේ විදුහල්පතිවරයා, මිලාගිරිය ශාන්ත පාවුළු බාලිකා විදුහලේ නියෝජ්‍ය විදුහල්පතිවරියක්, කොළඹ රාජකීය විදුහලේ නියෝජ්‍ය විදුහල්පතිවරයකු සහ ගුරුවරයකු  ද ඇතුළත් බවත් අමාත්‍යංශයේ මාධ්‍ය ලේකම්වරයා නිකුත්කළ නිවේදනයේ දැක්වේ. මීට අමතරව කොළඹ රාජකීය විදුහලේ කම්කරුවකුගේ  වැඩ තහනම් කිරීමට  අධ්‍යාපන අමාත්‍යාංශය පියවර ගෙන ඇත්තේ රාජකීය විදුහලට තම දරුවා ඇතුළත් කිරීමට කූඨ ලේඛන ඉදිරිපත් කළ හේතුවෙනි. කොළඹ රාජකීය විද්‍යාලයට අමතරව තවත් ජනප්‍රිය පාසල් 15 ක් සම්බන්ධ විමර්ශන මේ වන විට ආරම්භ වී ඇති අතර වරදකරුවන්ට තරාතිරම නොබලා නීතිය ක්‍රියාත්මක කරන ලෙස අමාත්‍යවරයා ගෙන් උපදෙස් ලැබී ඇති බවද අධ්‍යාපන අමාත්ය්යාංශය පවසයි.  ", "URL": "https://www.bbc.com//sinhala/sri-lanka-38769044", "Category": null, "Parent URL": null}