{"Source": "bbc", "Timestamp": "3 දෙසැම්බර් 2013", "Headline": "සීඅයිඒ වෙනුවෙන් පෝලන්තයේ 'රහසිගත වධ කඳවුරක්'", "News Content": "2002 වසරේදී උතුරු පෝලන්තයේ දුෂ්කර ප්‍රදේශයක පිහිටි වනාන්තරයකදී ත්‍රස්තවාදී සැකකරුවන්ගෙන් ප්‍රශ්න කිරීමට පෝලන්ත බලධාරීන් ඇමෙරිකාවට අවසර දුන් බවට චෝදනාව විචෘත අධිකරණයේදී එල්ල වූ ප්‍රථම වතාව මෙයයි. ගුවන්තනාමෝ බොක්කේ ඇමෙරිකානු හමුදා බන්ධනාගාරයේ රඳවා සිටින සැකරුවන් දෙදෙනකු වෙනුවෙන් පෙනී සිටින නීතිවේදීන් අධිකරණය හමුවේ කරුණු දැක්වූ අවස්ථාවේදීයි, එම චෝදනාව එල්ල කෙරුණේ. ව්‍යාජ ලෙස මරා දමන බව අඟවමින්, මුහුණ වසා දියේ ගිල්වන බව හැඟෙන සේ ජලය වත් කරමින් සහ ඔවුන්ගේ පවුල්වල සාමාජිකයන්ට ලිංගික අතවර කරන බව පවසමින් එහිදී සිය සේවාදායකයන් දෙදෙනාට වධ බන්ධන පණවා තිබෙන බව ඔවුහු කියා සිටියහ. ", "URL": "https://www.bbc.com//sinhala/world/2013/12/131203_poland_cia", "Category": null, "Parent URL": null}