{"Source": "bbc", "Timestamp": "27 ඔක්තෝබර් 2021", "Headline": "ශ්‍රී ලංකාව: ඩෙංගු රෝග ලක්ෂණ මොනවාද? ප්‍රතිකාර සහ ඖෂධ තිබේද? ඩෙංගු රක්තපාත උණ යනු කුමක්ද? ප්‍රවේසම් වන්නේ කෙසේද?", "News Content": "ඩෙංගු රෝගය පිළිබඳ අවධානයෙන් සිටින ලෙස සෞඛ්‍ය අංශ මහජනතාවගෙන් ඉල්ලා සිටියි.  ජාතික ඩෙංගු මර්දන ඒකකයේ ප්‍රජා සෞඛ්‍ය විශේෂඥ වෛද්‍ය ශිරන්ති සෙනෙවිරත්න කියා සිටියේ වැසි සහිත කාලගුණය සමඟ ඩෙංගු රෝගීන්ගේ යම් වැඩිවීමක් පෙන්නුම් කරන බවය.  වැඩිම රෝගීන් ප්‍රමාණයක් වාර්තා වන්නේ බස්නාහිර පළාතෙන් වන අතර, එය මුළු ගණනෙන් 68%ක් පමණ වන බව ප්‍රජා වෛද්‍යවරිය පවසයි.  ඊට අමතරව මහනුවර, ගාල්ල, මාතර, කුරුණෑගල, බදුල්ල, රත්නපුර සහ කෑගල්ල දිස්ත්‍රික්කවල ද ඩෙංගු රෝගීන්ගේ  වැඩි වීමක් වාර්තා වී තිබේ.  කොරෝනාවෛරස වසංගත තත්ත්වය නිසා පසුගිය කාලය තුළ පරිශ්‍ර පරීක්ෂාවන්වල අඩුවක් දක්නට ලැබුණත්, මේ වන විට ඩෙංගු මදුරු මර්දන වැඩසටහන් බස්නාහිර පළාත සහ නැගෙනහිර පළාත තුළ ක්‍රියාත්මක වෙමින් තිබෙන බව බලධාරීහු පවසති.   ඊට අමතරව සෞඛ්‍ය වෛද්‍ය නිලධාරී කාර්යාල මට්ටමින් පරිසර පරීක්ෂාවන්, දැනුවත් කිරීම ඇතුළු මදුරු මර්දන වැඩසටහන් ක්‍රියාත්මක කර තිබේ. නැවත පාසල් ආරම්භ කිරීමට සූදානම් වන අවස්ථාවේ දී පාසල් පරිශ්‍ර තුල මදුරුවන් බෝවිය හැකි ස්ථාන තිබෙනවා ද යන්න පරීක්ෂාවට ලක් කර පිරිසිදු කිරීමට කටයුතු කළ යුතු බව වෛද්‍ය ශිරන්ති සෙනෙවිරත්න අවධාරණය කළාය.  \"ඩෙංගු වෛරසය සහිත මදුරුවෙකු දෂ්ට කිරීමෙන් ඕනෑම පුද්ගලයකුට රෝගය වැලඳෙන්න පුළුවන්. එමෙන්ම උණ, හිසරදය, ඇස් යට වේදනාව, මස්පිඬු, හන්දිපත් වේදනාව වැනි රෝග ලක්ෂණ ඩෙංගු රෝග ලක්ෂණයි. එම රෝග ලක්ෂණ තියෙනවනම් දින දෙකකට වඩා කල් නොගෙන සුදුසුකම් තිබෙන වෛද්‍යවරයෙක් හමුවෙලා පරීක්ෂණ මගින් ඩෙංගු රෝගය ආසාදනය වී ඇත්දැයි තහවුරු කරගන්න පුළුවන්,\" වෛද්‍යවරිය පැවසීය.  උණ සඳහා යම් ඖෂධයක් ලබා ගන්නවා නම් ඔබ ගත යුත්තේ නියමිත මාත්‍රාවෙන් පැරසිටමෝල් ඖෂධය පමණක් වන අතර, වෙනත් ඖෂධ කිසිම විටක භාවිත නොකළ යුතු බව වෛද්‍යවරිය පැවසුවාය.  එසේ නොමැති වුවහොත් ඩෙංගු රෝගය නිසා ඇතිවන සංකූලතා නිසා රුධිර වහනයක් ඇති වී සුව කිරීමට අපහසු වීමට ඉඩ වැඩි බව විශේෂඥ වෛද්‍ය මතයයි. ඩෙංගු රෝගය වළක්වා ගත හැකි රෝගයක් බැවින් අවට පරිසරය පිරිසිදුව තබා ගැනීමට ක්‍රියා කළ යුතු බව ද  වෛද්‍යවරු අවධාරණය කරති.  ශ්‍රී ලංකාවේ තත්ත්වය  ඩෙංගු රෝගය ශ්‍රී ලංකාවේ වාහක රෝගයන් අතර ප්‍රධාන තැනක් ගන්නා අතර පළමු වරට රසායනාගාර පරීක්ෂණ මගින් ඩෙංගු රෝගය බවට තහවුරු කරන ලද රෝගියකු වාර්තා වුයේ 1962 වසරේදීය.  වෛද්‍ය පර්යේෂණ ආයතනය මගින් කරන ලද පර්යේෂණවලට අනුව 1970 හා 1980 දශකවල ඩෙංගු රෝග ව්‍යාප්තිය නොකඩවා සිදු වී ඇති අතර, වසංගත තත්ත්වයක් ද යම් කාල වකවානු තුළ හටගෙන තිබේ.   කෙසේනමුත්, මෙම කාලය තුළ තීව්‍ර ඩෙංගු රෝග තත්ත්වයක් වන ඩෙංගු රක්තපාත හා ඩෙංගු කම්පන තත්ත්වයන් වාර්තා වී ඇත්තේ ඉතා කලාතුරකිනි.  තවද 1980 -1985 කාලයේ දී වෛරස් රෝග තත්ත්වයන් සඳහා ප්‍රතිකාර ලැබූ රෝගීන්ගෙන් 14% - 24% කට ඩෙංගු ආසාදනය වී තිබී ඇති අතර, වෛරස් කාණ්ඩ හතරම මේ කාලයේදී ශ්‍රී ලංකාව තුළ පැතිර ගිය බවට ද සොයා ගෙන ඇත.   එලෙසම ඩෙංගු  වෛරස් 2 හා 3 යන කාණ්ඩ වැඩි රෝගීන් සංඛ්‍යාවක් තුළ තිබූ බවටද හඳුනාගෙන ඇත. ඩෙංගු වෛරස් කාණ්ඩ 3 හේතුවෙන් පළමුවරට ඩෙංගු රක්තපාත හා කම්පන තත්ත්වය සහිත වසංගත තත්ත්වයක් 1989- 1990 දී වාර්තා විය.  ඩෙංගු 3  වෛරස් කාණ්ඩය ලංකාවේ සංසරණය වී වසර ගණනාවකට පසුව පළමුවරට මෙවැනි තත්ත්වයක් ඇති වූයේ  ඩෙංගු 3  වෛරස් කාණ්ඩයේ  සිදු වූ ජානමය වෙනස් කමක් හේතුවෙන් බවට ද පරීක්ෂකයෝ අනුමාන කරති. එතැන් සිට නියත කාල පරාසයන් වලදී ක්‍රම ක්‍රමයෙන් රෝගීන් සංඛ්‍යාවේ වැඩි වීමක් සහ වඩාත් තීව්‍ර ඩෙංගු රක්තපාත හා කම්පන තත්ත්ව සහිත වූ වසංගත තත්ත්වයන් ශ්‍රී ලංකාව තුල වාර්තා විය. මෙම තත්ත්වයන් මත 1996 වසරේදී ඩෙංගු රෝගය අනිවාර්යයෙන්ම දැනුම් දිය යුතු රෝග ලැයිස්තුවට ඇතුළත් කෙරිණි.  ඩෙංගු වෛරසය දිවයිනේ බොහෝ ප්‍රදේශයන්වල විශේෂයෙන්ම වඩාත් නාගරීකරණය වූ හා ජනාකීර්ණ ප්‍රදේශයන්වල වසර මුළුල්ලේම පැතිර යෑමේ ප්‍රවනතාවක් පෙන්නුම් කරයි.  වැඩි රෝගීන් සංඛ්‍යාවක් වසර මැද (මැයි මස සිට ජූලි මස අතර කාලයේදී ) නිරිත දිග මෝසම් වැසි ආශ්‍රිතව ද  වසර අගදී ( ඔක්තෝබර් සිට ජනවාරි දක්වා) ඊසාන දිග මෝසම් වැසි සහිත කාලගුණය ආශ්‍රිතවද වාර්තා වේ. ශ්‍රී ලංකාවේ දැනට මදුරු වර්ග 140 ක්  පමණ සිටින අතර ඊඩිස් ඊජිප්ටයි හා ඊඩිස් ඇල්බොපික්ටස් යන මදුරු විශේෂ දෙක පමණක් ඩෙංගු රෝග කාරක වෛරසය සංසරණය කිරීම සඳහා දායක වේ. මෙම මදුරු විශේෂ දෙක ඔවුන්ගේ ශරීරයේ ඇති විශේෂ සලකුණු නිසා පහසුවෙන් හඳුනාගත හැකිය. ඊඩිස් මදුරුවාගේ බිත්තර වලට අහිතකර පාරිසරික හා දේශගුණික තත්ත්වයන් දරා ගෙන මාස ගණනාවක් වුවද නොනැසී සිටීමේ විශේෂ හැකියාවක් තිබෙන අතර මේ හේතුවෙන් මදුරුවාගේ කීට අවස්ථා, පිලා අවස්ථා හා සුහුඹුල් අවස්ථාවන් විනාශ කලද මදුරු බිත්තර රැඳි ඇති බඳුනකට ජලය වැටුන විගස බිත්තර පුපුරා නැවත මදුරුවන් බෝ වීමේ හැකියාව ඇත.  බඳුන්වල ඇලී ඇති බිත්තර විනාශ කිරීම සඳහා විශේෂ ක්‍රම වේදයක් දැනට නොමැත. මදුරුවාගේ ජීවන චක්‍රය තුල ඇති මෙවන් අනුවර්තන නිසා බොහෝ අවස්ථාවල ඩෙංගු මදුරුවන් මර්දනය කිරීම එතරම් පහසු නොවන බව ජාතික ඩෙංගු මර්දන ඒකකය පවසයි. ඩෙංගු රෝගය යනු වෛරසයක් මගින් බෝවන රෝගයක් වන අතර ආසාධිත මදුරුවකු වාහකයෙක් ලෙස ක්‍රියා කරයි . මේවා ව්‍යුහයෙන් ඉතා සමාන වුවත් රෝගය බෝ කිරීමේදී වෙනස් වෛරසයන් ක්‍රියා කරයි (DEN 1, DEN 2 , DEN 3, DEN 4). ඩෙංගු අසාදනය නිසා ඇතිවන රෝග තත්ත්වයන් ඉතා විශාල පරාසයක් තුළ විහිදෙන අතර සමහර පුද්ගලයන් කිසිම රෝග ලක්ෂණයක් නොපෙන්වන අතර තවත් කොටසකට රෝග ලක්ෂණ ඇතිවේ. රෝග ලක්ෂණ සහිත අයගෙන් වැඩි ප්‍රමාණයකට සාමාන්‍ය වයිරස් උණ තත්ත්වය, ඩෙංගු උණ හෝ අසාමාන්‍ය රෝග ලක්ෂණ සහිත ඩෙංගු රක්තපාත උණ තත්ත්වයක් ඇතිවිය හැක. ඩෙංගු උණ රෝගයෙදී එක්වර ඇති වන තද උණ, අධික හිසරදය හා ඇස පිටුපස වේදනාව, හන්දිවල හා පේශිවල වේදනාව බොහෝ දුරට ඇතිවන අතර, සමහර රෝගීන්ට රතු පැහැති විහිදුන ස්වභාවයේ දද සහ සමහර අවස්ථාවලදී ලේ ගැලීමේ තත්ත්වයන් (විදුරුමහෙන්, නාසයෙන්, ශ්ලේෂ්මල පටල හා සමෙන්) ඇතිවේ.  ඩෙංගු රක්තපාත උණ, ඩෙංගු ආසාදනයේ තිව්‍ර රෝගී තත්ත්වයක් වන අතර ඉතා කුඩා සංඛාවක් රෝගීන් හට මෙම තත්ත්වය ඇතිවේ.  ඩෙංගු රක්තපාත උණ රෝගයේදී බොහෝ විට පැහැදිලි ව වෙන් කර හඳුනාගත හැකි අවධි 3ක් ඇත: එමෙන්ම, රෝගියා පහත සඳහන් රෝග ලක්ෂණ පෙන්නුම් කරන්නේ නම් වහාම වෛද්‍ය උපදෙස් ලබා ගත යුතුය. ඩෙංගු රෝග තත්ත්වය කලින් හඳුනා ගැනීම ඩෙංගු රෝගය කලින් හඳුනා ගෙන නිසි ප්‍රතිකාර ලබා දීම මගින් ඩෙංගු රෝගයේ සංකුලතා හා අසාද්‍යභාවය අවම කළ හැකිය. ශ්‍රී ලංකාවේ දැනට පවතින තත්ත්වය යටතේ උණ ඇතුළු ඉහත සඳහන් කළ රෝග ලක්ෂණ සහිතව ප්‍රතිකාර සඳහා පැමිණෙන රෝගීන් ඩෙංගු උණ /ඩෙංගු රක්තපාත උණෙන් පෙලෙන බවට සැක කර අවශ්‍ය අවධානය ලබාදීම අත්‍යවශ්‍ය බව ජාතික ඩෙංගු මර්දන ඒකකය පවසයි. සමහර අවස්ථාවන්වලදී කැස්ස, සෙම්ප්‍රතිශ්‍යාව සහ උගුරේ අසාදනය වැනි ශ්වසන පද්ධතිය ආශ්‍රිත රෝග ලක්ෂණ මෙන්ම මළ බද්ධය, පාචනය, වමනය, කඩින් කඩ ඇතිවන බඩේ වේදනාව වැනි ආහාර මාර්ග පද්ධතිය ආශ්‍රිත රෝග ලක්ෂණ ද ඇති විය හැකිය.  කම්පන තත්ත්වයෙන් පැමිණෙන රෝගියෙක් විශේෂයෙන්ම උණ නොමැතිව, අත් පා සීතලව, හෘද ස්පන්දනය වේගවත් ව දුර්වල නාඩි වැටීමක් සහ අඩු රුධිර පීඩනයක් සහිත නම් ඩෙංගු කම්පන තත්ත්වයට පත්ව ඇති බවට විනිශ්චය කරනු ඇත.   උණ වැළදී තෙවෙනි දිනයේදී සියළුම රෝගීන් හට සම්පුර්ණ රුධිර පරීක්ෂණයක් සිදු කිරීම අත්‍යවශ්‍ය වේ.  සමහර විශේෂ රෝගීන් සඳහා පළමු දිනයේම හෝ, පළමුවරට ප්‍රතිකාර සඳහා පැමිණි අවස්ථාවේම රුධිර පරීක්ෂණයක් සිදු කළ යුතුය (ගර්භනී කාන්තාවන්, අවුරුද්දට අඩු ළදරුවන්, මහලු පුද්ගලයන් සහ වෙනත් කල්පවතින රෝග තත්ත්වයන් ඇති පුද්ගලයන්). රුධිර පට්ටිකා ප්‍රමාණය 150,000/ mm3 වඩා වැඩි නම් තෙවෙනි දිනයේ සිට දිනපතා සම්පුර්ණ රුධිර පරීක්ෂාව සිදු කිරීම අත්‍යවශ්‍යය. රුධිර පට්ටිකා ප්‍රමාණය 150,000/ mm3 වඩා අඩුනම් නම් දිනකට දෙවරක් සම්පුර්ණ රුධිර පරීක්ෂාව සිදු කිරීම අත්‍යවශ්‍යයි (රෝහල් ගත කිරීමේ අවශ්‍යතාවය රදා පවතින්නේ, රෝගියාගේ සායනික තත්ත්වය, අවදානම් රෝග ලක්ෂණ පෙන්නුම් කිරීම හා අනෙකුත් සමාජීය අවශ්‍යතා මතය. සෑම විටම වෛද්‍ය උපදෙස් මත කටයුතු කිරීම සුදුසුය). රුධිර පට්ටිකා ප්‍රමාණය 100,000/ mm3 කට අඩු වන අවස්ථාවල දී රෝගියා රෝහලකට ඇතුලත් කිරීම අත්‍යවශ්‍ය වේ.   උණ වැළදී තෙවෙනි දිනයට පසු ඩෙංගු රක්තපාත උණ වැළදුන රෝගීන් ප්ලාස්මා තරලය කාන්දු වීම වැනි සංකුලතා වලට බඳුන් වීමේ අවදානමක් ඇති නිසා ඩෙංගු උණ හා ඩෙංගු රක්තපාත උණ රෝගීන් වෙන් කර හඳුනාගැනීම ඉතා වැදගත් වේ.  ඩෙංගු රක්තපාත තත්ත්වය බොහෝ විට දකින්නට ලැබෙන්නේ උණ බැස යනවත් සමගය. උණ නොමැතිව හෘද ස්පන්දනයේ වේගවත් බවක් හෝ උණ ට අනුපාතික නොවන පරිදි  වේගවත් හෘද ස්පන්දනයක් බොහෝවිට ඇතිවිය හැක.   අල්ට්‍රා සවුන්ඩ් යන්ත්‍රයක ආධාරයෙන් උර කුහරය හා උදර කුහරය තුලට ක්‍රම ක්‍රමයෙන් ප්ලාස්මා තරලය එකතුවන බව පෙන්වීම, අවදානම් අවධියට රෝගියා පත්ව ඇති බවට වඩාත් විද්‍යාත්මක සාක්ෂිය වේ. රෝගියාගේ සායනික රෝග ලක්ෂණ අනුව බොහෝ විට රෝගියා රෝහල් ගත කිරීමේ අවශ්‍යතාවය වෛද්‍යවරයා විසින් තීරණය කරනු ඇත. එහෙත් පහත සඳහන් ලක්ෂණ ඇති රෝගීන් රෝහල්ගත කිරීම අත්‍යවශ්‍ය වේ. ඉහත සඳහන් රෝග ලක්ෂණ නොමැති නමුත් රෝහල් ගත කළ යුතු වෙනත් රෝගීන් පැය 48 ක කාලයක් සායනික වශයෙන් ස්ථාවර හා උණ නොමැති රෝගීන් ඩෙංගු රෝගයෙන් සුවවන අවදියට පත්ව ඇති බවට නිගමනය කල හැකි බව වෛද්‍ය මතයයි. උණ තිබේ නම්... ", "URL": "https://www.bbc.com//sinhala/sri-lanka-59054418", "Category": null, "Parent URL": null}