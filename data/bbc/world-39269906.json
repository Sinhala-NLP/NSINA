{"Source": "bbc", "Timestamp": "14 මාර්තු 2017", "Headline": "ඩිජිටල් උපාංග: කප්පම් ගැනීමේ අවදානමක්", "News Content": "මෘදුකාංගයක් මාර්ගයෙන් ඉහත කී උපාංග අක්‍රිය කෙරෙන අතර ඒවා යළි භාවිතයට ගැනීම සඳහා උපාංග හිමිකරුවන් මුදල් ගෙවිය යුතු බව කියා සිටින අන්තර්ජාල ප්‍රවීණයෝ එවැනි මෘදුකාංගවල ව්‍යාප්තිය පසුගිය වසර තුළ ඉහළ ගොස් ඇති බව පෙන්වා දෙති. ඡායාරූප, විද්‍යුත් තැපැල් පණිවුඩ, සහ ශරීර යෝග්‍යතාව පිළිබඳ තොරතුරු අඩංගු ඩිජිටල් උපාංග ඉහත කී මෘදුකාංගවල ඉලක්ක බවට පත් විය හැක. අන්තර්ජාල අපරාධවල වඩාත් ආක්‍රමණකාරී වර්ධනයක් දක්නට ඇති බව ඒ සම්බන්ධයෙන් කටයුතු කරන ආයතන පෙන්වා දෙයි. ඩිජිටල් උපාංග වැඩි වශයෙන් අන්තර්ජාලයට සම්බන්ධ කිරීම අපරාධකරුවන්ට සිය අවශ්‍යතා සපුරා ගැනීමට අවස්ථාවක්වනු ඇති බව ජාතික අපරාධ ඒජන්සිය සහ ජාතික අන්තර්ජාල ආරක්ෂණ මධ්‍යස්ථානය විසින් නිකුත් කරන ලද ඒකාබද්ධ නිවේදනයක දැක්වේ. මුදල් ගෙවා හෝ යළි ලබාගත යුතු යැයි සැළකෙන ඡායාරූප වැනි පෞද්ගලික තොරතුරු සහ දත්ත අඩංගු උපාංග අපරාධකරුවන්ගේ ඉලක්ක බවට පත් විය හැක. ", "URL": "https://www.bbc.com//sinhala/world-39269906", "Category": null, "Parent URL": null}