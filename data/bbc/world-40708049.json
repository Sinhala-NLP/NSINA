{"Source": "bbc", "Timestamp": "24 ජූලි 2017", "Headline": "දස හැවිරිදි දියණියට ගබ්සාවක් ඉල්ලා දෙමාපියන් ශ්‍රේෂ්ඨාධිකරණයට", "News Content": "තම දියණියගේ දරු ගැබ ඉවත් කිරීමට අවසර දෙනලෙස ඉල්ලා දූෂණයට ලක්වූ දැරියගේ දෙමාපියන් අධිකරණයේ නඩුවක් ගොනු කර තිබේ.  දස හැවිරිදි දැරියගේ ශරීරය දරුවෙකු වැදීම සඳහා ප්‍රමාණවත් ලෙස වැඩී නොමැති බව වෛද්‍යවරු පවසති. ඇය මේවනවිට සති 26ක දරු ගැබක් දරන බව වාර්තා වෙයි. නමුත් ඉන්දීය නීතියට අනුව සති 20ක් ඉක්මවූ දරු ගැබක් ඉවත් කිරීමට අවසර නොමැති අතර එසේ කළ හැක්කේ දරු ප්‍රසූතියේ දී මවගේ ජීවිතය හානි විය හැකි බවට වෛද්‍යවරු විනිශ්චය කළහොත් පමණි. මෙම දැරිය පසුගිය මාස හත ඇතුළත කිහිප වරක්ම තම මාමා විසින් දුෂණය කරනු ලැබ ඇතැයි පොලිසියට පැමිණිලි කර තිබුණි. දැරියගේ මාමා මේවනවිට පොලිස් අත්අඩංගුවේ පසුවෙයි. තම දියණිය ගැබ්ගෙන ඇතිබව දෙමාපියන් දැනගෙන ඇත්තේ උදරයේ වේදනාවකට ප්‍රතිකාර ගැනීම සඳහා දැරිය වෛද්‍යවරයෙකු වෙත කැඳවාගෙන ගිය අවස්ථාවේදී ය. ශ්‍රේෂ්ඨාධිකරණයේ නියෝගය මත මෙම දැරිය ලබන බදාදා (ජූලි 26) වෛද්‍ය පරීක්ෂණයකට භාජනය කිරීමට නියමිතය. දරු ප්‍රසූතිය මවගේ ජීවිතයට කෙතරම් අවදානම් සහගත විය හැකිද යන්න විනිශ්චය කිරීමෙන් අනතුරුව ඇය ගබ්සාවකට ලක් කරන්නේදැයි තීරණය කෙරෙනු ඇත. මෙම දරුගැබ අත්හිටුවීම සඳහා අවසර දෙන ලෙස දෙමාපියන් කළ ඉල්ලීම ඉන්දියාවේ චන්දිගාර් හි දිස්ත්‍රික් උසාවිය පසුගිය සතියේ ප්‍රතික්‍ෂේප කර තිබුණි. අතිශය දුගී පවුලක උපන් මෙම දැරියගේ පියා රජයේ පහළ මට්ටමේ රැකියාවක නිරත වන අතර මව මෙහෙකාර සේවයේ යෙදෙන්නියක බව ඉන්දීය මාධ්‍ය වාර්තා කර තිබේ. ", "URL": "https://www.bbc.com//sinhala/world-40708049", "Category": null, "Parent URL": null}