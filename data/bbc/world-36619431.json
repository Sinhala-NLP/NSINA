{"Source": "bbc", "Timestamp": "24 ජූනි 2016", "Headline": "බ්‍රිතාන්‍ය ජනමත විචාරණය: ඉල්ලා අස්වෙනවා- කැමරන්", "News Content": "ජනමත විචාරණයෙන් ලද පරාජය හමුවේ බ්‍රිතාන්‍ය අගමැති ඩේවිඩ් කැමරන් ප්‍රකාශයක් කරමින් කියා සිටියේ අගමැති ධුරයෙන් ඉල්ලා අස්වීමට තමන් තීරණය කර ඇති බවයි. බ්‍රිතාන්‍ය යුරෝපා සංගමයේ රැඳිය යුතු බවට ජනමත විචාරණය වෙනුවෙන් රට පුරා ප්‍රචාරණ වැඩසටහන් මෙහෙයවූ අගමැති කැමරන් කියා සිටියේ ජනමත විචාරණයේ ප්‍රතිඵලයෙන් අනතුරුව රටේ පවතින අස්ථාවරත්වය යම් දුරකට සමනය වන තුරු මාස තුනක කාලයක් අගමැතිවරයා ලෙස කටයුතු කිරීමට තමන් බලාපොරොත්තු වන බවයි.  කෙසේ වෙතත් බ්‍රිතාන්‍ය ජනතාව තීරණය කර ඇති නව මාවත ඔස්සේ රට මෙහෙයවීමට අවැසි නායකයා තමන් නොවන බවයි අද උදෑසන ජනමත විචාරණයේ ප්‍රතිපල නිකුත් වීමත් සමඟ ප්‍රකාශයක් කරමින් අගමැති ඩේවිඩ් කැමරන් කියා සිටියේ. ඉතා හැඟුම්බරව සිය කතාව අවසන් කළ අගමැතිවරයා කියා සිටියේ තමන් බ්‍රිතාන්‍යයට හදවතින්ම ආදරය කරන බවත් රටේ නායකත්වය හොබවමින් සේවය කිරීමට ලැබීම තමන්ට ඉමහත් ගෞරවයක් ගෙන දුන් බවයි. 52%කට ආසන්න බ්‍රිතාන්‍ය වැසියන් සිය රට යුරෝපා සංගමයෙන් ඉවත් වනවා දැකීමට සිය කැමැත්ත පළ කරමින් ඡන්දය භාවිතා කර ඇති අතර ලන්ඩන් නුවර, ස්කොට්ලන්තය සහ උතුරු අයර්ලන්තයේ පමණක් වැඩි ප්‍රතිශතයක් බ්‍රිතාන්‍ය යුරෝපා සංගමයේ රැදී සිටීම වෙනුවෙන් සිය ඡන්දය භාවිතා කර තිබේ. ", "URL": "https://www.bbc.com//sinhala/world-36619431", "Category": null, "Parent URL": null}