{"Source": "bbc", "Timestamp": "28 දෙසැම්බර් 2017", "Headline": "මත්ස්‍ය අපනයන \"50% කින් ඉහළ ගිහින්\"", "News Content": "අමාත්‍යාංශයේ ඇස්තමේන්තුවලට අනුව පසුගිය වසරේ අදාළ කාල සීමාවට සාපේක්ෂව ගත් කළ අපනයන ප්‍රමාණය සියයට 45.9ක වර්ධනයක් පෙන්නුම් කරන අතර අපනයන ආදායමේ වර්ධනය සියයට 47.7කි.  2017 ජනවාරි මාසයේ සිට සැප්තැම්බර් මාසය දක්වා ශ්‍රී ලංකාව යුරෝපා සංගමයට අයත් රටවලට අපනයනය කරන ලද මසුන් ප්‍රමාණය මෙට්‍රික් ටොන් 18,262ක් වන අතර, එහි සමස්ත වටිනාකම රුපියල් මිලියන් 28,685ක් බව ද අමාත්‍යාංශය උපුටා දක්වමින් රජයේ ප්‍රවෘත්ති දෙපාර්තමේන්තුව වාර්තා කරයි.  යුරෝපා සංගමයේ අනුමැතිය ලත් අපනයන පිරිසැකසුම් මධ්‍යස්ථාන (Processing Centers) 33ක් ඇතුළු සමස්ත පිරිසැකසුම් මධ්‍යස්ථාන 52ක් සහ ඇසුරුම් මධ්‍යස්ථාන (Packaging Units) 16ක දායකත්වයෙන් ගුණාත්මකභාවයෙන් ඉහළ මසුන් අපනයනය කිරීමේ ක්‍රියාදාමය \"විනාශ කර නොගෙන ඉදිරියටත් කටයුතු කරන\" ලෙස ධීවර සහ ජලජ සම්පත් අමාත්‍ය මහින්ද අමරවීර නිලධාරින්ට උපදෙස් දුන් බව ද ප්‍රවෘත්ති දෙපාර්තමේන්තුව පවසයි.  ශ්‍රී ලාංකික ධීවරයන් ජාත්‍යන්තර රෙගුලාසි උල්ලංඝනය කරමින් මසුන් මැරීමේ නිරත වන බවට චෝදනා කරමින් යුරෝපා සංගම් රටවල් ශ්‍රී ලංකාවේ මත්ස්‍ය ආනයන තහනමක් පණවා තිබුණි. 2014 ඔක්තෝබර් මාසයේ රාජපක්ෂ පාලනය සමයේ පණවන ලද එම තහනම 2016 ජුනි මාසයේදී යුරෝපා සංගමය විසින් ඉවත් කරනු ලැබිණ.  එම තහනම ඉවත් කිරීම පිළිබඳව මාධ්‍ය හමුවේ කරුණු දැක් වූ අගමැති රනිල් වික්‍රමසිංහ, ශ්‍රී ලංකාව ඉදිරි කාලයේ දී ජාත්‍යන්තර බැඳීම අනුව තහනම් ධීවර කර්මාන්තවලට එරෙහිව ගෙන යන සටනට සහයෝගය දෙන බව සඳහන් කළේය.  අදාළ තහනම හේතුවෙන් ශ්‍රී ලංකාවට ඇමරිකානු ඩොලර් මිලියන සීයකට ආසන්න මූල්‍ය පාඩුවක් සිදු වී ඇති බව අමාත්‍ය මහින්ද අමරවීර පසුගිය වසරේ බීබීසී සිංහල සේවයට පැවසීය.  යුරෝපා මත්ස්‍ය තහනම පැවති කාලය තුළ චීනය, රුසියාව පමණක් නොව ඇමරිකාවට පවා ශ්‍රී ලංකා මත්ස්‍ය නිෂ්පාදනය ආනයනය කිරීමට උත්සාහ කළ නමුත් එම වැඩ පිළිවෙළ එතරම් සාර්ථක නොවූ බව ද අමාත්‍යවරයා සඳහන් කළේය.  මේ අතර පසුගිය නොවැම්බර් මාසයේ බීබීසී සිංහල සේවය සමග අදහස් දැක්වූ අමාත්‍යවරයා, ශ්‍රී ලංකාවේ ඇතැම් ධීවරයන් දැල්වලින් මසුන් මැරීමේ දී ඉතාම කුඩා කෙලවලු පැටවුන් (Tuna) පවා අල්ලා ගන්නා බව වාර්තා වී ඇති බව සඳහන් කළේය.  එය දිගින් දිගටම සිදුවුවහොත් කෙලවල්ලන් වඳ වී යාමට ඉඩ තිබෙන බැවින් කෙලවලු පැටවුන් අල්ලා ගැනීමෙන් වළකින මෙන් ධීවර ප්‍රජාව දැනුවත් කිරීමේ ක්‍රියාදාමයක් දියත් කරන මෙන් අමාත්‍යාංශ නිලධාරීන්ට උපදෙස් දුන් බව ද අමාත්‍යවරයා පැවසීය.  ", "URL": "https://www.bbc.com//sinhala/sri-lanka-42502955", "Category": null, "Parent URL": null}