{"Source": "bbc", "Timestamp": "9 මාර්තු 2022", "Headline": "රුසියාවේ යුක්රේන ආක්‍රමණය: 14 වන දිනය", "News Content": "රොයිටර් පුවත් ඒජන්සිය පවසන්නේ, යුක්රේන රජය ඩොන්බාස්හි රුසියානු පිටුබලය ලබන කැරලිකාර ප්‍රදේශවලට හමුදා ප්‍රහාරයක් සැලසුම් කරමින් සිටිබව \"ඔප්පු කරන\" ලිපි ලේඛන පිටු හයක් අමාත්‍යාංශය විසින් ප්‍රකාශයට පත්කර ඇතිබව යි. උපායශීලී හමුදා ඒකක සඳහා සටන් සූදානම නිවේදනය කෙරෙන යුක්රේන භාෂාවෙන් ලියා ඇති මෙම ලේඛන ස්වාධීනව තහවුරු කළ නොහැකිබව රොයිටර් පවසයි. පසුගිය මාසයේ, ජනාධිපති පුටින් නැගෙනහිර යුක්රේනයේ පිහිටි රුසියානු පිටුබලය ලබන ස්වාධින කලාප දෙකක්, ඩොනෙට්ස්ක් මහජන සමූහාණ්ඩුව සහ ලුහාන්ස්ක් මහජන සමූහාණ්ඩුව ස්වාධීන රාජ්‍යයන් ලෙස පිළිගත්තේ ය. ටික දිනකට පසු, යුක්රේනයේ යුද්ධය ආරම්භවීමට පෙර, ඔහු මෙම කලාප දෙක තුළට හමුදා බලඇණි පිටත් කළේ ය. රුසියාවේ ජාතික ආරක්ෂක බලකාය දැන් යුක්රේනයේ සපරිශියා න්‍යෂ්ටික බලාගාරයේ පූර්ණ පාලනය අත්පත්කර ගෙන සිටිනබව එරට රාජ්‍ය මාධ්‍ය පවසයි. බලාගාරයේ සේවකයින් \"සාමාන්‍ය ලෙස\" වැඩ කරනබවත්, එය ආරක්ෂා කරමින් සිටි යුක්රේනයේ ජාතික ආරක්ෂක බලකායේ සාමාජිකයින් ආයුධ භාරදීමෙන් පසු නිදහස් කළබවත් ජාතික ආරක්ෂක නිලධාරියෙකු උපුටා දක්වමින් ඔවුන් පවසයි. මීට පෙර, යුක්රේනයේ බලශක්ති අමාත්‍යාංශයේ හර්මන් හලුෂ්චෙන්කෝ රුසියානු හමුදා මෙම බලාගාරයේ සේවකයින්ට වධහිංසා පමුණුවනබවට චෝදනා කළේ, සේවකයින් ප්‍රාණ ඇපකරුවන් ලෙස තබාගෙන සිටිනබව ද පවසමිනි. රුසියාවේ සහ යුක්රේනයේ ප්‍රකාශයන් අප විසින් ස්වාධීනව තහවුරුකර නොමැත. එක්සත් ජාතීන්ගේ න්‍යෂ්ටික නිරීක්ෂණ සංවිධානයේ ප්‍රධානියා වන IAEA, උතුරු යුක්රේනයේ චර්නොබිල් න්‍යෂ්ටික භූමිය මේ වන විට පාලනය කරමින් සිටින රුසියානු හමුදාවන්ගෙන් ඉල්ලා ඇත්තේ එහි කාර්ය මණ්ඩලයේ ඇතැමුන්ට විවේකයක් ලබාදෙන ලෙස යි. ප්‍රකාශයක් නිකුත් කරමින් රෆායෙල් ග්‍රෝසි පැවසුවේ පසුගිය සති දෙක තුළ නිරතුරුවම රාජකාරියේ යෙදී සිටියේ 210 දෙනෙකුගෙන් පමණ සමන්විත එකම කණ්ඩායමබව යුක්රේන බලධාරීන් තමන්ට පැවසූ වග යි. පිරිස් මුහුණ දෙන ආතති සහගත තත්ත්වය පිළිබඳව තමා දැඩි කනස්සල්ලට පත්ව සිටිනබව ග්‍රෝසි පැවසීය. සේවකයින්ට නිත්‍ය සේවා මුරවල සේවයේ යෙදීමට සහ විවේක ගැනීමට හැකිවිය යුතුබව ඔහු පැවසුවේ ය. මෙය න්‍යෂ්ටික ආරක්ෂාවට ඉතා වැදගත්බව ඔහු අවධාරණය කළේ ය. රුසියාවේ යුක්රේන ආක්‍රමණයේ 14 වන දින සිදුවූ දේ පිළිබඳ කෙටි විස්තරයක් මෙන්න: ", "URL": "https://www.bbc.com//sinhala/world-60681222", "Category": null, "Parent URL": null}