{"Source": "bbc", "Timestamp": "30 අප්‍රේල් 2018", "Headline": "ගෑස් කාන්දුවකට සමාන වූ දූරියන් ගන්ධය", "News Content": "විශ්වවිද්‍යාල පුස්තකාල ගොඩනැගිල්ල තුළින් හැමූ ගන්ධය ගෑස් කාන්දුවක් ලෙස සැක කළ නමුත්, එය අල්මාරියක් තුළ දමා ගිය දූරියන් ගෙඩියක් නරක් වීමෙන් ඇති වූවක් බව පසුව සිදු කළ පරීක්ෂණවලින් අනාවරණය වී තිබේ.   දූරියන් ගෙඩිය මදයේ සුවිශේෂි වු ගන්ධය එහි ලෙල්ල නොකඩා තිබියදී පවා පැතිරී යා හැකිය. සමහරුන් එය ප්‍රසන්න සුවඳක් ලෙසින් සැලකුවද බොහෝ දෙනාට එය පිළිකුල දනවන කටුක ගන්ධයකි.  එහි ගන්ධය වායු සමීකරණය හරහා ශාලාව තුළ පැතිරී ගොස් තිබුණු බව එය පරීක්ෂා කිරීම පිණිස එහි පැමිණි ගිනි නිවන භටයෝ පැවසූහ.   මේ වන විට එම ගොඩනැගිල්ල නැවත විවෘත කර ඇති බව මෙල්බර්න් මෙට්‍රොපොලිටන් ගිනි නිවන හමුදාව නිවේදනය කළේය.  අධ්‍යන කාර්යන් සදහා භාවිත කරන නොයෙකුත් රසායන ද්‍රව්‍ය විශ්වවිද්‍යාල ගොඩනැගිල්ල තුළ ගබඩා කර ඇති හෙයින් මෙම ගන්ධය පැතිරෙන්නේ කුමකින්දැයි පරීක්ෂණ පැවැත්වීම පිණිස ශිෂ්‍ය ශිෂ්‍යාවන් ඉවත් කිරීමට පොලිසියට සිදු විය.    ගන්ධය නිකුත් වී ඇත්තේ අහිතකර ගෑස් කාන්දුවකින් නොව නරක් වෙමින් පවතින දූරියන් ගෙඩියකින් බව \"පුළුල් පරීක්ෂණවලින්\" අනතුරුව සොයා ගත් බව ගිණි නිවන හමුදාව ප්‍රකාශ කළේය.      'ද ස්මිත්සෝනියන්' (The Smithsonian) සඟරාව දූරියන් ගෙඩියෙන් පිටවන ගන්ධය විස්තර කර ඇත්තේ \"ව්‍යායාම් කරන විට පැළඳ සිටින මේස්වලින් නිකුත්වන ගඳ සමග ටර්පන්ටයින් සහ ළූණු එකතු වූවා හා සමාන\" ලෙසය.      මේ තොරතුරුද දැනගන්න: ", "URL": "https://www.bbc.com//sinhala/world-43948292", "Category": null, "Parent URL": null}