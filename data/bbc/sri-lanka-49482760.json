{"Source": "bbc", "Timestamp": "28 අගෝස්තු 2019", "Headline": "ලසන්ත වික්‍රමතුංග ඝාතනය: \"රජයට වගකීමක් ඇති බව ගෝඨාභය ව්‍යංගයෙන් පිළි අරන්\"", "News Content": "පොදු ජන පෙරමුණේ ජනාධිපතිවරණ අපේක්ෂකයා ඒ බව පවසන්නේ සිය නීතිවේදීන් මාර්ගයෙන් ඇමෙරිකා එක්සත් ජනපදයේ කැලිෆෝනියා දිස්ත්‍රික් අධිකරණය වෙත මෝසමක් ඉදිරිපත් කරමිනි.  සිය පියා ඝාතනය කිරීමට \"කුමන්ත්‍රණය කිරීම, සහය දීම සහ/හෝ අනුබල දීම\" සම්බන්ධයෙන් ඒ අවස්ථාවේ ආරක්ෂක අමාත්‍යංශයේ ලේකම්වරයා ලෙස කටයුතු කළ ගෝඨාභය රාජපක්ෂ  නියෝගදීමේ වගකීමෙන් බැඳෙන බවට චෝදනා කරමින් ලසන්ත වික්‍රමතුංග මාධ්‍යවේදියාගේ දියණිය, අහිම්සා වික්‍රමතුංග, කැලිෆෝනියා අධිකරණය ඉදිරියේ නඩුවක් ගොනුකරනු ලැබ තිබේ.  සිය සේවාදායකයා, මාධ්‍යවේදී ලසන්ත වික්‍රමතුංග ඝාතනයට කිසිදු අයුරකින් සම්බන්ධ නැති බව ගෝඨාභය රාජපක්ෂ වෙනුවෙන් පෙනී සිටින නීතිවේදීහු අවධාරණය කරති.  ඒ අතරම ප්‍රධාන වශයෙන් පහත දැක්වෙන කරුණු තුන හේතුවෙන්:  1. විත්තිකරුට එරෙහිව චෝදනාව එල්ල කර තිබෙන්නේ ඝාතනය සිදුවන අවස්ථාවේ ඔහු ආරක්ෂක අමාත්‍යාංශයේ ලේකම්වරයා වශයෙන් කටයුතු කිරීම හේතුවෙන් බැවින් ඔහුට විදේශික රාජ්‍ය නිලධාරියෙකුට හිමි විනිර්මුක්තිය (foreign official immunity) හිමිවීම  2. චෝදනාවලට අදාළ සියලු සිදුවීම හටගෙන තිබෙන්නේ ශ්‍රී ලංකාවේ වන අතරම, විත්තිකරු මේවනවිට ශ්‍රී ලංකාවේ වාසය කරන අතර පැමිණිලිකාරිය ද විදේශයක වාසය කරන බැවින් මේ නඩුකරයට එක්සත් ජනපදය කිසිදු අයුරකින් සම්බන්ධ නොවීම නිසා එක්සත් ජනපදයට ඒ සම්බන්ධ අධිකරණ බලයක් නොමැතිවීම  3. ශ්‍රී ලංකාවේ අධිකරණයට ගරු කරමින් සහ මෙම නඩු විභාගය සඳහා එක්සත් ජනපද අධිකරණයට වඩා ශ්‍රී ලංකාවේ අධිකරණය සුදුසු ස්ථානයක් වීම  කැලිෆෝනියා අධිකරණය එම නඩුව විභාග නොකර ප්‍රතික්ෂේප කළ යුතු බව හිටපු අගවිනිසුරුවරයෙකු වන අශෝක ද සිල්වා ඇතුළු නීතිවේදීහු විත්තිකාර ගෝඨාභය රාජපක්ෂ වෙනුවෙන් මෝසම ඉදිරිපත් කරමින් තර්ක කරති. (අදාළ මෝසමේ පිටපතක් බීබීසී සිංහල සේවයට ද දැකගැනීමට ලැබිණ.) අදාළ මෝසම පිළිබඳව කරුණු විමසීම පිණිස බීබීසී සිංහල සේවය ගෝඨාභය රාජපක්ෂ ඇමතූ විට, ඒ අවස්ථාවේ කාර්ය බහුල බැවින් පසුව අමතන මෙන් ඔහු ඉල්ලා සිටියේය.  එම මෝසම ලබන මස 16 වෙනි දින විනිශ්චයකාර මැනුවෙල් එල් රියල් (Manuel L. Real) ඉදිරියේ විභාගයට ගැනීමට නියමිතය.  සිය මෝසමෙන් ගෝඨාභය රාජපක්ෂ මතුකරන තර්කය පිළිබඳව බීබීසී සිංහල සේවය සමඟ අදහස් දැක්වූ නීතිවේදී උපුල් කුමාරප්පෙරුම කියා සිටියේ, ගෝඨාභය රාජපක්ෂට රාජ්‍ය නිලධාරියෙකුට හිමි විනිර්මුක්තිය හිමිවිය යුතු බවට තර්ක කිරීම මගින් ලසන්ත වික්‍රමතුංග ඝාතනය සම්බන්ධයෙන් \"රාජ්‍යයට වගකීමක් තිබෙන බව ඔහු ව්‍යංගයෙන් පිළිගෙන\" ඇති බවය.  ඒ පිළිබඳව අදහස් දක්වන පේරාදෙණිය විශ්වවිද්‍යාලයේ නීති පීඨයේ ජ්‍යෙෂ්ඨ කථිකාචාර්ය ආචාර්ය කලණ සේනාරත්න, ගෝඨාභය රාජපක්ෂගේ නීතිවේදීන් සිය මෝසම මගින් ඉදිරිපත් කර තිබෙන්නේ ඇමෙරිකානු අධිකරණය ඉදිරියේ හිටපු විදේශීය නිලධාරීන්ට එරෙහිව චෝදනා එල්ල වූ අවස්ථාවල සාමාන්‍යයෙන් මතුකරන තර්ක බව පෙන්වා දෙයි.  බීබීසී සිංහල සේවය සමඟ අදහස් දක්වමින් ඒ බව කියා සිටි ජ්‍යෙෂ්ඨ කථිකාචාර්ය කලණ සේනාරත්න, ඊශ්‍රායල ආරක්ෂක අමාත්‍ය එහුඩ් බරාක්ට එරෙහිව ඉදිරිපත් වූ මෙවැනිම නඩුවක් විදේශික රාජ්‍ය නිලධාරියෙකුට හිමි විනිර්මුක්තිය යටතේ එක්සත් ජනපද අධිකරණය විසින් මෑතදී ප්‍රතික්ෂේප කරන ලද බැවින් ගෝඨාභය රාජපක්ෂට එරෙහි චෝදනාව ද එසේ ප්‍රතික්ෂේප කිරීමේ හැකියාවක් පවතින බව සඳහන් කළේය.  කෙසේ වුවත්, එවක එහුඩ් බරාක් ආරක්ෂක අමාත්‍යවරයා වූ අතර, ගෝඨාභය රාජපක්ෂ ආරක්ෂක අමාත්‍යංශයේ ලේකම්වරයා පමණක් වූ බැවින් ආරක්ෂක අමාත්‍යවරයෙකුට හිමිවන ආකාරයේම මුක්තියක් අමාත්‍යංශයේ ජ්‍යෙෂ්ඨ නිලධාරියෙකුට ද හිමිවනු ඇතිද යන්න නුදුරේදීම දැකගැනීමට හැකි වනු ඇති බව ජ්‍යෙෂ්ඨ කථිකාචාර්ය වරයාගේ අදහසය.  තවත් කියවන්න:  ", "URL": "https://www.bbc.com//sinhala/sri-lanka-49482760", "Category": null, "Parent URL": null}