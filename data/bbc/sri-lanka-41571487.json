{"Source": "bbc", "Timestamp": "10 ඔක්තෝබර් 2017", "Headline": "නාමල් ඇතුළු පිරිස රක්ෂිත බන්ධනාගාර ගත කෙරෙයි", "News Content": "අත්අඩංගුවට ගත් සැකකරුවන් හම්බන්තොට මහේස්ත්‍රාත් නිල නිවසේදී  විනිසුරු මංජුල කරුණාරත්න හමුවට ඉදිරිපත් කිරීමෙන් අනතුරුව ඔවුන් ලබන 16 වෙනිදින තෙක් රක්ෂිත බන්ධනාගාර ගත කරන මෙන් මහේස්ත්‍රාත්වරයා නියෝග කළේය. නාමල් රාජපක්ෂ මන්ත්‍රීවරයා සමඟ රක්ෂිත බන්ධනාගාර ගත කෙරුණ  කණ්ඩායමට ඩී. වී. චානක සහ ප්‍රසන්න රණවීර  යන පාර්ලිමේන්තු මන්ත්‍රීවරුන් ද ඇතුළත් වෙයි. ඊට අමතරව උපාලි කොඩිකාර,සම්පත් අතුකෝරල සහ මේජර් අජිත් ප්‍රසන්න යන පළාත් සභා මන්ත්‍රීවරුන් ද ඔවුන් අතර සිටිති.  ඔවුන් අත්අඩංගුවට ගැනීමට සහ රක්ෂිත බන්ධනාගාර ගත කිරීමට හේතු වශයෙන් නීති විරෝධී ජනරාශිය,පොදු දේපොළ වලට හානි සිදු කරනු ලැබීම,පොලිස් නිලධාරීන්ට තුවාල සිදු කිරීම ,රාජකාරියට බාධා  කිරීම,අධිකරණ නියෝග කඩ කිරීම යන චෝදනා ඉදිරිපත් කරනු ලැබ ඇත. හම්බන්තොට පොලිසිය විසින් ඉහත කී සයදෙනා අත්අඩංගුවට ගන්නා ලද බව නීතිඥ ප්‍රේමනාත් දොලවත්ත  මාධ්‍යවේදීන්ට ප්‍රකාශ කළේය. ඉහත කී විරෝධතා ව්‍යාපාරයට එක්වූ 28 දෙනෙකු  \"කලහකාරී ලෙස හැසිරීමේ\" චෝදනාව යටතේ ඔක්තෝබර් හයවෙනිදාම  අත්අඩංගුවට ගනු ලැබුණි. ඒකාබද්ධ විපක්ෂය විසින් සංවිධානය කරනු ලැබූ මෙම විරෝධතාව විසුරුවා හැරීම සඳහා පොලිසිය කඳුළු ගෑස් ප්‍රහාරයක් එල්ල කළ අතර එහි  ඇතිවූ උණුසුම් වාතාවරණය හමුවේ පොලිස් නිලධාරීන් තිදෙනෙකු ද තුවාල ලද බව වාර්තා විය. ", "URL": "https://www.bbc.com//sinhala/sri-lanka-41571487", "Category": null, "Parent URL": null}