{"Source": "bbc", "Timestamp": "7 නොවැම්බර් 2019", "Headline": "ජනාධිපතිවරණය: \"දෙමළ ජනතාවගේ ප්‍රධාන ම අපේක්ෂාව මර බියෙන් තොරව ජීවත්වීම\"", "News Content": "එදා ආයුධ අතැතිව සිටි බොහෝ තරුණයෝ අද ප්‍රධාන ධාරාවේ දේශපාලනයට අවතීර්ණව සිටිති. නොඑසේ නම් ප්‍රධාන ධාරාවේ දේශපාලන පක්ෂවලට සහය දෙති.  දස දහස් සංඛ්‍යාත පිරිසකට මරු කැඳවමින් නිමා වූ උතුරේ සිවිල් යුද්ධයට පෙරාතුව සිය ඉල්ලීම් ලබා දෙන මෙන් උතුරේ තරුණයෝ සාමකාමී ලෙසින් සහ ප්‍රජාතන්ත්‍රවාදීව දකුණේ පාලකයන්ගෙන් දිගින් දිගට ම ඉල්ලීම් කළහ.  ඒ සියලු ප්‍රයත්නයන් අසාර්ථක වූ කල තරුණ පිරිසක් ආයුධ අතට ගත් අතර එය නිමා වූයේ උතුරේත්, දකුණේත් ලක්ෂයකට අධික පිරිසකට මරු කැඳවමිනි, තවත් විශාල පිරිසක් අවතැන් කරමිනි, ආබාධිතයන් බවට පත්කරමිනි.  එකල උතුරේ ජනතාව දකුණ දෙස කෙතරම් වපර ඇසින් බැලුවේ ද යත් බොහෝ දේශපාලන නායකයන් සිය දුක්ගැනවිලි සහ ඉල්ලීම් ඉදිරිපත් කළේ දකුණේ දේශපාලන නායකයන් වෙත නොවේ; අසල්වැසි ඉන්දියාවේ සහ වෙනත් විදේශීය නායකයන් වෙතය.  ඒ විශ්වාසය බිඳ වැටීම කෙතරම් බරපතළ වූයේ ද යත්, දෙපාර්ශවය අතර සාම ක්‍රියාදාමයේ නිරීක්ෂකයන් වූයේ ද  ස්කැන්ඩිනේවියානු රටවල වැසියන්ය.  එහෙත් කලකට පසුව, දශක ගණනාවකට පසුව, මෙවර ජනාධිපතිවරණය ඉලක්ක කර ගනිමින් උතුරේ තරුණයන් සහ දේශපාලන නායකයන් පිරිසක් එක්ව දකුණේ නායකයන් වෙත සිය ඉල්ලීම් ඉදිරිපත් කර තිබේ.   කෙසේ වුවත් පහත සඳහන් එම ඉල්ලීම් 13ට දකුණේ ජනපතිවරණ අපේක්ෂකයන්ගෙන් බහුතරය මෙතෙක් ප්‍රතිචාර දක්වා නොමැත.  ඉල්ලීම් සැකෙවින්: යාපනය සරසවි ශිෂ්‍ය සංගමයේ මූලිකත්වයෙන්, දෙමළ දේශපාලන පක්ෂ පහක් ඉදිරිපත් කළ ඉල්ලීම් 13ක් ඇතුළත් යෝජනාවලිය: මෙවර ජනපතිවරණයේදී දෙමළ ජනතාවගේ අපේක්ෂා සම්බන්ධයෙන් බීබීසී සිංහල සේවය සමග අදහස් දක්වමින් දෙමළ ජාතික සන්ධානයේ පාර්ලිමේන්තු මන්ත්‍රීනි ශාන්ති ශ්‍රී ස්කන්ධරාජා කියා සිටියේ, උතුරේ වෙසෙන දෙමළ කාන්තාවන්ගෙන් අතිබහුතරය යුද්ධයෙන් දරුණු ලෙසින් පීඩාවට පත්වූවන් බවය.  \"මමත් එහෙම කෙනෙක්නෙ. ඉතින් ඒ අයගේ වේදනාව මම දන්නවා.\" මන්ත්‍රීවරිය පවසන්නේ, යුද ගැටුම් සමයේ සිය ස්වාමි පුරුෂයාට, පුතුට, සමීප ඥාතියාට සිදුවූයේ කුමක් දැයි දැන ගැනීම ඒ බොහෝ කාන්තාවන්ගේ එක ම අපේක්ෂාව බවය.   මෙවර මැතිවරණයේදී දෙමළ ජාතික සන්ධානය සජිත් ප්‍රේමදාස අමාත්‍යවරයාට සහය පළ කරන අතර,  ඊපීඩීපී සංවිධානය සහ දෙමළ ජාතික සන්ධානයෙන් පාර්ලිමේන්තුවට තේරී පත් වූ එස් වියලේන්ද්‍රන් මන්ත්‍රීවරයා පොදුජන පෙරමුණේ ගෝඨාභය රාජපක්ෂට සහය පළ කරති.  උතුරු නැගෙනහිර පළාත් සභාවේ හිටපු මහ ඇමති වර්ධරාජා පෙරුමාල්, නැගෙනහිර පළාත් සභාවේ හිටපු මහ ඇමති සිවනේසතුරෙයි චන්ද්‍රකාන්තන් හෙවත් පිල්ලෙයාන් සහ නැගෙනහිර පළාතේ එල්ටීටීඊ සංවිධානයේ හිටපු නායක විනයාගමූර්ති මුරලිදරන් හෙවත් කරුණා අම්මාන් ගේ සහය හිමිවන්නේ ද ගෝඨාභය රාජපක්ෂටය.  මේ අතර යාපන විශ්වවිද්‍යාලයේ සිංහල අංශයේ කථිකාචාර්ය සාමිනාදන් විමල් පවසන්නේ, මෙවර ජනපතිවරණයේදී උතුරේ ජනතාවගේ ප්‍රධාන ම අවධානය යොමු වී තිබෙන්නේ, මේ මොහොතේ විඳිමින් සිටින නිදහස අහිමි කර නොගැනීම කෙරෙහි බවය.   \"ඔවුන්ගේ ප්‍රධාන ම අපේක්ෂාව මර බියෙන් තොරව ජීවත්වීම, කොයි මොහොතක හෝ පැහැරගෙන ගිහිල්ල මරා දමාවි ද කියන බය නැතිව ජීවත්වෙන එක,\" යනුවෙන් කථිකාචාර්ය සාමිනාදන් විමල් සඳහන් කළේ බීබීසී සිංහල සේවය සමග සාකච්ඡාවකට එක්වෙමිනි.  විශේෂයෙන් ම ප්‍රධාන අපේක්ෂකයින් අතරින් එක් කඳවුරක් \"ඉතා ම දරුණු ලෙස ජාතිවාදය යොදා ගනිමින් සිටින\" බව පවසන ඔහු, පලාලි ගුවන් තොටුපොළේ නාම පුවරුවේ මුලින් ම දෙමළ භාෂාවෙන් සටහන් කිරීම සම්බන්ධයෙන් විමල් වීරවංශ මන්ත්‍රීවරයා ඇතුළු පොදුජන පෙරමුණේ ඇතැම් නායකයන් මතු කළ විරෝධය උදාහරණයක් ලෙසින් පෙන්වා දුන්නේය.  \"සමස්තයක් විදියට ඒ කඳවුර නිතර ම කතා කරන්නේ ජාතික ආරක්ෂාව ගැන. ඒ කියන්නේ දෙමළාගෙන් සිංහලයා ආරක්ෂා කර ගැනීම.\" මේ වන විට දෙමළ තරුණ ජනතාව තුළ දෙමළ ජාතික සන්ධානය කෙරෙහි කිසියම් විරෝධයක් මතු වී තිබුණත්, ඔවුන් \"සිංහල ජාතිවාදී කඳවුරට\" සහය දෙන බවක් එමගින් ගම්‍ය නොවන බව කථිකාචාර්ය සාමිනාදන් විමල්ගේ අදහසය.  \"කොහොමටවත් අවුරුදු පහකට කලින් තිබුණ තත්ත්වයට යන්න දෙමළ ජනතාව සූදානම් නැහැ.\" ලන්ඩන් නුවර වාසය කරන දෙමළ ක්‍රියාධරයෙකු වන ජෝන් යෝක් බීබීසී සිංහල සේවය සමග අදහස් දක්වමින්, කථිකාචාර්යවරයාගේ අදහස අනුමත කළේය.  බ්‍රිතාන්‍යයේ කොන්සර්වේටිව් ෆ්‍රෙන්ඩ්ස් ඔෆ් ශ්‍රී ලංකා සංවිධානයේ සභාපතිවරයා ද වන ජෝන් යෝක් පවසන්නේ, ශ්‍රී ලංකාවේ පුරවැසියන් අතරින් විශාල කොටසක් බියෙන් ජීවත්වීම කිසිසේත් අනුමත කළ නොහැකි බවය.  මේ අතර, දෙමළ ජාතික සන්ධානයේ බ්‍රිතාන්‍ය ශාඛාවේ උප සභාපති සෑම් සම්බන්ධන් පවසන්නේ සිංහල බහුතර ජනතාව හා සමාන අවස්ථා තමන්ටත් ලැබිය යුතු යයි දෙමළ ජනතාව ඉල්ලා සිටින බවය.  \"දෙමළ ජනතාව තවමත් ජීවත්වෙන්නේ බියෙන්. ඔවුන්ගේ ආත්ම විශ්වාසය ගොඩනගන්න මේ ආණ්ඩුවත් සමත් වුණේ නෑ,\" ටෙලෝ සංවිධානයේ බ්‍රිතාන්‍ය ශාඛාවේ සභාපතිවරයා ද වන සෑම් සම්බන්ධන් බීබීසී සිංහල සේවය සමග පැවසීය.  \"ඔවුන්ට අවශ්‍ය නිදහසේ අදහස් ප්‍රකාශ කිරීමේ අයිතිය, නිදහසේ ඔබ මොබ යාමේ අයිතිය. හමුදාවේ නීතිවලට යටත් වෙලා ජීවත් වෙන්න ඔවුන් සූදානම් නැහැ.\" ඒ බිය දුරු කිරීම සහ ඔවුන්ගේ නිදහස සුරක්ෂිත කිරීම සම්බන්ධයෙන් සාධනීය ප්‍රවේශයක් අනුගමනය කරන අපේක්ෂකයාට නොවැම්බර් 16 වන දා පැවැත්වෙන ජනාධිපතිවරණයේදී දෙමළ ජනතාවගේ ඡන්දය හිමි වනු ඇති බව ඔවුන් සියලු දෙනාගේ මතය වී තිබේ.  තවදුරටත් කියවන්න: ", "URL": "https://www.bbc.com//sinhala/sri-lanka-50314295", "Category": null, "Parent URL": null}