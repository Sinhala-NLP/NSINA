{"Source": "bbc", "Timestamp": "1 සැප්තැම්බර් 2021", "Headline": "බල්ලන්ට දෙන පණු බෙහෙතින් කොවිඩ් සුව වේ ද? - බෙහෙත ගන්නට පෙර ඇත්ත නැත්ත දැනගන්න", "News Content": "දැනටත්, කොරෝනාවෛරසය මර්දනය කරන බව හෝ කොවිඩ් සුවකරන බවට සහතික කෙරෙමින් ප්‍රවර්ධන කෙරෙන විවිධාකාරයේ කරල්, පැණි, සහ බෙහෙත් වට්ටෝරු සමාජ මාධ්‍ය ඔස්සේ සංසරණය වෙමින් පවතියි. ඇතැම් වෙදමහත්වරුන්, ආයුර්වේද වෛද්‍යවරුන්, සහ ඇලෝපතික වෛද්‍යවරුන් පවා කොවිඩ්වලට එරෙහිව ඖෂධ සොයාගත්තේයැ යි තවමත් විටින් විට ප්‍රචාරය වේ.  මේවායේ සත්‍යාසත්‍යතාව අපැහැදිලි නමුත් වසංගතයෙන් බියට පත්ව සිටින ජනතාව \"පිදුරු ගහෙත් එල්ලීමට\" සූදානමින් සිටින නිසාවෙන්, මෙම ප්‍රචාරයන් ඉතා භයානක සහ අනාරක්‍ෂිත වීමට පුළුවන. මෙයට හොඳම උදාහරණය නම් කෑගල්ලේ ධම්මික නම් පුද්ගලයෙකු 'කාලි මෑණියන්' විසින් කොරෝනා වෛරසය සුව කළ හැකි බෙහෙත් වට්ටෝරුවක් පවසන ලදැ යි කියමින් ප්‍රචලිත කළ දේශීය 'ඖෂධ පැණිය' යි. එය රාජ්‍ය අනුග්‍රහය ද ඇතිව බොහෝ දෙනා පොරකමින් භාවිතා කළහ. පසුව හෙළිවූයේ එම පැණිය කෝවිඩ් සඳහා පමණක් නොව ආහාරමය අතිරේකයක් ලෙස හෝ භාවිතා නොකළ යුතු බවකි. අයිවර්මෙක්ටින් නම් සතුන්ට ලබාදෙන පණු බෙහෙත මේ ලැයිස්තුවට අලුතින්ම එක්වී ඇති ඖෂධය යි. මෙය 'කොවිඩ් මැඬලන ඔසුවකැ' යි කියන මහාචාර්ය අශෝක දංගොල්ල එය ජනතාව වෙත නිර්දේශ කළේයැ යි පැවසෙන ලිපියක් මේ දිනවල ෆේස්බුක් ඔස්සේ පැතිරේ.  කෙසේ නමුත්, තමා එවැනි නිර්දේශ කිරීමක් නොකළ බව පේරාදෙණිය විශ්වවිද්‍යාලයයේ පශූවෛද්‍ය පීඨයේ සේවය කරන එම මහාචාර්යවරයා බීබීසී සිංහල සේවය වෙත සඳහන් කළේ ය.  සතුන්ගේ පණුරෝග සුවවීම සඳහා ලබාදෙන බෙහෙතකින් කොවිඩ්-19 රෝගය ද සුවකළ හැකියැ යි රාවයක් මේ දිනවල සමාජ මාධ්‍ය ඔස්සේ පැතිර යයි. මෙයට හේතු වූයේ පසුගිය දා එක්තරා වෙබ් අඩවියක පළවූ පුවතකි.  පේරාදෙණිය විශ්වවිද්‍යාලයයේ පශු වෛද්‍ය පීඨයේ මහාචාර්ය අශෝක දංගොල්ල විසින්, කොවිඩ් සුවකිරීම සඳහා මෙම ඖෂධය භාවිතා කළ හැකියැ යි ද, දිනකට එයින් යම් මාත්‍රාවක් ලබාගත් විට රෝගය සුව වනවායැ යි ද පැවසුණු බව අදාල ලිපියෙහි සඳහන් වේ.  මේ පිළිබඳ අප අදාල මහාචාර්යවරයාගෙන් විමසූ විට ඔහු පැවසුවේ තමා විශ්වවිද්‍යාලයයේ පශුවෛද්‍යවේදය පිළිබඳ මහාචාර්යවරයෙකු මිස, මිනිසුන්ට ඖෂධ ලබාදෙන අයෙකු නොවන බව යි. තමාට ඒ සඳහා අවසරයක් ද නොමැතිබව මහාචාර්යවරයා පැවසුවේ ය.  කෙසේ නමුත්, මෙම ඖෂධයට වෛරස විනාශ කිරීමේ සහ ප්‍රදාහය අවම කිරීමේ හැකියාවක් ඇතැ යි ද මහාචාර්ය දංගොල්ල ප්‍රකාශ කරයි.  \"අයිවර්මෙක්ටින්වලට SARS-CoV-2 මරන්න පුළුවන් ය කියන එක ගැන ටෙස්ටින් ගොඩක් කරලා තියෙනවා,\" ඔහු පැවසීය. මෙම ඖෂධය කොවිඩ් සඳහා ප්‍රතිකාරයක් ලෙස යොදාගත හැකිදැ යි සලකා බැලිය යුතු ය යන්න ඔහුගේ මතය යි. අයිවර්මෙක්ටින් ඖෂධය කෝවිඩ් මැඬලීමේ දී ප්‍රයෝජනයට ගත හැකි ද නැද්ද යන්න පිළිබඳව කොළඹ විශ්වවිද්‍යාලයයේ වෛද්‍ය පීඨයේ ඖෂධ වෛද්‍ය විද්‍යාව පිළිබඳ ජ්‍යෙෂ්ඨ මහාචාර්ය, කායික රෝග පිළිබඳ විශේෂඥ වෛද්‍ය ප්‍රියදර්ශනී ගලප්පත්තිගෙන් අපි විමසීම් කළෙමු. එහිදී මහාචාර්යවරිය අප හා පැවසුවේ මෙවැන්නකි: \"අයිවර්මෙක්ටින් කියන්නේ පරපෝෂිත රෝගවලට භාවිතා කරන ඖෂධයක්. එතකොට යම්කිසි පර්යේෂණ තිබුණා අයිවර්මෙක්ටින් කොවිඩ්-19 වෛරසය සඳහාත් භාවිතා කරන්න පුළුවන් කියලා. මේ වන විට පර්යේෂණ ගණනාවක් කරලත් තියෙනවා, කෙරෙමිනුත්  පවතිනවා. කරලා තියෙන පර්යේෂණ අනුව තවම හරියටම අයිවර්මෙක්ටින් කොවිඩ්-19 වෛරසය සඳහා පාවිච්චි කරන්න පුළුවන් ද බැරි ද කියලා නිශ්චිත නිගමනයකට එන්න බැරි තත්ත්වයක් තමයි තියෙන්නේ.\"  අයිවර්මෙක්ටින් පිළිබඳ පර්යේෂණයක් මෙරට තුළත් සිදුවන බව කියන ඇය, ඒ සම්බන්ධයෙන් නිශ්චිත පිළිතුරක් ලබාදීමට නම් පර්යේෂණ ප්‍රතිඵල නිකුත්වන තුරු බලා සිටිය යුතුබව පවසයි.  ඇතැම් රටවල වෛද්‍යවරුන් කොවිඩ්-19 සඳහා මෙම ඖෂධය ලබාදෙන නමුත්, එය කොවිඩ් සඳහා ප්‍රතිකාරයක් ලෙස කිසිදු රටක තවමත් අනුමත වී නැතැ යි ද, එනිසා එම ඖෂධය නිර්දේශ කිරීමට නොහැකියැ යි ද මහාචාර්යවරිය කියා සිටියා ය.  \"ලංකාවේ කොවිඩ්-19 සඳහා ගත යුතු ඖෂධ පිළිබඳව තීරණය කරන්න කමිටුවක් තියෙනවා. ඒකෙදිත් දැනට තියෙන දත්ත විශ්ලේෂණය කරලා බලලා තීරණය කළේ, අයිවර්මෙක්ටින් ලබාදෙන්න දැනට අපට තීරණයක් ගන්න බෑ කියලා.\"  ඕනෑම ඖෂධයකින් අතුරු ආබාධ ඇතිවිය හැකි නිසා, එම ඖෂධය හිතුමතේ මිලට ගෙන භාවිතා කිරීම අනතුරුදායක විය හැකිබව ද වෛද්‍යවරිය අප හා සඳහන් කළා ය. අයිවර්මෙක්ටින් යනු ප්‍රධානකොටම සතුන්ගේ පණුරෝග සඳහා ලබාදෙන ඖෂධයකි. මිනිසුන්ට වැළඳෙන මැලේරියාව, බරවා සහ තවත් පරපෝෂිත රෝගවලට ප්‍රතිකාර කිරීමේ දී ද මෙය යොදාගැනේ. මෙය වෛරස රෝග සඳහා ලබාදෙන ප්‍රතිවෛරස ඖෂධයක් නොවේ. මෙම ඖෂධයේ නිර්දේශිත මාත්‍රාවන් ඇති අතර, ඖෂධය අධිමාත්‍රාවකින් ලබාගැනීමෙන් වමනය, පාචනය, හිසේ කැක්කුම, කරකැවිල්ල, හෘද ස්පන්දනය වේගවත් වීම, රුධිර පීඩනය පහත වැටීම, සහ ස්නායුක රෝග ලක්ෂණ ඇතිවිය හැකි ය. ලෝක සෞඛ්‍ය සංවිධානය පවසන පරිදි, අයිවර්මෙක්ටින් ඖෂධය කොවිඩ් රෝගීන්ට ප්‍රතිකාර ලෙස භාවිතා කිරීමට ද හැකි ද යන්න නිශ්චය කෙරෙන විද්‍යාත්මක සාධක තවමත් සොයාගෙන නැත.  එක්සත් ජනපදයේ ආහාර හා ඖෂධ නියාමන අධිකාරිය, තම ආයතනය විසින් කොවිඩ් රෝගීන්ට ප්‍රතිකාර ලෙස මෙම ඖෂධය අනුමතකර නැති බව ප්‍රකාශකර සිටියි. කොවිඩ්වලින් ගැලවීමේ අරමුණින් අයිවර්මෙක්ටින් නම් ඖෂධය ලබාගැනීමේ රැල්ල ඇරඹුණේ මින් මාස කීපයකට පමණ ඉහත දී ය. SARS-CoV-2 වෛරසය පැය 48ක් තුළ දී විනාශ කිරීමට අයිවර්මෙක්ටින්වලට හැකිබව දැක්වෙන ඕස්ට්‍රේලියානු අධ්‍යයනයක් මාධ්‍යයට නිකුත්වීම මෙම කලබලයට සුලමුල විය.  කෙසේ නමුත්, මෙම අධ්‍යයනය කියවූ බොහෝදෙනා, එය විද්‍යාගාර තත්ත්වයන් යටතේ පමණක් සිදුකළ පර්යේෂණයක් ය යන කාරණය නොසලකා හැරියෝ ය.  සියලුම අන්දමේ ප්‍රතිශක්තීකරණ එන්නත්කරණයට එරෙහි දියත්වෙන විශාල ව්‍යාපාරයකට නිජබිම වන එක්සත් ජනපදය, අයිවර්මෙක්ටින් රැල්ලේ ද පෙරමුණේ සිටියේ ය. කොවිඩ්වලට එරෙහිව ලබාදෙන ප්‍රතිශක්තීකරණ එන්නත ප්‍රතික්ෂේප කළ බොහෝදෙනා, කොවිඩ් සඳහා ප්‍රතිකාරයක් ලෙස අනුමත නොකෙරුණු මෙම ඖෂධය ලබාගත්හ.  මෙම රැල්ලේ ප්‍රතිඵලය වූයේ නොදැනුවත්කම නිසා ඖෂධය අධිමාත්‍රාවෙන් ලබාගත්තවුන් ද, ඖෂධයේ අතුරුඵලයන්හි බලපෑමට හසුවුවන් ද රෝහල්ගත වීමෙනි.  එක්සත් ජනපදයේ මිසිසිපි ප්‍රාන්තයේ සෞඛ්‍ය දෙපාර්තමේන්තුව අගෝස්තු 20 වන දා නිකුත්කළ අනතුරු හැඟවීමේ නිවේදනයකට අනුව, එම දෙපාර්තමේන්තුව යටතේ ඇති විෂද්‍රව්‍ය පාලන ආයතනයට මෑතක දී ලැබුණු දුරකථන ඇමතුම්වලින් 70%කට පමණම මූලික වී තිබුණේ අයිවර්මෙක්ටින් ඖෂධය ශරීරගත වීම යි.   මෙම අයිවර්මෙක්ටින් 'වසංගතය' කෙතරම් දරුණු වූවා ද යත්, එක්සත් ජනපදයේ ආහාර සහ ඖෂධ නියාමන අධිකාරිය කොවිඩ් සඳහා අයිවර්මෙක්ටින් නොගන්නැ යි පවසමින් සිය ට්වීටර් ගිණුමේ පණිවුඩයක් ද පලකළේ ය.  එයින් කියවුනේ, \"ඔබ අශ්වයෙකුත් නෙවෙයි. ඔබ එළදෙනකුත් නෙවෙයි. ඇත්තටම යි මේ කියන්නේ, ඕක නවත්තන්න.\" \"කොවිඩ්-19 ප්‍රතිකාර කිරීමට හෝ එය වැළැක්වීම සඳහා ඔබ අයිවර්මෙක්ටින් භාවිත නොකළ යුත්තේ ඇයි? කොවිඩ්-19ට ප්‍රතිකාර කිරීම සඳහා අයිවර්මෙක්ටීන් ඖෂධය භාවිතය අන්තරාදායක විය හැකි අතර මාරාන්තික ද විය හැකි ය. ආහාර සහ ඖෂධ නියාමන අධිකාරිය (FDA) එම අරමුණ සඳහා මෙම ඖෂධයට අනුමැතිය ලබා දී නැත.\" මෑතක දී බීබීසීය සමග සාකච්ඡා කළ, සිය නම සඳහන් කරනවාට අකමැති වූ වෛද්‍යවරයෙකු පවසා සිටියේ අයිවර්මෙක්ටින් ඖෂධයෙන් මින් පෙර අලෙවි වූයේ මසකට පෙති 1000ක් පමණ වුවත්, මේ වන විට එය 30,000 දක්වා ඉහළ ගොස් ඇතිබව යි.  එසේම මේසමයේ යම් යම් පුද්ගලයින් සහ ආයතනයන් විසින් කොවිඩ් රෝගය සුව කරන බව කියන ඖෂධ සහ ආහාරමය අතිරේකයන් බොහොමයක් ජනතාව අතර ප්‍රවර්ධනය කරන ආකාරය ද අපට දැකගත හැකි ය. නමුත් මේවා කොවිඩ් රෝගයට එරෙහිව කෙතරම් ප්‍රතිඵලදායක ද යන්න තවමත් පැහැදිලි නැත.  ශ්‍රී ලංකා වෛද්‍ය සංගමයේ සභාපතිනී වෛද්‍ය පද්මා ගුණරත්න බීබීසී සිංහල සේවය සමග සඳහන් කළේ එලෙස කොවිඩ් සුව කළ හැකි, ලංකාවේ නිපදවන ලද කිසිදු ඖෂධයක් තවමත් ලියාපදිංචි වී ඇතිබවක් තමා නොදන්නාබව යි. යම් ඖෂධයක්, ඖෂධයක් ලෙස ලියාපදිංචිකර නොමැති නම්, එය ඖෂධයක් වශයෙන් විකිණීම නීත්‍යානුකූල නැතැ යි ද ඇය සඳහන් කළා ය.   එසේම වෛද්‍ය සභාව විසින් කොවිඩ් රෝගීන් සඳහා අයිවර්මෙක්ටින් ලබාදීමට මෙතෙක් නිර්දේශ කර නොමැතිබව ද ඇය අපට දැනුම් දුන්නා ය. සෞඛ්‍ය ප්‍රවර්ධන කාර්යාංශය, \"වෛද්‍ය අනුමැතියකින් තොරව කොරෝනා ආසාදනය සඳහා ප්‍රතිකාර ලබාගැනීම ඔබට හානිකර විය හැකිය\" මැයෙන් පසුගිය දා සිය ෆේස්බුක් පිටුවේ වීඩියෝවක් පළකර තිබුණි. කොවිඩ් නිසාවෙන් මතුවන තද උණ, කොන්දේ කැක්කුම, හිසේ කැක්කුම යන රෝග ලක්ෂණ සඳහා පැරසිටමෝල් පමණක් ලබාගන්නැ යි එම කාර්යාංශය ජනතාව දැනුවත් කරමින් පැවසීය.  කොවිඩ් රෝගීන් සඳහා රෝහල්වල දී ලබාදෙන ඩෙක්සාමෙතසෝන් ඖෂධය රෝහලෙන් පිට දී ලබාගැනීම කිසිසේත්ම අනුමත නොකෙරෙන බව ද, මෙම ඖෂධය රෝගයේ මුල් අවස්ථාවේ දී ලබාගතහොත් රෝගයේ සංකූලතා ඇතිවීමේ හැකියාව ඉතා වැඩි වන බව ද ඔවුන් පැවසීය.  මේ සම්බන්ධයෙන් අදහස් දක්වමින් වෛද්‍ය ප්‍රියදර්ශනී ගලප්පත්ති සඳහන් කළේ, කොවිඩ් සඳහා ප්‍රතිජීවක ඖෂධ ලබාගැනීම ද සිදු නොකළ යුත්තක් බව යි.  \"කොවිඩ්-19 කියන්නේ වෛරස් රෝගයක්නේ. ප්‍රතිජීවක ඖෂධ තියෙන්නේ බැක්ටීරියාවන් සඳහා. ඉතින් සමහර ප්‍රතිජීවක වෛරස්වලටත් දෙන්න පුළුවන්, ඵලදායී යි, කියලා පර්යේෂණ කරලා තියෙනවා. නමුත් ඒ පර්යේෂණවලින් නිශ්චිත නිගමනයකට එන්න බැරි වෙලා තියෙන්නේ... කොවිඩ්-19 වෛරස් රෝගය සාමාන්‍යයෙන් වැඩිම දෙනෙකුට නිකම්ම හොඳ වෙනවා. එතකොට අපි අනවශ්‍ය ලෙස ප්‍රතිජීවක මුල දී පාවිච්චි කළොත් එහෙම ඒ සඳහා ප්‍රතිරෝධය වර්ධනය වෙන්න පුළුවන්. ඉතින් ඒක නිසා හානියක් වෙනවා.\" \"මොකද ඊට පස්සේ අපට ලෙඩේ හැදුනොත් - දැන් කොවිඩ් නියුමෝනියා තත්ත්වය ආවට පස්සේ දෙවනුව බැක්ටීරියා ආසාදන එනවා. බැක්ටීරියා ආසාදනය වෙන්න පුළුවන් පෙනහළුවලට. එතකොට අන්න ඒ අවස්ථාවේ දී අපි පාවිච්චි කරනවා ඔය ප්‍රතිජීවක- ඉතින් එහෙම එතකොට පාවිච්චි කරන්න තියෙන හැකියාවත් නැතිවෙන්න පුළුවන් මේ ඖෂධවලට ප්‍රතිරෝධය දැක්වුවොත්, මුල දී අනවශ්‍ය ලෙස භාවිතා කරපු නිසා,\" යනුවෙන් ඇය පැවසීය. ශ්‍රී ලංකාවෙන් ද අලුතෙන් මතුවන එන්නත් විරෝධී රැල්ල ගැන ඇගෙන් විමසූ විට, දැනට කොවිඩ්-19 රෝගයෙන් බේරීමට තිබෙන එකම විසඳුම එන්නත ලබාගැනීම බව ඇය පැවසුවා ය.  \"දැනට කොවිඩ්-19 වෛරසයට ප්‍රතිවෛරසයක් හැටියට කිසිම ඖෂධයක් නැහැ අපට. එතකොට වැක්සීන් එක ගත්තහම, හොඳට කරපු විද්‍යාත්මක පර්යේෂණවලින් ඔප්පු කරලා තියෙනවා මේ වෛරසය ආසාදනය වෙන එකත්, ඒ වගේම වෛරසය ආසාදනය වෙලා සංකූලතා ඇතිවෙන එකත්, ඒ වගේම සංකූලතා ඇතිවෙලා මරණයට පත්වීමත් යන ඔය තුනම අඩුකරනවා කියලා එන්නත මඟින්.\"  \"ඉතින් ඒක නිසා මම හිතන්නේ එන්නත ලබාගැනීම නම් අනිවාර්යයෙන්ම කරන්න ඕනේ. ඒකට විරුද්ධව එන්නත්-විරෝධී ව්‍යාපාරයක් යනවා නම් මම හිතන්නේ ඒක නවත්තන්න, ඒ මතය ජනතාවට යන එක, ඒ මතය නිවැරදි කරන්න කටයුතු කරන එක ඉතාම වැදගත්,\" වැඩිදුර අදහස් දක්වමින් මහාචාර්යවරිය කියා සිටියා ය. ", "URL": "https://www.bbc.com//sinhala/sri-lanka-58385165", "Category": null, "Parent URL": null}