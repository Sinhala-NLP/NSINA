{"Source": "bbc", "Timestamp": "26 මැයි 2020", "Headline": "සාරා ආබිඩ්: ගුවන් අනතුරින් මියගිය බව කී නිරූපිකාව සමාජ මාධ්‍ය ඔස්සේ අපහරණයට ලක්වෙයි", "News Content": "ඇයගේ ඇඳුම් සහ ජීවන රටාව සම්බන්ධයෙන් විවේචනාත්මක අදහස් විශාල වශයෙන් පළ වීමත් සමග සාරා ආබිඩ් නමැති අදාළ නිරූපිකාවගේ සමාජ මාධ්‍ය වෙබ් පිටු අක්‍රිය කර ඇත. ගුවන් යානයේ දත්ත වාර්තාව සහ ඇයගේ මිතුරියන් පවසන පරිදි 28 හැවිරිදි සාරා ආබිඩ් කරාචිහිදී කඩා වැටුණු පාකිස්තාන ගුවන් සේවයට අයත් යානයේ සිට ඇත. මෙම ගුවන් අනතුරෙන් මියගිය පුද්ගලයින් කවුරුන් ද යන්න නම් වශයෙන් ඉදිරිපත් කර නැතත් බලධාරීන් පැවසුවේ, පිරිමින් දෙදෙනෙකුගේ පමණක් දිවි බේරුණු බවය. මූලික වාර්තා මගින් ඇයගේ ජීවිතය බේරුණු බව පැවසුණු අතර ඇය සම්බන්ධයෙන් ව්‍යාජ ප්‍රවෘත්ති පතුරුවා හැරීම නවත්වන ලෙස ජනතාවගෙන් ඉල්ලීමක් කිරීමට ඇයගේ සොහොයුරාට සිදුවූ බවට මාධ්‍ය වාර්තා පළ විය. ඇයගේ ඉන්ටග්‍රෑම්, ට්විටර් සහ ෆේස්බුක් ගිණුම් අක්‍රියව පවතින අතර, ඒවා අදාළ ආයතන මගින් හෝ පවුලේ ඥාතීන් විසින් අක්‍රිය කරනු ලැබුවේ ද යන්න පැහැදිලි නැත. ගතානුගතික පාකිස්තාන සමාජයේ කාන්තාවන් පසුගාමීව ක්‍රියාකිරීම අපේක්ෂා කරන අතර මහජනතාවගේ අවධානයට ලක්වන බොහෝ දෙනෙකු සමාජ මාධ්‍යවල 'සදාචාරත්මක පරීක්ෂාවන්ට' ලක්වේ. පාකිස්තානයේ විලාසිතා ක්ෂේත්‍රයේ ප්‍රමුඛ පෙළේ සන්නාම කිහිපයක් සමග එක්ව කටයුතු කළ සාරා ආබිඩ්, මෙම වසරේ ජනවාරි මාසයේදී හම් ස්ටයිල් සම්මාන උළෙලේ (Hum Style Awards) හොඳ ම නිරූපිකාව ලෙස සම්මාන ලැබීය. ප්‍රමුඛ පෙළේ මෝස්තර නිර්මාණකරුවෝ ඇයගේ වෘත්තීයභාවයට සහ නිරූපණ හැකියාවට ගෞරව දැක්වූහ. ඇය මෙම වසරේ අග භාගයේදී පළමු වරට රංගනයට ප්‍රවේශ වීමට අපේක්ෂාවෙන් පසුවූවාය.  අනතුරට ලක්වූ ගුවන් යානයේ ඇය සිටි බවට ප්‍රවෘත්ති පළ වීමත් සමග, ආගමික රැඩිකල් මතධාරීහු ඇය ඉස්ලාම් ආගම කෙරෙහි දැක්වූ විශ්වාසය සහ ආගම ඇදහූ ආකාරය පිළිබඳව සමාජ මාධ්‍ය ඔස්සේ ප්‍රශ්න කරන්නට වූහ. එසේ පළවූ බොහෝ අදහස් අතර සඳහන් වූයේ, ඇය ගත කළ ජීවිතය අනුව මරණින් පසු දඬුවම් ලැබෙනු ඇති බවය. ඇය පෙනී සිටි ඡායාරූපවල ඇය සැරසී සිටි ඇදුම් පිළිබඳව අදහස් දක්වමින් ඇතැමුන් සඳහන් කර තිබුණේ, ඒවා ඇයගේ \"පව්කාර\" හැසිරීමට උදාහරණ බවය. සදාචාරය හෝ ආගමික භක්තිය යන නාමයෙන් ප්‍රසිද්ධ කාන්තාවන්ට පාකිස්තානයේදී අන්තර්ජාලය හරහා අපයෝජන හා ස්ත්‍රී දූෂණ හෝ මරණ තර්ජන පවා එල්ල විය හැකිය. ඇයගේ අභාවය \"විලාසිතා කර්මාන්තයට ඛේදවාචකයක්\" ලෙස හඳුන්වමින් සෙසු නිරූපිකාවෝ, නිර්මාණකරුවන් සහ නළු නිළියෝ ඇයට උපහාර පුදා තිබිණ.  කියවන්න: ", "URL": "https://www.bbc.com//sinhala/world-52810137", "Category": null, "Parent URL": null}