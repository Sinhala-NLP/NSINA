{"Source": "bbc", "Timestamp": "15 ජූනි 2017", "Headline": "සිරියාව: \"ගුවන් ප්‍රහාර මගින් විශාල ජීවිත විනාශයක්\"", "News Content": "සිරියානු ආණ්ඩුවට එරෙහි 'කුර්දි' සටන්කාමීන් ප්‍රමුඛ සන්නද්ධ කණ්ඩායම් වලට  ඇමරිකාව ප්‍රමුඛ යුද සන්ධානයේ ප්‍රහාරක ගුවන් යානා සහාය ලැබෙයි. පසුගිය මාර්තු මාසයේ සිට මේ දක්වා 'රකා' නගරයේ සාමාන්‍ය වැසියන් සිය ගණනක් මරණයට පත්ව ඇති බව වාර්තා වේ. ආණ්ඩු විරෝධී සිරියානු ප්‍රජාතන්ත්‍රවාදී හමුදා (Syrian Democratic Forces) පසුගිය සතිය තුළ 'රකා 'නගරයේ බටහිර, නැගෙනහිර සහ උතුරු කලාප තුළ ඉදිරියට ඇදෙමින් ඔවුන්ගේ බලය තහවුරු කර ගෙන ඇත. ''රකා' නගරයේ සටන් නිසා සාමාන්‍ය වැසියන් එක් ලක්ෂ හැට දහසකට ආසන්න සංඛ්‍යාවක් සිය නිවාස අතහැර පළා ගොස් ඇත. එම නගරයේ බලය අහිමිවීම අයිඑස්(IS) කැරලිකරුවන්ට \"තීරණාත්මක පහරක්\" වනු ඇතැයි ඇමරිකාව ප්‍රමුඛ සන්ධානය පවසයි. විදේශිකයන් ද ඇතුළු හාරදහසක් පමණ කැරලිකරුවන් 'රකා' නගරය තුළ  රැඳී සිටින බවට  විශ්වාසයක් පවතී.  නගරය තුළ සාමාන්‍ය වැසියන් කොපමණ සංඛ්‍යාවක් කොටු වී සිටීද යන්න තවම පැහැදිලි නැත. එහෙත් එහි  සාමාන්‍ය වැසියන් පනස් දහසත් - ලක්ෂයත් අතර ප්‍රමාණයක් සිටින බව එක්සත් ජාතීන්ගේ ඇස්තමේන්තුවයි. ", "URL": "https://www.bbc.com//sinhala/world-40279941", "Category": null, "Parent URL": null}