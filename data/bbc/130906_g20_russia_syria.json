{"Source": "bbc", "Timestamp": "6 සැප්තැම්බර් 2013", "Headline": "සිරියාව සම්බන්ධයෙන් G-20 නායකයන් අතර මතභේද ", "News Content": "සමුළුවේදී ප්‍රකාශයක් කළ ජනාධිපති බරක් ඔබාමා සිරියාව රසායනික අවි පාවිච්චි කරනු ලැබීම හෙළා දැකීමට සහ ඊට එරෙහිව දැඩි පියවරක් ගැනීමට යුරෝපය ,ආසියාව සහ මැදපෙරදිග රටවල් එකඟ වූ බවයි කියා සිටියේ. මේ අතර රුසියාවේ ජනාධිපති ව්ලදිමීර් පූතින් කියා සිටින්නේ, සිරියාවේ එල්ල කෙරුණ රසායනික අවි ප්‍රහාරය කාගේ ක්‍රියාවක් ද යන්න පැහැදිලි නැති බවයි. සිරියාවට එරෙහිව යුදමය පියවරක් ගත යුතු බවට ජනාධිපති ඔබාමා කරන ඉල්ලීමට ප්‍රංශය,තුර්කිය,කැනඩාව සහ බ්‍රිතාන්‍යය යන රටවල නායකයන්ගේ සහයෝගය ලැබෙන බවයි, බ්‍රිතාන්‍ය ආරංචි මාර්ගවලින් පැවසෙන්නේ. G-20 සමුළුවට සහභාගී රටවල් එකොළහක් සිරියානු රසායනික අවි ප්‍රහාරය හෙළා දැකීමට එකමුතු වූ බවක් ද වාර්තා වෙයි. එ.ජා.සංවිධානය. G -20 සමුළුව පැවැත්වෙද්දී ප්‍රකාශයක් කළ එක්සත් ජාතීන්ගේ මහ ලේකම් බන් කි මූන්, සිරියාවට එරෙහිව යුදමය පියවරක් ගනු ලැබීමේ අදහස වැරදි ප්‍රවේශයක් යයි විග්‍රහ කරමින්,එවැනි ක්‍රියා මාර්ගයක් නිසා අත් විය හැකි ඛේදජනක ප්‍රතිවිපාක සම්බන්ධයෙන් අනතුරු ඇඟවීමක් ද කර තිබුණි. මේ අතර ලිතුවේනියාවේ පැවැත්වුන යුරෝපා විදේශ ඇමති සමුළුවක දී අදහස් දැක් වූ යුරෝපා හවුලේ විදේශ ප්‍රතිපත්ති අංශයේ ප්‍රධානී,කැතරින් ඈෂ්ටන් කියා සිටියේත් සිරියානු අර්බුදයට විසඳුම, දේශපාලන ක්‍රියාමාර්ගයක් වන බවයි. ", "URL": "https://www.bbc.com//sinhala/world/2013/09/130906_g20_russia_syria", "Category": null, "Parent URL": null}