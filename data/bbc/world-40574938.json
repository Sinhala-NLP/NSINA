{"Source": "bbc", "Timestamp": "12 ජූලි 2017", "Headline": "අර්බුද මැද කටාර් රාජ්‍යය සහ ඇමරිකාව අතර ගිවිසුමක්", "News Content": "කටාර්හි නිල සංචාරයක නිරත ඇමරිකානු රාජ්‍යය ලේකම් රෙක්ස් ටිලර්සන් විසින් ඒ සම්බන්ධයෙන් වූ ගිවිසුමකට ඩෝහා අගනුවරදී අත්සන් තැබීය. දෙරට අතර එවැනි ගිවිසුමකට අත්සන් තැබුණේ කටාර් රාජ්‍ය සහ සෞදිය ඇතුළු අසල්වැසි අරාබි රටවල් අතර රාජ්‍යය තාන්ත්‍රික අර්බුදයක් වර්ධනය වෙමින් පවතින අතරතුරදීය. මැදපෙරදිග කලාපයේ ජිහාඩ් කණ්ඩායම්වලට සහ ත්‍රස්තවාදයට සහාය ලබා දෙන බවට චෝදනා කරමින් කටාර් රාජ්‍යය සමග පැවති සියලු සබඳතා අත්හිටුවීමට සෞදි අරාබිය, බහරේනය, ඊජිප්තුව සහ එක්සත් අරාබි එමීර් යන රටවල් කටයුතු කළහ. කටාර් රාජ්‍යය එම චෝදනා ප්‍රතික්ෂේප කරයි. අරාබි රටවල් අතර මතුව ඇති අර්බුදය විසඳීම සඳහා ඇමරිකාව මැදිහත්කරුවෙකු වශයෙන් කටයුතු කරයි. එවැනි ගිවිසුමකට අත්සන් තැබීම තුළින් ත්‍රස්තවාදයට එරෙහිව සටන් කිරීම සඳහා විශ්වාසය තැබිය හැකි හවුල්කරුවෙකු වශයෙන් කටාර් රාජ්‍යය සලකනු බවට ඇමරිකාව සංඥාවක් ලබා දී ඇති බව විශ්ලේෂකයෝ පවසති. කටාර් රාජ්‍ය සහ සෞදිය ඇතුළු අසල්වැසි අරාබි රටවල් අතර මතුව පවතින අර්බුදකාරී වාතාවරණය තවදුරටත් එලෙසෙම පවතී. කටාර් රාජ්‍ය විසින් අසල්වැසි මැදපෙරදිග රටවල යෝජනා ප්‍රතික්ෂේප කරනු ලැබීමත් සමග ඒ වෙත පනවා තිබූ සම්බාධක තවදුරටත් ක්‍රියාත්මක වනු ඇති බව සෞදි අරාබිය පසුගියදා පැවසීය. ඩෝහා පාලනය වෙත ඉදිරිපත් කරන ලද යෝජනා සම්බන්ධයෙන් සාකච්ඡා කිරීම සඳහා කයිරෝ අගනුවරට රැස් වූ අරාබි රටවල් හතරක විදේශ අමාත්‍යවරුන් කියා සිටියේ ඒ පිළිබඳ කටාර් රාජ්‍යයෙන් පළ වූ නිෂේධනීය ප්‍රතිචාරය පිළිබඳ තමන් කණගාටුවට පත් වන බවය. අල් ජසීරා මාධ්‍ය ජාලය වසා දැමීම ඇතුළු ඉල්ලීම් 13 ක් ඉටු කිරීම සඳහා සෞදි අරාබිය, ඊජිප්තුව, එක්සත් අරාබි එමීර් රාජ්‍ය සහ බහරේන් යන රටවල් කටාර් රාජ්‍ය වෙත ජුලි 05 වෙනිදා තෙක් කල් ලබා දී තිබිණි. ශ්‍රී ලාංකිකයන් 120,000 ට අධික සංඛ්‍යාවක් කටාර් රාජ්‍යයේ සේවයේ නිරතව සිටිති. කටාර් රාජ්‍ය සහ සෙසු අරාබි රටවල් අතර මතුව ඇති අර්බුදය හේතුවෙන් මෙතෙක් ශ්‍රී ලාංකික ශ්‍රමිකයන්ට බලපෑමක් එල්ල වී නොමැති බව ශ්‍රී ලංකා ආණ්ඩුව පවසයි. කටාරයේ අර්බුදය සමග කලාපයේ උද්ගතව ඇති තත්ත්වය පිළිබඳ ඔබේ අත්දැකීම් හා අදහස් දන්වන්න. දුරකතන : +44 (0) 20 36144039 + 44 (0)20 36140556 + 44 (0)20 36140555 + 44 (0)20 36140554 + 44(0) 20 36140551 + 44(0) 20 36140552 Facebook (ෆේස්බුක්) : පිවිසෙන්න ඊමේල් : sinhala@bbc.co.uk ", "URL": "https://www.bbc.com//sinhala/world-40574938", "Category": null, "Parent URL": null}