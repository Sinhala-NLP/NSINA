{"Source": "bbc", "Timestamp": "14 නොවැම්බර් 2018", "Headline": "ශ්‍රී ලංකාවේ දේශපාලන අර්බුදය: \"ව්‍යවස්ථාව ආරක්ෂා කිරීමේ අරගලයට එක් වුණා\"", "News Content": "මහින්ද රාජපක්ෂ යටතේ පිහිටුවන ආණ්ඩුවක් පිළිබඳ විශ්වාසය තැබිය නොහැකි බව එම මන්ත්‍රීවරුන්ගේ අදහස වී ඇතැයි එක්සත් ජාතික පක්ෂයේ නායකයා කියා සිටියේ පාර්ලිමේන්තු සංකීර්ණයේ පැවති මාධ්‍ය හමුවක් අමතමිනි. තමන් අගමැති ධුරයෙන් ඉවත් කිරීම, ඒ සඳහා වෙනත් අගමැතිවරයෙකු පත් කිරීම සහ පාර්ලිමේන්තුව විසුරුවා හැරීම සම්බන්ධයෙන් ජනාධිපතිවරයා නිකුත් කළ ගැසට් නිවේදන තුන නීතිවිරෝධී බව අදාළ මන්ත්‍රීවරුන් කතානායකවරයා වෙත දැනුම් දී ඇති බව ද ඔහු සඳහන් කළේය. ඒ අනුව අලුතින් පත් වූ \"කාඩ්බෝඩ් කැබිනට් මණ්ඩලයට\" කිසිදු බලයක් නොමැති බව අගමැති ධුරයෙන් පහ කරන ලද රනිල් වික්‍රමසිංහ කියා සිටී. පාර්ලිමේන්තුව විසිරුවා හැරීම තාවකාලිකව අත්හිටුවමින් අඟහරුවාදා ශ්‍රේෂ්ඨාධිකරණය ලබා දුන් තීන්දුවත් මෛත්‍රීපාල - මහින්ද පාර්ශ්වයට බහුතරය නොමැති බව තහවුරු කරමින් බදාදා පාර්ලිමේන්තුව ලබා දුන් තීන්දුවත් අනුව, වත්මන් පාලනය \"නීතියෙන් තොර පාලනයක්\" බව රනිල් වික්‍රමසිංහ පවසයි. කෙසේ නමුත් පාර්ලිමේන්තු සම්ප්‍රදාය කඩ කරමින් විශ්වාසභංග යෝජනාව සම්මත කිරීම කිසිසේත් පිළිගත නොහැකි බව මෛත්‍රිපාල -මහින්ද පාර්ශ්වයේ අදහස වී තිබේ. සරල බහුතරයක් පෙන්වීමට තරම් ප්‍රමාණවත් එජාප මන්ත්‍රීවරුන් පිරිසක් පාර්ලිමේන්තුවේ නොසිටි බව බීබීසී සිංහල සේවය වෙත අදහස් දක්වමින් කෙහෙළිය රඹුක්වැල්ල පැවසීය. මේ අතර, කතානායකවරයාගේ තීන්දුව වැරදි යැයි යම් කිසිවෙකුට හැඟෙන්නේ නම් හෙට පාර්ලිමේන්තුවට යෝජනාවක් ඉදිරිපත් කර එය සම්මත කර ගත හැකි බව රනිල් වික්‍රමසිංහ කියා සිටී. \"අපිට බහුතරය තිබෙනවා එය පරාජය කරන්න. ඒ නිසා පාර්ලිමේන්තුවේ බහුතර මතය මෙතන ප්‍රකාශ වී තිබෙනවා,\"  පාර්ලිමේන්තුවේ බහුතරය නොමැතිව ව්‍යවස්ථාවට පටහැනිව පත් කරන ලද ආණ්ඩුව නීතිවිරෝධී බැවින් රජයේ නිලධාරීන්ට සහ පොලිසියට එවැනි ආණ්ඩුවක \"නීතිවිරෝධී නියෝග\" ක්‍රියාත්මක කළ නොහැකි බව රනිල් වික්‍රමසිංහ වැඩිදුරටත් සඳහන් කළේය.   රනිල් වික්‍රමසිංහ සහ විපක්ෂ නායක ආර් සම්බන්ධන් ඇතුළු මෛත්‍රීපාල - මහින්ද පාර්ශ්වයට විරුද්ධ පක්ෂ නායකයන්ගේ ප්‍රධානත්වයෙන් පැවති මාධ්‍ය හමුවට ශ්‍රී ලංකා නිදහස් පක්ෂයේ පියසේන ගමගේ සහ එජාපයෙන් ආණ්ඩුවට එක් වූ වඩිවේල් සුරේෂ් ද එක්ව සිටියහ. ව්‍යවස්ථාව ආරක්ෂා කිරීම සඳහා ගෙන යන අරගලයට එක්වීමට තමන් ක්ෂණික තීන්දුවක් ගත් බව ශ්‍රී ලංකා නිදහස් පක්ෂයේ උප සභාපති පියසේන ගමගේ එහිදී පැවසීය. නියමිත කාලයට පෙර පාර්ලිමේන්තුව විසිරිවා හැරීම ජනතාව අනුමත නොකරන බව වඩිවේල් සුරේෂ් සඳහන් කළේය. මේ අතර, විශ්වාසභංග යෝජනාවේ පිටපතක්, ඊට අදාළව පාර්ලිමේන්තුවේ තීරණය සහ පසුගිය දා පත් කරන ලද අග්‍රාමාත්‍යවරයා සහ කැබිනට් මණ්ඩලය ව්‍යවස්ථා විරෝධී බවට සඳහන් මන්ත්‍රීවරුන් 122 දෙනෙකු අත්සන් කළ ලිපියට එක්සත් ජනතා නිදහස් සන්ධානයේ මන්ත්‍රී ඒ එච් එම් ෆවුසි ද අත්සන් තබා තිබීම විශේෂත්වයකි. ", "URL": "https://www.bbc.com//sinhala/sri-lanka-46204580", "Category": null, "Parent URL": null}