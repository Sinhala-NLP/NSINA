{"Source": "bbc", "Timestamp": "3 සැප්තැම්බර් 2016", "Headline": "අසභ්‍ය ලිංගික දසුන් නැරඹීම ජීවිතයට බලපාන හැටි", "News Content": "අස්වාභාවික ලිංගික ක්‍රියාකාරකම් දරුවන්ගේ මනෝ ලෝකය තුළ තැන්පත් වීමත් විවාහ දිවියට පත් වූ පසු ඒවා ස්වභාවික ලෝකය තුළින් නොලැබීමත් නිසා ඔවුන් අතරමං වන බවයි මානසික රෝග පිළිබඳ විශේෂඥ වෛද්‍ය රමණි රත්නවීර පවසන්නේ. 'අස්වාභාවික දේ තමයි හරි දේ කියල ඔලුවේ තැන්පත් වුනාම නිසි වයසට පැමිණි පසු ස්වභාවික දෙයින් ඔවුන්ට සතුටක් ලබා ගන්න අපහසු වෙනවා. ඔවුන් ලෝක දෙකක අතරමං වෙනවා. ඒ නිසා ඇතැම් විට ඔවුන්ගේ ලිංගික අවයව වල අකර්මණ්‍යතා පවා ඇති වීමට ඉඩ කඩ තියෙනවා.' බීබීසීයේ තිසර රතුවිතාන සමඟ සාකච්ඡාවකට එක්වෙමින් විශේෂඥ වෛද්‍ය රමණි රත්නවීර පැවසීය. සම්පූර්ණ සාකච්ඡාවට මෙතැනින් සවන් දිය හැකියි. නව යොවුන් වියට එළැඹෙද්දී හෝමෝන වෙනස් වීමත් සමඟ ලිංගික උත්තේජන පිළිබඳ හැඟීම් ඇති වෙනවා. ලිංගික දර්ශන නැරඹීමේ දී මේ දරුවන්ගේ 'Riwards and pleasure Centre' උත්තේජනය වීමෙන් නිකුත් වන රසායන මොළයේ ව්‍යුහයට බලපානවා. ඒ අනුව මෙය ඉතා සතුට දනවන දෙයක් බවට පත් වී අසභ්‍ය ලිංගික දර්ශන නැරඹීමට ඉතා පහසුවෙන් ඇබ්බැහි වෙනවා.' ඇය පැවසුවාය. දරුවන්ගේ හොඳම මිතුරා බවට පරිගණකය පත් වී ඔවුන් හුදෙකලා වීම වළක්වා ගැනීමට නම් දෙමාපියන් දරුවන්ගේ හොඳම මිතුරා බවට පත් විය යුතු බවයි විශේෂඥ වෛද්‍ය රමණි රත්නවීර අවධාරණය කරන්නේ. එමගින් වයසට සරිලන ලිංගික දැනුමක් දරුවාට ලබා දීම සඳහා දෙමාපියන්ට ම හැකියාවක් ලැබෙන බව ඇය පෙන්වා දෙන්නීය. ", "URL": "https://www.bbc.com//sinhala/sri-lanka-37268683", "Category": null, "Parent URL": null}