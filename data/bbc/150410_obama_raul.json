{"Source": "bbc", "Timestamp": "10 අප්‍රේල් 2015", "Headline": "එක්සත් ජනපදය සහ කියුබාව විරසකය අත හරින ලකුණු", "News Content": "මීට අඩ සියවසකට පෙර සිදු වූ කියුබානු විප්ලවයෙන් පසු දෙරට අතර ඉහල පෙළේ නායකයන් හමු වන ප්‍රථම අවස්ථාව මෙයයි. එක්සත් ජනපද රාජ්‍ය ලේකම් ජෝන් කෙරී සහ කියුබානු විදේශ ඇමති බෘනෝ රොද්රිගුස් පැය දෙකක් පමණ සාකච්ඡා කර තිබේ. මෙය විවෘත නොවූ සාකච්ඡාවක් වන අතර එක්සත් ජනපදය කියා සිටියේ එය 'ඉතා ඵලදායී' සාකච්ඡාවක් වූ බවයි. ඇමරිකානු රටවල සමුළුව අතරතුර ජනාධිපති ඔබාමා සහ කියුබානු ජනාධිපති රාවුල් කැස්ත්‍රෝ ද ප්‍රථම වතාවට නිල වශයෙන් හමු වනු ඇති බවට අපේක්ෂා කෙරෙයි. ත්‍රස්තවාදයට අනුබල දෙන රටවල ලැයිස්තුවෙන් කියුබාව ඉවත් කිරීමට එක්සත් ජනපද රාජ්‍ය දෙපාර්තමේන්තුව නිර්දේශ කර ඇති බව ද ජ්‍යෙෂ්ඨ සෙනෙට් සභිකයෙකු සනාථ කර තිබේ. එම ලැයිස්තුවෙන් කියුබාව ඉවත් කිරීම නිසා දෙරට අතර තානාපති සබඳතා ඇති කර ගැනීමට මඟ පෑදෙනු ඇත. ", "URL": "https://www.bbc.com//sinhala/world/2015/04/150410_obama_raul", "Category": null, "Parent URL": null}