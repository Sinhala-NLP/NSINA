{"Source": "bbc", "Timestamp": "6 නොවැම්බර් 2016", "Headline": "ආබාධිත සෙබළ උද්ඝෝෂණ පිටුපස 'දේශපාලන අරමුණක්'", "News Content": "වැටුප්, දීමනා සහ දුබලතා දීමනාවට අමතරව අදාළ ආබාධිත සෙබළුන් විසින් ඉල්ලා සිටින සේවා විශ්‍රාම වැටුප ලබා දෙනුවස් ජනාධිපතිවරයාගේ උපදෙස් පරිදි 2017 වසරේ අයවැයෙන් මුදල් ප්‍රතිපාදන වෙන් කොට තිබියදීත් මෙවැනි උද්ඝෝෂණ ව්‍යාපාරයක් දියත් කිරීමේ අරමුණ කුමක්දැයි යන්න පැහැදිලි නොමැති බව ආරක්ෂක ලේකම් ආචාර්ය කරුණාසේන හෙට්ටිආරච්චි කියා සිටියේ බීබීසී සිංහල සේවය සමග සාකච්ඡාවකට එක් වෙමිනි. \"නොවැම්බර් මාසයේ දහ වෙනිදා අයවැය ඉදිරිපත් කරනවා. මේ සඳහා වැය වන මුදල ඊට ඇතුළත් කරලා තිබෙනවා. අවුරුදු අටකට පස්සේ,  2016 වසරේ පාරට බැහැලා මේ සිදු කරන උත්සාහය පිටුපස දේශපාලන කාරණයක් තියනවද කියලා අපට හිතෙනවා,\" ආරක්ෂක ලේකම්වරයා සඳහන් කළේය. \"පසුගිය ආණ්ඩු සමයේ මේ අය පාරට බැස්සේ නැහැනේ. ඔය කියන රණවිරුවන්ට ඔවුන්ගේ වැටුප, ආබාධිත දීමනාව ඇතුළු අවම වශයෙන් රුපියල් හැට පන්දහසක මුදලක් දැනට ගෙවමින් පවතිනවා. මේ කෙටි කාලය තුළ අදාළ කාරණය විසඳීමට ජනාධිපතිතුමා කටයුතු කරලා තිබෙනවා,\" ඔහු කියා සිටියේය. තමා ආරක්ෂක ලේකම් ධුරය භාර ගන්නා විට අදාළ ආබාධිත සෙබළුන් සම්බන්ධයෙන් පැවති ගැටලු විසි අටෙන් විසි පහකට මේ වන විට විසඳුම් ලබා දී ඇති බවත් ආරක්ෂක ලේකම්වරයා පැවසීය. \"තව ප්‍රශ්න තුනයි ඉතිරි වෙලා තිබුණේ. ඒකෙනුත් දෙකකට විසඳුම් ලබා දීලා තියනවා. දැන් ඉතිරි වෙලා තිබෙන්නේ මේ අද කතා කරන සේවා විශ්‍රාම වැටුප සම්බන්ධ ප්‍රශ්නය විතරයි.\" සේවා විශ්‍රාම වැටුප ලබන වසරේ සිට ලබා දෙන බව අදාළ ආබාධිත සෙබළුන්ට \"දහදොළොස් වතාවක්\" දැනුම් දී ඇති බවත් ආරක්ෂක ලේකම් ආචාර්ය කරුණාසේන හෙට්ටිආරච්චි වැඩිදුරටත් කියා සිටියේය. ", "URL": "https://www.bbc.com//sinhala/sri-lanka-37888819", "Category": null, "Parent URL": null}