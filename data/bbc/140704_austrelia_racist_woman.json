{"Source": "bbc", "Timestamp": "4 ජූලි 2014", "Headline": "වර්ගවාදී වීඩියෝ පටයක් ඕස්ට්‍රේලියාවේ මතභේදයට ", "News Content": "වර්ගවාදය නියෝජනය වන ප්‍රකාශ, භාෂා විලාසයට අපහාස කිරීම් සහ දුම්රියේ ගමන් ගත් කාන්තාවකට අසභ්‍ය ලෙස 'විජාතිකයා' යනුවෙන් ඇමතීම ඇතුළු වර්ගවාදී බැන වැදීම් ඇතුළත් මෙම වීඩියෝ පටය මිනිත්තු තුනකුත් තත්පර තිහක් දීර්ඝ එකකි. දුම්රියේ ගමන් ගත් මගියෙකු විසින් පටිගත කර පසුගිය බදාදා මෙම වීඩියෝ පටය ‘යූ ටියුබ්’ වෙබ් අඩවියේ පළ කර තිබුණි. බැන වැදීම ආරම්භ වී තිබුණේ දුම්රියේ ගමන් ගත් ළමුන් පිරිසක් මෙම කාන්තාවට වාඩිවීම සඳහා තමන්ගේ අසුන පිරිනැමීම ප්‍රතික්ෂේප කිරීමත් සමගයි. වීඩියෝ පටය දෙලක්ෂ අසූ දහසක් දෙනා නරඹා තිබුණ අතර දහසකට අධික පිරිසක් ‘යූ ටියුබ්’ වෙබ් අඩවියේ තම අදහස් පළ කර තිබිණි. මීට අමතරව ‘ෆේස් බුක්’ මෙන්ම ‘ට්වීටර්’ වෙබ් අඩවිවල ද මේ සම්බන්ධයෙන් දිගින් දිගටම අදහස් පළ වී තිබුණ අතර දුම්රියේ ගමන් ගත් මගීන් ඇයට විරුද්ධව කතා කරන ආකාරය වීඩියෝ පටයෙන් ද දිස් වේ. ඕස්ට්‍රේලියාවේ වර්ගවාදී වෙනස්කම් වැළැක්වීමේ පනතට අනුව පුද්ගලයෙකුගේ වර්ගය හෝ ජාතිය මුල් කර ගෙන අපහාස කිරීම, අපහසුතාවට පත් කිරීම හෝ වර්ගවාදී ලෙස බැන වැදීම නීති විරෝධී ක්‍රියාවකි. නමුත් ඕස්ට්‍රේලියානු රජය පනතේ මෙම වගන්තිය නිශ්ප්‍රභා කිරීමට සාකච්ඡා පවත්වන බවයි පැවසෙන්නේ. ඕස්ට්‍රේලියානු වෙබ් අඩවියක්, වීඩියෝ පටයේ වර්ගවාදී ලෙස බැන වැදීම් කළ කාන්තාවගෙන් කළ විමසීමක දී ඇය පවසා ඇත්තේ තමන් ඉතා වෙහෙසකාරී දිනයක මෙලෙස හැසිරුණු අතර ඒ සම්බන්ධයෙන් කණගාටු වන බවයි. දුම්රියේ ගමන් ගත් මගීන් ගෙන් සමාව අයැද සිටි ඇය තව දුරටත් පවසා ඇත්තේ කිසිවෙකු මෙලෙස බැන වැදීමකට ලක්වීම නොසුදුසු බවයි. ", "URL": "https://www.bbc.com//sinhala/world/2014/07/140704_austrelia_racist_woman", "Category": null, "Parent URL": null}