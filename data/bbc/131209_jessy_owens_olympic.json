{"Source": "bbc", "Timestamp": "9 දෙසැම්බර් 2013", "Headline": "නාසි ඔලිම්පික් රන් පදක්කමක් ඩොලර් පහළොස් ලක්ෂයකට ", "News Content": "ඔවින්ස් විසින් බර්ලින් ඔලිම්පික් ක්‍රීඩා උළෙලේ දී දිනා ගත් රන් පදක්කම් හතරෙන් ඉතිරිව තිබුන එම එක ම රන් පදක්කම පසුගිය සෙනසුරාදා අන්තර්ජාලය ඔස්සේ පැවැත්වුන වෙන්දේසියකදීයි ඉහත කී මුදලට විකිණී තිබෙන්නේ. බර්ලින් ඔලිම්පික් ක්‍රීඩා උළෙලේදී ‘ආර්ය’උත්තමවාදය විජයග්‍රහණය කරන බවට හිට්ලර් කයිවාරු ගසා තිබුනත් ජෙසී ඔවින්ස් එම ක්‍රීඩා උළෙලට පැමිණියේ ජයග්‍රහණයේ දැවැන්ත විශ්වසනීයත්වයකින්. අඳ ගොවියකුගේ පුතකු මෙන් ම ඇමෙරිකානු වහලකුගේ මුනුබුරකු වන ජෙසී ඔවින්ස්, බර්ලින් ඔලිම්පික් තරඟාවලියේදී රන් පදක්කම් හතරක් ම දිනා ගත්තේ නාසි මිථ්‍යාව සුණු විසුණු කරමින්. බර්ලින් ඔලිම්පික් තරඟාවලියේ මීටර් 100,මීටර් 200,දුර පැනීම සහ මීටර් හාරසීය සහාය ධාවන තරඟය යන ඉසව් ජයග්‍රහණය කරමිනුයි ඔහු රන් පදක්කම් හතරක්ම දිනා ගත්තේ. ", "URL": "https://www.bbc.com//sinhala/world/2013/12/131209_jessy_owens_olympic", "Category": null, "Parent URL": null}