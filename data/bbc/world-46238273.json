{"Source": "bbc", "Timestamp": "16 නොවැම්බර් 2018", "Headline": "බ්‍රෙක්සිට් සහ බ්‍රිතාන්‍ය දේශපාලන අර්බුදය: සිදුවෙමින් පවතින්නේ කුමක්ද?", "News Content": "එහෙත්, එයට විරෝධය පළකරමින් කැබිනට් අමාත්‍යවරුන් දෙදනෙකු සහ නියෝජ්‍ය ඇමතිවරුන් දෙදෙනෙකු බ්‍රහස්පතින්දා (15) සිය පදවිවලින් ඉල්ලා අස්වූහ.  ඒ අතර, අගමැතිවරියට එරෙහිව විශ්වාස භංග යෝජනාවක් ඉදිරිපත් කිරීම කෙරෙහි පාලක කොන්සර්වේටිව් පක්ෂයේ ඇතැම් මන්ත්‍රීවරුන්ගේ අවධානය පළ වී තිබේ.  බ්‍රිතාන්‍යය යුරෝපා සංගමයෙන් ඉවත්වීමට පක්ෂව 2016 ජුනි මාසයේ පැවති ජනමත විචාරණයේදී ඡන්දදායකයන්ගෙන් 51.9% ක් ඡන්දය දීමෙන් අනතුරුව 2019 මාර්තු 29 වෙනි දින මධ්‍යම රාත්‍රියේ බ්‍රිතාන්‍යය යුරෝපා සංගමයෙන් ඉවත්වය යාමට නියමිතව තිබේ.  ඒ සම්බන්ධ \"දික්කසාද ගිවිසුම\" සකස් කිරීම පිණිස දෙපාර්ශවය වසරකට අධික කාලයක් සාකච්ඡා පැවැත්වූහ.  අවසානයේ ඒ සම්බන්ධ කෙටුම්පතකට දෙපාර්ශවය එකඟ වූ නමුත් බ්‍රිතාන්‍ය පාර්ලිමේන්තු මන්ත්‍රීවරු සහ යුරෝපා සංගමයේ අනෙක් සාමාජික රටවල් 27 ද එය අනුමත කළ යුතුය.  අගමැතිනී තෙරේසා මේ කෙරෙහි තවදුරටත් විශ්වාසයක් නොමැති බව පවසමින් පාලක කොන්සර්වේටිව් පක්ෂයේ මන්ත්‍රීවරුන් ගණනාවක් පක්ෂයේ \"1922 කමිටුව\" වෙත ලිපි යොමුකර තිබේ.  මන්ත්‍රීවරුන්ගෙන් 15% ක් හෙවත් මන්ත්‍රීවරු 48 දෙනෙකු එම කමිටුවේ සභාපතිවරයා වෙත එවැනි ලිපි යොමුකළහොත් අනිවාර්යයෙන්ම පක්ෂ නායකයා විශ්වාස භංග යෝජනාවකට මුහුණදිය යුතු බව පක්ෂ ව්‍යවස්ථාවේ දැක්වේ.  අගමැතිනී තෙරේසා මේ කිසියම් ලෙසකින් රහස් ඡන්දය මාර්ගයෙන් එම යෝජනාව පරාජය කළහොත්, තවත් වසරක කාලයක් එවැනි යෝජනාවක් ඉදිරිපත් කළ නොහැකිය.  එහෙත් එය පරාජය වුවහොත්, එවිට නායකත්වය සඳහා ඡන්ද විමසීමක් සිදු කෙරෙන අතර, අගමැතිනියට එම තරගයට ඉදිරිපත් විය නොහැකිය.  මේ අතර අවම වශයෙන් මන්ත්‍රීවරු 48 දෙනෙකු තමන් වෙත ලිපි යොමු කරන තුරු, මන්ත්‍රීවරුන් කොපමණ පිරිසක් තමන් වෙත ලිපි යොමු කර තිබෙන්නේ දැයි 1922 කමිටුවේ සභාපතිවරයා අනාවරණය නොකරයි.  ", "URL": "https://www.bbc.com//sinhala/world-46238273", "Category": null, "Parent URL": null}