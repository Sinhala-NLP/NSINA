{"Source": "bbc", "Timestamp": "6 මැයි 2017", "Headline": "මුස්ලිම් සාන්තුවරයාගේ සොහොන පිළිසකර කෙරේ", "News Content": "පසුගිය අප්‍රේල් මාසයේ කිසියම් පිරිසක් එම සොහොන වටා තිබුණු බීරළු වැට කඩා දමා තිබුණි.  යුද හමුදා කඳවුරක් ආසන්නයේ ආරක්‍ෂිත භූමියක පිහිටා ඇති එම සොහොන සියවස් ගණනක් පමණ පැරණි බව විශ්වාස කෙරෙන අතර, සාලිහ් වලියුල්ලාහ් සාන්තුවරයා සිහිකරමින් මුස්ලිම් ජනතාව එම ස්ථානයේ වාර්ෂික උත්සවයක්ද පවත්වති. මීට ශතවර්ෂ ගණනාවකට පෙර සොහොයුරන් හත් දෙනකුද සමග ශ්‍රී ලංකාවට ලඟා වූ සාලිහ් වලියුල්ලාහ් (සාන්තුවරයා) ගේ දේහය එහි තැන්පත්කර තිබෙන බව මුස්ලිම් ජනතාව විශ්වාස කරති.  සාන්තුවරයා සිහිකිරීමේ වාර්ෂික උත්සවය මේ වසරේ මැයි 21 වෙනි දින පැවැත්වීමට නියමිත බැවින් ගාල්ල කොටුව මුස්ලිම් සංස්කෘතික සංගමය විසින් සොහොනේ විනාශ වූ බීරළු වැට ප්‍රතිසංස්කරණය කිරීමට කටයුතු කර තිබේ.   ශ්‍රී ලංකා යුද හමුදාවද එම උත්සවයට පූර්ණ අනුග්‍රහය දක්වන බව ප්‍රදේශයේ මුස්ලිම් ජනතාව පවසති. සොහොනට හානි කිරීම පිළිබඳව මුස්ලිම් සංස්කෘතික සංගමය පැමිණිල්ලක් ගොනු කිරීමෙන් අනතුරුව ගාල්ල පොලිසිය ඒ පිළිබඳව විමර්ශනයක් ආරම්භ කළේය.  ", "URL": "https://www.bbc.com//sinhala/sri-lanka-39828406", "Category": null, "Parent URL": null}