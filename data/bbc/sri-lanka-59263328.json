{"Source": "bbc", "Timestamp": "12 නොවැම්බර් 2021", "Headline": "අයවැය 2022: ඔබට බලපාන්නේ කොහොමද?", "News Content": "මෙය මෙරට 76 වැනි අයවැය මෙන්ම, ජනපති ගෝටාභය රාජපක්ෂ ප්‍රමුඛ රජයේ දෙවැනි අයවැය ද, අමාත්‍ය බැසිල් රාජපක්ෂ මුදල් ඇමැතිධුරයේ සිට ඉදිරිපත් කළ මංගල අයවැය ද වේ.  අයවැය කියවීම අතරතුර අමාත්‍යවරයාගේ ඇතැම් ප්‍රකාශයන් කැපී පෙනේ.  ඇමතිවරයා පැවසුවේ මෙම අයවැය ඉදිරිපත් කරන්නේ ගෝලීය අර්බුද පහකට අවස්ථාවක බවත් කෝවිඩ් වසංගතය නිසා, දේශීය හා විදේශීය වශයෙන් සේවා සැපයීමෙන් අපට උපයා ගැනීමට තිබූ රු. බිලියන 500කටත් වඩා මුදලක් මේ වසරේ භාණ්ඩාගාරයට අහිමි වී ඇතැ යි ඔහු සඳහන් කළේ ය. කෙසේ නමුත්, තම ආණ්ඩුව කී දේ කළ ආණ්ඩුවක් බව කියන අමාත්‍යවරයා, ශ්‍රී ලංකාව කොවිඩ් එන්නත්කරණ ඉලක්ක සපුරාලීම නිසා \"Vaccinated nation in Asia\" යනුවෙන් හැඳින්වෙන වග ද පැවසීය.  රට තුළ තව දුරටත් ත්‍රස්තවාදයට ඉඩක් නැතැ යි ද පැවසූ ඔහු, මෙරට ලෝකයේ ස්ථාවරම රටවලින් එකක්යැ යි ද කියා සිටියේ ය. අයවැය දත්ත අනුව 2022 වසරේ රජයේ මුළු ආදායම රුපියල් බිලියන 2284කි. ඒ අතුරින් බදු ආදායම රුපියල් බිලියන 2274කි. රජයේ මුළු වියදම රුපියල් බිලියන 3912ක් වන අතර වර්තන වියදම රුපියල් බිලියන 2996කි.  2022 වසරේ රාජ්‍ය ආදායම දළ දේශීය නිෂප්දිතයේ ප්‍රතිශතයක් ලෙස සියයට 12.3ක් දක්වා ඉහලගොස් ඇත. එය 2021 වසරේ සියයට 9.5 කේ ලෙස ඇස්තමේන්තු කර ඇත. 2022 වසරේ රජයේ සමස්ත වියදම දළ දේශීය නිෂප්දිතයේ ප්‍රතිශතයක් ලෙස සියයකට 21.1ක් දක්වා වැඩි වී ඇත. අයවැය පරතරය දළ දේශීය නිෂප්දිතයේ ප්‍රතිශතයක් ලෙස සියයකට 8.8ක් වේයැයි අපේක්ෂා කෙරේ. එය 2021 වසරේ සියයට 11.1ක් ලෙස අත්තමේන්තු කර ඇත.  මීට අමතරව මාර්ග සංවර්ධනය සඳහා දැනට වෙන්කළ රු. මිලියන 260 000ට අමතරව තවත් මිලියන 20 000ක්, රසායනික වල් නාශකවලින් තොරව වල් පැළහරණය දිරිගැන්වීම සඳහා රු. මිලියන 4000ක්, නව කෘෂි තාක්ෂණය හඳුන්වා දීම සඳහා රු. මිලියන 22005ක්, ගම සමග පිළිසඳර යටතේ ග්‍රාම සේවා වසම් 14 021ක් වෙනුවෙන් රු. මිලියන 42 063ක් වශයෙන් ද මුදල් වෙන්කර තිබේ.  ", "URL": "https://www.bbc.com//sinhala/sri-lanka-59263328", "Category": null, "Parent URL": null}