{"Source": "bbc", "Timestamp": "26 ජූලි 2023", "Headline": "ශ්‍රී ලංකා ක්‍රිකට්: ජයන්ත ධර්මදාස යනු කවුරුන් ද? ", "News Content": "මේ දිනවල රටේ ප්‍රධාන මුද්‍රිත හා විද්‍යුත් මාධ්‍යයේ මෙන්ම, සමාජ මාධ්‍යය තුළ ද කතාබහට ලක්වන ප්‍රධාන චරිතයක්  වන්නේ ජයන්ත ධර්මදාස යි. ඒ, ශ්‍රී ලංකා ක්‍රිකට් ආයතනය සම්බන්ධ විගණන වාර්තාව හා සම්බන්ධව හෙළිව තිබෙන කරුණු හේතුවෙනි.  2022 වසරේ දී ඕස්ට්‍රේලියාවේ පැවති විස්සයි 20 ලෝක කුසලාන තරගාවලිය සඳහා ශ්‍රී ලංකා ක්‍රිකට් ආයතනය විසින් වීසා ඉල්ලීම් ලිපි නිකුත් කිරීමේ දී එම ආයතනයේ නිලධාරීන් ඔවුන්ගේ හිතවතුන්ට ද ඕස්ට්‍රේලියාවට යෑම සඳහා වීසා ලබා ගැනීමට ලිපි නිකුත් කර ඇති බවට විගණන වාර්තාවෙන් කරුණු හෙළි වී තිබේ.  එලෙස වීසා ඉල්ලීම් නිකුත් කරනු ලැබූ පුද්ගලයින් අතර ශ්‍රී ලංකා ක්‍රිකට් ආයතනයේ උප සභාපති ජයන්ත ධර්මදාසගේ හිතවතුන් දෙදෙනෙකු ද සිටින බවට කරුණු සඳහන් විය.ඔහුගේ හිත්වතුන්ගේ නම් ලැයිස්තුවට  ජී. ජී. එස්. තාරුකා සහ ඒ. එස්. එදිරිසිංහ යන නම් ඇතුළත්ව තිබේ.  මේ සම්බන්ධයෙන් මාධ්‍ය තුළ හුවමාරු වූ සටහන්වල දැක්වුණේ, ශ්‍රී ලංකා ක්‍රිකට් ආයතනය එහි මුදලින් රංගන ශිල්පීන් ද ක්‍රිකට් තරග නැරඹීම සඳහා ඕස්ට්‍රේලියාවට රැගෙන ගොස් ඇති බව ය.  සමගි ජන බලවේගය පක්ෂයේ පාර්ලිමේන්තු මන්ත්‍රී හේෂා විතානගේ විසින් පසුගිය දා මාධ්‍ය හමුවක් පවත්වමින්, ශ්‍රී ලංකා ක්‍රිකට් ආයතනය විසින් ඕස්ට්‍රේලියාවට යෑමට වීසා ලිපි නිකුත් කිරීම සම්බන්ධයෙන් පළමු වරට කරුණු හෙළි කිරීමක් සිදුකළේ ය.  මෙරට සුප්‍රකට ව්‍යාපාරිකයෙකු වන 'නවලෝක මුදලාලි' නොහොත් දේශමාන්‍ය එච්. කේ. ධර්මදාස සහ මිලින් ධර්මදාස යුවලගේ සිව්වෙනි දරුවා ලෙස, හේවා කොමානගේ ජයන්ත ධර්මදාස,1948 නොවැම්බර් මස 07 වැනිදා උපත ලබා තිබේ.  ජයන්ත ධර්මදාසට එක් සහෝදරයෙක් සහ සහෝදරියන් සිව්දෙනෙක් වෙති. ඔහුගේ එකම සොහොයුරා වන්නේ උපාලි ධර්මදාස යි. ගල්කිස්ස සාන්ත තෝමස් විදුහලේ අධ්‍යාපනය ලැබූ ඔහු, මූලික අධ්‍යාපනය අවසන් කිරීමෙන් පසු පියා යටතේ ඔහුගේ ව්‍යාපාරයන්හි සේවයට එක්විය.   ව්‍යාපාර අධ්‍යයනය සම්බන්ධයෙන් හදාරා පියාට අයත් නවලෝක ව්‍යාපාරයට සම්බන්ධ වූ ජයන්ත ධර්මදාසගේ පළමු රැකියාව වූයේ එහි ලිපිකාර තනතුර යි.  ඔහු ඉන් කලකට පසුව මුදල් අයකැමිවරයෙක් ලෙස උසස් වීම් ලැබුවේ ය. ජයන්ත ධර්මදාස 1972 වර්ෂයේ මැයි මස 22 වෙනිදා විවාහ විය. ඒ, ව්‍යාපාරික පවුලකින් පැවත ආ ශ්‍රිනි ජයසේකර සමගින් ය. ඔවුන්ට දරුවන් තිදෙනෙකු සිටියි.  2016 වසරේ නොවැම්බර් මස 28 වෙනිදා ජයන්ත ධර්මදාසගේ බිරිඳ වූ ශ්‍රීනි ජයසේකර ධර්මදාස අභාවප්ප්‍රාප්ත විය. 1985 වසරේ දී ඔහු නවලෝක සමූහ ව්‍යාපාරයේ නියෝජ්‍ය සභාපති සහ ප්‍රධාන විධායක නිලධාරිවරයා ලෙස පත්කරනු ලැබුවේ ය.  එතැන් සිට වසර 26ක කාලයක් එම ධුරය හෙබවූ ඔහු, පියා වන එච්.කේ. ධර්මදාසගේ  අභාවයෙන් පසුව 2011 වසරේ දී නවලෝක සමූහ ව්‍යාපාරයේ සභාපති හා කළමනාකාර අධ්‍යක්ෂකධුරයට පත් විය.  මේ වන විට වසර 46කට ආසන්න කාලයක් ව්‍යාපාර කේෂ්ත්‍රයේ රැඳී සිටින ජයන්ත ධර්මදාස නවලෝක සමූහ ව්‍යාපාරයට අමතරව තවත් ක්ෂේත්‍ර රැසක තනතුරු හොඹවා තිබේ. ඒ වන විට ජයන්ත ධර්මදාස ශ්‍රී ලංකා ක්‍රිකට් ආයතනයේ සභාපතිධුරය හොඹවමින් සිටියේ ය.  ධර්මදාස, ජාතික චිත්‍රපට සංස්ථාවේ සභාපති ලෙස 2002-2003, 2008 -2010 සහ 2020 -2022 යන කාලසීමාවන්හි දී කටයුතු කළේ ය.  2002 වසරේ දී ඔහු 'විශිෂ්ට ගීත නිර්මාණකරුවන්ගේ සංගමය' පිහිටවනු ලැබූ අතර එදින සිට මේ දක්වා එහි සභාපති තනතුර හොබවනු ලබයි.  2004 වසරේ දී ඔහු 'සිනෙස්ටාර් පදනම' පිහිටවනු ලැබුවේ ය. එම කාලයේ සිට ඔහු එම සංගමයේ සභාපති තනතුර හොබවනු ලබයි.   සෑම වසරකම මෙරට රංගන ශිල්පීන් හා ශිල්පිනියන්ගේ සහභාගීත්වයෙන් පවත්වනු ලබන 'රිදී රැයක්' ප්‍රසංගය සංවිධානය කෙරෙන්නේ ද සිනේස්ටාර් පදනම විසිනි. මේ වන විට සිනේස්ටාර් පදනම විසින් රිදී රැයක් ප්‍රසංග වාර 20ක් පසුගිය වසර ගණනාව පුරා පවත්වා තිබේ.  රිදී රැයක් ප්‍රදර්ශනයෙන් උපයා ගන්නා අරමුදල් හරහා වාර්ෂිකව එහි සාමාජිකයින්ට වෛද්‍ය සහ ජීවිත රක්‍ෂණ ආවරණ ද, සුදුසුකම්ලත් පසුගිය වසරේ කලාකරුවන් සඳහා මාසික දීමනාවක් ලබා දීම ද සිදුකෙරේ.  ප්‍රවීණ හා නව පරපුරේ රංගන ශිල්පින් 320කට අධික පිරිසක් සිනේස්ටාර් පදනමේ සාමාජිකයෝ වෙති. 2012 අප්‍රේල් මස 15 වෙනිදා සිට සිංගප්පූරු රජය විසින් ජයන්ත ධර්මදාස ශ්‍රී ලංකාව සඳහා වන ගෞරවනීය කොන්සල් ජනරාල්වරයා ලෙස පත්කරනු ලැබීය  2017 වසරේ දී ජයන්ත ධර්මදාස හට ගෞරව ආචාර්ය සම්මානයක් පිරිනමන ලදී. ඒ, ඕස්ට්‍රේලියාවේ ස්වින්බර්න් තාක්ෂණ විශ්වවිද්‍යාලයයෙනි.  2021 වසරේ දී ඔහුට සිංගප්පූරුවේ කීර්තිමත් රාජ්‍ය සේවා සම්මානය ප්‍රදානය කරනු ලැබුවේ ය. ඒ, 2019 අප්‍රේල් මස 21 වෙනිදා කොළඹ ඇතුළු ස්ථාන රැසකට එල්ල වූ ත්‍රස්ත බෝම්බ ප්‍රහාර මාලාවේ දී ඔහු විසින් ශ්‍රී ලංකාවට පත්කර සිටින සිංගප්පූරුවේ ගෞරවනීය කොන්සල් ජනරාල්වරයා ලෙස කටයුතු කරමින් එරට වැසියන් වෙනුවෙන් කැපවී ක්‍රියා කිරීම වෙනුවෙනි.  ශ්‍රී ලංකා ක්‍රිකට් ආයතනයේ උප සභාපති ජයන්ත ධර්මදාස ඊයේ (ජුලි 25) පැවති මාධ්‍ය හමුවකට එක්වෙමින්, තමන්ට එල්ල වී තිබෙන සියලු චෝදනා අසත්‍ය බව ප්‍රකාශ කළේ ය.  \"කිසිම දෙයක් සතයක්වත් ක්‍රිකට් බෝඩ් එකෙන් වියදම් කරලා නැහැ. ඔය කියන ගමන් මම ගිහිල්ලත් නැහැ. ඒගොල්ලොත් එක්ක ගිහිල්ලත් නැහැ, ඒගොල්ලොත් එක්ක ඇවිල්ලත් නැහැ මන්. ඒක නිසා මෙය සම්පූර්ණ අසත්‍යයක්. ඔතන බෝර්ඩ් එකට (ශ්‍රී ලංකා ක්‍රිකට් ආයතනයට) එන්න සමහරුන්ගේ තියෙන කැමැත්ත නිසා, මේ තියෙන සල්ලි වියදම් කරන්න තියෙන කැමැත්ත නිසා තමයි මේ එන්න හදන්නේ.  \"ක්‍රිකටර්ස්ලා එක්ක මගෙත් සම්බන්ධතාවයක් තියෙන නිසා කරුණාකරලා එහෙම නම් කරන්න එපා. කවුරු හරි එහෙම කරනවානම් හරි වැරදියි. සමහරුන් ඉන්නවා ඉතාම ළාබාල කට්ටිය. අවුරුදු 19-20 ඒ වගේ වයස්වල. සමහරුන් ඉන්නවා පිට පළාත්වලින් කොළඹට ඇවිල්ලා ඉන්න කට්ටිය. ඒ නිසා කරුණාකරලා මේ අයගේ මානසිකත්වය නග්ගනවා ඇරෙන්න බස්සවන වැඩක් නම් කවුරුත් කරන්න එපා,\" උප සභාපතිවරයා එම මාධ්‍ය හමුවේ දී කියා සිටියේ ය.   මේ සම්බන්ධයෙන් වැඩිදුර කරුණු විමසීමට බීබීසි සිංහල සේවය විසින් උප සභාපති ධර්මදාස දුරකථනයෙන් සම්බන්ධ කර ගනු ලැබූව ද, ඔහු සම්බන්ධයෙන් එල්ලවූ චෝදනා ගැන ඊයේ පැවැත්වූ මාධ්‍ය හමුවේ දී පිළිතුරු ලබාදුන් බව  ඔහු පවසා සිටියේ ය. ", "URL": "https://www.bbc.com//sinhala/articles/crgkqkzzvz9o", "Category": null, "Parent URL": null}