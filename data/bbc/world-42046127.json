{"Source": "bbc", "Timestamp": "20 නොවැම්බර් 2017", "Headline": "දුම්රිය තත්පර විස්සක් කලින් පිටත්වෙලා: \"සමාවෙන්න\"", "News Content": "එම දුම්රිය තත්පර විස්සකට කලින් පිටත්වීම හේතුවෙන් ඇති වූ \"අපහසුතාව ගැන අවංකවම සමාව ඉල්ලා සිටින\" බව තෝකියෝ සහ ත්ස්කූබා (Tsukuba) නගරය අතර දිවෙන ත්ස්කූබා එක්ස්ප්‍රස් (Tsukuba Express) සේවයේ කලමනාකරුවෝ පවසති.  නිවේදනයක් නිකුත් කරමින් සමාගම පවසන්නේ අදාළ දුම්රිය ජපානයේ වේලාවෙන් 9:44:40 ට පිටත්වීමට නියමිතව තිබුණු නමුත් ඒ වෙනුවට එය 9:44:20 ට පිටත් වූ බවය.  සමාගමේ එම නිවේදනය පිළිබඳව සමාජ ජාල ඔස්සේ අදහස් දක්වන බොහෝ දෙනා විශ්මය පළ කර තිබුණි.  මිනාමි නගරෙයාවා (Minami Nagareyama) දුම්රිය ස්ථානයේ සිට දුම්රිය කලින් පිටත්වීම පිළිබඳව කිසිදු මගියෙකු පැමිණිලි නොකළ බව ද නිවේදනයේ සඳහන් විය.  දුම්රිය නියමිත වේලාවට පිටත්වීම හෝ ගමනාන්තයට ළඟාවීම අතින් ලෝකයේ ඉහළම ස්ථානයක සිටින ජපානයේ දුම්රිය නියමිත වේලාවට කලින් පිටත්වීම ඉතා දුර්ලභ සිදුවීමකි.  වසරකට මිලියන 150 කට ආසන්න මගීන් පිරිසක් ලෝකයේ කාර්ය බහුලම දුම්රිය මාර්ගය වන තෝකියෝ අගනුවර සිට කොබේ (Kobe) නගරය දක්වා දිවෙන තොකයිදෝ (Tokaido) මාර්ගය ඔස්සේ ගමන් කරති.  ", "URL": "https://www.bbc.com//sinhala/world-42046127", "Category": null, "Parent URL": null}