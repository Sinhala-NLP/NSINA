{"Source": "bbc", "Timestamp": "14 අප්‍රේල් 2017", "Headline": "'සියලු බෝම්බවල මව': මේ කරුණු දැන සිටියාද?", "News Content": "න්‍යෂ්ටික නොවන බෝම්බයේ ඉලක්කය වූයේ ඇෆ්ගනිස්තානයේ නැගෙනහිර පිහිටි නන්ගර්හාර් පළාතයි. GBU-43/B Massive Ordnance Air Blast Bomb (MOAB) නොහොත් 'සියලු බෝම්බවල මව' ඊයේ (අප්‍රේල් 13) හෙළනු ලැබූ අතර ආචින් දිස්ත්‍රික්කයේ පිහිටි ඉස්ලාමීය රාජ්‍ය සංවිධානයට අයත් උමං ජාලයක් එහි ඉලක්කය වූ බව පැවසේ. න්‍යෂ්ටික නොවන බෝම්බයක් බැවින් MOAB බෝම්බය භාවිත කිරීම සඳහා ඇමරිකානු ජනාධිපතිවරයාගේ අනුමැතිය ලබා ගැනීම අත්‍යවශ්‍ය නොවේ. 'සියලු බෝම්බවල මව' :  MOAB බෝම්බයේ ප්‍රධාන බලපෑම වන්නේ දැවැන්ත පිපිරුම් තරංගයකි. අධි බලැති පුපුරන ද්‍රව්‍ය කිලෝග්‍රෑම් 8,164 ක බලපෑම සැතපුමක් දුරට සියලු දිශා ඔස්සේ පැතිර යන බව පැවසේ. එහි පැතිර යෑම උපරිම කිරීම සඳහා බෝම්බයේ ලෝහමය කොපුව තුනී ඇලුමිනියම් යොදා විශේෂයෙන් සකසා ඇත. භූගත කඳවුරු සංකීර්ණ සහ උමං මාර්ගවලට හානි කිරීම සඳහා MOAB බෝම්බය විශේෂයෙන් නිර්මාණය කොට තිබේ. ඉරාක යුද්ධයේදී යොදා ගනු  වස් සකසන ලද MOAB බෝම්බයක් නිර්මාණය කිරීම සඳහා ඇමරිකානු ඩොලර් ලක්ෂ එකසිය හැටක් වැයවන බව වාර්තා වේ. බෝම්බය 2003 වසරේදී පළමු වරට අත්හදා බැලූ අතර එය මෙතෙක් භාවිතයට ගෙන නොතිබිණි. එසේම ඇමරිකානු හමුදාව සතු බරින් වැඩිම, න්‍යෂ්ටික නොවන බෝම්බය මෙය නොවේ. ඇමරිකානු හමුදාව සතු බරින් වැඩිම න්‍යෂ්ටික නොවන බෝම්බය වන්නේ ප්‍රමාණය අතින් MOAB බෝම්බයට වඩා විශාල Massive Ordnance Penetrator හෙවත් MOP බෝම්බයයි. එහි බර ආසන්න වශයෙන් කිලෝග්‍රෑම්  13,607 කි. මේ අතර 'සියලු බෝම්බවල පියා' ලෙස හඳුන්වනු ලබන බෝම්බයක් රුසියාව විසින් ද නිර්මාණය කරනු ලැබ තිබේ. පැරණි තාක්ෂණය යොදා ගනිමින් නිර්මාණය කරන ලද එය ඉන්ධන - වායු බෝම්බයක් ආකාරයේ අවියකි.  ", "URL": "https://www.bbc.com//sinhala/world-39601069", "Category": null, "Parent URL": null}