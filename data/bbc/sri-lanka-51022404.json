{"Source": "bbc", "Timestamp": "7 ජනවාරි 2020", "Headline": "රන්ජන් රාමනායකගේ හඬපට: මහින්දානන්ද \"ඝාතන සැලසුමක්\" ගැන සංවාදයක්", "News Content": "මේ පිළිබඳව බදාදා (දෙසැම්බර් 08) පොලිසියට පැමිණිළි කරන බව ද පාර්ලිමේන්තුවේදී වරප්‍රසාද ප්‍රශ්නයක් මතුකරමින් ඔහු පැවසීය. ''ඒ සංවාදයේදී රන්ජන් රාමනායක මන්ත්‍රීතුමා කියනවා මහින්දානන්ද අලුත්ගමගේට වෙඩි තියන්න තමයි මං මේ පුරුදු වෙන්නේ කියලා. ඔබතුමා මට ඒක කරන්න කියලා තියෙනවා. ඒක කරන්න මං ඉදිරි කාලයේ කටයුතු කරනවා කියලා. මට වෙඩි තියන්න එතුමා අගමැතිගේ ආශීර්වාදය, අනුමැතිය ඉල්ලනවා. අගමැති අනුමැතිය දෙනවා. මේක ඉතා බරපතල ප්‍රශ්නයක්,\" යනුවෙන් අලුත්ගමගේ අමාත්‍යවරයා කියා සිටියේය. 2016 වසරේ රන්ජන් රාමනායක මාදිවෙල පිහිටි මන්ත්‍රී නිල නිවාසවල සිට තමන්ගේ ගිනි අවියෙන් වෙඩි තැබීමට පුරුදු වූ බවත් ඒ අවස්ථාවේදී වැරදිලා ගිනි අවිය ක්‍රියාත්මක වූ බව පැවසීමට රනිල් වික්‍රමසිංහ උපදෙස් දී ඇති බවටත් මෙහිදී චෝදනා එල්ල විය. ''මහින්දානන්දට වෙඩි තියන්න පුහුණු වෙනකොට වෙච්ච වැරැද්ද නිවැරදි කරගන්න උපදෙස් දුන්නේ හිටපු අගමැතිතුමා. ඒ වගේම එතන කියනවා ඔබතුමා පොලිස්පතිට කිවුව නිසා එතුමා මාව බේර ගත්තා කියලා. මොකක්ද කථානායකතුමනි මේ තත්ත්වය? රන්ජන් ගොං වැඩ කරන්නේ හිටපු අගමැතිගේ ආශීර්වාදයෙන්. ඔහු නෑ මෙතන. විපක්ෂ නායකතුමා මේ ගැන ප්‍රකාශයක් කරන්න. මේ මන්ත්‍රීවරයා ගැන ගන්නා පියවර ගැන කියන්න,\" යනුවෙන් මහින්දානන්ද අමාත්‍යවරයා ඉල්ලීමක් ද කළේය. මේ අවස්ථාවේදී කතානායක කරු ජයසූරිය සඳහන් කළේ මෙම සිදුවීම ගැන අවධානය යොමු කරන බවකි. මෙම සංවාදයට ප්‍රජා සංවර්ධන රාජ්‍ය අමාත්‍ය නිමල් ලංසා ද එක්විය. ''මට මහලේකම්තුමා නිකුත් කළා බලපත්‍රයක් එක්ක ගිනිඅවියක්. පිස්තෝලයක් නම් දෙන්නේ උණ්ඩ 10යි. රිවෝල්වරයකට උණ්ඩ 09යි දෙන්නේ. රන්ජන්ට විතරක් කොහොමද උණ්ඩ 150ක් දුන්නේ,'' යනුවෙන් ඔහු ප්‍රශ්න කළේය. රන්ජන් රාමනායක මන්ත්‍රීවරයා පොලිස් අත්අඩංගුවට ගන්නා අවස්ථාවේදී ඔහුගේ නිල නිවසට ගොස් සිටි මහාචාර්ය අශු මාරසිංහ මන්ත්‍රීවරයා ද පාර්ලිමේන්තුවේදී අදහස් දැක්වීය. එහිදී ඔහු පෙන්වා දුන්නේ පොලිස් නිලධාරීන් 15 දෙනෙකු පමණ එකවර නිවස පරීක්ෂා කිරීමේදී එම අවස්ථාව සියැසින් දැක බලාගැනීමට රංජන් මන්ත්‍රීවරයාට නොහැකි වූ බවකි. එවිට කුඩු, පිස්තෝල, බෝම්බ වැනි දෑ දමා අත්අඩංගුවට ගැනීමට හැකි බැවින් මන්ත්‍රීවරුන්ගේ නිවාස පරීක්ෂා කිරීමේදී ඔවුන්ගේ ඇස් ඉදිරිපිට එය කළ යුතු බව ඔහු පැවසීය. මහින්දානන්ද අමාත්‍යවරයා සිය චෝදනාව කරන විට රනිල් වික්‍රමසිංහ සහ රන්ජන් රාමනායක යන මන්ත්‍රීවරුන් පාර්ලිමේන්තු සභා ගැබේ නොසිටියහ. පසුව පස්වරුවේ පාර්ලිමේන්තුවට පැමිණි රනිල් වික්‍රමසිංහ මන්ත්‍රීවරයා ඒ පිළිබඳ විශේෂ ප්‍රකාශයක් කළේය. ''මේ සභාවේදී මහින්දානන්ද ඇමතිතුමා මං ගැන ප්‍රකාශයක් කරලා තියෙනවා. මං කුමන්ත්‍රණය කරන පුද්ගලයෙක් නෙමෙයි. මේ CD ටික රන්ජන් මන්ත්‍රීතුමාගේ මාදිවෙල නිවසේ සිට පොලීසිය භාර ගත්තේ. ඒත් දැන් පොලිසිය භාරගත් මේ තැටි හැම තැනම එනවා. මාධ්‍යයේ එනවා. හැම එක්කෙනාගේම පොදු දේපලක් විදියට. ඒ නිසා මං කැමතියි කථානායකතුමා හරහා පොලීසියට කියලා මේ තැටි ඔක්කොම අරගෙන මන්ත්‍රීවරු අපි ඕනෑම කාරණයක් දිහා බලලා කවුරුහරි වැරද්දක් කරලා තියෙනවනම් එතුමාට මේක ප්‍රකාශ කරන්න පුළුවන්.''  මේ අතර බැඳුම්කර නිකුතුවට ආදාළව ශ්‍රී ලංකා මහ බැංකුව සකස්කළ වෝහාරික විගණන වාර්තාව පාර්ලිමේන්තු මන්ත්‍රීවරුන්ට ලබා දෙන්නැයි පසුගිය 03 වැනිදා ඉදිරිපත්වූ ඉල්ලීම සම්බන්ධයෙන් කතානායකවරයා සිය මතය පාර්ලිමේන්තුවට ඉදිරිපත් කළේය. එහිදී කතානායකවරයා සඳහන් කළේ ඒ ගැන නීති කෘත්‍යයන් ආරම්භ වී ඇති බැවින් සියලු මන්ත්‍රීවරුන්ට එම වාර්තාව ලබා දීම නුසුදුසු යයි නීතිපතිවරයා තමන්ට ලිඛිතව දැනුම් දී ඇති බවකි. පොදු ව්‍යාපාර කාරක සභාව හෙවත් කෝප් කමිටුවේ හිටපු සාමාජික බිමල් රත්නායක මන්ත්‍රීවරයා මෙහිදී කියා සිටියේ නීතිපතිවරයාගේ උපදෙස් හැමවිටම පිළිපැදීමට පාර්ලිමේන්තුව බැදී නොමැති බැවින් නීතිපති උපදෙස් නොතකා අදාළ වාර්තාව එළිදැක්විය යුතු බවය. ''ජනතාවගේ බදු සල්ලි මිලියන 900ක් වියදම් කරලා මේ වාර්තාව හැදුවේ. බැඳුම්කර සිද්ධිය ගැන ජනාධිපති කොමිෂන් සභාවේ වාර්තා, කෝප් කාරක සභාවේ වාර්තාවේ වාර්තා එළි දක්වලා තියෙනවා. මේ ගැන උසාවි සාක්ෂි සටහන් ප්‍රසිද්ධ වෙලා තියෙනවා. වාර්තාව දැකල තියෙන්නේ හදපු අය විතරයි නම් චෝදනා ලබපු අය කොහොමද මේ වාර්තාව ප්‍රතික්ෂේප කරලා කතා කරන්නේ. මේක දෙපැත්තේම හොරු රැකීමක්. නීතිපති දෙපාර්තමේන්තුවට මේ පාර්ලිමේන්තුව යට කරන්න එපා,'' යනුවෙන් රත්නායක මන්ත්‍රීවරයා පාර්ලිමේන්තුවේදී කියා සිටියේය. ''මේක පුළුවන් තරම් ඉක්මනට එළිදක්වන්න මටත් අවශ්‍යයි. විනිවිද බව රකින්න,\" යන්න කතානායකවරයාගේ ප්‍රතිචාරය විණි. එක්සත් ජාතික පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල ද බැඳුම්කර නිකුතුවට අදාළ වෝහාරික විගණන වාර්තා ගැන අදහස් දැක්වීමේදී සඳහන් කළේ යහපාලන ආණ්ඩුව සමයේ බිලියන 10ක බැඳුම්කර නිකුතුවක් ගැන කතා කළ ද 2003-2015 කාලයේ රුපියල් බිලියන 6600ක බැඳුම්කර නිකුත් කිරීමක් ගැන තමන්ට දැන ගන්නට ලැබී ඇති බැවින් ඒ කාලයේ සිදුවූ පාඩුව කීයදැයි ආණ්ඩු පක්ෂයෙන් විමසන බවය. මෙම සංවාදයෙන් අනතුරුව ජනාධිපතිවරයා ජනවාරි 03 වැනිදා ඉදිරිපත් කළ ප්‍රතිපත්ති ප්‍රකාශය සම්බන්ධ විවාදය ආරම්භ විය. මේ තොරතුරු ද දැනගන්න: ", "URL": "https://www.bbc.com//sinhala/sri-lanka-51022404", "Category": null, "Parent URL": null}