{"Source": "bbc", "Timestamp": "8 ජනවාරි 2020", "Headline": "ලසන්ත වික්‍රමතුංග: \"මළ සිරුර ගොඩගත්තේ ඇයි ?\"", "News Content": "රත්මලාන අත්තිඩිය ප්‍රදේශයේදී සන්ඩේ ලීඩර් පුවත්පතේ කර්තෘ ලසන්ත වික්‍රමතුංග ඝාතනය කොට 2020 ජනවාරි 08 වන දිනට වසර 11 ක් සම්පූර්ණ වේ. ලසන්ත වික්‍රමතුංගගේ 11 වැනි සැමරුම් උත්සවයට ද ඔහුගේ පවුලේ සාමාජිකයන්, සහෝදර මාධ්‍යවේදීන් හා හිතවතුන් බොරැල්ල කනත්තට රැස් වී සිටියේ ඔහුගේ ඝාතනය සම්බන්ධයෙන් තවමත් යුක්තිය ඉටුනොවී ඇති මොහොතකය. \"අවුරුදු ගාණකට පස්සේ ඔහුගේ මළසිරුර ගොඩ දාලා නැවත විමර්ශනයක් කෙරුවා. ලසන්තගේ මරණය ගැන හොයන්න ලොකු උත්සාහයක් නැත්නම් ඔහුගේ සිරුර නැවත ගොඩ නොගෙන ඉන්න තිබ්බා ඔහුට සමාදානයෙන් සැතපෙන්න ඉඩ දීලා,\" ලසන්ත වික්‍රමතුංගගේ සොයුරු ලාල් වික්‍රමතුංග සැමරුම් උත්සවයෙන් අනතුරුව බීබීසි සිංහල සේවයට අදහස් දක්වමින් කියා සිටියේය.   සෑම සැමරුම් උත්සවයකදී මෙන්ම මෙවරත් සැමරුමට පැමිණ සිටි බොහෝදෙනා කළ ඉල්ලීම වූයේ ලසන්ත වික්‍රමතුංගට යුක්තිය ඉටුකරන ලෙසය. \"යහපාලන රජය පාලන කාලය තුළ අවාසනාවකට මේ වගේ නඩු කිසිවකට විසඳුමක් ලැබුනේ නැහැ. අපි බලාපොරොත්තු වෙනවා නව රජයෙන් වුවත් මේ සම්බන්ධයෙන් විධිමත්ව පරීක්ෂණයක් කරලා මේ නීතිමය කටයුතු අවසන් කරාවි කියලා. නැත්නම් මේ අපරාධය රටක් ලෙස හැමදාම අපිට කැළලක් ලෙස තියේවි,\" ලාල් වික්‍රමතුංග සඳහන් කළේය.  ඝාතනය සම්බන්ධ පරීක්ෂණ මෙහෙයවන අපරාධ පරීක්ෂණ දෙපාර්තමේන්තුව අධිකරණයට මෙතෙක් වාර්තා කර ඇති කරුණු අනුව, ශ්‍රී ලංකා යුද හමුදා බුද්ධි අංශය මෙම ඝාතනයට සම්බන්ධ වී තිබේ. කෙසේ වෙතත් මෙම පරීක්ෂණ මෙහෙය වූ අපරාධ පරීක්ෂණ දෙපාර්තමේන්තුවේ පොලිස් පරීක්ෂක නිශාන්ත සිල්වා දැන් විදේශගතව ඇති බැවින් මෙම පරීක්ෂණය නව කණ්ඩායමක් යටතේ යළි ආරම්භවීමට නියමිතය. බීබීසී සිංහල සේවයට 2019 වසරේදී අදහස් දැක්වූ අදාළ ඝාතන පරීක්ෂණ කණ්ඩායමේ නිලධාරියෙකු පැවසුවේ, ලසන්ත ඝාතනයට මාස කිහිපයකට පෙර මාධ්‍යවේදී කීත් නොයාර් පැහැර ගැනීමට සම්බන්ධ පිරිස් ලසන්ත ඝාතනයට ද සම්බන්ධ බවට දැනට කරන ලද පරීක්ෂණ වලින් හෙළිවී ඇති බවය.  කීත් නොයාර් පැහැරගැනීම ගැන හිටපු ජනාධිපති මහින්ද රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ හා හිටපු හමුදාපති ෆීල්ඩ් මාෂල් සරත් ෆොන්සේකා ගෙන් 2018 වසරේ අගභාගයේ දී අපරාධ පරීක්ෂණ දෙපාර්තමේන්තුව ප්‍රශ්න කළේය.  කෙසේ නමුත් නව රජයේ ප්‍රකාශක අමාත්‍ය කෙහෙළිය රඹුක්වැල්ල පැවසුවේ අපරාධ පරීක්ෂණ දෙපාර්තමේන්තුවේ ශානි අබේසේකර ඇතුළු පිරිස මෙහෙය වූ මෙම පරීක්ෂණ ගැන විශ්වාසයක් තැබිය නොහැකි බවය.  මේ දින වල ආන්දෝලනයකට ලක්ව ඇති රන්ජන් රාමනායක මන්ත්‍රීවරයාගේ හඬ පටවලින් හෙළිවන කරුණු අනුව අපරාධ පරීක්ෂණ දෙපාර්තමේන්තුව විසින් පවත්වන ලද මෙවන් විමර්ශන යළි විමර්ශනය කළ යුතුය  යන්න තම මතය බව ද අමාත්‍යවරයා කියා සිටියේය.  වසර 11ක් පුරා 'නොවිසඳුන' ගැටලුව  ", "URL": "https://www.bbc.com//sinhala/sri-lanka-51033182", "Category": null, "Parent URL": null}