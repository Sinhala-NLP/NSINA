{"Source": "bbc", "Timestamp": "16 අගෝස්තු 2019", "Headline": "ශ්‍රී ලංකාව, මැතිවරණ සහ පිල් මාරු දේශපාලනය", "News Content": "ඒ, එළඹෙන ජනාධිපතිවරණය වෙනුවෙන් දේශපාලන පක්ෂ සිය අපේක්ෂකයන් තෝරා ගනිමින්  සහ ඒ සඳහා 'බල පොරයක' නිරතව සිටින පරිසරයක් තුළදීය.  පිල් මාරුව, මැතිවරණ උණුසුමත් සමග බැඳුන දේශපාලන සූදුවකි.   ශ්‍රී ලංකා මැතිවරණ ඉතිහාසය පිරික්සීමේදී පාර්ලිමේන්තු මන්ත්‍රීවරුන් තමන් තේරී පත් වූ පක්ෂය අතහැර වෙනත් පක්ෂයකට සහය දුන් අවස්ථා රාශියකි. ශ්‍රී ලංකා පොදුජන පෙරමුණේ ජනාධිපති අපේක්ෂකයා ලෙස ගෝඨාභය රාජපක්ෂ නම් කෙරුණ එම පක්ෂ සම්මේලනයේදී ගන්නා ලද ඡායාරූපයක් සමඟ \"පිල් මාරුව\" සමාජ ජාල ඔස්සේ යළි කරලියට පැමිණ තිබේ.  ඒ ශ්‍රී ලංකාවේ ප්‍රධාන පක්ෂ අතර  එහාමෙහා \"දෝලනය වෙන\" එස්.බී දිසානායක හිටපු අමාත්‍යවරයා, ශ්‍රී ලංකා පොදුජන පෙරමුණේ නායක මහින්ද රාජපක්ෂගේ \"තුරුලේ සිටින\" ඡායාරූපයක් සමාජ ජාල තුළ පළ වීමත් සමගය.  එස්.බී දිසානායක 2015 පාර්ලිමේන්තු මැතිවරණයෙන් පරාජයට පත් වූ අතර, ජනාධිපති මෛත්‍රිපාල සිරිසේන ප්‍රමුඛ ශ්‍රී ලංකා නිදහස් පක්ෂය ඔහුට ජාතික ලැයිස්තු මන්ත්‍රී ධුරයක් ලබා දුනි.  තමන් එම මහ මැතිවරණයෙන්(2015) පරාජයට පත්  වුණේ, මහින්ද පාර්ශ්වය විසින් ඔහු ඇතුළු මෛත්‍රිපාල පාර්ශ්වයේ මන්ත්‍රීවරුන් පරාජය කිරීමේ සැලැස්මක් ක්‍රියාත්මක කරනු ලැබීම නිසා බව ඔවුහු එදා  කියා සිටියේ චෝදනා මුඛයෙනි.  කෙසේ වුවත්, ශ්‍රී ලංකාවේ සමකාලීන දේශපාලනය තුළ බල පෙරැළි සිදු වන බොහෝ අවස්ථාවන්හි  එස්.බී. දිසානායකගේ නම ද ඉදිරියෙන්ම  කියැවෙයි.   එස්.බී. පමණ ද? ශ්‍රී ලංකාවේ මෑත කාලීන දේශපාලන ඉතිහාසය පිරික්සීමේදී පක්ෂ මාරු කළ දේශපාලනඥයන් රැසක් හමුවෙති. කෙහෙළිය රඹුක්වැල්ල, ලක්ෂ්මන් සෙනෙවිරත්න, බන්දුල ගුණවර්ධන, මහාචාර්ය ජී. එල්. පීරිස්, දයාසිරි ජයසේකර, මංගල සමරවීර, මනූෂ නානායක්කාර, වෛද්‍ය රාජිත සේනාරත්න, ලක්ෂ්මන් යාපා අබේවර්ධන,ගාමිණී ලොකුගේ,ජොන්ස්ටන් ප්‍රනාන්දු ,වසන්ත සේනානායක, විජේදාස රාජපක්ෂ ඉන් කීප දෙනෙකි. එක්සත් ජනතා නිදහස් සන්ධාන ජාතික ලැයිස්තුවෙන් පාර්ලිමේන්තුවට පිවිසි විජිත් විජිතමුණි සොයිසා මේ වන විට එක්සත් ජාතික පෙරමුණට සහය ලබා දෙයි. එස්.බී දිසානායකගේ ඉහත දැක්වෙන ඡායාරූපය සහ මැතිවරණ සමයේ පක්ෂ මාරු කරන දේශපාලනඥයන් සමච්චලයට පත් කෙරෙන අදහස් ඇතුළත් ප්‍රකාශන සමාජ ජාල ඔස්සේ  හුවමාරු වෙමින් පවතී. තවත් පිරිසක්  එවැනි පිල්මාරු  සාධාරණීකරණය කෙරෙන්නේ පක්ෂ අභ්‍යන්තරයේ ඇති ගැටලු හේතුවෙන් එසේ කිරීමට බල කෙරෙන බව පවසමිනි.  එක්සත් ජාතික පක්ෂයේ නායක රනිල් වික්‍රමසිංහගේ නායකත්වයට අභියෝග කරමින්  පක්ෂයෙන් ඉවත්ව ගිය මන්ත්‍රීවරුන් බොහෝ දෙනෙකු ඉන් ඉවත්ව යාමට හේතු ලෙස දැක්වූයේ නායකයා සමග පැවති නොගැලපීම් සහ \"කෙනහිලිකම්ය\".   දේශපාලන පක්ෂ විනය චෝදනා මත සිය මන්ත්‍රීවරුන්ගේ පක්ෂ සාමාජිකත්වය‍ අහෝසි කිරීමේ අවස්ථා ඇත. එලෙස පක්ෂ සාමාජිකත්වය අහෝසි කර මාසයක් ගත වූ පසු, ඔහුගේ  හෝ ඇයගේ පාර්ලිමේන්තු මන්ත්‍රී ධූරය අහිමි වන බව ආණ්ඩුක්‍ර‍ම ව්‍යවස්ථාවේ 99 (13) (අ) වන වගන්තිය මගින් පැහැදිලි කර තිබේ. එහෙත්, එම වගන්තියේ ම අතුරු වගන්තියක් ලෙස දක්වා ඇත්තේ, පක්ෂ සාමාජිකත්වය අහෝසි කර මාසයක් ගත වීමට පෙර, ශ්‍රේෂ්ඨාධිකරණයේ නඩුවක් ගොනු කිරීමෙන් පසුව එම අහෝසි කිරීම වලංගු නොවන බව ශ්‍රේෂ්ඨාධිකරණය තීන්දු කළහොත් ඔහුගේ හෝ ඇයගේ මන්ත්‍රී ධූරය අහෝසි නොවන බවය. එවැනි නඩු තීන්දු කීපයක තොරතුරු  පහත දැක්වේ. (උපුටා ගැනීම: www.manthri.lk) තවදුරටත් කියවන්න. ", "URL": "https://www.bbc.com//sinhala/sri-lanka-49346022", "Category": null, "Parent URL": null}