{"Source": "bbc", "Timestamp": "21 මාර්තු 2017", "Headline": "වීරවංශගේ ඇප ඉල්ලීම ඉවතට", "News Content": "ඒ අනුව මහාධිකරණ විනිසුරුවරයා කියා සිටියේ විමල් විරවංශ මන්ත්‍රීවරයා විසින් ඉදිරිපත් කරන ලද ඇප ඉල්ලීම ප්‍රතික්ෂේප කරන බවය.  කෙසේ වෙතත් එම තීන්දුවට එරෙහිව අභියාචනයක් ඉදිරිපත් කිරීමට අපේක්ෂා කරන බව ඒකාබද්ධ විපක්ෂයේ පාර්ලිමේන්තු මන්ත්‍රී නීතිඥ සිසිර ජයකොඩි පැවසීය. \"විමල් වීරවංශ මන්ත්‍රීවරයාට ඇප ලබාදීමට සුවිශේෂ කරුණු රැසක් තිබෙනවා. ඔහු පාර්ලිමේන්තු මන්ත්‍රීවරයෙක්. පරීක්ෂණ කටයුතු අවසන් වී තිබෙනවා. ඒවා සුවිශේෂ කරුණු ලෙසයි අපි සලකන්නේ \"  යනුවෙන් කී ඔහු වත්මන් රජය වෛරය පතුරවාලීමේ ක්‍රියාවලියක නිරතව සිටින බවට චෝදනා කළේය. රජයේ වාහන අවභාවිතා කිරීමේ චෝදනා සම්බන්ධයෙන් අත්අඩංගුවට ගනු ලැබූ විමල් වීරවංශ මන්ත්‍රීවරයාට ඇප ලබාදීම ප්‍රතික්ෂේප කිරීමට කොළඹ කොටුව මහේස්ත්‍රාත් අධිකරණය ඉකුත්දා නියෝග කර තිබිණි. එහෙත් තමන්ට එරෙහි පරීක්ෂණ කටයුතු අවසන් වී ඇති බැවින් එය සුවිශේෂී කරුණක් සේ සලකා ඇප ලබාදෙන්නැයි ඉල්ලා විමල් වීරවංශ මන්ත්‍රීවරයා මහාධිකරණයට පෙත්සම ඉදිරිපත් කළේය. ඔහුට ඇප ලබාදීමට තරම් සුවිශේෂී කරුණු කිසිවක් අනාවරණය නොවන බව මහාධිකරණය විනිසුරුවරයා කියා සිටියේ එම පෙත්සම සලකා බැලීමෙන් අනතුරුවය. ", "URL": "https://www.bbc.com//sinhala/sri-lanka-39338338", "Category": null, "Parent URL": null}