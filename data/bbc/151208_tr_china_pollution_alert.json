{"Source": "bbc", "Timestamp": "8 දෙසැම්බර් 2015", "Headline": "බීජින් වායු දූෂණය: ‘රතු සංඥාව’ නිකුත් කරයි", "News Content": "වායුව අපවිත්‍ර වීම අනතුරුදායක මට්ටමකට පැමිණ ඇති බව දැනුම් දෙන ‘රතු සංඥාව’ සඳුදා නිවේදනය කෙරුණු අතර එය බ්‍රහස්පතින්දා දක්වා බල පැවැත්වෙයි. බීජින් නුවර මෝටර් රථ ධාවනයට ද සීමා පනවා ඇති අතර ඇතැම් කර්මාන්ත ශාලා ක්‍රියා කරවීම තාවකාලිකව අත්හිටුවීමට නියෝග කර ඇත. ලොව ඉහලම වායු දූෂකයා ලෙස සැලකෙන චීනය මෙම පියවර ගන්නේ කාලගුණ විපර්යාස පිළිබඳව මේ වන විට පැරිසියේ පැවැත්වෙන සාකච්ඡාවලට ඔවුන්ගේ නියෝජිතයන් ද සහභාගී වෙමින් සිටින අවස්ථාවකයි. වායු දූෂණය අනතුරුදායක මට්ටමකට පැමිණ ඇති බව දැනුම් දෙන ‘රතු සංඥාව’ නිකුත් කිරීමට චීනය පියවර ගත්තේ ප්‍රථම වතාවටයි. ", "URL": "https://www.bbc.com//sinhala/world/2015/12/151208_tr_china_pollution_alert", "Category": null, "Parent URL": null}