{"Source": "bbc", "Timestamp": "10 නොවැම්බර් 2019", "Headline": "ජූඩ් ශ‍්‍රමන්ත : සමාව දුන්නේ රතන හිමිගේ මූලිකත්වයෙන් මතු වූ ඉල්ලීම් නිසා - ජනපති", "News Content": "19 හැවිරිදි ඉවෝන් ජොන්සන්ගේ ඝාතනයට වරදකරු වූ ජූඩ් ශ‍්‍රමන්ත ඇන්තනි ජයමහට ජනාධිපති සමාව ලබාදීම වෙනුවෙන් අවශ්‍ය මැදිහත්වීම හා සම්බන්ධීකරණ කටයුතු පාර්ලිමේන්තු මන්ත්‍රී අතුරලියේ රතන හිමියන් විසින් සිදුකළ බව සඳුදා (නොවැ 11)  සමාව දීම ගැන ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේය.  ජූඩ් ශ‍්‍රමන්තගේ දෙමාපියන් ජනාධිපතිවරයා හමුවීමට සළස්වා මේ ගැන දීර්ඝ කරුණු පැහැදිලිකිරිමක් අතුරලියේ රතන හිමියන් සිදුකළ බව එම නිවේදනයේ සඳහන් විය. මෙම සිද්ධිය තරුණයෙක් සහ තරුණියක් අතර ප්‍රේම සම්බන්ධයක් මුල්කරගත් ආරවුලක් බවත්, ජූඩ් ශ‍්‍රමන්ත බන්ධනාගාරය තුළ යහපත් කල් ක්‍රියාවෙන් යුක්තව ආචාර්ය උපාධිය හදාරමින් සිටින උගත් බුද්ධිමත් තරුණයෙක් බවින් ඔහුට ජනාධිපති සමාව ලබාදෙන ලෙස අතුරලියේ රතන හිමියන් ලිඛිතව ජනාධිපතිවරයාගෙන් ඉල්ලා සිටි බවද ජනාධිපති මාධ්‍ය අංශය නිකුත්කළ නිවේදනයේ සඳහන් වේ.  බුද්ධ දේශනාව අනුව යමින් කරුණා, දයානුකම්පාවෙන් යුක්තව මෙම කරුණ සම්බන්ධයෙන් අවධානය යොමුකරන ලෙස අතුරලියේ රතන හිමියන් ඉල්ලා සිටි බව ජනාධිපති මාධ්‍ය අංශය පවසයි.  අතුරලියේ රතන හිමියන්ට අමතරව, බද්දේගම සමිත හිමියන් ඇතුළු ස්වාමින් වහන්සේලා පිරසක් මෙන්ම දකුණු පළාත් කතෝලික පදවියේ රදගුරු රේමන්ඩ් වික්‍රමසිංහ රදගුරුතුමාද මෙම තරුණයාට ජනාධිපති සමාව ලබාදෙන ලෙස ලිඛිත ඉල්ලීම් සිදුකළ බව ජනපති මාධ්‍ය අංශය සඳහන් කරයි.  හිටපු ශ්‍රේෂ්ඨාධිකරණ විනිසුරු රෝහිණි මාරසිංහ ද මෙම තරුණයාට නිදහස ලබා දෙන ලෙස ජනාධිපතිවරයාට ඉල්ලීමක් කර තිබෙන බවද එම නිවේදනයේ සඳහන්.  මෙම ඉල්ලීම්වලට අමතරව මෙම ඝාතනය ක්ෂණික කෝපය මත සිදු වූවක් හා මෙම තරුණයා වසර 15ක් බන්ධනාගාරගතව යහපත් කල් ක්‍රියාවෙන් කටයුතු කිරීම වැනි කරුණුත් සළකා බලා ජනාධිපතිවරයා මෙම සමාව ලබාදීමට තීරණය කළ බව එම නිවේදනයේ සඳහන් වේ.  මේ අතර ජාතික ජන බලවේගයේ ජනාධිපති අපේක්ෂක අනුර කුමාර දිසානායක මන්ත්‍රීවරයා නිකුත් කළ නිවේදනයක දැක්වෙන්නේ රෝයල් පාක් ඝාතනයේ වැරදිකරුට සමාව දීම නීතියේ ආධිපත්‍යයට එල්ල කළ දැඩි පහරක් බවය.  මේ අතර ජූඩ් ශ‍්‍රමන්ත ඇන්තනි ජයමහ අතින් ඝාතනය වූ බවට අධිකරණය ඉදිරියේ ඔප්පු වූ ඉවෝන් ජොන්සන් ගේ නැගණිය කැරොලයින් ජොන්සන් ඉරිදා (නොවැම්බර් 10) සිය ෆේස්බුක් පිටුවේ ජනාධිපති මෛත්‍රීපාල සිරිසේනට දීර්ඝ ලිපියක් ලියා තිබේ. \"මම දන්නවා ඔබ කෙදිනකවත් මෙය කියවා නොබලන බව,\" සිය සටහන අරඹමින් ඇය කියයි. \"දියණියන් දෙදෙනෙකු ගේ පියෙකු වශයෙන් මෙම වරදකරු නිදහස් කිරීමට ඔබ ගත් තීරණය මට තේරුම් ගැනීමට අපහසුයි.\" \"ඝාතනයක් වූ විට පවුලකට එමගින් ඇතිවන බලපෑම කිසිවෙකු කිසි දිනෙක සත්‍ය වශයෙන් ම තේරුම් නොගනු ඇති.\" \"අවසානයේ ජනාධිපතිතුමනි! ඔබ නැවතත් මේ දරාගත නොහැකි වේදනාව මගේ පවුලේ සාමාජිකයන්ට හිමිකර දී තිබේ,\" යනුවෙන් ද සිය දීර්ඝ සටහනින් ඇය පවසන්නීය.   ජූඩ් ශ‍්‍රමන්ත ඇන්තනි ජයමහ ට ජනාධිපති සමාව දීමට අදාළ නියෝගය ලැබුණු බව සෙනසුරාදා (නොවැම්බර් 10) බන්ධනාගාර බලධාරීහු පැවසූහ. ඒ අනුව ඔහු  සෙනසුරාදා  සවස කුරුවිට බන්ධනාගාරයෙන් නික්ම ව ගොස් තිබේ.    මේ පිළිබඳව ෆේස්බුක් සටහනක් තබමින් ශ්‍රී ලංකා නීති ක්ෂේත්‍රයේ ප්‍රවීනයෙකු වන සාලිය පිරිස් විමසන්නේ, දැනට මරණීය දණ්ඩනය හිමිව සිටින දහස් ගණනක් පුද්ගලයන් අතරින් ජනාධිපති සමාව සඳහා 'රෝයල් පාර්ක්' මිනීමැරුමට වරදකරු වූ පුද්ගලයා තෝරාගත් ආකාරය දැනගැනීම කැමති බවය.   \"මෙය විශේෂ සමාවක්.\" නීතියේ ආධිපත්‍යයට විශාල බලපෑමක් ඇති කෙරෙන මෙම සිදුවීම සම්බන්ධයෙන් නීතීඥ සංගමය මැදිහත් විය යුතු බවත්  ඔහු පවසයි. තවත් ෆේස්බුක් සටහනකින් ඔහු පෙන්වා දෙන්නේ, අධිකරණමය කටයුතු මග හැර නිදහස ලබා ගැනීමට වෙනත් වැරදිකරුවන් ද දැන් කල් මරමින් සූදානම් වෙමින් සිටිනවා විය හැකි බවය. \"අධිකරණය ශක්තිමත් කළ යුතුයි. එහි ස්වාධීනත්වය සහ අපක්ෂපාතීත්වය සහතික කළ යුතුයි,\" යනුවෙන් ද ඔහු පවසයි. මේ අතර, නියෝජ්‍ය පොලිස්පති ප්‍රියන්ත ජයකොඩි ෆේස්බුක් සටහනක් තබමින් රෝයල් පාර්ක් මිනීමැරුමේ සත්‍ය හෙළි කර ගැනීමට අපරාධ විමර්ශන දෙපාර්තමේන්තුව කටයුතු කළ අකාරය පැහැදිලි කරයි. රාජගිරිය රෝයල් පාර්ක්‌ සුපිරි නිවාස සංකීර්ණයේ දී 2005 වසරේ ජූනි 30 වෙනිදා 19 හැවිරිදි ඉවෝන් ජොන්සන් නමැති තරුණිය ඝාතනය කිරීමේ චෝදනාවට ජූඩ් ශ‍්‍රමන්ත ඇන්තනි ජයමහ එම වසරේ දීම අත්අඩංගුවට ගැනිණි. ස්වීඩන් ජාතික පියෙකු හා ශ්‍රී ලාංකික මවකගේ දියණියක වූ ඉවොන් ජොන්සන්ගේ ගෙල ඇඟලා සිටි ඇඳුමකින් සිර කර තිබූ අතර, හිස සිමෙන්ති පොළොවේ ගැසීමෙන් හිස් කබලේ බිඳීම් 64ක් තිබූ බව මරණ පරීක්ෂණ වාර්තාවේ සඳහන් වීය. ඉන්පසු කොළඹ මහාධිකරණයේ පැවති දීර්ඝ නඩු විභාගයකින් පසු 2012 වර්ෂයේ දී ඔහුට දොළොස් වසරක සිර දඬුවමක් නියම කෙරිණි. එයට එරෙහිව පැමිණිලිකරුවන් ඉදිරිපත් කළ අභියාචනයෙන් පසු අභියාචනාධිකරණය 2012 වර්ෂයේ දී ඔහුට මරණ දඬුවම ලබා දුන්නේය. පසුව විත්තිකරුවන් ශ්‍රේෂ්ඨාධිකරණයට අභියාචනය කරන ලද අතර, එහිදී නැවතත් විත්තිකරුට මරණ දඬුවම ස්ථීර කරමින් තීන්දුවක් ලබා දුන්නේය. මහාධිකරණයට පමණක් නොව අභියාචනාධිකරණයට ද මරණ දඬුවම පැනවිය හැකි බවට 2014 වර්ෂයේ දී ශ්‍රේෂ්ඨාධිකරණය ඓතිහාසික තීන්දුවක් ලබා දුන්නේය. කෙසේවෙතත්, ජූඩ් ශ‍්‍රමන්ත ඇන්තනිට 2016 වර්ෂයේ දී විශේෂ ජනාධිපති සමාවක්‌ යටතේ ජීවිත සමාව හිමිවෙමින් ඔහුගේ දඬුවම ජීවිතාන්තය දක්වා සිර දඬුවමක්‌ ලෙස ලිහිල් කර තිබේ. ඔක්තෝබර් 20 වෙනිදා කොළඹ හිල්ටන් හෝටලයේදී පැවැති ජාතික තරුණ ආදර්ශ එක්සත් ජාතීන්ගේ සම්මේලනය අමතමින්, ජූඩ් ශ‍්‍රමන්ත ඇන්තනි ජයමහට ජනාධිපති සමාව දීම ගැන සලකා බලන බව ජනාධිපති මෛත්‍රිපාල සිරිසේන ප්‍රසිද්ධියේ ප්‍රකාශ කළේය. ධනවත් පවුල් දෙකක දරුවන් සම්බන්ධ නඩුවක් වීමත් සමඟ මෙය සමාජයේ දැඩි කතා බහට ලක් වූ අතර, සිද්ධියට අදාළ තරුණ තරුණියන්ගේ ජීවන රටාව ගැන ද දැඩි විවේචන එල්ල විණි. අදාළ ඝාතනය පිළිබඳව යළිත් වරක් අවධානය පළ වූයේ ජනාධිපති මෛත්‍රීපාල සිරිසේන ගේ ප්‍රකාශයත් සමඟය. මේ තොරතුරුත් කියවන්න: ", "URL": "https://www.bbc.com//sinhala/sri-lanka-50366524", "Category": null, "Parent URL": null}