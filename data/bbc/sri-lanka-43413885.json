{"Source": "bbc", "Timestamp": "15 මාර්තු 2018", "Headline": "ෆේස්බුක් තහනම වහා ඉවත් කරන්න - මෛත්‍රිපාල සිරිසේන", "News Content": "ශ්‍රී ලංකාවට පැමිණ සිටින ෆේස්බුක් ආයතනයේ නිලධාරීන් සහ ජනාධිපති ලේකම් ඔස්ටින් ප්‍රනාන්දු අතර බ්‍රහස්පතින්දා (මාර්තු 15) උදෑසන ජනාධිපති කාර්යාලයේදී සාකච්ඡාවක් පැවැත්විණි. එහිදී ඇති කරගත් එකඟතාවකට අනුව මෙම තහනම් ඉවත්කිරීමට තීරණය කළ බව ජනාධිපති මෛත්‍රිපාල සිරිසේන විසින් නිකුත් කරන ලද ට්විටර් පණිවිඩයක සඳහන් විය.  වෛරී ප්‍රකාශ සහ ප්‍රචණ්ඩත්වයට ඇති කිරීම සඳහා සිය සමාජ ජාලය තුළ අවකාශය ලබා නොදෙන බවට ෆේස්බුක් ආයතනයේ නිලධාරීන් එකඟවූ බව ඉහත කී ට්විටර් පණිවුඩයේ වැඩිදුරටත් දැක්වේ.  ෆේස්බුක් ඇතුළු සමාජ මාධ්‍යවල වෛරී ප්‍රකාශ වැළැක්වීම සඳහා නව නීති ගෙන එන බව අගමැති රනිල් වික්‍රමසිංහ බදාදා (මාර්තු 14) පැවසීය. පසුගිය දිනවල රටේ ඇතැම් ප්‍රදේශවල කලහකාරී සිදුවීම් හටගත් අවස්ථාවේදී මහජනතාව අතර වෛරී සහ වර්ගවාදී ප්‍රකාශ පතුරුවා හැරීමට සහ යම් ප්‍රචණ්ඩ ක්‍රියා සංවිධානය කිරීමට ඇතැම් පාර්ශවයන් විසින් නීති විරෝධී ලෙස සමාජ මාධ්‍ය ජාලා භාවිත කරනු ලැබූ බව රජයේ ප්‍රවෘත්ති දෙපාර්තමේන්තුව පවසයි. රජයේ ප්‍රවෘත්ති දෙපාර්තමේන්තුව වැඩිදුරටත් කියා සිටියේ එම තත්ත්වය පාලනය කිරීම සඳහා ඇතැම් සමාජ මාධ්‍ය මත තාවකාලික වාරණයක් පැනවීමට කටයුතු කළ බවය. වයිබර් (Viber) කෙටි පණිවුඩ ජාලය වෙත පනවා තිබු තහනම අඟහරුවාදා (මාර්තු 13) මධ්‍යම රාත්‍රියේ සිට ඉවත් කරන ලද අතර වට්ස් ඇප් (WhatsApp) සඳහා පනවා තිබු තහනම බදාදා (මාර්තු 14) මධ්‍යම රාත්‍රියෙන් ඉවත් කෙරිණි.  මේ අතර සමාජ ජාල තහනමට ලක් කිරීම අදහස් ප්‍රකාශ කිරීමේ අයිතියට එල්ල කරන ලද තදබල පහරක් බව ඇතැම් සිවිල් ක්‍රියාධරයෝ පවසති. ඒකාබද්ධ විපක්ෂ කණ්ඩායම විසින් එම තහනම හඳුන්වනු ලැබුවේ ප්‍රතිවාදී දේශපාලන මත යටපත් කිරීම සඳහා ආණ්ඩුව විසින් ගන්නා ලද පියවරක් ලෙසය.  ", "URL": "https://www.bbc.com//sinhala/sri-lanka-43413885", "Category": null, "Parent URL": null}