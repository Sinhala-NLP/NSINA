{"Source": "bbc", "Timestamp": "24 ජනවාරි 2023", "Headline": "ශ්‍රී ලංකා පාපන්දු තහනම: අපට අහිමිවන්නේ මොනවාද? ", "News Content": "ජාත්‍යන්තර පාපන්දු සම්මේලනයේ (FIFA) මහ ලේකම් ෆැට්මා සමූරාගේ අත්සනින් යුතුව පසුගිය දා නිවේදනයක් නිකුත් කරමින්, ජාත්‍යන්තර පාපන්දු සම්මේලනය සහ ආසියානු පාපන්දු සම්මේලනය විසින් ශ්‍රී ලංකාවේ පාපන්දු සම්මේලනය තහනම් කරනු ලැබීය. \n මෙය ශ්‍රී ලංකාවේ පාපන්දු ක්‍රීඩාවට මෙන්ම පාපන්දු ක්‍රීඩකයින්ගේ අනාගතයට ද දැඩි බලපෑමක් එල්ල කරනු ඇතැ යි යන්න නොඅනුමාන ය.\n ශ්‍රී ලංකාවේ පාපන්දු ක්‍රීඩාවට මෙවැනි ඉරණමක් අත්වීමට හේතුවූයේ කුමක්ද? ක්‍රීඩා විචාරකයින් පෙන්වා දෙන්නේ දූෂණය සහ දේශපාලනික අතපෙවීම් මේ තත්ත්වය උද්ගතවීමට හේතුවූ බව ය.\n ජාත්‍යන්තර පාපන්දු සම්මේලන මහලේකම්වරිය අදාළ ලිපිය හරහා සියලුම සාමාජික රටවලට දන්වා ඇත්තේ, \"2023 ජනවාරි 21 දින ජාත්‍යන්තර පාපන්දු සම්මේලනයේ කවුන්සිල කාර්යාංශය මගින් ගත් තීරණයක ප්‍රතිඵලයක් ලෙස, ජාත්‍යන්තර පාපන්දු සම්මේලනයේ ප්‍රඥප්තියේ 16 වැනි වගන්තිය ප්‍රකාරව නැවත දැනුම් දෙන තුරු ශ්‍රී ලංකාවේ පාපන්දු සම්මේලනයේ සාමාජිකත්වය (FFSL) අත්හිටුවන බව මෙයින් දැනුම් දෙන්නෙමු,\" යනුවෙනි. ඒ අනුව, 2023 ජනවාරි 21 දින සිට බල පැවැත්වෙන පරිදි ජාත්‍යන්තර පාපන්දු සම්මේලනයේ ප්‍රඥප්තියේ 13 වැනි වගන්තියේ අර්ථ දක්වා ඇති පරිදි, නැවත දැනුම් දෙන තුරු ශ්‍රී ලංකා පාපන්දු සම්මේලනයට (FFSL) ජාත්‍යන්තර පාපන්දු සම්මේලනයේ (FIFA) සියලු සාමාජික අයිතිවාසිකම් අහිමිවී ඇත.\n එබැවින්, තහනම ඉවත් වන තුරු FFSL නියෝජිතයින්ට හෝ ක්‍රීඩා සමාජ කණ්ඩායම්වලට තවදුරටත් ජාත්‍යන්තර තරගවලට සහභාගීවීමේ අයිතිය නොලැබී යනු ඇත.\n “මෙයින් අදහස් වන්නේ FFSLහි කිසිදු සාමාජිකයකුට හෝ නිලධාරියෙකුට FIFA හෝ AFC (ආසියානු පාපන්දු සම්මේලනය) මගින් සිදුකරන කිසිදු සංවර්ධන වැඩසටහනකින්, පාඨමාලාවකින් හෝ පුහුණුවකින් ප්‍රතිලාභ ලැබිය නොහැකි බව යි. එපමණක් නොව FFSL අත්හිටුවා ඇති අතර, FFSL සමග හෝ එහි කණ්ඩායමක් සමග කිසිදු ක්‍රීඩා සබඳතාවක් ඇතිකර නොගන්නා ලෙස අපි ඔබට සහ ඔබගේ අනුබද්ධිතයින්ට මතක්කර දෙන්නෙමු,\" ෆැට්මා සමූරා අවධාරණය කළා ය.  \"අවසාන වශයෙන් FIFA කවුන්සිල කාර්යාංශය හෝ FIFA කවුන්සිලය මීළඟ FIFA සම්මේලනය පැවැත්වීමට ප්‍රථම ඕනෑම අවස්ථාවක මෙම අත්හිටුවීම ඉවත් කළ හැකි ය. එසේ සිදුවුවහොත් අපි ඔබට ඒ බව දන්වා සිටිමු,\" ඇය වැඩිදුරටත් පෙන්වා දුන්නා ය.\n ශ්‍රී ලංකා පාපන්දු සම්මේලනයේ නව නිලධාරී මණ්ඩලය තෝරාපත් කර ගැනීම සඳහා වන නිලවරණයක් (ජනවාරි 14 වැනිදා) ක්‍රීඩා අමාත්‍යාංශයේ දී පැවැත්වුණු අතර එහිදී නව සභාපතිවරයා ලෙස ජේ. ශ්‍රී. රංගා තේරී පත්විය. ක්‍රීඩා අමාත්‍යාංශයේ ඩන්කන් වයිට් ශ්‍රවණාගාරයේ දී පැවැත්වුණු නිලවරණයේ දී සභාපති තනතුර සඳහා තරග කළේ ජේ. ශ්‍රී. රංගා සහ ජගත් රෝහණ ය. මෙම නිලවරණයට සහභාගීවීමට පැමිණි ශ්‍රී ලංකා පාපන්දු සම්මේලනයේ හිටපු සභාපති, ජස්වර් උමර්ට නිලවරණය සඳහා ඉදිරිපත්වීමට අවස්ථාව හිමි නොවීය. කෙසේ වෙතත් සභාපති තනතුර සඳහා පැවැති ඡන්ද විමසීමේ දී, ඡන්ද 27ක් ලබාගත් ජේ. ශ්‍රී. රංගා සභාපතිධුරයට තේරී පත්වූ අතර, ඔහු සමග තරග කළ ජගත් රෝහණ ලබාගත් ඡන්ද සංඛ්‍යාව 24කි. නව නිලධාරී මණ්ඩලයේ ලේකම් තනතුර සඳහා ටී. එච්. එස්. ඉන්දික තේරී පත්වූයේ ඡන්ද 29ක් ලබා ගනිමිනි.\n කෙසේ වෙතත්, මෙම නිලවරණය නීතිවිරෝධීයැ යි ප්‍රකාශ කරන ලෙස  ඉල්ලා හිටපු සභාපති ජස්වර් උමර් මේ වන විට අභියාචනාධිකරණය හමුවේ රීට් පෙත්සමක් ගොනුකර ඇති අතර පෙත්සම ලබන මස යළි කැඳවීමට නියමිත ය.\n ජාත්‍යන්තර පාපන්දු සම්මේලනය පැනවූ මෙම තහනම හේතුවෙන් ශ්‍රී ලංකාවට අවාසි ගණනාවකට මුහුණපෑමට සිදුවෙයි. ඒ අනුව, ජාත්‍යන්තර ක්‍රීඩා ආධාර මෙන්ම ජාත්‍යන්තර තරගවලට ක්‍රීඩා කිරීමේ වරම්ද ශ්‍රී ලාංකික ක්‍රීඩකයින්ට අහිමිවී යනු ඇත.  ජාත්‍යන්තර පාපන්දු සම්මේලනය පනවා ඇති මෙම තහනම ඉවත්කර ගැනීම සඳහා ශ්‍රී ලංකාව සම්පූර්ණ කළ යුතු කාරණා කිහිපයකි.  ඒ අනුව,\n යළි සාමාජිකත්වය ලබා ගැනීම සඳහා ශ්‍රී ලංකාව විසින් මෙම කරුණු ඉටුකළ යුතුව ඇත.\n ", "URL": "https://www.bbc.com//sinhala/articles/c2xrjjz6egdo", "Category": null, "Parent URL": null}