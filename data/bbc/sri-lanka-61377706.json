{"Source": "bbc", "Timestamp": "10 මැයි 2022", "Headline": "අර්බුදය විසඳීම සඳහා ශ්‍රී ලංකා නීතිඥ සංගමය ඉදිරිපත් කළ යෝජනා 13 මෙන්න", "News Content": "රට තුළ ආර්ථික සහ දේශපාලනික ස්ථාවරත්වය ඇති කිරීම සඳහා ශ්‍රී ලංකා නීතිඥ සංගමය විසින් යෝජනාවන් 13ක් ඉදිරිපත්ව තිබේ.  ජනතාවගේ දැවෙන ප්‍රශ්නවලට කඩිනම් විසඳුම් ලබාදී ආර්ථිකය ස්ථාවර කිරීමට ශ්‍රී ලංකා නීති සංගමය ඉදිරිපත් කරන ලද යෝජනා මාලාව මත පදනම්ව, අර්බුදය විසඳීම සඳහා වූ ජාතික වැඩසටහනක් සඳහා පාර්ශව රැසක් එකඟතාව පළ කිරීම මේ වන විට සිදුව තිබේ.  එම යෝජනා මාලාව මත පදනම්ව අර්බුදය විසඳීමේ ජාතික වැඩසටහනක් සඳහා සමගි ජන බලවේගය ප්‍රමුඛ සමගි ජන සන්ධානය සිය සහයෝගය ලබාදීමට තීරණය කර ඇත.  මෙම යෝජනාවලිය සම්බන්ධයෙන් ශ්‍රී ලංකා නීතිඥ සංගමය ජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ, විපක්ෂ නායක සජිත් ප්‍රේමදාස, හිටපු ජනාධිපති මෛත්‍රීපාල සිරිසේන, හා ස්වාධීන වූ පක්ෂ 11ක නියෝජිතයින් සමග මැයි 08 වැනිදා සාකච්ඡා පැවැත්වීය. ශ්‍රී ලංකා නීතීඥ සංගමයේ නීතීඥ සභාව විසින් අනුමත කරන ලද මෙම යෝජනා මේ වන විටත් ලංකා වාණිජ මණ්ඩලය විසින් ද අනුමතව තිබේ.  ශ්‍රී ලංකා නීතීඥ සංගමය හා ලංකා වාණිජ මණ්ඩලය එම යෝජනා ඒකාබද්ධ වාණිජ මණ්ඩල, ශ්‍රී ලංකා වරලත් ගණකාධිකාරීවරුන්ගේ ආයතනය, වෘත්තික සංගම් සංවිධානය (OPA) සහ ශ්‍රී ලංකා වෛද්‍ය සංගමය වෙත ද ඉදිරිපත් කර ඇත. වත්මන් ආර්ථික අර්බුදය, නිදහසෙන් පසු ශ්‍රී ලංකාව මුහුණදුන් බරපතලම අර්බුදය බව ශ්‍රී ලංකා නීතිඥ සංගමය පෙන්වා දෙන අතර, මෙම අර්බුදය රටේ නායකත්වය සහ ආයතන කෙරෙහි මහජන විශ්වාසය නැති කිරීමට හේතුවී ඇතිබව ද, විධායක ජනාධිපති ක්‍රමයේ අසාර්ථකත්වය පෙන්නුම් කරන බව ද ප්‍රකාශ කරයි.  ශ්‍රී ලංකා නීතිඥ සංගමය පවසන්නේ, විශේෂයෙන්ම 20 වැනි ආණ්ඩුක්‍රම ව්‍යවස්ථා සංශෝධනය බලාත්මක කිරීමෙන් පසු විධායකය පිළිබඳ අර්ථවත් පාර්ලිමේන්තු අධීක්ෂණයක් නොමැතිකම, වගවීම සහ විනිවිදභාවය නොමැතිකම පිළිබඳ චෝදනා සහ ඉහවහා ගිය දූෂණයක් පවතින බව වටහා ගැනීම වත්මන් දේශපාලන නොසන්සුන්තාවයට හේතු වී ඇතැ යි යනුවෙනි. පවතින දේශපාලන සහ ආර්ථික අස්ථාවරභාවයෙන් මිදීම සඳහා ශ්‍රී ලංකා නීතිඥ සංගමය ඉදිරිපත් කර ඇති යෝජනා සම්බන්ධයෙන් ආණ්ඩුක්‍රම ව්‍යවස්ථාවට අනුකූලව කටයුතු කිරීම ගැන සලකා බලන බව ජනාධිපති ගෝඨාභය රාජපක්ෂ කියා සිටියේ ය. ශ්‍රී ලංකා නීතිඥ සංගමයේ විධායක සභාව සමග මැයි (08) කොළඹ කොටුව ජනාධිපති මන්දිරයේ පැවති සාකච්ඡාවේ දී ජනාධිපතිවරයා මේ බව සඳහන් කළේ ය. යෝජනා ඉදිරියට ක්‍රියාත්මක කරන ආකාරය සාකච්ඡාවට ලක්කළ ජනාධිපතිවරයා එහිදී  නීතියේ ආධිපත්‍ය සුරැකීමේ වැදගත්කම අවධානයට ලක් කරනු ලැබී ය.  ජනාධිපතිවරයා සහ ශ්‍රී ලංකා නීතිඥ සංගමයේ විධායක සභාව අතර එම යෝජනා සම්බන්ධයෙන් දීර්ඝව පැවති සාකච්ඡාවේ දී සියලු යෝජනා කෙරෙහි අවධානය යොමුවූ බව ජනාධිපති මාධ්‍ය අංශය සඳහන් කළේ ය. ශ්‍රී ලංකා නීතිඥ සංගමයේ සභාපති ජනාධිපති නීතිඥ සාලිය පීරිස්, ලේකම් නීතිඥ ඉසුරු බාලපටබැදි ඇතුළු විධායක සභාවේ සාමාජිකයෝ ජනාධිපතිවරයා සමග සාකච්ඡාවට එක්වූහ. ", "URL": "https://www.bbc.com//sinhala/sri-lanka-61377706", "Category": null, "Parent URL": null}