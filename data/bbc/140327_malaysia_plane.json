{"Source": "bbc", "Timestamp": "27 මාර්තු 2014", "Headline": "තවත් සුන් බුන් තොගයක් තායිලන්තය දකියි", "News Content": "එම කලාපය තුළම පාවෙන කොටස් 122 ක් ප්‍රංශ චන්ද්‍රිකා වලට දර්ශනය වීමෙන් දිනකට පසුවයි තායිලන්තය ඉහත කී කොටස් ඡායාරූප ගත කර ඇත්තේ. මේ අතරතුර අතුරුදහන් වූ ගුවන් යානය පිළිබඳව ඉන්දීය සාගරයේ කෙරෙන ජාත්‍යන්තර සෝදිසි මෙහෙයුම් අයහපත් කාලගුණය හරස් වීම නිසා අර්ධ වශයෙන් අත්හිටුවා තිබේ. මෙහෙයුම් කෙරෙන සාගර කලාපය තුළ පවතින සැඩ සුළං සහ වර්ෂාව නිසා කිසිවක් දර්ශනය කළ නොහැකි බවයි බලධාරියෙකු පවසා සිටියේ. ගුවන් යානා ආපසු පර්ත් නුවර ගුවන් කඳවුරට කැඳවා ඇති නමුත් සෙවීමේ කටයුතු වල නිරතව සිටින නෞකා දිගටම මෙහෙයුම් කර ගෙන යාමට උත්සාහ කරන බවයි ඔස්ට්‍රේලියානු බලධාරීන් පවසන්නේ. ප්‍රංශ චන්ද්‍රිකා ඡායාරූප වලට හසු වූ සුන් බුන් තොගය පවතින ප්‍රදේශය කෙරෙහි ඔවුන්ගේ වැඩි අවධානය යොමු වී තිබේ. මේ අතරතුර අයහපත් කාලගුණය හරස් වීම නිසා අතුරුදහන් වූ ගුවන් යානය පිළිබඳව කෙරෙන සෝදිසි මෙහෙයුම් අත්හිටුවා තිබේ. ", "URL": "https://www.bbc.com//sinhala/world/2014/03/140327_malaysia_plane", "Category": null, "Parent URL": null}