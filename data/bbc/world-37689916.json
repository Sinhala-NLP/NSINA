{"Source": "bbc", "Timestamp": "18 ඔක්තෝබර් 2016", "Headline": "මෝසුල් නගරය මුදා ගැනීමේ සටන් දිගටම", "News Content": "රාත්‍රිය පුරා සටන් පැවති අතර ජිහාඩ්වාදීන් ඉරාක හමුදා යුධ ටැංකිවලට ප්‍රහාර එල්ල කළ බව වාර්තා විය. බීබීසී වාර්තාකරුවෙකු පැවසුවේ දැනට ඉදිරිපෙළ සටන් පවතින ප්‍රදේශයේ සිට නගරයෙන් පිටත දකුණු බිම් තීරය දක්වා කිලෝමීටර් හතළිහක පමණ භූමි ප්‍රමාණයක් ඇති බවය. කාලතුවක්කු හඬ ඈතින් ඇසෙන අතර ඉස්ලාම් රාජ්‍ය සන්නද්ධකණ්ඩායම් අත පවතින ප්‍රදේශවල බලය දුර්වල කිරීම පිණිස දිගටම ගුවන් ප්‍රහාර එල්ල කරන බව ඇමරිකානු හමුදා ප්‍රකාශකයෙකු සනාථ කළේය. මේ අතර හමුදා මෙහෙයුම්වලින් මොසුල් නගරවැසියන්ගේ දෛනික කටයුතුවලට කිසිදු බාධාවක් එල්ලවී නැති බව පෙන්වන ප්‍රචාරක වීඩියෝවක් ඉස්ලාම් රාජ්‍ය කණ්ඩායම් විසින් නිකුත් කරනු ලැබ තිබේ.  ", "URL": "https://www.bbc.com//sinhala/world-37689916", "Category": null, "Parent URL": null}