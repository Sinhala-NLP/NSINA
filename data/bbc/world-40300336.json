{"Source": "bbc", "Timestamp": "16 ජූනි 2017", "Headline": "IS නායකයාට මොකද වුණේ?", "News Content": "පසුගිය මැයි 28වැනිදා රුසියානු හමුදා එල්ලකළ ගුවන් ප්‍රහාරයකින් IS නායක අබු බකර් අල්-බග්දාදි ඇතුළු කැරලිකරුවන් 330 දෙනෙකු පමණ මරණයට පත්වන්නට ඇති බව රුසියානු ආරක්ෂක අමාත්‍යංශය ප්‍රකාශ කළේය. ඔවුන් කියා සිටියේ සිරියාවේ රඛා නුවර පැවති IS සන්නද්ධ අංශයේ රැස්වීමක් ඉලක්ක කරගෙන මෙම ගුවන් ප්‍රහාරය එල්ල කළ බවය. මෙම රැස්වීමට IS අණදෙන නිලධාරීන් 30 දෙනෙකු සහ IS සොල්දාදුවන් 300ක් පමණ සහභාගී වී ඇති බව රුසියානු ආරක්ෂක අමාත්‍යංශය නිකුත් කළ නිවේදනයක දැක්වෙයි. ඉස්ලාමීය රාජ්‍ය සංවිධානයේ නායක අබු බකර් අල්-බග්දාදි මෙම රැස්වීමට සහභාගී වී සිටි බව විවිධ පාර්ශව ඔස්සේ තහවුරු කරගෙන ඇති බව ද එම නිවේදනයේ සඳහන් වෙයි.  කෙසේ නමුත් ඉස්ලාමීය රාජ්‍ය සංවිධානයේ නායකයා මරණයට පත් වී ඇති බවට මීට පෙරද කිහිප වතාවක් ම වාර්තා පළවී තිබේ. පසුගිය කාලය ඇතුළත බග්දාදි සිටින ස්ථානය පිළිබඳව කිසිවෙකු නිශ්චිතව දැන සිටියේ නැත. නමුත් ඔහු ඉරාකයේ මොසුල් නුවර සිටින බවට, එම ප්‍රදේශය නැවත අල්ලා ගැනීමට 2016 දී ඇමරිකානු හමුදා මූලිකත්වයෙන් හමුදා මෙහෙයුම් දියත් කරන තුරු විශ්වාසයක් පැවතුනි. රොයිටර් පුවත් සේවය වාර්තා කර තිබුණේ IS නායකයා \"සැතපුම් දහස් ගණනක් විශාල වූ කාන්තාරයක\" සැඟවී සිටින බවට විශ්වාස කරන බවය. ඔහු අවසන් වරට ප්‍රසිද්ධියේ පෙනී සිටි අවස්ථාව දැක්වෙන වීඩියෝ පටයක් 2014 ජුනි මාසයේදී නිකුත් විය. ඒ IS සංවිධානය විසින් මොසුල් නුවර අල්ලා ගනු ලැබූ අවස්ථාවේදී ය.  එවක් පටන් එම ප්‍රදේශයේ සැළකිය යුතු භූමි භාගයක් ඉස්ලාමීය රාජ්‍ය සංවිධානය අතින් ගිලිහෙන්නට පටන් ගත්තේ එක්සත් ජනපද සහ රුසියානු හමුදා විසින් සිදුකරනු ලබන ගුවන් ප්‍රහාරයන් දැඩි වන්නට පටන් ගත් හෙයිනි. IS නායකයා යටතේ උප තනතුරු හෙබවූ සියලුදෙනා ම මරා දැමූ බව එක්සත් ජනපද රාජ්‍ය ලේකම් රෙක්ස් ටිලර්සන් පසුගිය මාර්තු මාසයේ දී ප්‍රකාශ කළේය. ", "URL": "https://www.bbc.com//sinhala/world-40300336", "Category": null, "Parent URL": null}