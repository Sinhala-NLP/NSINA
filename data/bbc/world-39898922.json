{"Source": "bbc", "Timestamp": "12 මැයි 2017", "Headline": "සේවයෙන් පහ කළ FBI ප්‍රධානියාට අනතුරු ඇඟවීමක්", "News Content": "ජනාධිපතිවරයා එම අනතුරු ඇඟවීම සිදු කළේ ට්විටර් පණිවුඩයක් නිකුත් කරමිනි.  ඇමෙරිකානු ජනාධිපතිවරණය සමයේ ඩොනල්ඩ් ට්‍රම්ප්ගේ මැතිවරණ ප්‍රචාරක ව්‍යාපාරය සහ රුසියානු බලධාරීන් අතර සමීප සම්බන්ධයක් පැවතියේද යන්න පිළිබඳව පැවැත්වෙන FBI පරීක්ෂණයක් මෙහෙයවමින් සිටියේ සේවයෙන් පහ කළ FBI ප්‍රධානියා විසිනි.  ජනාධිපති ට්‍රම්ප් විසින් පසුගිය අඟහරුවාදා ඔහු සේවයෙන් පහ කරනු ලැබිණ.  තමන් රුසියාව සමග සම්බන්ධතා පැවැත්වීම පිළිබඳ පරීක්ෂණයේ සැකකරුවෙකු නොවන බව හිටපු FBI ප්‍රධානී ජේම්ස් කොමී තමන්ට දැනුම් දී තිබුණේ යයි ඩොනල්ඩ් ට්‍රම්ප් ඉන් අනතුරුව අවධාරණය කළේය.  ජේම්ස් කොමී සේවයෙන් පහකිරීම තමන්ගේ තනි තීරණයක් බව ජනාධිපතිවරයා දැන් පවසන නමුත් ට්‍රම්ප් පරිපාලනයේ නිලධාරීන් මීට ඉහතදී ප්‍රකාශ කළේ නීතිපති ජෙෆ් සේෂන්ස් සහ නියෝජ්‍ය නීතිපති රොඩ් රොසෙන්ටෙන් ගේ උපදෙස් මත ජනාධිපතිවරයා එම තීරණය ගත් බවය.  රොඩ් රොසෙන්ටෙන් ගේ නිර්දේශය පිළිගෙන එම නිගමනයට එළැඹුණු බව FBI ප්‍රධානියා සේවයෙන් පහකරන බව දැනුම් දෙමින් ජනාධිපතිවරයා යැවූ ලිපියේද සඳහන් වේ.  ", "URL": "https://www.bbc.com//sinhala/world-39898922", "Category": null, "Parent URL": null}