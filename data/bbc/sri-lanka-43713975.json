{"Source": "bbc", "Timestamp": "10 අප්‍රේල් 2018", "Headline": "දහසය දෙනා ගියත් අපි ආණ්ඩුවෙන් යන්නේ නැහැ - ඇමති අමරවීර", "News Content": "බීබීසී සිංහල සේවය සමඟ සාකච්ඡාවකට සහභාගී වූ ඇමතිවරයා තමන් \"මෙම අඟහරුවාදා (අප්‍රියෙල් 10) කැබිනට් රැස්වීමට සහභාගී නොවී සිටීමට තීන්දු කරන ලද්දේ කණ්ඩායමක් වශයෙන් කටයුතු කළ යුතුව ඇති හෙයින්,\"යයි සඳහන් කළේය. \"අපි අවසාන නිගමනයකට ආවා - මේ සතියේ කැබිනට් සාකච්ඡාවට කිසිවකු සම්බන්ධ නොවීමට. ඒ අතරවාරයේ තවදුරටත් සාකච්ඡා කරල තමයි, ඉදිරි කැබිනට් රැස්වීම්වලට සහභාගී වීම හෝ නොවීම තීරණය කරන්නේ,\" එක්සත් ජනතා නිදහස් සන්ධානයේ ප්‍රධාන ලේකම් මහින්ද අමරවීර ඇමතිවරයා පවසයි. අගමැති රනිල් වික්‍රමසිංහට එරෙහි විශ්වාසභංග යෝජනාවට පක්ෂව ඡන්දය දුන් ශ්‍රී ලංකා නිදහස් පක්ෂයේ මැති ඇමතිවරුන් ඔවුන් දරන පදවිවලින් ඉවත්ව විපක්ෂයේ අසුන් ගැනීම සම්බන්ධයෙන් අදහස් දැක්වූ මහින්ද අමරවීර ඇමතිවරයා, රැඳී සිටීම හෝ ඉවත්ව යාම ඔවුන් සතු අයිතියක් බව කියා සිටියේය. එහෙත් එක්සත් ජාතික පක්ෂයේ ඇතැම් කොටස් \"විශ්වාසභංග යෝජනාවට පක්ෂව ඡන්දය දුන් ශ්‍රී ලංකා නිදහස් පක්ෂයේ මැති ඇමතිවරුන් සමග ඉඳ ගැනීමට නොහැකි\" බවට කරන ප්‍රකාශන සමඟ එකඟ විය නොහැක යන්න මහින්ද අමරවීර ඇමතිවරයාගේ ස්ථාවරය වී තිබේ.  \"ඡන්දය දුන් කණ්ඩායම ආණ්ඩුවෙන් ඉවත් වුනොත් ඒක වෙනම ප්‍රශ්නයක්. ඒක අපට ගැටළුවක් නොවෙයි. ඒක ඒ අයගේ අයිතියක්. අවශ්‍ය නම් මට වුනත් ඉවත්වීමේ හැකියාව තියෙනවා. නමුත් ඔවුන් 'යවන්න' ගෙනෙන යෝජනා සහ වැඩ පිළිවෙළකට අපේ සහයෝගයක් නැහැ,\" ඇමතිවරයා වැඩි දුරටත් කියා සිටියේය. මේ සතියේ කැබිනට් රැස්වීමට සහභාගී නොවීමට සියලුදෙනා තීන්දු කරන ලද්දේ එම පසුබිම තුළ බවත් ඇමතිවරයා පවසයි. අගමැතිවරයාට එරෙහි විශ්වාසභංග යෝජනාවේ දී ඡන්දය ප්‍රකාශ කිරීමෙන් වැළකී සිටි කණ්ඩායමට එහිදී ඡන්දය දුන් දහසය දෙනා මුහුණ දී ඇති ගැටළු බලපාන්නේ නැද්දැයි බීබීසිය ප්‍රශ්නයක් යොමුකළ විට ඊට පිළිතුරු දුන් මහින්ද අමරවීර ඇමතිවරයා \"එවැනි ප්‍රශ්නයක් නැතැයි\" සඳහන් කළේය. \"නැහැ! අපට කිසිම ප්‍රශ්නයක් ඇති කරලා නැහැ. අපට එන්න කියල තමයි ආරාධනා කරන්නේ. නමුත් අපි උත්සාහ කරන්නේ අපේ අනිත් කණ්ඩායමත් එළියට යවන්න  නොවෙයි. අපේ එක ණ්ඩායමත් ආණ්ඩුව ඇතුළේ තියා ගන්නයි අපි උත්සාහ කරන්නේ. තනතුරු නොගත්තත් අපේ කණ්ඩායම ශ්‍රී ලංකා නිදහස් පක්ෂය තුළ තියා ගන්නයි, අපේ වෑයම. අපි අද (10) කැබිනට් රැස්වීමට නොගියෙත් ඒ තත්වය ඇතිකර ගන්නයි.\"  අගමැතිවරයාට එරෙහි විශ්වාසභංග යෝජනාවට පක්ෂව ඡන්දය දුන් ශ්‍රී ලංකා නිදහස් පක්ෂ සාමාජිකයන් ආණ්ඩුව තුළ රැඳී සිටීම හෝ නොසිටීම ඔවුන් විසින්ම තීන්දු කළ යුතු අතර ඒ පිළිබඳ තීන්දුවක් ගත යුත්තේ එක්සත් ජාතික පක්ෂයේ ඇමතිවරුන් නොවන බව මහින්ද අමරවීර ඇමතිවරයාගේ අදහස වෙයි. කෙසේවුවද, විශ්වාසභංග යෝජනාවට පක්ෂව ඡන්දය දුන් කණ්ඩායම ආණ්ඩුවෙන් ඉවත්ව ගියත් ඡන්දය නොදුන් කණ්ඩායම දිගටම ආණ්ඩුව තුළ රැඳී සිටින බව ඇමතිවරයා කියා සිටියේය. ආණ්ඩුව තුළ නියෝජනය වෙන ශ්‍රී ලංකා නිදහස් පක්ෂ නියෝජිතයන් හතළිස් එක් දෙනාම දිගටම එක කණ්ඩායමක් ලෙස තබා ගැනීම තම කණ්ඩායමේ උවමනාව බවත් ඇමතිවරයා පවසයි. දහනව වෙනි ආණ්ඩුක්‍රම ව්‍යවස්ථා සංශෝධනය අනුව අගමැතිවරයකු පදවියෙන් ඉවත් කරනු ලැබීම සඳහා ඇති වැඩ පිළිවෙල අපැහැදිලි බවත් මහින්ද අමරවීර ඇමතිවරයා මෙම සාකච්ඡාවේ දී සඳහන් කළේය. \"ඒ කමිටුවල අපේ කණ්ඩායමුත් සිටියා. සියලු කණ්ඩායම් සිටියා. ඒකාබද්ධ විපක්ෂයේ කණ්ඩායමකුත් සිටියා. ජනාධිපති ඉවත් කරන වැඩ පිළිවෙළ ආණ්ඩුක්‍රම ව්‍යවස්ථාවේ පැහැදිලිව දක්වල තියෙනවා. ඒත් අගමැති ඉවත් කෙරෙන වැඩ පිළිවෙළ පැහැදිලි නැහැ. මේ වතාවේ තමයි අපටත් ඒක වැටහුණේ,\" එක්සත් ජනතා නිදහස් සන්ධානයේ ප්‍රධාන ලේකම් ධීවර සහ ජලජ සම්පත් භාර ඇමති මහින්ද අමරවීර වැඩිදුරටත් සඳහන් කළේ, බීබීසී සිංහල සේවය මතු කළ ප්‍රශනයකට පිළිතුරු දෙමිනි.  සබැඳි පුවත්: ", "URL": "https://www.bbc.com//sinhala/sri-lanka-43713975", "Category": null, "Parent URL": null}