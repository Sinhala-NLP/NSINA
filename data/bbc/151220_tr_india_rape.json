{"Source": "bbc", "Timestamp": "20 දෙසැම්බර් 2015", "Headline": "දිල්ලි සමූහ දූෂණය: බාලවයස්කාරයා නිදහස්", "News Content": "ඉන්දීය පොලිසිය මැදිහත් වී මෙම උද්ඝෝෂකයන් විසුරුවා හැර තිබේ. නිදහස ලැබූ පුද්ගලයා මෙම ස්ත්‍රී දූෂණයට සම්බන්ධ වන විට දා හත් වැනි වියේ පසු වූ හෙයින් ඔහුට එරෙහි නඩු විභාගය සිදු වූයේ බාල වයස්කාරයන් වෙනුවෙන් පවතින නීතිය යටතේයි. බාල වයස්කාරයෙකුට ලබා දිය හැකි තුන් අවුරුදු උපරිම සිර දඬුවම විඳි ඔහු නිදහස් කර පුණ්‍යායතනයකට භාර දී ඇත්තේ ඔහුගේ ආරක්ෂාව පිළිබඳ අවදානමක් පවතින බැවිනි. මොහු නිදහස් නොකරන ලෙස ඉල්ලා සිය ගණනක් වීදි බැස සිටි නිසා දිල්ලි නුවර තත්වය නොසන්සුන් බවයි වාර්තාකරුවන් පවසන්නේ. දිල්ලි නුවර බස් රථයක් තුළදී සමූහ දූෂණයට ලක් වූයේ වෛද්‍ය ශිෂ්‍යාවක වන අතර එහි දී ඇති වූ තුවාල නිසා ඇය මිය ගියාය. මෙම සිද්ධියෙන් අනතුරුව ඉන්දියාව පුරා විරෝධතා ගණනාවක් දියත් වූ අතර ස්ත්‍රී දූෂණයට එරෙහිව පවතින නීතිය දැඩි කිරීමට ඉන්දීය රජය පියවර ගෙන තිබුණි. තවත් හතර දෙනෙකු මෙම සමූහ දූෂණයට වැරදිකරුවන් වූ අතර ඔවුනට ජීවිතාන්තය දක්වා සිර දඬුවම් නියම විය. ", "URL": "https://www.bbc.com//sinhala/world/2015/12/151220_tr_india_rape", "Category": null, "Parent URL": null}