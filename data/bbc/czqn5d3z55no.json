{"Source": "bbc", "Timestamp": "25 මැයි 2023", "Headline": "දකුණු ආසියාවේ වේගවත්ම මිනිසා ගත් තීරණය?", "News Content": "ලබන 19 වැනිදා ආරම්භ වීමට නියමිතව ඇති ලෝක මලල ක්‍රීඩා ශුරතාවලියෙන් තමන් ඉවත් වීමට තීරණය කළ බව ශ්‍රී ලංකාවේ කෙටි දුර ධාවන ශූර යුපුන් අබේකෝන් නිවේදනය කර තිබේ. ෆේස්බුක් වෙත නිවේදනයක් නිකුත් කරමින් ඔහු මේ බව දැනුම් දී ඇත. පසුගිය කාල සීමාවේදී තමන් ආබාධයකට ලක්වීම මෙම තීරණය ගැනීමට හේතුවූ බවත් ලබන සැප්තැම්බර් මාසයේදී ආරම්භ විමට නියමිත ආසියානු ශුරතාවලියට තරග කිරීම සිය ඉලක්කය බවත් යුපුන් සිය නිවේදනයෙන් වැඩිදුරටත් සඳහන් කර ඇත. \" මෙම තීරණය ගැනීමේදී එය ඉතා තීරණාත්මක එකක් වුනා. මේ වසරේදී මා සහභාගී වීමට බලාපොරොත්තුවෙන් සිටි  තරගාවලි දෙකෙන් එකක් ගැන තීරණය ගැනීමට සිදුවුණා. ඒ අනුව මම බලධාරීන්ට දැනුම් දුන්නා ලෝක මලල ක්‍රීඩා ශුරතාවලියෙන් මා ඉවත් වනවා කියා. ලබන සැප්තැම්බර් මාසයේ දී පැවැත්වෙන ආසියානු ශුරතාවලියට මගේ මුළු අවධානය යොමු කර තිබෙනවා.\" යුපුන් අබේකෝන් සිය ෆේස්බුක් ගිණුමේ තබා ඇති නිවේදනයේ සඳහන් කර තිබේ. ඉකුත් මැයි මාසයේ දී ඉතාලියේ සැවෝනා හි පැවති ජාත්‍යන්තර මළල ක්‍රීඩා තරගාවලියේ මීටර් 100 අවසන් මහා තරගයේ, අවසන් භාගයේ දී යුපුන් අබේකෝන් පාදයේ ආබාධයකට ලක්විය. සැවෝනා හි පැවති ජාත්‍යන්තර මළල ක්‍රීඩා තරගාවලියේ මීටර් 100 අවසන් මහා තරගයේ, අවසන් භාගයේ දී පාදයේ ආබාධයකට ලක්වූ ශ්‍රී ලංකාවේ කෙටි දුර ධාවන ශුර යුපුන් අබේකෝන්ට සති කිහිපයේදී විවේක ගන්නා ලෙස ඔහුගේ වෛද්‍ය කණ්ඩායම උපදෙස් ලබා දී තිබුණි. සිය සමාජ මාධ්‍ය පිටුව ඔස්සේ නිවේදනයක් නිකුත් කරමින් යුපුන් අබේකෝන් සඳහන් කර ඇත්තේ  MRI ස්කෑන් පරීක්ෂණයකින් පසු සිය පාදයේ කලව ආශ්‍රිතව සුළු ආබාධයක් ඇති බව වෛද්‍යවරුන් හඳුනා ගත් බවයි. ඒ අනුව තමන්ට සති කිහිපයක් විවේක ගැනීමට උපදෙස් ලබාදී ඇති බවත්, මේ වන විටත් සිය වෛද්‍යවරු සහ භෞතික චිකිත්සකවරුන් සමග පුනුරුත්ථාපන ක්‍රියාවලිය ආරම්භ කර ඇති බවත් ඔහු පවසා තිබේ. ආබාධයට ලක්වීම නිසා , පිරිමි මීටර් 100 ඔලිම්පික් ශූරයින් සහ ලෝක ශූර ක්‍රීඩකයින් සමග තරග වැදීමේ අවස්ථාව ශ්‍රී ලංකා කෙටි දුර ධාවන ක්‍රීඩක යුපුන් අබේකෝන්ට අහිමි විය. ඒ අනුව යුපුන් ෆ්ලොරන්ස් ඩයමන්ඩ් ලීග් තරගාවලියෙන් ඉවත් වුණි. ඉතාලියේ සැවෝනා ජාත්‍යන්තර මළල ක්‍රීඩා තරගාවලියේ මීටර් 100 ධාවන ඉසව්වේ රිදී පදක්කම දිනා ගැනීමට ශ්‍රී ලංකා කෙටි දුර ධාවන ශූර යුපුන් අබේකෝන් මෑතකදී සමත් විය. යුපුන් අබේකෝන් මීටර් 100 ඉසව්වේ අවසන් තරගය තත්ත්පර 10.01ක කාලයකින් අවසන් කරමින් එලෙස රිදී පදක්කම තමන් සතු කර ගැනීමට සමත් විය.  “මේ වසරට විශිෂ්ට ආරම්භයක්! මම හැමදාම කියනවා වගේ ඉවසීමෙන්, විශ්වාසයෙන්, අධිෂ්ඨානයෙන් සිටීම අනාගතයේ හොඳ ප්‍රතිඵල දකින්න පුළුවන් හොඳ මාර්ගයක්.\" \"මට තත්පර 10.01 (+2.7) ක කාලයකින් 2 වැනි ස්ථානයට පත්වීමට හැකි වුණා. මගේ ගමනට සහය දුන් සැමට ස්තුතියි.\" යනුවෙන් තරගයෙන් පසු යුපුන් අබේකෝන් සිය ෆේස්බුක් ගිණුමේ සටහනක් තබමින් සඳහන් කර තිබේ. අබේකෝන් මුදියන්සේලාගේ යුපුන් ප්‍රියදර්ශන උපත ලබන්නේ 1994 වර්ෂයේ දෙසැම්බර් මස 31 වෙනිදා පන්නල ප්‍රදේශයේ දියි. ඔහු පන්නල ජාතික පාසැලෙන් සහ වෙන්නප්පුව ජෝශප් වාස් විදුහලෙන් අධ්‍යාපනය හදාරා ඇත.  යුපුන් පන්නල ජාතික පාසැලේ සිට වෙන්නප්පුව ජෝශප් වාස් විදුහලේ අධ්‍යාපනයට පැමිණීමට ප්‍රධාන හේතුව වන්නේ පාසැල් සමයේ සිට මළල ක්‍රීඩා ඉසව් සඳහා ඔහු දක්වන දක්ෂතාවයයි.  2014 වසරේදී යුපුන් අබේකෝන් ශ්‍රී ලංකා යුද්ධ හමුදාවට එක්වන අතර ඔහු  ශ්‍රී ලංකා විදුලි හා යාන්ත්‍රික ඉංජිනේරු රෙජිමේන්තුව නියෝජනය කළේය. ", "URL": "https://www.bbc.com//sinhala/articles/czqn5d3z55no", "Category": null, "Parent URL": null}