{"Source": "bbc", "Timestamp": "10 ජූලි 2017", "Headline": "දඹුලු ලෙන් විහාරය වැසෙන්නේ ඇයි?", "News Content": "පුරාවිද්‍යා උරුමයන් සංරක්ෂණය සහ බෞද්ධ වෙහෙර විහාරස්ථාන සංරක්ෂණය ඇතුළු මධ්‍යම සංස්කෘතික අරමුදල විසින් දියත් කරනු ලැබ ඇති ව්‍යාපෘති සම්බන්ධයෙන් කරුණු සාකච්ඡා කිරීම සඳහා අධ්‍යාපන අමාත්‍ය අකිල විරාජ් කාරියවසම්ගේ ප්‍රධානත්වයෙන් සඳුදා (ජුලි 10) පුරාවිද්‍යා උපදේශන මණ්ඩලය රැස් විය. දැඩි ලෙස විනාශ වී යාමේ අවදානමට ලක්ව ඇති ලෝක උරුමයක් වන රංගිරි දඹුලු ලෙන් විහාර සංකීර්ණය වේගවත්ව  සංරක්ෂණය කිරීමේ කටයුතු ආරම්භ කිරීමට එහිදී තීන්දු කෙරුණු බව අධ්‍යාපන අමාත්‍යංශය නිකුත් කළ නිවේදනයක දැක්වේ. ඒ අනුව විහාර සංකීර්ණයේ ඇති ලෙන් පහෙන් ප්‍රමුඛතාව අනුව එක් එක් ලෙන බැගින් ක්‍රමානුකූලව සංරක්ෂණය කිරීමට තීන්දු කර තිබේ. රංගිරි දඹුලු ලෙන් විහාරය සම්බන්ධයෙන් ICOMOS (පුරාවිද්‍යා ස්මාරක සහ ස්ථාන සම්බන්ධ අන්තර්ජාතික කවුන්සිලය) සහ යුනෙස්කෝ සංවිධානය ලබා දී ඇති නිර්දේශ, පුරා  විද්‍යා චිත්‍ර පිළිබඳව ප්‍රකට ජාත්‍යන්තර සංරක්ෂණ විශේෂඥයෙකු වන මහාචාර්ය වර්නර් ස්මිත්ගේ වාර්තා ද, ශ්‍රී ලංකාවේ පුරාවිද්‍යා වියතුන්ගේ වාර්තා සහ අදහස් ද එහි දී අවධානයට ලක් වූ බව ඉහත කී නිවේදනයේ දැක්වේ. සංරක්ෂණ කටයුතු වෙනුවෙන් වැයවන සමස්ත පිරිවැය මධ්‍යම සංස්කෘතික අරමුදල විසින් දැරීමට ද අදාළ සාකච්ඡාවේ දී එකඟතාව පළ වූ බව අධ්‍යාපන අමාත්‍යංශය නිකුත් කළ නිවේදනයේ දැක්වේ. ", "URL": "https://www.bbc.com//sinhala/sri-lanka-40557939", "Category": null, "Parent URL": null}