{"Source": "bbc", "Timestamp": "23 දෙසැම්බර් 2022", "Headline": "“අපට අනුකම්පාව අවශ්‍ය නැහැ, අපට අපේ අයිතිවාසිකම් අවශ්‍ය යි”", "News Content": "මඩකලපුව, අම්පාර සහ මහනුවර යන ප්‍රදේශවලින් ආබාධ සහිත කාන්තාවන් පිරිසක් පසුගිය දා කොළඹට පැමිණියේ තම අයිතිවාසිකම් තහවුරු කිරීම සඳහා වන ඉල්ලීම් ලැයිස්තුවක් ඉදිරිපත් කිරීමට ය.  එදිනෙදා ඔවුන් අත්විඳින අපකීර්තිය, අවමානය සහ අගෞරවය විස්තර කරමින් ඔවුන් අවධාරණය කළේ ඔවුන්ට ආදර හැඟීමක් ඇතිකර ගැනීමට හෝ \"විශේෂ අවශ්‍යතා ඇති පුද්ගලයින්\" ලෙස හැඳින්වීමට අවශ්‍ය නොවන බව යි. ඔවුන්ගේ ඉල්ලීම වන්නේ ඔවුන්ගේ ආබාධ පිළිගනිමින් ඔවුන්ව සාමාන්‍ය පුරවැසියන් ලෙස පමණක් සැලකීම ප්‍රමාණවත් බවට ය.  ආබාධ සහිත කාන්තාවන් සෑම විටම ශ්‍රී ලංකාවේ දෙවන පන්තියේ පුරවැසියන් ලෙස ජීවත්වන කොට්ඨාසයකි. 2019 වසරේ සිට රජයේ සංඛ්‍යාලේඛනවලට අනුව ශ්‍රී ලංකාවේ කාන්තාවන්ගෙන් 4.7%ක් ආබාධිතව ජීවත් වෙයි.  මෙම සංඛ්‍යා ලේඛන දත්ත යථාර්ථවාදී නොවන, අඩු සංඛ්‍යා දත්ත සපයන බව බිම් මට්ටමේ තොරතුරුවලින් අනාවරණය වෙතැ යි ආබාධ සහිත කාන්තාවෝ පෙන්වා දෙති.  ආබාධ සහිතව උපත ලැබූ හෝ කුඩාකල සිටම ආබාධිතව ජීවත්වූ අය, ලෝකයේ වෙනත් රටවල මෙන් ඔවුන්ගේ ජීවන තත්ත්වය ඉහළ නැංවිය හැකි වෛද්‍ය ප්‍රතිකාර සහ වෙනත් පහසුකම් නොමැතිව මෙරට ජීවත් වෙති.  අධ්‍යාපනයේ සිට රැකියාව දක්වා ජීවිතයේ සෑම අදියරක දීම ආබාධ සහිත කාන්තාවන් බොහෝ අභියෝගවලට මුහුණ දෙන බවත්, ඔවුන්ට සමාජයේ අනෙකුත් සාමාජිකයන් මෙන් සාමාන්‍ය ජිවිතයක් ගතකිරීමට නොහැකි බවත් ආබාධ සහිත කාන්තාවන් පවසයි.  යුද්ධයෙන් තුවාල ලබා ආබාධිත තත්ත්වයට පත්වූවන් මුහුණ දෙන අභියෝග ඊටත් වඩා දරුණු වෙයි. ප්‍රවාහන පහසුකම්වලට, රෝහලට සහ රාජ්‍ය හා රාජ්‍ය නොවන ආයතනවලට එදිනෙදා ජීවිතයේ දී ඔවුන්ට ප්‍රවේශය නොමැතිකම, ඔවුන්ගේ යථාර්ථයන් පිළිබඳ අවබෝධයක් නොමැතිකම, අනුකම්පාව, අගෞරවය සහ උපහාසයට නිතර මුහුණදීමට ඔවුන්ට සිදුවී තිබේ.  ඒ අනුව ශ්‍රී ලංකාවේ ආබාධ සහිත කාන්තාවන් හට ආත්ම ගෞරවයෙන් සහ අභිමානයෙන් පූර්ණ ජීවිතයක් ගත කළ හැකියැ යි අපේක්ෂාවෙන් ඉල්ලීම් කිහිපයක් පසුගිය දා ඉදිරිපත් කර තිබේ.  ඔවුන් පවසන්නේ එවැනි ආත්ම ගෞරවයෙන් සහ අභිමානයෙන් පූර්ණ ජීවිතයක් ගත කිරීමට ඔවුන්ගේ මූලික අවශ්‍යතා හැකි ඉක්මනින් ඉටුවනු ඇතැ යි බලාපොරොත්තු වන බවයි.\n කොවිඩ් 19 වසංගතය සහ දැනට පවතින ආර්ථික තත්ත්වයන් මඟින් තවදුරටත් උග්‍රකර ඇති අභියෝග, ආබාධ සහිත කාන්තාවන් සහ ඔවුන්ගේ යැපෙන්නන්ට අසමාන ලෙස බලපා ඇත. නීතිය, ප්‍රතිපත්ති, රාජ්‍ය සහ රාජ්‍ය නොවන ක්‍රියාකාරී සැලසුම් සහ මාධ්‍ය නියෝජනය තුළ ශ්‍රී ලංකාවේ විවිධ ප්‍රදේශවල සිටින ආබාධිත පුද්ගලයන් එකතු වී මෙම ඉල්ලීම් ඉදිරිපත් කර තිබේ.  ඔවුන්ගේ එම ඉල්ලීම්වලට ඇතුළත් වන්නේ: ", "URL": "https://www.bbc.com//sinhala/articles/c2evppy11z1o", "Category": null, "Parent URL": null}