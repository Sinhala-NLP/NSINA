{"Source": "bbc", "Timestamp": "27 අප්‍රේල් 2017", "Headline": "උතුරු කොරියාව: ඇමරිකාවෙන් තවත් ඉදිරි පියවරක්", "News Content": "\"දින කීපයක් ඇතුළත\" දකුණු කොරියාව තුළ මිසයිල ආරක්ෂණ පද්ධතිය සක්‍රිය කිරීමට සැලසුම් කරන බව ඇමරිකාව පවසයි. එමෙන්ම උතුරු කොරියාවට එරෙහිව පනවා ඇති ආර්ථික සම්බාධක තවදුරටත් තර කරන බවටත් ඇමරිකාව අනතුරු අඟවයි. තාඩ් මිසයිල ආරක්ෂණ පද්ධතිය 2017 වසරේ අග භාගයවන තෙක් භාවිතයට නොගන්නා බව මුලින් ප්‍රකාශයට පත් විය. තමන් උතුරු කොරියාවේ ඉලක්කයට ලක් විය හැකි බවට බිය පළ කරන බොහෝ දකුණු කොරියානු වැසියෝ තාඩ් මිසයිල ආරක්ෂණ පද්ධතිය සම්බන්ධයෙන් විරෝධය පළ කරති. තවදුරටත් මිසයිල සහ න්‍යෂ්ටික අත්හදාබැලීම් සිදු කරන බවට උතුරු කොරියාව ප්‍රතිඥා දී තිබේ. ඇමරිකාවේ ශාන්තිකර කලාපීය විධානයේ අණදෙන නිලධාරි ඇඩම් හැරී හැරිස් ඊයේ (අප්‍රේල් 26) එරට කොංග්‍රස් සාමාජිකයන් අමතමින් කියා සිටියේ \"දකුණු කොරියාවට එරෙහිව ඉහළ යමින් පවතින උතුරු කොරියානු තර්ජනයෙන් වඩාත් හොඳින් ආරක්ෂා වීම සඳහා\" තාඩ් මිසයිල ආරක්ෂණ පද්ධතියේ මෙහෙයුම් කටයුතු ඉදිරි දින කීපය තුළ ආරම්භ වනු ඇති බවය. තාඩ් මිසයිල ආරක්ෂණ උපකරණ බදාදා සොන්ජු ප්‍රදේශය වෙත රැගෙන ආ අතර ප්‍රදේශවාසීහු ඊට විරෝධය පළ කළහ. ඒ සම්බන්ධයෙන් චීනය ද කෝපය පළ කර සිටී. තාඩ් මිසයිල ආරක්ෂණ පද්ධතිය සතු රේඩාර් හැකියාව සිය හමුදා ආරක්ෂාවට සහ කලාපයේ බල තුලනයට බලපෑම් එල්ල කරනු ඇති බවට චීනය බිය පළ කරයි. ", "URL": "https://www.bbc.com//sinhala/world-39733018", "Category": null, "Parent URL": null}