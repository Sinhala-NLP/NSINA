{"Source": "bbc", "Timestamp": "10 ජූලි 2017", "Headline": "පූතින් සහ ට්‍රම්ප්: මෙන්න වෙනස", "News Content": "ලෝක නායකයන් දෙපළ එසේ හමු වූයේ ජර්මනියේ හැම්බර්ග් නුවර පැවති G-20 සමුළුවේදීය. එම හමුව තුළ ඔවුන් වෙතින් පළ වූ ශාරීරික ඉරියව් (Body language) පිළිබඳ සමාජ ජාල ඔස්සේ විවිධ අදහස් පළ වෙමින් පවතී. ඇමරිකානු ජනාධිපති ඩොනල්ඩ් ට්‍රම්ප් සහ රුසියානු ජනාධිපති ව්ලැද්මීර් පූතින් යන නායකයන් දෙදෙනාම එහිදී දැඩි ආත්ම විශ්වාසයකින් පසු වූ බව ශාරීරික ඉරියව් ප්‍රකාශනය පිළිබඳ ප්‍රවීණයෙකු වන මේරි සිවිඑල්ලෝ පැවසුවාය. එසේ නමුත් දෙදෙනා වෙතින් ප්‍රකාශනය වූ ශාරීරික ඉරියව්වල විශාල වෙනසක් දැකිය හැකි බව ඇය වැඩිදුරටත් කියා සිටියාය. ජනාධිපති ඩොනල්ඩ් ට්‍රම්ප්ගේ අතට අතදීම අවධානයට ලක් වූ අවස්ථා බොහෝය. ආධිපත්‍ය පෙන්නුම් නොකර එනම් අනෙක් පුද්ගලයාගේ අතට මදක් ඉහළින් අත දිගු නොකොට ජනාධිපති ට්‍රම්ප් හා ජනාධිපති පූතින් අතර සමාන මට්ටමේ අතට අතදීමක් සිදු වූ බව මේරි සිවිඑල්ලෝ පෙන්වා දෙයි. උස සහ ශරීර ප්‍රමාණය ගත් විට ජනාධිපති පූතින් ජනාධිපති ට්‍රම්ප්ට වඩා සාපේක්ෂ වශයෙන් කුඩාය. ඇමරිකාව සහ රුසියාව සාමාන්‍යයෙන් සළකනු ලබන්නේ විරුද්ධ මත දරන කඳවුරු දෙකක් වශයෙනි. මෙවර ඇමරිකානු ජනාධිපතිවරණයේ දී එවක ජනාධිපති අපේක්ෂකයාව සිටි ට්‍රම්ප් වෙත රුසියාවේ සහාය හිමි වූ බවට චෝදනා එල්ල වේ. දෙරටේ නායක හමුව ජාත්‍යන්තර අවධානයට ලක් වෙන්නේ එවන් වටපිටාවකදීය. රුසියානු ජනාධිපති ව්ලැද්මීර් පූතින් KGB ඔත්තු සේවයේ හිටපු සාමාජිකයෙකි. ඇමරිකාවේ වත්මන් ජනාධිපති ඩොනල්ඩ් ට්‍රම්ප් දේපළ වෙළඳාම් ව්‍යාපාරිකයෙකි. වසර 2000 සිට රුසියාවේ දේශපාලන වේදිකාවේ ඉහළින්ම සිටින ජනාධිපති පූතින්, ජූඩෝ කළුපටි ධාරියෙකි(Black belt) . සෝවියට් පාලන සමයේ ලෙනින්ග්‍රාද්හි රළු පරිසරයක හැදී වැඩුණු ඔහු වීදි සටන්කරුවෙකු වශයෙන් ද නමක් දිනා ගත් අයෙකි. තම අතීත අත්දැකීම්වලින් උගත් දෑ සිහිපත් කරමින් ඔහු වරෙක කියා සිටියේ \"ගැටුම වැළැක්වීමට නොහැකි නම් ඔබ පළමු ප්‍රහාරය එල්ල කළ යුතුයි\" යනුවෙනි. අනෙක් අතින් නිව්යෝක් නුවර දේපළ වෙළඳාම් ව්‍යාපාරිකයෙකු ගේ පුතෙකු වන ඇමරිකානු ජනාධිපති ඩොනල්ඩ් ට්‍රම්ප් ඉතා ධනවත් පවුලකින් පැවත එන්නෙකි. වියට්නාම් යුද සමයේ හමුදා සේවය සඳහා තෝරා ගනු ලැබීමෙන් වැළකී සිටීමට ඔහු සමත් විය. සිය පියාගෙන් ඇමරිකානු ඩොලර් දස ලක්ෂයක ණය මුදලක් ලබා ගත් ඔහු තමාගේම දේපළ ව්‍යාපාරයක් ආරම්භ කළේය. පසුව මහල් ගොඩනැගිලි, හෝටල්, ගොල්ෆ් පිටි ඇතුළු ක්ෂේත්‍ර දක්වා සිය ව්‍යාපාර ව්‍යාප්ත කිරීමට ඔහු සමත් විය. ඇමරිකානු ජනාධිපති ඩොනල්ඩ් ට්‍රම්ප්ගේ පවුලේ සාමාජිකයෝ ධවල මන්දිරයේ කටයුතු හා සම්බන්ධව සිටිති. නමුත් ජනාධිපති පූතින් සහ ඔහුගේ පවුලේ සාමාජිකයන් සම්බන්ධයෙන්  පවතින්නේ වෙනස් තත්ත්වයකි. ජනාධිපති ට්‍රම්ප්ගේ  දියණිය ඉවන්කාට ධවල මන්දිරයේ කාර්යාලයක් වෙන් කර ඇති අතර ඇයගේ ස්වාමි පුර්ෂයා ජෙරාඩ් කුෂ්නර් ජනාධිපති ජ්‍යෙෂ්ඨ උපදේශකයෙකු වශයෙන් කටයුතු කරයි. ජනාධිපති පූතින් විසින් සිය පෞද්ගලික ජීවිතය හා පවුලේ සාමාජිකයන් පිළිබඳ කරුණු බාහිර ලෝකයෙන් දැඩි ලෙස ආවරණය කරගනු ලබයි. ජනාධිපති පූතින් සහ ඔහුගේ පෙර බිරිඳ වූ ලුද්මිලා වසර තිහකට ආසන්න කාලයක් විවාහ වී සිටියහ. ඔවුන්ගේ දික්කසාදය 2013 වසරේදී නිවේදනය කෙරුණු අතර ජනාධිපතිවරයා  සිය දියණියන් දෙදෙනා මහජන අවධානයට ලක් නොවී තබා ගැනීමට වගබලා ගනියි. ජනාධිපති දියණියන් සම්බන්ධයෙන් කරුණු වාර්තා වූයේ අල්ප වශයෙනි. නමුත් ජනාධිපති පූතින්ගේ බාල දියණිය කතරිනා වෙනත් නමක් භාවිත කරමින් මොස්කව් නුවර වාසය කරන බවට 2015 වසරේ දී මාධ්‍ය වාර්තා පළ විය. ඇය මොස්කව් රාජ්‍ය විශ්ව විද්‍යාලයේ ජ්‍යෙෂ්ඨ නිලයක් දරන බවත් එම මාධ්‍ය වාර්තාවල සඳහන් වුණි. එමෙන්ම කතරිනා රොක් ඇන්ඩ් රෝල් නර්තන ශිල්පිනියකි. ශාස්ත්‍රීය අධ්‍යාපනයේ නිරත ජනාධිපති පූතින්ගේ වැඩිමහල් දියණිය අන්තරාසර්ග විද්‍යාව (Endocrinology) පිළිබඳ හදාරන්නීය.  ", "URL": "https://www.bbc.com//sinhala/world-40542453", "Category": null, "Parent URL": null}