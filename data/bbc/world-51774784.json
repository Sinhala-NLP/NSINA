{"Source": "bbc", "Timestamp": "6 මාර්තු 2020", "Headline": "කොරෝනාවෛරසය: ලොව පුරා ආසාදිතයන් 100,000 ඉක්මවයි", "News Content": "කොරෝනාවෛරසයේ බලපෑම හේතුවෙන් ගෝලීය ආර්ථිකය පසුබෑමකට ලක් වේ යැයි බිය පළ වීමත් සමග ආසියානු කොටස් වෙළෙඳපොළ නැවතත් පහත වැටී තිබේ.  සංවර්ධනය වෙමින් පවතින ආර්ථිකයක්  සහිත ආසියානු රටවලට කොරෝනාවෛරසය හේතුවෙන් ඇති වී තිබෙන තත්ත්වය දැඩි ලෙස බලපානු ඇතැයි ආසියානු සංවර්ධන බැංකුව පවසයි. සංචාරක කර්මාන්තය, ව්‍යාපාරික ගමන් මෙන්ම භාණ්ඩ හා සේවා සැපයුම් වැනි ක්ෂේත්‍රවල තියුණු පහත වැටීමක් සිදුවනු ඇතැයි එම බැංකුව පවසා තිබේ. වෛරසය පැතිර යාම සම්බන්ධයෙන් පවතින අවිනිශ්චිත බව හේතුවෙන් ආර්ථික අලාභය කෙතරම් බරපතල විය හැකිද යන්න තවමත් පැහැදිලි නැත.  විශ්ලේෂණවලින් හෙළි වන කරුණු අනුව ඇමරිකානු ඩොලර් බිලියන 77 සිට ඩොලර් බිලියන 347 දක්වා ගෝලීය දළ දේශීය නිෂ්පාදනයට (දළ දේශීය නිෂ්පාදනයෙන් 0.1% සිට 0.4% දක්වා) බලපෑම් එල්ල විය හැකිය. මේ වන විට ලොව පුරා සිටින කොරෝනාවෛරස ආසාදිතයන් සංඛ්‍යාව 100,000 ඉක්මවා තිබේ.  චීනය හා ශ්‍රී ලංකාව අතර ගුවන් ගමන් තාවකාලිකව අත්හිටුවීමට ශ්‍රී ලංකන් ගුවන් සේවය තීරණය කර ඇතැයි එම සමාගම නිවේදනයක් නිකුත් කරමින් පවසයි. මාර්තු 10 වෙනි දින සිට අප්‍රේල් 30 දක්වා කාලය තුළ එසේ ගුවන් ගමන් අත්හිටුවීමට පියවර ගෙන ඇති බව නිවේදනයේ වැඩිදුරටත් දැක්වේ. එම කාලය ඇතුළත සෞදි අරාබියේ ජෙඩා නුවර දක්වා වූ ශ්‍රී ලංකන් ගුවන් ගමන් ද තාවකාලිකව අත්හිටුවීමට එම සමාගම තීරණය කර තිබේ.  කොරෝනාවෛරසය හේතුවෙන් ඇතිවී තිබෙන තත්ත්වය සැලකිල්ලට ගෙන මෙම තීරණයට එළඹි බව වැඩිදුරටත් එම නිවේදනයේ සඳහන් විණි. පුද්ගලයින් 7 දෙනෙකුට කොරෝනාවෛරසය ආසාදනය වී ඇතැයි තහවුරු වීමත් සමග ඊශ්‍රායල සහ පලස්තීන බලධාරීන් බෙත්ලෙහෙම් නගරය නිරෝධායනය කිරීමට පියවර ගෙන තිබේ.   පවතින තත්ත්වය සම්බන්ධයෙන් හදිසි පියවර අනුගමනය කිරීමත් සමග, කිසිදු පුද්ගලකුට එම නගරයට \"ඇතුළුවීම හෝ පිටවීම තහනම්\" බව ඊශ්‍රායල ආරක්ෂක අමාත්‍යංශය කියා සිටී.  වෛරසය පැතිරීම වැළැක්වීම සඳහා \"පලස්තීන අධිකාරිය සමඟ සමීපව කටයුතු කරන\" බව ඊශ්‍රායල රජයේ ක්‍රියාකාරකම් පිළිබඳ හමුදා සම්බන්ධීකාරක පැවසීය. හෝලි උත්සවයට පෙර චීනයෙන් ආනයනික වර්ණ සහ සෙල්ලම් භාණ්ඩ මිලදී ගැනීමට ඉන්දියානු පාරිභෝගිකයින් මැලිකමක් දක්වන බව 'ටයිම්ස් ඔෆ් ඉන්ඩියා' පුවත්පත වාර්තා කර තිබිණි. කොරෝනාවෛරස ආසාදිතයන් සංඛ්‍යාව දිනෙන් දින ඉහළ යන නමුත්, මාර්තු 10 වෙනි දින හෝලි උත්සවය සඳහා ඉන්දියාව සූදානම් වෙමින් සිටී. මේ වන විට ඉන්දියාවේ රෝගීන් 31ක් පමණ වාර්තා වී තිබේ.  හෝලි උත්සවය සඳහා ඉන්දියානු රුපියල් බිලියන 5ක් පමණ වටිනා චීන භාණ්ඩ තොග ආනයනකරුවන් ගබඩා කර ඇති නමුත්, එම භාණ්ඩ අලෙවි කිරීමට නොහැකි වී ඇතැයි වෙළෙඳ ආයතනවල ඇස්තමේන්තු උපුටා දක්වමින් වාර්තා කර තිබිණි. මෙම වසරේ හෝලි උත්සවය සඳහා පැවැත්වෙන විශාල මහජන රැස්වීම්වලට සහභාගී නොවන බව ඉන්දීය අග්‍රාමාත්‍ය නරේන්ද්‍ර මෝදි දැනටමත් ප්‍රකාශ කර ඇත.  කොරෝනාවෛරසය පැතිරීම හේතුවෙන් 'අයිෆා' බොලිවුඩ් සිනමා සම්මාන උළෙල අවලංගු කිරීමට පියවර ගෙන තිබේ.  ජාත්‍යන්තර ඉන්දියානු චිත්‍රපට ඇකඩමි සම්මාන උළෙල මාර්තු 27 සිට දින තුනක් පැවැත්වීමට නියමිතව තිබිණි. නමුත් පවතින තත්ත්වයේ \"සංවේදීතාව\" හේතුවෙන් උත්සවය කල් දැමීමට සංවිධායකයින් තීරණය කර තිබේ. වෛරසය වැළඳී ඇති බවට සැක කර නිවෙස්වලට වී හුදකලා වී සිටින පුද්ගලයන්ට ආහාර ලැබෙන වැඩපිළිවෙළක් ගැන සුපිරි වෙළෙඳසල් සමඟ සාකච්ඡා කරමින් සිටින බව බ්‍රිතාන්‍ය රජය පවසයි.   ආහාර සැපයුම් නතර නොවන බව සෞඛ්‍ය ලේකම් මැට් හැන්කොක් බීබීසී සේවයට කියා සිටියේය.  \"අත්‍යවශ්‍ය ද්‍රව්‍යවල සැපයුම් රජයට තිබෙනවා. ආහාර සැපයුම තුළ කිසිම ගැටලුවක් ඇති නොවන බව අපට විශ්වාසයි,\" ඔහු පැවසීය. නමුත් එක්සත් රාජධානියේ සුපිරි වෙළෙඳසල් සෞඛ්‍ය ලේකම්වරයාගේ ප්‍රකාශය බැහැර කරමින් පවසන්නේ, නිවෙස්වලට ආහාර සැපයීමක් සම්බන්ධයෙන් ඔවුන් දැනුවත් කර නොමැති බවය. එමෙන්ම, ආහාර සැපයුමට කොරෝනාවෛරසයෙන් බලපෑම් එල්ල වීමක් සිදු නොවන බවට සෞඛ්‍ය ලේකම්වරයා දුන් පොරොන්දුව පිළිබඳ ඔවුහු සැක පළ කරති.     ", "URL": "https://www.bbc.com//sinhala/world-51774784", "Category": null, "Parent URL": null}