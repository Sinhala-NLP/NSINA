{"Source": "bbc", "Timestamp": "9 මාර්තු 2022", "Headline": "ආනයන සීමා පැනවූ අත්‍යවශ්‍ය නොවන භාණ්ඩ 367 මොනවාදැයි ඔබ දන්නවාද?", "News Content": "ආනයනය කිරීම බලපත්‍ර පාලනයට නතු කළ භාණ්ඩ ලැයිස්තුව ආනයන හා අපනයන පාලන දෙපාර්තමේන්තුව විසින් අද ( මාර්තු 9) ගැසට් ගැසට් මගින් ප්‍රකාශයට පත් කරනු ලැබීය. මුදල් අමාත්‍ය බැසිල් රාජපක්ෂගේ අත්සනින් නිකුත් කළ එම ගැසට් නිවේදනයේ දැක්වෙන්නේ, හෙට (මාර්තු 10) හෝ හෙට දිනයෙන් පසුව මෙරටට ගෙන්වන ලබන අදාළ භාණ්ඩ බලපත්‍ර පාලනයට නතු වන බවයි. වත්මන් ආර්ථික තත්වය නිසි ලෙස කළමනාකරණය සඳහා සීමිත කාලයකට ආනයන සීමා කිරීමට රජය තීරණය කර ඇතැයි රජයේ ප්‍රවෘත්ති දෙපාර්තමේන්තුව සඳහන් කළේය. ඒ අනුව මහබැංකු නිර්දේශ අනුව ක්‍රමවේද තුනක් යටතේ ආනයන සීමා ක්‍රියාත්මක කෙරන බවට රජයේ ප්‍රවෘත්ති දෙපාර්තමේන්තුව පැවසීය. පළමු ක්‍රමවේදය යටතේ ඇතැම් තෝරාගත් ආනයනික භාණ්ඩ සඳහා බදු පනවනු ලැබේ. දෙවැන්න යටතේ ඇතැම් භාණ්ඩ ආනයනය සඳහා බලපත්‍ර ලබාගැනීම අනිවාර්ය කෙරේ. තුන්වන ක්‍රමවේදයට අනුව ඇතැම් ආනයනික භාණ්ඩ වලට බදු හා බලපත්‍ර පැනවීමට පියවර ගැනේ. රටේ පවත්වනා ආර්ථික තත්ත්වය ප්‍රශස්ත ලෙස කළමනාකරණය කරමින් වඩා යහපත් මූල්‍ය ස්ථාවරත්වයක් ඇති කිරීමට ආනයන සීමා කිරීමේ ක්‍රමෝපායන් ඉවහල් වනු ඇතැයි ආර්ථික විශේෂඥයින් විශ්වාසය පළ කර ඇතැයි රජයේ ප්‍රවෘත්ති දෙපාර්තමේන්තුව නිවේදන කළේය. මේ යටතේ මිදි, ඇපල්, දොඩම්, නාරං, පෙයාර්ස් සහ රට ඉඳි ආනයනයට බලපත්‍ර ලබා ගත යුතුය. මීට අමතරව චොකලට්, කිරි, යෝගට් ඇතලු ආහාර ද්‍රව්‍ය ආනයනය සඳහාද බලපත්‍ර අවශ්‍ය වනු ඇති. විස්කි, ජින්, වොඩ්කා , බීර ඇතුලු විදේශීය මත්පැන් ද බලපත්‍ර මත ආනයන පාලනයට නතු කර තිබේ. ", "URL": "https://www.bbc.com//sinhala/sri-lanka-60680886", "Category": null, "Parent URL": null}