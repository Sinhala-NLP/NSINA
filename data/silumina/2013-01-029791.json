{"Source": "Silumina", "Timestamp": "December 16, 2023 12:30 am", "Headline": "සතුන්ට අයත් දින ගැන ගුරුන්නාන්සේගෙන් උගත් පාඩම", "News Content": "14 අද පරිසරය ඉතා සිසිල්ය. දැඩි අවු රශ්මියත් වර්ෂාවත් වරින්වර වෙනස්ව අත්විඳි දවස් ගණනාවකින් පසු සිසිලස ගෙනෙන ගතට සුව දැනෙන දවසක් උදා වී ඇති හැඩකි. අද අඟහරුවාදාවකි. මගේ ජීවිතයේ සුන්දර දවස් වේ. ඉන් එකක් සඳමාලි සහ මම පළමු වරට මුණ ගැසුණු දවසය. මෙසේ විශේෂ අවස්ථා කීපයක්ම අඟහරුවාදාවන්හි යෙදී තිබේ. අද මා විශේෂ ශාස්ත්‍රයක් ඉගෙන ගනිමින් සිටිමි. එදා අඟහරුවාදාවකම වීම විස්මයජනක නොවන්නේද? සවස් යාමයද මෙසේ යහපත් කාලගුණයක් පවතීවා යැයි යන සිතිවිල්ලෙන් දවස ආරම්භ කළෙමි. “ආයුබෝවන් කමල් මහත්මයා!” මටද පෙරාතුවම ගුරුන්නාන්සේ හඬ අවදි කළේය. කවදාත් ඔහු එසේය. පෙරමඟ පිළිගැනීම, සතුටු සාකච්ඡාව, විද්වත් සාකච්ඡාව, යහපත් සාකච්ඡාව එහි වේ. එය මනෝවිද්‍යාත්මක කෝණයකින් බැලුවහොත් ඉතා අගනා සාකච්ඡාවකි. මාගේ සිත වේගයෙන් ඒ මේ අත දුවයි. එහෙත් ශාස්ත්‍රීය වපසරිය තුළය. “මම කියල දුන්නු ගුරුළු පෞරුෂ කාණ්ඩ ගැන මහත්තයා දැනටත් අත්විඳලා තියෙනවනෙ” මම පාසලේ සිදු කළ ක්‍රියාකාරකම් සහ ගුරුළුට අනුව ඒ ඒ කාණ්ඩයට අනුව ඒ ඒ අයගේ ගති ලක්ෂණ විමසීම් ආදිය ගැන මම ගුරුන්නාන්සේට කීවෙමි. එහි ඇති සාර්ථකත්වය ගැනත් පුන පුනා ඔහුට කීවෙමි. “මහත්තයට මම තව සරල කතාවක්… ඒ කියන්නේ තවදුරටත් සක්‍රියව භාවිත කළ හැකි ක්‍රමයක් කියා දෙන්නම්. අපේ උපන් දිනය තනි අංකයකට ගෙනාපුවම ඕකට කියනවනේ මහත්තය ‘දෛව අංකය‘ කියලා. වාසනා අංකය කියන්නෙත් ඕකටමයි. අපි හිතමු 1982 මාර්තු 05 ඉපදුණ කෙනකුගේ උපන් දිනේ ඔය ඉලක්කම් ටික එකට එකතු කළාම එන්නේ 28නේ (1+9+8+2+3+5) ඔය 28ත් තනි කළාම අටයි දෙකයි දහයයි බිංදුව අත් හැරියම 1යි. ඕක තමයි දෛව අංකය කියන්නේ. ඒක වෙනම කතාවක්. ඇත්තටම ඔය අපි තනි අංකයට ගේනව කියන්නෙ ඔය උපන්දිනේ නවයෙන් බෙදලා ශේෂය ගන්නවා කියන එක. බලන්න 198235 කියන සංඛ්‍යා නවයෙන් බෙදල එකක් ඉතිරි වෙනවා. ඉතින් බටහිර පොත් සීයක් ගත්තත් ඔය නවයෙන් බෙදන කතාව ඒකේ නැහැ. ඇයි ඒ අය ළඟ මූලධර්මය නැහැ කියලයි මම හිතන්නෙ. දැන් මේ උපන්දිනේ කියන්නෙ සම්මතයක් වෙච්ච සංඛ්‍යා රටාවක්නේ. මොකද මම එහෙම කියන්නේ ක්‍රිස්තු වර්ෂ කොහොමද ජ්‍යොතිෂයට සම්බන්ධ වෙන්නේ වගේ තඩි මෝඩ ප්‍රශ්න අහන අයත් ඉන්නවනේ මහත්තයා. ඒක කාලයට අනුරූපයි. ජ්‍යොතිෂය අනුව කාල සංකල්ප ප්‍රධාන වශයෙන් අටක් තියෙනවා. අපි ඒවා පස්සේ බලමු. හැබැයි කොයි ක්‍රමයෙන් ගත්තත් වර්ෂ මාස දින සංකල්ප පොදු න්‍යායක්. ඕන නම් ඉස්සරහට කල්ප – මහායුග – යුග – වර්ෂ – මාස – දින දාගන්න පුළුවන්. අගට පැය, විනාඩි, තත්පර ආදිය දාගන්නත් පුළුවන්. ඒත් පොදු ව්‍යවහාරය වර්ෂ, මාස දිනනේ. ඉතින් සමාන්‍ය භාවිතයට ඒ ටික ඇති. මම කීවෙ ඇත්තටම බටහිර අංක විද්‍යාව ගැන නෙවේ. පෙරදිග අංක විද්‍යාව ගැන. බටහිර අංක විද්‍යාව අනුව වැරදි පිළිතුරු ලැබෙන්න පුළුවන්. මහත්තය ගණිතකාරයනේ. මහත්තයට අහුවෙයි ඕවා. මට ඇත්තටම කියන්න ඕන වුණේ මහත්තයා ඔය කියපු සංඛ්‍යාව නැත්නම් උපන්දිනේ අටෙන් බෙදලා ඉතිරි වන සංඛ්‍යාව අනුවත් ගුරුලගේ ඉඳල පෞරුෂ කාණ්ඩ ගන්න පුළුවන් කියන එක. දැන් ඔය උදාහරණෙට ගත්තු 1982 මාර්තු 5 සංඛ්‍යාව අටෙන් බෙදන්න බලන්න”. මම කොළය සහ පෑන අතට ගතිමි. “ඕකට පිළිතුර එන්නෙ 3 මහත්තයා. එහෙම නේද?” මම ගණන් හැදුවෙමි. 198235 අටෙන් බෙදු කල 3ක් ඉතිරි වන බව මම ද පැවසුවෙමි. “ඔන්න ඔහොම ඕනෑම උපන්දිනයක් එක දිගට ලියල අටෙන් බෙදලා එකක් ඉතිරි වුණොත් ඒ උපන්දිනේ ගුරුලට අයිතියි. 2 නම් බළලට අයිතියි. 3ක් නම් සිංහයාට අයිතියි. 4 නම් දිවියාට අයිතියි. 5 නම් නාගයාට. මහත්තයාට මතකයිනේ. ඔව් ගුරුන්නාන්සේ 6 නම් මීයාට. 7 නම් ඇතාට ඉතිරි වුණේ නැතිකොට මුවාට. මම ඉතිරිය සම්පූර්ණ කළෙමි. “ඔව් මහත්තය එහෙම තමයි. අද දෙසැම්බර් 5 නොවැ. ඒ කියන්නේ 2023 දෙසැම්බර් 5. දැන් ඕක බෙදමු බලන්න අටෙන්. ශේෂය එන්නෙ 5. මම ගණන් හදන්නත් කලින් ගුරුන්නාන්සේ පිළිතුරු දිනි. එය කෙසේ කරන්නේදැයි මා හට ප්‍රශ්නයකි. සමහර විට පුරුද්ද විය හැකිය. කෙසේ නමුත් ඔහුගේ හැකියාව විශේෂය. “දැන් මහත්තයා අද දවස නයාට අයිති දවසක්. උපන් දිනේ බෙදලා ආපුවම නයාගේ කාණ්ඩයකට වැටුණු කෙනෙකුට අද දවස ගැළපෙන දවසක්. එතකොට ගුරුළුට අද දවස ගැළපෙන්නේ නැහැ. හොඳට කල්පනා කළොත් මේකෙන් කරන්න බැරි වැඩකුත් නැහැ මහත්තයා. එතකොට 2024 ජනවාරි 1 සම්මතයට අලුත් අවුරුද්දක්නේ. ඔය ගාණ 8න් බෙදපුවම ඉතිරි වෙන්නේ 3නේ. ඕක සිංහයාට අයිති අවුරුද්දක්. ඒත් මහත්තයා ඕක ඔහොමම අරගෙන පරම සත්‍යයි කියල අල්ල ගත්තොත් මොකවත්ම කරන්න හම්බවෙන්නේ නෑ.” ගුරුන්නාන්සේ කියනකොට මගේ සිත චීන ජ්‍යොතිෂ ශාස්ත්‍රයේ ඉගැන්වීම් කරා දිව යයි. පත්තරවල මේ අවුරුද්ද ඌරාගේ අවුරුද්දයි. මේ අවුරුද්ද අශ්වයාගේ අවුරුද්දයි වශයෙන් පවසා ඇති ඉගැන්වීම් සහ මේ ඉගැන්වීම් අතර සම්බන්ධයක් වේදැයි සොයා බැලිය යුතු යැයි සිතුවෙමි. මගේ සිතිවිලි එලෙස අවදි වෙද්දී මාටින් ගුරුන්නාන්සේ හඬ අවදි කරයි. මහත්තය දැකල තියෙනවද ඔය පත්තරවල අහවල් අහවල් එකාගෙ අවුරුද්ද කියල ලියල තියෙනව ෆෙංෂුයි ශාස්ත්‍රයේ. ඔය ටිබෙට් ශාස්ත්‍රයක්නේ. මහත්තයා ඕකෙ මුලත් මේ ලංකාවම තමයි කියල මම නම් හිතන්නෙ. අපි කතා කරමුකෝ ඒ ගැනත් යැයි ඔහු කීවේ තවදුරටත් මේ ගැන මා සමඟ කතාබහ කිරීමේ අරමුණෙන් බව මට වැටහිණි. පාරම්පරික ශාස්ත්‍රඥ හෙක්ටර් පද්මසිරි ප්‍රනාන්දු", "URL": "https://www.silumina.lk/2013/01/02/news-features/9791/", "Category": null, "Parent URL": null}