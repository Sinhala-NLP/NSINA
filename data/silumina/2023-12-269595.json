{"Source": "Silumina", "Timestamp": "December 9, 2023 12:30 am", "Headline": "ටී.එන්.ඒ. මන්ත්‍රී සජි‍ත්ගේ මුහුණටම දෙහි කපයි", "News Content": "641 ලබන වර්ෂය මැතිවරණ වර්ෂයක් බව රනිල් වික්‍රමසිංහ ජනාධිපතිවරයා ප්‍රකාශ කිරීම නිසා 2024 වර්ෂය ආරම්භ වීමටත් පෙර බොහෝ දේශපාලන පක්ෂ සාකච්ඡා කරමින් සිටින්නේ කුමන මැතිවරණයක් මුලින්ම පැමිණෙන්නේද කියාය අගමැති දිනේෂ්, ජොනීට කේක් කවයි එක්සත් ජාතීන්ගේ දේශගුණික විපර්යාස සමුළුව හෙවත් කොප් 28 සමුළුවට ගිය ජනපති රනිල් සාර්ථක සංචාරයකින් පසු යළි මෙරටට පැමිණියේ ඉකුත් අඟහරුවාදා අලුයමය. ජනපති රනිල් පාර්ලිමේන්තුවට එදින දහවල් ගියේ අය වැය විවාද කාලයේ කැබිනට් මණ්ඩල හමුව පාර්ලිමේන්තුවේ යොදාගෙන තිබූ බැවිණි. ඔහු පාර්ලිමේන්තුවට යන විටත් ජනාධිපති පාර්ලිමේන්තු කටයුතු උපදේශක මහාචාර්ය ආශු මාරසිංහ විසින් කේක් ගෙඩියක් ගෙනැවිත් තිබිණ. ඒ පොදුජන පෙරමුණේ මන්ත්‍රී ජොන්ස්ටන් ප්‍රනාන්දුගේ උපන්දිනය සැමරීම වෙනුවෙනි. එහිදි මහාචාර්ය ආශුට දැන ගන්නට ලැබුණේ අග්‍රමාත්‍යවරයා ද ජොනීගේ උපන්දිනය වෙනුවෙන් කේක් ගෙඩියක් කැපීමට සූදානම්ව සිටින බවකි. ඔහු ඉක්මනින් අග්‍රාමාත්‍ය කාර්යාලය වෙත ගොස් කේක් දෙකම එකම ස්ථානයේදී කැපීමට යෝජනා කළේය. අග්‍රමාත්‍ය දිනේෂ් ගුණවර්ධන ද ඊට එකඟ වීමෙන් පසු මන්ත්‍රීවරු පිරිසක් ගොස් ජොනීව කැඳවාගෙන ආවේ පාර්ලිමේන්තුවේ ජනාධිපති කාර්යාලය වෙතය. අගමැති ගෙනා කේක් ගෙඩිය මෙන්ම ජනාධිපති ගෙනා කේක් ගෙඩිය ද කැපූ ජොන්ස්ටන් මන්ත්‍රීවරයා එය කැවීමට සූදානම් වෙද්දී අගමැති දිනේෂ් විසින් කේක් කැබැල්ලක් ජොන්ස්ටන් ප්‍රනාන්දු මන්ත්‍රීවරයාට කැව්වේය. අහඹු ලෙස සිදුවූ මේ කෙක් කැපීම නිසා සතුටට පත්වූ මන්ත්‍රී ජොන්ස්ටන් මගේ පරණ නායකයත් එක්ක කේක් කපන්න ලැබීම සතුටක් බව කීවේය. ජනපති රනිල්ගෙන් ජොනීට සුබ පැතුම්! පාර්ලිමේන්තු මන්ත්‍රීවරුන්ගේ උපන්දිනයන්ට කේක් කැපීම ආරම්භ කර තිබුණේ ජොන්ස්ටන් ප්‍රනාන්දු හිටපු අමාත්‍යවරයා ආණ්ඩු පක්ෂ ප්‍රධාන සංවිධායකවරයාව සිටි කාලයේදීය. කෙසේ වෙතත් මෙවර ජොන්ස්ටන්ගේ උපන්දිනයට පාර්ලිමේන්තුවේ කේක් කපා තිබුණේ ජනාධිපතිවරයා, අගමැති හා පාර්ලිමේන්තු මන්ත්‍රීවරුන් විශාල ප්‍රමාණයකගේ සහභාගීත්වයෙනි. මෙවර ද කැබිනට් රැස්වීම පැවත්වුණේ පාර්ලිමේන්තුවේදීය. ජොන්ස්ටන් ප්‍රනාන්දුගේ උපන්දිනය එදිනට යෙදී තිබුණද ඔහු සොයා ගැනීම සඳහා යම් මෙහෙයුමක් කිරීමට ද සිදු විය. පාර්ලිමේන්තුවේ ජනාධිපතිවරයාගේ නිල කාමරයට බොහෝ මන්ත්‍රීවරු පිරිසක් පැමිණ සිටියහ. ඒ ජොන්ස්ටන් ප්‍රනාන්දු හා රමේෂ් පතිරණගේ උපන්දිනය සැමරීමටය. මෙහිදී ජොන්ස්ටන්ට දුරකතන ඇමතුම් කිහිපයක් ලබා ගත්ත ද ප්‍රතිචාර ලැබී තිබුණේ නැත. රමේෂ් පතිරණ අමාත්‍යවරයා ද ගාල්ලේ නායක ස්වාමීන්වහන්සේ නමකගේ ආදාහන උත්සවයක් සඳහා පිටත්ව ගොස් තිබිණි. කෙසේ හෝ අගමැති දිනේෂ් ගුණවර්ධනගේ ඇමතුමට ජොන්ස්ටන් පිළිතුරු දී තිබිණි. ඉක්මනට එන්න ජනාධිපතිතුමා දැන් එනවා. ජොනී ඇහුවේ ඒ ඇයි කියාය ? “ඔයාගෙ උපන්දින කේක් ගෙඩිය කපන්න“ අගමැති දිනේෂ් පැවසීය. “හරි මම එන්නම්“ ජොනී එතැනට පැමිණියේය. “හැපි බර්ත්ඩේ“ රනිල් වික්‍රමසිංහ ජනාධිපතිවරයා ජොනී ළගටම පැමිණ සුබ පැතුවේ පරණ හිතවත්කම් අලුත් කරවමිනි. කේක් එක කපා ජොනී මුල්ම කෑල්ල රනිල් වික්‍රමසිංහ ජනාධිපතිවරයට ලබා දුන් අතර, අනෙක් කෑල්ල ලබා දුන්නේ අගමැති දිනේෂ් ගුණවර්ධනටය. අනතුරුව රාජිකා වික්‍රමසිංහ මන්ත්‍රීවරිය කිව්වේ “කෝ අපිටත් කේක් කපලා දෙන්න“ කියාය. ඉන් අනතුරුව මන්ත්‍රීවරු හැම දෙනාටම කේක් කපා පීරිසිවල තබා කේක් බෙදාදීමට ජොනී කටයුතු කළේය. ජනපති රනිල්ට මන්ත්‍රීවරුන්ගෙන් ප්‍රශංසා “ජනාධිපතිතුමා කොප් 28 සමුළුවට ගිහිල්ලා පාර්ලිමේන්තු ආවේ රටට ජයග්‍රහණ රැසක් අරගෙන.” මධුර විතානගේ මන්ත්‍රීවරයා කියද්දී සැවොම ඒ දෙස බැලුවේය. “ප්‍රංශ ජනාධිපතිතුමා එතුමාගේ අතින් අල්ලාගෙන කතා කරද්දී ජනාධිපතිතුමාගේ යෝජනාවට සහාය දෙන බව කියද්දී අපට ආවේ ඉමහත් ආඩම්බරයක්.” දොලවත්ත මන්ත්‍රීවරයා ද කතාවට එකතු වූයේය. “අපේ ජනාධිපතිතුමාගේ හමුව මෝදි අගමැතිතුමා විසින් ඔහුගේ ට්විටර් ගිණුමේ පවා දැමීමෙන් මෙතුමාට තිබෙන ජාත්‍යන්තර සහාය පැහැදිලි වෙනවා. ” මධුර යළිත් කිවේ මන්ත්‍රීවරුන් දෙස බලමිනි. “කොප් 28 සමුළුව තුළින් ජනාධිපතිතුමා ලංකාවේ නම ලෝකයට අරන් ගියා. ” මන්ත්‍රී වජිර ද කතාවට එකතු වූයේය. “සර් පිටරට ගිහිල්ලා විදෙස් රාජ්‍ය නායකයන් සමඟ ගනුදෙනු කරන ආකාරය බලලා අත්දැකීමක් ගන්න කාන්තාවන්ටත් අවස්ථාවක් දෙන්න.” මන්ත්‍රී රාජිකා කියද්දි සැවොම කොක් හැඬලූහ. “නොබැඳි ජාතීන්ගේ සමුළුවට යනකොටත් මම පක්ෂ විපක්ෂ භේදයකින් තොරව මන්ත්‍රීවරු ගෙනියන්න බලාපොරොත්තු වෙනවා.” ජනපති කීවේ ඒ අවස්ථාවේ එහි පැමිණ සිටි විපක්ෂ මන්ත්‍රීවරුන් දෙස බලමිනි. ප්‍රසන්නගෙන් උසුළු විසුළු සතුටු පවුල නමින් ජනතාවට සහන ලබාදීමේ වැඩසටහනක් ආරම්භ කිරීමට පාර්ලිමේන්තුවේ තරුණ මන්ත්‍රීවරුන් මේ දිනවල කටයුතු කරමින් සිටිති. එම මන්ත්‍රීවරු ද ඒ වන විට ජනාධිපති කාර්යාලය වෙත පැමිණ සිටි නිසා ඔවුන් පෙන්වමින් ආණ්ඩු පක්ෂ සංවිධායක ප්‍රසන්න රණතුංග උසුළු විසුළු කරන්නට විය. “මෙයාලා දැන් රටේම සතුටු පවුල් හදන්න යෝජනා එකතු කරනවානේ සර්.” ප්‍රසන්න කීවේ ජනාධිපති දෙස බලමිනි. “ඕන යෝජනාවක් සාකච්ඡාවක් තිබ්බට කමක් නෑ. හැබැයි ඒ සාකච්ඡාවන් අමද්‍යපව කරනවා නම් තමයි හොඳ” අගමැති ද ඇඟට පතට නොදැනී දුස්රාවක් එව්වේය. ජනපති රනිල් එදින පාර්ලිමේන්තුවෙන් පිටත්ව කෙළින්ම පැමිණියේ පිටකෝට්ටේ සෝලිස් උත්සව ශාලාව වෙතය. ඒ එහි පැවැති රජයේ තක්සේරු දෙපාර්තමේන්තුවේ සියවස් සමරුවට සහභාගී වීමටය. චාල්ස්ගේ රතු කට්ට පනී දෙමළ සන්ධාන මන්ත්‍රී චාල්ස් නිර්මලනාදන් මන්ත්‍රීවරයා පාර්ලිමේන්තුවේ ජනාධිපති කාර්යාලය වෙත එන විටත් ජනපති පාර්ලිමේන්තු පැමිණ නොතිබුණි. ඔහු පැමිණියේ ජනපතිට පැමිණිල්ලක් ඉදිරිපත් කිරීමටය. ඒ විපක්ෂයෙන් ඔවුනට කතා කිරීමට ලබාදෙන කාලය සීමා කිරීම හා කථික ලැයිස්තුවේ හිමි තැන නොදීම ගැනය. චාල්ස් නිර්මලනාදන් මන්ත්‍රීවරයා මහාචාර්ය ආශු වෙත පැමිණ පාර්ලිමේන්තු සභා ගැබේදී වූ සිදුවීම විස්තර කළේය. විපක්ෂ කථික ලැයිස්තුවේ දෙවැනි කථිකයා ලෙස විපක්ෂ නායක කාර්යාලය නම් කර තිබුණේ චාල්ස් නිර්මලනාදන්වය. එහෙත් එම අවස්ථාව ඔහුට නොදී මරික්කාර් මන්ත්‍රීවරයාට ලබාදී සිය කතාව ප්‍රමාද කිරීම නිසා කෝපයට පත් වූ මන්ත්‍රීවරයා විපක්ෂ නායක ආසනය අසලට ගොස් විපක්ෂ නායකට බැන වදිනු ලේකම් මණ්ඩලයටද දැකගත හැකි විය. පාර්ලිමේන්තු කාර්ය මණ්ඩලය ඒ දෙසට ආවේ පහරදීමක් වේදෝ යන සැකය මතය. එහෙත් මන්ත්‍රීවරයා බැණ වදිමින් ඉන් පිටව යාම නිසා කාර්ය මණ්ඩලය ද විසිර ගියේය. විපක්ෂ නායකවරයාට බැණ වැදුනු චාල්ස් මන්ත්‍රීවරයා සභාවෙන් පිටව ගියේ පුපුරමිණි. පසුව ඔහුගේ කතාවේදි පවා තමන්ට සිදු කළ අසාධාරණය ගැන චෝදනා මුඛයෙන් කතා කළේය. මෙම සිද්ධිය දහවල් පාර්ලිමේන්තුවට පැමිණි ජනපති රනිල්ගේ ද කන වැකුණි. වජිරගෙන් මනුෂට පැසසුම් මේ අතර විදේශ රැකියා නියුක්ති කාර්යාංශයේ මුදල් මහා භාණ්ඩාගාරයට දීම ගැන මන්ත්‍රී වජිර ඇමැති මනූෂට ප්‍රසාංශා කළේ පාර්ලිමේන්තුවේ ජනාධිපති කාර්යාලයේදීය. එදින පාර්ලිමේන්තුවේ වැය ශීර්ෂය වූ සංස්කෘතික අමාත්‍යාංශ වැය ශිර්ෂය අවස්ථාවේ සංස්කෘතික අරමුදලේ මුදල් මෙන්ම අමාත්‍යාංශයේ සේවක අවභාවිතාවක් ගැන විගණන වාර්තාව පාර්ලිමේන්තුවට ඉදිරිපත් කළේ මහින්දානන්ද අලුත්ගමගේය. ඇත්ත විගණන වාර්තාව මොකක්ද? “විපක්ෂ නායකතුමා ක්‍රිකට් ආයතනයේ විගණන වාර්තාව සත්‍ය වාර්තාවක් කියමින් කතා කළානේ. ඒක සත්‍ය වාර්තාවක් නම් විපක්ෂ නායකතුමා සංස්කෘතික ඇමැති කාලේ කරපු දේවල් ගැන තිබෙන විගණන වාර්තාවත් ඇත්ත වෙන්න ඕනෑනේ. ක්‍රිකට් එක ඇත්ත. බොරු න්‍යාය තමයි දැන් විපක්ෂ නායකතුමා රඟ දක්වන්නේ.” තේනුක විදානගම ඇමැතිවරයා කීවේ සැමට ඇසෙන්නටය. “ජාත්‍යන්තර මූල්‍ය අරමුදලේ දෙවැනි වාරිකය මේ සතියේ ලැබෙයි ද” ඒ ප්‍රශ්නය මංජුලා දිසානායක මන්ත්‍රීවරියගෙනි. ජාත්‍යන්තර මූල්‍ය අරමුදලේ විධායක මණ්ඩලය ලබන 12 දා රැස්වන බව පෙන්වා දුන් ජනපති එහිදි සුබදායක පණිවුඩයක් ලැබෙනු ඇතැයි පැහැදිලි කළේය. ඉන් නොනැවති ආසියානු සංවර්ධන බැංකුව මෙන්ම ලෝක බැංකුවද මෙරටට ලබාදෙන මූල්‍ය ප්‍රතිපාදන ගැනත් ජනපති විස්තර කළේය. ඉන්දියාවේ වැ‍ට් බද්ද 18% වැට් බදු වැඩි කිරීම ගැන ද මන්ත්‍රීවරු මෙහිදි ප්‍රශ්න කළ අතර, ජනපති කීවේ ඉන්දියාවෙත් වැට් බද්ද 18% ක් බවයි. ආර්ථිකය ටිකෙන් ටික වර්ධනය වන බවත්, එතෙක් යම් කැප කිරීමක් කිරීමට සැමට සිදුවන බවත් ජනපති පෙන්වා දුන්නේය. මහින්ද හා නාමල් ජොනීගේ ගෙදරට ජොන්ස්ටන් ප්‍රනාන්දු හිටපු අමාත්‍යවරයාගේ උපන් දිනය දෙසැම්බර් පස්වැනිදාට යෙදී තිබිණි. මෙහිදී ජනාධිපති රනිල් වික්‍රමසිංහ සමඟ කේක් කපන ඡායාරූපයක් සමාජ මාධ්‍යවල සංසරණය විය. ජනාධිපති රනිල් වික්‍රමසිංහට කලින් ජොනී කේක් කපා තිබුණේ මහින්ද සමඟය. දෙසැම්බර් හතරවැනිදා රාත්‍රියෙහි අමුත්තන් පිරිසක් ජොනීගේ මැකෙන්සි පාරේ නිවසට පැමිණ තිබිණි. ඒ වෙන කවුරුත් නොව මහින්ද රාජපක්ෂ හිටපු ජනාධිපතිවරයා, නාමල් රාජපක්ෂ හා ලිමිණිය. එදින කෙසේ හෝ රාත්‍රියෙහි ජොනීව පුදුම කිරීමටත් ජොනී සමඟ කේක් කැපීමටත් යා යුතු බව මහින්ද හා නාමල් තීරණය කර තිබිණි. .මහින්ද රාජපක්ෂ හිටපු ජනාධිපතිවරයා රැගෙන ඒමට විජේරාම නිවසට නාමල් ගියේ තනිව රිය පදවාගෙන ලිමිණිත් කැටුවය. ජොනී ඇත්තෙන්ම පුදුමයට පත් විය. එන්න එන්න ජනාධිපතිතුමා කියමින් එතැනට ගිය ජොන්ස්ටන්ව නාමල් සහ මහින්ද වැලඳ ගනිමින් සුබ පැතුම් එක් කළහ. දැන් ඉතින් වයසයි නේද? නාමල් ජොනීගෙන් ඇසුවේ විහිළුවටය. තාම මොන වයසක් ද? මේ ෆිට් එකේ ඉන්නෙ නේද? මේ මහින්ද ජනාධිපතිතුමත් ෆිට් එකේ ඉන්නෙ නැද්ද ?කියමින් මහින්දගෙන් ඇසීය. පොහොට්ටුව වෙනුවෙන් නාමල් බරටම වැඩ පොදුජන පෙරමුණෙ දෙවැනි මහා සම්මේලනය පැවැත්වීමට නියමිතව ඇත්තේ දෙසැම්බර් 15 වැනිදාටය.මෙහිදී නාමල් රාජපක්ෂට වඩා වැඩි වැඩක් පැවරී ඇත.ඒ හැම දිස්ත්‍රික්කයක්ම ආවරණය වන පරිදි දැනුවත් කිරීමේ ව්‍යාපාරයක් සිදු කිරීමය.පසුගියදා නෙළුම් මාවතේදී නාමල් පක්ෂ ජ්‍යෙෂ්ඨයින්, රාජ්‍ය අමාත්‍යවරු සහ මන්ත්‍රීවරුන් මුණගැසී තිබිණි. මෙහිදී සම්මේලනය ගැන මාධ්‍ය ප්‍රචාරයක් ලබා දීම ගැන සාකච්ඡා කෙරිණි. මෙහිදී සෑම දිස්ත්‍රික්කයක්ම නියෝජනය වන පරිදි මාධ්‍ය වෙත මන්ත්‍රීවරුන් දැනුවත් කිරීමේ වොයිස් කට් දීමට සැලසුම් කෙරිණි. මෙහිදී කතා වුණේ මුලින්ම දෙන්නෙ කවුද කියාය. හරි මම දෙන්නම්. මෙයට ඉදිරිපත් වූයේ රාජ්‍ය ඇමැති තේනුක විදානගමගේය. “හරි එහෙනම් ඔයා මුලින්ම දෙන්න. මීඩියා ඇවිත් ඉන්නෙ.“ නාමල් පැවසීය. “හරි ඔන්න එහෙනම් හා හා පුරා වොයිස් කට් එක මම දෙනවා“ තේනුක සිනාසෙමින් ගොස් මාධ්‍ය වෙත සම්මේලනය පිළිබඳව අදහස් දුන්නේය. අනතුරුව නාමල් කතරගමට ගොස් කිරි වෙහෙර හා කතරගම දෙවියන් වැඳ පුදා ගැනීමට ද අමතක නොකළේය. ලන්සා – පිංයකර පුත්තලමට නව සන්ධානයේ පුත්තලම දිස්ත්‍රික් ප්‍රවර්ධන කටයුතු දෙසැම්බර් මාසය පුරා එහි ආසන 5 තුළම ක්‍රියාත්මක කර ඇති බව රාජගිරිය පක්ෂ කාර්යාලය පැවසීය. නිමල් ලාන්සා සහ පියංකර ජයරත්න යන මන්ත්‍රීවරුන්ගේ නායකත්වයෙන් එම කටයුතු සිදු වේ. කොට්ඨාස නියෝජිතයින් පත්කිරීම, අනුබද්ධ සංවිධාන පිහිටුවීම, භික්ෂු සංවිධාන පිහිටුවීම, කාන්තා සංවිධාන පිහිටුවීම වැනි කටයුතු එම මාසය පුරා සිදුවන අතර සිරිපාල අමරසිංහ, සුගීශ්වර බණ්ඩාර එම වැඩසටහන මෙහෙය වීමට පිටත්ව ගොස් තිබේ. මේ අතර ඊට සමගාමීව සෙනසුරාදා දින දවස පුරා හලාවත ආසනය කේන්ද්‍ර කර ගනිමින් පළාත් සභාවේ ජංගම සේවයක් මාදම්පේ කරුක්කුව සුගතානන්ද මහා විද්‍යාලයේදී පැවැත්වේ. ඒ නිමල් ලන්සා වයඹ ආණ්ඩුකාර ලක්ෂ්මන් යාපා අබේවර්ධනගෙන් කළ ඉල්ලීමකට අනුවය. මේ අතර නව සන්ධානයට සහාය දක්වන මැති ඇමැතිවරුන් වන නලින් ප්‍රනාන්දු, මහින්ද අමරවීර, ලසන්ත අලගියවන්න, නිමල් ලාන්සා, පියංකර ජයරත්න, චන්න ජයසුමන, දුමින්ද දිසානායක ඇතුළු පිරිසක් පාර්ලිමේන්තු ලොබියේ වත්මන් දේශපාලන කරුණු කාරණා ගැන කතාබහ කරමින් සිටියහ. “දැන් ස ජ බේ හැමෝම බයවෙලා ඉන්නේ ජනාධිපතිතුමා පාර්ලිමේන්තුව විසුරුවන්න හදනවා කියලා “ලසන්ත අලගියවන්න කිවේය. මැතිසබය විසුරුවා හරින එකට කවුද බය “එන්නේ ජනාධිපතිවරණයක්නේ. ඒක සජබේ දන්නවා හැබැයි ඉතින් ඒකට බයයිනෙ. සජිත්, පාර්ලිමේන්තුව ඡන්දයක් තිබ්බොත් සජබේ දැන් ඉන්න හුඟාක් අය ජනාධිපතිතුමාට සහය දෙන්න යු.එන්.පි යට යනවා”නිමල් ලන්සා සිනාසෙමින් කිවේය. “ලාන්සා කිව්වා වගේ දැනටමත් සජබේ කට්ටිය හුඟාක් ඉන්නේ එක්කෝ ජනාධිපති කාර්යාලයේ,නැත්තන් පාර්ලිමේන්තුවේ ජනාධිපතිගේ කාමරේ”දුමින්ද දිසානායක කිවේය. “ඔව්..අපිත් යන එනකොට දකිනවනේ. හැබැයි හොරෙන් ජනාධිපතිතුමා හම්බෙනවා එළියට ඇවිත් ආණ්ඩුවට බනිනවා”අමරවීර කිවේය. “ඔව් ඉතින් ආණ්ඩුවට ගැහුවේ නැත්තන් කොහොමද, විපක්ෂ නායකතුමාගෙන් බේරෙන්නේ”ලාන්සා කීවේය “හුඟක් අය ඉන්නේ සජිත් එක්ක හොඳකින් නෙමෙයි” චන්න ජයසුමන ද කතාබහට එක්විය. “ජනාධිපති වෙන්න කලින් ඉස්සර වෙලාම තමන්ගේ වටේ ඉන්න මන්ත්‍රීවරුන්ට සලකන්න දැනගන්න එපැයි, එක දන්නේ නැතුව කොහොමද ජනාධිපතිකම් කරන්නේ” නලින් ප්‍රනාන්දු කිවේය. “පොහොට්ටුවේ සංවත්සරය තියනවා නේද? සුගතදාස එක පුරවන්න ෆුල් ට්‍රයි කරනවලු”පියංකර කිවේය “හම්බන්තොට මිනිස්සු කිහිපදෙනෙක්ම මටත් කතා කළා සමහර සංවිධායකයෝ කෙළින්ම කිව්වලු සෙනඟ ගේන්නේ නෑ කියල”අමරවීර කීවේය. “කට්ටිය බලන්නේ 15 වැනිදා මොකක්හරි කියල අයෙත් ජනතාව අන්දන්න පුළුවන්ද කියල බලන්න”නලින් කිවේය. සජිත් වෘත්තීයවේදීන් හමුවෙයි බ්‍රහස්පතින්දා පෙරවරුවේ වෘත්තීයවේදීන්ගේ වෘත්තීය සමිති එකමුතුව පාර්ලිමේන්තුවේදී විපක්ෂ නායකවරයා හමුවිය. අණ්ඩුවේ බදු ප්‍රතිපත්තිය තුළ පීඩාවට පත්ව සිටින පුද්ගලයින් පිළිබඳ විශේෂ සාකච්ඡාවක් සඳහා වෘත්තීයවේදීන්ගේ වෘත්තීය සමිති එකමුතුව විපක්ෂ නායකවරයා හමුවිය. මෙහිදී වෘත්තීයවේදීන්ගේ වෘත්තීය සමිති එකමුතුවේ කැඳවුම්කරු වෛද්‍ය කසුන් ගමගේ සඳහන් කළේ සංශෝධිත දේශීය ආදායම් පනත හරහා රට තුළ ක්‍රියාත්මක බදු ප්‍රතිපත්තිය විකෘති කර ඇති බවයි. අත්තිකාරම් පුද්ගල ආදායම් බදු ක්‍රමවේදය හේතුවෙන් මෙරට වෘත්තීයවේදීන් ඇතුළු රටේ ජනතාව බරපතළ ලෙස අසාධාරණයට පීඩනයට ලක්ව සිටින බව වෛද්‍ය කසුන් ගමගේ සඳහන් කළේය. විශ්වවිද්‍යාල ආචාර්යවරුන්ගේ සංගමයේ කැඳවුම්කරු චාරුදත්ත ඉලංගසිංහ කීවේ රජයේ බදු ප්‍රතිපත්තිය රට තුළ දරුණු ආර්ථික සමාජීය හා දේශපාලන අර්බුදයක් යළි ආරම්භ කරන ගමනක මූලාරම්භය බවට පත්ව ඇති බවයි. ශ්‍රී ලංකාවේ ආර්ථික හා දේශපාලනික ස්ථාවරභාවය තහවුරු කිරීමට හා වෘත්තීයවේදීන් සුරක්ෂා කිරීම තහවුරු කරන්න වර්තමාන ආණ්ඩුව අපොහොසත් වී ඇති බවත් සාධාරණ පාරිශුද්ධ බදු ප්‍රතිපත්තියක් ඇති කර ගැනීමට ආණ්ඩුව සමඟ කළ සාකච්ඡා සියල්ල ඉටු නොවුන බව ද චාරුදත්ත ඉලංගසිංහ මෙහිදී ප්‍රකාශ කළේය. වෘත්තීයවේදීන්ගේ වෘත්තීය සමිති එකමුතුවේ සාමාජිකයන් පැවසුවේ මේ ගැන කතා කරන්න අවස්ථාව ලබාදෙන්නේ ඒ වෙනුවෙන් පෙනී සිටින්නේ සමගි ජන බලවේගය සහ විපක්ෂ නායක සජිත් ප්‍රේමදාස පමණක් බවයි. එහිදී විපක්ෂ නායක සජිත් ප්‍රේමදාස කීවේ දිගින් දිගටම පාර්ලිමේන්තුව තුළත් ඉන් පිටතදීත් සමගි ජනබලවේගය සමගි ජන සන්ධානය ලෙස මේ වෙනුවෙන් හඬ නගන බවයි. වජිරගෙන් ව්‍යවස්ථා පාඩමක් අධිකරණ කටයුතු හා බන්ධනාගාර සහ ව්‍යවස්ථා කටයුතු පිළිබඳ අමාත්‍යාංශයේ වැය ශීර්ෂ විවාදය පසුගිය සෙනසුරාදා දිනය පුරාම පාර්ලිමේන්තුවේදී පැවැත්වුණි. එක්සත් ජාතික පක්ෂ සභාපති, පාර්ලිමේන්තු මන්ත්‍රී වජිර අබේවර්ධන විසින් ද මෙහිදී විශේෂ ප්‍රකාශයක් සිදු කරන ලදී. ඒ මම කිව්වේ ආණ්ඩුක්‍රම ව්‍යවස්ථාව. දැන් අපි ආණ්ඩුක්‍රම ව්‍යවස්ථාව අනුව හැසිරෙනවා නම් ගොඩක් ප්‍රශ්න අපිට විසඳගන්න පුළුවන්කම ලැබෙනවා. මම බැලුවා ඉන්දියාවේ ආණ්ඩුක්‍රම ව්‍යවස්ථාව. ඉන්දියාවේ ආණ්ඩුක්‍රම ව්‍යවස්ථාවෙත් 37 වෙනි වගන්තිය. ඒකේ සඳහන් වෙනවා මෙහෙම, ඒ කියන්නෙ අර අපි කියන මූලික අයිතිවාසිකම් හා අපි දේශපාලඥයන් හැටියට ඉදිරිපත් කරන කරුණු කාරණා සම්බන්ධයෙන් තිබෙන පිටු කිහිපය ඉන්දියාවෙත් තිබෙනවා. ඉන්දියාවේ ආණ්ඩුක්‍රම ව්‍යවස්ථාවේ 37 වෙනි වගන්තියේ මෙසේ කියනවා, මෙම කොටසේ සඳහන් වගන්ති කිසිදු අධිකරණයක් ඉදිරි පිටදී අභියෝගයට ලක් කළ නොහැක. එහි සඳහන් ප්‍රතිපත්ති රාජ්‍ය පාලනයේ මූලික වන අතර, නීති සම්පාදනය කිරීමේදී මෙම ප්‍රතිපත්ති අනුගමනය කිරීම රජයේ වගකීමක්. ශ්‍රී ලංකාවෙන් සමුගන්නා බාග්ලේට වජිරගෙන් සුබ පැතුම් මේ අතර ශ්‍රී ලංකාවේ ඉන්දියානු මහකොමසාරිස් ගෝපාල් බාග්ලේ ශ්‍රී ලංකාව වෙනුවෙන් කළ සේවය අවසන් කිරීමේ අවස්ථාව වෙනුවෙන් සංවිධානය කර තිබූ සුහද හමුවක් පසුගිය බදාදා සවස බත්තරමුල්ල වෝටර්ස් ඒජ් හෝටලයේදී පැවැත්විණ. පාර්ලිමේන්තුව නියෝජනය කරන මැති ඇමැතිවරුන් රාශියක් මෙම හමුව සඳහා සහභාගීව සිටි අතර, වජිර ද බාග්ලේට සමුදීම වෙනුවෙන් මෙම ස්ථානයට පැමිණ සිටියේය. බාග්ලේ සමඟ සාකච්ඡා කළ වජිර ඔහු ශ්‍රී ලංකාව වෙනුවෙන් කළ සේවය වෙනුවෙන් ජනාධිපතිතුමන්ගේ සහ තමන්ගේ ස්තූතිය පළකර සිටියේය. පසුගිය කාල වකවානුව ශ්‍රී ලංකාවට ඉතාමත් අසීරු කාලයක් වූ අතර, එම කාලය තුළ ශ්‍රී ලංකාව පත්ව සිටි අර්බුදයෙන් මුදා ගැනීම සඳහා බාග්ලේ කළ මැදිහත් වීම අගය කළ වජිර ඔහුගේ ඉදිරි ගමන් මඟ වෙනුවෙන්ද ශුභාශිංසන එක් කළේය. අජිත් රාජපක්ෂගෙන් තට්ටේ ගැන අසයි පාර්ලිමේන්තුවේ නියෝජ්‍ය කථානායක අජිත් රාජපක්ෂ තට්ටය පෑදීමට හේතුව පාර්ලිමේන්තුවේදී හෙළි කිරීම නිසා දේශපාලනයෙන් උණුසුම් වූ පාර්ලිමේන්තු සිනහවෙන් පිරී යන්නට විය. පාර්ලිමේන්තු මන්ත්‍රීවරුන් තිදෙනකුට පාර්ලිමේන්තුවේ වරප්‍රසාද කමිටුව ලබාදුන් තීරණය සම්බන්ධයෙන් පසුගියදා මැතිසබය තුළ දැඩි උණුසුම්කාරී තත්ත්වයක් ඇති විය. එහිදී අජිත් රාජපක්ෂ නියෝජ්‍ය කථානායකවරයා අදහස් දක්වන විට මැතිසබය තුළ උණුසුම්කාරී තත්ත්වයක් ඇතිවිය. මෙහිදී තමාගේ අදහස් දැක්වීමට බාධා කළ විරුද්ධ පක්ෂයේ පාර්ලිමේන්තු මන්ත්‍රීවරුන්ට අජිත් රාජපක්ෂ අපුරු කතාවක් කළේය. “මේ වගේ හැසිරෙන්න එපා. අදහස් දැක්වීමට ඉඩ දෙන්න. මම සමුළුවකට ගිය වෙලවේදී අප්‍රිකානු රටක කථානායකවරයෙකුගේ බිරිඳ මගේ ළඟ අසුන්ගෙන සිටියේ. හුඟක් කථානායකවරුන්ගෙයි, නියෝජ්‍ය කථානායකවරුන්ගෙයි තට්ටෙ පෑදිලා තියෙන්නේ මේ පීඩනය නිසා.” යනුවෙන් අජිත් රාජපක්ෂ කළ කතාවට ආණ්ඩු පක්ෂයේත්, විරුද්ධ පක්ෂයේත් සියලුම දෙනා සිනහසුහ. ඒ සමඟම මූලාස‍නයේ සිටි කථානායක මහින්ද යාපා අබේවර්ධන කියා සිටියේ තමාගේ තට්ටය පරම්පරාවෙන් පැමිණි එකක් බවයි. ඒ කතාවටද සියලුම දෙනා සිනහසුනහ. තට්ටෙට සජිත්ගෙන් තෙල් මේ අතර සමගි ජන බලවේගයේ නායක, විපක්ෂ නායක සජිත් ප්‍රේමදාස විසින් නියෝජ්‍ය කථානායක අජිත් රාජපක්ෂට ආරාධනාවක් සිදු කරන ලදී. විපක්ෂයට එනවා නම් කො‍ණ්ඩෙ වැවෙන තෙල් බෙහෙත් තමාට ලබාදිය හැකි බව සජිත් ප්‍රේමදාස විපක්ෂ නායකවරයා අජිත් රාජපක්ෂ නියෝජ්‍ය කථානායකවරයාට කියා සිටියේය.", "URL": "https://www.silumina.lk/2023/12/26/news-features/9595/", "Category": null, "Parent URL": null}