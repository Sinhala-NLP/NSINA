{"Source": "Silumina", "Timestamp": "December 2, 2023 12:30 am", "Headline": "ඔබේ අනාගතය දීප්තිමත් කරන මී වදය සහ මී මැස්සෝ", "News Content": "145 1. කුඹුරක් මැදින් නියරක් මතින් ගමන් කිරීම – තමන්ගේ බලාපොරොත්තු සාර්ථක වේ. එසේ නැත්නම් යාමට නියමිත ගමනින් බලාපොරොත්තු වූ දේවල් ලැබේ. 2. වක්කඩක වතුර ගලා යන අයුරු දැකීම – හදිසි ධන ලාභයක් නොවුණත් තමන්ට ලැබෙන්නට නියමිත මුදලක් ලැබේ. 3. වක්කඩක කුඩා මසුන් පීනා යන අයුරු දැකීම – ඔබ බලාපොරොත්තු වූ දේවල් ලැබේද නොලැබේද යන්න ස්ථිර නැත. 4. වල් වැදුණු කුඹුරක් හෝ කුඹුරු යායක් – ඔබට අරමුණු කරා ළඟාවන්නට පුළුවන. එහෙත් එය හිතන තරම් පහසු නැත. 5. පන් වැවුණු වගුරු බිමක් – ඔබේ ක්‍රියාවක් හේතුවෙන් දබරයක් හට ගැනීම. 6. පැදුරු වියන ස්ත්‍රියක් – තමන්ගේම ක්‍රියාවක් නිසා පවුලේ මහත් වූ අවුල් වියවුල් හටගන්නට පුළුවනි. 7. ගෙමිදුල අතුගාන ස්ත්‍රියක් – ඔබේ නිවසට අමනුෂ්‍ය බැල්මක් පවතී. 8. ස්ත්‍රියක් ළිප ගිනි දැල්වීම – අඹුසැමි ආරවුලක් දුරදිග යන ලකුණු 9. උඩු බුරන බල්ලෙක් – තම සමීපතම මහලු ඥාතියෙකුට විපතකි. 10. මහලු ස්ත්‍රියක් හඬනගා සිනාසෙන අයුරු – තම සමීපතම ඥාතියකුගේ මරණය සිදු වේ. 11. මී වදයක් සහ මී මැස්සන් – ඉදිරිය සතුටුදායකය. 12. බඹර වදයක් සහ බඹර මැස්සන් – කරදර නිසා හිතට නිවනක් නැති කාලයකි. 13. දෙබර වදයක් සහ දෙබර මැස්සන් – ඔබට හෝ සමීපතමයකුට අංශභාගය වැනි රෝගයක් වැළඳීමට ඉඩ තිබේ. 14. පුස්කොළයක ලියන ලද හඳහනක් – ඔබට උදාවී ඇත්තේ බලවත් අපල සහිත කාල පරිච්ඡේදයකි. 15. ගොනෙකුට ලාඩං ගැසීම – හඳහන පරීක්ෂා කරවන්න. සෙනසුරු මහා දශාව හෝ ඒරාෂ්ටක අපලයක් යෙදී ඇත. 16. කිරි ගොටුවක් – දෙවියන්ට වූ බාරයක් අමතක කර ඇත. 17. සුදු හාල් – පොරොන්දු කඩකිරීමක් නිසා විශාල අලාභයක් සිදුවනු ඇත. 18. රෙදිවැලක් – තමන්ගේම ක්‍රියාවක් නිසා නින්දාවට පත්වේ. 19. පොල් පැළයක් – නිවසේ සිටින සුරතල් සතෙකුට විපතක් සිදු වේ. 20. රාජ්‍ය නායකයෙක් නිවසට පැමිණීම – පවුලේ ප්‍රශ්නයක් දුරදිග යාමට පුළුවන. 21. කොහොල්ලෑ පයට පෑගීම – පවුලේ ගැහැනු කෙනකුට තදබල ලෙස ඇස්වහ කටවහ සිත්වහ වැදී ඇත. 22. දිරාපත්වූ ලොකු හෝ කුඩා පෙට්ටියක් – නිවස අලුත්වැඩියා කරන්නට කරුණක් යෙදේ. 23. මෙරු මතුවන අයුරු – ආර්ථික ගැටලු රැසක් මතු වේ. 24. පිලයක් සහිත විශාල ගසක් – ඔබේ සමීපතමයකුට නීතියෙන් දඬුවම් ලැබෙනු ඇත. 25. ගෙඩි පිරුණු පුහුල් වැලක් – යම් කෙනෙක් ඔබට විපතක් කරන්නට මාන බලමින් සිටී. 26. ජලය නැති ළිඳක් – ලාභයක් බලාපොරොත්තු වූ නමුත් විශාල අලාභයක් සිදුවේ. 27. දෙපා අහිමි ස්ත්‍රියක් හෝ පුරුෂයෙක් – මෑතකදී හමුවූ මිතුරා හෝ මිතුරිය ඔබට විපතක් කරනු ඇත. 28. හිස පීරන ස්ත්‍රියක් – විශාල පිරිසක් ඔබෙන් දුරස්වන විදියේ දෙයක් සිදු වේ. 29. ගොඩපර ගසක් සහ ගොඩපර ගෙඩි – ඔබට දරුණු සමේ රෝගයක් වැලඳෙනු ඇත. 30. රෝහලක් හෝ පාසලක් – ඔබේ බලාපොරොත්තුව සපලවනු ඇත. 31. බොර වතුර පිරුණු භාජනයක් – සමීප ඥාතිවරියකගේ අකල් මරණයක් ගැන අසන්නට ලැබේ. 32. දිරාපත් වූ අල්මාරියක් – තමාගේ හෝ පවුලේ රහසක් එළි වේ. 33. කටුස්සා, බෝදිලිමා, බොහොඩා – වහාම විමසිලිමත් වන්න. යමෙකු ඔබව නීච කිරීමට විනයක් කරනවා ඇත. 34. සියඹලා ගසක් සහ සියඹලා කරල් – ආහාර ගැනීමේදී ප්‍රවේශම් වන්න. ඔබේ ආහාරයට යමක් එකතු කරන්නට සමීපතම අයෙක් සූදානමින් සිටී. 35. රතුපාට මල් හෝ ගින්දර – තදබල සතුරු ක්‍රියාවක් ඔබට එරෙහිව ක්‍රියාත්මක වේ. 36. පොකුණකට ලිස්සා වැටීම – ඔබේ බලාපොරොත්තු ඉටුවේ. 37. පුවක් මලක් – ඇස්වහ කටවහ දෝෂ පවතී. ප්‍රවීණ ජ්‍යොතිර්වේදී සුදත් රත්නායක", "URL": "https://www.silumina.lk/2013/01/02/news-features/8986/", "Category": null, "Parent URL": null}