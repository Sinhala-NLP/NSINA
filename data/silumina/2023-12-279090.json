{"Source": "Silumina", "Timestamp": "December 2, 2023 12:30 am", "Headline": "ලංකාවට ඩොලර් ගේන්න හොඳම අඹ යාළුවා මෙන්න!", "News Content": "987 සියලු සම්ප්‍රදායික භෝගයන් මෙන්ම අපේම යැයි කිවහැකි අපනයන භෝගයක් සොයන්නට අප පසුගියදා කරක් ගැහුවේ ගිනි කාෂ්ටක අව්වේ වියළි කලාපයටය. අප මේ සොයා ගියේ අන් කිසිවක් නොව ‘ටී.ජේ.සී.’ අඹ වගාව ගැනය. බොහෝ දෙනා මේ අඹ වර්ගයට කියන්නේ අල්පෝන්සු අඹ කියාය. “ඕක අල්පෝන්සු කියල ඉන්දියන් මෑන් කෙනෙක් හොයාගත්ත රට අඹ ජාතියක්.” කොළඹදි නම් අපට මේ අඹ ගැන ඇහෙන්නේ එවැනි කතාවකි. එහෙත් මේ අඹ ‘අල්පෝන්සු’ නම් අඹ වර්ගය සමඟ කිසිම සම්බන්ධයක් නැති බව අපට සොයාගත හැකි විය. ඊටත් වඩා ඉන්දියාවෙන් තියා කවර රටකින්වත් ලංකාවට අඹ ආනයනය සපුරා තහනම් කටයුත්තකි. මේ ටී.ජේ.සී. අඹ ව්‍යාපෘතිය 2018දී අරඹා ඇත්තේ එවකට ප්‍රාථමික කර්මාන්ත අමාත්‍යාංශය විසිනි. පසුව එය වැවිලි කර්මාන්ත අමාත්‍යාංශයට එක්කරන ලදි. තන්තිරිමලේ නායක හිමියන් වන්නේ ගෞරව ශාස්ත්‍රවේදී පූජ්‍ය තන්තිරිමලේ චන්ද්‍රරත්න නාහිමියන්ය. “මහත්තයෝ ඉතාම අඩු ඉඩ ප්‍රමාණයකින් වැඩිම පලදාවක් ගන්න පුළුවන් වගාවක් තමයි, ටී.ජේ.සී. අඹ වගාව. මේ වගාව ව්‍යාප්ත කළා නම් ලංකාවේ මොනම විදිහකවත් විදේශ විනිමය අර්බුදයක් එන්නේ නෑ. අනික කිසිම නිෂ්පාදන වියදමක් නැහැ. පැළේ ඉඳන් නිකං දෙන්නේ. අපි මුලින්ම කැඳෙව්වා තන්තිරිමලේ ගම් 108ක ග්‍රාමසේවක කොට්ඨාස නවයක ගැමියෝ. පැළ බෙදනකොට සමහරු පුදුම වුණා, මේක කෙරෙන වැඩක්ද කියලා.” අපේ අඹ ඉතිහාසයේ මහින්ද ගමනයටත් එහා යනවා. ප්‍රිය ජනක, රසවත් ගුණවත් පලතුරු අතුරෙන් අඹ ශ්‍රේෂ්ඨ වන බව පිළිගෙන තියෙනවා. මෙහි ප්‍රියජනක බව කෙතරම් ද කිවහොත් ඉතා හිතවත් කල්‍යාණ මිත්‍රයා හඳුන්වන්නේ ද ‘අඹ යහළුවා’ කියලා. භාරතයේ සහ ශ්‍රී ලංකාවේ රජදරුවන්ට අඹ උයන් තිබිලා තියෙනවා. තම අඹ උයන්වල සංචාරයට රජදරුවෝ මහත් රුචියක් දක්වලා තියෙනවා. ගිරා සන්දේශයෙහි කුවේරිඳු අඹ උයන ගැන මෙහෙම සඳහන් කරලත් තියෙනවා. “අපි දායකයන්ට කතා කරල අඹ වවන්න කිව්වම මුලින් විශ්වාස කළේ නෑ. මේක පැළ කරන කොට දාන කොම්පෝස්ට්, එළු, කුකුළු පෝර ටිකේ වියදමයි යන්නේ. යාර්මිලා පොහොර ග්රූම් ටිකයි දුන්නේ. මේ වගේ ගැමියන්ට අක්කර කාලකින් වුනත් මේ තරම් ආදායමක් තේ, පොල්, රබර්, කුරුඳුවලින් ගන්න බෑ.” තන්තිරිමලේ ප්‍රදේශයේ දැනට වගාකොට ඇති TJC අඹ පැළ 135,000කට අධිකය. දැන් එයින් 80% පමණ පලදරමින් සිටී. සාමාන්‍යයෙන් පැළ 25කින් ලබාගත හැකි අඹ පලදාව කිලෝ 80ත් 100ත් අතර වේ. ඒ අනුව පැළ 25කින් ලබාගත හැකි ලාභය ඔබට සිතාගත හැකිවනු ඇත. තන්තිරිමලේ චන්ද්‍රරත්න හිමියන්ගේ ආරක්ෂාව භාරව සිටින්නේ පොලිස් සැරයන් ඒ.එස්. වීරසේකරය. තන්තිරිමලේ ප්‍රදේශය පුරා TJC පැළ බෙදා හැරීමෙන් සම්බන්ධතා කටයුතු තන්තිරිමලේ රජමහා විහාරයත් සමඟ සිදුකරන ලද්දේ වීරසේකර විසිනි. ඔහු තන්තිරිමලේ ප්‍රදේශය පුරා අප රැගෙන ගොස් TJC වගා කොට සාර්ථක ප්‍රතිඵල ලැබූ ගොවීන්, ගෙවිලියන් අපට මුණ ගැස්සවීය. මේ ප්‍රදේශයේ අලින්ගෙන් වන හානියට වටේටම එළා ඇත්තේ අලි වැටවල්ය. ඊටත් එහා හානියක් කරන්නේ වඳුරන් විසිනි. තන්තිරිමලේ ප්‍රදේශය පුරා ඇති මේ අඩි තුනක්වත් උස නැති අඹ ගස් පලදරා ඇත්තේ බරට බරේය. ඒවා ආවරණය කොට ඇති ආවරණයක් ඉවත් කොට බැලූ අපට දැකගත හැකි වූයේ ‘ගෝල්ඩන් යෙලෝ’ වර්ණයට හුරු කිලෝවට ටිකක් අඩු අඹ ගෙඩිය. එම්. පියදාස අපට හමුවූයේ තන්තිරිමලේ මැදවච්චිඑළියේය. ඔහු අඹ වගාවට පිවිස තිබුණේ 2018දීය. “මං මුලින්ම අඹ වගාවට බැස්සේ අක්කර කාලක් වවලා. කූඹිත්තන්ගෙන්, පිටිමකුණගෙන් ආරක්ෂා කර ගත්තොත් ලොකු ආදායමක් ගන්න පුළුවන්. පොල්, මුං ඇට, කව්පි, වගේ නෙමෙයි අක්කර කාලකින් වැඩිම ආදායම ගන්න පුළුවන් අඹ වගාවෙන් නම්.” අපට කේ. ගුණවර්ධන ගොවි මහතා හමුවූයේ මැදවච්චියඑළියේදීම. “TJC අඹ දාල යටි වගාවක් විදිහට මුං, උඳු, කව්පි දාන්න පුළුවන්. අඹ අක්කර තුනක් දාල තියෙන්නේ.” අප සමඟ ගිය වැවිලි කර්මාන්ත අමාත්‍යාංශයේ ප්‍රියන්ත විසින් ගුණවර්ධනට අඹ අතු කප්පාදු කරන අයුරු පෙන්වා දුන්නේය. “දැන් ඔය කෘෂිකර්ම අමාත්‍යාංශයෙන් මේ වගා බලන්න හැමදාම වගේ එනවද?” මම අසා සිටියෙමි. “ඔය කෘෂිකර්ම කට්ටිය මේ පැත්ත පළාතේ කවදාවත් ඇවිල්ලා නෑ.” ගුණවර්ධන සිනාසෙමින් පැවසීය. මේ බොහෝ දෙනා අඹවලින් විකුණා ලැබූ ලාභය පරස්පර විරෝධි විය. මෙම අඹ මිලදී ගන්නා ආයතනවල මිලදී ගැනීමේ මිල ඉතා ඉහළ තත්වයක පැවතුණි. ඊළඟ යාබද අඹ ඉඩමේ අයිතිකාරිය වූයේ ශ්‍රියානි ගුණතිලකය. ඇය අප යන විට අඹ පලදාවෙන් බෑග් පුරවමින් සිටියේ තම සැමියා සමඟය. “මා වවුලන්ගෙන් තමයි අඹ පලදාව බේරගන්න අමාරු. අපේ තියෙන්නේ පැළ 50යි. අපි ජීවත් වෙන්නේ මේ අඹ පලදාවෙන්. ගෙදර වැඩ කරන ගමන්, උයන ගමන්, රෙදි හෝදන ගමන් මේ අඹ වගාව බලාගන්න පුළුවන්. අමුතුවෙන් වේලාවක් ඕනැ නැහැ. මේ අඹ පැළ 25ක් හරියට නඩත්තු කළොත් මුළු පවුලක් නඩත්තු කරන්න පුළුවන්.” අප තන්තිරිමලේ තැන් තැන්වල යන විට TJC අඹ මිලදී ගන්නා ගැණුම්කරුවකු හමුවිය. ඔහු පවසා සිටියේ මසකට මේ ප්‍රදේශයෙන් ටොන් 30කට අධික අඹ ප්‍රමාණයක් මිලදී ගන්නා බවය. ශ්‍රියානිගේ පුතා එස්.පී.කේ. සිරිවර්ධනය. ඔහු සිවිල් ආරක්ෂකයෙකි. “මේ අඹ පාරේ අයිනේ තියන් විකුණල කට්ටියක් ජීවත් වෙනවා. අඹ ඉවරවෙච්ච ගමන් වත්තට ඇවිල්ල අඹ කඩාගෙන යනවා. මේ අඹ හිටවන වළවල්වලට පොහොර ගන්න සල්ලි ඕන නැහැ. ජපන් ජබර, සැල්වීනියා, රොන්මඩ, වැටමාර වගේ දේවල් වුණත් දාන්න පුළුවන්. අප එස්. ඩබ්ලිව්. බුද්ධිකාගේ අඹ වත්තට යන විට ඇය සිටියේ අඹ ගස්වලට සාත්තු කරමිනි. “මේ පලදාව තනි වුණොත් රිළවුන්ගෙන් අලින්ගෙන් ඉවරයි. ගෙදර වැඩ ළමයින්ගේ වැඩ කරන ගමන් තමයි අඹ වගාව කරන්නේ. මුලින් අපි හිතුවේ නෑ මෙහෙම පලදාවක් එයි කියලා. මුලින්ම ආපු කිලෝ 150 වික්කේ රු. 250ට. දෙවැනි සැරේ කිලෝ 600ක් ආවා. කිලෝව දුන්නේ රු. 600ට ට. ඇගේ අම්මා ශ්‍රියානි සමන්ලතාය. ශ්‍රී ලංකා යුධ හමුදාවේ මැණික් ෆාම්හි පිහිටි TJC අඹ වගාව අප දුටු දැවැන්තම වගාව විය. එහි TJC අඹ වවා ඇති අක්කර ප්‍රමාණය අක්කර 80කි. එහි මුලින්ම වවා ඇති පැළ සංඛ්‍යාව 160ක්වන අතර දැන් එය 12,800කි. මෙය භාරව කටයුතු කරන්නේ කපිතාන් මධුශංක විසිනි. “මේ සැරේ අඹ වගාවට අපි ගෙඩිවලට කවර 20,000 දැම්මා. ආනයන නවත්තල හින්ද අනිත් ගෙඩිවලට දාන්න බැරිවුණා. දැන් ආයෙමත් කවර ඇවිල්ල තියෙනවා.” මේ මැණික් ෆාම්හි ඇත්තේ TJC අඹ පමණක් නොවේ. මඩ කුඹුරු 8, කැකුලන් කුඹුරු අක්කර 30, උඳු අක්කර 80, කව්පි අක්කර 5, බඩ ඉරිඟු අක්කර 8, රටකජු අක්කර 2 මෙන්ම ගස්ලබු අක්කර 3ක්ද මේ අතර ගොවිතැන් කර ඇත. ගොවිපළ තැන තැන අැවිදීමට අප සමඟ ගමනට එක්වූ වැවිලි කර්මාන්ත අමාත්‍යාංශයේ ප්‍රධානී වටවල සහ ඔහුගේ සහායට එක්වූ ප්‍රියන්ත අඹ පලදාව වැඩිකර ගන්නා අයුරු හමුදා නිලධාරීන්ට පහදා දෙන්නට විය. එහිදී අඹ ගසේ වූ මෝරපු කොළ සූරා බිමට දමන ලදි. කපිතාන් මධුශංක අපට පෙන්වා දුන්නේ අඹ ගසේ කඳට හිරුඑළියට හොඳින් වැටිය යුතු බවය. යුද හමුදාවේ ආඩියා පුලන්කුලම් කඳවුරේ භාරකරු වූයේ කපිතාන් ඒ. ආර් වනසිංහය. මේ අඹ වගාවේ අතුවල ගල් එල්ලා තිබූ තැනක් වෙත අප කැඳවාගෙන ගියේ ප්‍රාදේශීය ලේකම්වරිය වන මංගලිකා ජයවර්ධනය. අපට දැනගන්නට ලැබුණු දත්ත අනුව බිබිල, වැල්ලවාය, අගටුවාය, මහියංගණය, මාතලේ, බකමූණ ආදී ප්‍රදේශවල දැනට පැළකොට ඇති TJC අඹ පැළ ප්‍රමාණය ලක්ෂ 20කට අධිකය. මේ අඹ වගාවේ ගැටලු විසඳීමට වැවිලි කර්මාන්ත අමාත්‍යාංශයේ ලේකම් ජානක ධර්මකීර්තිගේ උපදෙස් පිට සම්බන්ධීකරණයට හැම ගමකින්ම ගොවියකු තෝරාගෙන තිබීම විශේෂත්වයකි. මේ TJC අඹ ගස්වල ඇති ඵලදාව දුටුවිට අප එය සන්සන්දනය කළේ සම්ප්‍රදායික අඹ වගාවක් සමඟය. අපේ සම්ප්‍රදායික අඹ වගාවේ වැඩියෙන්ම ඇත්තේ කොළය. අඹ ගෙඩි ඇත්තේ ඩිංගිත්තකි. ඒත් TJC අඹ එසේ නොවේ. එහි වැඩියෙන් ඇත්තේ පලදාවය. එම අඹ වගාව කොළදාව පරදා පලදාව දිනවනවායි අප කියන්නේ ඒ නිසාය. ඒ පලදාව දිනවූ TJC අඹ වගාව අපනයනය කොට මතු දිනෙක ගෙන එන ඩොලර් මෙරට විදේශ විනිමය අහේනිය නැති කළ හැකිවනු නියතය. ටී.ජේ.සී. අඹ ලංකාවේ උපන් හැටි ලෝකේ අති නවීනතම අඹ තාක්ෂණය අධ්‍යයනය කළා – එල්ලාවල හෝටිකල්චරල් ලිමිටඩ් කළමනාකාර අධ්‍යක්ෂ වීරසූරිය බණ්ඩාර‍ අපේ රජරට ෆාම් එක තියෙන්නේ ගල්කිරියාගම, දඹේවටන. JTC අඹවල උපන් බිම මෙහෙ තමයි. පලතුරු අතර ජනප්‍රිය පලතුරක් වන අඹ අයත් වන්නේ ඇනකාඩියේසියේ ශාක කුලයට. එහි උද්භිද විද්‍යාත්මකව මැන්ජි ෆෙරාඉන්ඩිකා (Mangifera Indica) යන නාමයෙන් හඳුන්වනවා. ලංකාවේ ඇති අඹ ප්‍රභේද අතර මෑත කාලයේ ඉතා ජනප්‍රිය ටොම් ඊ.ජේ.සී. අඹ (TJC Mango) අප ආයතනයේ නිර්මාතෘ වන දේශබන්දු ටොම් එල්ලාවල විසින් එල්ලාවල ගොවිපළ තුළ කරන ලද පර්යේෂණ මඟින් හඳුන්වා දුන් ලංකාවේ උපන් අඹ විශේෂයක්. එනම් දඹේවටන පිහිටි එල්ලාවල ගොවිපලේ පිහිටි මෙම අඹ වර්ගය “ටොම් එල්ලාවල ජුවාන් කාලෝස්” කියල මුලින් හැඳින්වුවා. පසුව එය පරිහරණය පහසුව සඳහා වර්තමානයේ TJC යන කෙටි නම භාවිතා කරනවා. මෙහි සුවිශේෂ ලක්ෂණ අතර, අවුරුද්දේ මාස 08ක් පමණ ඵල දැරීම, ගෙඩියේ විශාලත්වය 650g – 1400g අතරවීම, මාංශල ප්‍රමාණය වැඩිවීම හා අඹ ඇටය කුඩාවීම, ප්‍රණීත රසයකින් යුක්තවීම ඇතුළත් වෙයි. එල්ලාවල මහත්තයා මේ අඹ ප්‍රභේදය සඳහා පර්යේෂණ පැවැත්වූයේ කොහොමද? මම අසා සිටියෙමි. එල්ලාවල මහත්තය මේ මහවැලි ඉඩමේ අක්කර 140ක් අරන් 1992දි පැළ 2400ක් අඹ වගා කරල තිබ්බා. කර්තකොලම්බන්, විලාඩ් වගේ ජනප්‍රිය වර්ග. ඒත් අඹ අස්වැන්න කිලෝ 100කින් වෙළඳපලට යවන්න වුණේ කිලෝ 40 – 50 විතර. අනෙක් ඔක්කොම ඩැමේජ් වුණා. එනිසා එල්ලාවල මහත්තයා ලෝකේ අති නවීනතම අඹ තාක්ෂණය අධ්‍යයනය කළා. අන්තිමට ‘ක්‍රොස්’ කරල විවිධ අඹ වර්ග 17ක් අලුතින් හඳුනාගත්තා. ඒ කියන්නේ විවිධ වර්ගවල අඹ ප්‍රභේද පරාගනය කරල අභිජනනය කරල අඹ වර්ග 17ක් හොයාගත්තා. ලෝකේ අඹ විශේෂඥයකු වන ජුවාන් කාබෝස් මේකට සම්බන්ධ වුණා. මේ අතරින් හොදම පලදාව ලැබුණේ TJC පලදාවෙන්. එනිසා ඒකට ටොම් එල්ලාවල ජුවාන් කාලෝස් නමින් හැඳින්වුවා. කෙටියෙන් කිව්වේ ටොම් JC කියලා. මේ ගෙඩිය ලොකුයි, කල්තියා ගන්න පුළුවන්, ලෙඩ අඩුයි, මාස 36න් පූදිනවා. සමහරු කියන්නේ මේ ගහ අවුරුදු 30ක් විතරයි කල්පවතිනවා කියලා නේද? මම අසා සිටියෙමි. මම නම් කියන්නේ හරියට නඩත්තු කළොත් පරම්පරා තුනක් ඒ කියන්නේ අවුරුදු 100ක් TJC අඹ ගහ තියාගන්න පුළුවන්. අඹ ගෙඩිය පලතුරු මැස්සාගෙන් බේරගන්න එල්ලාවල මහත්තය ගෙඩිය වහන්න බෑග් එක මුලින්ම ගෙනාවේ තායිලන්තයෙන්. එච්චර කල් ලංකාවේ අඹ ගෙඩිය එතුවේ පත්තර, ටිෂූ නැත්නම් පොලිතින් බෑග්වලින්. තායිලන්ත බෑග් එක දැම්මාම අඹ ගෙඩියේ ලෙඩ අඩුවුණා. කහපාට වුණා. ඒ පාටට කියන්නේ ගෝල්ඩන් යෙලෝ. මුල් කාලේ ගස් දෙකක් අතර පරතරය අඩි 35ක් තිබුණා. ඊට පස්සේ තාක්ෂණය අනුව අඩි 17 පරතරය වුණා. එල්ලාවල කෘෂි විද්‍යාගාරයේ පර්යේෂණවලින් දැන් අක්කරයට ගස් 200 දක්වා වගා කරනවා. දැන් මේ අඹ මාලදිවයින, සිංගප්පූරුව වගේ රටවල් තිහකට වඩා අපනයනය කරනවා. “2017 දි තමා මේ ව්‍යාපාරයට ප්‍රාථමික කර්මාන්ත අමාත්‍යාංශයේ අනුග්‍රහය ලැබුණේ. එතකොට ඇමැති දයා ගමගේ. දිස්ත්‍රික්කයේ ගොවීන්ට විතරක් නොවෙයි, හමුදාවේ උදවියටත් පුහුණුව ලබා දුන්නා.” “පසුගිය කාලේ එක රූපවාහිනි චැනල් එකකින් කනකර උකස් කරල මේ අඹ වගා කරල විකුණගන්න බෑ කියල ප්‍රවෘත්තියක් ප්‍රචාරය වුණා නේද?” මම අසා සිටියෙමි. මේ පැළ දෙන්නේ නිකං. ඉතිං ඇයි කනකර උකස් තියන්නේ. ඔය ප්‍රවෘත්තිය යනකොට අඹ කිලෝ රු. 1800 ට ගිහින් තිබ්බේ. බිත්තරයක් සයිස් අඹ ගෙඩියට බෑග් එක දාල දවස් 45ක් තියන්න ඕන. ගාන වැඩි නිසා අතරමගදි අඹ කැඩුවා තණ්හාව නිසා ඒකයි වුණේ. මේකේ වියදම කිලෝ එකකට රු. 60/=යි. මේ අඹ වගාවට අලුතෙන් කට්ටිය එක්වුණොත් තේ, පොල්, රබර්වලින් ලැබෙන ඩොලර් ආදායම පරද්දවන්න පුළුවන්. මෙතෙක් කල් ලංකාවේ අඹ පානයන් සඳහා පල්ප් ආනයනය කළේ ඉන්දියාවෙන්. ඒත් දැන් ඒවා එල්ලාවල ආයතනය ලංකාවේ නිපදවීමට පටන්ගෙන තිබෙනවා. විජලනය කළ අඹ, චට්නිවලට මෙන්ම වඩාත්ම ඉල්ලුම ඇත්තේ දර්ශනීය පෙට්ටිවල ඇසුරූ මෝරන ලද අඹවලටය. ඒවා අපනයනය කෙරෙන්නේ ගුවන් මඟිනි. “මේ TJC අඹ ගහේ ඉඳුණහම වැඩිය රහ ඇති නේද?” මම අසා සිටියෙමි. නෑ. නෑ. සාමාන්‍යයෙන් අඹ ඉදෙන්නේ නැට්ටේ ඉඳන් පහළට. TJC අඹ ඉදෙන්නේ ගෙඩියේ යට ඉඳන් නැට්ට දෙසට. ඒ නිසා මෝරපුවාම කඩන්න වෙනවා. අද ලෝක වෙළෙඳපළේ අඹ ඒකාධිකාරයක් තියෙන්නේ ඉන්දියාවට තමයි. ඉන්දියාවේ අඹ අවාරේටත් ලංකාවේ අඹ අස්වැන්න පූදිනවා. ඒ නිසා ලෝක වෙළඳපොළ ජයගන්න පුළුවන් ලංකාවේ හොඳම භෝගයක් තමයි අඹ කියන්නේ. ඕන කෙනෙක්ට අපි කියන්නේ අපි පැළ නිකම් දෙන්නම්. එතකොට සමහරු අහනවා පලදාව මිලදි ගන්නවා කියලා ගැරන්ටියක් දෙනවද කියලා. ගැරන්ටියකුත් දෙන්නම්. ඕන තරම් TJC අඹ ගේන්න. TJC අඹ මිලදී ගන්න පෙර අපි මග බලාගෙන ඉන්නවා. වජිර ලියනගේ, ඡායාරූප - රුක්මාල් ගමගේ", "URL": "https://www.silumina.lk/2023/12/27/news-features/9090/", "Category": null, "Parent URL": null}