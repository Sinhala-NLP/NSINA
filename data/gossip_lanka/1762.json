{
    "Source": "https://www.gossiplankanews.com/",
    "Timestamp": "6/27/2019 08:09:00 AM",
    "Headline": "\n ලෝක කුසලාන ක්‍රිකට් තරගාවලියේ පකිස්ථානය හමුවේ නවසීලන්තය පරාජයට පත් වෙයි\n",
    "News Content": "\n\n\n\nලෝක කුසලාන ක්‍රිකට් තරගාවලියේ නවසීලන්තය සමග පැවති තරගයෙන් පකිස්ථානය කඩුලු 6ක ජයක් වාර්තා කළේ ය. ඒ අනුව ඔවුන්ට තරගාවලියේ අවසන් පූර්ව වටයට සුදුසුකම් ලබා ගැනීම සඳහා තවදුරටත් බලාපොරොත්තු තබා ගත හැකි ය.\n\nබර්මින්හිම්හි එජ්බැස්ටන් ක්‍රීඩාංගණයේ තණතිල්ල තෙත සහිත ස්වභාවයෙන් යුක්ත වීම හේතුවෙන් තරගය නියමිත වේලාවට ආරම්භ කිරීමට නොහැකි විය.\nතරගයේ කාසියේ වාසිය දිනූ නවසීලන්තය පළමුවෙන් පන්දුවට පහර දීමට තීරණය කළේ ය.\nනවසීලන්ත ඉනිම ආරම්භ කළේ, මාටින් ගප්ටිල් සහ කොලින් මුන්රෝ.\nඔවුන් දෙදෙනා අතර පළමු කඩුල්ලේ \n\n\n\n\nසබඳතාව ලකුණු 5කට සීමා විය.\nගප්ටිල් ලකුණු 5කට පිටියෙන් ඉවත් වූයේ, මොහොමඩ් අමීර්ගේ පන්දුවක් හමුවේ ය.රොස් ටේලර් ලකුණු 3කට දැවී ගියේ ය.ටොම් ලැතම්ට රැස් කිරීමට හැකි වූයේ එක් ලකුණක් පමණි.\nනායක කේන් විලියම්සන් සහ ජේම්ස් නීෂම් අතර 5 වන කඩුල්ලේ සබඳතාව ලකුණු 37කි.\n\nවිලියම්සන් පන්දු 69කින් ලකුණු 41ක් රැස් කළේ ය.\nඒ අනුව නවසීලන්ත මුල් පෙළ කඩුලු 5 බිඳ වැටුණේ ලකුණු 83කදී ය.අනතුරුව පිටියේ ස්ථාවර වූ කොලින් ඩී ග්‍රැන්ඩ්හෝම් සහ ජේම්ස් නීශම් නවසීලන්ත 6 වන කඩුල්ලට ලකුණු 132ක සබඳතාවක් ගොඩනැගූහ.\n\n3 වන එක් දින අර්ධ ශතකය වාර්තා කළ කොලින් ඩී ග්‍රැන්ඩ්හෝම් ලකුණු 64යි.මංගල එක් දින ශතකය අබියස සිටි ජේම්ස් නීශම් නොදැවී ලකුණු 97යි.4 පහර 5ක් සහ 6 පහර 3ක් ඔහුගේ ඉනිමට ඇතුළත් ය.19 වියැති ශහීන් අෆ්‍රිඩි ලකුණු 28ට කඩුලු 3ක් දවා ගත්තේ ය.\n\n\n\n\nතරගයේ පළමුවෙන් පන්දුවට පහර දුන් නවසීලන්තය පන්දුවාර 50 අවසානයේදී කඩුලු 6ක් දැවී රැස් කළ ලකුණු සංඛ්‍යාව 237කි.\nපිළිතුරු ඉනිම සඳහා පිටියට පිවිසි පකිස්ථාන කණ්ඩායමේ පළමු කඩුල්ල ලකුණු 19කදී බිඳ වැටිණි.\nඉමාම් උල් හක් සහ බාබර් අසාම් අතර දෙවැනි කඩුල්ලේ සබඳතාව ලකුණු 25කි.\n\nඉමාම් ලකුණු 19කට දැවී ගියේ ය.\nඅනතුරුව බාබර් අසාම් සමග එක් වූ මොහොමඩ් හෆීස් පකිස්ථාන 3 වන කඩුල්ලට ලකුණු 66ක සබඳතාවක් ගොඩනැගූහ.\nහෆීස් ලකුණු 32යි.\nබාබර් අසාම් සහ හාරිස් සොහේල් පකිස්ථාන සිව් වැනි කඩුල්ලට ගොඩනැගූ ලකුණු 126ක සබඳතාව එම කණ්ඩායම ජයග්‍රහණය කරා රැගෙන ගියේ ය.\nකෙසේ නමුත් තරගයේ 48 වන පන්දුවාරයේදී සොහේල් ලකුණු 68කට පිටියෙන් ඉවත් වුණේ දුවද්දී දැවී යාමකට ලක් වීම හේතුවෙනි.\n10 වන එක් දින ශතකය වාර්තා කළ බාබර් අසාම් නොදැවී ලකුණු 101ක් රැස් කර ගෙන සිටියේ ය.\nපකිස්ථානය තරගය අවසන් වීමට පන්දු 5ක් ඉතිරිව තිබියදී කඩුලු 4ක් දැවී නියමිත ඉලක්කය පසු කළේ ය.\nඒ අනුව ඔවුන් තරගාවලියේ ප්‍රසාද ලකුණු සටහනේ 6 වන ස්ථානය දක්වා ඉදිරියට පැමිණියේ ලකුණු 7ක් ලබා ගනිමිනි.\nලකුණු 11ක් ලැබූ නවසීලන්තය එහි දෙවැනි ස්ථානයේ රැඳී සිටියි.\nඔස්ට්‍රේලියාව මේ වන විට තරගාවලියේ අවසන් පූර්ව වටයට සුදුසුකම් ලබා සිටින අතර ඊට පිවිසෙන අනෙක් කණ්ඩායම් 3 සඳහා මේ වන විට තියුණු තරගයක් ඇති වී තිබේ.\n",
    "URL": "https://www.gossiplankanews.com/2019/06/pakistan-win-over-new-zealand.html\n",
    "Category": "N/A",
    "comments": [
        {
            "comment": " Niyamai pakistan kollo ! ",
            "likes": "-3"
        },
        {
            "comment": " Kollo nemei ban kolu kaarayo  Mun pupurawaganne kollo 72 balagena  Gandayo ",
            "likes": "0"
        }
    ]
}