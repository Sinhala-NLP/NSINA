{
    "Source": "https://www.gossiplankanews.com/",
    "Timestamp": "4/28/2023 11:00:00 AM",
    "Headline": "\nදඹුල්ල රෝහලේ කාර්යමණ්ඩලයේ 63කට ඩෙංගු\n",
    "News Content": "\nදඹුල්ල වීර ඩෙන්සිල්  කොබ්බෑකඩුව රෝහල් කාර්ය මණ්ඩලයේ හැට තුන්දෙනෙකුට මේ වන  විට ඩෙංගු රෝගය වැලඳී ඇති බවත් රෝහල් සේවා පවත්වාගෙන යෑමට පවා නොහැකි වෙමින් පවතින බවත් එහි සේවකයෝ පවසති. දින ගණනාවකට ඉහත සිට දඹුල්ල මූලික රෝහල ඇතුළත සේවය කළ වෛද්‍යවරුන්,හෙද හෙදියන්, උපස්ථායකයන්, කම්කරුවන්, ආරක්ෂක නිලධාරීන්, පිරිසිදු කරන කණ්ඩායම් සහ රෝහලේ සෑම අංශයකම පිරිස් මේ වන විට ඩෙංගු රෝගයට ගොදුරු වී ඇති බව රෝහල් සේවකයෝ සඳහන් කරති.සාමාන්‍යයෙන් ඩෙංගු රෝගීන් වාර්තාවීමත් සමග රෝහල් අවට පරිසරය කඩිනමින් පිරිසිදු කිරීම  සහ දුමානය සිදු නොකිරීම නිසා  මේ තත්ත්වය  උදා වී ඇති බවත් රෝහල් කාර්ය මණ්ඩලය බරපතළ ලෙස ඩෙංගු අවදානම් රෝගීන් බවට පත්වීමත් සමග  රෝහලේ සේවා  කටයුතුවල රැසක් මේ වන විට අඩපණ වෙමින් පවතින බවත් එහි කාරිය මණ්ඩලය පෙන්වා දෙයි. රෝහල් සේවකයන් කියා සිටියේ මෙම තත්වය තවදුරටත් වර්ධනය වුවහොත් දඹුල්ල මූලික රෝහල වසා දැමීමට තරම් අවදානම් තත්ත්වයකට පත්වන බවය. දිනෙන් දින ඩෙංගු රෝගීන් රෝහල් කාර්ය මණ්ඩලය තුළින් හමුවන බවත් ඊයේ(27දින) ද රෝගීන්  දෙදෙනෙකු කාර්ය මණ්ඩලයේ ඩෙංගු රෝගීන් ලෙස හදුනාගෙන ඇති බවත්  රෝහල් කාර්ය  මණ්ඩලය වැඩි දුරටත් කියා සිටී.\n \n\n\n \nමෙහි සත්‍යයක් ඇත්දැයි දඹුල්ල මූලික රෝහලේ වෛද්‍ය අධිකාරිවරයාගෙන් විමසීමේ දී තමන්ට මාධ්‍යයට නිල වශයෙන් ප්‍රකාශයක් ලබාදිය නොහැකි බවත් රෝහලේ සේවකයන් හැට තුන් දෙනෙකු පමණ ඩෙංගු රෝගීන් බවට හඳුනාගෙන තිබීම සත්‍යයක් බවත් සඳහන් කළේය.රජයේ නීති යටතේ තමන්ගේ නම් හෝ මාධ්‍යයක පළ කළ නොහැකි බවද හෙතෙම සඳහන් කළේය. මේ පිළිබදව දඹුල්ල නාගරික සෞඛ්‍ය වෛද්‍ය නිලධාරී, වෛද්‍ය  සමිත කන්නන්ගර මහතාගෙන් විමසීමේ දී කියා සිටියේ දඹුල්ල නගරයෙහි පසුගිය මාස කිහිපය තුළ ඩෙංගු බෝවන ස්ථාන පිළිබඳව පරීක්ෂාකොට දැනුවත් කළ බවය. \n \n\n\n \nනගර සභාව, නාගරික සෞඛ්‍ය ඒකකය මගින් දඹුල්ල මුලික රෝහලට අවස්ථා කිහිපයකට ලිඛිතව දැනුම් දුන් බවත් ඊට අවනත නොවූ නිසා අධිකරණ ක්‍රියාමාර්ග ගන්නා බව පවා දැනුම්වත් කළ නමුත් රෝහලේ නිසි අවධානයක් යොමු නොවීම නිසා මෙම බරපතළ තත්ත්වය උදා වූ බවත් වෛද්‍යවරයා සදහන් කළේය. කෙසේ වෙතත් දඹුල්ල නගරයේ අප්‍රේල් මාසයේ දින 28ට ඩෙංගු රෝගීන් 28 දෙනකු හමුවී තිබීම විශේෂත්වයක් බව ද වෛද්‍යවරයා සදහන් කළේය. මේ තත්ත්වය තවදුරටත් වැඩි විය හැකි බවද වෛද්‍යවරයා වැඩිදුරටත් අවධාරණය කරන්නට විය. කාංචන කුමාර ආරියදාස\n",
    "URL": "https://www.gossiplankanews.com/2023/04/dengue-dambulla-hospital.html\n",
    "Category": "N/A",
    "comments": []
}