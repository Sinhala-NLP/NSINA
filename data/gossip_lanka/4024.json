{
    "Source": "https://www.gossiplankanews.com/",
    "Timestamp": "4/28/2023 12:00:00 PM",
    "Headline": "\nපුතා බේරාගන්න පොලිස් පරීක්ෂකට අල්ලස් දුන් මව අත්අඩංගුවට\n",
    "News Content": "\nකඩුවකින් කපා පුද්ගලයකුට තුවාල සිදු කළේ යැයි කියමින් අත්අඩංගුවට ගත් 23 හැවිරිදි පුතා මුදා ගැනීමට රුපියල් විසි දහසක මුදලක් එරාවුර් පොලිසියේ රාජකාරි කරන පොලිස් පරීක්ෂකවරයකුට අල්ලස් වශයෙන් ලබාදුන් බව කියන එම සැකකාර තරුණයාගේ මව පෙරේදා (26) අත්අඩංගුවට ගත් බව එරාවුර් පොලිසිය පවසයි. අල්ලස් මුදල ලබාදීමට සැකකාර කාන්තාව සමඟ පැමිණ සිටි 21 හැවිරිදි තරුණයකු ද මේ සමඟ අත්අඩංගුවට ගත් බව ප්‍රදේශයේ උසස් පොලිස් නිලධාරියෙක්  පැවැසීය. \n \n\n\n \nමෙම 21 හැවිරිදි තරුණයා අත්අඩංගුවට ගනු ලැබුවේ පොලිස් නිලධාරියකුට අල්ලස් ලබා දීමට ආධාර අනුබල දුන් බව කියමින් යැයි පොලිසිය පවසයි.  සැකකාර විසි එක් හැවිරිදි තරුණයා විසි තුන් හැවිරිදි සැකකාර තරුණයාගේ මිතුරකු බව  කියයි. කඩුවකින් කපා කොටා පුද්ගලයකුට තුවාල සිදු කළේ යැයි කියමින් අයියන්කර්නි පරණ කනත්ත පාරේ පදිංචිව සිටින 23 හැවිරිදි තරුණයා සැකපිට අත්අඩංගුවට ගනු ලැබුවේ පොලිසියේ පොලිස් පරීක්ෂක වයි. විජයරාජා මහතා විසිනි.තම පුතා විදෙස් රැකියාවකට යෑමට සූදානමින් සිටින නිසා ඔහු නිදහස් කරන ලෙස ඉල්ලා පොලිස් පරීක්ෂක විජයරාජා මහතාට රුපියල් 20,000ක මුදලක් සැකකාර කාන්තාව විසින් පිරිනමා ඇතැයි පොලිසිය කියයි. මෙම මුදල පිරිනමන අවස්ථාවේ සැකකාර කාන්තාව අත්අඩංගුවට ගනු ලැබුවේ ද පොලිස්  පරීක්ෂක විජය රාජා මහතා විසිනි.  එරාවුර් පොලිසියේ නිලධාරින් කණ්ඩායමක් සැකකාරිය සහ සැකකරුවන් දෙදෙනා සම්බන්ධයෙන් වැඩිදුර පරීක්ෂණ පවත්වාගෙන යයි.ශ්‍රීනාත් ප්‍රසන්න ජයසූරිය\n",
    "URL": "https://www.gossiplankanews.com/2023/04/erawur-incident.html\n",
    "Category": "N/A",
    "comments": []
}