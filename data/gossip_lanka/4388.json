{
    "Source": "https://www.gossiplankanews.com/",
    "Timestamp": "11/28/2023 09:32:00 AM",
    "Headline": "\nලක්ෂ 15ක් දෙනවැයි වකුගඩු අරන් ලක්ෂ දෙකක් දී රවටලා\n",
    "News Content": "\nකොළඹ දිස්ත්‍රික්කය කේන්ද්‍ර කරගනිමින් දිළිඳු පවුල් ඉලක්ක කර වකුගඩු ජාවාරමක් ක්‍රියාත්මක වන බවට ජාතික බුද්ධි තොරතුරු සේවාවට ලද තොරතුරකට අනුව විමර්ශනයක් ආරම්භ කළ බව කොළඹ අපරාධ කොට්ඨාසය කොළඹ අතිරේක මහේස්ත්‍රාත් හර්ෂෂණ කැකුණවෙල මහතා ඉදිරියේ ඊයේ (27) කරුණු වාර්තා කර ඇත.   ඒ අනුව මෙම ජාවාරම කළ බව කියන කොළඹ ප්‍රදේශයේ ප්‍රසිද්ධ පෞද්ගලික රෝහල් හතරකට අදාළව රෝගීන්ගේ වකුගඩු සැත්කම් කළ ලැයිස්තුවක් කොළඹ අපරාධ කොට්ඨාසයට දෙන ලෙසට එම රෝහල්වල අධ්‍යක්ෂවරුන්ට අධිකරණයෙන් නියෝගයක්ද නිකුත් කෙරිණි. ජාතික බුද්ධි තොරතුරු සේවාව පොලිස්පතිවරයාට ඉදිරිපත් කළ තොරතුරකට අනුව පොලිස්පතිවරයා මෙම විමර්ශනය තම කොට්ඨාසයට බාරදෙනු ලැබූ බව සඳහන් කරමින් සිද්ධිය සම්බන්ධයෙන් කොළඹ අපරාධ කොට්ඨාසයේ ස්ථානාධිපති ප්‍රධාන පොලිස් පරීක්ෂක ඇන්සලම් සිල්වා මහතා අධිකරණයට වාර්තා හතරක් මගින් කරුණු ඉදිරිපත් කර තිබිණි.  අදාළ තොරතුරට අනුව කළ විමර්ශනයේදී කොළඹ 15, සමිත්පුර සහ කජීමාවත්ත යන ප්‍රදේශවල පදිංචි මාපලගම ආරච්චිගේ තරංග, ත්‍යාගරාජා සුභාෂිණී, කොස්ගොඩ ආරච්චිලාගේ මංජුලා පෙරේරා සහ උදයකුමාර් චන්ද්‍රකුමාර් යන අයවලුන්ගෙන් ප්‍රකාශ සටහන් කර ගත් බව කොළඹ අපරාධ කොට්ඨාසය අධිකරණයට කරුණු වාර්තා කළේය.තැරැව්කරුවන් මගින් රුපියල් ලක්ෂ 15ක මුදලකට වකුගඩු ලබාදීමට කැමැත්ත පළ කර ඇති මෙම පුද්ගලයන්ට අදාළ පෞද්ගලික රෝහල්වලදී සැත්කම් සිදුකර ඇති බවත් පසුව පොරොන්දු වූ මුදල වෙනුවට රුපියල් ලක්ෂ දෙකක පමණ මුදලක් ලබාදී ඔවුන් රවටා ඇති බවත් කොළඹ අපරාධ කොට්ඨාසය අධිකරණයට කරුණු ඉදිරිපත් කර ඇත.ඒ අනුව අදාළ පෞද්ගලික රෝහල්වල කළ සැත්කම් සම්බන්ධයෙන් වාර්තා කැඳවීමට නියෝග දෙන ලෙසට කොළඹ අපරාධ කොට්ඨාසය අධිකරණයෙන් ඉල්ලා සිටියේය.ඉදිරිපත් වූ කරුණු සැලකිල්ලට ගත් අධිකරණය සිද්ධිය සම්බන්ධයෙන් විමර්ශන පවත්වා සැකකරුවන් වහාම අත්අඩංගුවට ගෙන අධිකරණයට ඉදිරිපත් කරන ලෙසට කොළඹ අපරාධ කොට්ඨාසයට නියෝග කරමින් නඩුව කල් තැබීය.නිමන්ති රණසිංහ \n",
    "URL": "https://www.gossiplankanews.com/2023/11/kidney-fraud.html\n",
    "Category": "N/A",
    "comments": [
        {
            "comment": " මගෙ මතකය හරි නම් meeta issellath ඔය එක hospital එකකට විරුද්ධ ව වකුගඩු ජාවාරම් ගැන නඩු තිබුණා ඒවා යට ගිහින් ඇති ",
            "likes": "+18"
        },
        {
            "comment": " ඖෂධ ගෙන්වන රජයට සම්බන්ධ ආයතනයක ලොක්කෙක් වන නිදීමත කොටා ගේ පුතා ජාවාරමෙන් උපයාගත් මුදල් යොදා, සහෝදරයෙක් ගේ නමින් ගත්ත ආසිරි එක පිටුපස කොළ පාටින් බෝඩ් ගහපු හොස්සා+පිටැල් එකේ ලිස්ට් එක බලන්න. අනිවා බඩු ඇති ... ",
            "likes": "+13"
        }
    ]
}