{
    "Source": "https://www.gossiplankanews.com/",
    "Timestamp": "4/28/2023 10:30:00 AM",
    "Headline": "\nරූපවාහිනී නාලිකා 25 ගුවන්විදුලි නාලිකා 51තියනවා - තවත් දෙන්න පුළුවන් : බන්දුල\n",
    "News Content": "\nමෙරට තුළ ලියාපදිංචි රූපවාහිනී නාළිකා (25) සහ ගුවන්විදුලි නාළිකා (51) 76ක් තිබෙන බව ජනමාධ්‍ය අමාත්‍ය ආචාර්ය බන්දුල ගුණවර්ධන මහතා පැවසීය. සමගි ජන බලවේගයේ  පාර්ලිමේන්තු මන්ත්‍රී ගයන්ත කරුණාතිලක මහතා වාචික  පිළිතුරු අපේක්‍ෂාවෙන් ඊයේ (27දා) පාර්ලිමේන්තුවේදී  යොමු කළ ප්‍රශ්නයකට පිළිතුරු ලබාදෙමින් හෙතෙම මේ බව සඳහන් කළේය. මේ අතර නව ගුවන්විදුලි නාළිකා හෝ රූපවාහිනී  නාළිකා තරංග ලබාදීම  සම්බන්ධයෙන් අවසන් තීරණය ගැනීමට හැකි වන්නේ, විජයදාස රාජපක්‍ෂ අමාත්‍යවරයාගේ සභාපතිත්වයෙන් යුත්  කැබිනට් අනුකාරක සභාවේ තීන්දුව ලැබුණු පසු බවද, අමාත්‍ය බන්දුල ගුණවර්ධන මහතා වැඩිදුරටත් පැවසීය.\n \n\n\n \nජනමාධ්‍ය අමාත්‍ය බන්දුල ගුණවර්ධන -මෙරට තුළ ලියාපදිංචි කළ රූපවාහිනී නාළිකා 25ක් තිබෙනවා. ලියාපදිංචි කරන ලද ගුවන්විදුලි නාළිකා 51ක් තිබෙනවා. ඒ අනුව ගුවන්විදුලි හා රූපවාහිනී  නාළිකා 76ක් මෙරට තුළ තිබෙනවා. රූපවාහිනී බලපත්‍ර කොන්දේසී සහ ගුවන්විදුලි නාළිකා බලපත්‍ර කොන්දේසි අතර ඉතා විශාල විෂමතාවක් තිබෙනවා. එක් එක් ගුවන්විදුලි  නාළිකා හා රූපවාහිනී  නාළිකා සඳහා බලපත්‍ර ලබාදී තිබෙන ආකාරයේ බරපතළ විෂමතාවක් තිබෙනවා. ක්‍රමවත්, විධිමත් වැඩපිළිවෙළක් අනුව නුදුන්න ඒවා තියෙනවා. අපි කවුරුත් වගඋත්තරකරුවෝ නෙවෙයි. ඒ ඒ අවස්ථාවල ඇති වුණු තත්ත්වයන් මත තමයි වෙලා තියෙන්නේ.මම අමාත්‍යවරයා ලෙස විනිවිද පෙනෙන ආකාරයෙන් ඉහළ මාධ්‍ය සංස්කෘතියකුත් ඇති කරගන්න පුළුවන් වෙන ආකාරයට බලපත්‍ර නිකුත් කරන්න විශේෂ අවසරයක් ඉල්ලා සිටියා. කැබිනට් මණ්ඩලය විසින් ඒ සඳහා අනුකාරක සභාවක් පත්  කළා. ඒ අනුකාරක සභාවේ සභාපතිවරයා ලෙස කටයුතු කරන්නේ නීතිඥ ආචාර්ය  විජයදාස රාජපක්‍ෂ මහතා.විද්‍යුත් විකාශන අධිකාරි  පනත් කෙටුම්පත පිළිබඳ දැනට බොහෝ කටයුතු අවසන් කරලා තියෙනවා. ඒ මගින් ඒකමතිකතාවක් ඇති වන ලෙස, නිව්ද පෙනෙන ආකාරයෙන් රූපවාහිනී බලපත්‍ර නිකුත් කිරීමේ ක්‍රියාවලිය විධිමත් හා ක්‍රමවත් කරන්න අවශ්‍ය නෛතික පසුබිම සකස් කිරීමේ වගකීම දැනට ඉෂ්ට කරගෙන යනවා.\n \n\n\n \nසමගි ජන බලවේගයේ පාර්ලිමේන්තු මන්ත්‍රී ගයන්ත  කරුණාතිලක - අලුතින් රූපවාහිනී මධ්‍යස්ථාන  ආරම්භ කිරීමේ හැකියාව තිබෙනවාද? ඒ කියන්නේ ගුවන්විදුලි හා රූපවාහිනී තරංග මාලා කොච්චර ප්‍රමාණයක් දෙන්න පුළුවන්ද? ජනමාධ්‍ය අමාත්‍ය බන්දුල  ගුණවර්ධන -මේ ගැන මම විමසා බලන්න ඕන. නිශ්චිත  වශයෙන් තවත් රූපවාහිනී  නාළිකා සඳහා බලපත්‍ර ලබා දෙන්න ඉඩ තියෙනවාද කියලා. ඉඩ තිබුණත් එය  කරන්න වෙන්නේ විජයදාස රාජපක්‍ෂ කමිටුවෙන් විද්‍යුත් විකාශන අධිකාරී පනත  සම්මත වුණාට පස්සේ.අධිකරණ අමාත්‍ය විජයදාස රාජපක්‍ෂ - ඒ කමිටුවේ මමත් තව මන්ත්‍රීවරුන් 05දෙනෙකුත්  කටයුතු කරනවා. මේ පිළිබඳ අපි අධ්‍යයනය කටයුතු කරලා, සාකච්ඡා කරලා බොහෝ දුරට අවසන්. ඒ අනුව කෙටුම්පත හදාගෙන යනවා. තව සතියක් දෙකක් විතර යනකොට රටේ මාධ්‍ය ආයතනවලටත්, මන්ත්‍රීවරුන් ඇතුළු මේ පිළිබඳ උනන්දුවක් දක්වන  ඕනෑම කෙනෙකුට අධ්‍යයනය කරන්න අවස්ථාව දීලා සාකච්ඡා කරලා තමයි අපි ඒක පාර්ලිමේන්තුවට අරගෙන එන්නේ.දිනේෂ් සමරකෝන් \n",
    "URL": "https://www.gossiplankanews.com/2023/04/bandula-speaks.html\n",
    "Category": "N/A",
    "comments": [
        {
            "comment": " සිංහල බසට නිග්‍රහ කරන දහ ජරා තුප්පහෙ නාලීකා තහනම් කල යුතුය ලමා පරපුර වෙනුවෙන්. ගොඩක් නාලිකා සිංහල බස විනාස කරයි. ",
            "likes": "+4"
        },
        {
            "comment": " කඩේ යන ඒවා කීයක් තියෙනවාද? ",
            "likes": "+3"
        }
    ]
}