{
    "Source": "https://www.gossiplankanews.com/",
    "Timestamp": "5/29/2020 02:00:00 PM",
    "Headline": "\nලොක්ඩවුන් කාලය තුළ ඉගෙනගත් පාඩම්\n",
    "News Content": "\n\n\n\nපසුගිය සති කිහිපය තුළ ගෙවුණේ අභියෝගාත්මක කාල සීමාවක්ය. පෙර අත්නොදුටු වෙනස්කම් අපේ ජීවිත තුළ සිදු වූ අතර යම් සීමා තහංචිද පැනවිණ. සෞඛ්‍ය ‍හේතුන් මත නිවසේ සිට පාසැල් අධ්‍යාපනය ලැබීමට සිදු වීම, කිට්ටු මිතුරන්ව සහ නෑදෑයන්ව මඟ හැරීම නිසා එය ඇත්තෙන්ම දුෂ්කර කාලයක් විය.\nනමුත් අගුළු දැමීම හේතුවෙන් ප්‍රයෝජනද නොලැබුණා නොවේ. ජීවිතය කෙමෙන් කෙමෙන්\nනැවත යථා තත්ත්වයට පත් වීමේදී අගුළු දැමීමේ කාල සීමාව තුළ අප වර්ධනය කරගත් ඇතැම් පුරුදු මඟ නොහැර දිගටම පවත්වාගැනීම වැදගත්ය. දැන් අපි එවැනි පුරුදු කිහිපයකට අවධානය යොමු කරමු.\n\n\n\n\n\n\nපවුලක් ලෙස ආහාර ගැනීම\n\nඔබේ පවුලේ සාමාජිකයන්ගේ සතුට සහ ශරීර සෞඛ්‍ය වෙනුවෙන් ඔබට කළ හැකි හොඳම දේවලින් එකක් වන්නේ ඔවුන් සමඟ එකට හිඳ ආහාර වේලක් ගැනීමය. මෙමගින් පවුල් බැඳීම් ශක්තිමත් වන අතර පවුලේ සාමාජිකයන් අතර අදහස් හුවමාරුවද වැඩිදියුණු වේ. දරුවන්ගේ ආහාර රටා පිළිබඳව සිදු කළ සමීක්ෂණයකින් හෙළි වූයේ නිතිපතා පවුලක් ලෙස ආහාර අනුභව කරන නිවෙස්වල දරුවන්ට වැඩි මානසික ශක්තියක් දැනෙන බවය. එකට ආහාර අනුභව කරද්දී යොවුන් දරුවන් තුළ වඩාත් සුරක්ෂිත බවක් දැනෙන බවත් වැඩිහිටියන්ගේ මානසික ආතතිය අඩු වන බවත් සාක්ෂිවලින් පෙන්වා දෙයි.\n\nතියෙන දෙයින් ආහාර වර්ග පිළියෙල කිරීම\n\nවෙනදාට දඩිබිඩියේ මොකක් හරි සරල ආහාරයක් පිසින ගෘහණියන් අගුළු දැමීමේ කාල සීමාව ඇතුළත නිර්මාණාත්මක කෝකියෝ බවට පත් වී තිබේ.\nමෙම කාල සීමාව තුළ අපෙන් වැඩිදෙනෙක් උත්සාහ කරන්නේ කබඩ් එකේ අඩුක්කරලා තියෙන ආහාර ද්‍රව්‍ය මොනවාද කියා හොඳින් පරීක්ෂා කර විවිධ අමුද්‍රව්‍ය එක් කරමින් ආහාර අපතේ යෑම වළක්වමින් පෝෂ්‍යදායී ආහාර වේලක් පිළියෙල කිරීමටය. එහි ප්‍රයෝජන අපට පැහැදිලිය. එක් එක් ආහාර වේලට ඇතුළත් කළ යුත්තේ මොනවාද කියා ඔබ හොඳ අවබෝධයකින් කටයුතු කරන බැවින් සෞඛ්‍යසම්පන්න සහ රස නහර පිනවන ආහාර වේල් පිළියෙල කිරීමට ඔබට හැකි වෙන්න ඇති.\nවියදම සහ නාස්තිය අවම කරගැනීමට ඔබ වියළි ආහාර ද්‍රව්‍ය භාවිත කිරීම නිසා ඔබේ වියදම පාලනය කරගැනීමට හැකි වී තිබෙනවා වන්නට පුළුවන. එය එක්තරා අභියෝගයක් වුවද රසයෙන් සහ ගුණයෙන් සපිරි නව ආහාර වර්ග පිළියෙල කර අත්හදා බැලීමට එය ඔබව දිරිගන්වයි.\n\nවැඩිපුර ව්‍යායාම්වල නිරත වීම\n\nඔබ කුමන ආකාරයේ ව්‍යායාම් වර්ගයක නිරත වුවද පොදුවේ ව්‍යායාම්වල නිරත වීම බොහෝ නිවැසියන්ගේ ජීවන රටාවට එක් වී තිබේ. ඕනෑම ව්‍යායාම් සැලසුමකදී අපහසුම කාර්යය වන්නේ නිතිපතා ව්‍යායාම් රටාවකට ඇලී සිටීම බව විශේෂඥයෝ පවසති. නමුත් යහපත් ව්‍යායාම් පුරුදු ඇති කරගැනීමට අගුළු දැමීම බොහෝදෙනාට උපකාරවත් වී තිබේ. ව්‍යායාම් කිරීම කොතරම් පහසු කාර්යයක්ද කියා දැන් අප සැම හොඳින් දන්නා නිසා ඉන් වැළකී සිටීමට ඉදිරිපත් කළ හැකි නිදහසට කරුණු දැන් අපට නැතිය.\n\nගෙවතු වගාවට යොමු වීම\n\nගෙවතු දැන් ගහ කොළින් පිරුණු උද්‍යාන බවට පත් වෙලාය. වත්ත පිටියට යෑමට එය හේතු සපයයි. හෘදයාබාධ හෝ ආඝාතය වැළඳීමේ අවදානම සහ මානසික අවපීඩනය අඩු කිරීමට ගෙවතු වගාවෙහි යෙදීම උපකාරවත් වන බව සොයාගැනීම් පෙන්වා දෙයි.\nකලින් වගේ Gym එකට යා නොහැකි පුද්ගලයන්ට ඒ වෙනුවට කළ හැකි හොඳම දෙය වන්නේ ගෙවතු වගාවෙහි නිරත වීමය. ගෙවත්තෙහි කාර්යයන් සඳහා පැයක් වෙහෙස වීමේදී කැලරි 300ක් පමණ දහනය වේ. විටමින් D වලින් අනූන හිරු එළියට නිරාවරණය වීමේදී ප්‍රතිශක්තිකරණ පද්ධතියද ශක්තිමත් වේ.\n\nඅසල්වාසීන් සමඟ කතාබහ කිරීම\n\nඅසල්වැසියන් සමඟ කතාබහ කිරීමෙන් අප සමාජයට අයත් යන හැඟීම අප තුළ ඇති කරන අතර තනිකම මඟ හරවාගැනීමටද උපකාරවත් වේ. අප වෙනත් පුද්ගලයන්ට කාරුණික වී ඔවුන්ට උපකාර කිරීමේදී සතුටට සහ ශුභවාදීව කාරණා දෙස බැලීමට අපව යොමු කරන ආකාරයේ මානසික වෙනස්කම් අපගේ මොළය තුළ සිදු වේ.\n\nස්වභාවිකව නින්දෙන් අවදි වීම\n\nසාමාන්‍යයෙන් උදෑසන නාද වන ඔරලෝසුවේ සීනු හඬ අපට පවසන්නේ ‘අවදි වන්න’ කියාය. නමුත් උදෑසන හිරු ආලෝකය පතිත වන විට අප ස්වභාවයෙන්ම අවදි වේ. මීට හේතු වන්නේ අපගේ ශරීර තුළ ඇති ජීව විද්‍යාත්මක රිද්මයක්ය. ශරීරය තුළ ක්‍රියාත්මක වන මෙම සංකීර්ණ ඔරලෝසුව අප තුළ ඇති වන නිදිමත සහ නින්දෙන් අවදි විය යුතු බව පාලනය කරයි.\nඔබ මෙම ජීව විද්‍යාත්මක ඔරලෝසුවට අවනත වන්නේ නම්, එනම් ස්වභාවයෙන්ම ඔබ අවදි වන විට අවදි වී රාත්‍රියේදී ඔබට ස්වභාවයෙන්ම නිදිමත දැනෙන මොහොතේදී නින්දට යන්නේ නම් ඔබට හොඳ නින්දක් ලබාගත හැකි බවත් දවස පුරා වැඩි ශක්තියක් දැනෙන බවත් අධ්‍යයන මගින් පවසනු ලබයි.\n\nඅඩුවෙන් මේකප් දැමීම\n\nඅගුළු දැමීම අතරතුර ඔබ මේකප් දැම්මේ අඩුවෙන් නම් ඔබගේ මුහුණේ යම් වෙනස්කම් සිදු වී ඇති බව ඔබගේ අවධානයට ලක් වන්නට ඇත. Foundation සහ powder මුහුණේ සිදුරු තුළ රැ‍ඳෙන අතර එම සිදුරු විශාල කිරීමට දායක වෙයි. නමුත් ඒවා අඩුවෙන් භාවිත කිරීම මගින් මුහුණේ සිදුරු කුඩා වීම සහ පැහැදිලි සමක් ලැබීම දැකගත හැකිය.\nමේකප් මගින් වයසට යෑමේදී මුහුණේ ඇති වන රැළි වැටීම කැපී පෙනීමට සලස්වන බව සම පිළිබඳ විශේෂඥයෝ පවසයි. එම ආලේපන මගින් මුහුණේ ඉතිරි වන අවශේෂ මගින් ඔබ නිදාගන්නා විට සම අලුත් වීම වළක්වයි. එය සමේ වියළි සහ මලානික පෙනුමක් ඇති වීමට මඟ පාදයි.\n\nඅඩුවෙන් නෑම\n\nඅගුළු දැමීමට පෙර අඩුවෙන් නෑම ඔබ තුළ දක්නට ‍‍නොලැබි දෙයක් විය හැකිය. නමුත් එහි වාසි ප්‍රයෝජන තිබේ. ෂැම්පූවල තිබෙන රසායනික ද්‍රව්‍ය මගින් ඔබේ හිස්කබලෙහි කැසීමක් ඇති කළ හැකිය. දිනපතා හිස සේදීමට විරාමයක් ලබා දීම ඔබේ සෞඛ්‍යට සහ හිසකෙස් ගුණාත්මක බවට යහපත් බලපෑමක් ඇති කරයි. අපගේ සම මතුපිට ස්වාහාවික තෙල් ගතියක් නිපදවෙන බැවින් හිස නොසේදීම නිසා එමගින් හිස කෙස්වලට දිදුලන බවක් ලැබේ.\n\nඅඩුවෙන් වැඩ කිරීම\n\nඅගුළු දැමීම නිසා සමාජයීය ක්‍රියාකාරකම් සීමා වූ අතර දැඩි කාලටසහනකට ඇලී සිටීමේ අවශ්‍යතාවය අඩු විය. යම් විවේකයක් ලැබීම මගින් නිවැරදී තේරීම් කිරීමට සහ තීරණ ගැනීමට නිදහස ලැබෙන බව සාක්ෂි මගින් පෙන්වා දෙයි. මනස යොමු කිරීමට තිබෙන කරුණු අඩු වීම හේතුවෙන් පැහැදිලිව සිතීමට සහ අපගේ උපරිමය කිරීමට හැකි වන බව විශේෂඥයන්ගේ මතයය.\n\n\n\n\n\n\nස්තුතිවන්ත වීම\n\nඅපේ ජීවිතය තුළ තිබෙන හොඳ දේවල් පිළිබඳව සිතා බැලීමට අපි මෙම අසීරු කාලය තුළ ඉගෙනගත්තෙමු. එසේ සිතා බැලීම දිගටම ජීවත් වීම සඳහා හේතු සපයයි. ක්ෂණිකව නරක හැඟීම් හොඳ හැඟීම් බවට පත් කර ගැනීමට, අපගේ ශරීර සෞඛ්‍ය දියුණ කරගැනීමට සහ යහපැවැත්මට ස්තුතිවන්ත වීම දායක වෙයි.\nස්තුතිවන්ත පුද්ගලයන්ගේ මානසික ආතතිය සහ පීඩනය අඩු බවත් ඔවුන්ට හොඳ නින්දක් ලැබෙන බවත් සමීක්ෂණවලින් හෙළි වී තිබේ.\nකුඩා වුවත් හොඳ දේවලට අවධානය යොමු කිරීම මගින් ජීවිතයට තෘප්තියක් එකතු වන අතර ශුභවාදී මනසක් පවත්වාගැනීමටද එය උපකාරී වේ.\n\nකිසිවක් නොකිරීම\n\nමානසික සෞඛ්‍යයට සහ නිර්මාණාත්මක බවට කිසිවක් නොකර යම් කාලයක් ගත කිරීමද අත්‍යවශ්‍ය බව සමීක්ෂණවලින් හෙළි කරයි. මොළය තුළ ප්‍රශ්න ගැටලු විසඳීමේ ක්‍රියාවලියට එය දායක වේ. කම්මැලිකමක් දැනීම පිළිබඳව සිදු කරන ලද අධ්‍යයනවලින් පෙන්වා දෙන්නේ එය නිර්මාණාත්මක වීමට මඟ පාදන බවත් උනන්දුවක් ඇති කරගැනීමට අලුත් ක්‍රම සොයාගැනීමට මඟ පාදන බවත්ය. එමනිසා සෑම දිනකම මිනිත්තු කිහිපයකට හෝ කිසිවක් කිරීමෙන් වැළකී සිටීම මගින් අපගේ මොළය උත්තේජනය වේ.\n\n(UK Daily Mirror ඇසුරිනි)\nඑස්. දහනායක\n[May29, 2020 - Gossiplankanews.com]\n\n\n\n",
    "URL": "https://www.gossiplankanews.com/2020/05/lock-down-lessons.html\n",
    "Category": "N/A",
    "comments": [
        {
            "comment": " I think we realised that COST OF LIVING was not so high but COST OF LIVING STYLE was high in our lives. ",
            "likes": "+55"
        },
        {
            "comment": " අනිවා... ඒක මටත් හිතුණා , අපගේ ගොඩාක් අවශ්‍යතා වෙනකුගේ ආර්ථික ලාභය උදෙසා අපිට බලෙන් පටවපු ඒවා කියලා හොඳට තේරුම් ගියා. ",
            "likes": "+30"
        },
        {
            "comment": " Nature taught unforgettable lesson for us.We totally agree to this article.👍 ",
            "likes": "+21"
        },
        {
            "comment": " ගොඩක් ගෙවල්වල ඔෆිස් යන අම්මලට නම් හිතෙන්න ඇත්තෙ වැඩට ගියා නම් මීට වඩා හොඳයි කියලා ",
            "likes": "+19"
        },
        {
            "comment": " Much more.... 1. Health is the most important thing in life. . 2. Education and law are not essential for the life.. 3. Only 3 to 4 politicians are enough to run this country... 4. .225 ministers are useless and just wanted our money for half a century. 5. Provincial councils or its ministers are useless... Just wasted our money. 6. How many idiotic students gone abroad just to do a basic degree. Wasting millions of Sri Lankan money. . Though there are dozens of government universities and faculties. .7. America has only talks.. Sri Lanka can live without American support. 8.The best country to live is ones own motherland. ",
            "likes": "+14"
        },
        {
            "comment": " එක දෙයක් ඉගෙන ගත්තා බෑ කිවුවට පඩි භාගයෙන් බිරිඳ ගේම ගෙනිච්චා. මොකද පඩි ලැබුනේ භාගයයි. ",
            "likes": "+7"
        },
        {
            "comment": " කෙටියෙන්ම කියනව නම් අපේ ආච්චිල සීයල උන්න විදිය තමයි මේ කියලා තියෙන්නේ සහ අපිට අත් විදින්න අවස්ථාවක් හම්බවුනේ. මොලේ තියෙන එවුන් ඒ අත්දැකීම් අදට හරියන විදියට පොඩ්ඩක් වෙනස් කරන් ඉන්න පටන් ගනී. කරුමේ තියෙන එවුන් කර කර උන්න පරන විදියටම තමා තමාගේම වහලෙක් බවට ආයෙත් පත් වේවී. ",
            "likes": "+6"
        },
        {
            "comment": " We use to live without medicines ",
            "likes": "+4"
        },
        {
            "comment": " supar markat walinm vtarak sobaneta kapu bepu aya me kalayede thrwill walinue, kacikabal batta loriwalinue , atkarattawalinue kapu heti dakkama apitanam hatara hina ! ",
            "likes": "0"
        },
        {
            "comment": " but the population will grow in numbers by December /January this year.... ",
            "likes": "0"
        },
        {
            "comment": " ස්වභාවිකව නින්දෙන් අවදිවීම. ඇයි එහෙනම් පොඩි ළමයින්ගෙ ඉස්කෝල 7.30ට පටන් ගන්නෙ? ඒ ළමයි පාන්දර 5ට 5.30ටවත් ඇහැරෙන්න වෙනවනෙ. ළමයි ලෙඩ්ඩු කරන්නද නීති හදලා තියෙන්නෙ? ",
            "likes": "-3"
        },
        {
            "comment": " ඇයි ලමයි 5 ට ඇහැරෙන්නේ ? ලමයි දම්වැල් අටේ දුරනේ පදිංචි වෙලා ඉන්නේ . 7 ට ගෙදරින් පිටත් වුනහම හොදටම ඇති . ",
            "likes": "+13"
        },
        {
            "comment": " කිසි දෙයක් ඉගෙන නොගත්ත එක හොඳයි. මෙච්චර කල් ඉගෙන ගත්තෙම නරක දේවල් නිසා. ",
            "likes": "+5"
        }
    ]
}