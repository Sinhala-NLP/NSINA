{
    "Source": "https://www.gossiplankanews.com/",
    "Timestamp": "2/28/2020 11:00:00 AM",
    "Headline": "\nඅධික උෂ්ණයෙන් ආරක්ෂාවීමට අනුගමනය කළ හැකි සෞඛ්‍ය පුරුදු\n",
    "News Content": "\n\n\n\nමේ දිනවල පවතින අධික උෂ්ණ තත්වයට මුහුණදීම හා ඉන් ආරක්ෂාවීමට අනුගමනය කළ හැකි සෞඛ්‍ය පුරුදු පිළිබඳ උපදෙස් මාලාවක් පවුල් සෞඛ්‍ය කාර්යාංශයේ මාතෘ සහ ළමා රෝග සහ මරණ පිළිබඳ ජාතික වැඩසටහන් කළමණාකරු ප්‍රජා වෛද්‍ය  විශේෂඥ කපිල ජයරත්න මහතා දන්වා තිබේ.\nඑම සටහන පහත පරිදිය.\nපාරිසරික උෂ්ණත්වය සාමාන්‍ය තත්ත්වයන් ට වඩා බෙහෙවින් ඉහළ මට්ටමක \nමෙම දිනවල පවතින බව වාර්තා වේ. අධික උෂ්ණත්වය සහ එමගින් මිනිස් සිරුරට සිදුවිය හැකි අහිතකර තත්ත්වයන් පිළිබඳව මාධ්‍ය මගින් විවිධ උපදෙස් ලබා දෙන අතර  ඒ පිළිබඳව නිවැරදිව දැනුවත් වීම වැදගත් ය.\n\n\n\n\n\nසාමාන්‍යයෙන් ශරීර උෂ්ණත්වය දහදිය දැමීම මගින් පාලනය කරගත හැකිය. එහෙත් පාරිසරික ආර්ද්‍රතාවයද වැඩිවූ විටෙක එම ක්‍රියාවලිය නිසි පරිදි සිදු නොවේ. මෙම දිනවල ශ්‍රී ලංකාවේ පාරිසරික ආර්ද්‍රතාවයද 95% ක් පමණ වැඩි අගයක් ගනී.\nඅධික උෂ්ණත්වය ඇතැම් පුද්ගලයිනට සමහර විට අහිතකර බලපෑම් ඇති කලහැකිය. ළදරුවන්, අවුරුදු 4 ට අඩු ළමයින්, අවුරුදු 65 ට වැඩි වයස්ගත පුද්ගලයින්, තරබාරු පුද්ගලයින් , අධික ලෙස කය වෙහෙසවන අය සහ රෝගී පුද්ගලයින් විශේෂයෙන් ප්‍රවේසම් වීම වැදගත්ය.\n\nපවත්නා උණුසුම් කාලගුණයෙන් වියහැකි අයහපත් ශාරීරික බලපෑම් අවම කරගැනීමට වැඩියෙන් ජලය පානය කිරීම ප්‍රධානතම පියවරයි. අධිකව කය වෙහෙසවන ක්‍රියාවලදී, සාමාන්‍යයෙන් පිපාසාව සංසිදවා ගැනීමට බොන වතුර ප්‍රමාණයට වඩා වැඩි වතුර ප්‍රමාණයක් බීම අවශ්‍යය. එලෙස කය වෙහෙසවන අවස්ථා වලදී පැයකට වතුර විදුරු 2 ත් 4 ත් ප්‍රමාණයක් ගැනීම සුදුසුය. මෙය විශේෂයෙන්ම ළමයිනට සහ වයස්ගත වුවනට අත්‍යවශ්‍යය. ආහාර වලට සාමාන්‍ය පරිදි එකතු කරන ලුණු මගින් අවශ්‍ය කරනු ලබන ලවන ප්‍රමාණය ලැබෙනු ඇත.\n\nසෑම තරාතිරමක පුද්ගලයින්, විශේෂයෙන් ළමයින්, ශරීරයට දරා ගත හැකි මට්ටමට පමණක් කය වෙහෙසවිම කල යුතුය. ශාරීරික ව්‍යායාමයන් උදැසනට හෝ සවස් කාලයට කිරීම නිර්දේශ කෙරේ. ශාරීරික ව්‍යායාම කරන පුද්ගලයින් විටින් විට ව්‍යායාම නතර කර සෙවන ඇති ස්ථානයක විවේක ගැනීම අත්‍යවශ්‍ය ය.\n\nළමයින් සහ අනෙකුත් පුද්ගලයින් හැකි සෑම විටම ගෘහස්ථව හෝ ආවරණ සහිත ස්ථාන වල හෝ සෙවන ඇති ස්ථාන වල රැදී සිටීම කල යුතුය. වායු සමීකරණය කල ස්ථානයක් නම් වඩාත් සුදුසුය. විදුලි පංකා ද  භාවිතා කල හැකිය. සිසිල් ජලයෙන් ස්නානය කිරීම හෝ ඇඟ සේදීම මගින් ශරීර උෂ්ණත්වය අඩුකරගත හැකිය. ලා පැහැති, කපු රෙදි වලින් මැසූ ඉහිල් ඇඳුම් ඇඳීම සුදුසුය. සිරුර වැසීමට ප්‍රමාණවත්  අවම ඇඳුම් ඇඳීම ද වැදගත්ය. සිරුර හිරු රශ්මියෙන් ආරක්ෂා කර ගැනීමට තොප්පියක් පැළඳීම ත් , කුඩයක් භාවිතා කිරීමත් සුදුසුය.\n\n\n\n\n\nමෙවැනි කාලගුණ තත්වයකදී ජනතාව නොකළ යුතු දේ ද තිබේ. උණුසුම් ආහාර හෝ දියර, විශේෂයෙන් උණු තේ  ගැනීමෙන් වැළකිය යුතුය. ඔවුන් වෙනත් අධික රස්නය ට හෝ හිරු රශ්මියට නිරාවරණය නොවිය යුතුය. මනා වාතාශ්‍රයක් නොමැති කාමර තුල හෝ ස්ථානවල නොසිටිය යුතුය. මධ්‍යසාර, අධික සීතල හෝ පැණි රස බීම පානය ඉතා අහිතකරය.\n\nජනතාව වඩාත් කල්පනාකාරී විය යුතු අවස්ථා ද ඇත. යම් පුද්ගලයෙකු කය වෙහෙසවන අවස්ථාවකදී, අධික තෙහෙට්ටුවක්, පපුවේ ගැස්මක් හෝ හුස්ම ගැනීමේ අපහසුතාවක් ඇති වේ නම්, වහාම එම ක්‍රියාවලිය නවතා සෙවන ඇති හෝ සිසිල් ස්ථානයක  විවේක ගත යුතුය. තමන්ට හිසේ බර ගතියක් හෝ ක්ලාන්තයක් ඇත්නම් අනෙකුත් අයට දන්වා සිටිය යුතුය.\n\nහිරු රශ්මියට සම රතු විය හැකි අතර කසන්නට පුළුවන. ඇතැම් විට පිළිස්සුම් හෝ බිබිලි මතු විය හැකිය. සන් ක්‍රීම් මගින් ඒවා වලක්වා ගත හැකිය. සමේ කැසිලි විශේෂයෙන් බෙල්ලේ, පපුවේ හෝ පියයුරු ආශ්‍රිතව ඇති වේ. සිසිල් ස්ථානවල සිටීමෙන් හා සම සිසිල් ව තබා ගැනීමෙන් ඒවායින් වැළකීමට පුළුවන. දරුවන්ගේ හිරු රශ්මිය නිසා පිළිස්සුම් තුවාල තිබේ නම්, සුදුසුකම් ලත් වෛද්‍යවරයෙකුට පෙන්විය යුතුය.\n\nමස්පිඩු පෙරලීම් ඇතිවිය හැකි අතර එවැනි අවස්ථා වලදී  ලවණ සහිත දියර බීම සහ විවේකිව සිටීම කලයුතුය. සීනි සහිත දියර පානයද කල හැකිය. එහෙත් පැයක් ඇතුලත යථා තත්වයට පත් නොවේ නම්, වෛද්‍යවරයෙකු වෙත යා යුතුය.\n\nඅධික උෂ්ණත්වය නිසා සමහරුනට තාප අඝාත (heat strokes) ඇති වීමට පුළුවන. ශරීරයට උෂ්ණත්වය පාලනය කරගත නොහැකිව ගොස් මොළයට සහ ස්නායු පද්ධතියට හානි වීම නිසා තාප අඝාත ඇතිවේ.  තාප අඝාත ශ්‍රී ලංකාවේ ඉතා විරලය.\n\nවිශේෂ අවදානම් කාණ්ඩ වල පුද්ගලයින් අධික උණුසුම් කලගුනයකදී වඩා පරිස්සම් විය යුතුය.\nළදරුවන්, අවුරුදු 4 ට අඩු ළමයින් සහ  අවුරුදු 65 ට වැඩි වයස්ගත පුද්ගලයින් උෂ්ණත්ව වෙනස් වීම් වලට ඉතාම සංවේදී අතර තම ශරීර උෂ්ණත්වය නියතව තබා ගැනීම සඳහා අනුන් මත යැපේ .\nතරබාරු අයගේ සම යටින් ඇති තෙල් ස්තරය නිසා පහසුවෙන් ශරීර උෂ්ණත්වය අඩු කරගත නොහැකිය.\nළදරුවන්ට  සැහැල්ලු ඇඳුම් අන්දවා සිසිල් ස්ථාන වල තබා ගෙන නිතර නිතර දියර ලබා දිය යුතුය.ඔවුනට උණුසුම් ආහාර හෝ දියර නොදිය යුතුය.\n\nබුද්ධිමත්ව කටයුතු කිරීමෙන් සහ නිසි වෛද්‍ය උපදෙස් පිළිපැදීම මගින් මෙවැනි අධික උෂ්ණත්ව කාලගුණයකදී විය හැකි අහිතකර සෞඛ්‍ය  බලපෑම් පහසුවෙන්  වලකා ගත හැකිය.\n",
    "URL": "https://www.gossiplankanews.com/2020/02/hot-temperature-tips.html\n",
    "Category": "N/A",
    "comments": [
        {
            "comment": " සිරුර වැසීමට ප්‍රමාණවත් අවම ඇඳුම්. සමහර ආයතන ප්‍රධානීන්ගේ බකපණ්ඩිත නීති නිසා ගොඩක් කාන්තාවන්ට රාජකාරි කිරීමට සාරි ඇඳීමට සිදුව තිබෙනවා. මේ වගේ රස්නෙ දවස්වල යාර 6ක රෙදි ඇඟ වටේ ඔතාගෙන ඉන්න බෑ. කපු රෙදි සාරි ගන්න හැමෝටම වත්කමක් ඇත්තෙත් නෑ. ඒසී තියා ෆෑන්වත් නැති කාර්යාලත් මේ රටේ ඕනතරම් තියෙනවා. තවත් මෙවැනි නොමනා නීති වෙනස් කරන්න පාලකයන්ට උවමනාවකුත් නෑ. ඔවුන් බහුතරයක් පිරිමි. බලයේ ඉන්න සාරි අඳින කාන්තාවන් යන්නෙත් ඒසී වාහනවල. ඇයි තවත් මේ කාර්යක්ෂමබව අවම කරන , ඇඳන් ඉන්න තියා අඳින්නත් අපහසු ඇඳුම් මේ රටේ භාවිතා කරන්නෙ? ",
            "likes": "+23"
        },
        {
            "comment": " කපිල සර්, අපේ ලොකු කෙලීගෙ ලමයි දෙන්න මේ දවස් වල ස්පෝට් මීට් එකට පුරුදු වෙනවා ... ඕක ගැන අධ්‍යාපන අමාත්‍යාංශයත් එක්ක කතාකලොත් නරකයිද ? ",
            "likes": "+23"
        },
        {
            "comment": " E madiwata gon harak Tai daagena iskole enna kiyanawa ",
            "likes": "+12"
        },
        {
            "comment": " Mamanam upan hetiyen me dawaswela gedara inne ! ",
            "likes": "+1"
        },
        {
            "comment": " 11-3 කාලය ඇතුලත බාහිර ක්‍රියාකාරකම් නවත්වන්න කියලා තියෙන්නේ. ",
            "likes": "+3"
        },
        {
            "comment": " Well... this is the only patchwork ... the real cause is cutting trees and destroying forests ... As usual, lets not address the real problem and do temp solutions ... sad ... ",
            "likes": "0"
        },
        {
            "comment": " Api nam burkawen wahan inne ",
            "likes": "-1"
        },
        {
            "comment": " බඩු මිල නිසා ඇගේ උනුසුම වැඩි වෙනවා. ඡන්ද උනුසුම ත් එනවා ",
            "likes": "+7"
        },
        {
            "comment": " why don't to introduce a objective method of assessing the risk. think of WBGT or any other Heat Stress indices. equipment are not very costly. Then through MOH, necessary warning can be issue using this Equipment.. http://www.extech.com/categories/heat-index-meters ",
            "likes": "+2"
        },
        {
            "comment": " Thank you for sharing ",
            "likes": "+2"
        },
        {
            "comment": " Dr, obawath KIYANNAKO USHNATHWAYA PAALANAYA KARANNA KADOLAANA SAHA GAHA KOLA WANA VINASHAYA NATHARA KARANNA KIYALA ....PRADHANA HETHUWA EKANE ... ",
            "likes": "+1"
        },
        {
            "comment": " සාරි ඇන්දිල්ල ",
            "likes": "0"
        },
        {
            "comment": " රනිල් මැතිදා නැති අඩුව. ",
            "likes": "-3"
        }
    ]
}