{
    "Source": "https://www.gossiplankanews.com/",
    "Timestamp": "8/31/2023 01:29:00 PM",
    "Headline": "\nගුවන් තහනම් පනවා තිබූ අයෙක් ආගමන විගමන කවුලු මගහැර යානයට ගොස් ඉන්දියාවටත් ගිහින්\n",
    "News Content": "\nශ්‍රී ලංකාවේ අධිකරණ දෙකක් මගින් ගුවන් ගමන් තහනම් පනවා තිබූ පුද්ගලයකු , කටුනායක ගුවන් තොටුපොළ ආගමන විගමන කවුළුව මග හරිමින් ඉන්දියාවට පලා යමින් සිටියදී ඔහු ගමන් කළ ගුවන් යානය තුළ රඳවාගෙන ඊයේ (30දා) උදෑසන ආපසු ගෙන්වා ගැනීමට ආගමන විගමන නිලධාරීන් සමත් වී තිබේ. මොහු යාපනය ප්‍රදේශයේ පදිංචි අයෙකි . ඔහුට එරෙහිව යාපනය දිස්ත්‍රික්කයේ පේදුරුතුඩුව සහ මල්ලාකම් මහෙස්ත්‍රාත් අධිකරණ මගින් රටින් පිටවීම තහනම් කරමින් ගුවන් ගමන් තහනම් දෙකක් පනවා තිබුණි .ඔහු ගුවන් යානය පිටත්වීමට ආසන්න වනවිට ගුවන් තොටුපොළ ආගමන විගමන කවුළු වෙත පැමිණ , නිලධාරීන්  කිසිවෙකු නොමැති ස්ථානයක් බලා , ඒ අතරින් රිංගා ගොස් තිබේ . මේ බැව් ආගමන විගමන නිශ්කාශන කටයුතු කර ගැනීමට පැමිණ සිටි ඔස්ට්‍රේලියානු ජාතික කාන්තාවක් විසින් දැක, ඒ බැව් ආගමන විගමන නිලධාරීන් වෙත දැනුම් දී ඇත.  \n ඒ අනුව එම කාන්තාව සමග ආගමන විගමන නිලධාරීන් මෙම පුද්ගලයා සොයා ගිය ද ඔහු ඒ වනවිට අදාළ ගුවන් යානය වෙත ගොස් තිබුණි .පසුව මෙම නිලධාරීන් ප්‍රධාන ආගමන විගමන නිලධාරීවරයා හට මේ බැව් පවසා , ගුවන් තොටුපොළ ආරක්ෂක කැමරා පද්ධතිය නිරීක්ෂණය කර, මොහුගේ ගුවන් ගමන් බලපත්‍රය සහ ගුවන් ප්‍රවේශ පත්‍රය පරිගණක පද්ධතිය මගින් ලබා ගෙන පර්ක්ෂා කිරීමේදී , මොහු ගුවන් ගමන් තහනම් දෙකක් ඇති පුද්ගලයකු බවට කරුණු අනාවරණය වී තිබේ . කටුනායක ගුවන් ගමන් පාලන මෙහෙයුම් මැදිරිය අමතා මේ තොරතුරු දැනුම් දී ඇති අතර, ඒ වනවිටත් මෙම ගුවන් යානය ශ්‍රී ලංකා ගුවන් සීමාවෙන් ඉන්දීය ගුවන් සීමාවට ඇතුළු වී තිබුණි. \n පසුව කටුනායක ගුවන් තොටුපොළ ශ්‍රී ලන්කන් ගුවන් මෙහෙයුම් කළමනාකරු මගින් මේ පිළිබඳ , මෙම ගුවන් යානයේ ප්‍රධාන ගුවන් නියමුවා, ඉන්දියාවේ මුම්බායි නුවර ගුවන් තොටුපොළ මෙහෙයුම් කළමනාකරු සහ එරට ගුවන් ගමන් මෙහෙයුම් පාලන මැදිරිය දැනුවත් කිරීමටද පියවර ගෙන ඇත .ඒ අනුව මෙම ගුවන් මගියා ඊයේ (30දා) ඉන්දියාවේ මුම්බායි සිට පැමිණි ශ්‍රී ලන්කන් ගුවන් සේවයේ ගුවන් යානයකින් ආපසු රැගෙන විත් කටුනායක ආගමන විගමන නිලධාරීන් වෙත භාර දීමට පියවර ගෙන තිබුණි .මෙම ගුවන් මගියා ගුවන් තොටුපොළ විගමන කවුළුව වෙත නොපැමිණිය ද ඔහුගේ ගුවන් ගමන් බලපත්‍රයෙහි කටුනායක ගුවන් තොටුපොළ ආගමන විගමන ව්‍යාජ මුද්‍රාව සටහන් වී තිබුණි. එහිදී අත්අඩංගුවට ගත් ගුවන් මගියා පිළිබඳ වැඩිදුර විමර්ශන කටයුතු සඳහා කටුනායක ගුවන් තොටුපොළ අපරාධ පරීක්ෂණ දෙපාර්තමේන්තු නිලධාරීන් වෙත භාර දීමට පියවර ගෙන ඇත . මෙම අත්අඩංගුවට ගැනීම සහ මේ පිළිබඳ වැඩිදුර විමර්ශන කටයුතු ප්‍රධාන ආගමන විගමන නිලධාරී එන්.කේ.ගුරුගේ මහතාගේ උපදෙස් සහ අධීක්ෂණය යටතේ ආගමන විගමන නිලධාරීන් වන පී.ආර්.සේනානායක , කේ.ඒ.එන්. ජී.බණ්ඩාර, පී.ඒ.සී.පී.පතිරාජ සහ ඩී.එම්. සී.ජේ.දසනායක යන මහත්වරුන් විසින් සිදු කර ඇත.    කටුනායක -ටී.කේ.ජී.කපිල \n",
    "URL": "https://www.gossiplankanews.com/2023/08/katunayake-passenger-pass.html\n",
    "Category": "N/A",
    "comments": [
        {
            "comment": " High security තියෙන airport එකෙන් රිංගුවෙ කොහොමද? ",
            "likes": "+38"
        },
        {
            "comment": " ලංකාවේ උන් කොහොමත් හොර වැඩවලට හරි දක්ෂයි. ලොක්කො පොඩ්ඩො කියල වෙනසක් නෑ කොහෙන් හරි හිලක් තිබ්බොත් ඒක අස්සෙන් රිංගන්න නම් ඔස්තාර්ලා. ",
            "likes": "+17"
        },
        {
            "comment": " ඌට තනියෙන් ඔච්චර හපන්කමක් කරන්න බැහැ. සල්ලි වලට අම්ම විකුණන එවුන් හැම තැනම. ",
            "likes": "+21"
        },
        {
            "comment": " ආගමන විගමන කට්ටියට ඉල්ලපු ගාන නොදී මාරුවෙලා වගේ.. ",
            "likes": "+10"
        },
        {
            "comment": " ඒක ගැලපෙන්නෙ නෑනෙ. ඉල්ලපු ගාන නොදුන්නනම් නවත්තන්නෙ ඕනෙ. ",
            "likes": "+4"
        },
        {
            "comment": " ඕස්ට්‍රේලියන් lady නැත්නම් ඌට ඕන් දිහාට ගිහින්, කොහොමද අපේ ආගමන විගමන කට්ටියගෙ වැඩ ",
            "likes": "+9"
        },
        {
            "comment": " කොරියාවේ ඉදන් එන උන් අතරත් ඔය වගේ උන් ඉන්නවා. මොබයිල්ෆෝන් විස්කි සමහර කෑම වර්ග වගේ ඒවා තොග පිටින් අරන් ඇවිත් අඩුවට මෙහෙ විකුණන. එකෙක් බොරු අඩියක් ගහපු පෙට්ටියක බෝතල්ම සෑහෙන ගානක් ගෙනාවා. අවුරුදු ගානකට කලින්. බෝතලේට දහදාහ ගානේ විතර තියන් විකුණන්න ඇති. දැන් නම් ස්කෑනර් නිසා බැරිද දන්නෙ නෑ. හැබැයි මේ ඔක්කොම ගෙදර අයට කන්න, ගෙදර මිනිස්සුන්ට පාවිච්චියට ගෙනාපු බඩු වෙනවා මාට්ටු වුණාම. ඒ අතරෙ අපි ලංකාවේ ඉදන් ගහන්න තියෙන හැම බද්දම ගහපු කඩකාරයොත් උපරිම ලාබ තියන් විකුණන බඩු ගන්නවා. ",
            "likes": "+1"
        },
        {
            "comment": " ඔබ කියන කාරණය ඇත්ත වෙන්න පුළුවන්. මම කිව්වේ නිලධාරීන් ගැන නෙවෙයි. රටේ සාමාන්‍ය මිනිස්සු ගැන. විදේශ රටක සාමාන්‍ය දේවල් ලංකාව ඇතුළේ අසාමාන්‍ය ලෙස ගනන්. බදු සහ වෙළඳ ලාභය නිසා. ඒවගේම රට ඉදන් එන අයගෙනුත් සැලකිය යුතු පිරිසක් හොඳ ගේම් දෙනව කියන එකත් මතක් කළේ. ",
            "likes": "0"
        },
        {
            "comment": " Nothing illegal is impossible in this country- Just find the right contact. ",
            "likes": "+2"
        },
        {
            "comment": " inside job. how much bribe? ",
            "likes": "+1"
        },
        {
            "comment": " ඔස්ට්‍රේලියන් ගැණිටත් ඕන නැති මගුලක් නෑ. ",
            "likes": "-3"
        }
    ]
}