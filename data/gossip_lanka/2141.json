{
    "Source": "https://www.gossiplankanews.com/",
    "Timestamp": "2/27/2020 03:30:00 PM",
    "Headline": "\nහොරණ ත්‍රීරෝද රියැදුරා මරා දැමූ ඝාතකයන් ගැන තොරතුරු හෙළිවෙයි.\n",
    "News Content": "\n\n\n\nහොරණ ඉලිඹ ප්‍රදේශයේදී ත්‍රීරෝද රියැදුරකුට වෙඩි තබා ඝාතනය කර තවත් ත්‍රීරෝද රථ රියැදුරකුගේ නිවෙසට මෙන්ම ත්‍රීරෝද රථයට වෙඩි තැබීමේ සිද්ධියේ සැකකරුවන් සම්බන්ධයෙන් හා ඝාතනයට යොදාගත් ගිනි අවිය සම්බන්ධයෙන් වැදගත් තොරතුරු රැසක් විමර්ශනවලදී හෙළි වී ඇතැයි උසස් පොලිස් \nනිලධාරියකු පැවැසීය.\n\nඝාතකයන් හොරණ ඉලිඹ කොස්වත්ත පාරේ පදිංචිව සිටි 32 හැවිරිදි වන්නිගේ හේමන්ත චතුරංග නමැති ත්‍රීරෝද රියැදුරුට වෙඩි තබා ඝාතනය කර තිබූ අතර, ඉලිඹ කන්දේකඩේ ප්‍රදේශයේ පදිංචි අනුර රණසිංහ නමැති ත්‍රිරෝද රියැදුරුගේ නිවස ඉදිරිපිටට ගොස් ඔහුගේ ද නම පවසා අඬගසා ඔහු පිටතට නොපැමිණි බැවින් වෙඩි ප්‍රහාර රැසක් එල්ලකර පලාගොස් තිබූ බව පොලිසිය කියයි.\n\n\n\n\n\nමීට මාස දෙකකට පමණ පෙරත් එම ප්‍රදේශයේ වැටලීමක් කළ පොලිස් විශේෂ කාර්ය බළකා නිලධාරීන් තියුණු ආයුධ රැගෙන යතුරුපැදිවලින් ගමන් කරමින් ප්‍රදේශවාසීන් බිය වද්දමින් සැරීසැරූ කල්ලියක් අත්අඩංගුවට ගෙන රිමාන්ඩ් භාරයට පත් කර තිබිණි.\n\nඑම පුද්ගලයන් සම්බන්ධයෙන් පොලිස් විශේෂ කාර්ය බළකායට ඔත්තු ලබාදුන් බවට සැකයෙන් මෙම ඝාතනය සිදු කර ඇති බවට මේ වන විට සිදුකළ පරීක්ෂණ වලදී තහවුරු වී ඇතැයි පොලිස් නිලධාරියා පැවැසීය.\n\nඒ සඳහා එම කණ්ඩායමේ කිහිපදෙනකු සහභාගී වී ඇතැයිද ගිනි අවිය සපයාගෙන ඇත්තේ මේ වනවිට මත්කුඩු චෝදනාවකට සිරගතව සිටින අන්ධ පුද්ගලයකු හරහා යැයිද තොරතුරු ලැබී ඇතැයි උසස් පොලිස් නිලධාරියා කීය.\n\n\n\n\n\nදිවි බේරාගත් ත්‍රීරෝද රථ රියැදුරුට දින කිහිපයකට පෙරදී ලද බව කියන තර්ජනාත්මක දුරකථන ඇමතුම හා මේ වන විට සිදු කර තිබෙන විමර්ශනවලදී ලද තොරතුරු අනුව තවදින කිහිපයක් තුළදී ඝාතනයට පැමිණි සැකකරුවන් අත්අඩංගුවට ගැනීමට හැකියාව බොහෝ දුරට තිබෙන බවත් හෙතෙම වැඩිදුරටත් පැවැසීය.\n\nඝාතනයට ලක්වූ රියැදුරුට වෙඩි තැබීමෙන් පසු ඔහු නිශ්චිත ලෙස ඝාතනය වී ඇත්දැයි දැන ගැනීම සඳහා වෙඩි තැබීමට පැමිණි පුද්ගලයකු යතුරුපැදියකින් එම ස්ථානයට පැමිණ තොරතුරු සොයා පිටව ගොස් ඇති බව පොලිස් ආරංචි මාර්ග සඳහන් කරයි.\n\nසැකකරුවන් අත්අඩංගුවට ගැනීම සඳහා හොරණ පොලීසියට අමතරව කොළඹ අපරාධ කොට්ඨාසයද පරීක්ෂණ පවත්වයි.\n\n-එම්.සී.පෙරේරා-\n",
    "URL": "https://www.gossiplankanews.com/2020/02/horana-three-wheel-murder.html\n",
    "Category": "N/A",
    "comments": [
        {
            "comment": " පාතාලෙ කම්මුතුයි, කුඩු ලොක්කො කම්මුතුයි වගේ කට්ටියක් කියනව ඇහුන වගේ මතකයි.... හීනයක් වෙන්න ඇති මයෙ හිතේ ",
            "likes": "+88"
        },
        {
            "comment": " රට පාතාලෙට ම බාර දීපල්ලකෝ පාලනය කරන්න බැරිනම්. නීතිය ක්‍රියාත්මක කරන්න බැරි නම්.. එතකොට හැමෝටම ආයුද සන්නද්දව හිටිය හැකිනේ.  මොන ප යන්නද්ද යකෝ මේක​. ",
            "likes": "+56"
        },
        {
            "comment": " කෝ අර කට හැකර ගොං තඩියා විදුර වික්‍රමනායක කියන හරක් හොරා කතාවනම් දෝලාවෙන් ඒරියා එක කොන්ට්‍රෝල් කරගන්න බැහැ. ",
            "likes": "+40"
        },
        {
            "comment": " එම පුද්ගලයන් සම්බන්ධයෙන් පොලිස් විශේෂ කාර්ය බළකායට ඔත්තු ලබාදුන් බවට සැකයෙන් මෙම ඝාතනය සිදු කර ඇති බවට මේ වන විට සිදුකළ පරීක්ෂණ වලදී තහවුරු වී ඇතැයි පොලිස් නිලධාරියා පැවැසීය. ",
            "likes": "+26"
        },
        {
            "comment": " bomba gahapu dawaswala gewal okkoma check karane, kadu, pihi, thuwakku okkoma elluwane ? aaye kohomada munta mewa hambune ?? ",
            "likes": "+15"
        },
        {
            "comment": " ගිනි අවිය සපයාගෙන ඇත්තේ මේ වනවිට මත්කුඩු චෝදනාවකට සිරගතව සිටින අන්ධ පුද්ගලයකු හරහා යැයිද තොරතුරු ලැබී ඇතැයි .....  ඇස් නැතිව මෙහෙම නං , ඇස් තිබුනා නං කොහොම තියෙයිද ???? ",
            "likes": "+4"
        }
    ]
}