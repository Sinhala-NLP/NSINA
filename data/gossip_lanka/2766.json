{
    "Source": "https://www.gossiplankanews.com/",
    "Timestamp": "3/31/2021 09:00:00 AM",
    "Headline": "\nහෝමාගම වැඩිහිටි නිවාසයක මියගිය අයගේ මිනිය පරීක්ෂණයක් නැතිව මල් ශාලාවකට යවලා\n",
    "News Content": "\n හෝමාගම පිටිපන ප්‍රදේශයේ පෞද්ගලික මල් ශාලාවකට අවසන් කටයුතු සිදුකිරීම සදහා බාර දුන් මළසිරුරක පශ්චාත් මරණ පරීක්ෂණය සිදු නොකිරීම හේතුවෙන් මළසිරුර පශ්චාත් මරණ පරීණය සිදු කිරීම සඳහා කළුබෝවිල රෝහලට බාරදෙන ලෙස හෝමාගම රෝහලේ හදිසි මරණ පරීක්ෂක චින්තක උදය කුමාර මහතා නියෝග කළේය. \n \n  \nමෙසේ මියගොස් ඇත්තේ හෝමාගම පිටිපන වැඩිහිටි නිවාසයක නේවාසිකව සිටි වයස අවුරුදු 59 ක පිරිමියෙකි. ඔහු ඉකුත්  (28) හෝමාගම පිටිපන වැඩිහිටි නිවාසයක් තුළදී මියගොස් ඇති අතර වැඩිහිටි නිවාසයේ පාලකවරයා විසින් මළසිරුර අවසන් කටයුතු සිදුකිරීම සදහා එම ප්‍රදේශයේම පෞද්ගලික මල් ශාලාවකට බාර දෙනු ලැබීය. අනතුරුව මියගිය අයගේ මරණ සහතිකය ලබාගැනීමට පැමිණි අවස්ථාවේද එම මළසිරුර සම්බන්ධව පශ්චාත් මරණ පරික්ෂණය සිදුකර නොමැති බවට තොරතුරු අනාවරණය විය. ඒ අනුව එම මළසිරුර පශ්චාත් මරණ පරීක්ෂණය සඳහා කළුබෝවිල ශික්ෂණ රෝහලට යොමුකර ඇති අතර මරණ පරික්ෂණ වාර්තාව අනුව ඉදිරි පරීක්ෂණ කටයුතු සිදුකරන බව හෝමාගම හදිසි මරණ පරීක්ෂක චින්තක උදය කුමාර මහතා පැවසීය. (හෝමාගම ප්‍රියන්ත ජයලත්) \n",
    "URL": "https://www.gossiplankanews.com/2021/03/homagama-incident.html\n",
    "Category": "N/A",
    "comments": [
        {
            "comment": " මේ දිනවල කොට්ටාව, හෝමාගම ප්‍රදේශ වල මළගෙවල් වලට රාත්‍රියට පැමිණෙන මරණ පරීක්ෂක වරුන් සහ මහජන සෞඛ්‍ය පරීක්ෂක වරුන් කියන පිරිසක් අල්ලස් ලබා ගැනීමේ ක්‍රියාවලියක නිරත වෙයී. මා දන්නා කොට්ටාවේ පස් අවුරුද්දක් පමණ අසනීපව නිවසේ මියගිය අයෙකුගේ නිවසට පැමිණි බීමත් මරණ පරීක්ෂක වරයෙක් සහ මහජන සෞඛ්‍ය පරීක්ෂක වරයෙක් එම නිවසේ අසරණ මරණකරුගේ බිරිදගෙන් සහ දියණියගෙන් ලොකු අල්ලසක් ලබා ගෙන ඇත්තේ පශ්චාත් මරණ පරීක්ෂනයක් සිදු කළ යුතු බවත්, ඒ සඳහා දින කීපයක් (කොරෝනා නිසා) ගත වෙන බවත් පවසා ඔවුන් බිය ගැන්වීමක් සිදු කෙරීමෙන් පසුවයී. ",
            "likes": "+3"
        },
        {
            "comment": " මේක ඇත්තක් නම් මුන්ව පන පිටින් එල්ලන්න ඕනෑ. ",
            "likes": "+1"
        }
    ]
}