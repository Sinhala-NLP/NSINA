{
       "Source": "hirunews",
       "Timestamp": "Wednesday, 07 September 2022 - 18:39",
       "Headline": "ළමා මන්දපෝෂණ විවාදය අවසානයි - ආණ්ඩු පාර්ශවයෙන් පිළිතුරු කතාවක් නෑ - සභාව නිමා වනවිට සිටියේ 225න් හයක් පමණයි",
       "News Content": "මෙරට ළමා පරපුර දැඩි මන්දපෝෂණයෙන් පෙළෙන බව ජාත්‍යන්තර යුනිසෙෆ් ආයතනය නිකුත් කළ නිවේදනයක පසුගියදා සඳහන් වුණා.\nඑම වාර්තාව අනුව ශ්‍රී ලංකාව ළමා මන්දපෝෂණය ඉහළම රටවල් අතරින් ලෝකයේ 6 වැනි ස්ථානය හිමි කරගෙන ඇති බවයි සඳහන් වුණේ.\nමේ පිළිබඳව දින දෙකක පාර්ලිමේන්තු විවාදයක් පැවැත්වීමට තීරණය කෙරුණේ උද්ගතව ඇති මෙම තත්ත්වය මෙරට හෙට දවසේ දරු දැරියන් ගේ අනාගත සෞක්‍ය පිළිබඳව බරපතල අනතුරු ඇඟවීමක් ලෙස සලකමින්.\nකෙසේ වෙතත් දින දෙකක් පුරා පැවති මෙම පාර්ලිමේන්තු විවාදය අද සවස නිමාව දුටුවා.\nකණගාටුවට කරුණ වන්නේ මෙරට ළමා පරපුර ඉදිරියේ බරපතල අනතුරක් දිස්වන මේ මොහොතේ රට කරවන පාර්ලිමේන්තු සභා ගර්භය තුළ මෙම විවාදය අවසන් කරන අවස්ථාවේ එයට පිළිතුරු කතාවක් සැපයීම සඳහා රජය පාර්ශවයෙන් කිසිදු වගකිව යුතු ඇමතිවරයෙක් නොසිටීමයි.\nසභාව කල් තැබෙන අවස්ථාවේදී නැගී සිටී මාතලේ දිස්ත්‍රික් පාර්ලිමේන්තු මන්ත්‍රිනී රෝහිණී කවිරත්න මේ තත්ත්වය පෙන්වා දුන් අතර ඇය ඒ පිළිබඳව ඇයගේ කණගාටුව සහ දැඩි අප්‍රසාදය ද පළ කළා.\nමෙහිදී මුලසුනේ සිටි වීරසුමන වීරසිංහ පාර්ලිමේන්තු මන්ත්‍රීවරයා සඳහන් කළේ උද්ගතවී ඇති තත්ත්වය සම්බන්ධයෙන් පක්ෂ නායකයන්ගේ රැස්වීමේදී සාකච්ඡා කර තීරණයක් ගන්නා බවයි.\nඒ පිළිබඳව කතානායක වරයා දැනුවත් කරන බවත් ඔහු කියා සිටියා.\nමීට අමතරව අද පාර්ලිමේන්තු සභා ගර්භයේ වැඩකට කටයුතු නිමා වන අවස්ථාව වන විට සභා ගර්භය තුළ රැඳී සිටියේ ආණ්ඩු පක්ෂයේ මන්ත්‍රීවරයෙක්, මන්ත්‍රීවරියක් සහ රෝහිණී කවිරත්න ඇතුළු විපක්ෂයේ මන්ත්‍රීවරුන් සිවු දෙනකු පමණයි.\nමේ අතර පාර්ලිමේන්තු ආරංචි මාර්ග සඳහන් කරන්නේ සභා ගර්භයේ වැඩ කටයුතු නිමා වන අවස්ථාවේදී ජොන්ස්ටන් ප්‍රනාන්දු, මහින්දානන්ද අලූත්ගමගේ, තිස්ස කුට්ටිආරච්චි, ලොහාන් රත්වත්තේ ඇතුලූ රජය නියෝජනය කරන මැති ඇමතිවරුන් 12 කට අධික ප්‍රමාණයක් පාර්ලිමේන්තු ආපන ශාලාවේ රැඳී සිටි බවයි.\nරටේ දරු දැරියන්ගේ අනාගතය සම්බන්ධයෙන් බරපතල ගැටලුවක් නිර්මාණයය වී තිබියදී ඒ සම්බන්ධයෙන් සිදු කෙරෙන කතා බහට කන් දීමට හෝ රජය පාර්ශවයෙන් මෙම ගැටළු විසඳාගැනීම සඳහා ඉදිරිපත් කෙරෙන යෝජනා පිළිබඳව සාකච්ඡා කිරීමට හෝ මහජන ඡන්දයෙන් පාර්ලිමේන්තුවට පත් වී පැමිණෙන මහජන නියෝජිතයින්ට හැඟීමක් නොමැත්තේ රටේ අවාසනාවට නොවේද?",
       "URL": "https://www.hirunews.lk/314802/ළමා-මන්දපෝෂණ-විවාදය-අවසානයි-ආණ්ඩු-පාර්ශවයෙන්-පිළිතුරු-කතාවක්-නෑ-සභාව-නිමා-වනවිට-සිටියේ-225න්-හයක්-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=884"
}