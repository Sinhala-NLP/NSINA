{
       "Source": "hirunews",
       "Timestamp": "Thursday, 01 September 2022 - 13:28",
       "Headline": "කලකට පසු හිටපු අගමැති මහින්ද පොහොට්ටු සාමාජිකයින් අමතයි - මහබැංකු අධිපතිගේ සම්මන්ත්‍රණය උණුසුම් වේ",
       "News Content": "මැයි 09 වනදා ඇතිවු කලහකාරී සිද්ධියෙන් පසු හිටපු අග්‍රාමාත්‍ය මහින්ද රාජපක්ෂ ඊයේ පළමු වරට ශ්‍රී ලංකා පොදුජන පෙරමුණේ රැස්වීමකට එක්ව තිබෙනවා.\nබත්තරමුල්ලේ පිහිටි එම පක්ෂ මුලස්ථානයේ දී මෙම රැස්වීම පැවති බවයි වාර්තා වන්නේ.\nහිටපු අග්‍රාමාත්‍ය මහින්ද රාජපක්ෂගේ ප්‍රධානත්වයෙන් එම රැස්වීම පවත්වා තිබෙනවා.\nවත්මන් දේශපාලන තත්ත්වය සහ පොහොට්ටුවේ ඉදිරි කටයුතු පිළිබදව මෙහිදි දැනුවත් කර ඇති අතර ඊට හම්බන්තොට සහ කුරුණෑගල දිස්ත්‍රික් ප්‍රධානීන් ද එක්ව සිටියා.\nපක්ෂ මහලේකම් නීතිඥ සාගර කාරියවසම්, පාර්ලිමේන්තු මන්ත්‍රීවරුන් වන රෝහිත අබේගුණවර්ධන, ජොන්ස්ටන් ප්‍රනාන්දු, නාමල් රාජපක්ෂ, ඇතුළු පොදුජන පෙරමුණ මන්ති්‍රීවරුන් සහ නියෝජිතයින් එක්ව සිටියා.\nමේ අතර, පාර්ලිමේන්තු මන්ත්‍රීවරුන් සදහා වැඩමුළුවක් මහබැංකු අධිපති ආචාර්ය නන්දලාල් වීරසිංහගේ සහභාගිත්වයෙන් පාර්ලිමේන්තු සංකීර්ණයේදි ඊයේ පවත්වා තිබෙනවා.\nඑය උණුසුම් මුහුණුවරක් ගෙන ඇත්තේ මහබැංකු අධිපතිවරයා තමන් අධිපතිධූරය භාරගන්නා අවස්ථාවේදි මහබැංකුවේ ඩොලර් සංචිතය ඇමරිකානු ඩොලර් මිලියන 20 දක්වා පහත වැටි තිබු බවට ප්‍රකාශ කිරීමෙන් පසු ඒ සම්බන්ධයෙන් විපක්ෂයේ ප්‍රධාන සංවිධායක පාර්ලිමේන්තු මන්ති්‍රී ලක්ෂමන් කිරිඇල්ල ප්‍රශ්න කිරීමත් සමගයි.\nමුදල් බලය ඇති පාර්ලිමේන්තුවට ඒ පිළිබද ,හිටපු මහබැංකු අධිපතිවරුන් හෝ වත්මන් අධිපතිවරයා දැනුවත් නොකළේ මන්දැයි ලක්ෂන් කිරිඇල්ල මන්ත්‍රීවරයා විමසා ඇති අතර මහබැංකුව පාර්ලිමේන්තුවට නිකුත් කළ කිසිදු නිල ලේඛනයක මේ සම්බන්ධයෙන් සදහන් වී නොතිබුණු බවට ද ප්‍රකාශ කර තිබෙනවා.\nඊට මහබැංකු අධිපතිවරයා පිළිතුරු ලබා දි ඇති අතර, පසුව කිරිඇල්ල මන්ත්‍රීවරයා රැස්වීමෙන් පිටව ගොස් තිබෙනවා.\nඑසේම, සමගි ජනබලවේගයේ පාර්ලිමේන්තු මන්ත්‍රී අචාර්ය හර්ෂ ද සිල්වා ද ආර්ථික අර්බුදය පිළිබද ප්‍රශ්න කර ඇති අතර ආණ්ඩු පක්ෂයේ මන්ත්‍රීවරුන් ඔහුගේ කථාවට බාධා කළ බවයි වාර්තා වන්නේ.",
       "URL": "https://www.hirunews.lk/314284/කලකට-පසු-හිටපු-අගමැති-මහින්ද-පොහොට්ටු-සාමාජිකයින්-අමතයි-මහබැංකු-අධිපතිගේ-සම්මන්ත්‍රණය-උණුසුම්-වේ",
       "Category": "Local News",
       "Parent URL": "https://www.hirunews.lk/local-news.php?pageID=898"
}