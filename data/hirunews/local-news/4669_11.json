{
       "Source": "hirunews",
       "Timestamp": "Thursday, 09 February 2017 - 14:44",
       "Headline": "දකුණ හෙල්ලු ඝාතන කල්ලි නායකයා අත්අඩංගුවට (ඡායාරූප)",
       "News Content": "අම්බලන්ගොඩ ප්‍රදේශයේ සිදුවු පුද්ගල ඝාතන කිහිපයකට සම්බන්ධ ප්‍රධාන සැකකරු සහ ඔහුගේ සහායකයෙකු පොලිස් අත්අඩංගුවට ගෙන තිබෙනවා.\nප්‍රධාන සැකකරු පොඩි ලැසී නමින් හඳුන්වන අයෙක් වන අතර ඔහුගේ වයස අවුරුදු 28 ක්.\nඅත්අඩංගුවට ගෙන ඇති අනෙක් සැකකරු අවුරුදු 22 ක අයෙක් බවයි පොලිසිය සඳහන් කලේ.\nමෙම පුද්ගලයන් දෙදෙනා අද උදෑසන මීටියාගොඩ ප්‍රදේශයේදී මෝටර් රථයකින් ගමන් කරමින් සිටියදී අත්අඩංගුවට ගැනුනා.\nඅත්අඩංගුවට පත්වන විට සැකකරුවන් සතුව තිබී ටී 56 ගිනි අවියක් / කුඩා ගිනි අවියක් සහ හෙරොයින් ග්‍රෑම් 4 ක් සොයාගෙන තිබෙනවා.\nප්‍රධාන සැකකරු රත්ගම ප්‍රාදේශීය සභාවේ  හිටපු සභාපති ඝාතනය කිරීමේ සිද්ධියට ඇප ලබා සිට අධිකරණය මගහැරීම හේතුවෙන් වරෙන්තු ලැබු අයෙක් බව ද සඳහන්.\nඑම ඝාතනයට අමතරව පසුගිය සමයේ අම්බලන්ගොඩ සහ ඇල්පිටිය ප්‍රදේශවල සිදුවු ඝාතනවලට මෙම සැකකරු සම්බන්ධ බවටයි අනාවරණ වී ඇත්තේ.\nදෙසැම්බර් 5 වනදා අම්බලන්ගොඩ මාදම්පේ ප්‍රදේශයේ වෙළඳසැලකදී මව පියා සහ දරුවා ඝාතනය කිරීම ද පොඩි ලැසී නම් සැකකරු විසින් සිදුකර ඇතැයි හෙළිවී තිබෙනවා.\nමෙම සැකකරුගේ මුලිකත්වයෙන් දකුණු පළාතේ සිදුවන හෙරොයින් ජාවාරම් සම්බන්ධයෙන් පොලිසිය වෙත තොරතුරු ලබාදීම මත එම ඝාතනය සිදුකර ඇති බවටයි පොලිසිය සැක කරන්නේ.\nඝාතන කල්ලියට සම්බන්ධ තවත් කිහිප දෙදෙනෙකු අත්අඩංගුවට ගැනීමට මෙහෙයුම් සිදුවන බවයි පොලිසිය කියාසිටියේ.",
       "URL": "https://www.hirunews.lk/154076/දකුණ-හෙල්ලු-ඝාතන-කල්ලි-නායකයා-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4669"
}