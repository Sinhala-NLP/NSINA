{
       "Source": "hirunews",
       "Timestamp": "Monday, 07 December 2020 - 8:13",
       "Headline": "අපේ ජන බල පක්ෂයේ පාර්ලිමේන්තු අසුන ගැන, තීරණයකට රතන හිමි හෙට විශේෂ සාකච්ඡාවක",
       "News Content": "අපේ ජන බල පක්ෂයට හිමි වූ ජාතික ලැයිස්තු මන්ත්‍රී ධුරයෙන් පාර්ලිමේන්තුවට පැමිණෙන්නේ කවුරුන්ද යන්න පිළිබද අවසන් සාකච්ඡාවක් හෙට පැවැත්වීමට නියමිතව තිබෙනවා.\nඒ, පක්ෂයේ සභාපති සමන් පෙරේරා සහ හිටපු පාර්ලිමේන්තු මන්ත්‍රී පූජ්‍ය අතුරලියේ රතන හිමියන් මෙන්ම පූජ්‍ය ගලගොඩඅත්තේ ඥානසාර හිමියන්ගේ ප්‍රධානත්වයෙන්.\nපසුගිය සිකුරාදා ද ඒ සම්බන්ධයෙන් විශේෂ සාකච්ඡාවක් පැවැත්වූ බවයි අපේ ජන බල පක්ෂයේ සභාපති සමන් පෙරේරා කියා සිටියේ.\nමේ අතර, එක්සත් ජාතික පක්ෂයට ද පසුගිය මැතිවරණයෙන් ජාතික ලැයිස්තු මන්ත්‍රී ධුරයක්  හිමි වූ අතර එම මන්ත්‍රී ධුරයෙන් පාර්ලිමේන්තුවට පිවිසෙන්නේ කවුරුන් ද යන්න පිළිබදව මේ වන තෙක් එම පක්ෂය ද අවසන් නිගමනකට පැමිණ නැහැ.\nපක්ෂයේ බොහෝ පිරිසක් පසුගිය දා අත්සන් ලේඛනයක් ඉදිරිපත් කරමින් එහි නායක රනිල් වික්‍රමසිංහට පාර්ලිමේන්තුවට පිවිසෙන ලෙස ආරාධනා කළ ද ඔහු එය ප්‍රතික්ෂේප කළ බවටයි වාර්තා වූයේ.",
       "URL": "https://www.hirunews.lk/256467/අපේ-ජන-බල-පක්ෂයේ-පාර්ලිමේන්තු-අසුන-ගැන-තීරණයකට-රතන-හිමි-හෙට-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=2290"
}