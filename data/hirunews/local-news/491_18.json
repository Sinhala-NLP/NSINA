{
       "Source": "hirunews",
       "Timestamp": "Tuesday, 07 March 2023 - 16:20",
       "Headline": "ඡන්දයට සුදුසු දිනය මැකොස කියයි (වීඩියෝ)",
       "News Content": "පළාත් පාලන ඡන්ද විමසීම අප්‍රේල් මස 25 වනදා පැවැත්වීම වඩා සුදුසු බව මැතිවරණ කොමිෂන් සභාව දිස්ත්‍රික් තේරීම් භාර නිලධාරින්ට දැනුම් දී තිබෙනවා.\nඒ ඡන්ද විමසීම සම්බන්ධයෙන් සාකච්ඡා කිරීමට මැතිවරණ කොමිසම අද පස්වරුවේ රැස්වූ අවස්ථාවේදීයි.\nඒ අනුව නව ඡන්ද විමසීමේ දිනය ලෙස අප්‍රේල් මස 25 වනදා දිස්ත්‍රික් තේරීම් භාර නිලධාරින් විසින් නිවේදනය කරනු ඇති බවයි මැතිවරණ කොමසාරිස් ජනරාල් සමන් ශ්‍රී රත්නායක නිවේදනය කළේ.\nඡන්ද පත්‍රිකා මුද්‍රණයට මුදල් නොදීම හා සෙසු පහසුකම් සම්බන්ධයෙන් පැනනැගුණු ගැටළු හේතුවෙන් මාර්තු 09 වනදා සැළසුම් කළ පරිදි ඡන්ද විමසීම සිදුකළ නොහැකි බවට මැතිවරණ කොමිසම මීට පෙර දැනුම් දුන්නා.\nකෙසේ වෙතත් සමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර ගොනුකළ පෙත්සමක් සළකා බැලීමෙන් අනතුරුව ශ්‍රේෂ්ඨාධිකරණය පසුගියදා මුදල් අමාත්‍යාංශයේ ලේකම්වරයාට තහනම් නියෝගයක් නිකුත් කළේ අයවැයෙන් මෙම වසරේ මැතිවරණ කටයුතු සඳහා වෙන්කර ඇති මුදල් ප්‍රතිපාදන රඳවා ගැනීම වළක්වාලමින්.\nමේ අතර මැතිවරණ කොමිසම රැස්වීමට පෙර අද පෙරවරුවේ ඔවුන්, පක්ෂ නායකයින්, රජයේ මුද්‍රණලයාධිපතිනිය සහ පොලිස්පතිවරයා ඇතුළු පිරිසක් හමුවී සාකච්ඡාවක නිරතවුණා.\nමුදල් අමාතංශයේ ලේකම්වරයාද කොමිසම හමුවට කැඳවා තිබුණද ඔහු අද නොපැමිණෙන බවට ලිඛිතව දැනුම් දී තිබුණා.\nමේ අතර පළාත් පාලන ඡන්ද විමසීම පිළිබඳ විපක්ෂ නායක සජිත් ප්‍රේමදාස ස්ථාවර නියෝග යටතේ අද පාර්ලිමේන්තුවේදී ප්‍රශ්න කළා.",
       "URL": "https://www.hirunews.lk/329251/ඡන්දයට-සුදුසු-දිනය-මැකොස-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=491"
}