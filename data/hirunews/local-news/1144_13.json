{
       "Source": "hirunews",
       "Timestamp": "Wednesday, 25 May 2022 - 14:10",
       "Headline": "ඉන්ධන අර්බුදයෙන් ගුවන් යානාත් නවතියි (වීඩියෝ)",
       "News Content": "ඉන්ධන අර්බුදය මේ වනවිට ගුවන් යානා සඳහා ද බලපා ඇති බවට වාර්තා වනවා.\nඇතැම් ගුවන් යානා මදුරාසි වෙත ගොස් ඉන්ධන ලබා ගෙන ගුවන්ගත වීම සිදු කරන බවටයි ආරංචි මාර්ග සඳහන් කළේ.\nමේ සම්බන්ධයෙන් හිරු ප්‍රවෘත්ති අංශය ගුවන් තොටුපළ සහ ගුවන් සේවා සමාගමේ සභාපති විශ්‍රාමික මේජර් ජෙනරාල් ජී.ඒ. චන්ද්‍රසිරිගෙන් විමසීමක් කළ අතර ඔහු කියා සිටියේ මේ සම්බන්ධයෙන් කිසිවක් ප්‍රකාශ කළ නොහැකි බවයි.\nමේ අතර, කලහකාරී සිදුවීම් හේතුවෙන් දිවයිනේ ඉන්ධන පිරවුම්හල් 40කට වැඩි සංඛ්‍යාවක් මේ වන විට වසා දමා තිබෙනවා.\nඉන්ධන බෙදුම්කරුවන්ගේ සංගමය සදහන් කළේ මේ වන විටත් ඔවුන් ඉන්ධන ඇණවුම් කිරීමෙන් වැළකී සිටින බවයි.\nඉන්ධන අර්බුදයත් සමඟ ඇතැම් ඉන්ධන පිරවුම්හල් අසල පසුගිය දින කිහිපය තුළ උණුසුම් තත්ත්වයන් හට ගත්තා.\nඑවන් පසුබිමකයි පසුගිය දා කැකිරාව - ඉපලෝගම - තිලකපුර ප්‍රදේශයේ පිහිටි ඉන්ධන පිරවුම්හල් හිමියෙකුගේ නිවසට ගිනි තබා තිබුණේ.\nගැටුම්කාරී තත්ත්වයත් සමග ඉන්ධන පිරවුම්හල්වලට ආරක්ෂාව සදහා යුද හමුදාව සහ පොලීසිය ද යෙදවීමට කටයුතු කර තිබුණා.\nකෙසේ වෙතත්, ඇතැම් ඉන්ධන පිරවුම්හල් අසළ ජනතාව තවදුරටත් කලහකාරි ලෙස හැසිරෙන බවයි ඛනිජ තෙල් බෙදුම්කරුවන්ගේ සංගමයේ උප සභාපති කුසුම් සඳනායක හිරු ප්‍රවෘත්ති අංශයට සඳහන් කළේ.\nඑමෙන්ම, පෞද්ගලික තෙල් ටැංකි රථ හිමියන්ගේ සංගමයේ සම ලේකම් ශාන්ත සිල්වා සඳහන් කළේ ටැංකි රථවල ආරක්ෂාව සම්බන්ධයෙන් සොයා බැලීම සදහා ජ්‍යෙෂ්ඨ පොලිස් අධිකාරිවරයෙකු පත් කර ඇති බවයි.\nමේ අතර, පොලීසිය විසින් තවදුරටත් දිවයින පුරා වැඩිමිලට ඉන්ධන අලෙවි කරන පුද්ගලයින් සොයා වැටලීම් සිදු කරන අතර, එම වැටලීම්වලින් පුද්ගලයින් 137 දෙනෙකුට වැඩි සංඛ්‍යාවක් අත්අඩංගුවට ගෙන තිබෙනවා.\nවැල්ලවාය ප්‍රදේශයේ ඊයේ සිදුකළ වැටලීමකදී වැඩි මිලට ඉන්ධන අලෙවි කළ 7 දෙනෙකු ද අත්අඩංගුවට ගෙන තිබුණා.\nමෙලෙස වැඩි මිලට ඉන්ධන අලෙවි කිරීමට සූදානම් වූ අයෙකු හාලිඇල - උඩුවර ප්‍රදේශයේ දී අත්අඩංගුවට ගත් අතර, ඔහු සතුව තිබී රුපියල් 68,000ක පමණ වටිනාකමකින් යුත් පෙට්‍රල් ලීටර් 140ක් සොයා ගනු ලැබුවා.",
       "URL": "https://www.hirunews.lk/305265/ඉන්ධන-අර්බුදයෙන්-ගුවන්-යානාත්-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1144"
}