{
       "Source": "hirunews",
       "Timestamp": "Thursday, 13 January 2022 - 9:01",
       "Headline": "දේවස්ථානයට බෝම්බය ගෙනා සැකකරු පැය 72 ක් රදවාගෙන ප්‍රශ්න කෙරේ",
       "News Content": "බොරැල්ල සියලු සාන්තුවරුන්ගේ දේවස්ථාන පරිශ්‍රයේ තිබී පෙරේදා අත්බෝම්බයක් හමුවීමේ සිද්ධියට අත්අඩංගුවට ගත් ප්‍රධාන සැකකරු පැය 72 ක් රඳවාගෙන ප්‍රශ්න කිරීමට කොළඹ අපරාධ කොට්ඨාශයට අවසර ලබා දී තිබෙනවා.\nඒ, ඔහු අලුත්කඩේ මහේස්ත්‍රාත් අධිකරණයට ඊයේ ඉදිරිපත් කිරීමෙන් අනතුරුවයි.\nසිද්ධිය සම්බන්ධයෙන් මේ වනවිට ප්‍රධාන සැකකරු ඇතුළු තවත් 04 දෙනෙකු අත්අඩංගුවට ගෙන තිබෙනවා.\nඑමෙන්ම, එම ස්ථානයේ බෝම්බය තැබීමට වයස අවුරුදු 13 ක පිරිමි දරුවෙකු යොදාගෙන ඇති බවයි පොලිස් පරීක්ෂණවල දී අනාවරණ වී ඇත්තේ.\nපසුව එම දරුවා අලුත්කඩේ මහේස්ත්‍රාත් අධිකරණයට ඉදිරිපත් කර ඇති අතර, එහිදී මහේස්ත්‍රාවරිය විසින් එම දරුවාගෙන් ප්‍රකාශයක් ද ලබාගෙන තිබෙනවා.\nඅධිකරණයෙන් ලබාගත් තීන්දුවක් මත මෙම අත්බෝම්බය ඊයේ (12) පොලිස් විශේෂ කාර්ය බලකාය නිෂ්ක්‍රීය කර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ ගිනි කූරු සහ හඳුන්කූරු වැනි ද්‍රව්‍ය ඔතා ගිනි ඇවිලීමකදී පුපුරණ ආකාරයට මෙම බෝම්බය සකස් කර ඇති බවට පරීක්ෂණවල දී අනාවරණ වූ බවයි.",
       "URL": "https://www.hirunews.lk/293864/දේවස්ථානයට-බෝම්බය-ගෙනා-සැකකරු-පැය-72-ක්-රදවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1428"
}