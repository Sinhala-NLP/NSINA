{
       "Source": "hirunews",
       "Timestamp": "Tuesday, 19 April 2022 - 21:31",
       "Headline": "රඹුක්කන වෙඩි තැබීමේ සිද්ධියට ජාත්‍යන්තරයේ දැඩි කනස්සල්ල",
       "News Content": "රඹුක්කන ප්‍රදේශයේ විරෝධතාකරුවන් පිරිසකට පොලිසියෙන් සිදුකළ වෙඩි තැබීම හේතුවෙන් එක් පුද්ගලයෙකු මියයාම සම්බන්ධයෙන් ජාත්‍යන්තර ක්ෂමා සංවිධානය සහ ශ්‍රී ලංකාවේ ඇමෙරිකානු තානාපති වරිය සිය දැඩි කනස්සල්ල පළකර තිබෙනවා.\nට්විටර් පණිවිඩයක් නිකුත් කරමින් ඇමරිකානු තානාපතිවරිය වන ජූලී චන්ග් පවසන්නේ රඹුක්කන ප්‍රදේශයේ හටගත් සිද්ධියේ ප්‍රතිඵලය සම්බන්ධයෙන් තමන් දැඩි කම්පනයට සහ කනස්සල්ලට පත්ව ඇති බවයි.\nසියලු ආකාරයේ ප්‍රචණ්ඩකාරී ක්‍රියාවන් තමන් සහමුලින් හෙළා දකින බවත් පොලිසිය සහ විරෝධතාකරුවන් වඩාත් සංයමයෙන් හැසිරිය යුතු බවත් ඇය එම පණිවිඩයෙන් පෙන්වා දෙනවා.\nඑමෙන්ම ඇමරිකානු තානාපතිවරිය වැඩිදුරටත් සඳහන් කරන්නේ මෙම සිද්ධිය සම්බන්ධයෙන් විනිවිද පෙනෙන සාධාරණ පරීක්ෂණයක් පවත්වා වින්දිතයින්ට සාධාරණය ඉටුකර දීම සියලු පාර්ශවයන්ගේ වගකීම බවයි.\nමේ අතර මෙම සිදුවීම සම්බන්ධයෙන් ට්විටර් පණිවිඩයක් නිකුත් කරන ජාත්‍යන්තර ක්ෂමා සංවිධානයේ දකුණු ආසියානු කාර්යාලය සඳහන් කරන්නේ මේ වන විට රඹුක්කන ප්‍රදේශයේ හටගෙන ඇති ගැටුම් හේතුවෙන් අවම තරමින් එක් පුද්ගලයකු මියගොස් දහයකට වැඩි පිරිසක් තුවාල ලබා ඇති බවයි.\nපොලිස් නිලධාරීන් විරෝධතාකරුවන්ට වෙඩි තැබීම හේතුවෙන් මෙම තත්ත්වය ඇති වී ඇති බවත් බලධාරීන් සැමවිටම අ්‍යවශ්‍යම මොහොතක දී හැර මෙවැනි ක්‍රියාවන් සඳහා යොමු නොවිය යුතු බවත් එම පණිවිඩයේ සඳහන්.\nඑමෙන්ම මෙම සිද්ධිය සම්බන්ධයෙන් සාධාරණ පරීක්ෂණයක් පවත්වා වින්දිතයන්ට සහන සලසන ලෙසත් එම පණිවිඩයෙන් ජාත්‍යන්තර ක්ෂමා සංවිධානය ඉල්ලා සිටිනවා.",
       "URL": "https://www.hirunews.lk/302321/රඹුක්කන-වෙඩි-තැබීමේ-සිද්ධියට-ජාත්‍යන්තරයේ-දැඩි-කනස්සල්ල",
       "Category": "Local News",
       "Parent URL": "https://www.hirunews.lk/local-news.php?pageID=1221"
}