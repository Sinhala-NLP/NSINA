{
       "Source": "hirunews",
       "Timestamp": "Monday, 30 May 2022 - 12:26",
       "Headline": "ආර්ථිකය හසුරුවන්න හිටපු මුදල් අමාත්‍යාංශ ලේකම්වරයෙකු ප්‍රධාන කරගත් විශේෂ කමිටුවක්",
       "News Content": "මෙරට ආර්ථිකය ස්ථාවර කිරීම සම්බන්ධයෙන් උපදෙස් ලබාදීම සඳහා යහපාලන සමයේ මුදල් අමාත්‍යාංශ ලේකම්වරයා ලෙස කටයුතු කළ ආචාර්ය ආර්. සමරතුංගගේ ප්‍රධානත්වයෙන් වැඩි බලතල සහිත කමිටුවක් පත් කර තිබෙනවා.\nමෙරට ආර්ථිකය හැසිරවීම සඳහා වන වැදගත් ප්‍රතිපත්තිමය තීන්දු තීරණ ගැනීම වෙනුවෙනුයි අග්‍රාමාත්‍ය රනිල් වික්‍රමසිංහ විසින් මෙම පියවර ගෙන ඇත්තේ.\nමංගල සමරවීර මුදල් අමාත්‍යවරයා ලෙස කටයුතු කරන සමයේ දී ආචාර්ය ආර්. සමරතුංග මුදල් අමාත්‍යාංශ ලේකම්වරයා ලෙසත් මහ බැංකු අධිපතිවරයා ලෙස ආචාර්ය ඉන්ද්‍රජිත් කුමාරස්වාමිත් කටයුතු කළ අතර එහිදී ආචාර්ය සමරතුංග විශිෂ්ට රාජ්‍ය පරිපාලන නිලධාරියකු ලෙස සියලු දෙනාගේ ගෞරවයට පාත්‍ර වන ලෙස කටයුතු කර තිබුණා.\nමෙම කමිටුවට ආචාර්ය ආර්. සමරතුංගට අමතරව මහබැංකු අධිපති ආචාර්ය නන්දලාල් වීරසිංහ,භාණ්ඩාගාර ලේකම් මහින්ද සිරිවර්ධන, ආචාර්ය ශර්මිනි කුරේ,හිටපු මහ බැංකු අධිපති ආචාර්ය ඉන්ද්‍රජිත් කුමාරස්වාමි සහ ශාන්ත ඩැනියෙල් ඇතුළත්.",
       "URL": "https://www.hirunews.lk/305692/ආර්ථිකය-හසුරුවන්න-හිටපු-මුදල්-අමාත්‍යාංශ-ලේකම්වරයෙකු-ප්‍රධාන-කරගත්-විශේෂ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1132"
}