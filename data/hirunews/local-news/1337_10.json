{
       "Source": "hirunews",
       "Timestamp": "Wednesday, 23 February 2022 - 22:20",
       "Headline": "රුපියල් 45,000 ඉක්මවූ කොස්",
       "News Content": "ලන්ඩනයේ විශාලතම සහ පැරණිතම ආහාර වෙළඳපොළක් වන බරෝ මාකට්හි කොස් ගෙඩියක් පවුම් 160කට එනම් ලංකා මුදලින් රුපියල් 45,000කට පමණ මිලකට විකිණීමට තබා ඇති අයුරු විදෙස් මාධ්‍යවේදියෙකු සිය ට්විටර් ගිණුමකට එක්කර තිබුණා.\nමෙම ඡායාරූපය BBC වාර්තාකරුවෙකු වන රිකාඩෝ සෙන්රා විසින් ගන්නා ලද අතර, එය ඔහුගේ මව්රට වන බ්‍රසීලයේ Twitter ප්‍රජාව අතර සැණින් ප්‍රචලිත වුණා.\n\"ලන්ඩනයේ විශාලතම සහ පැරණිතම ආහාර වෙළඳපොළක් වන බරෝ මාකට්හි කොස් ගෙඩියක් පවුම් 160කට (රු. 44,000කට පමණ) විකිණීමට තබා ඇත,\" යන මැයෙන් පළකෙරුණු එය 100,000 වාරයකට වඩා ෂෙයා වී තිබෙනවා.\nකොස් ගෙඩියේ ඉහළ මිල සටහන දුටු ට්විටර් පරිශීලකයින් තිගැස්මට පත්වූ අතර, බොහෝදෙනෙකු කොස් විකිණීමෙන් \"කොස් කෝටිපතියන්\" බවට පත්වීම සඳහා බ්‍රිතාන්‍යයට පියාසර කළ යුතු බවට විහිළු කරන බවයි විදෙස් මාධ්‍ය වාර්තා කළේ.\nබ්‍රසීලයේ බොහෝ ප්‍රදේශවල දී නැවුම් කොස් ගෙඩියක් ඩොලර් 1.10ට සමාන මිලකට (රු. 230ක පමණ මිළකට) සොයාගත හැකි අතර අනෙකුත් බොහෝ නිවර්තන රටවල ද ඒ හා සමානව දැරිය හැකි මුදලකට මිලට ගත හැකි යි.\nබොහෝ තැන්වල බහුලව පිහිටා ඇති කොස් ගස්වලින් නොමිලේම ගෙඩියක් නෙලාගත හැකි නමුත්, ඵලදාවෙන් අති බහුතරය බ්‍රසීලයේ වීදි අයිනේ වැටී, නරක් වී යනු දක්නට ලැබෙනවා.",
       "URL": "https://www.hirunews.lk/297870/රුපියල්-45000-ඉක්මවූ-කොස්",
       "Category": "Local News",
       "Parent URL": "https://www.hirunews.lk/local-news.php?pageID=1337"
}