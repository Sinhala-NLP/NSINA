{
       "Source": "hirunews",
       "Timestamp": "Thursday, 04 May 2017 - 19:38",
       "Headline": "අනුර කුමාර මහින්දගේ ආරක්ෂාව වෙනුවෙන් පෙනී සිටී",
       "News Content": "හිටපු ජනාධිපති මහින්ද රාජපක්ෂ මහතාගේ ආරක්ෂාවට සිටි පොලිස් නිලධාරීන් 42 දෙනෙකු සේවා අවශ්‍යතා මත යළි කැඳවා තිබෙනවා.\nහිටපු ජනාධිපතිවරයාගේ මාධ්‍ය ප්‍රධානී රොහාන් වැලිවිට මහතා හිරු ප්‍රවෘත්ති වෙත සදහන් කළේ ඔවුන්ට ඇමති ආරක්ෂක අංශය වෙත ඊයේ රාත්‍රි 9ට පෙර වාර්තා කරන ලෙස ඇමති ආරක්ෂක මුලස්ථානය විසින් දැනුම් දී තිබු බවයි.\nහිටපු ජනාධිපති මහින්ද රාජපක්ෂ මහතාගේ ආරක්ෂාවට යුද හමුදා නිලධාරීන් සහ සෙබළුන් 102 දෙනෙකු අනුයුක්ත කර සිටියා.\nපසුගිය වසරේ මැයි 2 වැනිදා සිට ක්‍රියාත්මක වන පරිදි යුද හමුදා සාමාජිකයන් ඉවත් කර ඒ වෙනුවට ප්‍රභූ ආරක්ෂාව සදහා පුහුණුව ලත් පොලිස් විශේෂ කාර්ය බලකා සෙබළුන් සහ පොලිස් නිලධාරීන් යෙදවීමට පියවර ගැනුණා.\nඊයේ රාත්‍රියේ සිට ක්‍රියාත්මක වන පරිදි සේවා අවශ්‍යතා මත යළි කැඳවා ඇත්තේ එලෙස අනුයුක්ත කෙරුණු පොලිස් නිලධාරීන් අතරින් 42 දෙනෙකුයි.\nයළි කැඳවූ නිලධාරීන් අතර හිටපු ජනාධිපතිවරයාගේ ආරක්ෂක මෙහෙයුම් භාරව සිටි සහකාර පොලිස් අධිකාරීවරයා ද සිටින බව රොහාන් වැලිවිට මහතා සදහන් කළා.\nඊට අමතරව පොලිස් පරීක්ෂකවරු දෙදෙනෙක්, උප පොලිස් පරීක්ෂකවරු 4 දෙනෙක් සහ සෙසු නිලයන් 35 ක් ඇමති ආරක්ෂක අංශය වෙත යළි කැඳවා තිබෙනවා.\nකෙසේ වෙතත්, පොලිස් මාධ්‍ය ප්‍රකාශක කාර්යාලය සඳහන් කළේ මේ සම්බන්ධයෙන් තම කාර්යාලයට කිසිදු තොරතුරක් වාර්තා වී නොමැති බවයි.\nමේ අතර හිටපු ජනාධිපති මහින්ද රාජපක්ෂගේ ආරක්ෂකයින් පිරිසක් ඉවත් කිරීම සම්බන්ධයෙන් පාර්ලිමේන්තුවේදී මෙන්ම අද (04 පැවති මාධ්‍ය හමු කිහිපයකදී ද අදහස් පළ වුණා.\nඒකාබද්ධ විපක්ෂය කැදවා තිබූ මාධ්‍ය හමුවකට එක්වෙමින් පාර්ලිමේන්තු මන්ත්‍රී ප්‍රසන්න රණතුංග කියා සිටියේ මෙම සිදුවීම අහඹු සිද්ධියක් නොව කුමන්ත්‍රණයක් බවයි.\nමේ අතර, ශ්‍රී ලංකා නිදහස් පක්ෂ තරුණ පෙරමුණ කොළඹ අද (04) කැදවා තිබූ මාධ්‍ය හමුවකට එක්වෙමින් එම පෙරමුණේ සභාපති ශාන්ත බණ්ඩාර කියා සිටියේ හිටපු ජනාධිපතිවරයාට ප්‍රමාණවත් ආරක්ෂාවක් සැපයිය යුතු බවට වන ස්ථාවරත්වයේ තමන් ද සිටින බවයි.\nමේ අතර, අද පාර්ලිමේන්තුවේ ඒකාබද්ධ විපක්ෂයේ නායක දිනේෂ් ගුණවර්ධන හිටපු ජනාධිපතිවරයාගේ ආරක්ෂාව පිළිබද ප්‍රශ්න කළ අතර, ඊට කතානායක කරූ ජයසූරිය, සභා නායක අමාත්‍ය ලක්ෂ්මන් කිරිඇල්ල, විපක්ෂයේ ප්‍රධාන සංවිධායක අනුර කුමාර දිසානායක, පාර්ලිමේන්තු මන්ත්‍රීවරුන් වන ඩලස් අලහප්පෙරුම, වාසුදේව නානායක්කාර, බන්දුල ගුණවර්ධන සහ අජිත් මාන්නප්පෙරුම ද මැදිහත් වුණා.\nඑහිදී අනුර කුමාර දිසානායක මන්ත්‍රීවරයා සඳහන් කළේ හිටපු ජනාධිපතිවරයාගේ ආරක්ෂාව අඩු කිරීම සම්බන්ධයෙන් තමන්ද පෙනී සිටින බවයි.\nමේ අතර, පැවිදි හඩ සංවිධානය කොළඹ අද කැදවා තිබූ මාධ්‍ය හමුවකට එක්වෙමින් පූජ්‍ය මුරුත්තෙට්ටුවේ ආනන්ද හිමියන් කියා සිටියේ හිටපු ජනාධිපතිවරයාගේ ආරක්ෂක නිලධාරින් ඉවත් කළ ද රටේ ජනතාව ඔහුගේ ආරක්ෂාව වෙනුවෙන් පෙනී සිටිනු ඇති බවයි.",
       "URL": "https://www.hirunews.lk/160616/අනුර-කුමාර-මහින්දගේ-ආරක්ෂාව-වෙනුවෙන්-පෙනී-සිටී",
       "Category": "Local News",
       "Parent URL": "https://www.hirunews.lk/local-news.php?pageID=4533"
}