{
       "Source": "hirunews",
       "Timestamp": "Thursday, 14 January 2016 - 19:26",
       "Headline": "ගිරිතලේ යුද හමුදා කඳවුර ගැන හමුදා මාධ්‍ය ප්‍රකාශක කියන කතා",
       "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධියට අදාළව ගිරිතලේ යුද හමුදා කඳවුරේ ඇති ලිපි ලේඛණ සම්බන්ධයෙන් යුද හමුදා නීති අංශය විශේෂ විමර්ශනයක් ආරම්භ කර ඇති බව හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර ප්‍රකාශ කළා.\nඔහු මේ බව සඳහන් කළේ කොළඹ දී අද පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීයෙකු යොමුකළ ප්‍රශ්නයකට පිළිතුරු ලබාදෙමින්.\nමේ අතර මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධියට අදාළව රහස් පොලීසිය විසින් අත්අඩංගුවට ගෙන දැනට රඳවාගෙන සිටින යුද හමුදා නිලධාරීන් සිව්දෙනාගේ බිරියන් ගොනුකළ හබයාස්කෝපස් පෙත්සම් ඉවත් කරගැනීමට අභියාචනාධිකරණය අද (14) අවසර ලබාදුන්නා.\nයුද හමුදා නිලධාරීන් නිසි අධිකරණයකට ඉදිරිපත් කරන ලෙසට නියෝගයක් ලබාදෙන ලෙස ඉල්ලා ඔවුන්ගේ  බිරියන් ගොනුකළ මෙම පෙත්සම් කැඳවනු ලැබුවේ අභියාචනාධිකරණ සභාපති විනිසුරු විජිත් මළල්ගොඩ හමුවේයි.\nඑහිදී පෙත්සම්කාර පාර්ශවයේ නීතීඥයින් අධිකරණයට කියා සිටියේ දැනට රහස් පොලීසිය භාරයේ රඳවාගෙන සිටින යුද හමුදා නිලධාරීන් සිව්දෙනා මේ වනවිට නිසි අධිකරණයකට ඉදිරිපත් කර ඇති බැවින් මෙම පෙත්සම් තවදුරටත් පවත්වාගෙන යෑමට අවශ්‍යතාවක් නොමැති බවයි.\nඒ අනුව පෙත්සම් ඉල්ලා අස්කරගැනීමට අවසර ලබාදෙන ලෙසයි නීතීඥවරුන් අධිකරණයෙන් ඉල්ලා සිටියේ.",
       "URL": "https://www.hirunews.lk/124039/ගිරිතලේ-යුද-හමුදා-කඳවුර-ගැන-මාධ්‍ය-ප්‍රකාශක-කියන-කතා",
       "Category": "Local News",
       "Parent URL": "https://www.hirunews.lk/local-news.php?pageID=5209"
}