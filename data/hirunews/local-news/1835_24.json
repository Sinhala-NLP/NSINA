{
       "Source": "hirunews",
       "Timestamp": "Wednesday, 07 July 2021 - 17:44",
       "Headline": "වීසා නොමැතිව සිටින විදේශිකයන්ට වීසා ගාස්තුවලට අමතරව ඩොලර් 500ක දඩ මුදලක්",
       "News Content": "වීසා නොමැතිව රට තුළ රැඳී සිටින විදේශිකයන්ට වැඩිපුර රැඳී සිටින කාලය වෙනුවෙන් වීසා ගාස්තුවලට අමතරව ඇමරිකන් ඩොලර් 500 ක දඩ මුදලක් අය කිරීම ඇතුළු වීසා නිකුත් කිරීමේ ක්‍රියාවලියෙහි සංශෝධනයන් කිහිපයකට අදාළ ආගාමික හා විගාමික නියෝග පාර්ලිමේන්තුවේ  අනුමැතිය සදහා ඉදිරිපත් කිරීමට ඊයේ (06) රැස්වූ ආරක්ෂක කටයුතු පිළිබද අමාත්‍යාංශයීය උපදේශක කාරක සභාව එකඟ වී තිබෙනවා.\nමේ අනුව ආගාමික විගාමික නියෝග සංශෝධනය සදහා 2019 ජූනි  03 දිනැති අංක 2126/13 දරන අති විශේෂ ගැසට් පත්‍රයේ පළ කර ඇති මෙම නියෝග හෙට දිනයේ (08) අනුමැතිය සදහා පාර්ලිමේන්තුවට ඉදිරිපත් කිරීමට නියමිතයි.\nරාජ්‍ය ආරක්ෂක හා ආපදා කළමනාකරණ සහ ස්වදේශ කටයුතු රාජ්‍ය අමාත්‍ය චමල් රාජපක්ෂ මහතාගේ ප්‍රධානත්වයෙන් රැස්වූ කාරක සභාවට පාර්ලිමේන්තු මන්ත්‍රීවරුන් වන ටිරාන් අලස් සහ මේජර් ප්‍රදීප් උදුගොඩ යන මහත්වරු සහභාගීවූ අතර රාජ්‍ය නිලධාරීන් මාර්ගගත ක්‍රමයට (Online) සම්බන්ධ කර ගැනීම සිදුවිය.\nසංචාරක වීසා ගාස්තු අය කිරීමේදී විවිධ රටවල් සඳහා පැවැති විෂම ගාස්තු ක්‍රමවේදය වෙනුවට ඒකීය ගාස්තු ක්‍රමවේදයක් හඳුන්වා දීම ද සංචාරක කාර්යයන් සඳහා නිකුත් කරනු ලබන සංචාරක වීසා කාල සීමාව  මාස තුනේ සිට මාස 9 දක්වා සංශෝධනය කිරීම ද මෙමගින් සිදුවන බව ආගමන සහ විගමන දෙපාර්තමේන්තුවේ පාලක ජනරාල් U.V සරත් රූපසිරි මහතා මෙහිදී සඳහන් කළා.\nතවද වර්තමානයේ  ශ්‍රී ලංකා රුපියල්වලින් අයකරනු ලබන වීසා ගාස්තු ඇමරිකානු ඩොලර්වලින් අය කිරීම මෙමගින් සිදුවන බවයි ඔහු වැඩිදුරටත් ප්‍රකාශ කළේ.\nමීට අමතරව 2018 වර්ෂය සදහා ජෙනරාල් ශ්‍රීමත් ජෝන් කොතලාවල ආරක්ෂක විශ්ව විද්‍යාලයේ වාර්ෂික වාර්තාව සහ මූල්‍ය ප්‍රකාශන සලකා බලා අනුමැතිය ලබා දීමද මෙහිදී සිදු කෙරුනා.",
       "URL": "https://www.hirunews.lk/276347/වීසා-නොමැතිව-සිටින-විදේශිකයන්ට-වීසා-ගාස්තුවලට-අමතරව-ඩොලර්-500ක-දඩ-මුදලක්",
       "Category": "Local News",
       "Parent URL": "https://www.hirunews.lk/local-news.php?pageID=1835"
}