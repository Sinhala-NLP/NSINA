{
       "Source": "hirunews",
       "Timestamp": "Wednesday, 08 December 2021 - 14:25",
       "Headline": "අවිධිමත් ඉඩම් පවරා ගැනීමක් නිසා ලග්ගල - රාවණාගම ගම්වැසියන් අපහසුතාවක (වීඩියෝ)",
       "News Content": "මොරගහකන්ද සහ කළු ගඟ ජලාශ ඉදිකිරීම සඳහා ලග්ගල ප්‍රදේශයේ විශාල භූමියක් රජයට පවරා ගැනීමත් සමග එහි ජීවත් වූ පවුල් මේ වනවිට අපහසුතා රැසකට මුහුණ පා ඇති බවට ඔවුන් පෙන්වා දෙනවා.\nගම්මුන් ඉල්ලා සිටින්නේ, අඩපණ වී ඇති දරුවන්ගේ පාසල් අධ්‍යාපනය මෙන්ම ජන ජීවිතය කඩිනමින් යථා තත්ත්වයට පත් කර දෙන ලෙසයි.\nමොරගහකන්ද සහ කළු ගඟ ජලාශ ඉදි කිරීම් සඳහා ලග්ගල ප්‍රදේශයේ විශාල භූමියක් පසුගිය කාලයේ රජයට පවරා ගැනීමත් සමග එහි වාසය කළ ජනතාවට ගැටලු රැසක් මතුව තිබෙනවා.\nඒ එම ව්‍යාපෘති නිසා එම ගම්මාන හුදෙකලා බවට පත් වූ පසුබිමකයි.\nජලාශ දෙක සඳහා යටවුණු ඉඩම්වල ජීවත් ව සිටි ජනතාවට විකල්ප ඉඩම් නිවාස මහවැලියෙන් ලබා දී තිබුණ ද මොරගහකන්ද කළු ගඟ ජලාශ ඉදි වී වසර ගණනාවක් ගත වී ඇතත් පවුල් 20ක් පමණ ජීවත්වන ගුරුවෙල සහ අතීතයේ සිට රාවණා රජුට නෑකම් කියන රාවණාගම ජනතාව පවසන්නේ, ගම්මානය මේ වනවිට දැන්වීම් පුවරුවට පමණක් සීමා වී ඇති බවයි.\nගම්වාසීන් පෙන්වා දෙන්නේ තමන් වන අලි තර්ජනවලට ද දැඩි ලෙස මුහුණ පා සිටින බවයි.",
       "URL": "https://www.hirunews.lk/290402/අවිධිමත්-ඉඩම්-පවරා-ගැනීමක්-නිසා-ලග්ගල-රාවණාගම-ගම්වැසියන්-අපහසුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1508"
}