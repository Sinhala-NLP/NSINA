{
       "Source": "hirunews",
       "Timestamp": "Monday, 10 June 2019 - 15:59",
       "Headline": "බොරැල්ල රථ වාහන ස්ථානාධිපති අනතුරට ලක් කිරීමේ සිද්ධියේ ඇප මත මුදා හැර සිටින සැකකරුවන් රජයේ රස පරීක්ෂක හමුවට",
       "News Content": "බොරැල්ල පොලිසියේ රථවාහන අංශයේ ස්ථානාධිපතිවරයා ගමන් ගත් යතුරුපැදිය, අනතුරට ලක් වී මිය යාමේ සිද්ධිය සම්බන්ධයෙන් ඇප මත මුදා හැර සිටින සැකකරුවන් 8 දෙනා රජයේ රස පරීක්ෂකවරයා හමුවට ඉදිරිපත් කරන ලෙස අධිකරණය අද නියෝග කළා.\nඒ අනුව ඔවුන් 8 දෙනා අනිද්දා දින රස පරීක්ෂක හමුවට ඉදිරිපත් කරන ලෙසටයි කොළඹ අතිරේක මහේස්ත්‍රාත් ශලනි පෙරේරා නියෝග කළේ.\nඑමෙන්ම ස්ථානාධිපතිවරයා අනතුරට ලක් කළ ඩිෆෙන්ඩර් රථය මුදා හරින ලෙසට ද විත්තියේ නීතිඥයින් අද අධිකරණයෙන් ඉල්ලා සිටියා.\nඑහෙත් පොලීසිය කියා සිටියේ අදාළ ඩිෆෙන්ඩර් රථය එකලස් කොට සකස් කරන ලද වාහනයක් බැවින් ඊට විරුද්ධ වන බවයි.\nපසුගිය පෙබරවාරි මස 24 වන දා බම්බලපිටිය - ගාලු පාරේ - ඩුප්ලි බුලර්ස් මංසන්ධියේදී බොරැල්ල පොලිසියේ රථවාහන අංශයේ ස්ථානාධිපති පොලිස් පරීක්ෂක ආනන්ද සාගර සරත්චන්ද්‍ර ගමන් ගත් යතුරුපැදිය, අනතුරට පත් කරමින් ඩිෆෙන්ඩර් රථය පළා ගොස් තිබූ අතර එය පසුව සොයා ගැනුණේ බත්තරමුල්ල ප්‍රදේශයෙන්.",
       "URL": "https://www.hirunews.lk/218112/බොරැල්ල-රථ-වාහන-ස්ථානාධිපති-අනතුරට-ලක්-කිරීමේ-සිද්ධියේ-ඇප-මත-මුදා-හැර-සිටින-සැකකරුවන්-රජයේ-රස-පරීක්ෂක-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=3308"
}