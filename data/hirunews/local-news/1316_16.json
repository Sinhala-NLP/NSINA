{
       "Source": "hirunews",
       "Timestamp": "Saturday, 05 March 2022 - 19:12",
       "Headline": "ඉන්ධන හිඟය නිම වන ලකුණු - හේතුව අගමැති පහදයි (වීඩියෝ)",
       "News Content": "ඇතැම් ප්‍රකාශ නිසා ජනතාව කලබලයට පත්වීම හේතුවෙන් ඉන්ධන සම්බන්ධ ගැටලුව මතුවූ බව අග්‍රාමාත්‍ය මහින්ද රාජපක්ෂ පවසනවා.\nඅග්‍රාමාත්‍යවරයා මේ බව සඳහන් කළේ, නාරම්මල ප්‍රාදේශීය සභාවේ මහජන පුස්තකාලය සහිත ගොඩනැගිල්ල විවෘත කිරීමේ අවස්ථාවට අද එක්වෙමින්.\nමේ අතර ආනයනය සඳහා සැලසුම් කර තිබූ ඉන්ධන නෞකා එකවර පැමිණීම නිසා ඇති වූ අර්බුදය මේ වනවිට සමනය කර ඇති බව ලංකා ඛනිජ තෙල් සංස්ථාව අද ප්‍රකාශ කළා.\nඑහි සභාපති සුමිත් විජේසිංහ සඳහන් කළේ ඉදිරියේදී තවත් ඩීසල් ඇතුළු ඉන්ධන නෞකා කිහිපයක් පැමිණීමට නියමිත බවයි.\nඒ අනුව ඉදිරි දින කිහිපයේදී ඉන්ධන සංචිතවල කිසිදු අඩුවක් සිදුනොවන බව ද ඔහු සඳහන් කළා.\nකෙසේ වෙතත්, ඉන්ධන පිරවුම්හල් ආශ්‍රිතව අද දිනයේදීත් දිගු පෝලිම් පැවති ආකාරයක් දක්නට ලැබුණා.\nමේ අතර, ජා-ඇල ප්‍රදේශයේ ඉන්ධන පිරවුම්හලකට ඉන්ධන රැගෙන ඒමත් සමග එහි පෝලිම්වල සිටි ජනතාව රතිඤ්ඤා දල්වා සිය සතුට පළ කළ බවයි හිරු වාර්තාකරු සඳහන් කළේ.\nඑමෙන්ම, ඉන්ධන රැගෙන යාමට පැමිණි ජනතාව කිරිබත්ගොඩ පිරවුම්හලක් අසල විරෝධයේ නිරත වීමත් සමග නුවරපාරේ රථවාහන තදබදයක් ද හට ගත්තා.\nපවතින තත්ත්වයත් සමග බහාලුම් ප්‍රවාහනයට ද එල්ල වී ඇත්තේ දැඩි බලපෑමක්.\nතෝරා ගත් ඉන්ධන පිරවුම්හල් හරහා බහාලුම් ප්‍රවාහන රථවලට ඉන්ධන ලබාදීමේ වැඩපිළිවෙලක් ක්‍රියාත්මක නොවුනහොත් ලබන සතියේ සිට දැඩි අර්බුදයක් ඇතිවිය හැකි බව එක්සත් ලංකා බහාලුම් ප්‍රවාහන රථ හිමිකරුවන්ගේ සංගමයේ සභාපති සනත් මංජුල කියා සිටියා.\nඉන්ධන සම්බන්ධයෙන් දැනට ගැටලුවක් වාර්තා වී නැතත් කසල එකතු කිරීම සඳහා යොදා ගන්නා වාහනවලට ඉන්ධන ලබා ගැනීමේදී යම් ප්‍රමුඛතාවක් ලබාදීම සුදුසු බව බස්නාහිර පලාත් අපද්‍රව්‍ය කළමනාකරණ අධිකාරියේ අධ්‍යක්ෂ නලින් මාන්නප්පෙරුම පැවසුවා.\nපවතින තත්ත්වය හමුවේ මේ වනවිට ගෑස් මිලදී ගැනීම සඳහා ද ජනතාව දිගු පෝලිම්වල රැදී සිටිනවා.\nකොළඹ අද පැවති වැඩසටහනකින් අනතුරුව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න කියා සිටියේ භාණ්ඩ මිල ඇතුළු වර්තමානයේ ඇති වී ඇති තත්ත්වයන් පිළිබඳව ලබන අඟහරුවාදා ජනාධිපතිවරයා හමුවී සාකච්ඡා කිරීමට බලාපොරොත්තු වන බවයි.\nමේ අතර, විදුලිබල නිෂ්පාදනය සඳහා දැනට ඩීසල් ලබාදීම සිදුකෙරෙන අතර කැළණිතිස්ස බලාගාරයට ඉන්ධන ලබාදීම හෙට සිට ක්‍රියාත්මක කළ හැකි බවයි සංස්ථාව සඳහන් කළේ.\nවිදුලිය නිෂ්පාදනය සඳහා අවශ්‍ය ඉන්ධන ලබාදීමට ලංකා ඛනිජ තෙල් නීතිගත සංස්ථාව එකඟතාව පළ කර තිබෙනවා.\nවිදුලිය නිෂ්පාදනයට අවශ්‍ය දැවි තෙල් හා ඩීසල් අවශ්‍ය ප්‍රමාණයට ලබාදීමට සඳුදා සිට කටයුතු කරන බවයි ලංකා ඛනිජ තෙල් නීතිගත සංස්ථාවේ සභාපතිවරයා පැවසුවේ.",
       "URL": "https://www.hirunews.lk/298737/ඉන්ධන-හිඟය-නිම-වන-ලකුණු-හේතුව-අගමැති-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1316"
}