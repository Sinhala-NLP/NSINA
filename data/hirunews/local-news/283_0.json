{
       "Source": "hirunews",
       "Timestamp": "Friday, 09 June 2023 - 12:06",
       "Headline": "පුපුරැස්ස ප්‍රදේශයේ කාන්තාවක් සිය දිවි හානි කර ගනී",
       "News Content": "වතුසේවක සැමියා වැඩට ගිය පසු නිවෙසේ එල්ලී මිය ගොස් සිටි අම්මාගේ දෙපා අල්ලාගෙන අවුරුදු එකහමාරක දරුවකු දිගින් දිගටම හඬද්දී එම හඩ ඇසී පැමිණි අසල්වැසියන් මවගේ මළ සිරුර සොයා ගත් පුවතක් ගම්පොල පුපුරැස්ස ප්‍රදේශයෙන් ඊයේ (08) වාර්තා වී තිබෙනවා.\nමෙසේ මිය ගොස් ඇත්තේ පුපුරැස්ස ඩෙල්ලා වත්ත උතුරු කොටසේ පදිංචිව සිටි විසි දෙහැවිරිදි එක් දරු මවක්.\nමෙම මව නිවෙස තුළ කිසිවකුත් නොමැති අවස්ථාවක රෙදි කැබැල්ලකින් නිවෙස තුළ එල්ලී මිය ගොස් ඇති බවයි වාර්තා වන්නේ.\nඇය මහ හඩින් රෝඩියෝවද දමා ඇති අතර එයින් නැගෙන ගීත කණ්ඩ පරයා කුඩා දරුවකු බොහෝ වේලාවක් කඩන අයුරු ඇසුණු අයකු ඒ පිළිබඳව සොයා බැලීමේදී මෙම කාන්තාව වහලයේ එල්ලී සිටින අයුරුත් දරුවා ඇගේ දෙපා අල්ලා ගෙන හඬන අයුරුත් දැක අවට සිටින පිරිසට ඒ බව දන්වා තිබෙනවා.\nඔවුන් පැමිණ වහාම රෙදි පටි කපා ඇය බිමට ගෙන එම වත්තේ වෛද්‍යවරියට මෙය දන්වා ඇති බවයි වාර්තා වන්නේ.\nවෛද්‍යවරියට අදාළ කාන්තාව පරීක්ෂා කර බලා දන්වා ඇත්තේ ඇය මිය ගොස් ඇති බවයි.\nඒ අනුව පුපුරැස්ස පොලිසිය පැමිණ පරීක්ෂා කිරීමේදී ඇය දරුවාට ඉංග්‍රීසියෙන් ලියූ ලියුමක් ද හමුව ඇත.\n“රත්තරනේ ඔයා පරිස්සමට, මම යනවා. මීට මමා” යැයි එම ලිපියේ සඳහන්ව තිබූ බවයි වාර්තා වන්නේ.\nමෙම කාන්තාවගේ සැමියා එහි වත්තේ සේවකයකු වන අතර ඔහු මෙම මරණයට හේතුව නොදන්නා බව පවසා තිබෙනවා.\nපශ්චාත් මරණ පරීක්ෂණය සඳහා සිරුර පේරාදෙණිය රෝහල වෙත රැගෙන ගිය බවයි අප ප්‍රදේශීය වාර්තාකරු සඳහන් කළේ.",
       "URL": "https://www.hirunews.lk/337454/පුපුරැස්ස-ප්‍රදේශයේ-කාන්තාවක්-සිය-දිවි-හානි-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=283"
}