{
       "Source": "hirunews",
       "Timestamp": "Friday, 14 October 2022 - 14:49",
       "Headline": "මුහුදුබඩ මාර්ගයේ කාර්යාල දුම්රිය ධාවන වේලාවන් සංශෝධනය කෙරේ",
       "News Content": "ලබන 20 වනදා සිට මුහුදු බඩ මාර්ගයේ උදෑසන කාර්යාල දුම්රිය ධාවන කාල වේලාවන් සංශෝධනය කෙරෙන බව දුම්රිය දෙපාර්තමේන්තුව පවසනවා.\nමෙම සංශෝධිත වේලාවන්ට අනුව නියමිත වේලාවට දුම්රිය ධාවනය කිරීමේ හැකියාව පිළිබඳ සමාලෝචනය කිරීමෙන් අනතුරුව ඉදිරියේදී සවස් වරුවේ ධාවනය වන කාර්යාල දුම්රිය කාලසටහන සංශෝධනය කිරීමට සැලසුම් කර ඇති බවයි දුම්රිය දෙපාර්තමේන්තුව නිවේදනය කළේ.\nඔවුන් පෙන්වා දෙන්නේ ශ්‍රී ලංකා දුම්රිය සේවය දෛනිකව දුම්රිය ගමන් වාර 400ක් පමණ ධාවනය කරනක අතර එම දුම්රිය ධාවනයේදී බැරෑරුම් ප්‍රශ්න ගණනාවකට මුහුණ දීමට සිදුව ඇති බවයි.\nවිශේෂයෙන්ම මුහුදුබඩ මාර්ගයේ කොළඹ කොටුව සහ පානදුර අතර ඉහළ සහ පහළ මාර්ග දෙකම ඉතා දුර්වල තත්ත්වයකට පැමිණ ඇති අතර ඉක්මනින් නව රේලි පීලි යොදා ප්‍රතිසංස්කරණය කළ යුතුව පවතිනවා.\nමේ හේතුවෙන් එම කොටසේ තාවකාලිකව වේග සීමා පනවා ඇති අතර නව රේල් පීලි ලැබෙන තෙක් මෙම තත්ත්වය කළමනාකරණය කර ගත යුතුව ඇති බවයි දෙපාර්තමේන්තුව කියාසිටියේ.\nපවතින ආර්ථික අර්බුදකාරී තත්ත්වය මධ්‍යයේ වුව ද ප්‍රවාහන අමාත්‍යවරයාගේ උපදෙස් මත රේල් පීලි සිල්පර දුම්රිය එන්ජින් සහ මැදිරිවල නඩත්තුව සඳහා අවශ්‍ය අනෙක් අමතර කොටස් හැකි ඉක්මනින් ලබා ගැනීම සඳහා කඩිනම් පියවර ගෙන තිබෙනවා.\nඑමෙන්ම මෑතක සිට කාර්යාල දුම්රියවල ගමන් ගන්නා මගී ප්‍රමාණය දෙගුණයකට ආසන්න ප්‍රමාණයකින් වැඩි වී තිබෙනවා.\nසාමාන්‍යයෙන් දුම්රියක් දුම්රිය ස්ථානයක නැවැත්වීමට ලබාදී ඇති කාලය විනාඩියක් වුව ද මගී ප්‍රමාණය ඉහඝ යාමෙන් ඇති වී තිබෙන තදබදය නිසා එම කාලය ප්‍රමාණවත් නොවීම හේතුවෙන් සියලු කාර්යාල දුම්රියන් මේවන විට තවදුරටත් අමතර ප්‍රමාදයකට ලක්ව ඇතැයි සඳහන්.\nඉහත කරුණු සියල්ල සලකා බලා එම තත්ත්වය කළමනාකරණය කර ගැනීමේ පියවරක් ලෙසටයි ලබන 20 වනදා සිට මුහුදුබඩ දුම්රිය මාර්ගයේ උදෑසන කාර්යාල දුම්රියවල ධාවන වේලාවන් සංශෝධනය කිරීමට තීරණය කර ඇත්තේ.",
       "URL": "https://www.hirunews.lk/317862/මුහුදුබඩ-මාර්ගයේ-කාර්යාල-දුම්රිය-ධාවන-වේලාවන්-සංශෝධනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=803"
}