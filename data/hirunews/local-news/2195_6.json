{
       "Source": "hirunews",
       "Timestamp": "Friday, 22 January 2021 - 17:44",
       "Headline": "ශිෂ්‍යත්ව විභාග ලකුණු අනුව සිසුන් ඇතුළත්කර ගැනීමේ කිසිදු වෙනසක් සිදුකර නැහැ - අධ්‍යාපන ලේකම්",
       "News Content": "පහ ශ්‍රේණිය ශිෂ්‍යත්ව විභාග ලකුණු අනුව පාසල්වලට සිසුන් ඇතුළත් කර ගැනීමේ ක්‍රමවේදයේ කිසිදු වෙනසක් සිදුනොකළ බව අධ්‍යාපන අමාත්‍යංශයේ ලේකම් මහාචාර්ය කපිල පෙරේරා පවසනවා.\nඒ ඒ පාසල්වලට ඇතුළත් කරගන්නා සිසුන් ප්‍රමාණයේ ද කිසිදු වෙනසක් සිදුකර නොමැති බවද ඔහු වැඩිදුරටත් පවසනවා.\nඅමාත්‍යංශයේ අද (22) පැවති සාකච්ඡාවකට එක් වෙමින් ඔහු මේ බව සඳහන් කර සිටියා.\nලේකම්වරයා වැඩිදුරටත් පවසා සිටියේ ශිෂ්‍යත්ව විභාගයෙන් සිසු දරු දැරියන් වැඩි ලකුණු ප්‍රමාණයක් ලබාගත්ත ද 2017 සිට 2021 දක්වා වසර 05ක් තුළ පාසල්වලට සිසුන් බඳවා ගැනීමේ ප්‍රමාණය කිසිසේත් ම වෙනස් නොකළ බවයි.\nඑමෙන්ම කිසිදු ආකාරයකින් පාසල්වල පන්ති ප්‍රමාණය හෝ පන්තියකට ඇතුළත් කරගන්නා සිසුන් ප්‍රමාණය අඩු කිරීමට තීරණයක් ගෙන නොමැති අතර 1ශ්‍රේණියේ සිට 13 ශ්‍රේණිය දක්වා බාලක බාලිකා මිශ්‍ර සහ 6-13 බාලක,බාලිකා සහ මිශ්‍ර පාසල්වල හෝ එවැනි වෙනසක් සිදුකිරීමට අපේක්ෂානොකරන බව ද ඔහු පැවසුවා.\nඒ පිළිබඳ සියලු තොරතුරු අමාත්‍යංශ වෙබ් අඩවිය වන www.moe.gov.lk වෙබ්අඩවියෙන් ලබාගැනීමට හැකි බව ද ඔහු අවධාරණය කර සිටියා.\nඑමෙන්ම අභියාචනා ඉදිරිපත් කිරීම පෙබරවාරි මස 15 වන දින සිට සිදුකිරීමට මාසයක කාලයක අවස්ථාව සලසා තිබෙන බවයි ලේකම්වරයා පැවසුවේ.",
       "URL": "https://www.hirunews.lk/260442/ශිෂ්‍යත්ව-විභාග-ලකුණු-අනුව-සිසුන්-ඇතුළත්කර-ගැනීමේ-කිසිදු-වෙනසක්-සිදුකර-නැහැ-අධ්‍යාපන-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=2195"
}