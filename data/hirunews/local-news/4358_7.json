{
       "Source": "hirunews",
       "Timestamp": "Wednesday, 23 August 2017 - 7:38",
       "Headline": "ටෙලෝ දුන් නමට විග්නේෂ්වරන් එරෙහි වෙයි",
       "News Content": "උතුර පළාත් ප්‍රවාහන හා ධීවර අමාත්‍ය ධුරය සඳහා ටෙලෝ සංවිධානය නම් කළ වින්දන් කනගරත්නම්ට එම අමාත්‍ය ධුරය ලබාදිය නොහැකි බව උතුරු පළාත් ප්‍රධාන අමාත්‍ය සී.වී.විග්නේෂ්වරන් ලිපියක් යොමු කරමින් ටෙලෝ සංවිධානය දැනුවත් කර තිබෙනවා.\nකෙසේ වෙතත්, දැනට පුරප්පාඩුව පවතින උතුර පළාත් සෞඛ්‍ය අමාත්‍ය ධුරය සඳහා සංවිධානයේ සාමාජික වෛද්‍ය ඥානසීලන් ගුණසිලන් සුදුසු බවට තමන් නිර්දේශ කර ඇති බවයි ප්‍රධාන අමාත්‍යවරයා සිය ලිපිය මගින් තවදුරටත් පෙන්වා දී ඇත්තේ.\nමේ නිසා පළාත් ප්‍රවාහන සහ ධීවර අමාත්‍ය ධුරය ද ටෙලෝ සංවිධානයට ලබාදිය නොහැකි බව ඔහු දැනුම් දී තිබෙනවා.\nමේ සම්බන්ධයෙන් අදහස් දක්වමින් ටෙලෝ සංවිධානයේ ලේකම් හිටපු පාර්ලිමේන්තු මන්ත්‍රී එන්. ශ්‍රීකාන්තා පවසා ඇත්තේ ප්‍රධාන අමාත්‍ය සී.වී විග්නේශ්වරන්ගේ තීරණය පිළිගත නොහැකි බවයි.\nඑමෙන්ම ටෙලෝ සංවිධානය විසින් උතුරු පළාත් ප්‍රවාහන හා ධීවර අමාත්‍ය ධුරය සදහා නම් කළ වින්දන් කනගරත්නම්ට ද ලිපියක් යොමුකරමින් ප්‍රධාන අමාත්‍ය සී.වී විග්නේශ්වරන් ඉල්ලා ඇත්තේ මෙම අමාත්‍ය ධුරයේ කටයුතු පවත්වාගෙන යාමට තමාට සහය දෙන ලෙසටයි.\nමේ වනවිට උතුරු පළාතේ ප්‍රවාහන හා ධීවර අමාත්‍ය ධුරයේ කටයුතු කරන්නේද සී.වී.විග්නේෂ්වරන් ප්‍රධාන අමාත්‍යවරයායී.",
       "URL": "https://www.hirunews.lk/169117/ටෙලෝ-දුන්-නමට-විග්නේෂ්වරන්-එරෙහි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4358"
}