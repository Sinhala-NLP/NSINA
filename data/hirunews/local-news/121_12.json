{
       "Source": "hirunews",
       "Timestamp": "Sunday, 06 August 2023 - 11:27",
       "Headline": "අයගමදී කුලී රථ රියදුරෙකුට අවි පෙන්වා මෝටර් රථය පැහැරගනී",
       "News Content": "කුලී රථ රියදුරෙකුට අවි පෙන්වා පහරදී ඔහුගේ මෝටර් රථය පැහැරගෙන යාමේ සිද්ධියක් අයගම - තේ ජනපදය - බෝගහවංගුව ප්‍රදේශයෙන් වාර්තාවනවා.\nඊයේ (05) රාත්‍රියේ අදාළ පුද්ගලයෙකු මාර්ගයේ වැටී සිටින බවට අයගම පොලිසියට තොරතුරක් ලැබී තිබුණා.\nඒ අනුව පොලිස් නිලධාරීන් එම ස්ථානයට ගොස් එම පුද්ගලයා රෝහල් ගත කර ඇති බවයි වාර්තාවන්නේ.\nපසුව අනාවරණ වී ඇත්තේ මොහු කුලී රථ රියදුරෙකු වන අතර, කුලී ගමනක් යෑමට කඩවත ප්‍රදේශයේදී පුද්ගලයන් දෙදෙනෙකු මෝටර් රථයට නංවාගෙන ඇති බවයි.\nපසුව අතරමගදී බීමට යෝගට් පානයක්ද රියදුරු වෙත ලබාදී ඇති අතර, ඔහු එය ප්‍රතික්ෂේප කර තිබෙනවා.\nඑහෙත් එය බලෙන්ම රියදුරුට පානය කිරීමට සළස්වා අවි පෙන්වා තර්ජනය කර මෝටර් රථයෙන් එළියට ඇද දමා ඇති බවයි පරීක්ෂණවලදී අනාවරණ වී ඇත්තේ.\nඉන් අනතුරුව මෝටර් රථය, රියදුරුගේ ජංගම දුරකථන දෙකක් සහ මුදල් පසුම්බියද රැගෙන පලාගොස් ඇති බව පොලිසිය සඳහන් කළා.",
       "URL": "https://www.hirunews.lk/343791/අයගමදී-කුලී-රථ-රියදුරෙකුට-අවි-පෙන්වා-මෝටර්-රථය-පැහැරගනී",
       "Category": "Local News",
       "Parent URL": "https://www.hirunews.lk/local-news.php?pageID=121"
}