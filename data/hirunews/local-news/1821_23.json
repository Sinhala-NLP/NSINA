{
       "Source": "hirunews",
       "Timestamp": "Wednesday, 14 July 2021 - 7:44",
       "Headline": "පළාත් අතර පොදු ප්‍රවාහන සේවා සීමා සහිතව ඇරඹේ (වීඩියෝ)",
       "News Content": "සංචරණ සීමා ලිහිල් කිරිමට සමගාමීව අත්‍යාවශ්‍ය සේවා සඳහා පළාත් අතර ගමන් කරන පිරිස් වෙනුවෙන් අන්තර් පළාත් පොදු ප්‍රවාහන සේවය අද සිට සීමා සහිතව ආරම්භ වුණා. කෙසේ වෙතත්, පළාත් අතර පනවා ඇති සංචරණ සීමා තවදුරටත් ක්‍රියාත්මකයි.\nඒ අනුව, අන්තර් පළාත් දුර ගමන් සේවා දුම්රිය 14 ක් යොදවා තිබුණා. මේ අතර, ප්‍රවාහන රාජ්‍ය අමාත්‍ය දිලුම් අමුණුගම කියා සිටියේ අද දිනයේදී පළාත් අතර සීමා සහිතව බස්රථ සහ දුම්රිය ධාවනය වුව ද පළාත් මායිම්වල පරීක්ෂා කිරීම් කටයුතු දිගටම සිදුකෙරෙන බවයි.\nසෞඛ්‍යාරක්ෂිතව දුම්රිය තුල ගමන් කරන ලෙසට ද දුම්රිය සාමාන්‍යාධිකාරි ධම්මික ජයසුන්දර මගීන්ගෙන් ඉල්ලා සිටියා.\nමේ අතර, ඊයේ දින වාද්දුවේ සිට රාගම බලා ධාවනය වූ දුම්රියක් දෙහිවල දුම්රිය ස්ථානයේදී නතර කරන ලද ස්ථානයේදී මුහුණු ආවරණ නොමැතිව ඊට ඇතුළු වීමට උත්සාහ කළ දෙදෙනෙකුට දුම්රිය නියාමකවරයෙකු අවවාද කිරිමත් සමඟ ඔවුන් දෙදෙනා එම නියාමකවරයාට පහරදී තිබුණා.\nකෙසේ වෙතත්, පසුව දෙහිවල පොලීසිය මගින් තරුණයින් දෙදෙනා අත්අඩංගුවට ගෙන ඇති අතර අද දිනයේ අධිකරණය වෙත ඉදිරිපත් කිරීමට නියමිතයි.\nඑමෙන්ම, අවසර නොමැතිව පළාත් මායිම් උල්ලංඝනය කර පැමිණි පිරිස් යළි හරවා යැවීමේ කටයුතු ඊයේ දිනයේදීත් සිදුවූ බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/276909/පළාත්-අතර-පොදු-ප්‍රවාහන-සේවා-සීමා-සහිතව-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1821"
}