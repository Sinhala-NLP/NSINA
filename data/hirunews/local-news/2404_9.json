{
       "Source": "hirunews",
       "Timestamp": "Wednesday, 07 October 2020 - 20:39",
       "Headline": "මත්ද්‍රව්‍ය කාර්යාංශයේ උප පොලිස් පරීක්ෂකවරයෙකු අධිකරණයට ඉදිරිපත් කරන්නැයි කළ ඉල්ලීම ඉවතට",
       "News Content": "මත්ද්‍රව්‍ය ජාවාරම්කරුවන් සමඟ එක්ව ජාවාරම් කිරීමේ චෝදනා යටතේ අත්අඩංගුවට ගෙන රඳවාගෙන ප්‍රශ්න කරමින් සිටින මත්ද්‍රව්‍ය නාශක කාර්යාංශයේ උප පොලිස් පරීක්ෂක උදාර චතුරංග හේමසිරි අධිකරණයට ඉදිරිපත් කරන ලෙස නියෝගයක් නිකුත් කරන්නැයි ඔහුගේ නීතිඥවරුන් සිදුකළ ඉල්ලීම කොළඹ ප්‍රධාන මහේස්ත්‍රාත් අධිකරණය අද(07) ප්‍රතික්ෂේප කළා.\nඅදාළ උප පොලිස් පරීක්ෂකවරයා සමඟ තවත් 13 දෙනෙකු අත්අඩංගුවට ගෙන මේ වනවිට රඳවාගෙන ප්‍රශ්න කරමින් සිටින බවයි නීතිඥවරයා අධිකරණයට පෙන්වා දුන්නේ.\nකෙසේ වෙතත්, රැඳවුම් නියෝග යටතේ ප්‍රශ්න කරමින් සිටි සැකකරුවෙකු සම්බන්ධව අධිකරණයට නියෝගයක් ලබාදිය නොහැකි බව කොළඹ ප්‍රධාන මහේස්ත්‍රාත් මොහොමඩ් මිහාර් දැනුම් දුන්නා.\nමේ අතර, දිවි නැගුම දෙපාර්තමේන්තුවට අයත් රුපියල් මිලියන 2,991 ක මුදලක් සාවද්‍ය පරිහරණය ඇතුළු අධිචෝදනා 05 ක් යටතේ හිටපු අමාත්‍ය බැසිල් රාජපක්ෂ ඇතුළු විත්තිකරුවන් සිව් දෙනෙකුට පවරා ඇති නඩුවේ පැමිණිල්ලේ සාක්ෂි විභාගය තවදුරටත් පවත්වාගෙන යාම සම්බන්ධයෙන් නීතිපති දෙපාර්තමේන්තුවේ ස්ථාවරය ලබන 22 වැනිදා දැනුම්දෙන බව නියෝජ්‍ය සොලිසිටර් ජනරාල්වරයා අද කොළඹ මහාධිකරණයට දැනුම් දුන්නා.",
       "URL": "https://www.hirunews.lk/252038/මත්ද්‍රව්‍ය-කාර්යාංශයේ-උප-පොලිස්-පරීක්ෂකවරයෙකු-අධිකරණයට-ඉදිරිපත්-කරන්නැයි-කළ-ඉල්ලීම-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2404"
}