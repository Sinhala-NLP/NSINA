{
       "Source": "hirunews",
       "Timestamp": "Thursday, 08 August 2019 - 13:41",
       "Headline": "අධික සුළං හේතුවෙන් නිවාස රැසකට හානි - ප්‍රදේශ රැසක විදුලියත් ඇනහිටී",
       "News Content": "දිවයිනට බලපා ඇති වැසි තත්ත්වය මේ මස 12 වනදා දක්වා අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඒ අනුව බස්නාහිර, සබරගමුව, මධ්‍යම, දකුණ සහ වයඹ පළාත්වලට මෙන්ම ගාල්ල සහ මාතර දිස්ත්‍රික්කවලට ද මිලිමීටර 100 ඉක්මවූ  තද වැසි ඇතිවිය හැකි බවයි එම දෙපාර්තමේන්තුව සඳහන් කළේ.\nඅද උදෑසන 10 න් අවසන් වූ ගතවූ පැය 24 ක කාලය තුළ වැඩිම වර්ෂාපතනය වාර්තාවී තිබුණේ ගම්පහ - දිවුලපිටිය ප්‍රදේශයෙන්.\nඒ, මිලිමීටර 98.5 ක්. එමෙන්ම කටුනායක ප්‍රදේශයට මිලිමීටර 61.7 ක වර්ෂාපතනයක් ලැබී තිබුණා.\nඅධික වැසි හේතුවෙන් අද අලූයම කටුනායක ජාත්‍යන්තර ගුවන් තොටුපල වෙත පැමිණි යානා දෙකක් මත්තල ගුවන් තොටුපල වෙත යොමු කිරීමට කටුනායක ගුවන් තොටුපල බලධාරීන් පියවර ගත්තා.\nදෝහා සිට පැමිණි කටාර් ගුවන් සේවයේ කිව්ආර් 662 දරණ යානය සහ සාජා සිට පැමිණි එයාර් අරාබියා ගුවන් සේවයට අයත් ජී 9503 යන යානා දෙක මෙලෙස මත්තලට යොමුකර තිබුණා.\nපසුව කටුනායක ගුවන් තොටුපල අවට කාලගුණ තත්ත්වය යහපත් වූ පසුව යලි කටුනායක වෙත ගොඩ බැස්සවීමට කටයුතු කරනු ලැබුවා.\nප්‍රදේශ රැසක් හරහා ඊයේ රාත්‍රියේ හමාගිය තද සුළං තත්ත්වයත් සමඟ ගස් කඩාවැටීම් සහ නිවාස හානි සිදුවීම් රැසක් වාර්තා වනවා.\nදඹුල්ල ප්‍රදේශය හරහා හමාගිය දැඩි සුළඟකින්  නිවාස 28 කට අර්ධහානි සිදුව ඇති බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම නාරාහේන්පිට හත්බෝධිය වත්ත ප්‍රදේශයේ නිවාස 10 කට පමණ සුළං හේතුවෙන් අලාභ හානි සිදු වුණා.\nපුත්තලම - වනාතවිල්ලූව - නාගමඩම ප්‍රදේශයේ නිවාසවලට ද ඊයේ රාත්‍රියේ හමාගිය සුළඟින් හානි සිදුව ඇති බවයි ප්‍රදේශයේ හිරු වාර්තාකරු සඳහන් කළේ.\nඊට අමතරව ගම්පහ, නිට්ටඹුව, තිහාරිය, පුත්තලම, කල්පිටිය සහ යටියන්තොට ප්‍රදේශවලින්ද නිවාස හානි වාර්තාවන බව ආපදා කළමණාකරණ මධ්‍යස්ථානයේ සහකාර  අධ්‍යක්‍ෂ ප්‍රදීප් කොඩිප්පිලි කියා සිටියා.\nඑමෙන්ම ඊයේ රාත්‍රියේ පැවති දැඩි සුළං තත්ත්වය හේතුවෙන් හැටන් - කොළඹ ප්‍රධාන මාර්ගයේ ගිනිගත්හේන - මිල්ලගහමුල ප්‍රදේශයෙන් ප්‍රධාන මාර්ගයට ගසක් කඩාවැටීමෙන් එහි ගමනාගමන කටයුතු තවදුරටත් ඇණහිට තිබෙනවා.\nඅලූයම මධ්‍යම කඳුකරයේ බටහිර බෑවුම් ප්‍රදේශවලට ඇද හැලූනු අධික වර්ෂාව සහ සුළං තත්ත්වය හේතුවෙන් ප්‍රදේශයේ අතුරු මාර්ග කිහිපයකද ගස් කඩාවැටී තිබූ බවයි පොලීසිය සඳහන් කළේ.\nඊට අමතරව පුත්තලම - කොළඹ ප්‍රධාන මාර්ගයේ තිල්අඩිය - රත්මල්යාය ප්‍රදේශයේදී නුග ගසක් කඩාවැටීම හේතුවෙන් එම මාර්ගයේ ගමනාගමනයට පැවති බාධා මේ වනවිට ඉවත් කර තිබෙනවා.\nඊයේ රාත්‍රියේ පැවති සුළං සහ වැසි හේතුවෙන් දඹුල්ල, දෙහිවල, හක්මන, කඹුරුපිටිය, කඩුවෙල සහ අවිස්සාවේල්ල ප්‍රදේශවල තවදුරටත් විදුලිය ඇණහිට ඇති බව විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක, සුලක්ෂණ ජයවර්ධන කියා සිටියා.\nමේ අතර දැඩි සුළං තත්ත්වය හේතුවෙන් දිවයින වටා මුහුදේ කුඩා යාත්‍රා මගින් ඉදිරි පැය 24 තුළ ධීවර කටයුතුවල නොයෙදෙන ලෙසට ධීවර දෙපාර්තමේන්තුව ඉල්ලා සිටිනවා.\nඑමෙන්ම බහුදින යාත්‍රා හිමිකරුවන්ද පවතින අයහපත් කාලගුණ තත්වය පිළිබඳව දැඩි අවධානයකින් පසුවන ලෙසටයි ධීවර දෙපාර්තමේන්තුවේ සෝදිසි මෙහෙයුම් පිළිබඳ සහකාර අධ්‍යක්‍ෂ පද්මප්‍රිය තිසේරා දැනුම් දුන්නේ.",
       "URL": "https://www.hirunews.lk/221812/අධික-සුළං-හේතුවෙන්-නිවාස-රැසකට-හානි-ප්‍රදේශ-රැසක-විදුලියත්-ඇනහිටී",
       "Category": "Local News",
       "Parent URL": "https://www.hirunews.lk/local-news.php?pageID=3209"
}