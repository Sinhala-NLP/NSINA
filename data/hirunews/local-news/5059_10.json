{
       "Source": "hirunews",
       "Timestamp": "Thursday, 05 May 2016 - 13:05",
       "Headline": "නාරාහේන්පිට අපරාධ අංශයේ හිටපු ස්ථානාධිපති යළි  රිමාන්ඩ්",
       "News Content": "රගර් ක්‍රීඩක වසීම් තාජුඞීන් ඝාතනයට අදාළ තොරතුරු වසන් කිරිීමේ චෝදනාව මත අත්අඩංගුවට ගෙන දැනට රක්ෂිත බන්ධනාගාර ගතකර සිටින නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා මේ මස 12 වනදා දක්වා යළිත් රක්ෂිත බන්ධනාගාර ගත කෙරුණා.\nඒ, සැකකරු කොළඹ අතිරේක මහේස්ත්‍රාත් ඔගස්ටා අතපත්තු හමුවට ඉදිරිපත් කිරීමෙන් පසුවයි.\nමීට අදාළ නඩුව අද කැඳවූ අවස්ථාවේදී අපරාධ පරීක්ෂණ දෙපාර්තමේන්තුව අධිකරණයට දැනුම්දී සිටියේ මෙම සිද්ධියට අදාළ විමර්ශනවලදී සැකකාර අපරාධ අංශයේ හිටපු ස්ථානාධිපතිවරයා සම්බන්ධයෙන් සාධාරන සහ යුක්ති සහගත සැකයක් මතුව ඇති බවයි.\nමෙවැනි මාරක රිය අනතුරකදි පරීක්ෂණ සිදුකළ යුත්තේ රථවාහන අංශයේ ස්ථානාධිපතිවරයා වුවත්, මෙම සිද්ධියේදී පරීක්ෂණ පවත්වා ඇත්තේ නාරාහේන්පිට පොලීසියේ අපරාධ අංශයේ හිටපු ස්ථානාධිපති බවයි.\nචෝදනා එල්ලවී ඇති අපරාධ අංශයේ හිටපු ස්ථානාධිපතිවරයා වෙනුවෙන් පෙනී සිටි නීතීඥවරයා මෙහිදී අධිකරණය හමුවේ කියා සිටියේ තම සේවා දායකයා නීතියට අනුව රාජකාරී කටයුතු ඉටුකර ඇති බවයි.\nමෙම රිය අනතුර සම්බන්ධයෙන් සිදුකළ පරීක්ෂණවල වාර්තා උසස් පොලිස් නිලධාරීන් වෙත තම සේවාදායකයා යොමුකර ඇති බවද ඔහු වෙනුවෙන් පෙනී සිටි නීතීඥවරයා මෙහිදී සඳහන් කළා.\nකෙසේ වෙතත් ඉදිරිපත් වූ කරුණු සළකා බැලූ කොළඹ අතිරේක මහේස්ත්‍රාත් ඔගස්ටා අතපත්තු අපරාධ පරීක්ෂණ දෙපාර්තමේන්තුවට දැනුම්දුන්නේ ඒකපාර්ශවීය විමර්ශනයක් සිදු නොකරන ලෙසයි.\nඑමගින් මෙම සිද්ධිය පිළිබඳව විනිවිද භාවයකින් යුක්තව විමර්ශන සිදුකළ හැකි බවද අතිරේක මහේස්ත්‍රාත්වරිය ප්‍රකාශ කළා.\nතාජුඞීන් ඝාතන සිද්ධියේ විමර්ශනවලට අදාළ සාක්ෂි වසන් කිරීමේ චෝදනාව සම්බන්ධයෙන් නාරාහේන්පිට පොලිස් ස්ථානයේ අපරාධ අංශයේ හිටපු ස්ථානාධිපති සුමිත් පෙරේරා රහස් පොලීසිය විසින් අත්අඩංගුවට ගනු ලැබුවේ අප්‍රේල් මස 20 වෙනිදායි.",
       "URL": "https://www.hirunews.lk/132477/නාරාහේන්පිට-අපරාධ-අංශයේ-හිටපු-ස්ථානාධිපති-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5059"
}