{
       "Source": "hirunews",
       "Timestamp": "Monday, 20 June 2022 - 20:01",
       "Headline": "IOC සමාගම පෙට්‍රල් සහ ඩීසල් බවුසර් 50ත් 60ත් අතර ප්‍රමාණයක් බෙදා හරී (වීඩියෝ)",
       "News Content": "ලංකා IOC සමාගම අද දිනය තුළ පෙට්‍රල් සහ ඩීසල් බවුසර් 50ත් 60ත් අතර ප්‍රමාණයක් බෙදා හැර තිබෙනවා.\nඑම සමාගම පැවසුවේ ඊයේ රාත්‍රි කාලයේ ඉන්ධන බවුසර් 23ක් බෙදා හැරුණු බවයි.\nමේ අතර ඉන්ධන හිඟයට විසඳුම් ඉල්ලා සාමාන්‍ය පෙළ පිළිතුරු පත්‍ර ඇගයීමේ කටයුතුවලට එක්වන ගුරුවරුන් මෙන්ම රෝහල් කිහිපයක කාර්ය මණ්ඩල උද්ඝෝෂණවල නිරත වුණා.\nපවතින ඉන්ධන හිඟයත් සමඟ විවිධ ප්‍රදේශවල පිරවුම්හල් අසළ පවතින ඉතා දිගු පෝලිම්වල ජනතාව බොහෝ වේලාවක් රැඳී සිටීමත් සමඟ විවිධ නොසන්සුන්කාරී තත්ත්ව වාර්තාවන ආකාරය පසුගිය දිනවල සුලබව දැකගත හැකිවුණා.\nමතුගම - පැලවත්ත පිරවුම්හලේදී ජනතාව සහ ආරක්ෂක අංශ අතර එවැනි තවත් ගැටුමක් ඇති වූණේ ඊයේ පස්වරුවේයි.\nඉන්ධන ලබාගැනීමට පැමිණි පුද්ගලයෙකු සිය මෝටර් රථයට ඉන්ධන ලබාගෙන බූලියකටද ඉන්ධන ලබාගැනීමට යාමේදී එහි ආරක්ෂාව සඳහා යොදවා සිටි යුද හමුදා නිලධාරියෙකු ඊට විරෝධය පළ කර ඇති බව පොලිසිය සඳහන් කළා.\nඑහිදී යුද හමුදා නිලධාරියාගේ ගිනි අවිය උදුරාගැනීමට පිරිසක් උත්සහ කිරීමත් සමඟ එය පාලනය කිරීමට යුද හමුදාව අහසට වෙඩි තැබීමක් සිදුකර තිබෙනවා.\nසිද්ධියට අදාළ පුද්ගලයා මේ වනවිට මීගහතැන්න පොලිස් අත්අඩංගුවේ පසුවනවා.\nමේ අතර, කුරුණෑගල - කිරිවවුල ප්‍රදේශයේ පිරවුම්හලක පෝලිම්වල රැඳී සිටින පිරිසකගෙන් ආරක්ෂක අංශ නිලධාරීන්ට චෝදනාවක් එල්ල වුණේ ඔවුන් බූලිවලට ඉන්ධන රැස්කරමින් සිටින බව පවසමින්.\nගම්පොළ නගරයේ පිහිටි පිරවුම්හලක පෝලිම්වල රැඳී සිටි දෙපිරිසක් අතර ගැටුමක් හටගත් අතර එය පාලනය කිරීම සඳහා පොලිසියට මැදිහත් වීමට සිදුවුණා.\nඑහිදී පෝලිම්වල රැඳී සිටි පිරිසකගෙන් පොලිස් නිලධාරීන්ට එල්ල වූයේ විරෝධයක්.\nමේ අතර පසුගියදා ඉන්ධන පිරවුම්හලකදී පොලිස් නිලධාරීන්ගේ රාජකාරියට බාධා කිරීම සහ සිවිල් වැසියෙකුට පහරදීම යන චෝදනා යටතේ පාර්ලිමේන්තු මන්ත්‍රී සනත් නිශාන්ත මහතාගේ සහෝදරයා වන ජගත් සමන්ත පෙරේරා ආරච්චිකට්ටුව පොලිසිය මගින් අද පෙරවරුවේ අත්අඩංගුවට ගෙන තිබෙනවා.\nමේ අතර ඉන්ධන පිරවුම්හල් අසල පොලිසිය මැදිහත් වීම තුළ මතුව ඇති තත්ත්වය පිළිබඳ පරීක්ෂණයක් සිදුකරන ලෙස ඉල්ලා සමඟි ජන බලවේගය පොලිස් මූලස්ථානයට ලිපියක් භාර දුන්නා.\nමේ අතර පසුගියදා ඉන්දියාවේ සිට මෙරටට ළඟාවූ නෞකාවේ ඩීසල් බෙදාහැරීමේ කටයුතු ඊයේ ආරම්භ කෙරුණු අතර එම ඉන්ධන පිරවුම්හල් වෙත ලැබීමේදී ජනතාව වැඩිවශයෙන් එම ස්ථාන වෙත ඒකරාශී වීමත් සමඟ නොසන්සුන් තත්ත්ව වාර්තා වුණා.\nබණ්ඩාරගම - කැස්බෑව මාර්ගයේ පිහිටි පිරවුම්හලකට ඩීසල් තොගයක් ලැබීමෙන් පසු කඩිනමින් අවසන් වීමත් සමඟ පෝලිමේ රැඳී සිටි පිරිසකගෙන් පිරවුම්හල් සේවකයින්ට එලල් වුණේ දැඩි විරෝධයක්.\nතිස්සමහාරාම ප්‍රදේශයේ ඉන්ධන පිරවුම්හලකට දින කිහිපයකට පසු ඉන්ධන ලැබීමත් සමඟ එහි සිටි පිරිස ඉන්ධන ලබාගැනීමට නොසන්සුන් වීමෙන් පැයක පමණ කාලයක් ඉන්ධන බෙදාහැරීම නවතා දැමීමට සිදුවුණා.\nමේ අතර පෞද්ගලික මගී ප්‍රවාහන බස්රථ සඳහා ළඟම ඩිපෝවෙන් ඉන්ධන ලබාගත හැකි බව බලශක්ති අමාත්‍යවරයා ඊයේ දැනුම් දුන්නා. නමුත් උඩහමුල්ල ඩිපෝව වෙත පැමිණි බස් රථ ආපසු හරවාගෙන යෑමට සිදුවුණේ එහි ඉන්ධන නොමැති වීමෙන්. ඉන්ධන හිඟය මේ වනවිට පොදු ප්‍රවාහන සේවාවලට එල්ල කර ඇති බලපෑම හමුවේ බස්රථ ධාවනය සීමා වීමෙන් මගී ජනතාව දැඩි අසීරුතාවට පත්ව සිටිනවා. මේ හේතුවෙන් මගීන් වැඩි වශයෙන් දුම්රිය භාවිතයට නැඹුරුව සිටිනු දැකගත හැකියි.",
       "URL": "https://www.hirunews.lk/307713/ioc-සමාගම-පෙට්‍රල්-සහ-ඩීසල්-බවුසර්-50ත්-60ත්-අතර-ප්‍රමාණයක්-බෙදා-හරී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1080"
}