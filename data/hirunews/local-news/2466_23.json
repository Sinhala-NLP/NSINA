{
       "Source": "hirunews",
       "Timestamp": "Wednesday, 09 September 2020 - 13:23",
       "Headline": "බලධාරීන්ට නොපෙනෙන අඳුපැලෑන සෞඛ්‍ය මධ්‍යස්ථානය (වීඩියෝ)",
       "News Content": "ජනතා මුදල් වැය කරමින් සංවර්ධන ව්‍යාපෘති ආරම්භ කිරීම මෙන්ම, ඒවා නිසි පරිදි පවත්වාගෙන යාමත් බලධාරීන්ට මගහැර නොහැකි වගකීමක්.\nවසර 18ක් පුරා බලධාරී ඇස නොගැටුණු මාතෘ හා සෞඛ්‍ය මධ්‍යස්ථානයක් පිළිබඳවයි අද රතු මිනිත්තුවේ අවධානය.\n2002 වසරේදී ජන සුවය වැඩසටහන යටතේ තංගල්ල ප්‍රාදේශීය ලේකම් කොට්ඨාසයේ රන්න, කදිරාගොඩ, අඳුපැලෑන ගම්මානයට මාතෘ හා ළදරු සෞඛ්‍ය මධ්‍යස්ථානයක් හිමිවන්නේ, එවකට අමාත්‍ය සජිත් ප්‍රේමදාස මහතාගේ මූලිකත්වයෙන්.\nමෙමගින් ප්‍රදේශයේ ග්‍රාම නිලධාරී වසම් 3ක ජනතාවට සෙත සැලසුණා.\nකෙසේ වෙතත්, 2002 වසරෙන් පසුව මෙම මධ්‍යස්ථානය ඉදිකිරීමට මූලිකත්වය ගත් බලධාරීන් ඇතුළු කිසිවෙකුගේ අවධානය මේ වෙත යොමු නොවීම නිසා මේ වනවිට එහි පැමිණෙන පවුල් 500 ක පමණ ජනතාව දැඩි අපහසුතාවට පත්ව සිටිනවා.\nඉන් ප්‍රධාන ගැටලුවක් වන්නේ මෙම සෞඛ්‍ය මධ්‍යස්ථානයට මූලික අවශ්‍යතාවන් වන විදුලිය සහ ජලය සපයා නොතිබීමයි.\nපැවතිය යුතු මූලික පහසුකම් හෝ නොතිබීමේ අර්බුදය හමුවේ මෙම සෞඛ්‍ය මධ්‍යස්ථානයේ මේ වනවිට බර කිරීම සහ ත්‍රිපෝෂ ලබාදීමට පමණක් සීමා වී තිබෙනවා.\nපවතින තත්ත්වය හමුවේ ප්‍රදේශයේ මව්වරුන්ට සිදුව ඇත්තේ වෙනත් දුර බැහැර සෞඛ්‍ය මධ්‍යස්ථානවලින් සිය අවශ්‍යතා සම්පූර්ණ කර ගැනීමටයි.\nජනතා මුදල් විශාල ලෙස වැය කරමින් ගොඩනැගිලි ඉදිකරනවා මෙන්ම, එමගින් ජනතාවට අවශ්‍ය සේවාව ලැබෙන්නේදැයි සොයා බැලීමද බලධාරීන්ගේ වගකීමක්.\nඅඳුපැලැන සෞඛ්‍ය මධ්‍යස්ථානයෙන් ජනතාවට නිසි සේවාවක් ලැබෙනතෙක් රතු මිනිත්තුව අවධානයෙන්.",
       "URL": "https://www.hirunews.lk/249798/බලධාරීන්ට-නොපෙනෙන-අඳුපැලෑන-සෞඛ්‍ය-මධ්‍යස්ථානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2466"
}