{
       "Source": "hirunews",
       "Timestamp": "Thursday, 23 February 2023 - 12:27",
       "Headline": "ආයෝජන මණ්ඩලයේ සමාගම්වලින්  සුබ ආරංචියක්",
       "News Content": "වර්ථමාන ලෝක ආර්ථික අවපාතය හමුවේ දශක 4කට පසුව ලොව රටවල් මුහුණදුන් ඉහලම උද්ධමන අගයක් පෙන්නුම් කරන වතාවරණයක වුව ද ශ්‍රි ලංකා ආයෝජන මණ්ඩලයේ සමාගම් තම භාණ්ඩ හා සේවා අපනයනය කරමින් ශ්‍රි ලංකා ආර්ථිකයට සුභදායි දායකත්වයක් 2022 වර්ෂයේ දී ලබාදීමට සමත් වී තිබෙනවා.\nමෙය ශ්‍රි ලංකාවේ දල ජාතික නිෂ්පාදනයේ වටිනාකමින් ඇමරිකානු ඩොලර් බිලියන 8.7 වන අතර මෙය 2021ට සාපේක්ෂව 8%ක වර්ධනයක්.\nශ්‍රි ලංකා ආයෝජන මණ්ඩලයේ ව්‍යවසායකයන් ජාතික අපනයන ආදායමට ඉහල දායකත්වයක් දක්වන අතර, විශේෂයෙන් නිමි ඇදුම් නිෂ්පාදනයෙන් 99%ක දායකත්වයක් ලබා දෙනවා.\nරෙදිපිළි හා අදාල උපාංග අපනයනය 93%ක් වන අතර සම්භාණ්ඩ සහ පාවහන් ඇතුළු සම්භාණ්ඩ ආශ්‍රිත  කර්මාන්ත අංශයෙන් 83%ක් ද, විවිධ යන්ත්‍රෝපකරණ සහ යන්ත්‍රෝපකරණ කොටස් අංශයෙන් 88%ක් ද, මුද්‍රණ හා මුද්‍රිත නිෂ්පාදන අංශයෙන් 82%ක් 2021 වර්ෂයේ දී සමස්ථ අපනයන ආදායමට එකතු කර තිබෙනවා.\nවිශේෂයෙන් සමස්ථ අපනයන ආදායමෙන් රෙදිපිළි සහ නිමි ඇදුම් මගින් ඇමරිකානු ඩොලර් බිලියන 5.8ක් 2022 දී ජාතික අපනයන ආදායමට එකතු කර ඇති අතර එය 2021 වර්ෂයේ ඇමරිකානු ඩොලර් බිලියන 5.2ක් ලෙස එය වාර්තා වුණා.\nමෙය අදාල වර්ෂවලට සාපේක්ෂව 12%ක වර්ධනයක්.\nමෙයට අමතරව පදම් කළ සම් සහ පාවහන් නිෂ්පාදනයේ 52%ක වර්ධනයක් දක්නට ලැබෙන අතර එහි මූල්‍ය වටිනාකම වනුයේ ඇමරිකානු ඩොලර් මිලියන 80ක්.\n2021 වර්ෂයට සාපේක්ෂව මැණික් ස්වර්ණාභරණ අපනයන ආදායම ඇ.ඩො.මි 147.57ක් වන අතර එය 19%ක වර්ධනයක්.\nඑමෙන්ම, යන්ත්‍රෝපකරණ සහ කාර්මික යෙදවුම් අංශයේ ආදායම ඇ.ඩො.මි 484.77ක් වන අතර එය 16%ක වර්ධනයක් ලෙස වාර්තා වෙනවා.\nතවද, 2021 වර්ෂයට සාපේක්ෂව, මුද්‍රණ කර්මාන්ත නිෂ්පාදන අපනයන ආදායම ඇ.ඩො.මි 46.47ක් වන අතර එය 12% වර්ධනයක්.\nලෝහමය භාණ්ඩ සහ ලෝහමය උපාංග අපනයන ආදායම ඇ.ඩො.මි 85.53ක් වන අතර එය 11% ලෙසයි සටහන් වන්නේ.\nඑමෙන්ම, සෙරමික් භාණ්ඩ අපනයන ආදායම ඇ.ඩො.මි 260.66ක් වන අතර එය 3% වර්ධනයක්.\n2022 වර්ෂයේ ඉහලම අපනයන ආදායම ඇගලුම් කර්මාන්ත ආශ්‍රිත භාණ්ඩ වාර්තාකොට ඇති අතර රබර් කර්මාන්තය 2වන ස්ථානයටත්, සම්භාණ්ඩ හා පාවහන් අපනයනකරුවන් 3 වන ස්ථානයනය ද අත්පත් කොට ගෙන තිබෙනවා.\nසමස්තයක් වශයෙන් ගත් කළ ශ්‍රි ලංකා ආයෝජන මණ්ඩලය යටතේ ක්‍රියාත්මක වන ව්‍යවසායකයන් ශ්‍රි ලංකා අපනයන ආදායම සදහා කර්මාන්ත අංශයෙන් 66%ක්, පසුගිය වසරවල දී අඛණ්ඩව ලබා දී ඇති අතර සමස්ත අපනයන ආදායමෙන් 85%ක් සඳහා දායක වී තිබෙනවා.",
       "URL": "https://www.hirunews.lk/328092/ආයෝජන-මණ්ඩලයේ-සමාගම්වලින්-සුබ-ආරංචියක්",
       "Category": "Local News",
       "Parent URL": "https://www.hirunews.lk/local-news.php?pageID=518"
}