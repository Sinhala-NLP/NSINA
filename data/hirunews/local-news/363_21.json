{
       "Source": "hirunews",
       "Timestamp": "Sunday, 07 May 2023 - 10:06",
       "Headline": "ගිනි අවියක් රැගෙන ගුවන් තොටුපල තුළට පැමිණි ගුවන් යානා ආරක්ෂකයෙකු අත්අඩංගුවට",
       "News Content": "සිය රාජකාරි ගිනි අවිය රැගෙන කටුනායක ගුවන් තොටුපලේ සංක්‍රමණික පර්යන්තය වෙත පැමිණි ගුවන් යානා ආරක්ෂක නිලධාරියෙකු අත්අඩංගුවට ගෙන තිබෙනවා.\nකටුනායක සිට චෙන්නායි බලා පිටත්ව යාමට නියමිතව තිබූ ඉන්දීය ගුවන් යානයක ආරක්ෂක නිලධාරියා මෙලෙස අත්අඩංගුවට ගත් බවටයි වාර්තා වුණේ.\nසෑම ගුවන් යානයකම මෙවැනි ආරක්ෂක නිලධාරිවරයෙකු සේවයේ යොදවා ඇත්තේ මගීන්ගේ සහ කාර්ය මණ්ඩලයේ ආරක්ෂාව පිණිසයි.\nඑම ආරක්ෂක නිලධාරියාට කිසිදු අවස්ථාවක සිය රාජකාරි ගිනි අවිය යානයෙන් පිටතට රැගෙන යාම තහනම් වනවා.\nකෙසේ වෙතත් මෙම පුද්ගලයා උණ්ඩ පිරවූ සිය රාජකාරි ගිනි අවිය රැගෙන කටුනායක ගුවන් තොටුපලේ සංක්‍රමණික පර්යන්තය වෙත පැමිණ සිට ඇති බවයි වාර්තාවන්නේ.\nමෙලෙස අත්අඩංගුවට ගත් ගුවන් යානා ආරක්ෂක නිලධාරීවරයා ඉන්දීය ජාතිකයෙකු වන අතර, ඔහු එරට විශේෂ කාර්ය බලකායේ නිලධාරියෙකු වන බව සඳහන්.\nපසුව දෙරටේ උසස් ආරක්ෂක ප්‍රධානීන් සහ තානාපති කාර්යාල මට්ටමින් ඇතිවූ සාකච්ඡාවක ප්‍රතිඵලයක් ලෙස අත්අඩංගුවට ගත් ගුවන් යානා ආරක්ෂක නිලධාරියා මුදාහැර ඇති බව වාර්තාවුණා.",
       "URL": "https://www.hirunews.lk/334468/ගිනි-අවියක්-රැගෙන-ගුවන්-තොටුපල-තුළට-පැමිණි-ගුවන්-යානා-ආරක්ෂකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=363"
}