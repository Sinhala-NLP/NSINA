{
       "Source": "hirunews",
       "Timestamp": "Tuesday, 15 February 2022 - 18:51",
       "Headline": "කෝවිඩ් පැණිය තැනූ ධම්මික බණ්ඩාරගේ සොයුරා කොවිඩ් ආසාදනය වී මිය යයි",
       "News Content": "කොවිඩ් රෝග මර්දනය සඳහා දේශීය ඖෂධ භාවිත කරමින් පැනියක් තැනූ බව කිවූ කෑගල්ල උඩුමාගම ධම්මික බණ්ඩාර වෙද මහතාගේ බාල සොහොයුරා කොවිඩ් වෛරසය ආසාදිත ව මියගොස් ඇතැ යි කෑගල්ල පොලිසිය සඳහන් කරනවා.\nමෙලෙස මියගොස් ඇත්තේ, කෑගල්ල හෙට්ටිමුල්ල ගනේගොඩ තැන්නේ පදිංචිව සිටි හීන් බණ්ඩා නැමැති ධම්මික බණ්ඩාරගේ බාල සොයුරා යි.\nමිය යන විට 58 වැනි වියේ පසු වූ ඔහු තිදරු පියෙක්.\nපිළිකා රෝගයක් වැළඳීම හේතුවෙන් නිවසේ සිට ප්‍රතිකාර ලබමින් සිටිය දී ඔහු මියගොස් ඇති බව වාර්තා වන්නේ.\nපසුගිය දොළොස් වැනි දා මිය ගිය ඔහුගේ මෘත දේහය කෑගල්ල මහර රෝහල වෙත ගෙන ගොස් තිබෙනවා.\nඑහිදී සිදු කළ රැපිඩ් ඇන්ටිජන් පරීක්ෂණයේ දී අනාවරණය වී ඇත්තේ, ඔහුට කොරෝනා වෛරසය ආසාදනය වී ඇති බවයි.\nඔහුගේ අවසන් කටයුතු කොවිඩ් සඳහා වන සෞඛ්‍ය නීතිරීති අනුව කෑගල්ල ආදාහනාගාරයේ දී ඊයේ සිදු කළ බව වාර්තා වෙනවා.\nකෑගල්ලේ ධම්මික බණ්ඩාර දෙවියන් විසින් දුන් ඖෂධ වට්ටෝරුවක් අනුව දේශීය ඖෂධ වර්ග යොදා ගනිමින් කොවිඩ් 19 වසංගතය මර්දනය කිරීම සඳහා ඖෂධයක් සොයා ගත් බව ප්‍රකාශ කෙරුනා.\nඑම පැණිය එවකට සෞඛ්‍ය අමාත්‍ය පවිත්‍රා වන්නිආරච්චි ඇතුළු පාර්ලිමේන්තු සාමාජිකයන් හට ද ලබා දුන් අතර පසුව එම පැණිය නිෂ්පාදනය කිරීම සඳහා රාජ්‍ය අනුග්‍රහය ද හිමි වුණා.\nකෙසේ වෙතත් කිසිදු සායනික පරීක්ෂාවකින් තොර ව සිදු කෙරුණු මෙම ක්‍රියාවලිය අවසානයේ තහවුරු වූයේ එම පැණිය භාවිත කිරීම හරහා කොරෝනා වෛරසය මර්දනය කළ නො හැකි බවයි.\nආයුර්වේද ඖෂධ නීතිගත සංස්ථාවේ නිසි අවසරය මෙම ඖෂධයට නො ලැබුණ බැවින් පසු ව එහි නිෂ්පාදන කටයුතු අත්හිටුවන්නටත් ආයුර්වේද ඖෂධ නිතිගත සංස්ථාව පසු ව නියෝග කළා.",
       "URL": "https://www.hirunews.lk/297113/කෝවිඩ්-පැණිය-තැනූ-ධම්මික-බණ්ඩාරගේ-සොයුරා-කොවිඩ්-ආසාදනය-වී-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=1354"
}