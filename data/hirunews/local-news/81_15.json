{
       "Source": "hirunews",
       "Timestamp": "Tuesday, 22 August 2023 - 13:43",
       "Headline": "මෙනින්ගොකොකොල් බැක්ටීරියාව වැළදුණු ගාල්ල බන්ධානාගර රැඳවියන් සංඛ්‍යාව 16 දක්වා ඉහළට",
       "News Content": "ගාල්ල බන්ධනාගාරයේ පැතිර යන මෙනින්ගොකොකොල් බැක්ටීරියාව වැළදුණු රැදවියන් 16 දෙනෙකු මේ වනවිට හදුනාගෙන තිබෙනවා.\nඉන් 9 දෙනෙකු කරාපිටිය ශික්ෂණ රෝහලේත්, 7 දෙනෙකු බන්ධනාගාර රෝහලේත් රදවා සිටින බවයි බන්ධනගාර මාධ්‍ය ප්‍රකාශක, චන්දන ඒකනායක බන්ධනාගාර මූලස්ථානයේ අද පැවති මාධ්‍ය හමුවකට එක්වෙමින් කියා සිටියේ.\nමෙම බැක්ටීරියාව වැළදුණු රැදවියන් දෙදෙනෙකු කරාපිටිය ශික්ෂණ රෝහලට ඇතුළත් කිරීමෙන් පසුව පසුගියදා මියයාමත් සමඟයි මේ සම්බන්ධයෙන් කතාබහක් ඇතිවූණේ.\nඊයේ සහ පෙරේදා මියගිය මෙම රැදවියන් දෙදෙනාගේ පශ්චාත් මරණ පරීක්ෂණ එම රෝහලේදී ඊයේ පැවති අතර එහිදී විවෘත තීන්දුවක් ලබා දී තිබුණා. ඒ අනුව මොවුන්ගේ ශරීර කොටස් වැඩිදුර විමර්ශන සඳහා රජයේ රස පරීක්ෂක වෙත යොමුකිරීමටයි තීරණය කෙරුණේ.\nමේ අතර නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය ජී. විජේසූරිය කොළඹ අද පැවති මාධ්‍ය හමුවකට එක්වෙමින් සඳහන් කළේ මෙම බන්ධනාගාරයේ සිට ඉන් පිටව ගිය රැදවියෙකු මීට පෙර උණ රෝගී තත්ත්වයක් මත ජීවිතක්ෂයට පත්ව ඇති බවත් ඔහුගෙන් මෙම උණ රෝගය පැතිරෙන්නට ඇති බවට සැක කරන බවයි.\nමීට පෙර වව්නියාව බන්ධනාගාරය තාවකාලිකව වසා දමනු ලැබුවේ රැදවියන් අතර සරම්ප වෛරසය පැතිර යාම හේතුවෙන්.",
       "URL": "https://www.hirunews.lk/345699/මෙනින්ගොකොකොල්-බැක්ටීරියාව-වැළදුණු-ගාල්ල-බන්ධානාගර-රැඳවියන්-සංඛ්‍යාව-16-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=81"
}