{
       "Source": "hirunews",
       "Timestamp": "Saturday, 02 April 2022 - 9:09",
       "Headline": "විදේශ මුදල් හුවමාරු ස්ථාන දෙකකට මහ බැංකුවෙන් අවවාද",
       "News Content": "බලපත්‍රලාභී බැංකු මගින් ලබාදෙන විනිමය අනුපාතවලට වඩා වැඩි මිලකට විදේශ මුදල් ගණුදෙනු කළ තවත් මුදල් හුවමාරු ආයතන දෙකක් වෙත අවවාදාත්මක නිවේදන නිකුත් කරන ලද බව ශ්‍රී ලංකා මහ බැංකුව ප්‍රකාශ කළා.\nබලය ලත් මුදල් හුවමාරු ව්‍යාපාරික ස්ථානයන් හි සිදුකළ අඛණ්ඩ පරීක්ෂණවලදී මෙම ආයතන විදේශ විනිමය පනතේ විධිවිධාන උල්ලංඝනය කර ඇති බවයි මහ බැංකුව නිකුත් කළ නිවේදනයක දැක්වෙන්නේ.\nඑලෙස අලුතින් හඳුනාගෙන ඇති මුදල් හුවමාරු ආයතන වන්නේ කොළඹ කොටුවේ ස්විස් මනි එක්ස්චේන්ජ් ප්‍රධාන කාර්යාලය සහ එහි වැල්ලවත්ත ශාඛාව මෙන්ම වැල්ලවත්තේ පිහිටි වෙස්ටර්න් මනී එක්ස්චේන්ජ් පුද්ගලික සමාගමයි.\nඑම ආයතන වෙත අවවාදාත්මක නිවේදන මගින් දැනුම් දුන් කරුණු නිවැරදි කිරීමට පියවර නොගතහොත් ඔවුන් වෙත නිකුත් කර ඇති බලපත්‍ර අත්හිටුවීමට හෝ අවලංගු කිරීමට සිදුවන බවයි මහ බැංකුව අවධාරණය කළේ.",
       "URL": "https://www.hirunews.lk/300987/විදේශ-මුදල්-හුවමාරු-ස්ථාන-දෙකකට-මහ-බැංකුවෙන්-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=1256"
}