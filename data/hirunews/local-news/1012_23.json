{
       "Source": "hirunews",
       "Timestamp": "Monday, 18 July 2022 - 6:27",
       "Headline": "හදිසි නීතිය පැනවේ - මොකක්ද මේ හදිසි නීතිය ? (වීඩියෝ හා ඡායාරූප)",
       "News Content": "දිවයින පුරා හදිසි නීතිය අද (18) සිට බලාත්මක කරමින් අතිවිශේෂ ගැසට් නිවේදනයක් නිකුත් කර තිබෙනවා.\nවැඩබලන ජනාධිපති රනිල් වික්‍රමසිංහගේ උපදෙස් පරිදි මහජන ආරක්ෂක පනතේ දෙවන වගන්තියෙන් පැවරී ඇති බලතලවලට අනුව මෙම ගැසට් නිවේදනය නිකුත් කර ඇත්තේ ජනාධිපති ලේකම්වරයා විසින්.\nමෙම ගැසට් නිවේදනයේ වැඩිදුරටත් දැක්වෙන්නේ රටේ යහපැවැත්ම සුරක්ෂිත කිරීම සහ මහජන ජීවිතයට අත්‍යවශ්‍ය සේවා සහ සැපයීම් පවත්වාගෙන යාමට මෙලෙස හදිසි නීතිය පැනවූ බවයි.\nහදිසි නීතිය යනු සැබවින්ම කුමක් ද ?\nශ්‍රී ලංකාවේ භූමිය තුළ ඇඳිරිනීතිය සහ හදිසි නීතිය පැනවීමේ බලය හිමිව ඇත්තේ විධායක ජනාධිපතිවරයාට යි.\nශ්‍රී ලංකා ආණ්ඩුක්‍රම ව්‍යවස්ථාවේ හත්වන පරිච්ඡේදය වෙන්ව ඇත්තේ “විධායකය” (The Executive) හෙවත් ජනාධිපතිවරයා සතු බලතල සඳහන් කිරීම වෙනුවෙනුයි. ව්‍යවස්ථාවේ 30 වන වගන්තියේ පළමු උප වගන්තියට අනුව ජනාධිපතිවරයා විධායකයේ ප්‍රධානියා මෙන්ම ආණ්ඩුවේ ප්‍රධානියා සහ සන්නද්ධ සේවාවන්හි ප්‍රධානියා ද වෙනවා.\nරාජ්‍ය ආරක්ෂාව මෙන්ම මහජනතාවගේ ආරක්ෂාව පිළිබඳවද තීන්දු තීරණ ජනාධිපතිවරයා විසින් ගනු ලබන්නේ ආණ්ඩුක්‍රම ව්‍යවස්ථාවේ ප්‍රතිපාදනයන්ට අනුකූලව සහ 1947 අංක 25 දරන මහජන මහජන ආරක්ෂක ආඥා පනත (Public Security Ordinance) ප්‍රකාරවයි. (මෙම ආඥා පනතෙහි වගන්ති 1978, 1949, 1953, 1959 සහ 1988 යන වසරවලදී සංශෝධනයට ලක් වී ඇත.)\n1947 වසරේ ජූනි මස 16වන දින සම්මත කොට බලාත්මක කෙරුණු මහජන ආරක්ෂක ආඥා පනත මගින් හදිසි නීතිය පිළිබඳ රෙගුලාසි පැනවීම, මහජනතාවගේ සුබසිද්ධිය වෙනුවෙන් අවශ්‍ය අනෙකුත් පියවර ගැනීම, මහජනතාව අතර සාමකාමී බව තහවුරු කිරීම සහ සමාජයේ යහපැවැත්ම සඳහා අවශ්‍ය වන සේවා ලබාදීම යනාදී අරමුණු ඉටු කෙරෙන බව ආඥා පනතේ පූර්විකාවෙහි සඳහන් වනවා. (1948ට පෙර සම්මත කොට බලාත්මක කෙරුණු අණපනත් හැඳින්වෙන්නේ ආඥා පනත් හෙවත් Ordinances නමිනි.)\nඒ අනුව ශ්‍රී ලංකාව තුළ හදිසි නීතිය පැනවිය හැකි බලය හිමිව පවතින්නෙ විධායක ජනාධිපතිවරයාටයි.\nඑය 1978 දෙවැනි ජනරජ ආණ්ඩුක්‍රම ව්‍යවස්ථාව යටතේ රටේ විධායක ජනපති වෙත පැවරී ඇති බලයකි.\nමෙම නීතිය පැනවන්නේ රටක යම් හදිසි තත්ත්වයක් ඇතිවූ විට බලපවත්නා නීතිය අභිබවමින් නියෝග දීමේ අවසරය ජනාධිපතිවරයාට සතු කර දෙන විශේෂ දේශපාලනික හා නීතිමය අවස්ථාවකි.\nමූලික වශයෙන් මෙහි අරමුණ රටේ සාමය හා ආරක්ෂාව නිසියාකාරව පවත්වා ගැනීමට හමුදා අංශ මෙහෙයවීමයි.\nහදිසි නීතිය බලපැවැත්වීමේ දී සිවිල් වැසියාව පරීක්ෂා කිරීම, ප්‍රශ්න කිරීම සහ අත් අඩංගුවට ගැනීමට අවසර ඇත්තේ පොලිසියට පමණක් වීම ද මෙහි සුවිශේෂීත්වයයි.\nපොලිස් බලතල ඇතැම් අවස්ථාවලදී හදිසි නීතිය යටතේ හමුදා වෙත පැවරීම ද සිදු කෙරෙන අයුරු දැකිය හැකියි.\nරටේ නොසන්සුනකාරී තත්ත්වයක දී රටේ පාලනය අඛණ්ඩව බලපවත්වා ගැනීමට විධායක බලය තනිව භුක්ති විඳිය හැකි බලතලයක් ලෙස ද මෙම හදිසි නීතිය හඳුන්වාදෙනවා.\nමෙම හදිසි නීතිය මෙවර ශ්‍රී ලංකාව තුළ පනවා ඇත්තේ වැඩබලන ජනාධිපති රනිල් වික්‍රමසිංහ විසිනි.\nඒ පසුගිය ජූලි 14 වැනි දින 7 වැනි විධායක ජනාධිපතිවරයා වශයෙන් කටයුතු කළ ගෝඨාභය රාජපක්ෂ සිය ධුරයෙන් නිල වශයෙන් ඉල්ලා අස්වීමත් සමගයි.\nකෙසේවෙතත් හදිසි නීතිය යටතේ විවිධ විද්වතුන් පෙන්වා දෙන්නේ මානව අයිතිවාසිකම් උල්ලංඝනය වන බවයි.\nඒ අනුව එලෙස උල්ලංඝනය වන අයිතීන් ලෙස\nසර්ව සාධාරණත්වයේ අයිතිවාසිකම – (Right to Equality ), අත්තනෝමතිකව සිරභාරයට ගැනීමෙන් වැළකීමට ඇති අයිතිය ( Freedom from arbitrary arrest ), අපරාධ නඩු විධාන සංග්‍රහයේ දැක්වෙන පරිදි අත්අඩංගුවට ගැනීම, රඳවා තබා ගැනීම සහ දඬුවම් කිරීමේ ක්‍රියාදාමය අදාළ නොවීම -( Freedom from illegal detention ), අදහස් ප්‍රකාශ කිරීමේ නිදහස , රැස්වීම් පැවැත්වීම\nආදී ඇතැම් අවස්ථා ජනයාට හිමි නොවනු ඇති.\nකෙටියෙන් පැවසුවහොත් හදිසි නීතිය යටතේ මූලික අයිතිවාසිකම් කඩ වීමට එරෙහිව ශ්‍රේෂ්ඨාධිකරණයේ මූලික අයිතිවාසිකම් පෙත්සම් ගොනු කිරීමේ අයිතිය පවා මහජනතාවට අහිමි වී යනවා.\nහදීසි නීතිය පවතින අවස්ථාවකදී නීති රෙගුලාසිවලට යටත් නොවී ක්‍රියා කරන පුද්ගලයකු නඩු විභාගයකින් තොරව වරදකරු වන අතර මාස තුනකට නොඅඩු සහ අවුරුදු 20කට නොවැඩි කාලයකට බන්ධනාගාරගත කළ හැකි අතර දඩයකට ද යටත් කළ හැකියි.\nමේ අතර මෙහිදී වෙඩි තැබීමේ බලය ද හමුදාවට හිමිවනවා.\nරටක හදීසි නීතිය පැනවූ අවස්ථාවක අණ නොතකා ක්‍රියා කරන පුද්ගලයෙකුට වෙඩි තැබීමට හමුදාවට බලය හිමිවනවා.\nහදිසි නීතිය යටතේ හමුදාවට පැවරෙන බලතල අතර වරෙන්තු නොමැතිව පුද්ගලයින් අතඩංගුවට ගැනීමට, නිශ්චල සහ චංචල දේපල රජයේ පාලනයට ගැනීමට, සෝදිසි වරෙන්තුවක් නොමැතිව ඕනෑම අවස්ථාවක ඕනෑම ස්ථානයක් සෝදිසි කිරීමට බලය හිමිවනවා.",
       "URL": "https://www.hirunews.lk/310244/හදිසි-නීතිය-පැනවේ-මොකක්ද-මේ-හදිසි-නීතිය-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1012"
}