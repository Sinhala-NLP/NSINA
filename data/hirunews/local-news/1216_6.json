{
       "Source": "hirunews",
       "Timestamp": "Friday, 22 April 2022 - 15:26",
       "Headline": "කිලෝග්‍රෑම් 12.5ක ලිට්‍රෝ ගෑස් සිලින්ඩරයක මිල 5175 දක්වා ඉහළට",
       "News Content": "අද මධ්‍යම රාත්‍රියේ සිට ක්‍රියාත්මක වන පරිදි කිලෝග්‍රෑම් 12.5ක ගෘහස්ථ ගෑස් සිලින්ඩරයක මිල රුපියල් 2500 කින් ඉහළ දැමීමට ලිට්රෝ සමාගම තීරණය කර තිබෙනවා.\nඑම සමාගම සඳහන් කළේ ඒ අනුව, ගෘහස්ථ ගෑස් සිලින්ඩරයක් රුපියල් 5175ක් දක්වා ඉහළ යන බවයි.\nලෝක වෙළඳපොලේ ගෑස් මිල ඉහළ යාම හේතුවෙන් සමාගම දිනකට කෝටි 25ක පාඩුවක් ලබන බව ලිට්රෝ සමාගම ප්‍රකාශ කළා.\nඑක් ගෑස් සිලින්ඩරයකින් රුපියල් 2500ක පාඩුවක් ලබන බව පෙන්වා දෙන ලිට්රෝ සමාගම වැඩිදුරටත් සඳහන් කළේ පසුගිය වසරේදී රුපියල් බිලියන 250 ක පාඩුවක් ලබා ඇති බවයි.\nමේ අතර ලිට්‍රෝ ගෑස් සමාගම ගෘහස්ථ ගෑස් සිලින්ඩර බෙදාහැරීමේ කටයුතු එළඹෙන 25 වැනිදා දක්වා අත්හිටුවීමටයි පසුගියදා තීරණය කර තිබුණේ.\nඑම සමාගමේ ආරංචි මාර්ග සඳහන් කළේ මෙරටට පැමිණ ඇති ගෑස් මෙට්‍රික් ටොන් 1700ක නෞකාවේ ඇති ගෑස් අත්‍යවශ්‍ය කටයුතු සඳහා පමණක් ලබාදෙන බවයි.\nමේ අතර ලිට්‍රෝ සමාගමේ නව සභාපතිවරයා ලෙසට ශ්‍රී ලංකා රක්ෂණ සංස්ථාවේ සභාපති විජිත හේරත් ඊයේ පත්කරනු ලැබුවා.\nඒ තෙෂාර ජයසිංහගේ ඉල්ලා අස්වීමෙන් පුරප්පාඩු වූ සභාපති ධුරය සඳහායි.",
       "URL": "https://www.hirunews.lk/302539/කිලෝග්‍රෑම්-12-5ක-ලිට්‍රෝ-ගෑස්-සිලින්ඩරයක-මිල-5175-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1216"
}