{
       "Source": "hirunews",
       "Timestamp": "Friday, 17 September 2021 - 8:03",
       "Headline": "21 රට විවෘත කිරීම ගැන තීරණය අද",
       "News Content": "මාසයකට ආසන්න කාලයක් පුරා දැනට ක්‍රියාත්මක වෙන නිරෝධායන ඇඳිරි නීතිය ලබන 21 වැනි දායින් පසු ඉවත් කරන්නේ ද නැද් ද යන්න අද ජනාධිපතිවරයාගේ ප්‍රධානත්වයෙන් රැස් වෙන කොරෝනා මර්දන ජනාධිපති කාර්ය සාධක බලකායේ දී තීරණය කිරීමට නියමිත යි.\nමේ අතර ඊයේ දිනයේ මෙරටින් නව ආසාදිතයින් 2,271 දෙනෙකු හඳුනාගෙන ඇති අතර, වාර්තා වී ඇති මරණ සංඛ්‍යාව 118ක්.\nඅවසන් වරට ඉකුත් සතියේ දී පැවති කොවිඩ් කමිටු රැස්වීමේ දී ජනාධිපතිවරයා විසින් ඉදිරියේ දී රට විවෘත කරන්නේ නම් ඒ සඳහා අවශ්‍ය නිර්දේශ ඉල්ලා තිබූ අතර, අදාළ අංශ විසින් එම නිර්දේශ අද ඉදිරිපත් කිරීමට නියමිත ව තිබෙනවා.\nමෙලෙස ඉදිරිපත් කරන නිර්දේශ සලකා බලා රට ඉදිරියට පවත්වාගෙන යාමට අදාළ විවිධ මාර්ගෝපදේශ සේවා සීමාවන් සම්බන්ධයෙන් කොවිඩ් කමිටු රැස්වීමේ දී අවධානය යොමු කරනු ඇති.\nකොරෝනා ව්‍යාප්තිය ඉහළ යෑමත් සමඟ නිරෝධායන ඇඳිරි නීතිය ඉකුත් අගෝස්තු 18 වනි දා රාත්‍රී 10 සිට දිවයිනට ම බලපැවැත්වෙන පරිදි පනවනු ලැබූ අතර, එය අවස්ථා කිහිපයක දී දීර්ඝ කරනු ලැබුවා.\nකෙසේ වෙතත් ශ්‍රී ලංකා විශේෂඥ වෛද්‍යවරුන්ගේ සංගමය නිවේදනයක් නිකුත් කරමින් ඉල්ලා ඇත්තේ, දැනට පනවා ඇති නිරෝධායන ඇඳිරි නීතිය ලබන මස පළමු සතිය දක්වා තවදුරටත් දීර්ඝ කරන ලෙසයි.\nමේ අතර නව කොරෝනා ආසාදිතයින් 2,271 දෙනෙකු ඊයේ හඳුනාගැනීමත් සමඟ මෙරට සමස්ත ආසාදිතයින් සංඛ්‍යාව 498,694 ක් දක්වා ඉහළ ගියා.\nඒ අනුව මෙරට සක්‍රිය ආසාදිතයන් සංඛ්‍යාව 58,287ක් වෙන අතර, සුවය ලැබූ මුළු සංඛ්‍යා 428,590ක්.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට ඊයේ තහවුරු කරන ලද කොරෝනා මරණ 118ත් සමඟ මෙරට සමස්ත මරණ සංඛ්‍යාව 11,817ක් දක්වා ඉහළ ගියා.\nවඳුරඹ පොලිසියේ ස්ථානාධිපතිවරයා ඇතුළු නිලධාරින් අට දෙනෙකු සඳහා සිදු කරන ලද කොරෝනා පරීක්ෂාවේ දී ඔවුන් අසාදිතයින් ලෙස තහවුරු කරගෙන තිබුණා.\nමේ අතර වයස අවුරුදු 12ට වැඩි දීර්ඝකාලීන රෝගාබාධවලින් පෙළෙන ළමයින් එන්නත්කරණයට ලක් කිරීමට නිර්දේශ ලබාදුන් ශ්‍රී ලංකා ළමා රෝග විශේෂඥ වෛද්‍යවරුන්ගේ විද්වත් සංසදයේ සභාපති මහාචාර්ය ශාමන් රාජින්ද්‍රජිත් හිරු ප්‍රවෘත්ති අංශයට අදහස් දක්වමින් කියා සිටියේ, විශේෂඥ වෛද්‍යවරුන්ගේ අධීක්ෂණය යටතේ රෝහල්වල දී එම එන්නත්කරණය සිදු කළ යුතු බවයි.\nඑමෙන්ම චීනයේ නිෂ්පාදිත සිනොවැක් කොවිඩ් මර්දන එන්නත් මාත්‍රා මිලියනයක් මෙරටට පරිත්‍යාග කිරීමට එරට රජය තීරණය කර තිබෙනවා.\nශ්‍රී ලංකාවේ එන්නත්කරණ ක්‍රියාවලිය තවදුරටත් පුළුල් කිරීම සඳහා එම එන්නත් තොගය මෙරටට පරිත්‍යාග කරන බවයි ශ්‍රී ලංකාවේ චීන තානාපති කාර්යාලය නිවේදනය කළේ.\nසිනොවැක් යනු ලොව මෙතෙක් වැඩියෙන් භාවිත කර ඇති කොවිඩ් මර්දන එන්නත වන අතර, අගෝස්තු අවසානය වෙනවිට රටවල් පණහකට පමණ මාත්‍රා බිලියන 1.8ක් සපයා ඇති අතර, ඉන් බිලියන 1.4ක් එන්තත්කරණය කර ඇති බවයි එම නිවේදනයේ දැක්වෙන්නේ.",
       "URL": "https://www.hirunews.lk/282422/21-රට-විවෘත-කිරීම-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=1687"
}