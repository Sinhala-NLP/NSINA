{
       "Source": "hirunews",
       "Timestamp": "Tuesday, 19 October 2021 - 13:31",
       "Headline": "කෝටි හතක රන් පිටමං කිරීමට තැත් කළ අයෙකුට වැඩ වරදියි",
       "News Content": "ශ්‍රී ලංකා රේගුවේ මත්ද්‍රව්‍ය පාලන අංශයේ නිලධාරීන් විසින් කටුනායක බණ්ඩාරනායක ජාත්‍යන්තර ගුවන්තොටුපළේදී අද අලුයම 2.00ට පමණ ගුවන්තොටුපොළ පිරිසිදුකිරීම් අංශයේ සේවය කරන සේවකයෙකු අත්අඩංගුවට ගෙන තිබෙනවා.\n25 හැවිරිදි වියෙහි පසුවන මොහු ගුවන්තොටුපොළ අංශයේ පිරිසිදුකිරීම් අධීක්ෂකවරයෙකු බවයි වාර්තා වන්නේ.\nසැකකරු සන්තකයේ ඉතා සූක්ෂ්ම ලෙස සඟවාගෙන තිබූ, රන් බිස්කට් තොගයක් ගුවන්තොටුපොළ පරිශ්‍රයෙන් පිටතට රැගෙන යාමට උත්සාහ කිරීමේදී අත්අඩංගුවට ගැනුණා.\nඅත්අඩංගුවට ගත් රන් බිස්කට් තොගයෙහි මුළු බර ග්‍රෑම් 4848ක් වන අතර, එහිදී රන් බිස්කට් 48ක් පොලිස් භාරයට ගෙන තිබෙනවා.\nමෙම රන් බිස්කට් තොගයෙහි වෙළෙඳපොළ වටිනාකම රුපියල් මිලියන 70කට අධික බවයි මූලික විමර්ශන මගින් තහවුරු වී ඇත්තේ.\nඑලෙස අත්අඩංගුවට ගත් රන් භාණ්ඩ රාජසන්තක කිරීමට පියවර ගැනුණා.\nසිද්ධිය සම්බන්ධයෙන් ඉදිරි විමර්ශන කටයුතු, ශ්‍රී ලංකා රේගු මත්ද්‍රව්‍ය පාලන අංශයේ නිලධාරීන් විසින් සිදු කරනු ලබනවා.",
       "URL": "https://www.hirunews.lk/285434/කෝටි-හතක-රන්-පිටමං-කිරීමට-තැත්-කළ-අයෙකුට-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=1619"
}