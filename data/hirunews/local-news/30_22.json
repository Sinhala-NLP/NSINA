{
       "Source": "hirunews",
       "Timestamp": "Thursday, 14 September 2023 - 13:59",
       "Headline": "96 හැවිරිදි කාන්තාවකට පශ්චාත් උපාධියක්",
       "News Content": "96 හැවිරිදි වියේ පසුවන කාන්තාවක් පශ්චාත් උපාධි විභාගය ඉහළින් සමත් වීමේ පුවතක් හිරු ප්‍රවෘත්ති අංශයට අද (14) වාර්තා වුණා.\nඊයේ ප්‍රතිඑල නිකුත් වු කැළණිය විශ්වවිද්‍යාලයේ බෞද්ධ අධ්‍යයන ශාස්ත්‍රපති උපාධිය මෙලෙස සමත් වී ඇත්තේ නාවලපිටිය-පත්තුනුපිටිය ප්‍රද්ශයේ පදිංචි විතානගේ ලීලාවති ඇස්ලින් ධර්මරත්න මාතාවයි.\nමේ අනුව පශ්චාත් උපාධියක් හිමිකරගත් මෙරට වයස්ගතම කාන්තාව බවට ඇය පත්වී ඇති බවයි වාර්තා වන්නේ.\n1927 වර්ෂයේ නොවැම්බර් 30 වනදා උපත ලැබු ලීලාවති ඇස්ලින් ධර්මරත්න පසුගිය වසරේ දෙසැම්බර් මස පවත්වන ලද බෞද්ධ අධ්‍යන ශාස්ත්‍රපති පාඨමාලාවේ අවසන් පරීක්ෂණයට පෙනී සිටියේ 2021 වසරේ ත්‍රිපිටක ධර්ම හා පාලි භාෂා උපාධිය සම්බන්ධයෙන් වන ප්‍රාචීන, මධ්‍යම ,අවසන් යන විභාග සියල්ලටම එකවර මුහුණ දී එම විභාග ත්‍රිත්වයම ගෞරව සම්මාන සහිතව සමත්වෙමින්.\nවෘත්තියෙන් ඉංග්‍රීසි ගුරුවරියක් ලෙස කටයුතු කර ඇති ඇය නොතාරිස්වරියක් ලෙසද සේවය කර තිබෙනවා.\nවිවාහ වී අටවන වසර ඉක්මයාමටත් පෙර සිදු වන ස්වාමිපුරුෂයාගේ හදිස්සි වියෝව නිසා කුඩා සිය දියණියන් සමග තනිවන ඇය දෙවන විවාහයක් ගැන නොසිතන්නේ සිය දියණියන්ගේ අනාගතය සළකායි.\nඑහි ප්‍රතිඵල භුක්ති විදින ලීලාවති ඇස්ලින් ධර්මරත්න මාතාව මේ වන විට සමාජයට වැඩදායී උගත් දියණිවරුන් 06 දෙනෙකුගේ සහ මුණුබුරු මිණිබිරියන් 13න් දෙනෙකුගේ ආදරණිය මිත්තනියක් බවටද පත් වී ති‍බෙනවා.\nජීවන ගමනේ සියවන ලකුණ අභියස සිටින ඇගේ මීළග අරමුණ ආචාර්ය උපාධිය ලබා ගැනීමයි.\nඒ සදහා නොකඩවා අධ්‍යන කටයුතු සිදු කරන බවයි හිරු ප්‍රවෘත්ති අංශයට අදහස් දක්වමින්.",
       "URL": "https://www.hirunews.lk/348236/96-හැවිරිදි-කාන්තාවකට-පශ්චාත්-උපාධියක්",
       "Category": "Local News",
       "Parent URL": "https://www.hirunews.lk/local-news.php?pageID=30"
}