{
       "Source": "hirunews",
       "Timestamp": "Sunday, 21 March 2021 - 8:20",
       "Headline": "පස්සර බස් අනතුර ගැන ගමනාගමන කොමිසමෙන් පූර්ණ වාර්තාවක් ඉල්ලයි",
       "News Content": "පුද්ගලයින් 14 දෙනෙකුට මරු කැඳවමින් ලු‍නුගල - බදුල්ල මාර්ගයේ පස්සර 13 කණුව ප්‍රදේශයේ සිදුවූ රිය අනතුර සම්බන්ධයෙන් ජාතික ගමනාගමන කොමිෂන් සභාවෙන් පූර්ණ වාර්තාවක් කැඳවා තිබෙනවා.\nඒ, වාහන නියාමනය, බස් රථ ප්‍රවාහන සේවා, දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම විසින්.\nමෙම අනතුරත් සමඟ ඉදිරි සති දෙක ඇතුළත දැඩි තීන්දු තීරණ කිහිපයක් ගැනීමට කටයුතු කරන බවද මෙහිදී අමාත්‍යවරයා සඳහන් කළා.\nමේ අතර, ඊයේ රිය අනතුර සිදුවූ ස්ථානයේ කලක සිට මාර්ගයට ඇද වැටී තිබූ විශාල ගල ඉවත් කිරීමට කඩිනමින් පියවර ගන්නා බව ඌව පළාත් ආණ්ඩුකාර ඒ.ජේ.එම්.මුසම්මිල් පවසනවා.\nඔහු කියා සිටියේ අදාළ ගල ඉවත් කිරීමට මීට පෙර පළාත් සම්බන්ධීකරණ කමිටු රැස්වීමේදී මාර්ගය සංවර්ධනය කළ කොන්ත්‍රාත් සමාගමට උපදෙස් ලබාදී තිබූ බවයි.\nකෙසේ වෙතත්, ප්‍රදේශවාසීන් චෝදනා කරන්නේ කලක සිට මාර්ගයට ඇද වැටී තිබූ ගල ඉවත් කිරීමට බලධාරීන් පියවර නොගත් බවයි.\nඅනතුර සම්බන්ධයෙන් විමර්ශනය කරන පොලිසියද සඳහන් කළේ ඉදිරියේදී මාර්ග සංවර්ධන අධිකාරියෙන්ද මේ පිළිබඳව විමසීමක් සිදුකරන බවයි.\nකෙසේ වෙතත්, අනතුර සිදුවූ ස්ථානයේ මාර්ගයට වැටී තිබූ කළු ගල ඉවත් කිරීමට කටයුතු කරන ලෙස උපදෙස් ලබාදුන් බව ඌව පළාත් ආණ්ඩුකාර ඒ.ජේ.එම්.මුසම්මිල් කියා සිටියා.\nලු‍නුගල - බදුල්ල මාර්ගයේ පස්සර 13 කණුව ප්‍රදේශයේදී සිදුවූ බස් රථ අනතුරෙන් 14 දෙනෙකු ජීවිතක්ෂයට පත්වුණා.\nඔවුන් ලු‍ණුගල සහ පස්සර අතර පිහිටි යපම්ම, හොප්ටන් සහ මීදුම්පිටිය යන ප්‍රදේශවල පදිංචිකරුවන්.\nළමයින් පස් දෙනෙකුද ඇතුළුව 33 දෙනෙකු අනතුරෙන් තුවාල ලැබූ අතර, පිරිමි පුද්ගලයන් 20 දෙනෙකු සහ කාන්තාවන් 13 දෙනෙකු ඒ අතර වුණා.\nතුවාල ලැබූවන් අතරින් 03 දෙනෙකු අසාධ්‍ය තත්ත්වයෙන් බදුල්ල රෝහලේ ප්‍රතිකාර ලබනවා.\nමේ අතර, අනතුරෙන් පසු, පලා ගිය බස් රථයට ඉදිරියෙන් පැමිණි ටිපර් රථයේ රියදුරු මේ වනවිට අත්අඩංගුවට ගෙන තිබෙනවා.",
       "URL": "https://www.hirunews.lk/266029/පස්සර-බස්-අනතුර-ගැන-ගමනාගමන-කොමිසමෙන්-පූර්ණ-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2074"
}