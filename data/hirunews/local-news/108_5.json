{
       "Source": "hirunews",
       "Timestamp": "Thursday, 10 August 2023 - 21:00",
       "Headline": "ලෝක සිංහ දිනය නිමිත්තෙන් රිදියගම උද්‍යානයේ අලුත් සිංහ පැටව් මහජන ප්‍රදර්ශනයට (වීඩියෝ)",
       "News Content": "සිංහයා ජෛව සමතුලිතතාවය රැක ගැනීමට විශාල මෙහෙවරක් ඉටු කරන සත්වයෙක්.\nසිංහයින් සංරක්ෂණය කිරීමේ අරමුණින් සමරනු ලබන \"ලෝක සිංහ දිනය\" ද අදට යෙදී තිබෙනවා.\nරිදියගම සෆාරි උද්‍යානයේ වෙසෙන සීනා නමැති සිංහ ධේනුව තෙවැනි වරට බිහි කළ පැටව් දෙදෙනා දැක බලා ගැනීමේ අවස්ථාවත් අද සිට ජනතාවට උදාකර දී තිබෙනවා.\nදුර්ලභ සත්ත්වයෙකු ලෙසත් අභිමානයේ සංකේතයක් ලෙසත් ශ්‍රී ලංකාව තුළ සිංහයාට හිමිවන්නේ සුවිශේෂී ස්ථානයක්.\nෆෙලිඩේ කුලයට අයත් පැන්තෙරා ලියෝ ගණයේ සත්ත්වයෙකු වන සිංහයා විශාලත්වයෙන් දෙවැනි වන්නේ ව්‍යාඝ්‍රයාට පමණයි.\nශ්‍රී ලංකාවේ ස්වභාවික වනාන්තර තුළ දක්නට නැතත් දෙහිවල සහ රිදියගම සත්වෝද්‍යානවල දක්නට ලැබෙන සිංහයින් පිළිබඳ ජනතාව තුළ ඇත්තේ මහත් ආකර්ශනයක්.\nසත්වෝද්‍යාන දෙපාර්තමේන්තුව පවසන්නේ දැනට මෙරට සත්වෝද්‍යාන සතුව සිටින සිංහයින් සංඛ්‍යාව 29 ක් බවයි.\nශීඝ්‍රයෙන් සිදුවන සිංහ ගහණයේ අඩු වීමත් සමග වර්ෂ 1996 දී රතු දත්ත පොතට ඇතුළුවීමට තරම් අවාසනාවන්ත වන සිංහයා, සංරක්ෂණය කර ගැනීමේ අරමුණින් බිග් කැට් රෙස්කියු සංවිධානය විසින් ලෝක සිංහ දිනය ප්‍රකාශයට පත් කර තිබෙනවා.\nඑය 2013 වසරේ සිට සෑම අගෝස්තු 10වන දිනකම ලොව පුරා සැමරෙනවා.\nරිදියගම සෆාරි උද්‍යානයේ සීනා නමැති සිංහ ධේනුව තෙවැනි වරට බිහි කළ පැටව් දෙදෙනා මහජන ප්‍රදර්ශනයට වෙන්කිරීමට තීරණය කර තිබෙන්නේ ද අද සිටයි.\nසත්වෝද්‍යාන දෙපාර්තමේන්තුව වැඩිදුර පවසන්නේ සීනා නමැති මෙම සිංහ ධේනුව අවස්ථා තුනකදී පැටවුන් බිහිකර ඇති අතර මේ දක්වා බිහිකර ඇති පැටවුන් ගණන 09ක් වන අතර, මෙවර බිහිකර ඇති පැටවුන් දෙදෙනා ගැහැණු සතුන්වන බවයි.",
       "URL": "https://www.hirunews.lk/344373/ලෝක-සිංහ-දිනය-නිමිත්තෙන්-රිදියගම-උද්‍යානයේ-අලුත්-සිංහ-පැටව්-මහජන-ප්‍රදර්ශනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=108"
}