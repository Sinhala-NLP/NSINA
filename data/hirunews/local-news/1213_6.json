{
       "Source": "hirunews",
       "Timestamp": "Saturday, 23 April 2022 - 21:37",
       "Headline": "ශ්‍රී ලංකාවේ ණය ප්‍රතිව්‍යුහගත කිරීමේදී චීනයට වැඩි සැලකිල්ලක් නොදැක්විය යුතු බව ඉන්දියාව කියයි",
       "News Content": "කොවිඩ්  වසංගතය සහ මෑත කාලීන දේශපාලනික කරුණු හමුවේ වූ අවිනිශ්චිතතාවය හේතුවෙන් ණය ගැටලුවලට මුහුණ දෙන රටවල් ඉන් මුදා ගැනීමේ අවශ්‍යතාව ඉන්දීය මුදල් අමාත්‍ය නිර්මලා සීතාරාමන් මහත්මිය අවධාරණය කරනවා.\nවිශේෂයෙන්ම ලෝක බැංකුව ශ්‍රී ලංකාව සම්බන්ධයෙන් විශේෂ අවධානයක් යොමු කළ යුතු වන බවයි අය පෙන්වා දෙන්නේ.\nඑය පෙර නොවූ විරූ ආර්ථික තත්වයක් බව මුදල් අමාත්‍යවරිය ප්‍රකාශ කළා.\nලෝක බැංකු සමූහයේ සභාපති ඩේවිඩ් මැල්පාස් සමඟ පැවති සාකච්ඡාවකදී මුදල් අමාත්‍යවරිය පැවසුවේ වර්ධනය වී ඇති තත්ත්වයන් හමුවේ ඉහළ යන අවිනිශ්චිතතාවය හේතුවෙන් ගෝලීය ප්‍රකෘතියේ අවදානම පිළිබඳව ඉන්දියාව ද සැලකිලිමත් වන බවයි.\nමේ අතර ශ්‍රී ලංකාවේ ණය ප්‍රතිව්‍යුහගත කිරීම් සාකච්ඡා ආරම්භ වූ පසු අනෙකුත් රටවල් හා චීනය සැළකීමේදී වෙනසක් නොතිබිය යුතු බව ඉන්දියාව පවසනවා.\nඑරට මුදල් අමාත්‍ය නිර්මලා සිතාරාමන් මහත්මිය සඳහන් කලේ තමා මේ බව ලෝක බැංකුවට සහ ජාත්‍යන්තර මූල්‍ය අරමුදලටද දැනුම් දුන් බවයි.\nඑහිදී විනිවිදභාවය උපරිමයෙන් ආරක්ෂා විය යුතු බවද ඉන්දීය මුදල් අමාත්‍යවරිය අවධාරණය කරනවා.\nශ්‍රී ලංකාවට හදිසි මූල්‍යාධාරයක් සැපයීමට ඇති හැකියාව විමසා බලන්නැයි තමන් ලෝක බැංකුවෙන් ඉල්ලීමක් කල බවද නිර්මලා සිතාරාමන් මහත්මිය වොෂින්ටන් නුවරදී මාධ්‍ය වෙත පවසා තිබෙනවා.\nශ්‍රී ලංකාවේ ණය ප්‍රතිව්‍යුහගත කිරීම සඳහා සාකච්ඡා ආරම්භ වූ පසු අනෙකුත් ඕනෑම රටකට මෙන් චීනයට ද සැලකිය යුතු බවයි ඉන්දීය මුදල් අමාත්‍යවරිය ජාත්‍යන්තර මූල්‍ය අරමුදලට සහ ලෝක බැංකුවට ප්‍රකාශ කර ඇත්තේ.",
       "URL": "https://www.hirunews.lk/302648/ශ්‍රී-ලංකාවේ-ණය-ප්‍රතිව්‍යුහගත-කිරීමේදී-චීනයට-වැඩි-සැලකිල්ලක්-නොදැක්විය-යුතු-බව-ඉන්දියාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1213"
}