{
       "Source": "hirunews",
       "Timestamp": "Thursday, 29 September 2016 - 19:35",
       "Headline": "ප්‍රේමසිරි හැලඹෙගේ ඝාතන සිද්ධියේ ප්‍රධාන සැකකරු ඇතුළු 3 ක් අත්අඩංගුවට",
       "News Content": "ගාල්ල දිස්ත්‍රික් ක්‍රිකට් සංගමයේ සභාපති ප්‍රේමසිරි හැලඹෙගේ මහතා ඝාතන සිද්ධියේ ප්‍රධාන සැකකරු ඇතුළු සැකකරුවන් තිදෙනෙක් අම්බලන්ගොඩ පොලිසිය විසින් අත්අඩංගුවට ගෙන තිබෙනවා.\nඅම්බලන්ගොඩ පොලිසිය සඳහන් කළේ ඝාතනයට යොදාගත් බවට සැකකෙරෙන ගිනි අවි 2 ක්, ජීව උණ්ඩ කිහිපයක් සහ මෝටර් රථය සිය භාරයට ගත් බවයි.\nගාල්ල ක්‍රිකට් සංගමයේ සභාපති ව්‍යාපාරික ප්‍රේමසිරි හැලඹගේ මහතා වෙඩි තබා ඝාතනය කෙරුණේ පසුගිය අගෝස්තු මස 12 වැනිදා රාත්‍රියේයි.\nඒ, අම්බලන්ගොඩ - මානිමුල්ල ප්‍රදේශයේ සිය නිවස ආසන්නයේදී.\nමෙම සිදුවීම අසළ තිබූ ආරක්ෂක කැමරාවක සටහන්ව තිබුණා.\nමෝටර් රථයකින් පැමිණි තුවක්කුකරුවන් දෙදෙනෙකු විසින් හැලඹගේ මහතාට වෙඩි තබා පලාගොස් තිබුණේ ඔහු සිය 12 හැවිරිදි පුත්‍රයා සමග ජීප් රථයකින් ගමන් කරමින් සිටියදීයි.\nවෙඩි වැදීමෙන් තුවාල ලැබූ හැලඹගේ මහතා බලපිටිය මූලික රෝහලට රැගෙන යන විටත් ජීවිතක්ෂයට පත්ව තිබුණා.\nමෙම ඝාතනය සම්බන්ධයෙන් අම්බලන්ගොඩ පොලිසිය විමර්ශන සිදුකරන අතර ඝාතනයට සම්බන්ධ ප්‍රධාන සැකකරු පෙරේදා පස්වරු 4.30 ට පමණ ගාල්ල - කොටුපවුර ප්‍ර දේශයේදී අත්අඩංගුවට ගෙන තිබෙනවා.\nපොලිසිය සඳහන් කළේ සැකකරු පිංකන්ද - දොඩන්දූව ප්‍ර දේශයේ පදිංචි 37 හැවිරිදි පුද්ගලයෙකු බවයි.\nසැකකරුගෙන් කළ ප්‍රශ්න කිරීම්වලට අනුව ඔහුගේ නිවසේ සඟවා තිබූ ටී 56 වර්ගයේ ගිනි අවියක්, එම වර්ගයේ ජීව උණ්ඩ 13 ක්, මිලිමීටර් 9 වර්ගයේ පිස්තෝලයක් සහ එම වර්ගයේ උණ්ඩ 6 ක් ද පොලිස් භාරයට ගෙන තිබෙනවා.\nඑමෙන්ම, ඝාතනය සඳහා පැමිණි බවට සැකකෙරෙන මෝටර් රථයද පොලිසිය භාරයට ගෙන තිබෙනවා.\nපොලිසිය පැවසුවේ එය බත්තරමුල්ල ප්‍රදේශයෙන් කුලී පදනම මත ලබාගත් මෝටර් රථයක් බවයි.\nසැකකරු බලපිටිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව පැය 48 ක කාලයක් රඳවාගෙන ප්‍රශ්න කිරීමට අධිකරණය අවසර  ලබාදුන්නා.\nමේ අතර, ඝාතනයට සම්බන්ධ තවත් සැකකරුවෙක් ඊයේ රාත්‍රියේ හික්කඩුව ප්‍ර දේශයේදී අත්අඩංගුවට ගත් අතර අනෙක් සැකකරු අද පෙරවරුවේ අත්අඩංගුවට ගැණුනේ ඝාතනය සඳහා පැමිණි මෝටර් රථයේ අංක තහඩු වෙනස් කිරීමේ චෝදනාව යටතේයි.\nඔහු නුගේගොඩ - ගංගොඩවිල ප්‍ර දේශයේ පදිංචි 28 හැවිරිදි තරුණයෙක්.\nසැකකරුවන් තිදෙනාම අද දහවල් බලපිටිය අතිරේක මහේස්ත්‍රාත් ආර්. ජයසූරිය මෙනවිය හමුවට ඉදිරිපත් කෙරුණු අතර එහිදී නියෝග කෙරුණේ ඔවුන් තිදෙනා ඔක්තෝබර් 10 වැනිදා දක්වා රක්ෂිත බන්ධනාගාර ගත කිරීමටයි.\nඝාතනයට ලක්වූ ප්‍රේමසිරි හැලඹගේ මහතා ගාල්ල දිස්ත්‍රික් ක්‍රිකට් සංගමයේ සභාපති ධුරයට පත්වූණේ පසුගිය ජූලි 28 වැනිදා පැවති නිලවරණයේදී.\nමෙම නිලවරණය පැවැත්වුණේද ගැටළුකාරී වාතාවරණයක් මධ්‍යයේයි.\nකෙසේ වෙතත් නිලවරණයෙන් තේරීපත්වූ හැලඹගේ මහතාගේ සභාපති ධුරය පිළි නොගත් ශ්‍රී ලංකා ක්‍රිකට් ආයතනය එම නිලවරණය අගෝස්තු මස 27 වැනිදා යළි පවත්වන ලෙස ලිපියක් මගින් දැනුම්දී තිබුණා.\nනමුත්, එම තීරණයට එරෙහිව හැලඹගේ මහතා අධිකරණය හමුවට ගියේ නිලවරණය යළි පැවැත්වීම වළක්වාලමින් වාරණ නියෝගයක් නිකුත් කරන ලෙස ඉල්ලමින්.\nඒ අනුව ගාල්ල ක්‍රිකට් සංගමයේ නිලවරණය යළි පැවැත්වීම වළක්වාලමින් ගාල්ල දිසා අධිකරණය පසුගිය අගෝස්තු මස 9 වැනිදා වාරණ නියෝගයක් නිකුත් කළා.\nප්‍රේමසිරි හැලඹගේ මහතා ඝාතනයට ලක්වන්නේ එම නියෝගය ලබාදී දින 3 කට පසුවයි.\nමේ අතර, වැලිපැන්න - කුරුන්දපාර - 4 කණුව ප්‍රදේශයේදී ඊයේ රාත්‍රියේ සිදුවූ වෙඩි තැබීමකින් කාන්තාවක් ජීවිතක්ෂයට පත්ව කුඩා දරුවන් දෙදෙනෙකු ඇතුළු තිදෙනෙක් තුවාල ලබා තිබෙනවා.\nඅසල්වැසි නිවසකට රූපවාහිනිය නැරඹීම සඳහා පැමිණ සිටි අවස්ථාවේදී යතුරුපැදි 2 කින් පැමිණි සිව්දෙනෙකු විසින් මෙම වෙඩි තැබීම සිදුකර ඇති අතරල තුවාල ලැබූ කාන්තාව දර්ගා නගරය රජයේ රෝහලට ඇතුලත් කරනවිටත් මියගොස් සිටියා.\nමෙලෙස මියගොස් ඇත්තේ එම ප්‍ර දේශයේ පදිංචි 37 හැවිරිදි චම්පිකා සඳමාලි නමැති කාන්තාවක්.\nවෙඩි තැබීමෙන් තුවාල ලැබූ 47 හැවිරිදි පුද්ගලයෙක්, අවුරුදු 3 යි මාස 6 ක්වූ දැරියක් සහ අවුරුද්දයි මාස 6 ක්වූ කුඩා දරුවෙක් මේවන විට නාගොඩ රෝහලේ ප්‍රතිකාර ලබනවා.\nඝාතනය සම්බන්ධයෙන් මහේස්ත්‍රාත් පරීක්ෂණය මතුගම අතිරේක මහේස්ත්‍රාත් සනත් එදිරිසිංහ මහතා විසින් අද පෙරවරුවේ සිදුකළා.",
       "URL": "https://www.hirunews.lk/144109/ප්‍රේමසිරි-හැලඹෙගේ-ඝාතන-සිද්ධියේ-ප්‍රධාන-සැකකරු-ඇතුළු-3-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4857"
}