{
       "Source": "hirunews",
       "Timestamp": "Tuesday, 26 April 2022 - 10:50",
       "Headline": "සාරාව සොයන්න, වළ දැමූ සිරුරු කොටස් හෙට ගොඩ ගැනේ",
       "News Content": "අම්පාර - සයින්දමුරුදු ප්‍රදේශයේ දී සිදු වූ පිපිරීමෙන් ජිවිතක්ෂයට පත්වූවන්ගේ සිරුරු කොටස් හෙට යළි ගොඩගැනීමට නියමිතව තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ කටුවාපිටිය ශාන්ත සෙබස්තියන් දේවස්ථානයට බෝම්බ ප්‍රහාරයක් එල්ල කළ හස්තුන් නමැත්තාගේ බිරිඳ වන පුලස්තිනි මහේන්ද්‍රන් හෙවත් සාරා ජෙස්මින්ගේ ඩී.එන්.ඒ හඳුනා ගැනීම සඳහා අදාළ සිරුරු කොටස් ගොඩගැනීමට නියමිත බවයි.\nඅපරාධ පරීක්ෂණ දෙපාර්තමේන්තුව කළ ඉල්ලීමකට අනුව ඒ සදහා කල්මුණේ මහේස්ත්‍රාත් අධිකරණයෙන් අවසර හිමි වුණා.\nඅම්පාර මහේස්ත්‍රාත්වරයාගේ අධීක්ෂණය යටතේ එම කටයුතු සිදු කෙරෙන අතර, හිටපු අධිකරණ වෛද්‍ය නිලධාරිවරයා, රජයේ රස පරීක්ෂකවරයා සහ විමර්ශන නිලධාරින් එම අවස්ථාවට එක්වීමට නියමිත යි.\nපාස්කු ප්‍රහාරයෙන් පසු ආරක්ෂක අංශ සිදු කළ මෙහෙයුමක් අතරතුර 2019 වසරේ අප්‍රේල් 26 වන දා නිවසක් තුළ සිදුවූ මෙම පිපිරීමෙන් පුද්ගලයින් 17 දෙනෙකු මියගිය බව ප්‍රකාශ කෙරුණ ද, සිරුරු කොටස් හමුවුණේ පුද්ගලයින් 16 දෙනෙකුගේ පමණයි.\nඑසේම, සාරා නමැත්තිය ඉන්දියාවට පලාගිය බවට ද තොරතුරු වාර්තා වූ අතර, සැබවින්ම එම සැකකාරිය ද පිපිරීමෙන් මියගියේ ද නැද්ද යන්න මෙම පරීක්ෂණය හරහා තහවුරු කර ගැනීමට හැකි වනු ඇති.\nමේ අතර, කටුවාපිටිය දේවස්ථානයට එල්ල වූ බෝම්බ ප්‍රහාරයෙන් මිය ගිය සහ තුවාල ලැබූවන්ගේ ඥාතීන්, සිදුවූ හානියට වන්දි ඉල්ලා හිටපු ජනාධිපති මෛත්‍රීපාල සිරිසේන ඇතුළු විත්තිකරුවන් 6 දෙනෙකුට එරෙහිව ගොනු කර ඇති පෙත්සම් මීගමුව අතිරේක දිසා විනිසුරු නුවන් තාරක හීනටිගල ඉදිරියේ ඊයේ කැදවනු ලැබුවා.\nපෙත්සම්වලට විරෝධතා ගොනු කිරීම සඳහා ලබාදී තිබූ කාලය ඊයේ අවසන් වූ අතර, හිටපු ජනාධිපතිවරයාගේ නීතිඥයින් අධිකරණයෙන් ඉල්ලා සිටියේ ඒ සඳහා තවත් දිනයක් ලබාදෙන ලෙසයි.\nඒ අනුව විරෝධතා ගොනු කිරීම ලබන අගෝස්තු 1 වන දා අවසන් කරන බව දිසා විනිසුරුවරයා දැනුම් දුන්නා.\nපාස්කු ප්‍රහාරයෙන් අගතියට පත් පාර්ශව මෙලෙස වන්දි ඉල්ලා මීගමුව දිසා අධිකරණයේ පෙත්සම් 182ක් සහ කොළඹ දිසා අධිකරණයේ පෙත්සම් 102ක් ගොනු කර තිබෙනවා.",
       "URL": "https://www.hirunews.lk/302843/සාරාව-සොයන්න-වළ-දැමූ-සිරුරු-කොටස්-හෙට-ගොඩ-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}