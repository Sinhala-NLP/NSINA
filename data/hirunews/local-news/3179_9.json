{
       "Source": "hirunews",
       "Timestamp": "Monday, 26 August 2019 - 10:02",
       "Headline": "චාවකච්චේරි රෝහලේදී ගැටුම් ඇතිකරගත් දෙදෙනෙකු අත්අඩංගුවට",
       "News Content": "යාපනය - චාවකච්චේරි - වරණී ප්‍රදේශයේ කඩුවකින් පහරදී තරුණයෙකුට තුවාල සිදුකිරීම සහ චාවකච්චේරි රෝහල් කාර්ය මණ්ඩලයට තර්ජනය කිරීමේ චෝදනා මත පොලීසිය දෙදෙනෙකු අත්අඩංගුවට ගෙන තිබෙනවා.\nචාවකච්චේරි ප්‍රදේශයේ පැවති රාත්‍රී සාදයක සිදුවූ බහින්බස්වීමකදී දෙදෙනෙකු විසින් මෙම  තරුණයාට කඩුවකින් පහරදී ඇති බවයි පොලිසිය සඳහන් කළේ.\nප්‍රහාරයෙන් තුවාල ලැබූ තරුණයා චාවකච්චේරි රෝහලට ඇතුළත් කිරීමෙන් පසුව කඩුවක්ද රැගෙන යතුරුපැදියකින් රෝහලට පැමිණි පහරදුන් දෙදෙනා තුවාලකරු සිටි වාට්ටුවට බලහත්කාරයෙන් ඇතුල්වීමට උත්සාහ කර තිබෙනවා.\nඑම අවස්ථාවේදී ඔවුන් වැළැක්වීමට උත්සාහ කළ වාට්ටුව භාර හෙදිය සහ අනෙක් පිරිසට මොවුන් තර්ජනය කර ඇති බවයි වාර්තාවන්නේ.\nඅදාළ සිද්ධිය සම්බන්ධයෙන් පොලීසිය දැනුවත් කිරීමෙන් පසුව සැකකරුවන් අත්අඩංගුවට ගැනුනා.",
       "URL": "https://www.hirunews.lk/222977/චාවකච්චේරි-රෝහලේදී-ගැටුම්-ඇතිකරගත්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3179"
}