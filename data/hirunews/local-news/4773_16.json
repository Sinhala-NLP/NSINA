{
       "Source": "hirunews",
       "Timestamp": "Wednesday, 30 November 2016 - 18:04",
       "Headline": "වෙරළාශ්‍රිත ප්‍රදේශ කිහිපයක ජනතාවට උපදෙසක්",
       "News Content": "නිරිතදිග බෙංගාල බොක්ක මුහුදු ප්‍රදේශයේ පැවති පීඩන අවපාතය මේවන විට සුළි කුණාටවුක් දක්වා වර්ධනය වී තිබෙනවා.\nඑම සුළි කුණාටුව නාඩා ලෙසටයි නම්කර ඇත්තේ.\nඑය මේවන විට මුලතිව් සිට කිලෝමීටර් 400 ක් පමණ නැගෙනහිර දෙසින් පවතින බවයි කාලගුණ විද්‍යා දෙපාර්තමේන්තුව නිවේදනය කලේ.\nඑය වයඹ දෙසට බරව යාපනය අර්ධද්වීපය ආසන්නයෙන් ගමන් කරනු ඇතැයි අපේක්ෂා කෙරෙනවා.\nහෙට මධ්‍යම රාත්‍රියේ මෙම සුළි කුණාටුව උතුරු තමිල්නාඩු ප්‍රදේශය හරහා ගමන් කරනු ඇති බවටයි බලාපොරොත්තුවන්නේ.\nමෙම පද්ධතියේ බලපෑම හේතුවෙන් දෙසැම්බර් 2 දක්වා උතුර / නැගෙනහිර සහ උතුරු මැද පළාත්වලත් උතුරු සහ නැගෙනහිර දෙසින් වන මුහුදු ප්‍රදේශවලත් විටින් විට තද වැදි සහ තද සුළං ඇති වන බවයි කාලගුණ විද්‍යා දෙපාර්තමේන්තුව සඳහන් කලේ.\nනාඩා සුළි කුණාටුවේ බලපෑමෙන් මන්නාරම සිට කන්කසන්තුරය හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශ ඉතා රලු සහ අනතුරුදායක විය හැකියි.\nඑම වෙරළට ආසන්නයේ මීටර් 3 ක් පමණ උස් රළ ඇතිවිය හැකි බැවින් ඒ පිළිබඳ වඩා සැලකිලිමත් වන ලෙස වෙරළාශ්‍රිත ජනතාවගෙන් දෙපාර්තමේන්තුව ඉල්ලීමක් කරනවා.\nකන්කසන්තුරය සිට ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශවල දැනට පවතින ක්‍රියාකාරී වළාකුලු පද්ධතිය හේතුවෙන් එම මුහුුදු ප්‍රදේශවල පැයට කිලෝමීටර් 80 ක් පමණ දක්වා වු තද සුළං ද ඇති වනවා.\nමේ පිළිබඳ විමසිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටින්නේ.",
       "URL": "https://www.hirunews.lk/148678/වෙරළාශ්‍රිත-ප්‍රදේශ-කිහිපයක-ජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=4773"
}