{
       "Source": "hirunews",
       "Timestamp": "Saturday, 15 May 2021 - 13:02",
       "Headline": "ඉන්දියාව ගැන ලෝක සෞඛ්‍ය සංවිධානය වැඩි අවදානයෙන්",
       "News Content": "ඉන්දියාවේ පවතින කොරෝනා වසංගත තත්ත්වය සම්බන්ධයෙන් වැඩි අවදානයකින් පසුවන බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබ්‍රියෙසස් ප්‍රකාශ කළා.\nඔහු පෙන්වා දෙන්නේ වසංගතයේ පළමු වසරට සාපේක්ෂව දෙවන වසර ලෝකයට මාරාන්තික වී ඇති බවයි.\nඉන්දියාවේ ප්‍රාන්ත ගණනාවක රෝහල්ගත කිරීම් සහ මරණ වාර්තා වීම ඉහළ ගොස් ඇති අතර, ඔක්සිජන් හිඟය සැලකිල්ලට ගනිමින් ඔක්සිජන් සැපයුම් දහස් ගණනක් සහ මුව ආවරණ ඇතුළු අනෙකුත් වෛද්‍ය සැපයුම් එරටට යොමු කර ඇති බවයි ලෝක සෞඛ්‍ය සංවිධානයේ ප්‍රධානී පෙන්වා දෙන්නේ.\nඉන්දියාවට සහය ලබාදෙන සියළු පාර්ශවකරුවන්ට ස්තූතිවන්ත වන බව ද ඔහු වැඩිදුරටත් ප්‍රකාශ කළා.\nඑමෙන්ම, මෙම අවස්ථාවේ හදිසි උදව් අවශ්‍ය වන්නේ ඉන්දියාවට පමණක් නොවන බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබ්‍රියෙසස් පෙන්වා දෙනවා.\nඔහු කියා සිටියේ නේපාලය, ශ්‍රී ලංකාව, වියට්නාමය, කාම්බෝජය, තායිලන්තය සහ ඊජිප්තුව වැනි රටවලට ද දිනෙන් දින වැඩි වන ආසාදිතයින් සහ රෝහල් ගත කිරීම් සම්බන්ධයෙන් දැඩි සටනකට මුහුණදීමට සිදුව ඇති බවයි.\nඅදාළ රටවල් පිළිබදව ද වැඩි අවදානයක් යොමු කළ යුතු අතර ලෝක සෞඛ්‍ය සංවිධානය අඛණ්ඩව එම රටවලට සෑම ආකාරයකින්ම උපකාර කිරීමට සූදානම් බවයි ඔහු ප්‍රකාශ කළේ.\nමේ අතර, ඉන්දියාවේ කොරෝනා වසංගතයේ වැඩි බලපෑමකට ලක්වූ දිල්ලි ප්‍රාන්තයේ ආසාදිතයන් වාර්තා වීම මේ වන විට අඩු වී තිබෙනවා.\nපසුගිය අප්‍රේල් 20 වන දා වන විට දිල්ලියේ ආසාදිතයින් 28,000 ඉක්මවා වාර්තා වූ අතර එය මේ වන විට 8500 දක්වා පහත වැටී ඇති බවයි නවදිල්ලි ප්‍රධාන අමාත්‍ය අරවින්ද් කේජ්රිවාල් ප්‍රකාශ කළේ.\nඅප්‍රේල් 10 වනදායින් පසු 10,000ට අඩුවෙන් ආසාදිතයින් වාර්තා වූ පළමු අවස්ථාව මෙය ලෙස ද සැලකෙනවා.\nඑමෙන්ම, කොරෝනා පරීක්ෂණවලින් හඳුනා ගන්නා ආසාදිතයින් සංඛ්‍යාව ද මේ වන විට සියයට 12 දක්වා අඩු වී ඇති බවයි ඉන්දීය වාර්තා පෙන්වා දෙන්නේ.\nඑමෙන්ම කොරෝනා වෛරසයේ බලපෑම හේතුවෙන් බි්‍රතාන්‍ය තුළ පනවා තිබූ සංචරණ සීමා අනිද්දා සිට ලිහිල් කිරීමට තීරණය කර තිබුණ ද ජන ජීවිතය යථා තත්ත්වයට පත් කිරීමේ සැලසුම්වලට එය බාධාවක් විය හැකි බව අගමැති බොරිස් ජොන්සන් ප්‍රකාශ කර තිබෙනවා.\nඒ හේතුවෙන් සංචරණ සීමා ඉදිරියටත් බලාත්මක කිරීමට නියෝග කරන බවයි ඔහු දැනුම් දී ඇත්තේ.",
       "URL": "https://www.hirunews.lk/271430/ඉන්දියාව-ගැන-ලෝක-සෞඛ්‍ය-සංවිධානය-වැඩි-අවදානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1952"
}