{
       "Source": "hirunews",
       "Timestamp": "Sunday, 23 January 2022 - 21:32",
       "Headline": "මිදිගම පොලිසිය ඉදිරිපිට ඇති වූ උණුසුම් තත්ත්වය (වීඩියෝ)",
       "News Content": "මාතර - මිදිගම - තුර්කි ගම්මානයේ පුද්ගලයෙකු වෙඩිතබා ඝාතනය කිරීමේ සිද්ධියට සැකපිට අත්අඩංගුවට ගත් පුද්ගලයාට සාධාරණයක් ඉටුකරන ලෙස ඉල්ලා ඔහුගේ ඥාතීන් පිරිසක් අද මිදිගම පොලිසිය ඉදිරිපිට කලහකාරී ලෙස හැසිරුණා.\nසිද්ධිය පාලනය කිරීමට පොලිස් විශේෂ කාර්ය බලකායද කැඳවීමටයි පොලිසිය පියවර ගෙන තිබුණේ.\nමාතර - මිදිගම - තුර්කි ගම්මානයේ පදිංචි 46 හැවිරිදි තිදරු පියෙකු වෙඩි තබා ඝාතනය කර තිබුණේ පසුගිය 20 වැනිදා රාත්‍රි යේදී.\nසිද්ධිය සම්බන්ධයෙන් මිදිගම හා වැලිගම පොලිසි විමර්ශන සිදුකළ අතර වැලිගම පොලිසිය ඔවුන්ට ලද තොරතුරක් මත වැලිගම ප්‍ර දේශයේ පදිංචි 24 හැවිරිදි පුද්ගලයෙකු පසුගිය 21 වැනිදා අත්අඩංගුවට ගත් බව පොලිසිය සඳහන් කළා.\nජීව අත්බෝම්බයක්ද සමග අත්අඩංගුවට ගත් සැකකරු මාතර මහේස්ත්‍රාත් අධිකරණයට ඉදිරිපත් කිරීමෙන් පසු පෙබරවාරි මස 3 වැනිදා දක්වා රක්ෂිත බන්ධනාගාරගත කෙරුණා.\nමේ අතර, පොලිසිය ඊයේ නිවේදනයක් නිකුත් කරමින් සඳහන් කළේ මියගිය පුද්ගලයාට වෙඩි තැබීම සිදුකළ සැකකරු මොහු නොවන බව අනාවරණ වී ඇති බවයි.\nදැනට රක්ෂිත බන්ධනාගාර ගතකර සිටින එම පුද්ගලයා වෙඩි වැදීමෙන් මියගිය තැනැත්තාට පෙර අවස්ථාවක තර්ජනය කිරීමක් සම්බන්ධ සැකකරුවෙකු වන බවද එම නිවේදනයේ සඳහන්.\nමේ අතර, රක්ෂිත බන්ධනාගාරගත කළ සැකකරුගේ ඥාතීන් හා ප්‍රදේශවාසීන් පිරිසක් අද මිදිගම පොලිසිය ඉදිරිපිටට රැස්වී කලහකාරී ලෙස හැසිරුණා.\nඔවුන් චෝදනා කළේ නිසි විමර්ශනයකින් තොරව වෙඩි තැබීමේ සිද්ධියට තම ඥාතියා අත්අඩංගුවට ගෙන ඇති බවයි.",
       "URL": "https://www.hirunews.lk/294913/මිදිගම-පොලිසිය-ඉදිරිපිට-ඇති-වූ-උණුසුම්-තත්ත්වය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1404"
}