{
       "Source": "hirunews",
       "Timestamp": "Tuesday, 11 May 2021 - 14:05",
       "Headline": "ඉදිරියේදී කොරෝනා ආසාදිතයින් වාර්තා වීම තවදුරටත් ඉහළට - වෛද්‍ය ප්‍රසාද් කොළඹගේ (වීඩියෝ)",
       "News Content": "රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය ප්‍රසාද් කොළඹගේ කොළඹදී අද මාධ්‍ය වෙත අදහස් දක්වමින් කියා සිටියේ ඉදිරියේදී කොරෝනා ආසාදිතයින් වාර්තා වීම තවදුරටත් ඉහළ යා හැකි බවයි.\nඊයේ දිනයේදී මෙරටින් කොරෝනා ආසාදිත පුද්ගල මරණ 26 ක්ද වාර්තා වූ අතර, ඒ සමඟ මෙරට සමස්ත කොරෝනා මරණ සංඛ්‍යාව මේ වනවිට දැක්වෙන්නේ 827 ක් ලෙසින්.\nවත්තේගම ප්‍රදේශයේ පදිංචි මාස 03 බිළිඳියක්ද මෙලෙස කොරෝනා ආසාදනයෙන් මියයාම විශේෂත්වයක්.\nමහනුවර ජාතික රෝහලේ ප්‍රතිකාර ලබමින් සිටි ඇය මියයාමට හේතුව ලෙස දැක්වෙන්නේ කොවිඩ් නියුමෝනියාව හේතුවෙන් බහු ඉන්ද්‍රිය අක්‍රීය වීමේ තත්ත්වයයි.\nමෙරටින් ඊයේ හඳුනාගත් කොරෝනා ආසාදිතයින් 2,624 දෙනා අතරින් වැඩිම සංඛ්‍යාව ගම්පහ දිස්ත්‍රික්කයෙන් වාර්තා වී ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා.\nඒ අනුව ගම්පහ දිස්ත්‍රික්කයෙන් ඊයේ හඳුනාගත් ආසාදිතයින් සංඛ්‍යාව 551 ක්.\nඊයේ ගම්පහ දිස්ත්‍රික්කයෙන් වාර්තා වූ ආසාදිතයින් අතර දිවුලපිටියෙන් හඳුනාගත් ආසාදිතයින් 120 ක්, සීදුවෙන් හඳුනාගත් ආසාදිතයින් 63 ක් සහ කටාන ප්‍රදේශයෙන් හඳුනාගත් ආසාදිතයින් 58 දෙනෙකු වනවා.\nකළුතර දිස්ත්‍රික්කයෙන් ආසාදිතයින් තුන්සිය හැට දෙදෙනෙකු සහ කොළඹ දිස්ත්‍රික්කයෙන් ආසාදිතයින් 321 දෙනෙකු ඊයේ වාර්තා වී තිබෙනවා.\nඒ අනුව බස්නාහිර පළාතෙන් ඊයේ වාර්තා වූ සමස්ත ආසාදිතයින් සංඛ්‍යාව 1,234 ක්.\nඊට අමතරව නුවරඑලියෙන් ආසාදිතයින් 184 ක්, කුරුණෑගලින් ආසාදිතයින් 177 ක්, ගාල්ලෙන් ආසාදිතයින් 170 ක්, රත්නපුරයෙන් ආසාදිතයින් 128 ක් සහ යාපනයෙන් ආසාදිතයින් 109 ක් හඳුනාගත් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඊයේ වාර්තා වූ ආසාදිතයින් සමඟ මේ වනවිට අතරමැදි ප්‍රතිකාර මධ්‍යස්ථාන සහ රෝහල්ගතව ප්‍රතිකාර ලබන කොරෝනා ආසාදිතයින්ගේ සංඛ්‍යාව 22,092 ක්.\nවෙන්නප්පුව - මැදකිරිමැටියාන ප්‍රදේශයේ පසුගිය දිනෙක පැවති විවාහ මංගල උත්සවයකට සහභාගි වූ පිරිසක් අතරින් 11 දෙනෙකුට කොරෝනා වෛරසය ආසාදනය වී ඇති තහවුරු වී තිබෙනවා.\nසිය 21 වන උපන් දින සාදය පැවැත් වූ යාපනය - වඩමාරච්චි ප්‍රදේශයේ තරුණියක ඊයේ ප්‍රාදේශීය සෞඛ්‍ය බලධාරීන් විසින් අත්අඩංගුවට ගෙන නෙල්ලිඅඩි පොලිසියට භාර දී තිබෙනවා.\nමෙරට එන්නත්කරණ වැඩසටහන  යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 211,518 දෙනෙකුට මේ වනවිට ලබාදී ඇති අතර ගෙවුණු දිනයේ පමණක් දෙවන මාත්‍රාව ලබා දී ඇති පුද්ගලයින් සංඛ්‍යාව 14,972 ක්.\nස්පුට්නික් එන්නතේ පළමු මාත්‍රාවද මේ වනවිට පුද්ගලයින් 5878 දෙනෙකුට ලබාදී ඇති අතර, සයිනොෆාම් එන්නතේ පළමු මාත්‍රාව පුද්ගලයින් 23575 දෙනෙකුට ලබාදී තිබෙනවා.",
       "URL": "https://www.hirunews.lk/271058/ඉදිරියේදී-කොරෝනා-ආසාදිතයින්-වාර්තා-වීම-තවදුරටත්-ඉහළට-වෛද්‍ය-ප්‍රසාද්-කොළඹගේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1961"
}