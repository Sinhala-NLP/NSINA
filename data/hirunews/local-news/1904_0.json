{
       "Source": "hirunews",
       "Timestamp": "Sunday, 06 June 2021 - 6:53",
       "Headline": "ගිනිගත් නැව ගැන පුද්ගලයන් 20 දෙනෙකුගෙන් ප්‍රකාශ සටහන් කර ගනී - පණිවුඩ දත්ත පටිගත කිරීමේ පද්ධතිය CID භාරයට (වීඩියෝ)",
       "News Content": "කොළඹ වරාය ආසන්නයේ ගිනි ගැනීමට ලක් වූ එම්.වී එක්ස් ප්‍රෙස් පර්ල් නෞකාවේ සිද්ධිය සම්බන්ධයෙන් පරීක්ෂණ පවත්වන අපරාධ පරීක්ෂණ දෙපාර්තමේන්තුව මේ වනවිට පුද්ගලයින් විසි දෙනකුගෙන් පමණ ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nනැවේ කපිතාන්වරයා ඉංජිනේරුවරුන් දෙදෙනෙක් මෙන්ම නෞකාවේ ප්‍රධාන නිලධාරියා ඇතුලු පිරිසක් ඊට අයත්.\nඑමෙන්ම ඊයේ දිනයේදී නාවික ගමනාගමනයේදී නැව් සන්නිවේදන සබඳතා පටිගත කෙරෙන voice data recorder හෙවත් පණිවිඩ දත්ත හුවමාරු පටිගත කිරීමේ පද්ධතිය නාවික හමුදාවේ ද සහාය ඇතිව අපරාධ පරීක්ෂණ දෙපාර්තමේන්තුව භාරයට ගෙන තිබෙනවා.\nවෙළඳ නාවික ලේකම් කාර්යාලය සහ නාවික හමුදා නිලධාරීන් කණ්ඩායමක් ඊයේ දිනයේදී එම නැව වෙත ගොස් එහි වීඩීආර් යන්ත්‍රය ගළවා රැගෙනවිත් මෙලෙස අපරාධ පරීක්ෂණ දෙපාර්තමේන්තුව වෙත භාරදී තිබුණා.\nමෙහි ඇති දත්ත පරීක්ෂා කිරීමෙන් පසු නෞකාව සහ එය ආ ගිය වරායන් සමග පැවති පණිවුඩ පිළිබඳ තොරතුරු ලබාගන්නා බවයි පොලිස් මාධ්‍ය ප්‍රකාශකවරයා වැඩිදුරටත් පවසන්නේ.\nඔහු පෙන්වා දෙන්නේ නෞකාවේ කපිතාන්වරයා නෞකාව අයත් මව් සමාගම මෙන්ම දේශීය නියෝජිතයන් අතර සිදුවූ සංවාද මෙම විමර්ශණවලදී බෙහෙවින් වැදගත් බවයි.\nඒ හේතුව මතයි අදාළ දත්ත සටහන් යන්ත්‍ර අපරාධ පරීක්ෂණ දෙපාර්තමේන්තුව භාරයට ගෙන ඇත්තේ.\nඑම නෞකාව අයත්වන ගළවාගැනීමේ සමාගම් විසින් ඊයේ එහි දියයට නිරීක්ෂණයන්ද සිදුකර තිබෙනවා.\nඑහි වාර්තාව නුදුරු දිනකදී සමුද්‍රිය පරිසර ආරක්ෂණ අධිකාරිය හා වෙළඳ නාවික ලේකම් කාර්යාලය ඇතුලු රාජ්‍ය ආයතන වෙත ඉදිරියේදී භාරදීමට නියමිතයි.\nමෙම නෞකාවෙන් සිදුවූ හානිය සඳහා නිතීමය පියවර ගැනිම සඳහා හෙට සිට සාකච්ඡා ආරම්භ කරන බව අධිකරණ අමාත්‍යාංශය සඳහන් කළා.\nමේ අතර නෞකාවේි ගින්න හේතුවෙන් මෙරට ලුණු නිෂ්පාදනයට කිසිදු බලපෑමක් සිදුව නොමැති බව ලංකා ලුණු සමාගමේ සභාපති නීතීඥ නිශාන්ත සඳබරණ අවධාරණය කළා.",
       "URL": "https://www.hirunews.lk/273492/ගිනිගත්-නැව-ගැන-පුද්ගලයන්-20-දෙනෙකුගෙන්-ප්‍රකාශ-සටහන්-කර-ගනී-පණිවුඩ-දත්ත-පටිගත-කිරීමේ-පද්ධතිය-cid-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1904"
}