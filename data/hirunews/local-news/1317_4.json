{
       "Source": "hirunews",
       "Timestamp": "Saturday, 05 March 2022 - 14:14",
       "Headline": "යුක්රේනයට යුද්ධය ජයගත හැකි බව ඇමරිකාව කියයි - රුසියානුවන් ෆින්ලන්තයට (වීඩියෝ)",
       "News Content": "යුක්රේන ආක්‍රමණයේ නිරත රුසියානු හමුදා එරට තවත් ප්‍රධාන නගරයක් වටලා ඇති අතර, එය වෙත සිදුකෙරෙන විදුලි ආහාර, ජල උණුසුම්කරණ හා ප්‍රවාහන පහසුකම් කපා හැර ඇති බව වාර්තාවනවා.\nමරීයුපොල් නැමති වරාය නගරය මෙලෙස වැටලීම, නාසි හමුදා ලෙනින්ග්‍රෑඩය වැටලීමටයි ඇතමුන් සම කරන්නේ. කීව් අගනුවරට තවදුරටත් බෝම්බ ප්‍රහාර එල්ලවන අතර, දෙපාර්ශ්වය අතර සති අන්තයේදීද සාකච්ඡා පැවැත්වීමට සැළසුම් කර තිබෙනවා.\nමේ අතර ඇමරිකානු රාජ්‍ය ලේකම් ඇන්තනි බ්ලින්කන් ප්‍රකාශ කළේ යුක්රේනයට රුසියාව සමඟ පවතින යුද්ධය ජයගත හැකිවනු ඇති බවයි.\nඒ සඳහා කොතෙක් කල් ගතවේද යන්න ප්‍රකාශ නොකළද, අසාමාන්‍ය ප්‍රතිරෝධයක් දක්වන ජනතාව හමුවේ යුක්රේනය නියත වශයෙන්ම යුද්ධය ජයගනු ඇති බවයි ඔහු කියා සිටියේ.\nයුක්රේන ආක්‍රමණය සම්බන්ධයෙන් රුසියානු ජනතාවද ප්‍රසාදයක් නොදක්වන අතර, ඊට එරෙහිව විරෝධතා පැවැත්වූ දහස් ගණනක් මේ වනවිට අත්අඩංගුවට පත්ව තිබෙනවා.\nමේ අතර ජනපති පුටින් යුද්ධය තවදුරටත් ඉදිරියට ගෙන යනු ඇතැයි බිය පළ කරන ඇතැම් රුසියානුවන් රට හැර යාමටද පෙළඹී ඇති බව සඳහන්.\nඑලෙස සැතපුම් 120 ක දේශසීමාවක් පවතින ෆින්ලන්තය වෙත බස් රථ සහ මෝටර් රථවලින් රුසියානුවන් ඇදෙන බවයි විදෙස් වාර්තා සඳහන් කළේ.\nයුරෝපය වෙත ගුවන් ගමන් තහනමක්ද ක්‍රියාත්මක නිසා ඔවුන් මෙලෙස ගොඩබිම් මාර්ගය තෝරාගෙන ඇති බවයි වාර්තාවන්නේ.",
       "URL": "https://www.hirunews.lk/298720/යුක්රේනයට-යුද්ධය-ජයගත-හැකි-බව-ඇමරිකාව-කියයි-රුසියානුවන්-ෆින්ලන්තයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}