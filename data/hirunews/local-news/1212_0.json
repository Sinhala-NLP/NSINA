{
       "Source": "hirunews",
       "Timestamp": "Sunday, 24 April 2022 - 20:07",
       "Headline": "අදත් දිවයිනේ ප්‍රදේශ කිහිපයක උද්ඝෝෂණ",
       "News Content": "පවතින ගැටලු‍වලට විසඳුම් ඉල්ලා අදත් ප්‍රදේශ කිහිපය විරෝධතා සහ උද්ඝෝෂණ පැවැත්වුණා.\nවිදුලි කප්පාදුව, ඉන්ධන මිල ඉහළ යාම, භාණ්ඩ මිල ඉහල යාම සහ ගෑස් හිගයට විරෝධය පලකරමින් මෙම උද්ඝෝෂණ සහ විරෝධතා පැවති බවයි හිරු වාර්තාකරුවන් සදහන් කළේ.\nහැටන්, වැලිමඩ, රත්නපුර, පස්යාල, යක්කලමුල්ල, කුරුණෑගල ඇතුළු තවත් ප්‍රදේශ කිහිපයක මෙම විරෝධතා පැවැත්වුණා.\nහැටන් නගරයේ අද දහවල් විරෝධතාවක් පැවති අතර එහිදී නගරයේ ව්‍යාපාරිකයින් විරෝධතාකරුවන්ගෙන් ඉල්ලා සිටියේ පාරිභෝගිකයින් අපහසුතාවට පත් නොවන ආකාරයට විරෝධතාවයේ නිරත වන ලෙසටයි.\nඑමෙන්ම, වැලිමඩ ප්‍රදේශයේදීද අද දහවල් විරෝධතා පා ගමනක් ද පැවැත්වුණේ ජීවන වියදම ඉහල යාමට විරෝධය පල කරමින්.\nසමගි ජනබලවේගය ද අද පෙරවරුවේ යක්කලමුල්ල නගරයේදී විරෝධතාවක නිරත වූ බවයි අප වාර්තාකරු සදහන් කළේ. හම්ඹේගමුව ප්‍රදේශවාසීන් ද අද පස්වරුවේ විරෝධතාවක ද නිරත වුණේ පවතින ආර්ථික ගැටළුවලට විසදුම් ඉල්ලමින්.\nඑමෙන්ම, හිටපු අමාත්‍ය ජොන්ස්ටන් ප්‍රනාන්දුගේ කුරුණෑගල - පුවක්ගහපිටිය ප්‍රදේශයේ පිහිටි කාර්යාලය ආසන්නයේ විරෝධතාවක් පැවැත් වුණා. හිරු වාර්තාකරු සඳහන් කළේ, විරෝධතාකරුවන් කාර්යාලය වෙත යාමට උත්සාහ කිරීමත් සමඟ පොලිසිය එය වැලැක් වූ බවයි.\nමේ අතර, රටේ පවතින ගැටලු‍වලට විසඳුම් ඉල්ලා ගාලු‍මුවදොර පිටියේ ක්‍රියාත්මක විරෝධතාවට සහභාගි වීම සඳහා උදෑසන සිටම පිරිස් එක්වෙමින් සිටිනවා. ගාලුමුවදොර විරෝධතාව අද ක්‍රියාත්මක වන්නේ 16 වැනි දිනටයි.\nඑමෙන්ම, මෙම විරෝධතාවට සමගාමීව පූජ්‍ය තෙරිපැහැ සිරිධම්ම හිමියන් ආරම්භ කළ මාරාන්තික උපවාසය ද අදත් ක්‍රියාත්මක වනවා.\nමේ අතර ගාලු‍ මුවදොර අරගලයට සහය පළ කරමින් දිවයිනේ තවත් ප්‍රදේශ රැසක අදත් විරෝධතා පැවැත්වුණා.",
       "URL": "https://www.hirunews.lk/302716/අදත්-දිවයිනේ-ප්‍රදේශ-කිහිපයක-උද්ඝෝෂණ",
       "Category": "Local News",
       "Parent URL": "https://www.hirunews.lk/local-news.php?pageID=1212"
}