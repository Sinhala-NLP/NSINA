{
       "Source": "hirunews",
       "Timestamp": "Monday, 23 May 2022 - 22:10",
       "Headline": "සිපෙට්කෝ හා අයි.ඕ.සී මිල යළිත් ඉහළට (වීඩියෝ)",
       "News Content": "අද (24) අලුයම 03 සිට ක්‍රියාත්මක වන පරිදි නැවතත් ඉන්ධන මිල ඉහළ ගොස් තිබෙනවා.\nලංකා ඛනිජ තෙල් නීතිගත සංස්ථාව පැවසුවේ පවතින තත්ත්වය අනුව ලෝක වෙලෙඳපොළේ පවා බොරතෙල් මිල ගණන් ඉහළ ගොස් ඇති පසුබිමක මෙම තීරණය ගැනීමට සිදුවන බවයි.\nමේ සඳහා කැබිනට් මණ්ඩලයේ අනුමැතිය ද හිමි වුණා.\nඒ අනුව ඔක්ටේන් 92 වර්ගයේ පෙට්‍රල් ලීටරයක නව මිල සඳහන් වන්නේ රුපියල් 420.00ක් ලෙසින්.\nඑහි පැරණි මිල පැවතියේ රුපියල් 337.00ක් ලෙසට යි.\nඑමෙන්ම ඔක්ටේන් 95 වර්ගයේ පෙට්‍රල් ලීටරයක මිල රුපියල් 450.00ක් දක්වා ඉහළ ගොස් තිබෙනවා.\nමේ වර්ගයේ පෙට්‍රල් ලීටරයක පැරණි මිල සටහන් වූයේ රුපියල් 373.00ක් ලෙසට යි.\nරුපියල් 289.00ට මිල කර තිබූ ඔටෝ ඩීසල් ලීටරයක මිල රුපියල් 400ක් දක්වා ඉහළ දමා ඇති බවයි ඛනිජ තෙල් සංස්ථා ආරංචි මාර්ග සඳහන් කරන්නේ.\nඒ අනුව ඔටෝ ඩීසල් ලීටරයක මිල රුපියල් 111.00කින් වැඩි වී තිබෙනවා.\nමීට අමතරව රුපියල් 329.00ට මිල කර තිබූ සුපිරි ඩීසල් ලීටරයක මිල රුපියල් 445.00ක් දක්වා ඉහළ දැමීමට යි තීරණය කර ඇත්තේ.\nමෙම අවසන් මිල වැඩි වීම සිදු වූයේ පසුගිය අප්‍රේල් මස 19 වන දා යි.\nමේ අතර\nලංකා ඉන්දියන් ඔයිල් (IOC) සමාගම\nද සිය මිල ගණන් සිපෙට්කෝ මිල ගණන්වලට සමානව ඉහළ දමා තිබෙනවා.\nඒ අනුව යි.ඕ.සී පෙට්‍රල් හා ඩීසල්වල මිල ගණන් මේ අනුව ඉහළ යනු ඇති.\nපැවති මිල ගණන් යටතේ ඉන්ධන අලවි කිරීමේ දී ලංකා ඛනිජ තෙල් නීතිගත සංස්ථාව දෛනික ව රුපියල් මිලියන 600ක පමණ පාඩුවක් ලබන බව යි ඛනිජ තෙල් සංස්ථා ආරංචි මාර්ග සඳහන් කළේ.\nකෙසේ වෙතත් අද සවස පැවති කැබිනට් මණ්ඩල රැස්වීමේ දී මෙම මිල ඉහළ දැමීම සම්බන්ධයෙන් දීර්ඝ ලෙස සාකච්ඡා කෙරුණු බවත් එහි දී අවධාරණය කර ඇත්තේ, පවතින ආර්ථික අවපාතය හමුවේ තවදුරටත් මෙවැනි පාඩුවක් දැරීමට ඛනිජ තෙල් සංස්ථාවට නො හැකි බවත් ය.\nකෙසේ වෙතත් අඩු ආදායම් ලබන ජනතාවගේ ගැටලු සළකා බලා මේ මොහොතේ දී භූමිතෙල් මිල ඉහළ නො දැමීමට තීරණය කළ බවත් කැබිනට් ආරංචි මාර්ග සඳහන් කළා.\nලංකා ඛනිජ තෙල් නීතිගත සංස්ථාව නිකුත් කළ සම්පූර්ණ නිවේදනය පහතින්..,",
       "URL": "https://www.hirunews.lk/305118/සිපෙට්කෝ-හා-අයි-ඕ-සී-මිල-යළිත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1148"
}