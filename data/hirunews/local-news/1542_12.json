{
       "Source": "hirunews",
       "Timestamp": "Tuesday, 23 November 2021 - 19:22",
       "Headline": "කින්නියා පාලම් පාරුවේ අනතුර ගැන පරීක්ෂණයක් කරන්නැයි මහාමාර්ග ඇමතිගෙන්, ආණ්ඩුකාරවරියට නියෝග (වීඩියෝ)",
       "News Content": "ත්‍රිකුණාමලය - කින්නියා කලපුවේ - කුරින්චාකර්නි ප්‍රදේශයේදී පාලම් පාරුවක් පෙරලීමෙන් මියගිය 6 දෙනාගෙන් පස්දෙනෙකුම පවුල් දෙකකට අයත් පුද්ගලයන් බව  පොලීසිය පවසනවා.\nමේ අතර මෙම සිද්ධියෙන් අනතුරුව, පාර්ලිමේන්තුවේ සමගි ජනබලවේගය නියෝජනය කරන\nශ්‍රී ලංකා මුස්ලිම් කොංග්‍රසයේ ත්‍රිකුණාමලය දිස්ත්‍රික් පාර්ලිමේන්තු මන්ත්‍රී එම්.එස් තවුෆික්ගේ කින්නියාහි පිහිටි නිවසට ප්‍රහාරයක්ද එල්ල වුණා.\nකින්නියා කලපුව හරහා ඇති පැරණි පාලම වෙනුවට නව පාලමක් ඉදිකරමින් පැවතීම හේතුවෙනුයි ප්‍රදේශවාසීන් කළපුව හරහා ගමන් කිරීමටයි මෙම පාලම් පාරුව යොදාගෙන ඇත්තේ.\nඅද උදෑසන 7.30 ට පමණ පාලම් පාරුව අනතුරට ලක්වූ අතර, එම අවස්ථාව වනවිට එහි පුද්ගලයින් 30 දෙනෙකු පමණ ගමන් කරමින් සිට ඇති බවයි පොලීසිය සඳහන් කළේ.\nඅනතුරෙන් කුඩා දරුවන් හතරදෙනෙකු, කාන්තාවක් සහ තවත් අයෙකු ජීවිතක්ෂයට පත්වුණා. මියගිය කාන්තාව 30 හැවිරිදි වියේ පසුවූ අතර, ඇගේ 6 හැවිරිදි දරුවා සහ අවුරුදු තුනහමාරක් වයසැති දියණියද මියගොස් තිබෙනවා.\nඑමෙන්ම වයස අවුරුදු අටක සහ හයක එකම පවුලේ සහෝදරියන් දෙදෙනෙකුද පාලම් පාරුව පෙරළීමෙන් ජීවිතක්ෂයට පත්වී ඇති බවයි පොලීසිය සඳහන් කළේ.\n20 දෙනෙකු පමණ ප්‍රතිකාර සඳහා රෝහල් ගතකරනු ලැබුවා. ඉන් හතරදෙනෙකුගේ තත්වය බරපතල බවයි රෝහල් ආරංචි මාර්ග පැවසුවේ.\nබැරල් සහ ලී යොදා ගනිමින් මෙම පාලම් පාරුව සකස් කර ඇති අතර, ගමන් කිරීමේ ආධාරකයක් ලෙස දෙපසින් කේබල් යොදා තිබෙනවා.\nඑම කේබලයක් කැඩී යාම නිසා පාලම් පාරුව පෙරළී ඇති බවටයි පොලීසිය දැනට සැක කරන්නේ.\nකෙසේ වෙතත් නාවික හමුදාව තවදුරටත් අදාළ ස්ථානයේ මෙහෙයුමක් දියත් කර ඇත්තේ තවත් පුද්ගලයින් කිහිපදෙනෙකුට අතුරුදන්වී ඇති බවට ප්‍රදේශවාසීන් සිදුකර ඇති ප්‍රකාශ  සමඟයි.\nපාලම් පාරුව පෙරළීමෙන් පසු ප්‍රදේශවාසීන් කින්නියා නගරයේ බුහාර් මංසන්ධියට පැමිණ විරෝධතාවක නිරතවූ අතර, එහිදී ඔවුන් ටයර් ගිනි තබමින් විරෝධය පළ කළ බවද හිරු වාර්තාකරු ප්‍රකාශ කළා.\nඑමෙන්ම ප්‍රදේශවාසීන් පිරිසක් මුස්ලිම් කොංග්‍රසය නියෝජනය කරන පාර්ලිමේන්තු මන්ත්‍රී එම්.එස් තවුෆික්ගේ කින්නියාහි පිහිටි නිවසටද  ප්‍රහාරයක් එල්ල කළේ මොහු නව පාලම පිළිසකර කිරීම සඳහා මුල් ගල තැබීමට එක්වූ බවට පවසමින්.\nඑසේම මහාමාර්ග අමාත්‍ය ජොන්ස්ටන් ප්‍රනාන්දු පාර්ලිමේන්තුවේදී කියා සිටියේ සිද්ධිය සම්බන්ධයෙන් පරීක්ෂණයක් සිදුකරන ලෙස නැගෙනහිර පළාත් ආණ්ඩුකාරවරියට නියෝග කළ බවයි.\nමේ අතර පාලම් පාරුව පෙරළීමේ සිද්ධිය පිළිබඳව වහා පරීක්ෂණයක් පවත්වන්නැයි නැගෙනහිර පළාත් ආණ්ඩුකාර අනුරාධා යහම්පත් ද පළාත්පාලන කොමසාරිස් එන් මනිවන්නන්ට අද නියෝගයක් කර තිබෙනවා.\nපාලම් පාරුව ක්‍රියාත්මක කිරීමට අවසර දීම සහ නඩත්තු කටයුතු සිදුකළේ කවුරුන්ද යන්න පිළිබඳවද තමාව දැනුවත් කරන ලෙසයි ඇය නියෝග කර ඇත්තේ.\nමීට අමතරව සිද්ධිය සම්බන්ධයෙන් විශේෂ පොලිස් පරීක්ෂණයක් ද සිදුකරන ලෙස නැගෙනහිර පළාත් ආණ්ඩුකාරවරිය, ත්‍රිකුණාමල දිස්ත්‍රික්කය භාර නියෝජ්‍ය පොලිස්පතිවරයාට උපදෙස් ලබාදී තිබෙනවා.",
       "URL": "https://www.hirunews.lk/288944/කින්නියා-පාලම්-පාරුවේ-අනතුර-ගැන-පරීක්ෂණයක්-කරන්නැයි-මහාමාර්ග-ඇමතිගෙන්-ආණ්ඩුකාරවරියට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1542"
}