{
       "Source": "hirunews",
       "Timestamp": "Tuesday, 09 May 2017 - 17:24",
       "Headline": "වෙසක් උත්සවය වෙනුවෙන් සුරාසැල් සහ මස් මාංශ අලෙවිසැල් වැසේ",
       "News Content": "මැයි මස 10 සහ 11 දිනට යෙදී ඇති  වෙසක් පොහොය දිනය වෙනුවෙන් පසුගිය 7 වනදා සිට 13 වනදා දක්වා වෙසක් සතියක් රජය ප්‍රකාශයට පත්කර තිබෙනවා.\nමෙවර වෙසක් උත්සවයේ තේමාව වී ඇත්තේ \"ධම්මචාරී සුඛං සේති\" (දැහැමි දිවිය සැපත සදයි) යන්නයි.\nවෙසක් උත්සව කාලසීමාව තුලදී දිවයිනේ සියලුම සුරාසැල් වසා තැබීමට / මත්පැන් අලෙවිය නැවැත්වීමට / සත්ව ඝාතනයන් සිදුවන ස්ථාන / රේස් බුකි කැසිනෝ ශාලා සහ සමාජ ශාලා වසා තැබීමට මෙන්ම මස් මාංශ අලෙවිය නැවැත්වීමට රජය තීරණය කර තිබෙනවා.\nමේ පිළිබඳ සියලුම පළාත් ප්‍රධාන ලේකම්වරුන් සහ සියලු දිස්ත්‍රික් ලේකම්වරුන් වෙත චක්‍රලේඛයක් මගින් දන්වා ඇති බවයි ස්වදේශ කටයුතු අමාත්‍යංශය සඳහන් කළේ.\nමේ  අතර අද පස්වරුවේ යළිත් නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව සඳහන් කළේ වෙසක් පොහොය යෙදී ඇති මැයි 10 සහ 11 වන දෙදින පුරා සියලුම සුරා සැල් / සතුන් ඝාතනය කරන ස්ථාන / රේස් බුකි / කැසිනෝ සමාජ ශාලා වසා තැබීමටත් මස් මාංශ අලෙවි කිරීම නතර කිරීමට රජය පියවර ගෙන ඇති බවයි.\nඑම දින දෙකට අමතරව ජාතික වෙසක් උත්සවය පැවැත්වෙන 9 වනදා කෑගල්ල දිස්ත්‍රික්කයේත් අන්තර්ජාතික වෙසක් උත්සවය පැවැත්වෙන 12 වනදා කොළඹ දිස්ත්‍රික්කයේත් එහි සමාප්ති උත්සවය පැවැත්වෙන 14 වනදා මහනුවර දිස්ත්‍රික්කයේත් සියලුම සුරා සැල් / සතුන් ඝාතනය කරන ස්ථාන / රේස් බුකි / කැසිනෝ සමාජ ශාලා වසා තැබීමටත් මස් මාංශ අලෙවිය නතර කිරීමට ස්වදේශ කටයුතු අමාත්‍යංශය සියලු පළාත් ප්‍රධාන ලේකම්වරු්නට සහ දිස්ත්‍රික් ලේකම්වරුන්ට දැනුම්දී තිබෙනවා.",
       "URL": "https://www.hirunews.lk/160960/වෙසක්-උත්සවය-වෙනුවෙන්-සුරාසැල්-සහ-මස්-මාංශ-අලෙවිසැල්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=4525"
}