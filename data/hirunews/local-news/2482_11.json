{
       "Source": "hirunews",
       "Timestamp": "Wednesday, 02 September 2020 - 13:07",
       "Headline": "පාසල් වලට සිසුන් පැමිණීම සාමාන්‍ය පරිදි (වීඩියෝ)",
       "News Content": "6 ශ්‍රේණියේ සිට 13 වන ශ්‍රේණිය දක්වා පාසැල්වල සිසුන්ගේ පැමිණීම අද පෙරවරුවේ සාමාන්‍ය පරිදි සිදුවූ බව හිරු වාර්තාකරුවන් සඳහන් කළා.\nකොරෝනා ව්‍යාප්තියත් සමඟ සියලු පාසැල් වසා දැමුණු අතර පසුව අදියර කිහිපයක් යටතේ විවෘත කෙරුණු පාසල් අද සිට සාමාන්‍ය පරිදි සතියේ දින පහේම අධ්‍යයන කටයුතු සිදු කරන බවයි අධ්‍යාපන අමාත්‍යාංශය ප්‍රකාශ කළේ.\nඒ අනුව කොළඹ දිස්ත්‍රික්කයේ සියලු පාසල්වල සිසුන්ගේ පැමිණීම සාමාන්‍ය පරිදි සිදු වූ අතර පිට පළාත්වලත් දරුවන්ගේ පැමිණීම වෙනදා මෙන් පැවති බවයි අප වාර්තාකරුවන් කියා සිටියේ.\nසෞඛ්‍ය අමාත්‍යාංශය විසින් ලබාදුන් මාර්ගෝපදේශවලට අනුව පාසැල්වල අධ්‍යයන කටයුතු සිදු කෙරෙන බවයි වාර්තා වන්නේ.\nමේ අතර, හැටන් බොස්කෝ විදුහලේ 6 ශ්‍රේණියේ සිසුන් 100කට ආසන්න පිරිසක් දෙමාපියන් විසින් යලි සිය නිවෙස් වෙත කැදවාගෙන ගොස් තිබෙනවා.\nඒ එම සිසුන් අධ්‍යයන කටයුතුවල නිරත වන දෙමහල් ගොඩනැගිල්ලේ පවතින අනාරක්ෂිත තත්ත්වයක් හේතුවෙන්.\nවර්ෂාවත් සමඟ ගොඩනැගිල්ල දැඩි අබලන් තත්ත්වයක පවතින බවයි දෙමාපියන් සඳහන් කළේ.\nවිදුහලේ නව ගොඩනැගිල්ලක් ඉදි කර තිබුණ ද විදුහල්පතිවරයා ඊට ළමයින් යොමු කර නොමැති බවයි ඔවුන් කියා සිටියේ.",
       "URL": "https://www.hirunews.lk/249233/පාසල්-වලට-සිසුන්-පැමිණීම-සාමාන්‍ය-පරිදි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2482"
}