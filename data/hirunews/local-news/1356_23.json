{
       "Source": "hirunews",
       "Timestamp": "Monday, 14 February 2022 - 15:13",
       "Headline": "ICCයෙන් පැතුම් නිශ්ශංකට අනතුරු ඇඟවීමක්",
       "News Content": "ඕස්ට්‍රේලියාව සමග පැවති දෙවන විස්සයි විස්ස තරගයේ දී ශ්‍රී ලංකා කණ්ඩායමේ ආරම්භක පිතිකරු පැතුම් නිශ්ශංක ජාත්‍යන්තර තරගයක දී භාවිතයට අනුචිත භාෂා විලාශයක් අනුගමනය කිරීම හේතුවෙන් ජාත්‍යන්තර ක්‍රිකට් කවුන්සිල (ICC) චර්‍යා ධර්ම සංග්‍රහයේ 2.3 වගන්තිය කඩ කර ඇති බව තහවුරු වී තිබෙනවා.\nමේ හේතුවෙන් ඔහුට ජත්‍යන්තර ක්‍රිකට් කවුන්සිලය තරග තීරක ඩේවිඩ් බූන් විසින් දැඩි අවවාද කිරීමක් සිදුකර ඇති බවයි වාර්තා වන්නේ\nමීට අමතරව ඔහුගේ විනය වාර්තාවට අප්‍රසාද ලකුණුක් ද එක්කර තිබෙනවා.\nපැතුම් නිශ්ශංක පන්ඳුවට පහර දෙමින් සිටියදී ඔහු එල්ල කළ පහරක් වැරදි යාමෙන් පසු ඔහු විසින් දක්වන ලද වාචික ප්‍රතිචාරය ජාත්‍යන්තර ක්‍රිකට් කවුන්සිල චර්යා ධර්ම පද්ධතියේ ඇතැම් වැකි උල්ලංඝනය කරන බවටයි තහවුරු වී ඇත්තේ.\nමීට අමතරව ඊයේ පැවති තරඟයේදී නියමිත පන්දු ඕවර ප්‍රමාණය යැවීමේ වේගය රඳවා ගැනීමට නොහැකි වීම හේතුවෙන් සමස්ත තරග මුදලින් 20% ක දඩයක් පැනවීමටත් ජාත්‍යන්තර ක්‍රිකට් තරග තීරක ඩේවිඩ් බූන් තීරණය කර තිබෙනවා.\nඊයේ තරගය නිමා වූ කාලය අනුව ශ්‍රී ලංකා කණ්ඩායම ලබාදී ඇති කාලයට වඩා පන්දු වාරයක් පසු පසින් සිටි බවටයි වාර්තා වන්නේ.\nමේ සම්බන්ධයෙන් ශ්‍රී ලංකා කණ්ඩායමේ නායක දසුන් ශානක වරද පිලි පිළිගැනීම හේතුවෙන් ඒ පිලිබඳ කිසිදු ඉදිරි ක්‍රියාමාර්ගයක් නොගන්නා බවත් තරග තීරක ඩේවිඩ් බූන් පවසා තිබෙනවා.\nක්‍රීඩකයින් සහ සහායක කාර්‍ය මඩුල්ල සඳහා වන ICC චර්යාධර්ම සංග්‍රහයේ 2.22 වගන්තියට අනුව, ක්‍රීඩකයින් නියමිත කාලය තුළ යැවීමට අපොහොසත් වන සෑම පන්දු ඕවරයකටම ඔවුන්ගේ තරග ගාස්තුවෙන් සියයට 20 ක දඩයක් නියම කෙරෙනවා.",
       "URL": "https://www.hirunews.lk/296997/iccයෙන්-පැතුම්-නිශ්ශංකට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1356"
}