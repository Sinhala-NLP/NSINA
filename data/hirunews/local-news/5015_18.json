{
       "Source": "hirunews",
       "Timestamp": "Tuesday, 07 June 2016 - 19:20",
       "Headline": "හදිසියේ ඉල්ලා අස්වෙන්න ගිය වනජීවී අධ්‍යක්‍ෂ ජනරාල්ට බාධක",
       "News Content": "වනජීවී අධ්‍යක්‍ෂ ජනරාල් - ආචාර්ය සුමිත් පිලපිටිය හදිසියේ ඉල්ලා අස්වීමට ගත් තීරණයට විරෝධය පළ කරමින් අද වනජීවී සංරක්ෂණ දෙපාර්තමේන්තුවේ වෘත්තිය සමිති එකමුතුව විරෝධතාවක නිරතවුණා.\nඒ බත්තරමුල්ලේ පිහිටි වනජීවී දෙපාර්තමේන්තුව ඉදිරිපිටදියි.\nඑහිදී ඔවුන් විෂය භාර අමාත්‍යවරයාගෙන් ඉල්ලා සිටියේ වනජීවී අධ්‍යක්‍ෂ ජනරාල්වරයාගේ ඉල්ලා අස්වීමේ ලිපිය භාර නොගන්නා ලෙසයි.\nවනජීවී අධ්‍යක්‍ෂ ජනරාල්වරයාගේ හදිසි ඉල්ලා අස්වීම පිළිබඳව දැනගැනීම සඳහා ඊයේ පස්වරුවේ සිට අවස්ථා රැසකදී අධ්‍යක්‍ෂ ජනරාල්වරයා සම්බන්ධ කරගැනීමට හිරු ප්‍රවෘත්ති අංශය උත්සාහ දැරුවද එය අසාර්ථක වුණේ ඔහුගේ දුරකථනය විසන්ධි කර තිබීම හේතුවෙන්.\nකෙසේ වෙතත් යාල ජාතික වනෝද්‍යානයේ උද්‍යාන භාරකරු සම්බන්ධයෙන් උද්ගත වී ඇති ගැටළුවක් හේතුවෙන් වනජීවී අධ්‍යක්‍ෂ ජනරාල්වරයා ඉල්ලා අස්වී ඇති බවටයි වාර්තා පළවන්නේ.\nඔහුගේ ඉල්ලා අස්වීමේ ලිපිය ඊයේ පස්වරුවේ විෂය භාර අමාත්‍ය ගාමිණී ජයවික්‍රම පෙරේරා වෙත යොමුකර තිබුණා.\nකෙසේ වෙතත් අප කළ විමසීමකදී තිරසාර සංවර්ධන සහ වනජීවී අමාත්‍ය ගාමිණී ජයවික්‍රම පෙරේරා කියා සිටියේ අදාළ ඉල්ලා අස්වීමේ ලිපිය තමන්  භාර නොගත් බවයි.",
       "URL": "https://www.hirunews.lk/135005/හදිසියේ-ඉල්ලා-අස්වෙන්න-ගිය-වනජීවී-අධ්‍යක්‍ෂ-ජනරාල්ට-බාධක",
       "Category": "Local News",
       "Parent URL": "https://www.hirunews.lk/local-news.php?pageID=5015"
}