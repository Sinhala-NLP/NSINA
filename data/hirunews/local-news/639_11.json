{
       "Source": "hirunews",
       "Timestamp": "Tuesday, 27 December 2022 - 23:07",
       "Headline": "චීන තර්ජන මැද තායිවානයේ මිලිටරිකරණයේ වෙනසක්",
       "News Content": "සිය රටේ ආරක්ෂාවට චීනයෙන් එල්ල වන තර්ජනය ඉහළ යමින් ඇති පසුබිමක තායිවානයේ අනිවාර්ය යුද සේවා කාලය වසරක් දක්වා දීර්ඝ කරන බව එරට ජනාධිපති Tsai Ing-wen අද (27) තායිපේ හි පැවති ප්‍රවෘත්ති සාකච්ඡාවකදී පැවසුවා.\nඒ අනුව දැනට ක්‍රියාත්මක මාස 4ක අනිවාර්ය යුද සේවා කාලය තායිවානයේ ආරක්ෂාව සඳහා තවදුරටත් නොගැලපෙන බවයි ඇය පෙන්වා දුන්නේ.\nසේවා කාලය දීර්ඝ කිරීම අසීරු තීරණයක් වුවත් දිවයිනේ ප්‍රජාතන්ත්‍රවාදී ව්‍යුහය ආරක්ෂා කරගත යුතුව ඇතැයි ජනාධිපතිනිය අවධාරණය කළා.\n“කිසිවෙකුට යුද්ධයක් අවශ්‍ය නැහැ. තායිවාන ආණ්ඩුවට හෝ එහි ජනතාවට හෝ ජාත්‍යන්තර ප්‍රජාවට හෝ යුද්ධයක් අවශ්‍ය නැහැ. නමුත් සාමය අහසින් කඩා වැටෙන්නේ නැහැ” ඇය පැවසුවා.\nයුද්ධය වැලැක්වීම සඳහා අපි යුද්ධය සඳහා ක්‍රියාශීලීව සූදානම් විය යුතු අතර, යුද්ධයක් නැවැත්වීමට යුද්ධයක් කිරීමට අපට හැකි විය යුතුයි.\" ජනාධිපති වෙන් වැඩිදුරටත් සඳහන් කළා.\nනව නියෝග ක්‍රියාත්මක වීම 2024 වසරේ සිට ආරම්භ වන අතර එය 2005 වසරෙන් පසු උපත ලැබූ සෑම පිරිමියෙකුටම අදාළ වනු ඇති.\nමිලියන 23.5ක ජනගහනයක් වෙසෙන තායිවානයේ වසරක කාලයක්ව පැවති අනිවාර්ය යුද සේවය මාස 4ක් දක්වා අඩු කෙරුණේ 2018 වසරේදීයි.\nඅනිවාර්ය යුද සේවා කාලය දීර්ඝ කිරීමේ තීරණය ගනු ලැබුවේ පසුගිය ඉරිදා චීන ගුවන් හමුදා යානා 47ක් තායිවාන ගුවන් කලාපය ආක්‍රමණය කිරීමත් සමගින්.\nමෑත කාලීනව එම ගුවන් කලාපයට වැඩිම චීන හමුදා ගුවන් යානා ප්‍රමාණයක් ඇතුලු වූ අවස්ථාව ලෙස ද එය සැලකෙනවා.\nතායිවාන ආරක්ෂක අමාත්‍යංශයට අනුව හමුදා සේවයට බඳවා ගනු ලබන සෑම පුද්ගලයෙක්ම සති 8ක මූලික යුද පුහුණුවක් සහ සති 44ක භූමි පුහුණුවක් ලැබිය යුතුයි.\nඑමෙන්ම මෙම කාලය තුල දී ඔවුන්ගේ මාසික වැටුප ද ඩොලර් 195 සිට ඩොලර් 650 දක්වා ඉහළ නංවා තිබෙනවා.\nසාමය පවත්වා ගැනීම ජාතික ආරක්‍ෂාව මත රඳා පවතින අතර ජාතික ආරක්‍ෂාව සෑම පුරවැසියෙකු මතම රඳා පවතී,” ජනාධිපති Tsai Ing-wen අද පැවති ප්‍රවෘත්ති සාකච්ඡාවේදී අවධාරණය කළා.\nජනාධිපතිනිය අද පැවති ප්‍රවෘත්ති සාකච්ඡාවේදී හමුදාවේ දැවැන්ත ප්‍රතිසංස්කරණ මාලාවක්ද ප්‍රකාශයට පත් කළා.\nඒ අනුව ප්‍රධාන සටන් බලකාය, නගරාරක්ෂක බලකාය, සිවිල් ආරක්ෂක බලකාය සහ විශේෂ බලකාය ලෙස තායිවාන ආරක්ෂක හමුදාව ප්‍රධාන කොටස් 4කට බෙදා වෙන් කරනු ඇති.\nප්‍රධාන සටන් බලකාය වෘත්තිය හමුදා සාමාජිකයන්ගෙන් සමන්විත වනු ඇති අතර ඔවුන්ට රටේ භෞමික ආරක්ෂාව රැකීම පැවරෙනවා.\nනගරාරක්ෂක බලකාය අනිවාර්යය යුද පුහුණුවට බඳවා ගනු ලබන පිරිසගෙන් සමන්විත වන අතර ඔවුන්ට පැවරෙන්නේ රට තුල ඇති ප්‍රධාන යටිතල පහසුකම් ආරක්ෂා කිරීමේ වගකීමයි.\nඔවුන්ට ඩ්‍රෝන යානා වැනි නවීන අවි ආයුධ සමග වැඩ කිරීම සම්බන්ධයෙන් පුහුණුවක් මෙන්ම ප්‍රථමාධාර සහ ජීවිතාරක්ෂක ශිල්පීය ක්‍රම සම්බන්ධයෙන් පුහුණුවක් ලබා දීමටද නියමිතයි.\n2035 වන විට තායිවානයේ සජීව උපත් 2021 වසරේ වාර්තා වූ 153,820 හා සැසැඳීමේදී 20,000කින් පමණ අඩු වනු ඇති බවට පුරෝකතනය කර ඇති බැවින් අවශ්‍ය තරම් තරුණ පිරිස් හමුදාවට බඳවා ගැනීම් සීමිත වනු ඇති බවටයි ආරක්ෂක විශේෂඥයින් පවසන්නේ.",
       "URL": "https://www.hirunews.lk/323711/චීන-තර්ජන-මැද-තායිවානයේ-මිලිටරිකරණයේ-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=639"
}