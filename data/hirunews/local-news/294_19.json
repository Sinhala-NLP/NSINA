{
       "Source": "hirunews",
       "Timestamp": "Sunday, 04 June 2023 - 23:20",
       "Headline": "නවම් මාවතේ පිහිටි ගොඩනැගිල්ලකට බලහත්කාරයෙන් ඇතුළු වු පිරිසක් අත්අඩංගුවට (වීඩියෝ)",
       "News Content": "කොළඹ නවම් මාවතේ පිහිටි මහල් නවයකින් යුත් ගොඩනැගිල්ලකට බලහත්කාරයෙන් ඇතුළු වු පිරිසක් එහි මහල් කිහිපයක තිබූ දේපොළවලට හානි සිදුකර තිබෙනවා.\nපොලීසිය පැවසුවේ 50 කට අධික පිරිසක් එම ගොඩනැගිල්ලට ඇතුළු වී මෙම හානි සිදුකර ඇති බවයි.\nසිද්ධියට අදාළව සැකකරුවන් 23 දෙනෙකු අත්අඩංගුවට ගෙන තිබෙනවා.\nකොළඹ නවම් මාවතේ පිහිටි මෙම ගොඩනැගිල්ලට ඊයේ රාත්‍රි 10.30 ට පමණ පුද්ගයින් 50 දෙනෙකු පමණ බලහත්කාරයෙන් ඇතුළු වී තිබුණා.\nගොඩනැගිල්ලේ හිමිකරුවන් පැවසුවේ එම ගොඩනැගිල්ලේ දෙක, හය සහ හත යන මහල්වල තිබූ දේපොළවලට එම පිරිස හානි සිදුකර තිබු බවයි.\nගොඩනැගිල්ලේ දෙවන මහලේ පිහිටි දේවගැති ජෙරම් ප්‍රනාන්දුට අයත් ස්ථානයකටද පැමිණි පිරිස හානි සිදුකර තිබුණා.\nආයතන ප්‍රධානීන් පැවසුවේ කඩාවැදුණු පිරිස එහි පැය හයක පමණ කාලයක් එහි රැඳී සිටි බවයි.\nයතුරු පැදිවලින් පැමිණි මෙම පිරිස සම්බන්ධයෙන් ආයතන ප්‍රධානීන් මෙන්ම ගොඩනැගිල්ලේ ආරක්ෂාවට සිටි නිලධාරීන්ද පොලීසිය දැනුවත් කර තිබුණා.\nනවම් මාවතේ පිහිටි මෙම ගොඩනැගිල්ල ආයතන කිහිපයකටම සේවාවන් පවත්වාගෙන යෑම සඳහා ලබාදී තිබෙනවා.\nඒ අතරට සයිප්‍රස් කොන්සියුලර් කාර්යාලයද අයත් බව එම ආයතන ප්‍රධානීන් සඳහන් කළා.\nප්‍රහාරයට අදාළව නිශ්චිත හේතුවක් මෙතෙක් හඳුනාගෙන නොමැති අතර, ගොඩනැගිල්ල සම්බන්ධයෙන් පවතින මුල්‍ය ගැටලුවකට අදාළව පෞද්ගලික මුල්‍ය ආයතනයක් සමඟ නඩුවක් ද පවතින බව අප කළ සොයාබැලීමකදී අනාවරණ වුණා.\nමෙම ගොඩනැගිල්ලට කඩා වැදී එහි දේපොළවලට හානි සිදුකිරීම සම්බන්ධයෙන් පුද්ගලයින් 23 දෙනෙකු සැකපිට අත්අඩංගුවට ගෙන තිබෙනවා.\nපොලීසිය පැවසුවේ සෙසු සැකකරුවන් ද අත්අඩංගුවට ගැනීමට විමර්ශන පැවැත්වෙන බවයි.",
       "URL": "https://www.hirunews.lk/337054/නවම්-මාවතේ-පිහිටි-ගොඩනැගිල්ලකට-බලහත්කාරයෙන්-ඇතුළු-වු-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=294"
}