{
       "Source": "hirunews",
       "Timestamp": "Saturday, 27 February 2016 - 18:50",
       "Headline": "පුත්තලමේ ගොවීන් පෝලිමේ - නෙලූවේ වළං බිඳී",
       "News Content": "තේ වගාකරුවන් පිරිසක් අද (27) නෙළුව නගර මධ්‍යයේ විරෝධතාවයක නිරත වුණා.\nඒ, පොහොර සහනාධාරය සහ තේ දළු සඳහා ස්ථාවර මිලක් ලබාදෙන ලෙස ඉල්ලමින්.\nඑම අවස්ථාවට පාර්ලිමේන්තු මන්ත්‍රීවරුන් වන රමේෂ් පතිරණ සහ රෝහිත අබේගුණවර්ධනද එක්ව සිටියා.\nමෙහිදී විරෝධතාකරුවන් තමන්ට මුදල් නොමැති නිසා මෙවර සිංහල අලූත් අවුරුද්ද සැමරීමට නොහැකි බව පවසමින් වලං රැගෙනවිත් ඒවා පොලවේ ගසා කුඩු කර දැමීමද විශේෂත්වයක්.\nමේ අතර, රජයේ පොහොර සහනාධාරය ලබා ගැනීම සදහා බැංකු ගිණුම් ආරම්භ කිරීමට පුත්තලම නගරයේ රාජ්‍ය බැංකුවක් වෙත පැමිණි ගොවීන් දහසකට ආසන්න පිරිසක් අද දිගු පෝලීම්වල සිටි බව අප වාර්තාකරු ප්‍රකාශ කළා.\nඑහිදී ගොවීන් ප්‍රකාශ කර ඇත්තේ පෝරම පුරවමින් තමන් දින ගණනාවක් බැංකුව අසල රස්තියාදු වීමට සිදුව ඇති බවයි.\nතබ්බෝව, එළුවන්කුලම, මුරියාකුලම ඇතුළු ගොවි සංවිධාන රැසක නියෝජිතයන් මෙලෙස අද (27) පෝලිම්වල රැදී සිට තිබෙනවා.\nබැංකුවේ නිලධාරින් 4 දෙනෙකු පමණක් සේවයේ යෙදීම මෙම තත්ත්වයට හේතුවී ඇති බව අප වාර්තාකරු කියා සිටියා.\nකෙසේ වෙතත්, ගොවිජනතාවගේ ගොවිබිම් සහ අනෙකුත් ඉඩම් බහුජාතික සමාගම්වලට විකිණීම ආණ්ඩුවේ සැලැස්ම බව සමස්ත ලංකා ගොවිජන සම්මේලනය පවසනවා.\nඑහි ජාතික සංවිධායක නාමල් කරුණාරත්න මොණරාගල - සෙවනගල ප්‍රදේශයේ ඊයේ පැවති ගොවි සමුළුවකට එක්වෙමින් මේ බව ප්‍රකාශ කළා.",
       "URL": "https://www.hirunews.lk/127294/පුත්තලමේ-ගොවීන්-පෝලිමේ-නෙලූවේ-වළං-බිඳී",
       "Category": "Local News",
       "Parent URL": "https://www.hirunews.lk/local-news.php?pageID=5150"
}