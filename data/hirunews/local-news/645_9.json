{
       "Source": "hirunews",
       "Timestamp": "Saturday, 24 December 2022 - 19:40",
       "Headline": "වෛද්‍ය සැපයුම් අංශයේ ප්‍රමාදයෙන් ලක්ෂ 29ක ඖෂධ රේගුවේ නැවතිලා",
       "News Content": "පේරාදෙණිය ශික්ෂණ රෝහලට පරිත්‍යාගයක් ලෙස ලැබුණු රුපියල් ලක්ෂ 29 කට අධික වටිනාකමකින් යුත් අත්‍යාවශ්‍ය ඖෂධ හා වෛද්‍ය උපකරණ තොගයක් මාස 3 ක කාලයක් නිෂ්කාශනය නොකර වරායේ සිර වී ඇති බව වාර්තා වනවා.\nඅදාළ ඖෂධ තොගය කඩිනමින් නිදහස් කර දෙන ලෙස ඉල්ලා සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන වෙත පේරාදෙණිය සිරිමාවෝ බණ්ඩාරනායක විශේෂිත ළමා රෝහලේ අධ්‍යක්ෂ වෛද්‍ය ඒ.එම්.එස්. වීරබණ්ඩාර විසින් ලිපියක් යොමුකර තිබෙනවා.\nඑහි දැක්වෙන්නේ වරායේ සිරවී ඇති අදාළ ඖෂධ තොගය අතර බිඳුනු අස්ථි කොටස් සැකසීමට ගන්නා ඖෂධ, ශ්වසන සහ සේලයින් ලබාදීමට ගන්නා බට ඇතුළු අත්‍යාවශ්‍ය ඖෂධ හා වෛද්‍ය උපකරණ වන බවයි.\nඇමෙරිකානු දානපතියෙකුගෙන් පරිත්‍යාගයක් ලෙස පේරාදෙණිය සිරිමාවෝ බණ්ඩාරනායක විශේෂිත ළමා රෝහලට ලැබුණු මෙම ඖෂධ හා වෛද්‍ය උපකරණ තොගය මෙරටට පැමිණ ඇත්තේ පසුගිය ඔක්තෝම්බර් මස මුල් සතිය තුලයි.\nකෙසේ වෙතත්, වෛද්‍ය සැපයුම් අංශයේ නිෂ්කාශන අනුමැතිය නොලැබීම හේතුවෙන් ඒවා ගුදම් තුළ සිර වී ඇති බවයි සෞඛ්‍ය අමාත්‍යාංශයේ කොවිඩ් 19 සහ වෛද්‍ය ප්‍රදානයන් පිලිබඳ ප්‍රධාන සම්බන්ධීකාරක වෛද්‍ය අන්වර් හම්දානි සඳහන් කළේ.\nඅප මේ පිළිබඳ විමසීමට වෛද්‍ය සැපයුම් අංශයේ අධ්‍යක්ෂ ධර්මසිරි හේරත් දුරකථනය ඔස්සේ සම්බන්ධ කර ගැනීමට උත්සාහ කළ ද එය ව්‍යර්ථ වුණේ ඔහු දුරකථනය විසන්ධි කිරීම හේතුවෙන්.",
       "URL": "https://www.hirunews.lk/323473/වෛද්‍ය-සැපයුම්-අංශයේ-ප්‍රමාදයෙන්-ලක්ෂ-29ක-ඖෂධ-රේගුවේ-නැවතිලා",
       "Category": "Local News",
       "Parent URL": "https://www.hirunews.lk/local-news.php?pageID=645"
}