{
       "Source": "hirunews",
       "Timestamp": "Friday, 19 May 2023 - 9:36",
       "Headline": "විදේශ ගමන් බලපත්‍ර සකස් කිරීම සඳහා පැමිණි පුද්ගලයින්ගෙන් මුදල් ලබා ගත් පිරිසක් අත්අඩංගුවට",
       "News Content": "හිරු සී.අයි.ඒ අනාවරණයෙන් පසු ආගමන විගමන දෙපාර්තමේන්තුව අසල රැදී සිටිමින් විදේශ ගමන් බලපත්‍ර සකස් කරදීම සඳහා ජනතාවගෙන් මුදල් අය කළ තැරැව්කරුවන් 9 දෙනෙකු මේ වනවිට අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඒ මහජන ආරක්ෂක අමාත්‍ය ටිරාන් අලස්ගේ නියෝග මතයි.\nපෝලිම්වල රැදී නොසිට නියමිත ක්‍රමවේදයෙන් බැහැරව ගමන් බලපත්‍රයක් නිකුත් කිරීම සඳහා මොවුන් රුපියල් 25,000 බැගින් අය කර ඇති බව අනාවරණ වී තිබෙනවා.\nමෙම මෙහෙයුම් අඛන්ඩව ක්‍රියාත්මක අතර මෙසේ වංචනිකයන් සමග එකතුවී ක්‍රියාකරන අනෙකුත් නිලධාරීන් පිලිබදවද සොයා බලන බවයි මහජන ආරක්ෂක අමාත්‍ය ටිරාන් අලස් ප්‍රකාශ කළේ.\nආගමන විගමන දෙපාර්තමේන්තුවේ සේවා ලබා ගැනීමට පැමිණෙන ජනතාවට ඒවා කඩිනමින් ලබාදෙන බවට පොරොන්දු වෙමින් මුදල් ලබා ගන්නා පුද්ගලයන් කණ්ඩායමක් පිළිබඳව හිරු සී.අයි.ඒ පෙරේදා විශේෂ අනාවරණයක් සිදුකළා.\nමෙම කූඨ ජාවාරම සඳහා මත්ද්‍රව්‍ය වලට ඇබ්බැහි වූවන් ද සම්බන්ධ වී තිබුණා.\nඇතැම් අවස්ථාවල මෙම පුද්ගලයන්ට ආගමන විගමන දෙපාර්තමේන්තුවේ නිලධාරින්ගේ ද ආශිර්වාදය ලැබෙන බවටයි එහිදී හෙළි කළේ.\nමෙම අනාවරණයෙන් පසු වගකිව යුතු අංශ මේ පිළිබඳව කඩිනම් අවධානය යොමුකළ අතර, ආගමන විගමන පාලක හර්ෂ ඉලුක්පිටිය හිරු ප්‍රවෘත්ති වෙත ඊයේ සඳහන් කළේ ජාවාරම් මැඩලීම සඳහා අපරාධ පරීක්ෂණ දෙපාර්තමේන්තුවේ සහ අල්ලස් කොමිසමේ නිලධාරින් පරිශ්‍රයට කැඳවූ බවයි.\nඑමෙන්ම, ලබන මස මුල සිට ජනතාව කිසි විටෙක තම විදේශ ගමන් බලපත්‍රය සකස් කර ගැනීම සඳහා ආගමන විගමන දෙපාර්තමේන්තුව වෙත පැමිණීම අවශ්‍ය නොවන බවයි ආගමන විගමන පාලකවරයා කියා සිටියේ.\nඊට අදාළ අයදුම්පත්‍රය ඔන්ලයින් ඔස්සේ යොමුකළ හැකි අතර, දෙපාර්තමේන්තුවේ ගිණුමට මුදල් බැර කළ හැකියි.\nඇගිලි සලකුණු ලබාදීමේ පහසුකම් ප්‍රාදේශීය ලේකම් කාර්යාලවල ස්ථාපිත කෙරෙන අතර, දින 3 ක් ඇතුළත ලියාපදිංචි තැපෑල ඔස්සේ විදේශ ගමන් බලපත්‍රය නිවසට යොමුකරන බවයි ආගමන විගමන පාලකවරයා කියා සිටියේ.",
       "URL": "https://www.hirunews.lk/335600/විදේශ-ගමන්-බලපත්‍ර-සකස්-කිරීම-සඳහා-පැමිණි-පුද්ගලයින්ගෙන්-මුදල්-ලබා-ගත්-පිරිසක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=333"
}