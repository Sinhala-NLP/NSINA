{
       "Source": "hirunews",
       "Timestamp": "Thursday, 20 January 2022 - 7:54",
       "Headline": "කලකට පසු කොරෝනා ආසාදිතයින් 800 පනියි - කොවිඩ්වලින් පසු දියවැඩියාවත්",
       "News Content": "කොරෝනා ආසාදනය වූ පුද්ගලයන්ට ඉන් පසුව වයස් භේදයකින් තොරව දියවැඩියාව හටගැනීමේ ප්‍රවණතාවක් පවතින බව නවතම පරීක්ෂණ මගින් හෙළි වී තිබෙනවා.\nතවත් කොරෝනා ආසාදිතයන් 829ක් ඊයේ (19) වාර්තා වීමත් සමග මෙරට සමස්ත ආසාදිතයන් සංඛ්‍යාව පන්ලක්ෂ 98,536ක් දක්වා ඉහළ ගියා.\nමෙලෙස ආසාදිතයින් සංඛ්‍යාව යළිත් 800 සීමාව ඉක්මවා ගියේ කලකට පසුවයි.\nමෙරට සමස්ත කොරෝනා මරණ සංඛ්‍යාව 15,243ක් දක්වා ඉහළ ගියේ ඊයේ (19) වාර්තා වූ කොරෝනා මරණ 12 ත් සමගයි.\nමෙවන් පසුබිමක ඔමික්‍රෝන් ප්‍රභේදය සමග රෝග ලක්ෂණ නොපෙන්වන කොරෝනා ආසාදිතයන් සමාජය තුළ බහුලව වෙසෙන බව අනාවරණය වී ඇතැයි නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් පවසනවා.\nකොළඹ ඊයේ (19) පැවති මාධ්‍ය හමුවකට එක් වෙමින් ඔහු කියා සිටියේ සෞඛ්‍ය පිළිවෙත් අනුගමනය කිරීමට සහ බූස්ටර් මාත්‍රාව ලබා ගැනීමට සියලු පුරවැසියන් අවධානයෙන් කටයුතු කළ යුතු බවයි.\nඑහිදී අදහස් දක්වමින් ශ්‍රී ලංකා දියවැඩියා සම්මේලනයේ සභාපති, කොළඹ ජාතික රෝහලේ අන්තරාසර්ග රෝග පිළිබඳ විශේෂඥ වෛද්‍ය මනිල්ක සුමනතිලක කියා සිටියේ කොරෝනා ආසාදනය වූ පුද්ගලයන්ගේ රුධිරයේ ග්ලූකෝස් මට්ටම ඉහළ යාම හේතුවෙන් ඔවුන්ට පසු කාලයේ දියවැඩියාව ඇති වීමේ ප්‍රවණතාවක් පවතින බවයි.\nඒ හේතුවෙන් කොරෝනා ආසාදනය වූ සෑම පුද්ගලයෙකුම රුධිරයේ ග්ලූකෝස් මට්ටම පරීක්ෂා කර ගැනීමට කටයුතු කළ යුතු බව ඔහු අවධාරණය කළා.",
       "URL": "https://www.hirunews.lk/294525/කලකට-පසු-කොරෝනා-ආසාදිතයින්-800-පනියි-කොවිඩ්වලින්-පසු-දියවැඩියාවත්",
       "Category": "Local News",
       "Parent URL": "https://www.hirunews.lk/local-news.php?pageID=1413"
}