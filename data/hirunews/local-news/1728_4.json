{
       "Source": "hirunews",
       "Timestamp": "Friday, 27 August 2021 - 10:51",
       "Headline": "තවත් සයිනොෆාම් එන්නත් මාත්‍රා මිලියන දෙකක් හෙට දිවයිනට",
       "News Content": "චීනයේ නිෂ්පාදිත සයිනොෆාම් එන්නත් තවත් මාත්‍රා මිලියන 2 ක් හෙට ශ්‍රී ලංකාවට ලැබීමට නියමිත යි.\nකොළඹ චීන තානාපති කාර්යාලය ට්විටර් පණිවිඩයක් නිකුත් කරමින් සඳහන් කළේ, එම එන්නත් තොගයත් සමඟ අගෝස්තු මාසයේ දී දිවයිනට සැපයූ සයිනොෆාම් එන්නත් මාත්‍රා සංඛ්‍යාව මිලියන 7 දක්වා ඉහළ යන බවයි.\nඑමෙන්ම, මේ දක්වා ශ්‍රී ලංකාව වෙත ලබාදුන් සයිනොෆාම් කොරෝනා එන්නත් ප්‍රමාණය ද එහි දී මිලියන 18 දක්වා ඉහළ යනවා.\nමේ අතර, මෙරට එන්නත්කරණ වැඩසටහන අදත් ක්‍රියාත්මකයි.\nඑමෙන්ම, මෙරට එන්නත්කරණ වැඩසටහන යටතේ පුද්ගලයින් තුන් ලක්ෂ 84,091කට ඊයේ දිනයේ කොරෝනා එන්නත් ලබා දී තිබෙනවා.\nවසංගත රෝග විද්‍යා අංශය සඳහන් කළේ ඒ අනුව සයිනොෆාම් එන්නතේ පළමු මාත්‍රාව 24,194 දෙනෙකුට සහ දෙවන මාත්‍රාව දෙලක්ෂ 54,794 දෙනෙකුට ලබා දී ඇති බවයි.\nඑමෙන්ම, ඇස්ට්‍රාසෙනෙකා එන්නතේ පළමු මාත්‍රාව 6577 දෙනෙකුට සහ දෙවන මාත්‍රාව 508  දෙනෙකුට ලබා දී තිබෙනවා.\nමොඩර්නා එන්නතේ දෙවන මාත්‍රාව ඊයේ 49,520 දෙනෙකුට ලබා දී ඇති බවයි වසංගත රෝග විද්‍යා අංශය සඳහන් කළේ.\nෆයිසර් එන්නතේ පළමු මාත්‍රාව 3020 දෙනෙකුට සහ දෙවන මාත්‍රාවද 45,470කට ලබා දී තිබෙනවා.",
       "URL": "https://www.hirunews.lk/280706/තවත්-සයිනොෆාම්-එන්නත්-මාත්‍රා-මිලියන-දෙකක්-හෙට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1728"
}