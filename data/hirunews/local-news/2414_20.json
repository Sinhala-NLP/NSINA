{
       "Source": "hirunews",
       "Timestamp": "Saturday, 03 October 2020 - 6:22",
       "Headline": "ජනපති ට්‍රම්ප් රෝහල් ගත කෙරේ",
       "News Content": "කොරෝනා වෛරස් ආසාදිත වූ බවට තහවුරු වීමෙන් පසු ඇමරිකානු ජනාධිපති ඩොනල්ඩ් ට්‍රම්ප් ඉන් පැය 24 කට අඩු කාලයක් තුළදී රෝහල් ගතකර තිබෙනවා.\nඇමරිකානු ජනාධිපතිවරයා වොෂින්ටනයේ වෝල්ටර්රීඞ් ජාතික හමුදා වෛද්‍ය මධ්‍යස්ථානය වෙත සුපරික්ෂාකාරීව රැගෙන යනු ලැබූ බවයි ධවල මන්දිරය නිවේදනය කළේ.\nඋණ රෝග ලක්ෂණ පෙන්වන ජනපති ට්‍රම්ප් සහ මෙලානියා ට්‍රම්ප් ආර්යාවට කොවිඩ් 19 ආසාදනය වී ඇති බව තහවුරු කළේ ජනපති ට්‍රම්ප් නිකුත් කළ ට්විටර් පණිවුඩයක් මගින්.\nජනාධිපතිවරයාට විඩාවක් සහිත සුළු රෝග ලක්ෂණ පවතින නමුත් ඔහු ජීවයකින් යුතුව සිටින බවයි ධවල මන්දිරය වැඩිදුරටත් සඳහන් කළේ.\nඇමරිකානු ජනාධිපතිවරයාට මෙලෙස කොරෝනා වෛරසය ආසාදනය වී ඇත්තේ ඩිමොක්‍රටික් අපේක්ෂක ජෝ බයිඩ්න් සමඟ ජනාධිපතිවරණයේදී තරග වැදීමට මසක් පමණක් තිබියදියි.\nමුඛ ආවරණ පැළඳීම උපහාසයට ලක් කළ ජනපති ට්‍රම්ප් කොරෝනා ආසාදනය වීමෙන් පසු ඊයේ සන්ධ්‍යාවේ මුඛ ආවරණයක් පැළඳ ධවල මන්දිරයෙන් නික්මී සිය නිල හෙලිකොප්ටර් යානය වන මැරීන් වන් වෙත ගමන් කළ බවයි විදෙස් වාර්තා සඳහන් කළේ.\nමේ වනවිට ඇමරිකා එක්සත් ජනපදයේ කොරෝනා වෛරස් ආසාදිතයන් සංඛ්‍යාව 75 ලක්ෂ 47,000 ඉක්මවා ඇති අතර, මරණ සංඛ්‍යාව දෙලක්ෂ 13,000 කට අධිකයි.\nමේ අතර ඉන්දියාවේ කොරෝනා වෛරස් මරණ සංඛ්‍යාවද මේ වනවිට ලක්ෂය ඉක්මවා තිබෙනවා.\nඒ, ඊයේ දිනයේ තවත් දහසකට වැඩි කොරෝනා මරණ වාර්තාවීමත් සමඟයි. එරට මුළු ආසාදිත සංඛ්‍යාව 64 ලක්ෂ 71,000 ඉක්මවනවා. ඉන්දීය සෞඛ්‍ය අමාත්‍යාංශය සඳහන් කළේ එරට සුවය ලැබූ කොරෝනා ආසාදිතයන් සංඛ්‍යාව 54 ලක්ෂ 15,000 කට අධික බවයි.",
       "URL": "https://www.hirunews.lk/251672/ජනපති-ට්‍රම්ප්-රෝහල්-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2414"
}