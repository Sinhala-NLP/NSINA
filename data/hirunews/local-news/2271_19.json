{
       "Source": "hirunews",
       "Timestamp": "Wednesday, 16 December 2020 - 13:50",
       "Headline": "පාඩු ලබමින් සිටින හලාවත ගොටුකොළ ගොවීන් (වීඩියෝ)",
       "News Content": "ආහාරවේලට රසය මෙන්ම ගුණයත් එක්කරන ගොටුකොළ සඳහා නිසි මිලක් නොලැබීම හේතුවෙන් තමන් පාඩු ලබමින් සිටින බවට හලාවත ප්‍රදේශයේ ගොටුකොළ වගාකරුවන් මැසිවිලි නගනවා.\nමේ අතර දිවයිනට බලපෑ බුරවි සුළිකුණාටුව හේතුවෙන් කල්පිටිය අර්ධද්වීපයේ රතු ලූණු අස්වැන්න සම්පූර්ණයෙන් විනාශ වී ඇති බව වගාකරුවන් පවසනවා.\nශ්‍රී ලංකාවේ රතු ළුණු අවශ්‍යතාවයෙන් වැඩි ප්‍රමාණයක් සපයන්නේ කල්පිටිය වගාබිම් වලින්.\nනමුත් පසුගිය දිනවල දිවයිනට බලපෑ බුරවි සුළිකුණාටුව හේතුවෙන් මෙවර වෙළෙඳ පොළට එවීමට තිබූ කල්පිටි‍යේ රතු ළුණු අස්වැන්න සම්පුර්ණයෙන් විනාශ වී ඇති ආකාරයයි මේ.\nඇතැම් කාලවලදී ගොවීන් රතු ලූණු අක්කර 1000කට වැඩි ප්‍රමාණයක් වගා කළද කල්පිටිය අර්ධද්විපයට අයත් දළුව, මාම්පුරිය, ඉලන්තඩිය, එත්තාල, පනිඅඩිය, තලවිල, නොරොච්චෝල, කන්දකුලිය ඇතුළු ප්‍රදේශ රැසක ගොවීන් සුළිකුණාටුවේ බලපෑමෙන් පත්ව ඇත්තේ දැඩි අසිරුතාවකටයි.\nවගාකරුවන් පවසන්නේ වගාබිමක් නඩත්තු කිරීමට රුපියල් ලක්ෂ ගනණනින් වැය කර අස්වැන්න ලබා ගැනීමට ආසන්නව තිබිය දී සිදුවු මෙම හානියත් සමග තමන් දැඩි අසරණ තත්ත්වයකට පත්ව ඇති බවයි.\nලූනු වගාකරුවන් පවසන්නේ වී වගාව ඇතුළු මෙරට බොහෝ බෝග වලට ස්භාවික විපත් වලදී වන්දි ගෙවිම් සිදුවන නමුත් කල්පිටිය අර්ධද්විපයේ වගාකරුවන්ට මෙම වන්දි ක්‍රම අහිමි වී ඇති බවයි.\nමේ අතර හලාවත උතුරු ආරියගම ප්‍රදේශයේ පවුල් 800ක් පමණ තම දිවි සරි කරගන්නේ ගොටුකොළ වගාවෙන්.\nඅක්කර 500ට ආසන්න භූමි ප්‍රමාණයක මහා පරිමාණයෙන්  වගා කර ඇති මෙම ගොටුකොළ ලංකාවේ සෑම පළාතකටම පාහේ අලෙවි කරන අතර, දැනට ඔවුන් මුහුණපා ඇති ප්‍රධානතම ගැටලුව වන්නේ නිෂ්පාදන සදහා ඉහළ මිලක් නොලැබීමයි.\nපවතින අයපත් කාලගුණ තත්ත්වයත් රට පුරා ව්‍යාප්ත වෙමින් පවතින කොවිඩ් වසංගතයත් සමඟ තම කර්මාන්තය පාඩු ලබන තත්ත්වයකට පත්ව ඇති බවට ගොවීන් මැසිවිලි නගනවා.\nමෙම වගාව පිළිබඳව වගකිව යුතු බළධාරින්ගේ අවධානය යොමු නොවන්නේ නම්, රටේ ජනතාවට අවශ්‍ය පෝෂ්‍යදායී පලා වර්ග සපයාගැනීම අර්බුදකාරී තත්ත්වයක් බවට පත්වනු ඇති බවට ගොවීන් පෙන්වා දෙනවා.",
       "URL": "https://www.hirunews.lk/257174/පාඩු-ලබමින්-සිටින-හලාවත-ගොටුකොළ-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2271"
}