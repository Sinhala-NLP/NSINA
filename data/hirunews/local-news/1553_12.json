{
       "Source": "hirunews",
       "Timestamp": "Thursday, 18 November 2021 - 14:58",
       "Headline": "ලෝක ආරක්ෂක සේවා මල්ලවපොර තරගාවලිය වෙනුවෙන් ගුවන් හමුදා නියෝජනයන් සතරක්",
       "News Content": "35 වන ලෝක ආරක්ෂක සේවා මල්ලවපොර තරගාවලිය සඳහා ශ්‍රී ලංකාව නියෝජනය කිරීමට සුදුසුකම් ලැබූ, මෙරට ගුවන් හමුදා ක්‍රීඩකයින් හට ගුවන් හමුදාපති එයාර් මාර්ෂල් සුදර්ශන පතිරණ විසින් ඊයේ (17) දින සුබ පැතුම් එක් කිරීම සිදු කරනු ලැබුවා.\nඒ ගුවන් හමුදා මූලස්ථාන පරිශ්‍රයේදීයි.\nමෙම තරගාවලිය සඳහා ගුවන් හමුදා ක්‍රීඩකයින් සතර දෙනෙකු සුදුසුකම් ලබා ඇති අතර, ඔවුන් අද (18) දින ඉරානයේ ටෙහෙරාන් නුවර බලා පිටත්ව ගිය බවයි ගුවන් හමුදා මාධ්‍ය අංශය නිවේදනය කරන්නේ.\nහෙට (19) දින සිට මෙම මස 26 වන දින තෙක් අදාළ මල්ලවපොර තරගාවලිය පැවැත්වෙන අතර, මේ සඳහා කිලෝග්‍රෑම් 61 ,74, 92 සහ 125 යන බර පංති නියෝජනය කරමින් මෙරට ගුවන් හමුදා නියෝජනයන් සිදු වෙනු ඇති.\nමල්ලවපොර කණ්ඩායමේ ප්‍රධාන නිලධාරි ලෙස එයාර් කොමඩෝර් උදුල විජේසිංහ ඇතුළු සත් සාමාජික කණ්ඩායමක් මෙම තරගාවලිය සඳහා ක්‍රීඩකයින් සමග පිටත්ව ගොස් තිබෙනවා.",
       "URL": "https://www.hirunews.lk/288430/ලෝක-ආරක්ෂක-සේවා-මල්ලවපොර-තරගාවලිය-වෙනුවෙන්-ගුවන්-හමුදා-නියෝජනයන්-සතරක්",
       "Category": "Local News",
       "Parent URL": "https://www.hirunews.lk/local-news.php?pageID=1553"
}