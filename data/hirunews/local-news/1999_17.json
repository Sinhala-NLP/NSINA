{
       "Source": "hirunews",
       "Timestamp": "Saturday, 24 April 2021 - 13:06",
       "Headline": "රිෂාඩ් සහ රියාජ් පැය 72ක් රඳවා තබාගෙන ප්‍රශ්න කිරීමට අවසර (වීඩියෝ)",
       "News Content": "පාස්කු ප්‍රහාරයේ ස්වයං ඝාතකයන්ට ආධාර අනුබල දීම සහ ඔවුන් සමඟ සමීප සබඳතා පැවැත්වීමේ චෝදනාව මත අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් පාර්ලිමේන්තු මන්ත්‍රී රිෂාඩ් බදියුදීන් සහ ඔහුගේ සහෝදරයා වන රියාජ් බදියුදීන් පැය 72 ක් රඳවා තබාගෙන ප්‍රශ්න කිරීමට මහජන ආරක්ෂක අමාත්‍ය සරත් වීරසේකර\nඅවසර ලබා දී තිබෙනවා.\nඅමාත්‍ය සරත් වීරසේකර වැඩිදුරටත් සඳහන් කළේ අපරාධ පරීක්ෂණ දෙපාර්තමේන්තුව සහ ත්‍රස්ත විමර්ශන කොට්ඨාශය මගින් මීට අදාළ වැඩිදුර පරීක්ෂණ සිදුකරමින් පවතින බවයි.\nපාර්ලිමේන්තු මන්ත්‍රී රිෂාඩ් බදියුදීන් සහ ඔහුගේ සොහොයුරා අද (24) අලුයම අත්අඩංගුවට ගනු ලැබුවේ ඔවුන්ගේ නිවෙස්වල සිටියදියි.\nඒ අනුව පළමුව පාර්ලිමේන්තු මන්ත්‍රී රිෂාඩ් බදියුදීන් කොළඹ බෞද්ධාලෝක මාවතේ පිහිටි ඔහුගේ නිවසේදී අත්අඩංගුවට ගත් අතර, ඔහුගේ සොහොයුරු රියාජ් බදියුදීන් අත්අඩංගුවට ගනු ලැබුවේ වැල්ලවත්තේ පිහිටි සිය නිවසේදියි.\nඅත්අඩංගුවට පත්වීමට ප්‍රථම රිෂාඩ් බදියුදීන් මන්ත්‍රීවරයා සිය ට්විටර් ගිණුමේද සටහනක් තබමින් සමාජ මාධ්‍ය වෙතද වීඩියෝවක් නිකුත් කර තිබුණා.\nරජයේ මුදල් අවභාවිත කිරීම ඇතුලු චෝදනා කිහිපයක් යටතේ පසුගිය වසරේ අත්අඩංගුවට ගැනුනු පාර්ලිමේන්තු මන්ත්‍රී රිෂාඩ් බදියුදීන් ඇප මත නිදහස්වයි සිටියේ.\nනීතිපතිවරයා විසින් ඔහුව අත්අඩංගුවට ගන්නා ලෙස පසුගිය වසරේ ඔක්තෝම්බර් 13 වනදා නියෝග කරනු ලැබුවා.\nකෙසේ වෙතත් පොලිස් කණ්ඩායම් හයක් යෙදවූවත් එවක දින හයක් යනතුරු ඔහුව අත්අඩංගුවට ගැනීමට හැකියාවක් ලැබුණේ නැහැ.\nපසුව දෙහිවල මහල් නිවසක සැඟව සිටියදී දින හයකට පසු ඔහු පොලීසිය අත්අඩංගුවට ගනු ලැබුවා.\nමේ අතර පාස්කු ප්‍රහාරයට අදාළ විමර්ශන මෙහෙයවන අපරාධ පරීක්ෂණ දෙපාර්තමේන්තුවේ නිලධාරීන් පසුගිය වසරේ අප්‍රේල් 14 වනදා රිෂාඩ් බදියුදීන්ගේ සොහොයුරු රියාජ් බදියුදීන් අත්අඩංගුවට ගෙන තිබුණා.\nඒ, පාස්කු ප්‍රහාරයට අදාළ පරීක්ෂණ සඳහායි. කෙසේ වෙතත් පසුව ඔහු ඇප මත මුදාහැර තිබුණා.",
       "URL": "https://www.hirunews.lk/269371/රිෂාඩ්-සහ-රියාජ්-පැය-72ක්-රඳවා-තබාගෙන-ප්‍රශ්න-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1999"
}