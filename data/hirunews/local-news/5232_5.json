{
       "Source": "hirunews",
       "Timestamp": "Monday, 28 December 2015 - 7:46",
       "Headline": "'පරිප්පු කන්නත්'  නැතිවෙන පාටයි",
       "News Content": "ඉදිරියේදී පරිප්පු හා සීනි හිඟයක් ඇතිවිය හැකි බවට තොග වෙළඳුන් අනතුරු අඟවනවා. පිටකොටුව තොග වෙළඳ සංගමයේ ලේකම් කේ. නාදන් හිරු ප්‍රවෘත්ති වෙත ප්‍රකාශ කළේ, රජය මගින් පනවා ඇති උපරිම සිල්ලර මිලට පරිප්පු හා සීනි තවදුරටත් අලෙවි කළ නොහැකි බවයි.\nපරිප්පු ඇතුළු අත්‍යවශ්‍ය භාණ්ඩ 6 ක් සඳහා උපරිම සිල්ලර මිලක් රජය නියමකළේ ඉදිරි වසර සදහා වන අය වැයෙන්. ඒ අනුව පරිප්පු කිලෝ ග්‍රෑමයක් සඳහා රුපියල් 169.00 ක පාලන මිලක් නියම කෙරුණා.\nකෙසේ වෙතත් එහිදී සීනි සඳහා නව පාලන මිලක් ප්‍රකාශයට පත්කෙරුණේ නැහැ.\nඒ අනුව පෙර පැවති පාලන මිල බලපැවැත්වෙන අතර ඇසුරුම් නොකළ සීනි කිලෝ ග්‍රෑමයක් රුපියල් 87.00 කටත් ඇසුරුම් කළ  සීනි කිලෝ ග්‍රෑමයක් රුපියල් 95.00 කටත් අලෙවි කිරීමට වෙළඳුන් පියවර ගත් යුතුයි.\nවෙළඳුන් ඊට අවනත වෙමින් භාණ්ඩ අලෙවි කරන ආකාරය  පිටකොටුව ප්‍රදේශයේ අප කළ නිරීක්ෂණයේදී දැකගත හැකිවුණා.\nකෙසේ වෙතත් වෙළඳුන් පෙන්වා දෙන්නේ මෙම පාලන මිල ක්‍රියාත්මක කිරීමේදී දුෂ්කරතා මතුව ඇති බවයි.\n-    පාලන මිලට විකුණගන්න බැරි තත්ත්වයක් තියෙන්නේ... හෝල්සේල් මිලම 167යි... එතකොට සිල්ලර මිලට විකුණන්නේ කොහොමද.....\n-    වෙළඳාමත් පොඩ්ඩක් අඩුයි.... වැඩියෙනුත් විකුණන්න බෑනේ... ආණ්ඩුවෙන් කියන විදියට විකුණනවා....\n-    පාලන මිලට තමයි විකුණන්නේ ලොකු ලාබයක් නෑ... බෑග්වල දාලා එහෙම එද්දී පාඩුයි අපිට....\n-    පරිප්පු කියලා කියනකොට එක වර්ගයක් නෑග වර්ග 3 ක් 4 ක් තියෙනවා... ඒ උනාට ඒ ගොල්ලා අඩුවෙන් තමයි විකුණන්න කියන්නේ... ඉතින් කොහොමද විකුණන්නේ....\n-    අපිට ලාබ නෑ තමයි ඒ වුනාට 69 ට විකුණනවා... ඇල්ලුවොත් රුපියල් 5000 ක 10000 ක දඩයක් ගහනවා... ඉතින් ඒක අපිට ගෙවන්න බෑනේ...\n-  සීනිනම් පාලාන මිලට බඩු නෑ බසාර් එකේ ගිය සතියේ ඉඳන් පාලන මිලට විකුණන්න  බඩු නෑ....\nමෙම මෙම තත්ත්වය මත ඉදිරියේදී පරිප්පු හා සීනි හිඟයක් ඇතිවිය හැකි බවට පිටකොටුව තොග වෙළඳ සංගමය අනතුරු අඟවනවා.\n-    පරිප්පු ලෝක වෙළඳපොළේ ගාන වැඩිවෙනවා....කොස්ට් එක රුපියල් 180 කට වැඩියි... ආණ්ඩුවෙන් දීලා තියෙන මිල රුපියල් 168යි... ඉතින් මේ තත්ත්වයෙන් අපිට ඉස්සරහාට යන්න බැහැ.... ස්ටොක් ඉවරවුණාම බඩු නැතිවෙනවා...සීනිවලටත් ඒ ප්‍රශ්නෙම තමයි තියන්නේ.",
       "URL": "https://www.hirunews.lk/122909/පරිප්පු-කන්නත්-නැතිවෙන-පාටයි",
       "Category": "Local News",
       "Parent URL": "https://www.hirunews.lk/local-news.php?pageID=5232"
}