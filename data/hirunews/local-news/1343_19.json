{
       "Source": "hirunews",
       "Timestamp": "Monday, 21 February 2022 - 10:52",
       "Headline": "නිදහස් පක්ෂ වන්නි දිස්ත්‍රික් සමුළුව මෛත්‍රීගේ ප්‍රධානත්වයෙන් (වීඩියෝ)",
       "News Content": "ශ්‍රී ලංකා නිදහස් පක්ෂ වන්නි දිස්ත්‍රික් සමුළුව ශ්‍රී ලංකා නිදහස් පක්ෂ සභාපති, හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වුණා.\nවවුනියාව නගර සභා සංස්කෘතික ශාලාවේ දී මෙම සමුළුව පැවැත්වුණු අතර, සමුළුවට පෙර වවුනියාව ශ්‍රී බෝධී දක්ෂිණාරාමය වෙත ගිය හිටපු ජනාධිපති ඇතුළු පක්ෂයේ ජේෂ්ඨයින් පිරිස, නැගෙනහිර පළාතේ ප්‍රධාන සංඝනායක සියඹලාගස්වැවේ විමලසාර නාහිමියන් ද හමු වී තිබෙනවා.\nඅනතුරු ව වවුනියාව කන්දසාමී කෝවිල වෙත ද ගොස් හින්ඳු ආගමික වතාවත්වල ද නිරත වූ බව සඳහන්.\nපක්ෂ සමුළුව ඇමතු හිටපු ජනාධිපති මෛත්‍රීපාල සිරිසේන අදහස් දක්වමින් කියා සිටියේ, උතුර, දකුණ, නැගෙනහිර, බටහිර හෝ සිංහල, දමිළ, මුස්ලිම්, මැලේ, බර්ගර් යනාදී ලෙස කිසිදු බෙදීමකින් තොර ව ඒ සියලු ජනයා තම නෑදෑයින් ලෙස තමන් සලකන බව යි.\nඑහි දී වැඩිදුරටත් අදහස් දක්වමින් හිටපු ජනාධිපතිවරයා මෙසේ ද අදහස් පළ කළා.\nමගේ ආණ්ඩු කාළයේ තමුන්නාන්සේලාට අද වගේ බඩු මිළ ඉහළ ගිහින් තිබුණේ නෑ, අද වගේ කෘෂිකර්මාන්තයේ අවුලක් තිබුණේ නෑ, තමුන්නාන්සේලාගේ ප්‍රදේශය වගේම අපේ සමස්ත රට ගොවිතැන් කරන කෘෂිකර්මය කරන රටක්, මගේ ආණ්ඩු කාලේ ඉතා ම හොඳින් ඒ කටයුතු කර ගන්න ඉඩ දීලා තිබුණා. අද ප්‍රශ්න රාශියක් තියෙනවා, බඩු මිල වැඩියි, හිටපු ගමන් විදුලිය කපනවා, පෙට්‍රල් සෙඩ්වල පෙට්‍රල් ගහන්න පෝලිම් හැදෙනවා. මේ වගේ ජීවත් වීමේ බරපතළ අමාරුකම් රාශියක් හැදිලා තියෙනවා. ඒ නිසා ශ්‍රී ලංකා නිදහස් පක්ෂය සංවිධානය කර ගෙන රට වටේ යන්නේ, අපි පක්ෂය ශක්තිමත් කරලා අනාගතයේ ආණ්ඩුවක් හැදීමේ බලාපොරොත්තුව ඇතිව යි. මේ රට වෙනුවෙන් වැඩ කරන්න පුලුවන් සහෝදර දේශපාලන පක්ෂ රාශියක් එකතු කරගෙන අපි අනාගතයේ සන්ධානයක් හදනවා. අපි මේ කටයුතු කරන්නේ, ඉදිරි මැතිවරණයක ජයග්‍රහණයක් සඳහා. අපි අද ආණ්ඩුවේ සිටින පක්ෂයක්, ඒ නිසා අපි තිබෙන ආණ්ඩුවට කරදර කරන්නේ නෑ, නමුත් රටේ ජනතාවගේ ප්‍රශ්න කථා කරනවා. පාර්ලිමේන්තුව තුළ වගේම පිටත් කථා කරනවා. අපි සෑ ම විට ම රජය කරන යහපත්, හොඳ දේවල්වලට අපි සහයෝගය දෙනවා. ඒ වගේම ජනතාවට රිදෙන, ජනතාවට ප්‍රශ්න ඇති වෙන දේවල් ගැන අපි කථා කරනවා. මේ රටේ උතුරෙත්, දකුණෙත් ජනතාව දෙගොල්ල ම කියනවා ශ්‍රී ලංකා නිදහස් පක්ෂයේ ආණ්ඩුවක් අනාගතයේ හදන්න කියලා.\nඅද රටේ පුරවැසියෝ හුඟදෙනෙක් සන්තෝෂයෙන් නෙමෙයි ඉන්නේ කියලා අපි දන්නවා. රටේ ප්‍රධාන වශයෙන් ජනතාව සතුටින් ඉන්නවා නම් තමයි අපි රජයක් විදිහටත්, පාලකයෝ විදිහටත් කැමති වෙන්න ඕන, ඒ නිසා ප්‍රධාන වශයෙන්ම ගම්වල ජනතාවත් එක්ක සාකච්ජා කරන කොට අපිට පේන දෙයක් තමයි, ඔවුන් හුඟක් ප්‍රශ්නවලින් පීඩාවට පත් වෙලා ඉන්නේ කියලා. අපි බලාපොරොත්තු වෙනවා මේ ප්‍රශ්න විසඳන්න අපි පක්ෂය ශක්තිමත් කරලා ඉදිරියට යෑමට. රටේ ආර්ථික අර්බුදය හුඟක් ලොකු වෙලා තියෙනවා. දුප්පත්කම වැඩි වෙලා තිබෙනවා. රැකි රක්ෂා හිඟයක් තිබෙනවා. ලංකාවේ රැකි රක්ෂා නැති නිසා උගත් තරුණ පිරිස් වගේම සාමාන්‍යය තරුණ පිරිසත් රට හැරදාල පිටරටට යනවා. අපේ රටේ ජීවත් වන ජනතාව අපේ රටේ ම දියුණු කරලා මේ රටේම ඒ ගොල්ල තියාගන්න උත්සහ කරන්න ඕන.",
       "URL": "https://www.hirunews.lk/297589/නිදහස්-පක්ෂ-වන්නි-දිස්ත්‍රික්-සමුළුව-මෛත්‍රීගේ-ප්‍රධානත්වයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}