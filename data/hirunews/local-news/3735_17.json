{
       "Source": "hirunews",
       "Timestamp": "Saturday, 22 September 2018 - 21:26",
       "Headline": "ජගත් මහා මණ්ඩල සමුළුවට සහභාගී විමට ජනපති දිවයිනෙන් පිටත්ව යයි",
       "News Content": "එක්සත් ජාතීන්ගේ 73 වන මහා මණ්ඩල සමුළුව සඳහා ජනාධිපති මෛත්‍රීපාල සිරිසේන ඇමරිකා එක්සත් ජනපදය බලා පිටත්ව ගියා.\nඅප වාර්තාකරු සඳහන් කළේ ජනාධිපතිවරයා සමග 15 දෙනෙකුගෙන් පමණ  සමන්විත දූත පිරිසක් අමරිකාව බලා පිටත්ව ගිය බවයි.\nපාඨලී චම්පික රණවක සහ ජෝන් අමරතුංග යන අමාත්‍යවරුන් ද ඊට අයත්.\nරාත්‍රී 9.10 ට ජනාධිපතිවරයා ඇතුලු පිරිස දිවයිනෙන් පිටත්ව ගොස් තිබෙනවා.\nනිව්යෝක් නුවර පිහිටි එක්සත් ජාතීන්ගේ සංවිධාන මූලස්ථානයේදී එක්සත් ජාතීන්ගේ 73 වන මහා මණ්ඩල සමුළුව පැවැත්වෙන අතර එහි ප්‍රධාන සැසි වාරය ලබන අඟහරුවාදා ආරම්භ කෙරෙනවා.\nඑක්සත් ජාතීන් සියළුම ජනතාවට සමීප කරවීම හා සාධාරණ සාමකාමී හා තිරසර සමාජයක් සඳහා වූ ගෝලීය නායකත්වයේ සාමූහික වගකීම යන්න මෙවර සැසි වාරයේ තේමාවයි.\nජනාධිපති මෛත්‍රීපාල සිරිසේන ලබන අඟහරුවාදා පස්වරුවේ සිය විශේෂ දේශනය ඉදිරිපත් කිරීමට නියමිතයි.\nජනාධිපති ධුරයට පත්වීමෙන් අනතුරුව ජනාධිපතිවරයා එක්සත් ජාතින්ගේ මහා මණ්ඩල සැසිවාරය අමතන සිව්වන අවස්ථාව මෙයයි.\nසැසිවාරයට සහභාගි වන ලෝක නායකයින් සමග ජනාධිපතිවරයා සාකච්ඡා පැවැත්වීමට නියමිත අතර එක්සත් ජාතීන්ගේ මහලේකම්වරයා මෙන්ම පොදුරාජ්‍ය මණ්ඩලයේ මහලේකම්වරයා සමග ද විශේෂ සාකච්ඡාවලට එක්වන බවයි ජනාධිපති මාධ්‍ය අංශය සදහන් කළේ.\nමේ අතර, ලබන සඳදා ජනාධිපතිවරයා ලෝක මත්ද්‍රව්‍ය ගැටළුව පිළිබද ගෝලීය ක්‍රියාමාර්ගයන් සඳහා වූ හමුවට එක්වන අතර අනතුරුව එදිනම නෙල්සන් මැන්ඩෙලා සාම සමුළුවේ සමාරම්භක අවස්ථාවට ද එක් වනු ඇති.\n26 වන බදාදා ජනාධිපතිවරයා ක්ෂය රෝගය පිළිබද විශේෂ වැඩසටහනකට ද එක්වීමට නියමිත අතර, ඉන් අනතුරුව එක්සත් ජාතීන්ගේ සංවර්ධන වැඩසටහන ශ්‍රී ලංකාව සම්බන්ධයෙන් නව අරමුදලක් පිහිටුවීමේ ගිවිසුම අත්සන් තැබීමේ අවස්ථාවට ද එක්වනවා.",
       "URL": "https://www.hirunews.lk/200505/ජගත්-මහා-මණ්ඩල-සමුළුවට-සහභාගී-විමට-ජනපති-දිවයිනෙන්-පිටත්ව-යයි",
       "Category": "Local News",
       "Parent URL": "https://www.hirunews.lk/local-news.php?pageID=3735"
}