{
       "Source": "hirunews",
       "Timestamp": "Friday, 25 November 2022 - 8:18",
       "Headline": "සම්බන්ධන් උතුර - නැගෙනහිර සියලු දෙමළ පක්ෂ කොළඹට කැඳවයි",
       "News Content": "දෙමළ ජාතික සන්ධානයේ නායක ආර්. සම්බන්ධන් උතුර - නැගෙනහිර සියලු දෙමළ‍ දේශපාලන පක්ෂ අද (25) කොළඹට කැදවා තිබෙනවා.\nඒ, බලය බෙදීම සම්බන්ධයෙන් පොදු මතයකට එළැඹීම සම්බන්ධයෙන් සාකච්ඡා කිරීම සඳහායි.\nඅද පස්වරුවේ මෙම සාකච්ඡාව ආර්. සම්බන්ධන්ගේ නිවසේ දී පැවැත්වීමට කටයුතු යොදා ඇති අතර ඒ සදහා සහභාගි වන ලෙස දන්වා සියලු‍ දෙමළ පක්ෂවලට ආරාධනා කර ඇති බව යි දෙමළ ජාතික සන්ධානය සඳහන් කළේ.\nදෙමළ ජාතික සන්ධානය අයවැය දෙවන වර කියවීමේ විවාදයේ දී ඡන්දය ලබාදීමෙන්ද වැළකී සිටියා.\nපසුගියදා ජනාධිපති රනිල් වික්‍රමසිංහ පාර්ලිමේන්තුවේ දී සඳහන් කළේ බලය බෙදීම සම්බන්ධයෙන් සාකච්ඡා කිරීම සඳහා තමන් සූදානම් බවයි.\nඅයවැය විවාදයෙන් අනතුරුව ලබන මාසයේ සියලු පක්ෂ සමඟ අදාළ සාකච්ඡා පවත්වන බවයි ජනාධිපතිවරයා එහි දී කියා සිටියේ.",
       "URL": "https://www.hirunews.lk/321214/සම්බන්ධන්-උතුර-නැගෙනහිර-සියලු-දෙමළ-පක්ෂ-කොළඹට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=710"
}