{
       "Source": "hirunews",
       "Timestamp": "Thursday, 26 September 2019 - 19:48",
       "Headline": "ගුරුකන්ද විහාරස්ථානයේ විහාරාධිපති හිමියන්ගේ ආදාහනයට දුන් නියෝගය ගැන අදත් කතාබහ",
       "News Content": "අපවත් වී වදාල මුලතිව් - නයාරු - ගුරුකන්ද රජමහා විහාරස්ථානයේ විහාරාධිපති පූජ්‍ය කොළඹ මේධාලංකාරකිත්ති නාහිමියන්ගේ සත් දින දානමය පුන්‍ය කර්මය අද එම විහාරස්ථානයේ දී පැවැත්වුණා.\nහිරු වාර්තාකරු සඳහන් කළේ උතුරු පළාත් ප්‍රධාන සංඝනායක ශ්‍රී ලංකා අමරපුර මහා නිකායේ මහා ලේඛකාධිකාරි ශ්‍රී ලංකා අමරපුර වජිරවංශ පාර්ශවයේ අනුනායක පල්ලෙකන්දේ රතනසාර නාහිමියන් ඇතුළු භික්ෂුන් වහන්සේගේ ප්‍රධානත්වයෙන් එය පැවති බවයි.\nනිරාවිය පුල්ලෙයාර් ගණදෙවි කෝවිලේ පාලක සභාව සිදුකළ පැමිණිල්ලක් මත නාහිමියන්ගේ ආදාහන කටයුතු සිදුකිරීමට අදාළව අධිකරණ නියෝගයක් ද ලබා දුන් අතර එහිදී උණුසුම් තත්ත්වයක් ද මතුවුණා.\nඒ අධිකරණ නියෝගයට එරෙහිව විහාරස්ථානයේ දායක සභාව සහ භික්ෂුන් වහන්සේ, උන්වහන්සේගේ දේහය විහාරස්ථාන භූමියේම අවසන් කටයුතු සිදුකිරීම හේතුවෙන්.\nමේ අතර, අධිකරණ නියෝගය කඩකරමින් උන්වහන්සේගේ දේහය ආදාහන කිරීමට එරෙහිව අදත් නීතිඥවරුන් පිරිසක් මුලතිව්, සෙට්ටිකුලම සහ වව්නියාව යන ප්‍රදේශවල විරෝධතාවන් වල නිරත වූ බවයි හිරු වාර්තාකරු සඳහන් කළේ.\nඑසේම, සිද්ධිය සම්බන්ධයෙන් අදත් මාධ්‍ය හමු කිහිපයකදී අදහස් පළ වුණා.\nබොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්, බෞද්ධ තොරතුරු කේන්ද්‍රයේ විධායක අධ්‍යක්ෂ අඟුලූගල්ලේ ජිනානන්ද හිමියන්, සිංහල රාවය ජාතික සංවිධානයේ සභාපති අක්මීමන දයාරතන හිමියන්, පූජ්‍ය  ඕමල්පේ සෝභිත හිමියන් සහ මල්වතු පාර්ශවයේ අනුනායක අතිපූජ්‍ය දිඹුල්කුඹුරේ විමලධම්ම හිමියන් අදහස් දැක්වූ අතර, එහිදී දිඹුල්කුඹුරේ විමලධම්ම හිමියන් සඳහන් කළේ අන්තවාදී ක්‍රියාකාරකම් සම්බන්ධයෙන් පාලකයින් මුණිවත රැකීම ඉවසිය නොහැකි කටයුත්තක් බවයි.",
       "URL": "https://www.hirunews.lk/225069/ගුරුකන්ද-විහාරස්ථානයේ-විහාරාධිපති-හිමියන්ගේ-ආදාහනයට-දුන්-නියෝගය-ගැන-අදත්-කතාබහ",
       "Category": "Local News",
       "Parent URL": "https://www.hirunews.lk/local-news.php?pageID=3127"
}