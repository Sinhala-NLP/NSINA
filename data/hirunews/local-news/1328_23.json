{
       "Source": "hirunews",
       "Timestamp": "Sunday, 27 February 2022 - 22:16",
       "Headline": "ගුවන් හමුදාවෙන් කාබනික පොහොර තොගයක් ලක් පොහොර සමාගම වෙත (ඡායාරූප)",
       "News Content": "වන්නි ශ්‍රී ලංකා ගුවන් හමුදා රෙජිමේන්තු පුහුණු පාසලේ කාබනික පොහොර ව්‍යාපෘතිය මගින් රජයේ කාබනික පොහොර නිෂ්පාදන ව්‍යාපාරය ශක්තිමත් කිරීම සඳහා පසුගිය 22 වැනි දින කාබනික පොහොර තොගයක් භාරදෙනු ලැබුවා.\nමෙම පොහොර තොගය සීමාසහිත ලංකා පොහොර සමාගමට (Lak Pohora) භාරදුන් අතර, එයට කාබනික පොහොර මෙට්‍රික් ටොන් 15ක් ඇතුළත්.\nකාබනික පොහොර වැඩසටහන ශ්‍රී ලංකා ගුවන් හමුදාපති එයාර් මාර්ෂල් සුදර්ශන පතිරණගේ උපදෙස් මත ක්‍රියාත්මකයි.\nමෙම කාබනික පොහොර ව්‍යාපෘතියේ සමස්ත නිෂ්පාදන ක්‍රියාවලිය ශ්‍රී ලංකා ගුවන් හමුදා කටුනායක කඳවුරු අණදෙන නිලධාරී, ගෲප් කපිතාන් රජිව් කොඩිප්පිලි විසින් අධීක්ෂණය කරනු ලබන අතර, අමාත්‍යාංශය විසින් නියම කර ඇති ගුණාත්මක ප්‍රමිතීන්ට අනුකූලව නිෂ්පාදනය සහතික කරනු ලබනවා.\nවන්නි ගුවන් හමුදා රෙජිමේන්තු පුහුණු පාසලේ අණදෙන නිලධාරී ගෲප් කපිතාන් නිශාන්ත ප්‍රියදර්ශන විසින් එම කාබනික පොහොර තොගය ගොවි ප්‍රජාව අතර බෙදා හැරීම සඳහා සීමාසහිත ලංකා පොහොර සමාගමේ වවුනියාව දිස්ත්‍රික්කයේ අලෙවි විධායක වෙත භාර දුන්නා.",
       "URL": "https://www.hirunews.lk/298228/ගුවන්-හමුදාවෙන්-කාබනික-පොහොර-තොගයක්-ලක්-පොහොර-සමාගම-වෙත-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1328"
}