{
       "Source": "hirunews",
       "Timestamp": "Thursday, 03 March 2022 - 10:43",
       "Headline": "මූල්‍ය අරමුදලෙන් ඇගයීමක් (වීඩියෝ)",
       "News Content": "ශ්‍රී ලංකාවේ තිරසාර නොවන මට්ටම් දක්වා ඉහළ ගොස් ඇති රාජ්‍ය ණය, විදෙස් සංචිත සහ ඉදිරි වසරවල දී අඛණ්ඩව විශාල මූල්‍ය අවශ්‍යතා ඇතුළුව ශ්‍රී ලංකාව අභියෝගයකට මුහුණ දී ඇති බව ජාත්‍යන්තර මූල්‍ය අරමුදල පවසනවා.\nජාත්‍යන්තර මුල්‍ය අරමුදල විසින් ශ්‍රී ලංකාව සම්බන්ධයෙන් වන වාර්තාව එළි දක්වමින් කියා සිටියේ මෙම අභියෝග ජය ගැනීම සඳහා සාර්ව ආර්ථික ස්ථාවරත්වය සහ ණය තිරසාරභාවය ප්‍රතිෂ්ඨාපනය කිරීම සඳහා විශ්වසනීය සහ සුසංයෝගී උපාය මාර්ගයක් ක්‍රියාත්මක කළ යුතු බවයි.\nඑහිදී විශේෂයෙන්ම ශක්තිමත්, හොඳින් ඉලක්ක කරගත් සමාජ ආරක්ෂණ දැල් හරහා අවදානමට ලක්විය හැකි කණ්ඩායම් ආරක්ෂා කිරීම සහ දරිද්‍රතාවය අවම කිරීම සිදුකළ යුතු බවද ඔවුන් පෙන්වා දෙනවා.\nවසංගතයේ බලපෑම සමනය කර ඇති කඩිනම් ප්‍රතිපත්තිමය ප්‍රතිචාරය සහ සාර්ථක එන්නත් කිරීමේ ව්‍යාපාරය පිළිබඳව එහි විධායක අධ්‍යක්ෂවරු ශ්‍රී ලංකා බලධාරීන්ට ප්‍රසංසා කර තිබෙනවා.\nඋසස් තත්ත්වයේ ආදායම් පියවරයක් මත පදනම් වූ අභිලාසකාමී මූල්‍ය ඒකාග්‍රතාවයක අවශ්‍යතාවය අධ්‍යක්ෂවරු මෙහි දී අවධාරණය කළා.\nශ්‍රී ලංකාවේ අඩු බදු, දළ දේශීය නිෂ්පාදිතයේ අනුපාතය සැලකිල්ලට ගනිමින්, ආදයම් පරිපාලන ප්‍රතිසංස්කරණ සමඟ අනුපූරකව ආදායම් බදු සහ වැට් බඳු ඉහළ නැංවීමට සහ නිදහස් කිරීම් අවම කිරීමට ඇති ඉඩකඩ ඔවුන් පෙන්වා දෙනවා.\nශ්‍රී ලංකාවේ වියදම් තාර්කිකකරණය, අයවැය සම්පාදනය සහ ක්‍රියාත්මක කිරීම් මෙන්ම මූල්‍ය පාලනය සඳහා අඛණ්ඩව වැඩිදියුණු කීරීම් දිරිමත් කළ යුතු බව සඳහන් කළ මොවුන් රජය සතු ව්‍යවසායන් ප්‍රතිසංස්කරණය කිරීමට සහ පිරිවැය ප්‍රතිසාධන බලශක්ති මිල ක්‍රම අනුගමනය කිරීමට ලක් රජයේ බලධාරීන් දිරිමත් කළා.\nවිදෙස් සංචිත නැවත ගොඩ නැගීම සඳහා වෙළඳපොළ තීරණය කරන ලද සහ නම්‍යශීලි විනිමය අනුපාතිකයකට ක්‍රමානුකූලව නැවත පැමිණීමටද මොවුන් නිර්දේශ කර තිබෙනවා.\nආර්ථික විවිධාංගීකරණය, ආනයන සීමා ඉවත් කිරීම සහ පොදුවේ ව්‍යාපාර සහ ආයෝජන වාතාවරණය වැඩිදියුණු කිරීමට තවදුරටත් උත්සාහයක් අවශ්‍ය බව පෙන්වා මූල්‍ය අරමුදල පෙන්වා දෙනවා.\nඑමෙන්ම කොළඹ වරාය නගර ව්‍යාපෘතියේ දුරදර්ශී කළමනාකරණක් අවශ්‍ය බවයි ඔවුන් කියා සිටියේ.",
       "URL": "https://www.hirunews.lk/298539/මූල්‍ය-අරමුදලෙන්-ඇගයීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1321"
}