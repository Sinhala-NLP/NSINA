{
       "Source": "hirunews",
       "Timestamp": "Monday, 15 February 2016 - 14:07",
       "Headline": "විනය කමිටුවට නොපැමිණියහොත් පක්ෂයෙන් දොට්ට",
       "News Content": "විනය කමිටු හමුවේ පෙනී නොසිටින නිදහස් පක්ෂ පළාත්පාලන මන්ත්‍රීවරුන් පක්ෂයෙන් නෙරපන බව නිදහස් පක්ෂ මහ ලේකම් අමාත්‍ය දුමින්ද දිසානායක ප්‍රකාශ කළා.\nවිනය කඩ කිරීමට හේතු විමසා යැවූ ලිපිවලට විරෝධය පළ කළ නිදහස් පක්ෂ පළාත්පාලන ප්‍රධානීන්ට එරෙහිව ගන්නා ලද ඉදිරි ක්‍රියාමාර්ග පිළිබඳව හිරු ප්‍රවෘත්ති අංශය කළ විමසීමකට ප්‍රතිචාර ලෙසයි මහ ලේකම්වරයා මේ බව කියා සිටියේ.\nමාධ්‍ය හමු පවත්වමින් පක්ෂයේ ප්‍රතිපත්ති සහ නායකත්වය විවේචනය කළ පළාත්පාලන මන්ත්‍රීවරුන් 10 දෙනෙකුට පසුගියදා නිදහස් පක්ෂ මහ ලේකම්වරයා ලිපි යවා තිබුණේ ඊට නිදහසට කරුණු විමසමින්.\nකෙසේ වෙතත් එලෙස ලිපි යැවූ පළාත්පාලන ආයතන සභාපතිවරුන්ගෙන් 6 දෙනෙකු පසුගියදා කොළඹ පැවති මාධ්‍ය හමුවකදී ඊට විරෝධය පළ කළා.\nඉන් එක් නියෝජිතයෙකු තමාගෙන් ලැබුණු ලිපි විනාශ කළ අතර, තවත් දෙදෙනෙකු තමන්ට ලැබුණු ලිපි ඉරා විසි කළා.\nමෙම පළාත්පාලන ආයතන නියෝජිතයන්ගේ ක්‍රියාකලාපය සම්බන්ධයෙන් සාකච්ඡා කිරීමට ශ්‍රී ලංකා නිදහස් පක්ෂයේ විනය කමිටුව අද රැස්වන බවයි පක්ෂ මහ ලේකම් අමාත්‍ය දුමින්ද දිසානායක සඳහන් කළේ.\nපසුගියදා රැස්වූ පක්ෂ මධ්‍යම කාරක සභාව ගත් තීරණයට අනුව ඔවුන්ට යළිත් වරක් කරුණු දැක්වීමට විනය කමිටුව එහිදී දිනයක් ලබාදෙනු ඇති බවත්, ඊට ප්‍රතිචාර නොදැක්වුවහොත් අදාළ පළාත්පාලන ආයතන ප්‍රධානීන් පක්ෂයෙන් ඉවත් කිරීමට පියවර ගන්නා බව නිදහස් පක්ෂ මහ ලේකම්වරයා කියා සිටියා.",
       "URL": "https://www.hirunews.lk/126305/විනය-කමිටුවට-නොපැමිණියහොත්-පක්ෂයෙන්-දොට්ට",
       "Category": "Local News",
       "Parent URL": "https://www.hirunews.lk/local-news.php?pageID=5168"
}