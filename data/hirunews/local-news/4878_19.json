{
       "Source": "hirunews",
       "Timestamp": "Thursday, 15 September 2016 - 9:43",
       "Headline": "තරුණයෙකු අතුරුදන්වීමේ සිද්ධියට හම්බන්තොට පොලීසියේ හතරකගේ වැඩ තහනම්",
       "News Content": "හම්බන්තොට පොලීසිය අත්අඩංගුවට ගත් ජී.ජී. ගයාෂාන් තරුණයා අතුරුදන්වීමේ සිද්ධිය සම්බන්ධයෙන් පොලිස් නිලධාරීන් හතරදෙනෙකුගේ වැඩ තහනම් කර තිබෙනවා.\nමේ සම්බන්ධයෙන් විමර්ශන සිදුකරන උසස් පොලිස් නිලධාරියෙකු සඳහන් කළේ හම්බන්තොට පොලීසියේ සැරයන්වරුන් තුන්දෙනෙකුගේ සහ පොලිස් කොස්තාපල්වරයෙකුගේ මෙලෙස වැඩ තහනම් කර ඇති බවයි.\n20 හැවිරිදි මෙම තරුණයා පසුගිය  05 වනදා අතුරුදන්වූ අතර ඔහු සම්බන්ධයෙන් මෙතෙක් තොරතුරක් වාර්තාවී නැහැ.\nමොහු ඇතුලු තරුණයන් තුන්දෙනෙකු පොලීසිය අත්අඩංගුවට ගනු ලැබුවේ හම්බන්තොට - බඳගිරිය - යහන්ගල ප්‍රදේශයේදී පෞද්ගලික ගබඩාවකින් වී තොගයක් සොරකම් කිරීමේ චෝදනාවකටයි.\nඅත්අඩංගුවට ගැනීමෙන් පසු ගයාෂාන්ගේ ඥාතීන්ට හම්බන්තොට පොලීසිය ප්‍රකාශ කර තිබුණේ ඔහු අත්අඩංගුවට ගත් දිනට පසුදින වැසිකිලියට යන මුවාවෙන් පලාගොස් ඇති බවටයි.\nකෙසේ වෙතත් මෙම සැකකරුවන් අත්අඩංගුවට ගත් පසු පොලීසිය ව්‍යාජ සටහන් යොදා ඇති බවටද අනාවරණ වුණා.\nසැකකරුවන් දෙදෙනෙකු අත්අඩංගුවට ගත් බවත් එක් අයෙකු අත්අඩංගුවට ගැනීමට යාමේදී පළාගොස් ඇති බවයි  මෙම පොලිස් නිලධාරීන් පොලිස් පොතේ සටහන් කර තිබී ඇත්තේ.\nකෙසේ වෙතත් අදාළ තරුණයා පොලීසියේ සිට පලාගිය පසු එම සටහන පොලිස් නිලධාරීන් යොදා ඇති බවට දැනට සිදුකළ පරීක්ෂණවලදී අනාවරණය වී  ඇති බව උසස් පොලිස් නිලධාරියා කියා සිටියා.\nමෙලෙස වැඩ තහනම් කර ඇති පොලිස් නිලධාරීන්ගෙන් දෙදෙනෙකු අදාළ තරුණයා අත්අඩංගුවට ගත් නිලධාරීන් වන අතර අනෙක් දෙදෙනා මොවුන්ගේ ආරක්ෂාව භාරව කටයුතු කර තිබෙනවා.",
       "URL": "https://www.hirunews.lk/143032/තරුණයෙකු-අතුරුදන්වීමේ-සිද්ධියට-හම්බන්තොට-පොලීසියේ-හතරකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4878"
}