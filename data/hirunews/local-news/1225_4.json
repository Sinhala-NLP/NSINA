{
       "Source": "hirunews",
       "Timestamp": "Monday, 18 April 2022 - 7:51",
       "Headline": "විපක්ෂයේ අසුන් පනවන්නැයි ස්වාධීන වූ මන්ත්‍රීවරුන් 41 දෙනාගෙන් කථානායකට ඉල්ලීමක්",
       "News Content": "තමන්ට විපක්ෂයේ අසුන් පනවන ලෙස පාර්ලිමේන්තුවේ ස්වාධීන වූ මන්ත්‍රිවරුන් 41 දෙනා කථානායකවරයාගෙන් ඉල්ලීමක් කර තිබෙනවා.\nඒ අනුව ඉදිරියේදී විපක්ෂයේ වෙනම අනන්‍ය වූ කණ්ඩායමක් ලෙස කටයුතු කරන බැවින් පාර්ලිමේන්තු කාලවේලාවන් වෙන් කිරීමේදී ද ඒ සම්බන්ධයෙන් සළකා බලන ලෙසයි ඔවුන් දැනුම් දී ඇත්තේ.\nඅලුත් අවුරුද්දෙන් පසු පාර්ලිමේන්තුවේ කටයුතු හෙට ආරම්භ වන අතර, මෙම මන්ත්‍රීවරුන් 41 දෙනා සඳහා හෙට දිනයේදී විපක්ෂයේ අසුන් පැනවෙනු ඇති.\nමෙලෙස ස්වාධීන වූ මන්ත්‍රීවරුන් අතරට, ශ්‍රී ලංකා පොදුජන පෙරමුණේ මන්ත්‍රීවරුන් 10 දෙනෙක්, හවුල්කාර පක්ෂවල මන්ත්‍රීවරුන් 16 දෙනෙක් මෙන්ම නිදහස් පක්ෂයේ මන්ත්‍රිවරුන් 13 දෙනෙකුද ඇතුළත්.\nමේ අතර පක්ෂ නායක රැස්වීමක් ද අද පස්වරුවේ කථානායකවරයාගේ ප්‍රධානත්වයෙන් පැවැත්වෙනවා.\nනියෝජ්‍ය වේත්‍රධාරීවරයා හිරු ප්‍රවෘත්ති සිදුකළ විමසීමක දී සඳහන් කළේ මෙම සතියේ පාර්ලිමේන්තු කටයුතු සහ ව්‍යවස්ථාමය කරුණු කිහිපයක් සම්බන්ධයෙන් අද පැවැත්වෙන පක්ෂ නායක රැස්වීමේදී අවධානයට ලක් කිරීමට නියමිත බවයි.\nඑමෙන්ම සමගි ජනබලවේගයේ පාර්ලිමේන්තු කණ්ඩායම් රැස්වීමක් අද පස්වරුවේ විපක්ෂ නායක කාර්යාලයේදී පැවැත්වෙනවා.\nඑහිදී ආණ්ඩුවට එරෙහිව ඉදිරිපත් කිරීමට නියමිත විශ්වාසභගය පිළිබඳව මෙන්ම ඉදිරි වැඩකටයුතු සම්බන්ධයෙන් සාකච්ඡා කිරීමට නියමිත බව සමගි ජනබලවේගයේ පාර්ලිමේන්තු මන්ත්‍රි මුජිබර් රහුමාන් කියා සිටියා.",
       "URL": "https://www.hirunews.lk/302182/විපක්ෂයේ-අසුන්-පනවන්නැයි-ස්වාධීන-වූ-මන්ත්‍රීවරුන්-41-දෙනාගෙන්-කථානායකට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1225"
}