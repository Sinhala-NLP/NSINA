{
       "Source": "hirunews",
       "Timestamp": "Sunday, 07 August 2016 - 19:00",
       "Headline": "සරසවි අනධ්‍යයන සේවකයන්ට හෙට තීරණාත්මක සාකච්ඡාවක්",
       "News Content": "වර්ජනයේ නිරත විශ්වවිද්‍යාල අනධ්‍යයන සේවක වෘත්තීය සමිති සහ විශ්වවිද්‍යාල අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල අතර සාකච්ඡාවක් හෙට පැවැත්වෙනවා.\nවිශ්වවිද්‍යාල වෘත්තීය සමිති ඒකාබද්ධ කමිටුවේ සම සභාපති එඩ්වඩ් මල්වත්තගේ සදහන් කළේ මෙම සාකච්ඡාවේදී සිය ඉල්ලීම් සම්බන්ධයෙන් ලිඛිත එකඟතාවයකට එළඹීමට හැකිවුවහොත් වර්ජනය අවසන් කරන බවයි.\nමාසික හිලව් දීමනාව සහ විධිමත් විශ්‍රාම වැටුපක් ලබාදීම ඇතුලු ඉල්ලීම් හතක් මුල් කරගෙන දිවයින පුරා විශ්වවිද්‍යාල 15ක් සහ ඊට අනුබද්ධ ආයතනවල අනධ්‍යයන සේවකයන් ආරම්භ කළ වර්ජනයට අදට දින 12ක් ගත වනවා.\nමේ අතර, විශ්වවිද්‍යාල අනධ්‍යයන සේවකයන්ගේ වර්ජනයට විසඳුම් ලබා නොදී, රජය විවිධ මර්දනයන් ක්‍රියාත්මක කිරීමට උත්සාහ කරන්නේ නම් තම පක්ෂය සහ බහුජන සංවිධාන එක්ව ඊට මැදිහත් වන බව පෙරටුගාමී සමාජවාදී පක්ෂය පවසනවා.\nඑහි ප්‍රචාරක ලේකම් පුබුදු ජයගොඩ මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/140042/සරසවි-අනධ්‍යයන-සේවකයන්ට-හෙට-තීරණාත්මක-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4932"
}