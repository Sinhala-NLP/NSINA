{
       "Source": "hirunews",
       "Timestamp": "Saturday, 23 July 2022 - 7:40",
       "Headline": "දුම්රිය ගාස්තු අද සිට ඉහළට (වීඩියෝ)",
       "News Content": "අද (23) සිට දුම්රිය ගාස්තු සංශෝධනය ක්‍රියාත්මක බව දුම්රිය සාමාන්‍යාධිකාරි ධම්මික ජයසුන්දර පවසනවා.\nකෙසේ වෙතත් දුම්රිය ස්ථානාධිපති සංගමය සඳහන් කළේ, ගැටලු කිහිපයක් හේතුවෙන් අද සිට දුම්රිය ගාස්තු සංශෝධනය කිරිම සිදුකළ නොහැකි බවයි.\nනව දුම්රිය ගාස්තු සංශෝධනයට අනුව රුපියල් 10 ක් පැවැති අවම දුම්රිය ගාස්තුව රුපියල් 20 දක්වා ඉහළ යනු ඇති.\nදෙවන පන්තිය සඳහා අවම ගාස්තුව රුපියල් 50 ක් වන අතර පළමු පන්තියේ අවම ගාස්තුව රුපියල් 100 ක් ලෙස සංශෝධනය කර තිබෙනවා.\nපළමු කිලෝමීටර් 10 තුළ එක් කිලෝ මීටරයකට තුන්වන පන්තිය සඳහා රුපියල් 2 යි ශත 60 කින් සහ දෙවන පන්තිය සඳහා රුපියල් 5 යි ශත 20 කින් මෙන්ම, පළමු පන්තිය සඳහා රුපියල් 10 ශත 40 කින් දුම්රිය ගාස්තු ඉහළ දමා තිබෙනවා.\nඩීසල් ලීටරයක මිල රුපියල් 400 ක්ව පැවති අවස්ථාවේ බස් ගාස්තුවෙන් අඩක් වන ලෙස දුම්රිය ගාස්තු ද සංශෝධනය කළ බවයි දුම්රිය සාමාන්‍යාධිකාරි ධම්මික ජයසුන්දර සඳහන් කළේ.\nවේදිකා ප්‍රවේශ පත්‍ර ගාස්තුව ද රුපියල් 20ක් දක්වා ඉහළ දමා තිබෙනවා.\nමේ අතර ඉහළ දැමූ දුම්රිය ප්‍රවේශ පත්‍ර ගාස්තු අද (23) සිට ක්‍රියාත්මක වන බව ද ශ්‍රී ලංකා දුම්රිය දෙපාර්තමේන්තුව නිවේදනය කරනවා.\nදුම්රිය සාමාන්‍යාධිකාරිවරයා කියා සිටියේ, ඉන් පරිබාහිරව ක්‍රියා කරන සේවකයින්ට එරෙහිව විනය ක්‍රියාමාර්ග ගන්නා බවයි.\nඑමෙන්ම, අදාළ දුම්රිය සංශෝධිත ගාස්තු අද සිට සෑම දුම්රිය ස්ථානයකම ප්‍රදර්ශනය කිරිමට ද නියමිතයි.\nකෙසේ වෙතත් ප්‍රවාහන අමාත්‍යංශය තීරණය කළ පරිදි අද සිට දුම්රිය ගාස්තු සංශෝධනය කිරිම සිදුකළ නොහැකි බව දුම්රිය ස්ථානාධිපති සංගමය ප්‍රකාශ කළා.\nඑම සංගමයේ සභාපති සුමේධ සෝමරත්න කියා සිටියේ එය ලබන පළවනදා සිට ක්‍රියාත්මක කිරීමට සූදානම් බවයි.\nඒ අනුව අද සිට පැරණි මිල ගණන් යටතේ ප්‍රවේශපත් ලබා දෙන ලෙස සිය සාමාජිකයින් දැනුවත් කර ඇති බවයි ඔහු සඳහන් කළේ.\nමේ අතර ශ්‍රී ලංකා ගමනාගමන මණ්ඩලයේ බස් රථ ලබන සඳුදා සිට සුපුරුදු පරිදි ධාවනය වන බව එම මණ්ඩලයේ සභාපති කිංස්ලි රණවක ප්‍රකාශ කළා.\nඔහු වැඩිදුරටත් සඳහන් කළේ, බැටරි සහ ටයර්වල හිඟයක් පසුගිය කාලයේ පැවතිය ද එම ගැටලුව මේ වන විට මඟ හැරී ගොස් ඇති බවයි.",
       "URL": "https://www.hirunews.lk/310711/දුම්රිය-ගාස්තු-අද-සිට-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}