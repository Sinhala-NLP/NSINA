{
       "Source": "hirunews",
       "Timestamp": "Thursday, 21 January 2016 - 14:38",
       "Headline": "ඇඹිලිපිටියේ සිද්ධියට පොලිස්පති -පොලිස් කොමිසමට",
       "News Content": "ඇඹිලිපිටිය - මහඇල ප්‍රදේශයේ නිවසක පැවැති සාදයකදී පොලීසිය සමඟ ඇතිවූ ගැටුමකින් පසු තරුණයෙකු මිය යාමේ සිද්ධියට අදාළව පොලිස්පති එන් කේ ඉලංගකෝන් අද පොලිස් කොමිසම හමුවේ පෙනී සිටියා.\nඅද පෙරවරුවේ පොලිස්පතිවරයා කොමිසම වෙත පැමිණි බවයි එහි ප්‍රකාශකයෙකු සදහන් කළේ.\nමේ අතර අදාළ සිද්ධියෙන් පසු ස්ථාන මාරුවීම් ලබාදුන් ඇඹිලිපිටිය පොලිසියේ නිලධාරීන් ද අද මානව හිමිකම් කොමිසම හමුවේ පෙනී සිටියා.\nනිලධාරීන් කිහිප දෙනෙකු මේ වන විටත් කොමිසමේ රැදී සිටින බවයි මානව හිමිකම් කොමිසම කියා සිටියේ.\nකෙසේ වෙතත් මේ වන විටත් දින 3ක් ඇතුළත දී ඇඹිලිපිටිය පොලීසියට ස්ථානාධිපතිවරුන් දෙදෙනෙකු අනුයුක්ත කිරීමට පොලිස් මූලස්ථානය කටයුතු කර තිබෙනවා.\nපසුගිය 17 වන දා පොලීසිය ප්‍රකාශ කළේ තාවකාලිව අවිස්සාවේල්ල පොලීසියට අනුයුක්ත කර සිටි ඇඹිලිපිටිය පොලීසියේ හිටපු ස්ථානාධිපති එස් ආර් ජේ  ඩයස් පොලිස් මූලස්ථානයට කැදවූ බවයි.\nඒ අනුව පිළියන්දල පොලිස් ස්ථානාධිපති ඩබ්ලිව් ඒ සෝමරත්න ඇඹිලිපිටියට මාරුකර යැවුණා.\nඑසේම එදිනම රත්නපුර කොට්ඨාශය භාර සහකාර පොලිස් අධිකාරීවරයා ද ඇඹිලිපිටිය කොට්ඨාශය වෙත මාරු කිරීම විශේෂත්වයක්.\nඑහෙත් පොලිස් මාධ්‍ය ප්‍රකාශක කාර්යාලය අද ප්‍රකාශ කළේ හංවැල්ල පොලිස් ස්ථානාධිපතිවරයා ලෙස මෙතෙක් කටයුතු කළ ජී ඩබ්ලිව් එස් සුමනපාල ඇඹිලිපිටිය පොලීසියට මාරු කර යැවූ බවයි.\nඑසේම 17 වන දා ඇඹිලිපිටියට මාරු කළ බවට ප්‍රකාශ කළ පිළියන්දල හිටපු පොලිස් ස්ථානාධිපතිවරයා පොලිස් ක්ෂේත්‍ර බලකා මූලස්ථානයට කැදවා තිබෙනවා.\nමේ අතර පොලිසීය සමඟ ගැටුමේදී මිය ගිය සුමිත් ප්‍රසන්නගේ පවුලේ ඥාතීන් පවසන්නේ පොලීසිය සිද්ධියට සම්බන්ධ සාක්ෂි සැඟවීමට උත්සාහ දරණ බවයි.\nමෙම සිද්ධියට අදාළව පාර්ලිමේන්තු කල් තැබීමේ විවාදයක් ද මේ මස 28 වන දා පාර්ලිමේන්තුවේදී පැවැත්වෙනවා.",
       "URL": "https://www.hirunews.lk/124448/ඇඹිලිපිටියේ-සිද්ධියට-පොලිස්පති-පොලිස්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=5201"
}