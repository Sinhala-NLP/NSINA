{
       "Source": "hirunews",
       "Timestamp": "Saturday, 23 January 2021 - 9:14",
       "Headline": "එන්නත් සැපයුම සීමිත බවට ඇස්ට්‍රාසෙනෙකා සමාගමෙන් අනතුරු ඇඟවීමක්",
       "News Content": "බ්‍රිතාන්‍යයේ ඔක්ස්ෆර්ඩ් ඇස්ට්‍රා සෙනෙකා සමාගම නිපද වන කොරෝනා එන්නතේ සැපයුම අඩාල විය හැකි බවට එම සමාගම අනතුරු අගවා තිබෙනවා.\nතම නිෂ්පාදනාගාරයක එන්නත් නිෂ්පාදනය අඩුවීම හේතුවෙන් යුරෝපයට සිදුකිරීමට අපේක්ෂිත සැපයුම අඩු විය හැකි බවටයි එම සමාගම ප්‍රකාශ කර ඇත්තේ.\nබ්‍රිතාන්‍ය පුරා දැනටමත් මෙම ඔක්ස්ෆර්ඩ් ඇස්ට්‍රා සෙනෙකා එන්නත භාවිතයට ගැනුණ ද යුරෝපා සංගමය තවමත් එය භාවිතය සදහා අනුමත කර නැහැ.\nජනවාරි 29 වන විට ඒ පිළිබදව අවසන් තීරණයක් ගැනීමට අපේක්ෂිත අතර, ඔක්ස්ෆර්ඩ් ඇස්ට්‍රා සෙනෙකා සමාගම නිවේදනයක් නිකුත් කරමින් යුරෝපා සංගමයට ප්‍රකාශ කර ඇත්තේ සැපයුම සීමිත බැවින් ප්‍රමාද නොවී එන්නත භාවිතය සම්බන්ධයෙන් තීරණයක් ගන්නා ලෙසයි.\nමේ අතර ලොව පුරා කොරෝනා ආසාදිතයින් නව කෝටි 87 ලක්ෂ 7681ක් දක්වා ඉහළ ගොස් ඇති අතර මරණ සංඛ්‍යාව දැක්වෙන්නේ 21 ලක්ෂ 41,578ක් ලෙසයි.\nතවදුරටත් වැඩිම දෛනික ආසාදිතයින් සහ මරණ සංඛ්‍යාවක් ඇමරිකාවෙන් වාර්තා වන අතර ගත වූ පැය 24 තුල එරටින් පිළිවෙලින් මරණ 3843ක් සහ ආසාදිතයින් එක්ලක්ෂ 88,239ක් වාර්තා වුණා.\nඊට අමතරව බ්‍රිතාන්‍ය, බ්‍රසීලය සහ මෙක්සිකෝවෙන් දහස ඉක්ම වූ දෛනික මරණ සංඛ්‍යාවක් වාර්තා වනවා.",
       "URL": "https://www.hirunews.lk/260480/එන්නත්-සැපයුම-සීමිත-බවට-ඇස්ට්‍රාසෙනෙකා-සමාගමෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=2194"
}