{
       "Source": "hirunews",
       "Timestamp": "Wednesday, 27 April 2022 - 18:51",
       "Headline": "සැලුන්දොර වසන හැටි සජිත් කියයි (වීඩියෝ)",
       "News Content": "සමගි ජන බලවේගය රටේ වගකීම භාර ගැනීමට සූදානම් වන්නේ ජන මතයකින් පමණක් බව විපක්ෂ නායක සජිත් ප්‍රේමදාස පවසනවා.\nවිපක්ෂ නායකවරයා මේ බව සඳහන් කළේ අද මාවනැල්ලේදී සමගි ජනබලවේගයේ විරෝධතා පාගමන අමතමින්.\nපවතින තත්වයන්ට වහා විසඳුම් ලබා දෙන ලෙස ඉල්ලමින් සමගි ජන බලවේගය මහනුවර සිට කොළඹ දක්වා ක්‍රියාත්මක කෙරෙන විරෝධතා පාගමන මේ වන විට ගලිගමුව දක්වා ළඟා වෙමින් තිබෙනවා.\nවිරෝධතා පාගමන අද පෙරවරුවේ ආරම්භ කෙරුනේ මාවනැල්ල නගරයෙන්.\nමේ අතර පවතින තත්වයන්ට එරෙහිව කොලඹ ගාලුමුවදොර ජනාධිපති ලේකම් කාර්යාලය අසල පැවැත්වෙන විරෝධතාවය අද 19 වන දිනටත් ක්‍රියාත්මකයි.\nවිරෝධතාවයට අදත් වෘත්තීය සමිති නියෝජිතයන් සහ කලාකරුවන් ඇතුලු විවිධ පිරිස් සහභාගි වී සිටියා.\nමේ අතර ජනාධිපති ලේකම් කාර්යාලයේ වැටෙහි ගසා තිබූ විරෝධතා බැනර් ඉවත් කිරීමට ආරක්ෂක අංශ ක්‍රියා කිරීමත් සමග අද පස්වරුවේ නොසන්සුන්තාවයක් ඇති වුණා.\nබණ්ඩාරවෙල, බිබිල, වාරියපොල සහ කටුනායක ඇතුලු කෘෂිකර්ම දෙපාර්තමේන්තුවට අයත් දිවයින පුරා පිහිටි කාර්යාල ඉදිරිපිට කෘෂිකර්ම නිලධාරීන් ,අද විරෝධතාවයේ නිරත වුනේ ගොවීන්ගේ අවශ්‍යතා ඉටු කර මෙරට කෘෂිකර්මාන්තය ශක්තිමත් කරන ලෙස ඉල්ලමින්.\nඑම විරෝධතා සඳහා ගොවීන් ද එක්ව සිටියා.\nපවතින තත්වයන්ට එරෙහිව පොලොන්නරුව ප්‍රදේශයේ ගොවීන් ද අද උපවාසයක නිරත වුණා.\nපොහොර ඇතුලු ගොවීන් මුහුණ දෙන ගැටලු වලට එරෙහිව ජාතික ගොවිජන එකමුතවුට අයත් ගොවීන් කිහිපදෙනෙක් බත්තරමුල්ල - පාර්ලිමේන්තු වටරවුමේදී අද සත්‍යග්‍රහයක් ආරම්භ කළා.\nදිඹුලාගල - දලුකන ආදිවාසීන් දෙවියන්ට භාර හාර වෙමින් ඊයේ රාත්‍රියේ දේව කන්නලව්වක් සිදු කළා.\nඑමෙන්ම කුරුණෑගල නගරයේ ජනතාව ඊයේ රාත්‍රියේ ගීත ගායනා කරමින් විරෝධතාවයේ නිරත වුණා.",
       "URL": "https://www.hirunews.lk/302957/සැලුන්දොර-වසන-හැටි-සජිත්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1206"
}