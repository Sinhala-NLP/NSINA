{
       "Source": "hirunews",
       "Timestamp": "Thursday, 12 January 2017 - 9:06",
       "Headline": "කේරළ ගංජා කිලෝග්‍රෑම් 52 ක් සමඟ ඉන්දියානුවන් දෙදෙනෙකු අත්අඩංගුවට",
       "News Content": "මුහුදු මාර්ගයෙන් කේරළ ගංජා මෙරටට රැගෙනවිත් බෙදා හරින ශ්‍රී ලාංකික සහ ඉන්දීය ජාවාරම්කරුවන් කිහිපදෙනෙකු අත්අඩංගුවට ගැනීමට පරීක්ෂණ ආරම්භ කර ඇති බව පොලිසිය පවසනවා.\nපොලිස් මත්ද්‍රව්‍ය නාශක කාර්යාංශයේ මෙහෙයවීම යටතේ මෙම පරීක්ෂණ සිදුකෙරෙන බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට කියා සිටියේ.\nඉන්දියාවේ සිට මුහුදු මාර්ගයෙන් කන්කසන්තුරේ ප්‍රදේශයට රැගෙන ආ රුපියල් කෝටි 10 කට අධික වටනාකමකින් යුත්, කේරළ ගංජා තොගයක් ගෙවීගිය වසර තුළදී පමණක් අත්අඩංගුවට ගෙන තිබෙනවා.\nඊයේ දිනයේදී ද එලෙස මුහුදු මාර්ග ඔස්සේ මෙරටට රැගෙන ආ රුපියල් කෝටි එකහමාරක වටිනාකමකින් යුත් කේරළ ගංජා කිලෝග්‍රෑම් 52 ක් පොලිස් භාරයට ගනු ලැබුවා.\nමෙම කේරළ ගංජා ප්‍රවාහනයට ඉන්දියාවේ සකස් කරන ලද වැඩි අශ්වබල ධාරිතාවකයින් යුතු බෝට්ටු විශේෂයක් භාවිතා කෙරෙන අතර, ගැඹුරු මුහුදේදී ගණුදෙනුව සිදුවන බවටයි හෙළි වී ඇත්තේ.\nඉන්දියාවේ ජාවාරම්කරුවෙකු බෝට්ටු මාර්ගයෙන් කේරළ ගංජා මෙරටට එවන අතර, ශ්‍රී ලංකාවේ සිටින ජාවාරම්කරුවෙකු මසුන් අල්ලන මුවාවෙන් ගැඹුරු මුහුදට ගොස් මුදල් ලබාදී ඒවා ගොඩබිමට රැගෙන එන බවටද අනාවරණය වී තිබෙනවා.\nකන්කසන්තුරේ ඇතුළු ප්‍රදේශ කිහිපයක මෙම කේරළ ගංජා ගබඩා කර තැබීමට රහසිගත ස්ථාන සකස් කර ඇති අතර ඉන් කිහිපයක් පසුගියදා පොලිසිය විසින් සොයා ගනු ලැබුවා.\nදැනට කේරළ ගංජා ජාවාරම සම්බන්ධයෙන් අත්අඩංගුවේ සිටින ඉන්දීය ජාතිකයන් කිහිපදෙනෙකු මෙම ජාවාරම පිළිබදව වැදගත් තොරතුරු රැසක් අනාවරණ කර ඇති බවයි පොලිස් මත්ද්‍රව්‍ය නාශක කාර්යාලය සදහන් කළේ.\nඒ අනුව, නාවික හමුදාව සහ ඉන්දීය මත්ද්‍රව්‍ය නාශක කාර්යාංශය සමග එක්ව වැඩිදුර පරීක්ෂණ ක්‍රියාත්මකයි.",
       "URL": "https://www.hirunews.lk/151880/කේරළ-ගංජා-කිලෝග්‍රෑම්-52-ක්-සමඟ-ඉන්දියානුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4713"
}