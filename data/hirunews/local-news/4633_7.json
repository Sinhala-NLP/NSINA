{
       "Source": "hirunews",
       "Timestamp": "Friday, 03 March 2017 - 19:14",
       "Headline": "අර්ජුන් මහේන්ද්‍රන් බැඳුම්කර නිකුතුව වෙනස් කළ හැටි, ජනපති කොමිසමේදී හෙළිවේ",
       "News Content": "හිටපු මහබැංකු අධිපති අර්ජුන් මහේන්ද්‍රන්, ප්‍රශ්නගත බැඳුම්කර වෙන්දේසියේදී ඉදිරිපත් කර ඇති වාර්තා කෝප් කමිටුවට ඉදිරිපත් වී නොමැති බව අද හෙළි වුණා.\nඒ, අදාළ බැඳුම්කර සිද්ධිය පිළිබද විමර්ශනය කෙරෙන ජනාධිපති කොමිසම හමුවේ සිදුකළ සාක්ෂි විභාගයේදියි.\nඊට අදාළව මහබැංකුවේ රාජ්‍ය ණය දෙපාර්තමේන්තුවේ අතිරේක අධිකාරි ඉසෙඞ් ආසිම් කොමිසම හමුවේ අද සාක්ෂි ලබාදී තිබෙනවා.\nඑසේම හිටපු මහබැංකු අධිපති අර්ජුන් මහේන්ද්‍රන් 2015 වසරේ පෙබරවාරි මස 27 වන දින දහවල් 12.30ට පමණ දෙවැනි වතාවටත් බැඳුම්කර වෙන්දේසිය පැවැත්වුණු මහබැංකුවේ රාජ්‍ය ණය දෙපාර්තමේන්තුව වෙත පැමිණි බව ද එහිදී හෙළි වුණා.\nඔහු ඊයේ දිනයේ සාක්ෂි දෙමින් සදහන් කළේ හිටපු මහබැංකු අධිපතිවරයා එදින පෙරවරු 10 යි 45 ට පමණ පළමුවරට රාජ්‍ය ණය දෙපාර්තමේන්තුව වෙත පැමිණි බවයි.\nදෙවන වරට හිටපු මහබැංකු අධිපති අර්ජුන් මහේන්ද්‍රන් රාජ්‍ය ණය දෙපාර්තමේන්තුවට පැමිණියේ තවත් නියෝජ්‍ය අධිපතිවරුන් දෙදෙනෙකු සමඟ බව ද අතිරේක අධිකාරිවරයා ප්‍රකාශ කළා.\nඔහු සමඟ එලෙස පැමිණ ඇත්තේ මහබැංකුවේ නියෝජ්‍ය අධිපතිවරුන් වන නන්දලාල් වීරසිංහ සහ ආනන්ද සිල්වායි.\nරාජ්‍ය ණය අංශයට පැමිණි හිටපු මහබැංකු අධිපති අර්ජුන් මහේන්ද්‍රන් තමන් ඇතුළු රාජ්‍ය ණය දෙපාර්තමේන්තුවේ සිව් දෙනෙකු සමග සාකච්ඡාවක් පැවැත්වූ බව ද රාජ්‍ය ණය දෙපාර්තමේන්තුවේ අතිරේක අධිකාරීවරයා අනාවරණ කළා.\nඑසේම එහිදී ඒ වනවිට සිදුවෙමින් තිබූ බැඳුම්කර නිකුතුව සම්බන්ධයෙන් ඔහු තොරතුරු ලබා ගත් බව ද මෙහිදී හෙළි වූ තවත් කරුණක්.\nඉන් පසුව, තමන් භාරයේ තිබූ ලන්සු කැදවීමේ ලේඛනය හිටපු මහබැංකු අධිපතිවරයා විසින් පරීක්ෂා කර වෙනම ලේඛණයක් සකස් කරන ලෙස උපදෙස් ලබාදුන් බව ද රාජ්‍ය ණය දෙපාර්තමේන්තුවේ අතිරේක අධිකාරි ඉසෙඞ් ආසිම් අද වැඩිදුරටත් ජනාධිපති කොමිසම හමුවේ සාක්ෂි ලබාදෙමින් කියා සිටියා.\nමේ අතර, බැඳුම්කර නිකුතුවට අදාළව නිකුත් කළ ප්‍රශ්න ගත ගැසට් නිවේදනය ස්කන්ධ සහ සුරැකුම්පත් ආඥා පනතේ නීතිමය අවශ්‍යතාවයන්ට අනුකූල බව ශ්‍රී ලංකා මහබැංකුව අද නිවේදනය කළා.\nඑසේම තම ගනුදෙනු සීමා කිරීමට එරෙහිව පර්පෙචුවෙල් ටෙ‍්‍රෂරීස් සමාගම ඇතුළු ඊට අනුබද්ධ සමාගම් 3ක් ගොනු කළ පෙත්සමක් ද අද අභියාචනාධිකරණය හමුවේ විභාගයට ගැනුණා.\nඑහිදී පෙත්සම් විභාගය අප්‍රේල් 8 වන දා දක්වා කල් තබා තිබෙනවා.",
       "URL": "https://www.hirunews.lk/155983/අර්ජුන්-මහේන්ද්‍රන්-බැඳුම්කර-නිකුතුව-වෙනස්-කළ-හැටි-ජනපති-කොමිසමේදී-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4633"
}