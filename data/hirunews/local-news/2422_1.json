{
       "Source": "hirunews",
       "Timestamp": "Tuesday, 29 September 2020 - 16:56",
       "Headline": "විස්සට එරෙහි පෙත්සම් වැඩිදුර සළකා බැලීම හෙට (වීඩියෝ)",
       "News Content": "විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් ඉදිරිපත් වී ඇති පෙත්සම් විභාගය හෙට දිනය දක්වා කල් තැබීමට ශ්‍රේෂ්ඨාධිකරණය තීරණය කළා.\nපෙත්සම් විභාගය අද ආරම්භ වුනේ අගවිනිසුරුවරයා ප්‍රමුඛ පංච පුද්ගල විනිසුරු මඩුල්ල හමුවේයි.\n20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතට එරෙහිව පෙත්සම් 39ක් ශ්‍රේෂ්ඨාධිකරණයට ඉදිරිපත් කර තිබෙනවා.\nඒ, මැතිවරණ කොමිසන් සභාවේ සාමාජික මහාචාර්ය රත්නජීවන් හූල්, එක්සත් ජාතික පක්ෂයේ නියෝජ්‍ය නායක රුවන් විජේවර්ධන සහ එම පක්ෂයේ මහ ලේකම් අකිල විරාජ් කාරියවසම් ඇතුලූ විවිධ දේශපාලනඥයින්, නීතීඥවරුන්, වෘත්තියවේදීන් සහ සිවිල් සංවිධාන නියෝජිතයින් මෙන්ම පුරවැසියන් ඇතුලූ පාර්ශව විසින්.\nඑම පෙත්සම්වලින් සඳහන් කර තිබෙන්නේ පාර්ලිමේන්තුවට ඉදිරිපත් කර ඇති විසිවන  ආණ්ඩුක්‍රම ව්‍යවස්ථා සංශෝධන පනත් කෙටුම්පතේ ඇතැම් වගන්තිවලින්, ආණ්ඩුක්‍රම ව්‍යවස්ථාව මගින් තහවුරු කර ඇති මූලික අයිතිවාසිකම් මෙන්ම වෙනත් ප්‍රතිපාදන බරපතල ලෙස උල්ලංඝනය වන බවයි.\nඑබැවින් යෝජිත පනත් කෙටුම්පතේ ප්‍රශ්නගත වගන්ති සම්මත කරගැනීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් පමණක් සම්මත වීම ප්‍රමාණවත් නොවන බවත්, ඒ සඳහා ජනමත විචාරණයක් පවත්වා එයින්ද සම්මත විය යුතු බවත් ප්‍රකාශ කරන ලෙසයි පෙත්සම්කරුවන් ඉල්ලා සිටින්නේ.\nසියලූ පෙත්සම්වල වගඋත්තරකරු ලෙස නම් කර ඇත්තේ නීතිපතිවරයාවයි.\nඅද ශ්‍රේෂ්ඨාධිකරණය හමුවේ පෙනී සිටි නීතිපති දප්පුල ද ලිවේරා කියා සිටියේ මේ වන විට පාර්ලිමේන්තුවට ඉදිරිපත් කර ඇති 20 වන ආණ්ඩුක්‍රම ව්‍යවස්ථා සංශෝධනය සඳහා නව සංශෝධන සිදුකිරීමට රජය තීරණය කර ඇති බවයි.\nඒවා පාර්ලිමේන්තු කාරක සභා අවස්ථාවේදී සිදුකිරීමට නියමිත බව ද නීතිපතිවරයා ශ්‍රේෂ්ඨාධිකරණයට දැනුම් දුන්නා.\nමෙහිදී නීතිපතිවරයා වැඩිදුරටත් අධිකරණයට දන්වා සිටියේ කාරක සභා අවස්ථාවේදී සිදුකිරීමට නියමිත සංශෝධන අඩංගු ලේඛනයක් මෝසමක් මාර්ගයෙන් දැනටමත් අධිකරණය හමුවේ ගොනු කර ඇති බවයි.\nඑහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ කේ. කනග ඊශ්වරන් කරුණු දක්වමින්, එම සංශෝධන අඩංගු ලේඛනය පෙත්සම්කාර පාර්ශ්වය වෙතද ලබා දෙන ලෙස ඉල්ලීමක් කළා.\nඒ අනුව අදාළ ලේඛනයේ පිටපත් පෙත්සම්කාර පාර්ශවය වෙතද ලබා දෙන ලෙසයි විනිසුරු මඩුල්ල නියෝග කළේ.\nඉන් අනතුරුව පෙත්සමක් ගොනු කර තිබූ නීතිඥ ඉන්දික ගාල්ලගේ   වෙනුවෙන් පෙනී සිටි නීතිඥ දර්ශන වේරදුවගේ  කරුණු ඉදිරිපත් කළා.\nඔහු අධිකරණය හමුවේ කරුණු දක්වමින් යෝජිත පනත් කෙටුම්පතට පාර්ලිමේන්තු කාරක සභා අවස්ථාවේදී රජය විසින් සංශෝධන හදුන්වා දීමට කටයුතු කරන බව නීතිපතිවරයා විසින් සදහන් කර තිබුනද එම යෝජිත සංශෝධන පිළිබඳව හැදෑරීමට සාධාරණ කාලයක් හිමි විය යුතු බව සඳහන් කළා.\nජනාධිපතිවරයාගේ  නිල කටයුතු මූලික අයිතිවාසිකම් පෙත්සම් මාර්ගයෙන් නීතිය ඉදිරියේ අභියෝගයට ලක් කීරීම සඳහා ජනතාවට හිමිව තිබූ අවස්ථාව යෝජිත 20 වන සංශෝධන පනත් කෙටුම්පත තුළින් අහිමි කර ඇති බවත් එය ජනතා පරමාධිපත්‍යය ඍජු ලෙස උල්ලංඝනය කිරීමක් බවටත් නීතිඥවරයා චෝදනා කළා.\nද්විත්ව පුරවැසිභාවය සහිත පුද්ගලයින්ට පාර්ලිමේන්තු මන්ත්‍රීවරයෙකු සහ ජනාධිපතිවරයා ලෙස තේරී පත්වීමට නොහැකි වන ආකාරයට  ආණ්ඩුක්‍රම ව්‍යවස්ථාවේ 19 වන සංශෝධනය තුළින් හදුන්වා දී තිබු සීමාව වත්මන් 20 වන සංශෝධන පනත් කෙටුම්පත් තුළින් ඉවත් කර ඇතැයි චෝදනා කළ ඔහු මේ තුළින් රටේ ජාතික ආරක්ෂාවට බරපතල තර්ජනයක් එල්ල වන බවද අවධාරණය කළා.\nජනාධිපති ලේකම් කාර්යාලය සහ අගමැති ලේකම් කාර්යාල සහ රාජ්‍ය සමාගම් ගනනාවක් විගනනයෙන් ඉවත් කිරීම සහ විගණකාධිපතිවරයා ලෙස පත්වීමට පුද්ගලයෙකුට තිබිය යුතු සුදුසුකම් යනාදිය යෝජිත 20 වන සංශෝධන පනත් කෙටුම්පත මගින් ඉවත් කර ඇති බවත් ඒ හරහා මූල්‍ය පාලනයට අදාළව ආණ්ඩුක්‍රම ව්‍යවස්ථාව විසින් සහතික කර තිබෙන ප්‍රතිපාදන උල්ලංඝනය වන බවටත් ඔහු කියා සිටියා.\nසමගි ජන බලවේගය පක්ෂයේ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර වෙනුවෙන් පෙනී සිටි නීතිඥ සුරේන් ප්‍රනාන්දු   අධිකරණය හමුවේ කරුණු දක්වමින් යෝජිත 20 වන සංශෝධන පනත් කෙටුම්පතේ අඩංගු වගන්ති බොහොමයක් ආණ්ඩුක්‍රම ව්‍යවස්ථාවේ 03 වගන්තිය මගින් සදහන් කර තිබෙන ”‍මහජන පරමාධිපත්‍යය සමග ඍජුවම ගැටෙන හෙයින් එම වගන්ති සම්මත කිරීමට නම් ඒවා අනිවාර්යයෙන්ම ජනමත විචාරණයක් සදහා යොමු කිරීමට සිදුවන බව සදහන් කළා.\n”‍ආණ්ඩුක්‍රම ව්‍යවස්ථා සභාව”‍ මෙම යෝජිත ව්‍යවස්ථා සංශෝධනය තුළින් කප්පාදුවට ලක්වන බවත්  එවැනි උසස් නිලතල සදහා පුද්ගලයින් පත් කිරීමේ පූර්ණ බලය ජනාධිපතිවරයා වෙත පවරා දී ඇති බවටත් ඔහු චෝදනා කර සිටියා.\nමේ තුළින් අදාළ පත් කිරීම් සිදු කිරීමේ ක්‍රියාවලිය දේශපාලනීකරණය වීමේ අවදානමක් පවතින බවද නීතිඥවරයා පෙන්වා දුන්නා.\n1978 ආණ්ඩුක්‍රම ව්‍යවස්ථාව තුළින් ජනාධිපතිවරයා විසින් පාර්ලිමේන්තුවට වගකිව යුතු බව සදහන් කර තිබුනද යෝජිත 20 වන සංශෝධනය තුළින් ජනාධිපතිවරයා විසින් පාර්ලිමේන්තුව යටපත් කරන තත්වයක් දිස්වන බව සදහන් කළ නීතිඥවරයා මෙම සංශෝධනය හරහා අග්‍රාමාත්‍යවරයා සහ අමාත්‍ය මණ්ඩල සාමාජිකයින් සිය අභිමතය පරිදි ඉවත් කිරීමට ජනාධිපතිවරයා වෙත බලය පවරා දී තිබෙන බව පෙන්වා දුන්නා.\nමේ හරහා  මහජන පරමාධිපත්‍යය සහ නීතියේ ආධිපත්‍යය බරපතල ලෙස උල්ලංඝනය වන බවයි ඔහු පෙන්වා දුන්නේ.\nවිකල්ප ප්‍රතිපත්ති කේන්ද්‍රය වෙනුවෙන් පෙනී සිටි  ජනාධිපති නීතිඥ එම්. ඒ. සුමන්තිරන්   අධිකරණය හමුවේ කරුණු දක්වමින් යෝජිත 20 වන සංශෝධන පනත් කෙටුම්පතේ ඇතැම් වගන්ති මගින් පාර්ලිමේන්තුව සතු ඇතැම් බලතල ජනාධිපතිවරයා වෙත පවරා දීමක් සිදු කර ඇතැයි චෝදනා කළා.\nපාර්ලිමේන්තුව මගින් ප්‍රතික්ෂේප කරනු ලබන පනත් කෙටුම්පතක් ජනමත විචාරණයක් සදහා යොමු කළ හැකිවන ආකාරයේ බලයක් ජනාධිපතිවරයා වෙත මෙම සංශෝධන පනත් කෙටුම්පත තුළින් පවරා දී ඇති අතර එය ආණ්ඩුක්‍රම ව්‍යවස්ථාවට පටහැනි ක්‍රියාවක් යැයි ද ඔහු පෙන්වා දුන්නා.\nදෙමළ ජාතික සන්ධානයේ නායක ආර්.සම්බන්ධන්   වෙනුවෙන් පෙනී සිටි ජනාධිපති නීතිඥ කේ.කනග ඊශ්වරන් අධිකරණය හමුවේ කරුණු දක්වමින් රජය විසින් පාර්ලිමේන්තුවට ඉදිරිපත් කර තිබෙන ආණ්ඩුක්‍රම ව්‍යවස්ථාවේ 20 වන සංශෝධන පනත් කෙටුම්පත නීතිය ඉදිරියේ බල ශූන්‍ය ලියවිල්ලක් යැයි පෙන්වා දුන්නා.\nආණ්ඩුක්‍රම ව්‍යවස්ථා මුලධර්ම සහ ව්‍යවස්ථාවේ මූලික පදනම උල්ලංඝනය වන අයුරින් එය කෙටුම්පත් කර ඇති බවත් ඒ තුළින් ජනතා පරමාධිපත්‍යය මෙන්ම මූලික අයිතිවාසිකම් ද බරපතල ලෙස කප්පාදුවකට ලක්වන බවත් ජනාධිපති නීතිඥවරයා සදහන් කළා.\nඒ අනුව ශ්‍රී ලංකා විනිවිද පෙරමුණේ ලේකම් නාගානන්ද කොඩිතුවක්කු ඇතුළු පාර්ශව 07 ක් වෙනුවෙන් ගොනු කළ පෙත්සම් විභාග කිරිම අද අවසන් වුණා. වැඩිදුර විභාගය හෙට දින දක්වා කල් තැබීමටයි විනිසුරු මඩුල්ල තීරණය කළේ.\nමේ අතර 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් ගොනු කර තිබූ පෙත්සම් සඳහා මැදිහත් වී කරුණු දැක්වීමට අවසර ලබාදෙන ලෙස ඉල්ලා අමාත්‍යවරුන් වන නිමල් සිරිපාල ද සිල්වා, ගාමිණී ලොකුගේ හා මහාචාර්ය ජී.එල්. පීරිස් මෙන්ම පාර්ලිමේන්තු මන්ත්‍රී සාගර කාරියවසම්, පූජ්‍ය  ඕමාරේ කස්සප හිමියන් ඇතුළු පිරිසක් විසින් අතරමැදි පෙත්සම් ඉදිරිපත් කර තිබුණා.",
       "URL": "https://www.hirunews.lk/251407/විස්සට-එරෙහි-පෙත්සම්-වැඩිදුර-සළකා-බැලීම-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2422"
}