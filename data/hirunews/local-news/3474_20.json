{
       "Source": "hirunews",
       "Timestamp": "Saturday, 02 March 2019 - 20:15",
       "Headline": "ඌරු මස් ව්‍යංජනයක් නිසා පොලිස් නිලධාරියෙකුට පහරදීමක්",
       "News Content": "​රාත්‍රී කෑමට පිළියෙල කරන ලද ඌරු මස් ප්‍රමාණවත් නොවන බව පවසා පොලිස් සුබ සාධන හා අශ්වාරෝහක කොට්ඨාශ අධ්‍යක්ෂ ජ්‍යෙෂ්ඨ පොලිස් අධිකාරී දමයන්ත විජය ශ්‍රී මහතා නුවරඑළිය ජ්‍යෙෂ්ඨ පොලිස් නිලධාරී නිවස්නයේ භාරකාර පොලිස් පරීක්ෂකවරයාට පහර දුන් බව කියන පුවතක් වාර්තා වනවා.\nපොලීසිය සඳහන් කළේ අදාළ පොලිස් පරීක්ෂකවරයා නුවරඑළිය පොලීසියේ අපරාධ විමර්ශන අංශයට සිද්ධිය සම්බන්ධයෙන් පැමිණිළි කර ඇති බවයි.\nමෙම පහරදීම සිදු කර ඇත්තේ පසුගිය 27 වනදා රාත්‍රීයේයි.\nනුවරඑළිය ජ්‍යෙෂ්ඨ පොලිස් නිලධාරී නිවස්නයේ භාරකාර පොලිස් පරීක්ෂක දයානන්ද අලහප්පෙරුම මහතා මෙසේ පහර කෑමට ලක්වුණා.\nදමයන්ත විජය ශ්‍රී මහතා ඉකුත් 25 වනදා නුවරඑළිය පොලිස් අධිකාරී කාර්යාලයට යාබඳව පිහිටි මෙම නිවස්නයට පැමිණ ඇත්තේ ඔහුගේ බිරිඳ සහ දරු දෙදෙනාත් සමගයි.\nනුවර එළිය පොලිස් කොට්ඨාශයේ රාජකාරී කටයුත්තක් සඳහා පැමිණි බව කියන ඒ මහතා වෙනුවෙන් 25 දින සිට 28 දින දක්වා නිවස්නය වෙන්කොට තිබූ බවට පහරකෑමට ලක්වූ පොලිස් පරීක්ෂකවරයා පවසනවා.\nතුවාලකරු නුවරඑළිය දිස්ත්‍රික් මහ රෝහලේ නේවාසිකව ප්‍රතිකාර ලබා ගැනීමෙන් පසු ඊයේ පිටව ගොස් ඇති අතර, ඔහු ඉල්ලා සිටින්නේ සිද්ධිය  සම්බන්ධයෙන් අපක්ෂපාතී පරීක්ෂණයක් පවත්වා සාධාරණය ඉටුකර දෙන ලෙසයි.",
       "URL": "https://www.hirunews.lk/211572/ඌරු-මස්-ව්‍යංජනයක්-නිසා-පොලිස්-නිලධාරියෙකුට-පහරදීමක්",
       "Category": "Local News",
       "Parent URL": "https://www.hirunews.lk/local-news.php?pageID=3474"
}