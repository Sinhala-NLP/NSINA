{
       "Source": "hirunews",
       "Timestamp": "Friday, 01 December 2017 - 14:45",
       "Headline": "කොට්ටාවේ කාන්තා ඝාතනයට හේතුව පාතාල ගැටුමක් (ඡායාරූප)",
       "News Content": "කොට්ටාව - පන්නිපිටිය ප්‍රදේශයේ නිවසක් තුළ කාන්තාවක් වෙඩි තබා ඝාතනය කිරීමේ සිද්ධියට හේතුව පාතාල ගැටුමක් බව පොලීසිය පවසනවා.\nමියගොස් ඇති කාන්තාව පසුගියදා කළුතරදී බන්ධනාගාර බස් රථයට එල්ල වූ ප්‍රහාරයෙන් මියගිය පාතාලයේ සමයංගේ සමීපතම කාන්තාවක් බවයි පොලීසිය පවසන්නේ.\nඑමෙන්ම, අංගොඩ ලොක්කාගේ සගයන් පිරිසක් විසින් මෙම ප්‍රහාර එල්ල කර ඇති බවට ද සැක කරනවා.\nකොට්ටාව පන්නිපිටිය පාරේ නිවසක් තුළ කාන්තාවක් ඝාතනය කර තිබුණේ ඊයේ රාත්‍රියේදීයි.\nඒ නාදුනන පුද්ගලයන් දෙදෙනෙකු විසින්.\nමියගොස් තිබුණේ 42 හැවිරිදි කාන්තාවක්.\nපොලීසිය පවසන්නේ එවකට බන්ධනාගාර ගතව සිටි පාතාලයේ සමයංට රහසිගත තොරතුරු සැපයීමට මියගිය කාන්තාව සම්බන්ධ බවට තොරතුරු ලැබී ඇති බවයි.\nපසුගියදා මෙම කාන්තාවට අයත්, අතුරුගිරිය ප්‍රදේශයේ පිහිටි රූපලාවන්‍යාගාරයක් තුලද වෙඩි තැබීමක් සිදුවුණා.\nසිද්ධියට සම්බන්ධ සැකකරුවන් අත්අඩංගුවට ගැනීම සදහා පොලිස් බුද්ධි මෙහෙයුම් කණ්ඩායම් දෙකක් යොදවා ඇති බවයි ජ්‍යෙෂ්ඨ පොලිස් නිලධාරියෙකු අප කළ විමසීමකදී කියා සිටියේ.",
       "URL": "https://www.hirunews.lk/177373/කොට්ටාවේ-කාන්තා-ඝාතනයට-හේතුව-පාතාල-ගැටුමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4192"
}