{
       "Source": "hirunews",
       "Timestamp": "Saturday, 03 August 2019 - 20:15",
       "Headline": "පාස්කු ප්‍රහාරයෙන් මියගිය අයෙකුගේ සිරුරක් තෙමස් පිංකමටත් පසු නිවසට",
       "News Content": "මේ වනවිට ඇතමුන්ට අමතක වී තිබුණත්, පාස්කු ඉරිදා ප්‍රහාරයේ අමිහිරි මතකයන් තවමත් ජීවමානව පවතිනවා.\nඑදින අවසන් ගමන් ගිය ගනේමුල්ල - බුළුගහගොඩ පදිංචි  විහග තේජාන්ත නමැති තරුණයාගේ දේහය අද නිවසට රැගෙන ආවා.\nඒ ඔහු වෙනුවෙන් තෙමස් පූර්ණ පිංකම් මාලාවත් අවසන් වූ පසුවයි.\nගනේමුල්ල - බුළුගහගොඩ ප්‍රදේශයේ පදිංචිව සිටි 21 හැවිරිදි විහග තේජාන්ත සුපුරු පරිදි කොළඹ ෂැංග්‍රිලා හෝටලය තුළ සිය රාජකාරි ආරම්භ කරනවිටත්, සිදුවන්නට යන මහ විපත්තිය සම්බන්ධයෙන් කිසිවක් දැන සිටියේ නැහැ.\nතවත් සිය ගණනක් සිය සගයින් සමග සාහසිකයන්ගේ ප්‍රහාරයට ගොදුරු වූ විහගගේ සිරුර දින කිහිපයක් යනතුරුත් සොයා ගැනීමට නොහැකි වූ හෙයින් ඔහු අතුරුදන්වූවන්ගේ ලැයිස්තුවට ඇතුලත් වුණා.\nපසුව විහගගේ මව්පියන්ගේ ඩී.එන්.ඒ සමග සන්සන්දනය කිරීමෙන් අනතුරුව ශරීර කොටස් කිහිපයක් පමණක් විහග තේජාන්තගේ බව පරීක්ෂණ නිළධාරින් අනාවරණ කරගෙන තිබෙනවා.\nඅප්‍රේල් 21 වනදා අවසන් ගමන් ගිය විහග අද, දින 108 කට පසුව සිය නිවසට පැමිණියේ මිතුරන්ගේ කර මතින්.\nමාස 3 කටත් පසුව, බලධාරින් නිවසට එවූ විහගගේ මෘත දේහය අද පස්වරුවේ තැන්පත් කෙරුණේ බුළුගහගොඩ පොදු සුසාන භූමියේදීයි.",
       "URL": "https://www.hirunews.lk/221481/පාස්කු-ප්‍රහාරයෙන්-මියගිය-අයෙකුගේ-සිරුරක්-තෙමස්-පිංකමටත්-පසු-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=3218"
}