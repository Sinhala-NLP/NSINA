{
       "Source": "hirunews",
       "Timestamp": "Thursday, 30 July 2020 - 13:44",
       "Headline": "කළුතර හොර අරක්කු ස්කාගාරයේ නවීන තාක්ෂණය (වීඩියෝ)",
       "News Content": "කළුතර - මහහීනටියන්ගල ප්‍රදේශයේ පවත්වාගෙන ගිය බලපත්‍ර රහිත මහා පරිමාණ මත්පැන් නිෂ්පාදනාගාරයක් වටලා එතනෝල් ලීටර් 4000ක් සමග පුද්ගලයින් 9 දෙනෙකු අත්අඩංගුවට ගෙන තිබෙනවා.\nඅත්අඩංගුවට ගත් පිරිස අතර, කාන්තාවන් සිව්දෙනෙකුද වන බව පොලිසිය සඳහන් කළා.\nකොළඹ අපරාධ කොට්ඨාසයේ නිලධාරීන්ට ලද තොරතුරක් මත ඊයේ පස්වරුවේ මෙම වැටලීම සිදුකළා.\nකළුතර - මහහීනටියන්ගල ප්‍රදේශයේ දෙමහල් නිවසක මෙම නීතිවිරෝධී මහා පරිමාණ මත්පැන් නිෂ්පාදානාගාරය පවත්වාගෙන ගොස් තිබුණේ අබිලි යකඩ එක්රැස් කරන මධ්‍යස්ථානයක් ලෙස හුවාදක්වමින්.\nමෙම වැටලීමේදී එතනෝල් ලීටර් 4000කට අධික ප්‍රමාණයක් අඩංගු බැරල් සහ මත්පැන් ලීටර් 2000කට වැඩි ප්‍රමාණයක් සොයාගනු ලැබුවා.\nඑමෙන්ම මත්පැන් නිෂ්පාදනයට සහ ඇසුරුම් කිරීම සඳහා භාවිත කරන නවීන උපකරණ තොගයක්ද සොයා ගැනීමට පොලිසියට හැකිවුණා.\nවැටලීමේදී අනාවරණවී ඇත්තේ ඉතා දියුණු තාක්ෂණික ක්‍රම භාවිත කරමින් මෙහි මත්පැන් නිෂ්පාදන කටයුතු සිදුකර ඇති බවයි.\nමෙම ස්ථානයේ තිබී වෙළෙඳපොළට නිකුත් කිරීම සඳහා සූදානම් කර තිබූ මිලිලීටර් 180 මත්පැන් බෝතල් 1000කට වැඩි ප්‍රමාණයක් හමුවුණා.\nඑමෙන්ම මෙම නීතිවිරෝධී මත්පැන් නිෂ්පාදනාගාරය තුළ තිබී මිලිලීටර් 180 හිස් බෝතල් 15,150ක්, බෝතල් මූඩි 40,000ක්, රසායනික ද්‍රව්‍ය අඩංගු බෝතල් 4ක් සහ ඇසුරුම් පෙට්ටි, මිනුම් උපකරණ සොයාගෙන තිබෙනවා.\nමෙම නීතිවිරෝධී මත්පැන් නිෂ්පාදනාගාරය නිරීක්ෂණය කිරීම සඳහා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාද ඊයේ රාත්‍රියේ එම ස්ථානයට පැමිණියා.\nපොලිසිය සඳහන් කළේ මීට පෙරද මෙම ස්කාගාරය පොලිස් විශේෂ කාර්ය බලකාය විසින් වැටලීමෙන් අනතුරුව නඩු පවරා ඇති බවයි.\nමේ සම්බන්ධයෙන් අත්අඩංගුවට ගත් සැකකරුවන් අද කළුතර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, මහා පරිමාණ කසල තේ ජාවාරමකට සම්බන්ධ ප්‍රධාන සැකකරුවෙක් රේගුව විසින් අත්අඩංගුවට ගෙන ඊයේ කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 11 වැනිදා දක්වා රක්ෂිත බන්ධනාගාර ගතකර තිබෙනවා.\nකසළ තේ අපනයනය කිරීමේ ජාවාරම සම්බන්ධව රේගුව සිදුකළ මූලික විමර්ශන මේවන විට අවසන් කර ඇති අතර, ඊයේ අත්අඩංගුවට ගත් ප්‍රධාන සැකකරු සමග ඊට අදාළව මේවන විට සැකකරුවන් 9 දෙනෙකු අත්අඩංගුවට ගෙන තිබෙනවා.\nඔවුන් විසින් 2017 – 2019 කාලය තුළ කොහුබත් අපනයනය කරන බවට රේගුවට පවසමින් කසළ තේ කන්ටේනර් 252ක් ඉරාකයට අපනයනය කර ඇති බවයි වාර්තා වන්නේ.",
       "URL": "https://www.hirunews.lk/246764/කළුතර-හොර-අරක්කු-ස්කාගාරයේ-නවීන-තාක්ෂණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2550"
}