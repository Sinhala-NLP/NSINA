{
       "Source": "hirunews",
       "Timestamp": "Friday, 03 June 2016 - 9:16",
       "Headline": "නීති විරෝධී මත්පැන් වටලන අලුත් ඒකකයක්",
       "News Content": "නීති විරෝධීව සිදු කෙරෙන මත්පැන් ජාවාරම් වැටලීම සඳහා මුදල් අමාත්‍යංශය යටතේ නව ඒකකයක් ස්ථාපිත කර තිබෙනවා.\nමුදල් අමාත්‍යවරයාගේ තීරණයකට අනුව අමාත්‍ය මණ්ඩලයේ ද අනුමැතිය සහිතවයි මෙම ඒකකය පිහිටාවා ඇත්තේ.\nනීති විරෝධී මත්පැන් නිශ්පාදනය සහ බෙදා හැරීම වැලැක්වීම මෙම ඒකකයේ මුලික අරමුණයි. නීති විරෝධීව ආනයනය කෙරෙන විදේශීය මත්පැන් අලෙවිය / නීති විරෝධී මත්පැන් අලෙවිය සහ රජයේ අනුමත මත්පැන් නීති විරෝධීව අලෙවි කිරීම වැලැක්වීම නව ඒකකයේ ප්‍රධාන කාර්ය භාර්යය බවයි මුදල් අමාත්‍යංශය නිවේදනය කලේ.\nවාර්ෂිකව අහිමි වෙමින් තිබු විශාල සුරා බදු ආදායමක් මේ යටතේ රජයට අයකර ගැනීමට හැකිවනු ඇතැයි ද මුදල් අමාත්‍යංශය විශ්වාසය පළකරනවා.\nසුරාබදු දෙපාර්තමේන්තුවට අනුයුක්තව සිටින නිලධාරීන් මෙන්ම විශේෂ වැටලීම්  සඳහා පුහුණුව ලැබු විශේෂ කාර්ය බලකායේ නිලධාරීන් පිරිසක් මෙම නව ඒකකයට අයත්.\nජනතාවට ඍජුවම මෙම ඒකකය වෙත පැමිණිලි ඉදිරිපත් කිරීමට හැකි ක්‍රමවේදයක් සකස් කරන බව ද එම ඒකකයේ ප්‍රධානී ගුවන් කොමදෝරු රවී ජයසිංහ මහතා ප්‍රකාශකර තිබෙනවා.",
       "URL": "https://www.hirunews.lk/134666/නීති-විරෝධී-මත්පැන්-වටලන-අලුත්-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=5021"
}