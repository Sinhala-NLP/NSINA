{
       "Source": "hirunews",
       "Timestamp": "Monday, 02 May 2022 - 6:23",
       "Headline": "15 වසරක සිට තිබූ රාජපක්ෂ සබඳතාව අදින් ඉවරයි - ජීවන් තොණ්ඩමන් (වීඩියෝ)",
       "News Content": "රාජපක්ෂ සමග වසර 15ක සබඳතාව අදින් අවසන් බව ලංකා කම්කරු කොංග්‍රසයේ ජීවන් තොණ්ඩමන් මැයි දින රැළියකදී පවසයි.\nරාජපක්ෂ සමග වසර 15ක තිබූ සබඳතාව අදින් අවසන් වන බව ලංකා කම්කරු කොංග්‍රසයේ නායක ජීවන් තොණ්ඩමන් පවසනවා.\nඊයේ (01) කොටගල කේන්ද්‍ර කරගනිමින් පැවති ලංකා කම්කරු කොංග්‍රස් ප්‍රධාන මැයි රැලිය අමතමිනුයි මන්ත්‍රීවරයා මේ බව සඳහන් කළේ.\nවතු ජනතාව මෙන්ම තමන් ඇතුළු සිය දේශපාලනික සගයින් ද ජනාධිපතිවරයා ප්‍රමුඛ කැබිනට් මණ්ඩලය ගැන දැඩි විශ්වාසයකින් කටයුතු කළ ද, එම විශ්වාසය මේ වනවිට පළුදු වී ඇති බව තොණ්ඩමන් ප්‍රකාශ කළා.\nවත්මන් රජය එක් වරදක් කොට, එය නිවැරදි කර නොගනිමින් දිගින් දිගටම එම වරද කරන බව ද මන්ත්‍රීවරයා මෙහිදී පැමිණ සිටි ජනතාව අමතමින් සඳහන් කළ අතර, හෙතෙම කියා සිටියේ, එබැවින් කිසිදු ලෙසකින් වත්මන් රජයට තවදුරටත් සහාය පළ කළ නොහැකි බවයි.",
       "URL": "https://www.hirunews.lk/303289/15-වසරක-සිට-තිබූ-රාජපක්ෂ-සබඳතාව-අදින්-ඉවරයි-ජීවන්-තොණ්ඩමන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1197"
}