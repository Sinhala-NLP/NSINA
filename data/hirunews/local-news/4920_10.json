{
       "Source": "hirunews",
       "Timestamp": "Tuesday, 16 August 2016 - 18:08",
       "Headline": "රණවිරුවන්ට තවත් නිවාස",
       "News Content": "ක්‍රියාන්විත රාජකාරියේ යෙදී සිටියදී රට වෙනුවෙන් දිවි පිදු රණවිරුවන්ට සහ රණබිමේදී තුවාල ලැබූ රණවිරුවන් සඳහා ඉදිකරන ලද නිවාස 50 ක් ජනාධිපති මෛත්‍රීපාල සිරිසේන අතින් අද රණවිරු අයිතියට පත් කෙරුණා.\nඅද පස්වරුවේ ජනාධිපති කාර්යාලයේදී නිවාස ප්‍රදානය සංකේතවත් කරමින් ජනාධිපතිවරයා විසින් නිවාසලාභීන් වෙත යතුරු ප්‍රදානය කළ බවයි ජනාධිපති මාධ්‍ය අංශය නිවේදනය කළේ.\nජනාධිපති මෛත්‍රීපාල සිරිසේනගේ උපදෙස් මත රණවිරුවන් වෙනුවෙන් අංග සම්පූර්ණ නිවාස ඉදිකරදීමේ ව්‍යාපෘතිය යටතේ පසුගිය වසරේ නිවාස 35 ක් රණවිරු අයිතියට පත්කරනු ලැබුවා.\nඑහි දෙවන අදියර යටතේයී මෙම නිවාස රණවිරුවන්ට සහ දිවිපිදු රණවිරුවන්ගේ සමීප ඥාතීන්ට ප්‍රදානය කළේ.\nමෙම නිවාස ඉදිකිරීම වෙනුවෙන් වැය වූ සියලූ වියදම් දැනට සේවයේ නිරත රණවිරුවන් විසින් රණවිරු නිවාස අරමුදල වෙත පිරිනමන ලද පරිත්‍යාග මුදලින් සහ රෙජිමේන්තු අරමුදල් මගින් දරා ඇති බවයි ජනාධිපති මාධ්‍ය අංශය නිවේදනය කළේ.\nමේ අතර, අද පස්වරුවේ මතුගම - අගලවත්ත පැලෑඳ රජමහා විහාරයේ චෛත්‍ය රාජයාණන් වහන්සේගේ කොත නිරාවරණය කිරීමේ උත්සවයටද ජනාධිපති මෛත්‍රීපාල සිරිසේන එක්වුණා.",
       "URL": "https://www.hirunews.lk/140773/රණවිරුවන්ට-තවත්-නිවාස",
       "Category": "Local News",
       "Parent URL": "https://www.hirunews.lk/local-news.php?pageID=4920"
}