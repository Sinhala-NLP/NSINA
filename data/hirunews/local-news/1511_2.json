{
       "Source": "hirunews",
       "Timestamp": "Tuesday, 07 December 2021 - 16:34",
       "Headline": "වාරියපොල ප්‍රාදේශීය සභාව රාජා කොල්ලුරේ මැතිදුන්ගේ ඡායාරූපය වත් හඳුනන්නේ නැති හැටි",
       "News Content": "වයඹ පළාතේ ආණ්ඩුකාර ධූරය හෙබවූයේ මෙරට කොමියුනිස්ට් දේශපාලනයේ පරිනත පතාක යෝධයකු වූ රාජා කොල්ලුරේ මහතායි.\nලෝ පුරා පැතිර ගිය කොවිඩ් 19 මාරක වසංගතයෙන් ගැලවෙන්නට මේ පරිණත දේශපාලනඥයාටත් හැකිවුනේ නැහැ.\nහරියටම මීට සතියකට පෙර කොවිඩ්-19 වැළදීම හේතුවෙන් ගිලන් වූ ඔහු රෝගී තත්ත්වය උත්සන්න වීම නිසා කොතලාවල ආරක්ෂක පිීඨ රෝහලට ඇතුළත් කෙරුණා.\nඑහි දැඩි සත්කාර ඒකකයේ ප්‍රතිකාර ලැබූ පළාත් ආණ්ඩුකාර රාජා කොල්ලුරේ මහතා අද උදෑසන සිය දිවි ගමනට නැවතීමේ තිත තැබුවා.\nමොහුගේ මේ වියෝවත් සමග වයඹ පළාත පුරා ප්‍රාදේශීය සභා නගර සභා ආදියෙහි සිය ආණ්ඩුකාරවරයාගේ වියෝව සම්බන්ධයෙන් පළ කරන දැන්වීම් ප්‍රදර්ශනයට පියවර ගැණුනා.\nමේ වාරියපොල ප්‍රාදේශිය සභාවේ සභාපතිවරයා, ලේකම්වරයා සහ මන්ත්‍රි මණ්ඩලය එක්ව රාජා කොල්ලුරේ මහතාගේ වියෝව සම්බන්ධයෙන් ප්‍රදර්ශනය කර තිබු දැන්වීමයි.\nමෙහි විශ්මයට කරුණ වන්නේ මෙම ප්‍රාදේශීය සභාවේ එකදු සාමාජිකයෙකු හෝ සිය බල ප්‍රදේශයට අයත් ආණ්ඩුකාරවරයාගේ රුව කෙසේ වෙතත් ඡායාරූපය වත් දැක නොමැති ද යන්නයි.\nමෙම දැන්වීමේ රාජා කොල්ලුරේ ගේ ඡායාරූපය වෙනුවට ඔවුන් ප්‍රදර්ශනය කර ඇත්තේ වයඹ පළාතේ හිටපු ආණ්ඩුකාරවරයෙකු මෙන්ම හිටපු කොළඹ පුරපති වරයකුද වන මොහොමඩ් මුසාමිල් ගේ ඡායාරූපයයි.\nඅවම තරමින් සිය ආණ්ඩුකාරවරයාට ශෝකය පළ කිරීමට ප්‍රදර්ශනය‍ කරන දැන්වීමක් හරිහැටි කළමනාකරණය කරගත නොහැකි ප්‍රාදේශීය සභාවකින් එතැනින් එහාට දෙයක් බලාපොරොත්තු විය හැකිද????",
       "URL": "https://www.hirunews.lk/290309/වාරියපොල-ප්‍රාදේශීය-සභාව-රාජා-කොල්ලුරේ-මැතිදුන්ගේ-ඡායාරූපය-වත්-හඳුනන්නේ-නැති-හැටි",
       "Category": "Local News",
       "Parent URL": "https://www.hirunews.lk/local-news.php?pageID=1511"
}