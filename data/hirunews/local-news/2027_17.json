{
       "Source": "hirunews",
       "Timestamp": "Sunday, 11 April 2021 - 7:44",
       "Headline": "රාජකීය අවමංගල්‍යය 17 වනදා, බ්‍රිතාන්‍යයේ දින 8ක ශෝක කාලයක්, මේගන් ඇමරිකාවේ තබා හැරී කුමරුත් එයි",
       "News Content": "අභාවප්‍රාප්ත බ්‍රිතාන්‍යයේ එඩින්බරෝ ආදිපාදවරයා හෙවත් පිලිප් කුමරුගේ අවමංගල්‍ය උත්සවය ලබන 17 වන සෙනසුරාදා සිදුකරන බව බකිංහැම් මාළිගය ඊයේ නිවේදනය කළා.\nවයස අවුරුදු 99 ක්ව සිටියදී පසුගිය සිකුරාදා අභාවප්‍රාප්ත වූ පිලිප් කුමරු වෙනුවෙන් දින අටක ශෝක කාලයක්ද ප්‍රකාශයට පත් කර තිබෙනවා.\nරාජකීය අවමංගල්‍ය උත්සවය ලබන සෙනසුරාදා බ්‍රිතාන්‍ය වේලාවෙන් පස්වරු තුනට වින්ඩ්සර් හි ශාන්ත ජෝර්ජ් චැපල් පරිශ්‍රයේදී පැවැත්වෙනු ඇති.\nකෙසේ නමුත් කොරෝනා වෛරස් ගෝලීය වසංගතය හේතුවෙන් එය පෞද්ගලික අවමංගල්‍යයක් ලෙස පැවැත්වීමටයි කටයුතු යොදා ඇත්තේ.\nඒ අනුව රාජකීය පවුලේ සාමාජිකයන් ඇතුලු 30 දෙනෙකු පමණක් ඒ සඳහා සහභාගිවීමට නියමිතයි.\nපිලිප් කුමරුගේ දේහය මේ වනවිට වින්ඩ්සර් මැදුරේ තබා ඇති අතර, රජ පවුලේ සාමාජිකයන් සති දෙකක ශෝක කාලයක්  පිළිපදිනු ඇති.\nඑමෙන්ම දැනට ඇමරිකාවේ සිටින හැරී කුමරුද පිලිප් කුමරුගේ අවමංගල්‍ය උත්සවය සඳහා පැමිණෙන බව ඊයේ නිවේදනය කළා.\nකෙසේ නමුත් දෙවන වරට ගැබ්ගෙන සිටින ඇමරිකානු ජාතික මේගන් මාකල් ඒ සඳහා නොපැමිණෙනු ඇති.\nපිලිප් කුමරුගේ දේහය මහජන ගෞරවය සඳහා ප්‍රදර්ශනය නොකෙරෙන අතර, සෞඛ්‍ය උපදෙස් මත අවමංගල්‍ය උත්සවයට සහභාගි නොවන ලෙස රජ මැදුර මහජනතාවගෙන් ඉල්ලීමක් කළා.\nඅවමංගල්‍ය උත්සවය පැවැත්වෙන දිනය බි්‍රතාන්‍යයේ සියලුම රජයේ ගොඩනැගිලිවල ජාතික ධජ අඩකුඹු කෙරෙනු ඇති.",
       "URL": "https://www.hirunews.lk/268128/රාජකීය-අවමංගල්‍යය-17-වනදා-බ්‍රිතාන්‍යයේ-දින-8ක-ශෝක-කාලයක්-මේගන්-ඇමරිකාවේ-තබා-හැරී-කුමරුත්-එයි",
       "Category": "Local News",
       "Parent URL": "https://www.hirunews.lk/local-news.php?pageID=2027"
}