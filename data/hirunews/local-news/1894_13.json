{
       "Source": "hirunews",
       "Timestamp": "Thursday, 10 June 2021 - 13:50",
       "Headline": "නෞකාවෙන් ඉන්ධන කාන්දුවක් සිදු වන්නේ දැයි සොයා බැලීමට කණ්ඩායමක්",
       "News Content": "එම්.වී. එක්ස් ප්‍රෙස් පර්ල්  නෞකාවෙන් ඉන්ධන කාන්දුවක් සිදු වන්නේ දැයි සොයා බැලීමට සමුද්‍රීය පරිසර ආරක්ෂණ අධිකාරියේ (MEPA) කණ්ඩායමක්, සාම්පල ලබා ගැනීමට එම ස්ථානයට පිටත් කර යවා තිබෙනවා\nමේ අතර මුහුදුබත් වෙමින් පවතින එක්ස්ප්‍රස් පර්ල් නෞකාවෙන් සිදුවන තෙල් කාන්දුවක් චන්ද්‍රිකා ඡායාරූප මගින් දර්ශනය වන බවට ජාත්‍යන්තර මාධ්‍ය වාර්තා කර තිබෙනවා.\nසමුද්‍ර දූෂණය පිළිබඳ නිරීක්ෂණය කරන යුරෝපීය වාර්තාවක් උපුටා දක්වමින් ජාත්‍යන්තර මාධ්‍ය නිවේදනය කරන්නේ සාගර ජලයට මුහුදුබත් වෙමින් පවතින නෞකාවෙන් ඉන්ධන කාන්දුවක් සිදුව ඇති බවට නිරීක්ෂණය වෙමින් පවතින බවයි. පවතින කාලගුණික තත්ත්වය මත එය තවදුරටත් ව්‍යාප්ත වීමේ හැකියාවක් පවතින බව ද ඔවුන් පෙන්වා දෙනවා.\nපසුගිය 19 වනදා කොළඹ වරායට නාවික සැතපුම් 9 ක් දුරින් නැංගුරම්ලා තිබියදී ගිනිගත් එක්ස්ප්‍රස් පර්ල් නෞකාව මේ වනවිට මුහුදුබත් වෙමින් පවතිනවා.\nඑම නෞකාවේ සුන්බුන් හලාවත මුතු පන්තිය වෙරළ තීරයට සහ මාතර සිට පුත්තලම දක්වා වෙරළ තීරයන් දක්වා පසුගියදා ගොඩ ගසා තිබුණා.\nඑමෙන්ම, අද දිනයේදී අලුත්ගම - මොරගල්ල වෙරළ තීරයට ගිනිබත් වූ නැවේ බවට සැකකෙරෙන කිලෝ 250 කට වඩා වැඩි යකඩ බෝයාවක් ගොඩගසා තිබූ බවයි හිරු වාර්තාකරු සඳහන් කළේ.\nමාරවිල - තුඩාව වෙරළ තීරයට මියගිය කැස්බෑවෙකු සහ නොරොච්චෝල - ඉලන්තඩිය වෙරළට මියගිය ඩොල්ෆින් මත්ස්‍යයෙකු ගොඩගසා තිබූ බවයි හිරු වාර්තාකරුවන් කියා සිටියේ.",
       "URL": "https://www.hirunews.lk/273917/නෞකාවෙන්-ඉන්ධන-කාන්දුවක්-සිදු-වන්නේ-දැයි-සොයා-බැලීමට-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=1894"
}