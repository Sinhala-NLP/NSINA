{
       "Source": "hirunews",
       "Timestamp": "Wednesday, 23 November 2022 - 16:27",
       "Headline": "ඇප ලැබුණු සිරි ධම්ම හිමි යළි රිමාන්ඩ්",
       "News Content": "කොළඹ අතිරේක මහේස්ත්‍රාත් අධිකරණයෙන් ඇප ලැබුණු අන්තර් විශ්වවිද්‍යාලයීය භික්ෂු බලමණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් යළි රක්ෂිත බන්ධනාගාරගත කර තිබෙනවා.\nඒ, කඩුවෙල මහේස්ත්‍රාත් අධිකරණයේ අද විභාග වූ නඩුවකට අදාළවයි.\nත්‍රස්තවාදය වැලැක්වීමේ පනත යටතේ අත්අඩංගුවට ගෙන රඳවා තබා පසුව රක්ෂිත බන්ධනාගාර ගතකළ අන්තර් විශ්වවිද්‍යාල භික්ෂු බල මණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් ඇප මත මුදා හරින ලෙස කොළඹ අතිරේක මහේස්ත්‍රාත් ටී.එන්.එල්. මහවත්ත අද පෙරවරුවේ නියෝග කළා.\nඒ අනුව සිරිධම්ම හිමියන් රුපියල් ලක්ෂ 5 බැගින් වූ ශරීර ඇප දෙකක් මත මුදාහැරීමට නියෝග කළ අතිරේක මහේස්ත්‍රාත්වරිය උන්වහන්සේගේ විදෙස් ගමන් තහනම් කිරීමට නියෝග කළා.\nඑමෙන්ම සෑම මසකම අවසන් ඉරුදින ත්‍රස්ත මර්දන කාර්යාංශයට වාර්තා කළ යුතු බවටත් තවත් ඇප කොන්දේසියක් පනවා තිබෙනවා.\nත්‍රස්තවාදය වැළැක්වීමේ පනත යටතේ පූජ්‍ය ගල්වැව සිරිධම්ම හිමියන් දින 89 ක් රඳවාගෙන ප්‍රශ්න කිරීමෙන් අනතුරුව පසුගිය 17 වනදා අධිකරණයට ඉදිරිපත් කිරීමෙන් පසුව නීතිපතිවරයාගේ උපදෙස් ලැබෙනතුරු රක්ෂිත බන්ධනාගාර ගත කිරීමට නියෝග කළා.\nකෙසේ වෙතත්, පසුගිය ජුනි මස 10 වනදා බත්තරමුල්ල - ඉසුරුපාය ඉදිරිපිට පැවති විරෝධතාවයේදී පොදු දේපලවලට හානි කිරීමේ සිද්ධියට පූජ්‍ය ගල්වැව සිරිධම්ම හිමියන් අද පස්වරුවේ කඩුවෙල මහේස්ත්‍රාත් අධිකරණය වෙත ඉදිරිපත් කෙරුණා.\nඑහිදී මහේස්ත්‍රාත් චාමනී විජේබණ්ඩාර නියෝග කළේ සිරිධම්ම හිමියන් ලබන මස 06 වැනිදා දක්වා රක්ෂිත බන්ධනාගාරගත කරන ලෙසයි.",
       "URL": "https://www.hirunews.lk/321095/ඇප-ලැබුණු-සිරි-ධම්ම-හිමි-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=714"
}