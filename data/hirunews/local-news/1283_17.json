{
       "Source": "hirunews",
       "Timestamp": "Saturday, 19 March 2022 - 20:46",
       "Headline": "කුණු කන වන අලි (වීඩියෝ)",
       "News Content": "අක්‍රමවත් කසල බැහැර කිරීම යනු වර්තමානයේ මෙරට බහුලවම මුහුණ දෙන බරපතල පාරිසරික ගැටලුවක්.\nමෙවැනි ක්‍රියාකරම්වලින් ලැබෙන අහිතකර ප්‍රතිඵල සියළුම ජීවීන්ට අත්විඳීමට සිදුවන අයුරු අප වාර්තා කළේ වරක් දෙවරක් නොවේ.\nදාමයක් ලෙස එවැනි අහිතකර ප්‍රතිඵල ලැබෙන අක්‍රමවත් කසල බැහැර කිරීමක් පිළිබඳ තොරතුරු අපට වාර්තා වුණේ වැලිකන්ද ප්‍රදේශයෙන්.\nමාදුරුඔය සිට රිදීතැන්නට ජලය ගලායන ප්‍රධාන ඇළ මාර්ගය වන ඉසෙඩ් ඩී ඇළ මායිම් කරගනිමින් පිහිටි වැලිකන්දල මල්විල ගම්මානය මේ වන විට වන අලින්ගේ රජ දහනක් බවට පත්ව තිබෙනවා.\nඊට ප්‍රධානම හේතුව බවට පත්ව ඇත්තේ වැලිකන්ද ප්‍රාදේශීය සභාව මඟින් ඉසෙඩ් ඩී ඇළ අසළ ප්‍රදේශ වලට අක්‍රමවත් ලෙස කසළ බැහැර කිරීමයි.\nලංකාපුර සහ ගල්ලෑල්ල යන ප්‍රදේශවල කසළ ප්‍රතිචක්‍රීකරණ මධ්‍යස්ථානද ඉදිකර ඇති පුසබිමක බලධාරීන් විසින් සිදුකරන මෙම ක්‍රියාව හරහා පීඩාවට පත්වන්නේ එම ප්‍රදේශයේ ජනතාවයි.\nමල්විල ගම්මානය මේ වන විට නිරන්තරයෙන් ආහාරසොයා ගම්වදින වන අලින්ගේ ප්‍රහාරයට ලක්වන්නේ මෙම කසළ ගැටලුවේ තවත් ප්‍රතිඵලයක් ලෙසයි.\nමෙලෙස කසල ආහාරයට ගැනීමට දිවා සහ රාත්‍රී කාලයේ පැමිණෙන වන අලින් ඉසෙඩ් ඩී ඇළට වැටුණු අවස්ථාවන්ද ඕනෑ තරම්.\nකසල සමඟ මිශ්‍ර වී ඇති පොලිතින් වැනි නොදිරන අපද්‍රව්‍ය ආහාරයට ගැනීම තුළින් වන අලින් ආහාර විවිධ ලෙඩරෝග වලට ලක්ව මිය යාමත්ල මෙම කසල ජලයට එක් වී ප්‍රදේශයේ ජල මූලාශ්‍ර අපිරිසිදු වීම පිළිබඳවත් බලධාරීන් අවධානය යොමු නොකිරීම විමතියට කරුණක්.\nඅක්‍රමවත් කසළ බැහැරකිරීම සහ ඒ හේතුවෙන් වන අලින් ගම්වැදීම යන බාධක හමුවේ කෘෂිකර්මාන්තය ජීවනෝපාය කරගනිමින් තම දිවි සරිකරගන්නා මෙම ග්‍රාමීය ජනතාවට ඇත්තේ කාගේ පිළිසරණක්ද ?\nබලධාරීන්ගේ අවධානය යොමුවිය යුතු මෙවැනි ගැටළු හමුවේ ගම්වැසියන් ගම හැරයනතුරු බලා සිටිනවාට වඩා අකටයුතුකම් සිදුකරන ඇතැම් බලධාරීන් වෙනුවෙන් නීතිය ක්‍රියාත්මක කිරීම ප්‍රදේශය භාර නිලධාරීන්ගේ වගකීමක් මෙන්ම යුතුකමක්ද වනවා.",
       "URL": "https://www.hirunews.lk/299868/කුණු-කන-වන-අලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}