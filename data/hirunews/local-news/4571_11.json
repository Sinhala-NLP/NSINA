{
       "Source": "hirunews",
       "Timestamp": "Sunday, 09 April 2017 - 13:59",
       "Headline": "ජගත් සරණාගත කොමිසමේ නියෝජිතයන් උතුර මහ ඇමති හමුවේ",
       "News Content": "යුද්ධයේ නිමාවෙන් පසු උතුරේ තවදුරටත් සිටින යුද අනාථයන් පිළිබඳව සොයාබැලීම සඳහා එක්සත් ජාතීන්ගේ සරණාගත කොමිසමේ නියෝජිත පිරිසක් උතුර මහ ඇමති සී.වී. විග්නේෂ්වරන් සමග සාකච්ඡාවක් පවත්වා තිබෙනවා.\nඋතුර පළාත් ප්‍රධාන අමාත්‍ය කාර්යාලයේ පැවති එම සාකච්ඡාව සඳහා එක්සත් ජාතීන්ගේ සරණාගතයන් පිළිබඳ මහ කොමසාරිස් කාර්යාලයේ ජේ. ජසරෝවා ඇතුලු නියෝජිත පිරිසක් සහභාගිවූ බවයි හිරු ප්‍රාදේශීය වාර්තාකරුවන් ප්‍රකාශ කළේ.\nමෙම සාකච්ඡාවේදී මූලික වශයෙන් යුද්ධයෙන් පසුවද උතුරේ සිටින සරණාගත පිරිස් පිළිබඳව ජගත් සංවිධාන නියෝජිතයන් කරුණු විමසා තිබෙනවා.\nඑමෙන්ම ඉන්දියාවට ගොස් යුද්ධය නිමාවෙන් පසු නැවත මෙරටට පැමිණි පිරිස් පිළිබඳවද ඔවුන් කරුණු විමසූ බව සඳහන්.\nඋතුර ප්‍රධාන අමාත්‍යවරයා ජගත් සරණාගත කොමිසමේ නිලධාරීන්ට ප්‍රකාශ කර ඇත්තේ යාපනය - වලිකාමම් - උතුර ප්‍රදේශයේ යුද අනාථයන් රැසක් තවමත් අවතැන්ව ජීවත්වන බවයි.\nඉන්දියාවේ සිට පැමිණි පිරිස්ද උතුරේ බොහෝ තැන්වල තාවකාලිකව රැඳී සිටින බව ඔහු ප්‍රකාශ කර තිබෙනවා.\nඅදාළ පිරිස්වලට ප්‍රමාණවත් විසඳුම් ලබාදීමට රජය අපොහොසත් වී ඇති බවයි උතුර ප්‍රධාන අමාත්‍යවරයා ප්‍රකාශ කර ඇත්තේ.",
       "URL": "https://www.hirunews.lk/158836/ජගත්-සරණාගත-කොමිසමේ-නියෝජිතයන්-උතුර-මහ-ඇමති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4571"
}