{
       "Source": "hirunews",
       "Timestamp": "Wednesday, 28 March 2018 - 13:19",
       "Headline": "සභාපති තේරීමේදී මස්කෙළිය උණුසුම් වෙයි (ඡායාරූප)",
       "News Content": "මස්කෙළිය ප්‍රාදේශීය සභාවේ සභාපතිවරයා තෝරා පත් කරගැනීමේදී අද (28) උණුසුම් තත්ත්වයක් හට ගත්තා.\nතත්ත්වය පාලනය කිරීම සඳහා හැටන් පොලීසියේ කැරලි මර්දන ඒකකය ද කැඳවා ඇති බවයි එහි සිටින හිරු වාර්තාකරු සඳහන් කළේ.\nඑක්සත් ජාතික පක්ෂයෙන් එම සභාවට තේරී පත් වූ මන්ත්‍රීවරියක් සභාවට නොපැමිණීම හේතුවෙන් ලංකා කම්කරු කොංග්‍රසයේ  සාමාජිකයින් විසින් ඇයව සගවා ඇති බවට එක්සත් ජාතික පක්ෂ මන්ත්‍රීවරුන් චෝදනා කළා.\nකෙසේ වෙතත් ඇය මේ වනවිට අසනීප තත්ත්වයක් හේතුවෙන් නාවලපිටිය රෝහලේ ප්‍රතිකාර ලබන බවයි වාර්තා වන්නේ.\nපසුගිය පළාත් පාලන මැතිවරණයේදී මස්කෙලිය ප්‍රදේශීය සභාවේ බලය එක්සත් ජාතික පක්ෂයට හිමි වූ අතර එහිදී ඔවුන් ලබාගත් මන්ත්‍රී ධූර සංඛ්‍යාව 07ක්.\nඑමෙන්ම ලංකා කම්කරු කොංග්‍රසයද මන්ත්‍රී ධූර 07ක් හිමිකර ගත් අතර එක්සත් ජාතික නිදහස් පෙරමුණට සහ පොදුජන පෙරමුණට එක් මන්ත්‍රී ධූරය බැගින් හිමි වුණා.\nකෙසේ වෙතත් එක්සත් ජාතික පක්ෂ මන්ත්‍රීවරුන් 6 දෙනා කළු පටි පැළඳ එම ස්ථානයෙන් නික්ම යෑමෙන් පසුව සභාපති තේරීමේ කටයුතු සිදුවුණා.\nඒ අනුව, ලංකා කම්කරු කොංග්‍රසයේ සෙම්බග වල්ලි මස්කෙළිය ප්‍රාදේශීය සභාවේ සභාපතිනිය ලෙස තේරී පත් වූ අතර ඇයට එම කොංග්‍රසයේ මන්ත්‍රීවරුන් 7 දෙනාගේ සහ පොදුජන පෙරමුණේ මන්ත්‍රීවරයාගේ සහය හිමිවුණා.\nසභාපතිවරයා තේරීමේ කටයුතු මස්කෙළිය නගරයේ පෞද්ගලික උත්සව ශාලාවකදී සිදුකෙරුණු අතර, ඊට විරෝධය පළ කරමින් ඉන් පිටවූ පිරිස පසුව මස්කෙළිය පොලීසියට පැමිණ විරෝධතාවයක ද නිරත වුණා.\nඑම අවස්ථාවේදීයි ඔවුන්ගේ ආධාරකරුවන් සහ ලංකා කම්කරු කොංග්‍රසයේ ආධාරකරුවන් අතර නොසන්සුන්කාරි තත්ත්වයක් ඇතිවුණේ.\nඅප වාර්තාකරුවන් සඳහන් කළේ මොවුන් ගල් ප්‍රහාරයන් ද එල්ල කර ගත් බවයි.\nඒ හේතුවෙන් මාර්ගයේ නවතා තිබූ වාහන කිහිපයකට ද හානි සිදුව තිබෙනවා.\nඑමෙන්ම, මස්කෙළිය නගරයට පිවිසෙන ප්‍රධාන මාර්ගය පැය එකහමාරකට ආසන්න කාලයක් අවහිරව තිබූ අතර පොලීසිය මැදිහත් වී මේ වනවිට එම අවහිරතාව ඉවත් කර තිබෙනවා.\nකෙසේ වෙතත්, දෙපාර්ශවයේම පිරිස් මේ වනවිට මාර්ගයේ බිම වාඩි වී සිටින බවයි අප වාර්තාකරු සඳහන් කළේ.\nමේ අතර, තවත් පලාත් පාලන ආයතන කිහිපයක ප්‍රධානීන් තෝරා ගැනීමේ කටයුතු අද පෙරවරුවේ සිදු කෙරුණා.\nකුරුණෑගල මහ නගර සභාවේ නගරාධිපතිවරයා ලෙස පොදුජන පෙරමුණේ ඉදිරිපත් වූ තුෂාර සංජීව තේරී පත්ව තිබෙනවා.\nඑහිදී ඔහුට ජන්ද 11ක් හිමි වූ බවයි අප වාර්තාකරු සඳහන් කළේ. එක්සත් ජාතික පක්ෂයෙන් ඉදිරිපත් වූ අපේක්ෂකයාට හිමි වූයේ ජන්ද 08ක් පමණයි.\nමීට අමතරව සීතාවකපුර නගර සභාවේ සභාපතිවරයා තෝරාපත් කර ගැනීමට නියමිතව තිබුණත් එය පසුවට කල් ගියේ ගණ පූර්ණය නොමැති වීම හේතුවෙන්.\nඑමෙන්ම එක්සත් ජාතික පක්ෂය තමාට අල්ලස් ලබාදුන් බව පවසමින් අරනායක ප්‍රාදේශීය සභාවේ පොදුජන පෙරමුණේ මන්ත්‍රී ඉෂාරා මධුශානි අල්ලස් කොමිසමට අද (28) පැමිණිල්ලක් ගොනු කිරීමට නියමිතයි.\nඅරනායක ප්‍රාදේශීය සභාව සඳහා සභාපතිවරයෙකු තෝරාපත් කර ගැනීම සඳහා පැවති ජන්ද විමසීමේදී එක්සත් ජාතික පක්ෂ කණ්ඩායමක් විසින් සිය ජන්දය මුදලට ලබා ගත් බවට ඇය ඊයේ (27) පාපොච්චාරණයක් ද සිදු කළා.\nජනතාවට තම නිවැරදිභාවය දැනුම් දීම සඳහා අල්ලස් කොමිසම හමුවට පැමිණිල්ලක් ගොනු කරන බවයි ඇය තවදුරටත් කියා සිටියේ.\nඡායාරූප - මස්කෙළිය ගාමිණී බණ්ඩාර",
       "URL": "https://www.hirunews.lk/187081/සභාපති-තේරීමේදී-මස්කෙළිය-උණුසුම්-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4016"
}