{
       "Source": "hirunews",
       "Timestamp": "Wednesday, 22 September 2021 - 8:16",
       "Headline": "අලි නිදහස් කිරීමට එරෙහිව පෙත්සමක්",
       "News Content": "හිීලෑ අලි ඇතුන් 14 දෙනෙකු මුදා හරින ලෙසට නිකුත් කළ අධිකරණ නියෝගය අවලංගු කරන ලෙස ඉල්ලා අභියාචනාධිකරණය වෙත ඊයේ  රීට් ආඥා පෙත්සමක් ගොනු කර තිබෙනවා.\nඒ , පරිසර යුක්ති කේන්ද්‍රය සහ සත්ත්ව අයිතීන් සුරැකීමේ සංවිධාන ක්‍රියාකාරීන් පිරිසක් විසින්.\nඔවුන් පෙත්සමෙන් පෙන්වා දෙන්නේ, එලෙස අලි ඇතුන් මුදා හරින ලෙසට නිකුත් කළ නියෝගය, වන සත්ත්ව හා වෘක්ෂලතා ආඥා පනතටත්, පොදු දේපල පනතට මෙන්ම අපරාධ නීතියට ද පටහැනි බවට යි.\nනීතිවිරෝධී ලෙස සන්තකයේ තබා ගැනීම හේතුවෙන් අපරාධ පරීක්ෂණ දෙපාර්තමේන්තුව භාරයට ගත් අදාළ අලි ඇතුන් යළි මුල් අයිතිකරුවන් වෙත ලබාදෙන ලෙසට වනජීවී අමාත්‍ය විමලවීර දිසානායක විසින් ගැසට් නිවේදනයක් නිකුත් කරනු ලැබුවා.\nඑම ගැසට් නිවේදනය අත්හිටුවමින් අතුරු තහනම් නියෝගයක් නිකුත් කරන ලෙස ද පෙත්සම්කරුවන් ඉල්ලා තිබෙනවා.\nපෙත්සමේ වග උත්තරකරුවන් වන්නේ වනජීවි අමාත්‍යවරයා, වනජීවි සංරක්ෂණ දෙපාර්තමේන්තුවේ සහ සත්වෝද්‍යාන දෙපාර්තමේන්තුවේ අධ්‍යක්ෂ ජනරාල්වරුන් සහ  පොලිස්පතිවරයා, ඇතුළු පිරිසක්.",
       "URL": "https://www.hirunews.lk/282886/අලි-නිදහස්-කිරීමට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1676"
}