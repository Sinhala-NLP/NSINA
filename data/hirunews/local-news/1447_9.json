{
       "Source": "hirunews",
       "Timestamp": "Wednesday, 05 January 2022 - 15:21",
       "Headline": "වැලිපැන්නේ ජෝසාගේ ගෝලයෙකු වන \"බොන්දුපිටියේ බ්ලැකා\" පොලීසියට කොටුවෙයි",
       "News Content": "සංවිධානාත්මක අපරාධ කරුවකු වන \"වැලිපැන්නේ ජෝසා\" ගේ ප්‍රධාන ගෝලයන් දෙදෙනකු හොරයින් මත්කුඩු තොගයක් සහ ජාවාරමෙන් උපයා ගත් මුදල් ද සමඟ අලුත්ගම බොන්දුපිටිය ප්‍රදේශයේදී අත්අඩංගුවට ගත් බව අලූත්ගම පොලිසිය පවසනවා.\nමෙලෙස අත්අඩංගුවට ගත් සැකකරුවන් අතර \"බොන්දුපිටියේ බ්ලැකා\" නමැත්තාද වන බව පොලීසිය සඳහන් කරයි.\nබ්ලැකා නමැති සැකකරු අත්අඩංගුවට ගන්නා අවස්තාවෙදී ඔහු සන්තකයේ තිබී හොරෙයින් මත්කුඩු ග්‍රෑම් 5 මිලිග්‍රෑම් 240 ක් සහ රුපියල් 23000 ද අනෙක් සැකකරු සන්තකයේ තිබී හොරෙයින් මත්කුඩු ග්‍රෑම් 8 මිලිග්‍රෑම් 260 මෙන්ම රුපියල් 65000 ක මුදලක් ද පොලිසිය භාරයට ගෙන තිබෙනවා.\nමෙම සැකකරුවන් දෙදෙනා විවිධ මත්ද්‍රව්‍ය ජාවාරම් සිදුකරන බවට බස්නාහිර පළාත් බුද්ධි කොට්ඨාසයට ලද තොරතුරකට අනුව අලුත්ගම පොලිසියේ ස්ථානාධිපති වරයා ඇතුළු කණ්ඩායමක් විසින් මෙම අත්අඩංගුවට ගැනීම සිදු කළා.\nඅත්අඩංගුවට ගත් සැකකරුවන් දෙදෙනාට එරෙහිව අධිකරණ කීපයකම විවිධ නඩු පවතින බව පොලිසිය පවසනවා.\nමෙම සැකකරුවන් අද (5) කළුතර අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/293101/වැලිපැන්නේ-ජෝසාගේ-ගෝලයෙකු-වන-බොන්දුපිටියේ-බ්ලැකා-පොලීසියට-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1447"
}