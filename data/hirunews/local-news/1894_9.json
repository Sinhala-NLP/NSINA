{
       "Source": "hirunews",
       "Timestamp": "Thursday, 10 June 2021 - 14:09",
       "Headline": "මෙරට ලාබාලතම කොරෝනා මරණය වාර්තා වෙයි (වීඩියෝ)",
       "News Content": "මෙරටින් වාර්තා වූ ලාබාලතම කොරෝනා ආසාදිත මරණය ඊයේ සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කරන ලද මරණ අතර වනවා.\nපුස්සැල්ලාව ප්‍රදේශයේ පදිංචි දින 08 ක් වයසැති බිළිඳෙකු මෙලෙස ගම්පොල මූලික රෝහලේදී ජීවිතක්ෂයට පත්ව ඇති අතර, ඊට හේතු වී ඇත්තේ කොවිඩ් නියුමෝනියාවයි. මැයි 27 වැනිදා බිළිඳා මියගොස් තිබෙනවා.\nමේ අතර ඉන්දියාවේ පැතිර යන ප්‍රබල ඩෙල්ටා කොරෝනා වෛරස් ප්‍රභේදය වැළඳුණු තවත් ආසාදිතයෙකු මෙරටින් හඳුනාගෙන තිබෙනවා.\nනිරෝධායන මධ්‍යස්ථානයක සිටින ඉන්දියාවේ සිට පැමිණි පුද්ගලයෙකු මෙලෙස හඳුනාගෙන ඇති බවයි ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළේ.\nඒ අනුව මෙරටින් හඳුනාගත් ඉන්දීය වෛරස් ප්‍රභේදය ආසාදනය වූ දෙවන ආසාදිතයා මොහු වන අතර, මීට පෙර ගල්කිස්ස ප්‍රදේශයේ නිරෝධායන මධ්‍යස්ථානයකින් ඉන්දීය වෛරස් ප්‍රභේදය වැළඳුණු ඉන්දියානුවෙකු හඳුනා ගැනුණා.\nබ්‍රිතාන්‍යයේ කෙන්ට් ප්‍රාන්තයේ පැතිර යන බී එකයි එකයි හත වෛරස් ප්‍රභේදය මෙරට තවත් ප්‍රදේශ රැසක පැතිර යන බවද ජයවර්ධනපුර විශ්වවිද්‍යාලය කළ පරීක්ෂණය මගින් තහවුරු වී තිබෙනවා.\nකොළඹ, මඩකලපුව, ත්‍රිකුණාමලය, කුලියාපිටිය, වාරියපොල, හබරාදූව, මාතර, කරාපිටිය සහ රාගම ප්‍රදේශවලින් බ්‍රිතාන්‍ය වෛරස් ප්‍රභේදය හඳුනාගෙන ඇති බව සඳහන්.\nමීට අදාළ වාර්තාව අද පෙරවරුවේ සෞඛ්‍ය සේවා අධ්‍යක්ෂ ජනරාල්වරයා වෙත භාරදීමට කටයුතු කළ බවයි ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර කියා සිටියේ.\nමෙතෙක් දිනකදී තහවුරු කළ වැඩිම කොරෝනා මරණ වාර්තාව යළි අලු‍ත් කරමින් සෞඛ්‍ය සේවා අධ්‍යක්ෂ ජනරාල්වරයා ගතවූ දිනයේදී මරණ 67ක් නිවේදනය කළ අතර, ඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 1,910ක්.\nඊයේ තහවුරු කළ කොරෝනා මරණ සිදුව ඇත්තේ පසුගිය මැයි 17 වැනිදා සිට ජුනි 08 දක්වා කාලය තුළදී වන අතර ඊට පිරිමි පුද්ගලයින් 43 දෙනෙක් සහ කාන්තාවන් 24 දෙනෙක් අයත්.\nඑම පිරිස අතර වයස අවුරුදු 20ත්, 29ත් අතර දෙදෙනෙකු, වයස අවුරුදු 36 ක කාන්තාවක්, අවුරුදු 40 ත්, 49 ත් අතර තුන් දෙනෙකු සහ අවුරුදු 50 ත්, 59 ත් අතර 05 දෙනෙකු වනවා. එසේම, ඊයේ තහවුරු කරන ලද කොරෝනා මරණ අතර වයස අවුරුදු 60 ත්, 69 ත් අතර 16 දෙනෙකු, අවුරුදු 70 ත්, 79 ත් අතර 19 දෙනෙකු සහ අවුරුදු 80 ත්, 89 ත් අතර 18 දෙනෙකු වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඊයේ මෙරටින් වාර්තා වූ කොරෝනා ආසාදිතයින් 2,735 දෙනා අතරින් වැඩිම ආසාදිතයින් සංඛ්‍යාව වූ 545 දෙනෙකු ගම්පහ දිස්ත්‍රික්කයෙන් වාර්තා වු අතර කොළඹ දිස්ත්‍රික්කයෙන් ආසාදිතයින් 543 දෙනෙක් වාර්තා වුණා.\nකළුතර දිස්ත්‍රික්කයෙන් වාර්තා වූ ආසාදිතයින් ගණන 358 ක්.\nමහනුවර, මඩකලපුව, ගාල්ල සහ කුරුණෑගල යන දිස්ත්‍රික්කවලින්ද ආසාදිතයින් 100 ඉක්මවා වාර්තා වී තිබුණා.\nමේ අතර, වවුනියාව දිස්ත්‍රික් පාර්ලිමේන්තු මන්ත්‍රී කාදර් මස්තාන්ට සිදුකළ පළමු පරීක්ෂණයේදී කොරෝනා ආසාදිත බවට හඳුනාගෙන ඇති බව වාර්තා වනවා.\nනව සිංහල රාවය සංවිධානයේ මහ ලේකම් පූජ්‍ය මාගල්කන්දේ සුදත්ත හිමියන්ටද කොරෝනා ආසාදනය වී ඇති බව අද වාර්තා වුණා.\nරෝගී තත්ත්වයක් මත අම්පාර මධ්‍යම කඳවුර රෝහලට ඇතුළත් කළ තරුණියකට කොරෝනා ආසාදිත බව සිදුකළ පරීක්ෂණයකින් තහවුරු වී තිබෙනවා.\nඒ අනුව ඇය ප්‍රතිකාර මධ්‍යස්ථානයක් සඳහා යොමු කිරීමට රෝහල කටයුතු කරන අතරතුරදී ඥාතීන් විසින් බලහත්කාරයෙන් රැගෙන යන ආකාරය දැකගත හැකි වුණා. කෙසේ වෙතත්, මේ වනවිට ඇය යළි රෝහල වෙත රැගෙනවිත් ඇතැයි රෝහල් ආරංචි මාර්ග සඳහන් කළා.\nගම්පොල බස් නැවතුම්පොළේ සිටි යාචකයින් පිරිසකට ඊයේ සිදුකළ කොරෝනා පරීක්ෂාවකදී 13 දෙනෙකු ආසාදිතයින් ලෙස හඳුනාගෙන තිබෙනවා.\nඔවුන් අතරින් 8 දෙනෙකු බිංගිරිය ප්‍රතිකාර මධ්‍යස්ථානයකට යොමු කිරීමට පියවර ගැනුණද එම මධ්‍යස්ථානයෙන් අදාළ ආසාදිත යාචකයින් පිරිස භාරගෙන තිබුණේ නැහැ.\nඒ අනුව ඔවුන් නුවරඑළියේ ප්‍රතිකාර මධ්‍යස්ථානයකට යොමුකර ඇති අතර, එම ස්ථානයෙන්ද මෙම පිරිස භාර නොගැනීම නිසා අද අලු‍යම 1ට පමණ යළි ගම්පොල ජාතික උරුම මධ්‍යස්ථාන භූමියට රැගෙනවිත් තිබෙනවා.\nඒ අතරින් තිදෙනෙකු අසාධ්‍ය තත්ත්වයේ පසුවීම නිසා අද පෙරවරුවේ මහනුවර රෝහල වෙත ඇතුළත් කිරීමටයි පියවර ගෙන ඇත්තේ. කෙසේ වෙතත්, පින්නවල පිහිටි ප්‍රතිකාර මධ්‍යස්ථානයට සෙසු ආසාදිත යාචකයන් පිරිස භාරගෙන තිබුණා.\nමේ අතර, වව්නියාව - සාන්තසෝලේ ප්‍රදේශයේදී මුහුණු ආවරණ නොමැතිව යතුරුපැදියකින් ගමන්ගත් පුද්ගලයෙකු පරීක්ෂා කළ මහජන සෞඛ්‍ය පරීක්ෂකවරයෙකුට යතුරුපැදිකරු පහරදී තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ පහරදීම සම්බන්ධයෙන් ලද පැමිණිල්ලක් මත 25 හැවිරිදි යතුරුපැදිකරු සොයා වව්නියාව පොලිසිය විශේෂ මෙහෙයුමක් ආරම්භ කර ඇති බවයි.\nමේ අතර, ඇස්ට්‍රාසෙනිකා එන්නතේ දෙවන මාත්‍රාව ලබානොදීමට විරෝධය පළකරමින් වතුපිටිවල දිස්ත්‍රික් මූලික රෝහලේ කනිෂ්ඨ සේවකයින් ආරම්භ කළ අඛණ්ඩ උපවාසය අද දෙවන දිනටත් ක්‍රියාත්මකයි.",
       "URL": "https://www.hirunews.lk/273923/මෙරට-ලාබාලතම-කොරෝනා-මරණය-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1894"
}