{
       "Source": "hirunews",
       "Timestamp": "Friday, 01 July 2022 - 13:07",
       "Headline": "සෞඛ්‍යය කාර්ය මණ්ඩලවලට ඉන්ධන ගැනීමේ දී අදත් බාධා (වීඩියෝ)",
       "News Content": "සෞඛ්‍ය සේවකයින් සඳහා ඉන්ධන ලබාගැනීමට සිකුරාදා දිනය නම් කර ඇතත් පසුගිය සතියේ මෙන්ම අදත් (01) දිවයිනේ ඇතැම් ප්‍රදේශවල දී එම කටයුතුවලට බාධා මතුව තිබෙනවා.\nමේ හේතුවෙන් ඇතැම් ප්‍රදේශවල දී සෞඛ්‍ය කාර්ය මණ්ඩලය සහ පෝලිම්වල රැඳී සිටින පිරිස් අතර උණුසුම් තත්වයන් ද වාර්තා වූ බැව් අප වාර්තාකරුවන් ප්‍රකාශ කළා.\nඉදිරි සතියේ සෞඛ්‍ය සේවය පවත්වාගෙන යාම සඳහා වෛද්‍යවරුන් ඇතුලු සෞඛ්‍ය කාර්ය මණ්ඩලයට ඉන්ධන ලබාදීමේ වැඩසටහන අදත් දිවයින පුරා සිපෙට්කෝ පිරවුම්හල් 82කදී ක්‍රියාත්මක කෙරෙනවා.\nඑහෙත් අදත් දිවයිනේ ඇතැම් ප්‍රදේශවලදී සෞඛ්‍ය කාර්ය මණ්ඩල ඉන්ධන ලබාගැනීමට යාමේදී ගැටළුවලට මුහුණපා තිබුණා.\nරජයේ වෛද්‍ය නිලධාරීන්ගේ සංගමයේ මෙහෙයුම් කමිටු සාමාජික ප්‍රසාද් කොළඹගේ පෙන්වා දුන්නේ මේ වනවිට ඉන්ධන ලැබී ඇත්තේ සෞඛ්‍ය සේවකයින්ට වෙන්කර ඇති පිරවුම්හල්වලින් සියයට 50 ක ප්‍රතිශතයකට පමණක් බවයි.\nමේ අතර ගාල්ල දිස්ත්‍රික්කයේ සියලු රජයේ රෝහල්වල වෛද්‍යවරුන් මේ වනවිට වෘත්තීය ක්‍රියාමාර්ගයක නිරතවන්නේ ඉන්ධන ලබාගැනීමේ දී මතුව ඇති දුෂ්කරතාවලට විසඳුම් ලබාදෙන ලෙස ඉල්ලමින්.\nගාල්ල - කොටුව සමූපකාර ඉන්ධන පිරවුම්හලෙන් සෞඛ්‍ය කාර්ය මණ්ඩලය සඳහා අද දිනයේදී ඉන්ධන ලබාදෙන බව දැනුම්දී තිබූ පසුබිමක වෛද්‍යවරුන් ඇතුලු කාර්ය මණ්ඩල ඊයේ රාත්‍රීයේ සිට පෝලිමේ රැඳී සිට තිබුණා.\nඑහෙත් මීට පෙර ටෝකන් ලබා දී තිබූ පිරිසකට අද දිනයේ එම පිරවුම්හලෙන් ඉන්ධන ලබාදෙන බව දැනුම්දීමත් සමඟ දෙපාර්ශ්වය අතර බහින්බස්වීමක් හටගත්තා.\nපොළොන්නරුව - මින්නේරිය සිපෙට්කෝ පිරවුම්හලට සතියකට පමණ පසු ලැබී තිබූ පෙට්‍රල් ලීටර 6,600 ක් සෞඛ්‍ය සේවකයින් සඳහා පමණක් නිකුත් කිරීමට කටයුතු කර තිබූ අතර, එහිදී පෝලිම්වල රැඳී සිටි පිරිසකගෙන් විරෝධයක් ද එල්ල වී තිබෙනවා.\nමේ අතර සිය පිරවුම්හල් සියල්ලටම අද සිට දෛනිකව ඉන්ධන නිකුත් කිරීමට ලංකා අයි.ඕ.සී. සමාගම තීරණය කර තිබෙනවා. අප වාර්තාකරුවන් පැවසුවේ එම පිරවුම්හල්ද ටෝකන් ක්‍රමවේදය යටතේ ඉන්ධන නිකුත් කරන බවයි.\nමේ අතර විදුලිය ජනනය සඳහා ලංකා ඛනිජ තෙල් නීතිගත සංස්ථාවෙන් ඉන්ධන ලබාගැනීම අපහසු වී ඇති පසුබිමක අයි.ඕ.සී. සමාගමෙන් ලංකා විදුලිබල මණ්ඩලය වෙත ඉන්ධන ලබාගැනීම සඳහා ඊයේ පැවති සාකච්ඡා සාර්ථක බව මහජන උපයෝගීතා කොමිසම ප්‍රකාශ කළා.\nඑහි සභාපති ජනක රත්නායක හිරු ප්‍රවෘත්ති අංශයට පැවසුවේ අයි.ඕ.සී. සමාගමේ කළමනාකාර අධ්‍යක්ෂ මනෝජ් ගුප්තා සමඟ පැවති සාකච්ඡාවේදී විදුලි උත්පාදනයට අවශ්‍ය ඉන්ධන මෙට්‍රික් ටොන් 7,000 ක් පමණ ලබාදීමට එකඟත්වය පළවූ බවයි.\nමේ අතර ආර්ථික මධ්‍යස්ථාන වෙත පැමිණෙන ලොරි රථවලට යුද හමුදා කඳවුරු හරහා ඉන්ධන ලබාදීමේ වැඩපිළිවෙලක් හෙට (02) සිට ආරම්භ කරන බව වෙළඳ, වානිජ හා ආහාර සුරක්ෂිතතා අමාත්‍ය නලින් ප්‍රනාන්දු කොළඹ අද (01) පැවති මාධ්‍ය හමුවකදී සඳහන් කළා.",
       "URL": "https://www.hirunews.lk/308711/සෞඛ්‍යය-කාර්ය-මණ්ඩලවලට-ඉන්ධන-ගැනීමේ-දී-අදත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1054"
}