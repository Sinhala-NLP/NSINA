{
       "Source": "hirunews",
       "Timestamp": "Thursday, 29 December 2022 - 19:44",
       "Headline": "ගැබිණි සිසුවියක් පැහැර ගෙන යමින් සිටි තරුණයෙකු අත්අඩංගුවට",
       "News Content": "පරිවාස හා ළමා ආරක්ෂක සේවා දෙපාර්තමේන්තුව යටතේ අනුරාධපුර රෝහලේ නේවාසිකව ප්‍රතිකාර ලබමින් සිටි 15 හැවිරිදි බාල වයස්කාර ගැබිණි සිසුවියක් ත්‍රිරෝද රථයකින් පැහැර ගෙන යමින් සිටි තරුණයෙකු අත්අඩංගුවට ගෙන තිබෙනවා.\nදඹුල්ල - කැකිරාව ප්‍රධාන මාර්ගයේ රථ වාහන රාජකාරියේ යෙදී සිටි පොලිස් නිලධාරින් විසින් 24 හැවිරිදි සැකකාර තරුණයා අත්අඩංගුවට ගෙන ඇති බවයි පොලීසිය ප්‍රකාශ කළේ.\n15 හැවිරිදි සිසුවිය කහටගස්දිගිලිය ප්‍රදේශයේ පාසලක අධ්‍යාපනය ලබමින් සිටියදී තරුණයෙකු අතින් අපයෝජනයට ලක්ව අනුරාධපුර රෝහලේ නේවාසිකව ප්‍රතිකාර ලබමින් සිට ඇත්තේ අධිකරණ නියෝගයක් අනුව පරිවාස හා ළමා ආරක්ෂක සේවා දෙපාර්තමේන්තුව භාරයේ පසුවන අතරතුරයි.\nරෝහල්ගතව සිටින අතරතුර දැරිය මෙලෙස පැහැරගෙන ගොස් ඇත්තේද ඇය අපයෝජනයට ලක්කළ තරුණයා බවයි පොලිසිය සඳහන් කළේ.\nපසුගිය 22 වනදා රෝහලෙන් පැහැරගෙන ගිය දැරිය කොළඹ ප්‍රදේශයේ තාවකාලික ලැගුම්හලක රඳවාගෙන සිට පසුව යළි දඹුල්ල ප්‍රදේශයේ මිතුරෙකුගේ නිවසකට ගමන් කරමින් සිටියදීයි ඔහු දැරියද සමඟ මෙලෙස අත්අඩංගුවට ගෙන ඇත්තේ.",
       "URL": "https://www.hirunews.lk/323839/ගැබිණි-සිසුවියක්-පැහැර-ගෙන-යමින්-සිටි-තරුණයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=636"
}