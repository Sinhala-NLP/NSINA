{
       "Source": "hirunews",
       "Timestamp": "Sunday, 23 January 2022 - 14:38",
       "Headline": "අභ්‍යවකාශයෙන් ආ කළු දියමන්තිය වෙන්දේසියට",
       "News Content": "අභ‍්‍යාවකාශයේ සිට පතිත වූ ග්‍රාහක කොටසක් හෝ උල්කාෂ්මයක් පතිත වීමෙන් හටගත් බවට සැලකෙන දුර්ලභ කලු දියමන්තියක් ඩුබායිහිදී ප්‍රදර්ශනයට ඉදිරිපත් කර තිබෙනවා.\nකැරට් 555.55ක් බරැති ස්වභාවිකව හැඩතල ගැන්වුණු මෙම දියමන්තිය ලබන මාසයේ ලන්ඩනයේදී වෙන්දේසි කිරීමට නියමිතයි.\nඒ ඩුබායි සහ ලොස් ඇන්ජලීස්හිදී ප්‍රදර්ශනය කිරීමෙන් අනතුරුවයි.\nඑය අවම වශයෙන් ඩොලර් මිලියන 7කට අලෙවි වනු ඇති බවටයි සුප්‍රකට Sotheby වෙන්දේසි ආයතනය ප්‍රකාශ කළේ.\nස්වභාවිකව හැඩතල ගැන්වෙන මෙවැනි කලු දියමන්ති අතිශය දුර්ලභ වන අතර එය මීට වසර බිලියන 2.6ත් 3.8ත් අතර කාලය තුල නිර්මාණය වී ඇති බවටයි විශ්වාස කෙරෙන්නේ.\nවිදෙස් මාධ්‍ය පෙන්වා දෙන්නේ \"එනිග්මා\" ලෙස හැඳින්වෙන මෙම දියමන්තියට හිමිකම් කීමට එක් වාසනාවන්ත කෝටිපතියෙකුට හෝ ප්‍රකෝටිපතියෙකුට ඉක්මනින් හැකියාව ලැබෙනු ඇති බවයි.\nගිනස් වාර්තාවන්ට අනුව මෙය දැනට ලොව විශාලතම කැපූ කළු දියමන්තිය ලෙසටයි සැලකෙන්නේ.\nස්විට්සර්ලන්තයේ හවුස් ඔෆ් ගුබෙලින් සහ ඇමරිකාවේ මැණික් විද්‍යා ආයතනය යන ආයතන දෙකම මෙවැනි විශාලතම දියමන්තියක් මෙතෙක් හමුවී නොමැති බවට ප්‍රකාශ කර තිබෙනවා.\nඑය ප්‍රථම වරට ගිනස් ලෝක වාර්තා විසින් ලැයිස්තුගත කරන ලද්දේ 2006 වසරේදීයි.\nවෙන්දේසි ආයතනයක් වන Sotheby's විසින් මෙම අද්විතීය දියමන්තිය ඩුබායිහිදී පසුගිය ජනවාරි 17 වනදා එළිදක්වනු ලැබුවා.\nමෙම දියමන්තියේ අසාමාන්‍ය වර්ණය, බර සහ හැඩයට අමතරව, වැඩි වටිනාකමක් ලබාදෙන හේතුව වන්නේ එය අභ්‍යවකාශයෙන් වැටුණු එකක් බවට සැලකීමයි.\nවසර බිලියන 1 ක් පැරණි Enigma දියමන්තිය අභ්‍යවකාශයේ සිට පැමිණ ඇතැයි විශ්වාස කෙරෙන අතර උල්කාපාත බලපෑමකින් හෝ පෘථිවිය හා ගැටුණු \"දියමන්ති සහිත\" ග්‍රහකයකින් එය නිර්මාණය වන්නට ඇති බවටයි සැලකෙන්නේ.\nකෙසේ වෙතත්, කළු දියමන්ති පිළිබඳ විශේෂඥයින් ප්‍රකාශ කර ඇත්තේ අභ්‍යවකාශයෙන් වැටුණු බවට කෙරෙන ප්‍රකාශය තමන් සැක කරන අතර මෙය බොහෝ දුරට පෘථිවිය තුලම නිර්මාණය වූවක් වන්නට ඇති බවයි.\nමෙම දුර්ලභ දියමන්ති වර්ගය වෙන්දේසියකදී මෙතෙක් අලෙවි වන විශාලතම මුහුණැති විසිතුරු කළු දියමන්තිය බවටයි සැලකෙන්නේ.\nමෙම දියමන්තිය සොයා ගෙන කපා ඔප දමා ඇත්තේ කවුරුන්ද යන්න මෙතෙක් හෙළිකර නොමැති අතර එහි පෙර හිමිකරු හෙළි නොකර සිටීමට තීරණය කළ බවයි Sotheby’s වෙන්දේසි ආයතනය පවසන්නේ.\nකළු දියමන්තිවල පාරාන්ධ ඛනිජ අධික ඝනත්වයකින් ඇතුළත්ව තිබෙනවා.\nකළු දියමන්ති, කාබනෝඩෝ (Carbonado diamonds) ලෙසද හැඳින් වෙනවා.\nඅනෙකුත් වර්ණ සහිත වටිනා පාෂාණවලට වඩා ඒවා වෙනස් වන්නේ අභ්‍යවකාශයේ ඇති මූල ද්‍රව්‍ය වන නයිට්‍රජන්, හයිඩ්‍රජන් හෝ බෝරෝන් වැනි රසායනික අපද්‍රව්‍යවලින් ඒවා අපවිත්‍ර නොවන බැවින්.\nකළු දියමන්තිවල වර්ණය බොහෝ දුරට අඳුරු පැහැයක් ගන්නවා.\nඒවායේ පාරාන්ධභාවය ඇති වන්නේ ආලෝකයේ පරාවර්තනය වළක්වන \"බහු ස්ඵටික\" ව්‍යුහයක් මගින් බව සඳහන්.\nඋල්කාපාතවල ඇති ඛනිජයක් වන ඔස්බෝනයිට් ද (osbornite) ඒවායේ අඩංගුයි.",
       "URL": "https://www.hirunews.lk/294872/අභ්‍යවකාශයෙන්-ආ-කළු-දියමන්තිය-වෙන්දේසියට",
       "Category": "Local News",
       "Parent URL": "https://www.hirunews.lk/local-news.php?pageID=1405"
}