{
       "Source": "hirunews",
       "Timestamp": "Monday, 21 November 2022 - 21:13",
       "Headline": "එංගලන්තයට ගෝල 6 - 2 ක ජයග්‍රහණයක්",
       "News Content": "කටාර් රාජ්‍යයේ මේ වන විට පැවැත්වෙන ලෝක කුසලාන පාපන්දු තරගාවලියේ එංගලන්තයය කණ්ඩායම සහ ඉරාන කණ්ඩායම අතර පැවති තරගය මීට ටික වේලාවකට පෙර අවසන් වූයේ එංගලන්තයට ගෝල 6 - 2 ක පහසු ජයග්‍රහණයක් අත්කර දෙමින්.\nමේ තරගයේ එංගලන්ත කණ්ඩායම වෙනුවෙන් පළමු ගෝලය තරගයේ 35 වැනි විනාඩියේදී වාර්තාවූ අතර එම ගෝලයෙ හිමිකරුවා වූයේ ජූඩ් බෙලිංහැම්.\nඉන්පසු එංගලන්ත කණ්ඩායම වෙනුවෙන් තරගයේ 43 වැනි විනාඩියේ දී බුකායෝ සකා තවත් ගෝලයක් වාර්තා කර ගත්තේ ඔවුන්ගේ ගෝල සංඛ්‍යාව 2 - 0 ක් ලෙස ඉදිරියට ගෙන යමින්.\nතරගයේ 45 වැනි විනාඩියේදී නැවතත් ක්‍රියාත්මක වූ එංගලන්ත පෙර පෙළ ක්‍රීඩක රහීම් ස්ටර්ලින් සිය කණ්ඩායම වෙනුවෙන් තුන්වෙනි ගෝලය වාර්තා කලා.\nතරගයේ 62 වැනි විනාඩියේදී නැවතත් ක්‍රියාත්මක වූ බුකායෝ සකා එංගලන්ත කණ්ඩායමේ සිව්වැනි ගෝලය වාර්තා කර ගත්තා.\nනමුත් ඉන්පසු ඉරාන කණ්ඩායම වෙනුවෙන් මෙහෙන්දි තෙරමි තරගයේ 65 වැනි විනාඩියේදී ඔවුන්ගේ පළමු ගෝලය වාර්තා කර ගත්තා.\nකෙසේ වෙතත් ඉන් පසුව ක්‍රියාත්මක වූ එංගලන්ත ක්‍රීඩකයින් තරගයේ 71 වෙනි සහ 89 වැනි විනාඩි වල දී තවත් ගෝල දෙකක් ලබා ගත්තේ ඔවුන්ගේ ගෝල වාසිය තවත් ඉදිරියට ගෙන යමින්.\nතරගයේ 90 වැනි විනාඩියේ දී ඉරාන කණ්ඩායම් වෙනුවෙන් දෙවැනි ගෝලයත් වාර්තා කරන්නට මෙහෙන්දි තෙරමි සමත් වුණේ තරගයේ සමස්ත ප්‍රතිඵලය ලකුණු සටහන ගෝල හයට දෙකක් වශයෙන් සළකුණු කරමින්.\nඒ අනුව ලෝක කුසලාන පාපන්දු තරගාවලියේ බී කාණ්ඩයේ පෙරමුණ ගන්නට එංගලන්ත කණ්ඩායම සමත් වුණේ ප්‍රසාද ලකුණු තුනක් හිමිකර ගනිමින්.",
       "URL": "https://www.hirunews.lk/320953/එංගලන්තයට-ගෝල-6-2-ක-ජයග්‍රහණයක්",
       "Category": "Local News",
       "Parent URL": "https://www.hirunews.lk/local-news.php?pageID=718"
}