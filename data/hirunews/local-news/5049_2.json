{
       "Source": "hirunews",
       "Timestamp": "Thursday, 12 May 2016 - 19:06",
       "Headline": "රැකියා කප්පාදුවට විරෝධය පා සංවර්ධන නිලධාරීන් අද කොළඹට",
       "News Content": "සංවර්ධන නිලධාරින්ගේ රාජකාරි කප්පාදුවට විරෝධය පළ කරමින් රැකියාලාභී උපාධිධාරින්ගේ සංගමය කොළඹදී අද (12) විරෝධතාවක නිරත වුණා.\nකොළඹ කොටුව දුම්රියපොල ඉදිරිපිට විරෝධතාවයේ නියැලූනු විරෝධතාකරුවන් පසුව ජනාධිපති ලේකම් කාර්යාලය දෙසට පාගමනින් පැමිණියේ තම ගැටලූවලට විසඳුම් ලබාදෙන ලෙස ඉල්ලමින් සංදේශයක් භාරදීමටයි.\nමේ හේතුවෙන් කොළඹ - කොටුව අවට රථ වාහන තදබදයක් ද ඇති වුණා.\nපසුව නියෝජිතයින් පස් දෙනෙකුට පමණක් ජනාධිපති ලේකම් කාර්යාලය වෙත යාමට පොලිසිය අවසර ලබා දුන් අතර මේ අවස්ථාවේදී පාර්ලිමේන්තු මන්ත්‍රී චතුර සේනාරත්න ද එම ස්ථානයට පැමිණියා.\nකෙසේ වෙතත් තම ගැටලූ සම්බන්ධයෙන් සාකච්ඡා කිරීමට හෙට දිනයේ අවස්ථාවක් ලැබීමත් සමග විරෝධතාකරුවන් සාමකාමීව විසිර ගියා.\nමේ අතර, අධ්‍යාපනය විකිණීමට විරෝධය පළ කරමින් අන්තර් විශ්වවිද්‍යාල ශිෂ්‍ය බල මණ්ඩලය ද අද (12) කොළඹ කොටුව දුම්රියපොල ඉදිරිපිට විරෝධතාවයක නිරත වුණා.\nමාර්ගයේ ගමනාගමන කටයුතුවලට බාධා නොවන අයුරින් ශිෂ්‍යයින් මාර්ගය දෙපස විරෝධතාවයේ නිරත වූ බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/133062/රැකියා-කප්පාදුවට-විරෝධය-පා-සංවර්ධන-නිලධාරීන්-අද-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=5049"
}