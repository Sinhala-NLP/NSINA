{
       "Source": "hirunews",
       "Timestamp": "Friday, 13 August 2021 - 19:23",
       "Headline": "වර්ජනය අවසන් කරන්නැයි අධ්‍යාපන ඇමතිගෙන් ගුරු - විදුහල්පතිවරුන්ට යළි ඉල්ලීමක් (වීඩියෝ)",
       "News Content": "ගුරු වැටුප් ගැටලු‍වට සුබෝධනි වාර්තාවෙන් විසදුම් ගත හැකි බව අමාත්‍ය මණ්ඩල අනුකමිටුව හමුවේ ප්‍රකාශ කළ බව ශ්‍රී ලංකා පොදුජන අධ්‍යාපන සේවා සංගමය පවසනවා.\nගුරු විදුහල්පති වැටුප් ගැටලු‍ව සම්බන්ධයෙන් සොයා බලා වාර්තාවක් ඉදිරිපත් කිරීමට පත් කළ අමාත්‍ය මණ්ඩල අනුකමිටුව ඊයේ රැස්වූ අවස්ථාවේදී තීරණය කළේ ගුරු විදුහල්පති වෘත්තීය සමිති අද සිට වෙන් වෙන්ව මුණ ගැසී සාකච්ඡා කිරීමටයි.\nඒ අනුව, අමාත්‍ය විමල් වීරවංශගේ කොළඹ පිහිටි නිල නිවසේදී අද සාකච්ඡාව පැවැත්වුණේ ශ්‍රී ලංකා පොදුජන අධ්‍යාපන සේවා සංගමය සමඟයි.\nමේ අතර, සිය වැටුප්  ගැටලු‍ව සම්බන්ධයෙන් දේශපාලන පක්ෂ දැනුවත් කිරීමේ වැඩසටහනක් ගුරු වෘත්තීය සමිති නියෝජිතයින් අද සිට ක්‍රියාත්මක කළා.\nඒ අනුව ගුරු වෘත්තීය සමිති නියෝජිතයන්, කොමියුනිස්ට් පක්ෂය මෙන්ම ජනතා විමුක්ති පෙරමුණේ සාමාජිකයින් හමුවී තිබෙනවා.\nමේ අතර, වැටුප් ගැටලුවට විසදුම් ලබාදීමට කටයුතු කරගෙන යන බැවින් වර්ජනය අවසන් කරන ලෙසට අධ්‍යාපන අමාත්‍ය මහාචාර්ය ජී.එල්.පිරිස් ගුරු වෘත්තිය සමිති වලින් යළි ඉල්ලිමක් කරනවා.",
       "URL": "https://www.hirunews.lk/279627/වර්ජනය-අවසන්-කරන්නැයි-අධ්‍යාපන-ඇමතිගෙන්-ගුරු-විදුහල්පතිවරුන්ට-යළි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1756"
}