{
       "Source": "hirunews",
       "Timestamp": "Wednesday, 23 August 2023 - 21:37",
       "Headline": "අලි කලබල වීමට හේතුව හෙළිවෙයි (වීඩියෝ)",
       "News Content": "මහනුවර ශ්‍රී දළදා මාලිගාවේ ඇසළ පෙරහර මංගල්‍යයේ තුන්වන කුඹල් පෙරහැර අද රාත්‍රියේ වීදි සංචාරය කිරීමට නියමිතයි.\nමේ අතර ඊයේ රාත්‍රියේ දෙවන කුඹල් පෙරහර වීදි සංචාරය කරන අතරතුර ඇතුන් දෙදෙනෙකු නොසන්සුන් වීමට හේතු වී ඇත්තේ නරඹන්නෙකුගේ හැසිරීමක් බව දළදා මාලිගාවේ ඇත් පන්තිය භාර නිලධාරී ප්‍රදීප් මීනපළාවල පවසනවා.\nඊයේ දෙවන කුඹල් පෙරහර වීදි සංචාරය කරන අතරතුර විෂ්ණු දේවාල පෙරහරේ සහ කතරගම දේවාල පෙරහරේ ගමන් ගත් ඇතුන් දෙදෙනෙකු නොසන්සූන් වූ අතර ඒ හේතුවෙන් පෙරහර නරඹමින් සිටි පිරිසද නොසන්සුන්කාරී ලෙස හැසිරුණා.\nඑහිදී කළබලයට පත්වූ ඇතුන් දෙදෙනෙකු දළදා වීදිය ඔස්සේ දිව ගිය අතර පසුව ඇත්ගොව්වන් එම ඇතුන් පාලනය කර ගත්තා.\nමේ අතර මෙම සිද්ධිය සම්බන්ධයෙන් සොයා බැලීමට දියවඩන නිළමේ ප්‍රදීප් නිලංග දෑලගේ ප්‍රධානත්වයෙන් අද දළදා මාලිගා පරිශ්‍රයේ සාකච්ඡාවක් පැවැත්වුණා.\nඊට ඇත් ගොව්වන්ද එක්ව සිටි අතර එහිදී දියවඩන නිළමේවරයා ඔවුන්ට උපදෙස් මාලාවක්ද ලබා දුන්නා.\nකෙසේ වෙතත් එහිදී ඇත් ගොව්වන් සඳහන් කර සිටියේ නරඹන්නන්ගේ ක්‍රියා කලාපය නිසා මෙසේ අලි කලබල වී කුලප්පු වන බවයි.\nඑහිදී වැඩිදුරටත් අදහස් දැක් වූ ඇත් ගොව්වා,\n''දරුවක් අලියාගේ හොඬය ලඟට ලංකොට නළාවක් පිම්බා එත් එක්ක අලියා කලබල වෙලා අනෙක් පැත්තට හැරුණා. ඒ නිසා කරඬුව වඩම්මන\nඑහා පැත්තේ හිටපු ඇතාගේ ඔළුවේ වැදුණා. ඒ හින්දා අලියා තවත් බය වෙලා දුවන්න පටන් ගත්තා. මම අවුරුදු 25ක් තිස්සේ අලි බලන කෙනෙක්. මේ අලියා එහෙම කලබල කරන කෙනෙක් නෙවෙයි. සමහර අය අලින්ගේ ඇස්වලට ලෙසර් වැනි දේ අල්ලනවා ඒ නිසා අලි කලබල වෙනවා.''",
       "URL": "https://www.hirunews.lk/345859/අලි-කලබල-වීමට-හේතුව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=77"
}