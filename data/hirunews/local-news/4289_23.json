{
       "Source": "hirunews",
       "Timestamp": "Tuesday, 03 October 2017 - 18:50",
       "Headline": "මකාදැමූ දුරකථන සංවාදවල තිබූ ඇලෝසියස් බෑනාගේ කටහඩ අර්ජුන මහේන්ද්‍රන් හඳුනාගනී",
       "News Content": "හිටපු මුදල් අමාත්‍ය රවී කරුණානායක හා හිටපු මහ බැංකු අධිපති අර්ජුන මහේන්ද්‍රන් වෙනුවෙන් කළ යුතු දේ ඇතුළත් ලිපි ගොනුවක් පර්පචුවෙල් ටෙ‍්‍රෂරීස් සමාගම පවත්වාගෙන ගොස් ඇති බව රජයේ නීතිඥවරයා අද බැඳුම්කර කොමිසමට දැනුම් දුන්නා.\nජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා මේ බව සඳහන් කළේ අර්ජුන ඇලෝසියස් සහ ඔහුගේ පෞද්ගලික ලේකම්වරයා අතර සිදුවු කෙටි පණිවුඩ උපුටා දක්වමින්.\nඅර්ජුන ඇලෝසියස්ගේගේ ජංගම දුරකතනයට ඔහුගේ පෞද්ගලික ලේකම් ස්ටීව් සැමුවෙල් යොමු කළ මෙම කෙටි පණිවුඩ කොමිසමට ඉදිරිපත් කළේ අපරාධ පරීක්ෂණ දෙපාර්තමේන්තුව විසින්.\nඅර්ජුන් මහේන්ද්‍රන් මහ බැංකු අධිපති ධුරයෙන් විශ්‍රාම යෑමෙන් පසු කාලයට අදාළ එම කෙටි පණිවුඩ කිහිපයකම ඒ.මහේන්ද්‍රන්, ඒ.එම්. හා ආර්.කේ. නැමැති අයට කළ යුතු දේ පිළිබඳ ගොනුවක් සම්බන්ධයෙන් සඳහන් වී ඇති බවයි රජයේ නීතිඥවරයා ප්‍රකාශ කළේ.\nඔහු කියා සිටියේ ඒ.මහේන්ද්‍රන් හා ඒ.එම්. යනු හිටපු මහ බැංකු අධිපති අර්ජුන් මහේන්ද්‍රන් බවයි.\nඑය ප්‍රතික්ෂේප කළ අර්ජුන මහේන්ද්‍රන් කියා සිටියේ අර්ජුන් ඇලෝසියස්ගේ බිරිඳ වන සිය දියණියගේ නම අංජලී මහේන්ද්‍රන් වන බැවින් ඇය සම්බන්ධයෙන් කළ සඳහනක් විය හැකි බවයි.\nකෙසේ වෙතත්, රජයේ නීතිඥවරයා ප්‍රකාශ කළේ අර්ජුන මහේන්ද්‍රන්ගේ නීතිඥයින් කොමිසමට ඉදිරිපත් කළ ලේඛණ සලකුණු කර ඇත්තේ ඒ.එම්. ලෙස බවයි.\nඉන් පසුව රජයේ නීතිඥවරයා විමසා සිටියේ ආර්.කේ. යනු රවී කරුණානායකද යන්නයි. නොදනී ලෙස ඊට අර්ජුන මහේන්ද්‍රන් පිළිතුරු දෙමින් ප්‍රකාශ කළේ ඔහුට රවී කේ ලෙස තමන් අමතා ඇති බවයි.\nඑම පිළිතුරට ස්තූති කරමින් රජයේ නීතිඥවරයා ප්‍රකාශ කළේ රවී කරුණානායක සාක්ෂි ලබාදෙමින් ඔහුට රවී කේ ලෙස ආමන්ත්‍රණය නොකරන බව ප්‍රකාශ කළ බවයි.\nරවී කේ ලෙස සඳහන් කෙටි පණිවුඩ අර්ජුන ඇලෝසියස්ගේ ජංගම දුරකතනයේ තිබූ බව රජයේ නීතිඥවරයා සිහිපත් කළා.\nතවත් පණිවුඩයක ලසන්ත නැමැති නමක් සඳහන් අතර, අර්ජුන මහේන්ද්‍රන් පැවසුවේ ලසන්ත සෝමරත්න නැමැති අයෙක් එකල මුදල් අමාත්‍යාංශයේ සේවය කළ බවයි.\nප්‍රශ්නගත බැඳුම්කර නිකුතුව වූ දිනයේ සිය අනුමැතියෙන් පමණක් පොලී අනුපාත වෙනස් නොකර ඊට මූල්‍ය මණ්ඩලයේ අනුමැතිය ගත්තේ නම් එය වඩා යහපත් බව අර්ජුන මහේන්ද්‍රන් මෙහිදී පිළිගත්තා.\nරජයේ නීතිඥවරයා මෙහිදී පැවසුවේ අර්ජුන මහේන්ද්‍රන් දෙපාර්තමේන්තු ප්‍රධානීන් 14 දෙනෙකු ඇතුළු ශ්‍රී ලංකා මහ බැංකුවේ සේවකයින් 500 කට වැඩි ප්‍රමාණයකට ස්ථාන මාරු ලබාදුන්නේ සිය බෑණනුවන්ට අසාමාන්‍ය ලෙස ලාභ ලැබීම පහසු කිරීම සඳහා වේදිකාවක් තනාදීමට බවයි.\nඑම මාරු කිරීම් තමා සිදුකළේ මහ බැංකුවේ උන්නතිය උදෙසා බව පැවසූ අර්ජුන මහේන්ද්‍රන් සඳහන් කළේ එම නිසා වසර දෙකක් අඛණ්ඩව පාඩු ලැබූ බව මහ බැංකුව තමන් ධුරයට පත්වූ වසරේදීම ලාභ ලැබූ බවයි.\nඅර්ජුන ඇලෝසියස් සහ කසුන් පලිසේන අතර වූ දුරකතන සංවාදවල ඇත්තේ අර්ජුන ඇලෝසියස්ගේම කටහඬ බව හඳුනාගත් අර්ජුන මහේන්ද්‍රන්ගෙන්, රජයේ නීතිඥවරයා ප්‍රශ්න කළේ අර්ජුන් ඇලෝසියස්ට අභ්‍යන්තර රහසිගත තොරතුරු ලැබුණේද යන්නයි.\nඑය තමන්ට තහවුරු හෝ ප්‍රතික්ෂේප කළ නොහැකි බව හිටපු මහ බැංකු අධිපති අර්ජුන මහේන්ද්‍රන් පිළිතුරු ලබාදෙමින් ප්‍රකාශ කළා.",
       "URL": "https://www.hirunews.lk/172496/මකාදැමූ-දුරකථන-සංවාදවල-තිබූ-ඇලෝසියස්-බෑනාගේ-කටහඩ-අර්ජුන-මහේන්ද්‍රන්-හඳුනාගනී",
       "Category": "Local News",
       "Parent URL": "https://www.hirunews.lk/local-news.php?pageID=4289"
}