{
       "Source": "hirunews",
       "Timestamp": "Thursday, 23 February 2023 - 15:05",
       "Headline": "ඡන්දය කල් දමන්නැයි ඉල්ලූ පෙත්සම නැවත කල් යයි",
       "News Content": "රට තුළ ආර්ථික අර්බුදයක් නිර්මාණය වී ඇති බැවින් පළාත් පාලන ඡන්ද විමසීම කල් දැමීමේ නියෝගයක් නිකුත් කරන ලෙස ඉල්ලා විශ්‍රාමික යුද හමුදා කර්නල් ඩබ්ලිව්.එම්.ආර්. විජේසුන්දර විසින් ඉදිරිපත් කළ රිට් පෙත්සම වැඩිදුර සලකා බැලීම සඳහා මැයි මස 11 වනදා තෙක් කල් තැබීමට ශ්‍රේෂ්ඨාධිකරණය නියම කළා.\nඒ, පෙත්සමේ වග උත්තරකරුවකු වන මුදල් අමාත්‍යාංශ ලේකම්වරයා ඉදිරිපත් කර ඇති දිවුරුම් ප්‍රකාශය අධ්‍යයනය කර කරුණු දැක්වීම සඳහා මැතිවරණ කොමිසම ඇතුළු පාර්ශවකරුවන්ට අවසර ලබාදෙමින්.\nපෙත්සම වැඩිදුර සලකා බැලීම සඳහා එස්. තුරෙයිරාජා ඒ.එච්.එම්.ඩී. නවාස් සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ අද කැඳවනු ලැබුවා.\nඑහිදී වගඋත්තරකාර මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පීරිස් අධිකරණය හමුවේ කරුණු දක්වමින් නියමිත පරිදි පළාත් පාලන ඡන්ද විමසීම පැවැත්වීමට පියවර ගන්නා බවට තම සේවාදායකයන් ලබාදුන් ප්‍රතිඥාව මේ වනවිට ඉටු කිරීමට අපහසු තත්ත්වයක් උද්ගතව ඇති බව සඳහන් කළා.\nමැතිවරණයට අවශ්‍ය මුදල් ප්‍රතිපාදන භාණ්ඩාගාර ලේකම්වරයා විසින් මුදා නොහැරීම නිසාවෙන් සහ මැතිවරණයට අවශ්‍ය ඡන්ද පත්‍රිකා මුදාහැරීම රජයේ මුද්‍රණාලායාධිපතිනිය විසින් ප්‍රතික්ෂේප කිරීම නිසාවෙන් මෙම තත්ත්වය උද්ගත වී තිබෙන බවයි ඔහු කියා සිටියේ.\nමෙහිදී විනිසුරු මඩුල්ල වගඋත්තරකාර මුදල් අමාත්‍යාංශ ලේකම්වරයා වෙනුවෙන් පෙනී සිටි අතිරේක සොලිසිටර් ජෙනරාල් නෙරින් පුල්ලේගෙන් කරුණු විමසා සිටියා.\nඊට ප්‍රතිචාර දක්වමින් අතිරේක සොලිසිටර් ජනරාල්වරයා සඳහන් කළේ රට තුළ වර්තමානයේ උග්‍ර ආර්ථික අර්බුදයක් නිර්මාණය වී ඇති බැවින් රාජ්‍ය වියදම් සීමා කිරීමට අමාත්‍ය මණ්ඩලය තීරණයක් ගෙන ඇති බවයි.\nඒ අනුව අවශ්‍ය මුදල් ප්‍රතිපාදන මුදාහැරීම අපහසු බවට මුදල් අමාත්‍යාංශ ලේකම්වරයා සිය දිවුරුම් ප්‍රකාශය මගින් අධිකරණය දැනුවත් කර ඇති බව ද ඔහු පෙන්වා දුන්නා.\nකෙසේ වෙතත්, මැතිවරණයේ මූලික කටයුතු සඳහා මැතිවරණ කොමිසම වෙත රුපියල් මිලියන 100 ක් පොලිස් දෙපාර්තමේන්තුවට රුපියල් මිලියන 25 ක් සහ රජයේ මුද්‍රණාලය වෙත රුපියල් මිලියන 40 ක් දැනට මුදාහැර තිබෙන බවයි අතිරේක සොලිසිටර් ජනරාල්වරයා සඳහන් කළේ.\nමෙහිදී විනිසුරුවරුන් නැගූ ප්‍රශ්නයකට පිළිතුරු දුන් මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පීරිස් පළාත් පාලන ඡන්ද විමසීම පැවැත්වීම සඳහා රුපියල් මිලියන 8,000 ක පමණ මුදලක් අවශ්‍ය වන බව දන්වා සිටියා.\nමෙහිදී විනිසුරු ඒ.එච්.එම්.ඩී. නවාස් ප්‍රශ්නයක් යොමු කරමින්, මෙම මුදල් තත්ත්වය යහපත් වන්නේ කවදාදැයි අතිරේක සොලිසිටර් ජෙනරාල්වරයාගෙන් විමසීමක් කළා.\nඊට ප්‍රතිචාර දක්වමින් අතිරේක සොලිස්ටර් ජනරාල්වරයා පැවසුවේ මේ සම්බන්ධයෙන් තමාට මෙම අවස්ථාවේදී ප්‍රකාශයක් සිදුකළ නොහැකි බවයි.\nඊට අදාළව තම සේවාදායකයාගෙන් උපදෙස් ලබා ගැනීම අවශ්‍ය වන බව ද ඔහු කියා සිටියා.\nඑහිදී මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පීරිස් කරුණු දක්වමින් සඳහන් කළේ පළාත් පාලන ඡන්ද විමසීම අත්‍යවශ්‍ය ඡන්ද විමසීමක් බවයි. ඒ සඳහා අවශ්‍ය පහසුකම් සැලසීමට රාජ්‍ය ආයතන බැඳී සිටින බව සඳහන් කළ ඔහු එසේ තිබියදී මුදල් අමාත්‍යංශයේ ලේකම්වරයා සහ රජයේ මුද්‍රණාලායාධිපතිනිය මැතිවරණ කටයුතුවලට බාධා කිරීම බරපතල වරදක් බව ද කියා සිටියා.\nඑම අවස්ථාවේ ත්‍රිපුද්ගල විනිසුරු මඩුල්ලේ සභාපති විනිසුරු එස්. තුරෙයිරාජා ප්‍රතිචාර දක්වමින් සඳහන් කළේ ‍සෑම මැතිවරණයක්ම නිසි පරිදි නීත්‍යානුකූලව පැවතිය යුතු බව අධිකරණය පිළිගන්නා බවයි.\nනමුත් මුදල් නැමැති විෂය පථය පවතින්නේ අධිකරණය යටතේ නොවන බව සඳහන් කළ විනිසුරුවරයා එබැවින් එම කටයුත්තට මැදිහත් වීමට අධිකරණයට පවතින අවකාශය ඉතා පටු බව කියා සිටියා.\nඑසේම විනිසුරුවරයා සඳහන් කළේ මුදල් ගැටළුව සම්බන්ධයෙන් ඒ හා සම්බන්ධ ආයතන වෙත පැමිණිලි කරන ලෙසයි.\nමෙහිදී පැෆ්රල් සංවිධානය වෙනුවෙන් පෙනී සිටි නීතිඥවරයා අධිකරණයට කරුණු දක්වමින් පළාත් පාලන ඡන්ද විමසීම පැවැත්වීමටමට භාණ්ඩාගාරයට මුදල් නොමැති නම් මහජනතාවගෙන් මුදල් එකතුකර මැතිවරණය පැවැත්වීමට හැකියාව තිබෙන බව පැවසුවා.\nඑහිදී මේ අවස්ථාවේදී මහජනතාව දැඩි අපහසුතාවයකට පත්ව සිටින බව පෙන්වා දුන් එස්. තුරෛයිරාජා විනිසුරුවරයා එවැනි තත්ත්වයක් යටතේ මහජනතාවගෙන් මුදල් එකතු කර මැතිවරණ පැවැත්වීම අනුමත කළ නොහැකි බව ප්‍රකාශ කළා.\nකැමති අයෙකු සිටී නම් භාණ්ඩාගාරයට ගොස් මුදල් පරිත්‍යාග කළ හැකි බවත් විනිසුරුවරයා විවෘත අධිකරණයේ ප්‍රකාශ කළා.\nඉන් අනතුරුව මෙම නඩුකරයට අදාලව මුදල් අමාත්‍යාංශයේ ලේකම්වරයා විසින් ඉදිරිපත් කර තිබෙන දිවුරුම් ප්‍රකාශය සම්බන්ධයෙන් කරුණු අධ්‍යයනය කර ප්‍රතිචාර දැක්වීමට මැතිවරණ කොමිසම ඇතුළු වගඋත්තරකරුවන්ට කල් ලබාදුන් අධිකරණය පෙත්සම නැවත මැයි මස 11 වනදා කැඳවන බව දැනුම් දුන්නා.\nඊට එකඟ නොවූ මැතිවරණ කොමිසම වෙනුවෙන් පෙනී සිටි ජනාධිපති නීතිඥ සාලිය පීරිස් මෙය ජාතික වැදගත්කමක් සහිත ඉතා වැදගත් නඩුකරයක් බැවින් කඩිනම් දිනයක කැඳවීමට පියවර ගන්නා ලෙස ඉල්ලා සිටියා.\nමාර්තු මස නව වනදා මැතිවරණය පැවැත්වීමට නියමිතව තිබියදී මෙම පෙත්සම් විභාගය මෙයාකාරයෙන් කල් දැමීම නුසුදුසු බවත් ඔහු පෙන්වා දුන්නා.\nමෙහිදී විනිසුරු එස්. තුරෙයි රාජා සඳහන් කළේ තම අධිකරණයේ දිනපොත අනුව මෙම නඩුව කැඳවීම සඳහා ලබාදිය හැකි ආසන්නතම දිනය මැයි මස 11 වනදා බවයි.\nඒ අනුව අදාළ පෙත්සම වැඩිදුර සලකා බැලීම සදහා පෙත්සම මැයි මස 11 වනදා කැඳවන බවත් ඒ ත්‍රිපුද්ගල විනිසුරු මඩුල්ල නියෝග කළා.\nමේ අතර මැතිවරණය පැවැත්වීම සඳහා ප්‍රමාණවත් පහසුකම් නොමැති බව දැනුම් දෙමින් මැතිවරණ කොමිසම වෙනුවෙන් ඉදිරිපත් කළ මෝසම ද අද ශ්‍රේෂ්ඨාධිකරණය හමුවේ කැඳවනු ලැබුවා.\nඑහිදී අදාළ මෝසමේ පාර්ශවකරුවන් වශයෙන් නම් කර සිටි මහාචාර්ය ජී.එල්. පීරිස් ඇතුළු විපක්ෂයේ මන්ත්‍රීවරුන් වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා අධිකරණය හමුවේ කරුණු දක්වා සිටියා.\nමැතිවරණය පවත්වන බවට මැතිවරණ කොමිසම විසින් ලබාදී ඇති ප්‍රතිඥාව, මුදල් අමාත්‍යංශයේ ලේකම්වරයා මූදල් ප්‍රතිපාදන මුදා නොහැරීම නිසාත්, රජයේ මුද්‍රණාලායාධිපතිනිය ඡන්ද පත්‍රිකා මුදාහැරීම ප්‍රතික්ෂේප කිරීම නිසාත් ඉටුකිරීමට නොහැකි තත්වයක් උද්ගතව තිබෙන බව පෙන්වා දුන්නා.\nඑබැවින් ඒ පිළිබඳව කරුණු විමසීම සඳහා මුදල් අමාත්‍යංශයේ ලේකම්වරයා හා රජයේ මුද්‍රණාලායාධිපතිනිය අධිකරණය හමුවට කැඳවීම සඳහා නොතීසි නිකුත් කරන ලෙසත් ජනාධිපති නීතිඥවරයා අධිකරණයෙන් ඉල්ලීමක් කළා. එම ඉල්ලීම් සම්බන්ධයෙන් ශේෂ්ඨාධිකරණය කිසිදු නියෝගයක් නිකුත් කළේ නැහැ.\nමේ අතර නව තත්ත්වයන් හමුවේ පළාත් පාලන ආයතන ඡන්ද විමසීම සම්බන්ධයෙන් සහ ඉදිරි කටයුතු පිළිබඳ සාකච්ඡා කිරීම සඳහා මැතිවරණ කොමිසම හෙට රැස්වන බව එහි සභාපති නීතිඥ නිමල් පුංචිහේවා කියා සිටියා.\nඑසේම ඔහු තවදුරටත් ප්‍රකාශ කළේ මැතිවරණ දිනය ප්‍රකාශයට පත්කිරීම ඇතුළු මැතිවරණයට අදාළ සියලු ක්‍රියාවලිය මැතිවරණ කොමිසමේ සාමාජිකයින් රැස්වී ලබාගත් ඒකමතික තීරණවලට අනුව සිදුකළ බවයි.",
       "URL": "https://www.hirunews.lk/328116/ඡන්දය-කල්-දමන්නැයි-ඉල්ලූ-පෙත්සම-නැවත-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=518"
}