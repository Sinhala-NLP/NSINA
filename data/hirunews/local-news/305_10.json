{
       "Source": "hirunews",
       "Timestamp": "Wednesday, 31 May 2023 - 10:38",
       "Headline": "යල කන්නයේ පොහොර වවුචරපත මෙතෙක් නොලැබුණු බවට මින්නේරියේ ගොවීන්ගෙන් චෝදනා",
       "News Content": "යල කන්නය සදහා රජය පොරොන්දු වු පොහොර වවුචරපත මෙතෙක් තමන්ට නොලැබුණු බවට මින්නේරියේ ගොවීන් චෝදනා කරනවා. යළ කන්නයේ වගා කටයුතු ආරම්භයේදී මෙවැනි වතාවරණයකට තමන්ට මුහුණ පෑමට සිදුවන්නේ නම් ගොවිතැන් කටයුතු වලින් ඉවත්වීමට සිදුවන බවයි ඔවුන් කියා සිටියේ.\nපොහොර සහනාධාරය ලබාදෙන බවට රජය ලබාදුන් පොරොන්දුවත් සමග යල කන්නය සදහා වී වගා කිරීමේ කටයුතු ගොවීන් ආරම්භ කළ අතර යුරියා, මඩපොහොර සහ බණ්ඩි පොහොර ලබාගැනීම සඳහා හෙක්ටයාරයකට රුපියල් 20,000ක මුදලක් වවුචර පතක් මගින් ලබාදෙන බවට රජය දැනුම් දී තිබුණා.\nනමුත් එවැනි වවුචර පතක් මෙතෙක් තමන්ට නොලැබුණු බවයි මින්නේරිය ගොවීන් පවසන්නේ.\nමේ අතර, ආණමඩුව සහ කරුවල ගස්වැව ප්‍රාදේශීය ලේකම් කොට්ඨාස යා කරන මී ඔය ආසන්නයේ ඇති කුඹුරු පණු විශේෂයක් හේතුවෙන් විනාශ වීමේ අවදානමක් පවතිනවා. ඉගිනිමිටිය ව්‍යාපාරයේ ගල්ඔය අමුණ යටතේ වගා කර ඇති කුඹුරු අක්කර 250ක් පමණ මෙම පණු රෝගය හේතුවෙන් මේවන විටත් විනාශ වී ඇති බවයි ගොවීන් පවසන්නේ.\nකෙසේ වෙතත් ඇතැම් ප්‍රදේශවල වී වගාවට බලපා ඇති මෙම “ගොඩවෙල්ලා” නමැති පණු රෝගය නව තත්ත්වයක් නොවන බවයි කෘෂිකර්ම දෙපාර්තමේන්තුව කියා සිටියේ. 2017 වසරට පෙරද මෙම පණු රෝගය මෙරට පැවති බව බතලේගොඩ වී පර්යේෂණ හා සංවර්ධන ආයතනය ප්‍රකාශ කළා. විශේෂයෙන් නැගෙනහිර, උතුර පළාත්වලින් සහ කුරුණෑගල දිස්ත්‍රික්කයේ මෙන්ම පුත්තලම දිස්ත්‍රික්කයේ ඇතැම් ප්‍රදේශවල මෙම කාණ්ඩයට අයත් දළඹු විශේෂ තුනක් පැළ ගොයමට හානිකරන බවට වාර්තා වී තිබෙනවා.",
       "URL": "https://www.hirunews.lk/336660/යල-කන්නයේ-පොහොර-වවුචරපත-මෙතෙක්-නොලැබුණු-බවට-මින්නේරියේ-ගොවීන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=305"
}