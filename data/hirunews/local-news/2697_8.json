{
       "Source": "hirunews",
       "Timestamp": "Saturday, 30 May 2020 - 7:56",
       "Headline": "රජයේ මුද්‍රණාලයේ අභ්‍යන්තර කටයුතු කාර්යක්ෂම කරයි",
       "News Content": "මහමැතිවරණයේ ඡන්ද පත්‍රිකා මුද්‍රණ කටයුතු සඳහා සූදානමින් සිටින්නැයි මැතිවරණ මහලේකම් කාර්යාලය, රජයේ මුද්‍රණාලයට සිදුකළ දැනුම් දීමත් සමඟ අභ්‍යන්තර කටයුතු කාර්යක්ෂම කිරීම සඳහා රජයේ මුද්‍රණාලය මේ වනවිට වැඩපිළිවෙලක් ආරම්භ කර තිබෙනවා.\nකොරෝනා ව්‍යාප්තිය හමුවේ එහි සේවකයන්ගෙන් දැනට තුනෙන් එකක් පමණක් සේවයට වාර්තා කරන බැවින් අවශ්‍යතාවය පරිදි සියලු සේවකයින් ගෙන්වා ගැනීමට ඉදිරියේදී කටයුතු කරන බවයි රජයේ මුද්‍රණාලයාධිපතිනී ගංගානි ලියනගේ කියා සිටියේ.\nකොරෝනා ව්‍යාප්තියත් සමඟ ඡන්ද පත්‍රිකා මුද්‍රණ කටයුතු කල් දැමීමට මීට පෙර තීරණය කර තිබුණා.\nකෙසේ වෙතත්, ශ්‍රේෂ්ඨාධිකරණයේ ගොනු කර ඇති පෙත්සම් පිළිබද තීන්දුව ලැබීමෙන් පසු ඡන්ද පත්‍රිකා මුද්‍රණ කටයුතු සඳහා ඉඩ සැලසෙනු ඇතැයි මැතිවරණ මහලේකම් කාර්යාලය රජයේ මුද්‍රණාලයට පසුගියදා යළි දැනුම් දෙනු ලැබුවා.\nඒ අනුව, ඊට අවශ්‍ය විශේෂිත කඩදාසි පවා සපයා ගනිමින් ඒ සඳහා සූදානමින් සිටින බවයි රජයේ මුද්‍රණාලයාධිපතිනිය සඳහන් කළේ.\nමේ අතර, දැනට පැවරී ඇති ව්‍යවස්ථාපිත කටයුතු සිදුකරගෙන යන බව මැතිවරණ කොමිෂන් සභාවේ සභාපති මහින්ද දේශප්‍රිය ප්‍රකාශ කළා.",
       "URL": "https://www.hirunews.lk/241836/රජයේ-මුද්‍රණාලයේ-අභ්‍යන්තර-කටයුතු-කාර්යක්ෂම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2697"
}