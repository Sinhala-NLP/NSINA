{
       "Source": "hirunews",
       "Timestamp": "Sunday, 01 December 2013 - 21:07",
       "Headline": "වීඩීයෝ :හිඟ මුදල් ඉල්ලා අධිවේගී මාර්ගයේ උප කොන්ත්‍රාත්කරුවන් විරෝධතාවක",
       "News Content": "ඉදිකෙරෙමින් පවතින කොට්ටාව සිට කඩුවෙල දක්වා වූ අධිවේගී මාර්ගයේ උප කොන්ත්‍රාත්කරුවන් පිරිසක් අද විරෝධතාවක නිරත වුණා.\nඒ, අදාළ කොන්ත්‍රාත් ලබාදුන් චීන සමාගම තමන්ට ගෙවීමට ඇති මාස 6ක හිඟ මුදල් නොගෙවූ බවට චෝදනා කරමින්.\nකොට්ටාව සිට කඩුවෙල දක්වා වූ අධිවේගී මාර්ග කොටසේ ඉදි කිරීම් භාරව ඇත්තේ චයිනා හාබර් නම් වූ චීන සමාගමක් විසින්.\nඑම සමාගම එහි ඉදිකිරීම් කටයුතුවලදී උප කොන්ත්‍රාත්කරුවන් ලෙස මෙරට ව්‍යාපාරිකයන් ද ඒ සදහා සම්බන්ධ කරගෙන තිබෙනවා. කෙසේ වෙතත්, එම උප කොන්ත්‍රාත්කරුවන් අද කඩුවෙල අධිවේගී පිවිසුම ආසන්නයේ විරෝධතාවකට එක්වෙමින් සදහන් කළේ, තමන්ට මෙතෙක් ගෙවීමට ඇති මුදල් ගෙවීම් අදාළ සමාගම විසින් පැහැර හැර ඇති බවයි.\nඒ අනුව කොන්ත්‍රාත්කරුවන් 25 දෙනෙකුට පමණ රුපියල් මිලියන 150කට ආසන්න මුදලක් ගෙවීමට ඇති බව ඔවුන් පවසනවා. අදාළ අධිවේගී මාර්ගය ඉදිකිරීමේදී බරවැඩ යන්ත්‍රෝපකරණ, ටිපර් රථ, බැකෝ යන්ත්‍ර ආදිය සපයා ඇත්තේ මෙරට උප කොන්ත්‍රාත්කරුවන් විසින්. මීට අමතරව, එම උප කොන්ත්‍රාත්කරුවන් යටතේ සේවය කළ පිරිස් සදහා පඩි නඩි ගෙවීමේ කටයුතු ද මේ හේතුවෙන් මඟ හැරී ඇති බව ඔවුන් ප්‍රකාශ කළා. කෙසේ වෙතත්, මේ සම්බන්ධයෙන් තමන්ට කොන්ත්‍රාත් ලබාදුන් අදාළ චයිනා හාබර් සමාගම සමග කටයුතු කරන චීන කොන්ත්‍රාත්කරුවන් හා සාකච්ඡා කළ ද ඔවුන්ගෙන් නිසි විසදුමක් නොලැබුණු බව මෙම පිරිස පෙන්වා දෙනවා. තමන්ට කොන්ත්‍රාත් ලබාදුන් ඇතැම් චීන ජාතිකයන් ඔවුන් කුලියට නතර වී සිටි නිවෙස්වලින් ඉවත්ව ගොස් ඇතැයි ද මෙම පිරිස චෝදනා කළා.\nඋද්ගතව ඇති තත්ත්වයත් සමග තමන් අදාළ ඉදිකිරීම්වලින් තාවකාලිකව ඉවත්ව සිටින බව මෙම උප කොන්ත්‍රාත්කරුවන් ප්‍රකාශ කළා. මෙම ගැටලුව සම්බන්ධයෙන් මහා මාර්ග අමාත්‍යාංශයේ ලේකම් ආර්.ඩබ්ලිව්.ආර්. ප්‍රේමසිරි මහතාගෙන් අප විමසීමක් කළා. ඔහු ප්‍රකාශ කළේ, අදාළ ගැටලුව පිළිබද සොයා බලා ඊට විසදුමක් ලබාදීම කෙරෙහි අවධානය යොමු කරන බවයි.",
       "URL": "https://www.hirunews.lk/72554/වීඩීයෝ-හිඟ-මුදල්-ඉල්ලා-අධිවේගී-මාර්ගයේ-උප-කොන්ත්‍රාත්කරුවන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=5741"
}