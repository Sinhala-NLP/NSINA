{
       "Source": "hirunews",
       "Timestamp": "Sunday, 18 August 2019 - 22:54",
       "Headline": "නාවික හමුදා භාරයට ගත් යාත්‍රාවක තිබී හෙරොයින් බවට සැක මත් කුඩු කිලෝ ග්‍රෑම් 85 ක්",
       "News Content": "ගාල්ල ප්‍රදේශයට නුදුරු මුහුදේදී ශ්‍රී ලාංකිකයන් හතරදෙනෙකු සමඟ සිය භාරයට ගනු ලැබූ බහුදින යාත්‍රාවේ තිබී හෙරොයින් බවට සැක කෙරෙන කිලෝග්‍රෑම් 85 කට ආසන්න ප්‍රමාණයක් නාවික හමුදාව සොයාගෙන තිබෙනවා.\nනාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සුරියබණ්ඩාර කියා සිටියේ මේවා වැඩිදුර විමර්ශන සඳහා පොලිස් මත්ද්‍රව්‍ය නාශක කාර්යාංශය වෙත භාරදී ඇති බවයි.\nගාල්ල ප්‍රදේශයට නුදුරු මුහුදේදී ශ්‍රී ලාංකිකයන් හතරදෙනෙකු සමඟ ඔවුන්ට අයත් බහුදින ධීවර යාත්‍රාවේ තිබී හෙරොයින් සහ හෂීස් නාවික හමුදාව සොයාගනු ලැබුවේ පසුගිය ජූලි මස 10 වනදායි.\nඊට පසුදින ශ්‍රී ලංකාවට දකුණුදිග මුහුදේදී හෙරොයින් කිලෝග්‍රෑම් 70 කට ආසන්න ප්‍රමාණයක් සමඟ ඉරාන ජාතිකයන් හයදෙනෙකු සහ විදේශීය ධීවර යාත්‍රාවක් නාවික හමුදා භාරයට ගෙන තිබුණා.\nමෙම සිද්ධීන් අතර යම් සබඳතාවක් පැවතිය හැකි බවට මතුවූ සැකය මත ඒ සම්බන්ධයෙන් පොලිස් මත්ද්‍රව්‍ය නාශක කාර්යාංශය මගින් පසුව නීතිමය ක්‍රියාමාර්ග ගනු ලැබුවා.\nඒ අනුව අධිකරණ නියෝග මත නාවික හමුදා භාරයේ තිබූ දේශීය බහුදින යාත්‍රාව දැඩි පරීක්ෂාවකට ලක් කළ අවස්ථාවේදී එහි විශේෂයෙන් සකස් කරන ලද කොටසක් තුළ ඉතා සූක්ෂම ලෙස සඟවා තිබූ හෙරොයින් කිලෝග්‍රෑම් 85 හමුවී ඇත්තේ.\nඑමෙන්ම කඳාන - පමුණුගම - පුබුදුගම ප්‍රදේශයේදී රුපියල් කෝටියකට ආසන්න වටිනාකමකින් යුත් අයිස් මත්ද්‍රව්‍ය ග්‍රෑම් 500ක් සහ හෑෂ් මත්ද්‍රව්‍ය කිලෝග්‍රෑම් 4යි ග්‍රෑම් 500ක් සමඟින් සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ ඔවුන් නිවසක් කුලියට ගෙන එහි රැඳී සිටිමින් මෙම ජාවාරම සිදුකරන අතරතුර ඊයේ අත්අඩංගුවට ගත් බවයි.\nසැකකරුවන් මට්ටක්කුලිය ප්‍රදේශයේ පදිංචිකරුවන් වනවා.\nමේ අතර යාපනයේ පුංකුඩිතිව් ප්‍රදේශයේ සහ උතුරු මුහුදේ සිදුකළ සෝදිසි මෙහෙයුම්වලදී බීඩි කොළ තොගයක් නාවික හමුදා භාරයට ගෙන තිබෙනවා.\nඋතුරු නාවික විධානය විසින් යාපනය පුංකුඩිතිව් දූපතේ සංකට්ටර්කර්නි ප්‍රදේශයේ වෙරළට ගසාගෙන විත් තිබූ බීඩිකොළ කිලෝ 84 ක් සොයාගනු ලැබුවේ පෙරේදා පාමුර සංචාරයේ යෙදී සිටියදියි.\nඑදිනම ඩෙල්ෆ්ට් දූපතට වයඹ දෙසින් වූ මුහුදේ සිදුකළ මුර සංචාරයක් අතරතුරදී මුහුදේ පාවෙමින් තිබූ බීඩි කොළ කිලෝග්‍රෑම් 616 කට අධික ප්‍රමාණයක් නාවික හමුදාව සොයාගත්තා.",
       "URL": "https://www.hirunews.lk/222503/නාවික-හමුදා-භාරයට-ගත්-යාත්‍රාවක-තිබී-හෙරොයින්-බවට-සැක-මත්-කුඩු-කිලෝ-ග්‍රෑම්-85-ක්",
       "Category": "Local News",
       "Parent URL": "https://www.hirunews.lk/local-news.php?pageID=3191"
}