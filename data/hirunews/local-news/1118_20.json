{
       "Source": "hirunews",
       "Timestamp": "Saturday, 04 June 2022 - 19:13",
       "Headline": "මෙරට පාසල් දරුවන් දස දෙනෙකුගෙන් දෙදෙනෙකුටම මන්ද පෝෂණය (වීඩියෝ)",
       "News Content": "මෙරට පාසල් යන වයසේ පසුවන වයස අවුරුදු 5 ත් 17 ත් අතර සෑම දරුවන් දස දෙනෙකුගෙන් දෙදෙනෙකු මන්ද පෝෂණයෙන් පෙලෙන බව ශ්‍රී ලංකා පෝෂණ වෛද්‍ය සංගමය පවසනවා.\nඑහි සභාපතිනි පෝෂණ විශේෂඥ වෛද්‍ය රේණුකා ජයතිස්ස සඳහන් කළේ බොරැල්ල වෛද්‍ය පර්යේෂණ ආයතනය මගින් සිදුකළ පර්යේෂණයකින් මේ බව තහවුරු වී ඇති බවයි.\nපසුගිය 2021 වසරේ දෙසැම්බර් මාසයේදීයි අදාළ පර්යේෂණය සිදුකර ඇත්තේ. කොවිඩ් තත්ත්වය ද සමග ඉදිරියේදී මුහුණදීමට සිදුවන ආහාර අර්බුදයට ඇති හැකියාව පිළිබඳ සොයා බැලීමට මෙම පර්යේෂණය සිදුකර තිබෙනවා.\nජනතාව විසින් පරිභෝජනය කරනු ලබන ආහාර වල අඩංගු විය යුතු විටමින් සහ ඛනිජ ලබන ප්‍රමාණයේ ද ඌණතාවන් පවතින බව අදාළ පර්යේෂණයෙන් තහවුරු වී තිබෙනවා.\nආහාර ද්‍රව්‍ය මිල ගණන් සීඝ්‍රයෙන් ඉහළ යාම හා ඉදිරියේදී මුහුණදීමට සිදුවන ආහාර අර්බුදය හමුවේ එය තවදුරටත් උග්‍ර වනු ඇති බවයි ශ්‍රී ලංකා පෝෂණ වෛද්‍ය සංගමයේ සභාපතිනි පෝෂණ විශේෂඥ වෛද්‍ය රේණුකා ජයතිස්ස පෙන්වා දෙන්නේ.\nමේ අතර, රිජ්වේ ආර්යා ළමා රෝහල තුල සිදුකළ පරික්ෂණයකදී දරුවන්ගේ වයසට සරිලන බර සහ උසෙහි යම් ප්‍රමාණයක අඩුවීමක් නිරීක්ෂණය වූ බව එම රෝහලේ ළමා රෝග විශේෂඥ වෛද්‍ය දීපාල් පෙරේරා ප්‍රකාශ කළා.",
       "URL": "https://www.hirunews.lk/306218/මෙරට-පාසල්-දරුවන්-දස-දෙනෙකුගෙන්-දෙදෙනෙකුටම-මන්ද-පෝෂණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}