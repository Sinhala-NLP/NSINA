{
       "Source": "hirunews",
       "Timestamp": "Monday, 16 April 2018 - 12:10",
       "Headline": "මහින්දානන්ද අලුත්ගමගේ FCID අත්අඩංගුවට",
       "News Content": "රජයේ මුදල්  අවභාවිත කිරීම සම්බන්ධයෙන් චෝදනා එල්ලවූ හිටපු ක්‍රීඩා අමාත්‍ය පාර්ලිමේන්තු මන්ත්‍රී මහින්දානන්ද අලූත්ගමගේ පොලිස් මූල්‍ය අපරාධ කොට්ඨාශය විසින් අත්අඩංගුවට ගෙන තිබෙනවා.\nඅද (16) උදෑසන එම කොට්ඨාශය වෙත පැමිණි මන්ත්‍රිවරයාගෙන් ප්‍රකාශයක් ලබාගැනීමෙන් අනතුරුව අත්අඩංගුවට ගත් බවයි එහි උසස් නිලධාරියෙකු කියා සිටියේ.\n2014 වසරේ රජයේ මුදල් රුපියල් මිලියන 53ක් අවභාවිත කරමින් කැරම් සහ දාම් බෝඩ් මිලදී ගැනීමේ සිද්ධිය සම්බන්ධයෙන් ප්‍රකාශයක් ලබාදීම සඳහා ඔහු මෙලෙස පොලිස් මූල්‍ය අපරාධ කොට්ඨාශය වෙත පැමිණි අතර, එම අවස්ථාව වනවිට ඒ අවට විශේෂ පොලිස් ආරක්ෂාවද යොදවා තිබුණා.\nසතොස ආයතනය මගින් මෙම මිලියන 53 ක් වටිනා කැරම් සහ දාම් බෝඩ් මිලදී ගෙන තිබූ අතර, ඒවායෙන් කොටසක් ක්‍රීඩා අමාත්‍යාංශයට ලබාදී ඇති බවට පසුව අනාවරණ වුණා.\nඒ අනුව රුපියල් මිලියන 39 ක පාඩුවක් රජයට සිදුකළ  බවටයි පාර්ලිමේන්තු මන්ත්‍රී මහින්දානන්ද අලූත්ගමගේට චෝදනා එල්ලවී ඇත්තේ.\nමෙම සිද්ධිය සම්බන්ධයෙන් තමා පොලිස් මූල්‍ය අපරාධ කොට්ඨාශය මගින් අත්අඩංගුවට ගැනීම වළක්වාලන ලෙස නියෝගයක් නිකුත් කරන්නැයි හිටපු අමාත්‍යවරයා අභියාචනාධිකරණය වෙත ඉදිරිපත් කළ අයදුම්පත ප්‍රතික්ෂේප වුණා.\nඉන් අනතුරුව අදාළ නියෝගයට එරෙහිව ඔහු විසින් ශ්‍රේෂ්ඨාධිකරණය වෙතද අභියාචනයක් ඉදිරිපත් කර තිබෙනවා.",
       "URL": "https://www.hirunews.lk/188496/මහින්දානන්ද-අලුත්ගමගේ-fcid-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3988"
}