{
       "Source": "hirunews",
       "Timestamp": "Sunday, 07 November 2021 - 13:12",
       "Headline": "අලි සබ්‍රි ගේ ඉල්ලා අස්වීම ලත් තැනම ලොප් වේ",
       "News Content": "අධිකරණ අමාත්‍ය මොහොමඩ් අලි සබ්රි සිය අමාත්‍ය ධුරයෙන් සහ පාර්ලිමේන්තු මන්ත්‍රී ධුරයෙන් ඉල්ලා අස් වීමට ගත් තීන්දුව නැවතත් සළකා බැලීමට තීරණය කර ඇති බව වාර්තා වනවා.\nඒ, ඊයේ ජනාධිපතිවරයා සමග පැවති සාකච්ඡාවකින් පසුවයි.\nඅලි සබ්‍රි සිය අමාත්‍ය ධුරයෙන් සහ පාර්ලිමේන්තු මන්ත්‍රී ධුරයෙන් ද ඉල්ලා අස් වීමේ ලිපි දෙක ජනාධිපති ගෝඨාභය රාජපක්ෂ වෙත ඊයේ දිනයේ භාරදුන් බවට ඔහුගේ සමීපතම අරංචි මාර්ග වාර්තා කළා.\nඅධිකරණ අමාත්‍යවරයා ගේ මෙම තීන්දුවට ප්‍රධාන හේතුවක් වූයේ එක රටක් එක නීතියක් ජනාධිපති කාර්ය සාධක බලකායේ සභාපතිධුරයට ගලගොඩඅත්තේ ඥානසාර හිමියන් ඔහුගේ අනුදැනුමකින් තොරව පත් කිරීම බවයි වාර්තා වන්නේ.\nමේ සම්බන්ධයෙන් අධිකරණ අමාත්‍ය අලි සබ්‍රි මහත් කන්ස්සල්ලෙන් සිටි බවටයි වාර්තා වුනේ.\nකෙසේ වෙතත් ජනාධිපතිවරයා සමග පැවති සාකච්ඡාවෙන් අනතුරුව අමාත්‍ය වරයා සිය තීරණය ආපසු හරවා ගැනීමට කැමැත්ත පළ කර තිබෙනවා.\nඑමෙන්ම ජනාධිපතිවරයා එම ඉල්ලා අස්වීමේ ලිපි භාර ගැනීම ප්‍රතික්ෂේප කර ඇති බවටත් වාර්තා වුනා.\nජනාධිපති ගෝඨාභය රාජපක්ෂ සමඟ පැවති මෙම සාකච්ඡාවේදී රටේ නීති සකස් කිරීමට නිශ්චිත ආයතන තිබියදී මෙවන් කාර්ය සාධක බලකා හරහා නීති සකස් කිරීමට යාම අනවශ්‍ය ගැටලු ඇති කරන්නක් බව අධිකරණ අමත්‍යවරයා පෙන්වා දී තිබෙනවා.\nඑමෙන්ම එම පත්කිරීම් සහ එහි සංයුතිය පිළිබඳව ද තමන්ගේ පැහැදීමක් නැති බව අමාත්‍යවරයා මෙහිදී ජනාධිපතිවරයාට පවසා තිබෙනවා.\nමෙහිදී අමාත්‍ය වරයාට ප්‍රතිචාර දක්වමින්  ජනාධිපතිවරයා පවසා ඇත්තේ මෙම බලකාය පත් කරන ලද්දේ තමාට උපදෙස් ලබා ගැනීමට පමණක් බවයි.\nඑසේ නොමැතිව ඒ හරහා නීති සෑදීමක් හෝ නීති වෙනස් කිරීමට කිසිදු අදහසක් නොමැති බවට ජනාධිපතිවරයා මෙහිදී අවධාරණය කර තිබෙනවා.\nඑමෙන්ම නීති සකස් කිරීමේ දී අනිවාර්යෙන්ම අධිකරණ අමාත්‍ය වරයා ගේ සහ ව්‍යවස්ථා දායකයේ අනුමැතියකින් තොරව එය සිදුකළ නොහැකි බවටත් පෙන්වාදුන් ජනාධිපතිවරයා ඒ ආකාරය ‍ව්‍යවස්ථා විරෝධී ක්‍රියා මාර්ගයක් කෙරෙහි යොමු වීමට තමන් කිසිසේත් කටයුතු නොකරන බවත් අධිකරණ අමාත්‍ය අලි සබ්‍රි වෙත දැනුම් දී තිබෙනවා.",
       "URL": "https://www.hirunews.lk/287263/අලි-සබ්‍රි-ගේ-ඉල්ලා-අස්වීම-ලත්-තැනම-ලොප්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1578"
}