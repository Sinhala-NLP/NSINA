{
       "Source": "hirunews",
       "Timestamp": "Thursday, 16 June 2022 - 8:10",
       "Headline": "දේශබන්දුට නීතිය ක්‍රියාත්මක නො කළ අමාත්‍යාංශ ලේකම්ටත් තොප්පියක්",
       "News Content": "බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හට ස්ථාන මාරුවක් ලබා දෙන ලෙස නීතිපතිවරයා විසින් සිදු කළ ඉල්ලීම සහ ඔහුට එරෙහි ව විනය පරීක්ෂණයක් පවත්වන ලෙස කළ නියෝග ක්‍රියාත්මක නො කිරීමට කොටුව මහේස්ත්‍රාත් ඉදිරියේ පෙනී සිටිමින් හේතු දක්වන ලෙස මහජන ආරක්ෂාව පිළිබඳ අමාත්‍යාංශ ලේකම් එස්.හෙට්ටිආරච්චිට කොටුව මහේස්ත්‍රාත් තිළිණ ගමගේ නියෝග කර තිබෙනවා.\nකොටුව මහේස්ත්‍රාත්වරයා අදාළ නියෝගය නිකුත් කරනු ලැබුවේ, මැයි මස 9 වෙනි දා කොළඹ ගාලු මුවදොර පිටියේ පැවති අරගලය සාමකාමී විරෝධතා ව්‍යාපාරයට හිටපු අග්‍රාමාත්‍ය මහින්ද රාජපක්ෂගේ හිතවාදීන් පිරිසක් විසින් පහර දීමේ සිද්ධියට අදාළ නඩුව ඊයේ කැඳවූ අවස්ථාවේදී.\nමෙම සිද්ධියේ විමර්ශනයන්ට බාධාවක් වන ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් පිළිබදව නිතිපතිවරයා විසින් නිර්දේශයන් දෙකක් ලබාදෙනු ලැබ තිබියදීත්, පොලිස් ආඥා පනතේ පොලිස් නියෝග යටතේ මෙම නිලධාරියා සම්බන්ධයෙන් විනය ක්‍රියාමාර්ග නොගැනීම පිළිබදව අධිකරණයේ පෙනී සිටිමින් කරුණු ඉදිරිපත් කරන ලෙසට‍ යි මෙහි දී මහේස්ත්‍රාත්වරයා මහජන ආරක්ෂක අමාත්‍යාංශ ලේකම්වරයාට නියෝග කළේ.\nමහින්ද හිතවාදීන් පිරිසක් විසින් අරගල කරුවන්ට සිදු කළ මෙම ම්ලේච්ඡ ප්‍රහාරය නවතාලීමට හෝ පාලනය කිරීමට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා නිසි ක්‍රියාමාර්ග නොගත් බවට චෝදනා කරමින් අදාළ නඩුව ගොනුකර තිබුණා.\nමෙම කරුණු සලකා බැලූ නීතිපතිවරයා විසින් පළමුව අධිකරණයෙන් ඉල්ලා සිටියේ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා හට වහාම ස්ථාන මාරුවක් ලබා දෙන ලෙස නියෝග කරන ලෙසට යි.\nකෙසේ වෙතත් එම නියෝගය ලැබීමත් සමඟම බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් සති දෙකක නිවාඩුවක් ලබා ගත්තා.\nඉන් අනතුරු ව නැවතත් ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලයේ සිය සුපුරුදු රාජකාරි කටයුතු සිදු කරමින් පසුවනවා.",
       "URL": "https://www.hirunews.lk/307242/දේශබන්දුට-නීතිය-ක්‍රියාත්මක-නො-කළ-අමාත්‍යාංශ-ලේකම්ටත්-තොප්පියක්",
       "Category": "Local News",
       "Parent URL": "https://www.hirunews.lk/local-news.php?pageID=1093"
}