{
       "Source": "hirunews",
       "Timestamp": "Tuesday, 30 August 2016 - 19:31",
       "Headline": "අතුරුදන්වුවන්ගේ දිනය වෙනුවෙන් සැමරුම් රැසක්",
       "News Content": "අතුරුදන්වූවන් පිළිබඳ ජාත්‍යන්තර දිනය අදට යෙදී තිබෙනවා.\nඒ වෙනුවෙන් අද කොළඹදී සහ උතුරු නැගෙනහිර ප්‍රදේශ කිහිපයකදී සැමරුම් පැවැත්වුණා.\nඅතුරුදන්වූවන්ගේ ජාත්‍යන්තර දිනය සැමරීම වෙනුවෙන් අතුරුදන්වූවන්ගේ පවුල් එකමුතුව සංවිධාන කළ වැඩසටහනක් අද පෙරවරුවේ පැවැත්වුණේ කොළඹ විහාරමහාදේවී එළිමහන් රංග පීඨයේදී.\n‘අතුරුදන්වූවන් පිළිබද කාර්යාලය සාදරයෙන් පිළිගනිමු‘ යන්න එහි තේමාව වුණා.\nඅනතුරුව ඊට සහභාගී වූ පිරිස් පා ගමනින් කොළඹ ලිප්ටන් වට රවුම තෙක් පැමිණ නිහඩ විරෝධතාවක නිරතවුණා.\nඅතුරුදන්වූවන්ගේ ජාත්‍යන්තර දිනය සැමරීම වෙනුවෙන් යාපනය, වවුනියාව සහ ත්‍රිකුණාමල ප්‍රදේශවල ද අද විරෝධතා සංවිධාන කර තිබුණා.\nමේ අතර, පාර්ලිමේන්තුවේ සම්මත කෙරුණු අතුරුදන්වූවන් පිළිබඳ කාර්යාලය පිහිටුවීමේ පනත පිළිබඳව මව්බිම වෙනුවෙන් රණවිරුවෝ සංවිධානය අද  පැවැති ප්‍රවෘත්ති සාකච්ඡාවකදී අදහස් පළ කළා.",
       "URL": "https://www.hirunews.lk/141853/අතුරුදන්වුවන්ගේ-දිනය-වෙනුවෙන්-සැමරුම්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4900"
}