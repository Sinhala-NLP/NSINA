{
       "Source": "hirunews",
       "Timestamp": "Wednesday, 26 October 2022 - 15:25",
       "Headline": "බිනුර ප්‍රනාන්දු නැවත ශ්‍රී ලංකාවට",
       "News Content": "පන්දුවාර 20 ලෝක කුසලාන තරඟාවලියේදී ඔස්ටේ්‍රලියානු කණ්ඩායමට එරෙහිව පර්ත් හිදී ඊයේ පැවති තරඟයේදී ආබාධයට ලක්වූ ශ්‍රී ලංකා වේග පන්දු යවන ක්‍රීඩක බිනුර ප්‍රනාන්දු යළි මෙරටට ගෙන්වීමට තීරණය කර තිබෙනවා.\nඑම තරඟයේ පළමු පන්දුවාරය යොමුකරමින් සිටියදීයි ඔහු පාදයේ ආබාධයකට ලක්වූයේ.\nකෙසේ වෙතත් ඔහු වෙනුවට කණ්ඩායමට කැඳවන්නේ කවුරුන්ද යන්න පිළිබඳ මෙතෙක් ප්‍රකාශ කර නැහැ.\nමේ අනුව බිනුර ප්‍රනාන්දුට ඉදිරි තරග ඇතුළු සම්පූර්ණ 20යි 20 ලෝක කුසලානය ම අහිමි වනු ඇති.  දැනටමත් ලෝක කුසලාන සංචිතයට නම් කෙරුණු ශ්‍රී ලංකා ක්‍රීඩකයන් ගණනාවක් ම ආබාධවලට ලක් වුණා.\nඒ අතර සුපිරි වේග පන්දු යවන ක්‍රීඩක දුෂ්මන්ත චමීර ද වනවා.\nඊට අමතර ව සුපිරි පිතිකරු ධනුෂ්ක ගුණතිලක, වේග පන්දු යවන්නන් වන ප්‍රමෝද් ලක්ෂාන් හා දිල්ෂාන් මධුසංක ද ආබාධවලට ලක් වුණා.\nලෝක කුසලාන පන්දුවාර 20 ක්‍රිකට් තරගාවලියේ ඔස්ට්‍රේලියාව සමඟ තරගයෙන් ශ්‍රී ලංකාව කඩුලු 7ක පරාජයක් වැළඳ ගන්නට සිදු වුණා.\nමෙම පරාජයත් සමඟ ශ්‍රී ලංකා කණ්ඩායම සුපිරි 12 දෙනාගේ තරග වටයේ ප්‍රසාද ලකුණු සටහනේ තුන්වැනි ස්ථානයේ රැදී සිටින අතර ඒ අනුව ඔවුන්ට අවසන් පූර්ව වටයට සුදුසුකම් ලබා ගැනීමට නම් ඉතිරි තරග 3 ජයග්‍රහණයන් තීරණාත්මක වනවා.\nඒ නවසීලන්ත, ඇෆ්ගනිස්ථාන සහ එංගලන්ත යන තරග ත්‍රිත්වයයි.\nශ්‍රී ලංකා සංචිතයට අතිරේකව කැදවු නිරෝෂන් දික්වැල්ල, අසිත ප්‍රනාන්දු සහ මතීෂ පතිරණ වීසා ගැටලුවක් හේතුවෙන් තවමත් ඔස්ට්‍රේලියාව බලා පිටත්ව ගොස් නැහැ.\nශ්‍රී ලංකා කණ්ඩායම මීළඟ නවසීලන්තය සමගින් ලබන සෙනසුරාදා සිඩ්නි ක්‍රීඩාංගනයේදී තරග වැදීමට නියමිතයි.",
       "URL": "https://www.hirunews.lk/318886/බිනුර-ප්‍රනාන්දු-නැවත-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=777"
}