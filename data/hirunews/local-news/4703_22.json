{
       "Source": "hirunews",
       "Timestamp": "Wednesday, 18 January 2017 - 18:04",
       "Headline": "නියඟයට මුහුණදීම පිළිබඳ ජනපතිගේ ප්‍රධානත්වයෙන් සාකච්ඡාවක්",
       "News Content": "එළඹිය හැකි නියං තත්ත්වයකදී හදිසි තීරණ ගැනීම සඳහා අමාත්‍යාංශ ලේකම්වරුන්ගෙන් සමන්විත කමිටුවක් ජනාධිපතිවරයා විසින් පත්කර තිබෙනවා.\nඒ, නියං තත්ත්වයක් සඳහා මුහුණදීමට අමාත්‍යාංශ මට්ටමින් ඇති සූදානම පිළිබඳ විමසා බැලීම සඳහා ජනාධිපතිවරයාගේ ප්‍රධානත්වයෙන් අද පැවති සාකච්ඡාවකදී.\nඑළඹිය හැකි නියං තත්ත්වයට රජයක් ලෙස මුහුණ දෙමින් ජනතාවට අවශ්‍ය සහන සැලසීම සඳහා අමාත්‍යාංශ මට්ටමේ සූදානම් පිළිබඳ විමසා බැලීමේ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පැවැත්වුණා.\nඑහිදී පීඩාවන් අවම කරගනිමින් ජනතාවට අවශ්‍ය සහන සැලසීමේදී හදිසි තීරණ ගැනීම සඳහා විදුලිබල, මහවැලි, ජල සම්පාදන යන අමාත්‍යාංශවල ලේකම්වරුන්ගෙන් සමන්විත විශේෂ කමිටුවක් පිහිටුවීමට ජනාධිපතිවරයා උපදෙස් ලබාදී තිබෙනවා.\nජල මූලාශ්‍ර ආරක්ෂා කරගනිමින් නියං තත්ත්වයන් අවම කරගැනීම සඳහා ගත යුතු පියවරයන් පිළිබඳවද මෙහිදී සාකච්ඡාවට ලක් වූ බව ජනාධිපති මාධ්‍ය අංශය නිවේදනය කළා.\nදැනට සිඳී ඇති වැව් ප්‍රතිසංස්කරණය කිරීම සඳහා වැඩ පිළිවෙළක් ක්‍රියාත්මක කරන ලෙස උපදෙස් ලබාදුන් ජනාධිපතිවරයා ජලය අරපිරිමැස්මෙන් භාවිත කිරීම පිළිබඳව ජනතාවට පුළුල් අවබෝධයක් ලබාදීමේ අවශ්‍යතාවද පෙන්වා දී තිබෙනවා.",
       "URL": "https://www.hirunews.lk/152357/නියඟයට-මුහුණදීම-පිළිබඳ-ජනපතිගේ-ප්‍රධානත්වයෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4703"
}