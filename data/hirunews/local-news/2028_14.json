{
       "Source": "hirunews",
       "Timestamp": "Saturday, 10 April 2021 - 19:48",
       "Headline": "මිශ්‍ර කිරීමේ ජාවාරම නවතන්න තොග වෙළෙන්දන්ට දේශීය පොල්තෙල් ලබාදීම නවතී (වීඩියෝ)",
       "News Content": "ඇෆ්ලටොක්සීන් නමැති පිළිකා කාරකය ආහාර වල අඩංගු විය හැකි ප්‍රමාණය කිලෝග්‍රෑමයට මයික්‍රොග්‍රෑම් 10 දක්වා අඩු කිරීමට පියවර ගෙන ඇති බව සෞඛ්‍ය අමාත්‍යාංශයේ ආහාර ආරක්ෂණ ඒකකයේ අධ්‍යක්ෂ වෛද්‍ය තිලක් සිරිවර්ධන ප්‍රකාශ කළා.\nඔහු කියා සිටියේ ඉදිරියේදී ආහාර ආරක්ෂණ ප්‍රතිපත්තියක් ද ගෙන ඒමට කටයුතු කරන බවයි.\nපිළිකා කාරක අඩංගු ආනයනික පොල්තෙල් තොගයක් රේගුවෙන් අදාළ ආනයනික සමාගම්වල ගබඩා වෙත මුදා හැර ඇති බවට හිරු ප්‍රවෘත්ති අනාවරණයත් සමඟ වෙළඳපොලේ පවත්නා පොල්තෙල් වල ප්‍රමිතිය සම්බන්ධයෙන් සමාජයේ දැඩි කතාබහක් මතුවුණා.\nඑම තත්ත්වය හමුවේ පාරිභෝගික අධිකාරිය දිවයිනේ දිස්ත්‍රික්ක 24 ම ආවරණය වන පරිදි පොල්තෙල් සාම්පල 125 ක් ලබා ගැනීමට පසුගියදා කටයුතු කළා.\nඉන් 109 කම ඇෆ්ලටොක්සීන් පිලිකා කාරකය අඩංගු නොවන බව පරීක්ෂණවලින් තහවුරු වී ඇති බවයි පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න හිරු ප්‍රවෘත්ති අංශය සමඟ පැවති සාකච්ඡාවකට එක්වෙමින් කියා සිටියේ.\nආහාරවල අඩංගු විය හැකි ඇෆ්ලටොක්සීන් ප්‍රමාණය කිලෝග්‍රෑමයට මයික්‍රොග්‍රෑම් 30 ක් ලෙස ආහාර පනතේ දක්වා ඇති අතර, ප්‍රමිති ආයතනයේ නිර්ණායකයන්ට අනුව එම ප්‍රමාණය කිලෝග්‍රෑමයට මයික්‍රොග්‍රෑම් 10 ක් වනවා.",
       "URL": "https://www.hirunews.lk/268089/මිශ්‍ර-කිරීමේ-ජාවාරම-නවතන්න-තොග-වෙළෙන්දන්ට-දේශීය-පොල්තෙල්-ලබාදීම-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2028"
}