{
       "Source": "hirunews",
       "Timestamp": "Sunday, 23 October 2016 - 12:56",
       "Headline": "ගාල්ලේ ගව සොරකම ජයටම",
       "News Content": "ගාල්ල දිස්ත්‍රික්කයේ ප්‍රදේශ රැසක ගවයින් සොරකම් කිරීම සීග්‍ර ලෙස ඉහළ ගොස් ඇති බව දිස්ත්‍රික් කිරි ගොවීන්ගේ සමෘද්ධි සංවිධානය පවසනවා.\nබැංකු ණය මත ගව පාලනය ආරම්භ කර  ඇති තමන්ට පවතින තත්ත්වය හමුවේ ණය වාරික ගෙවීමටද නොහැකිවී ඇති බවයි කිරි ගොවීන් පෙන්වා දෙන්නේ.\nබෙන්තොට සහ අලුත්ගම ප්‍රදේශවල පිහිටි ගව ඝාතකාගාර වෙත සොරාගන්නා කිරි ගවයින් රැගෙන යන අතර, ගවයින් සොරකම් කිරීම වැළැක්වීමට ප්‍රමාණවත් වැඩපිළිවෙළක් පොලීසියට නොමැතිවීම මීට හේතුව බව ඔවුන් පෙන්වා දෙනවා.\nපසුගිය කාලය තුළ කිරි ගවයින් 250 කට ආසන්න සංඛ්‍යාවක් එලෙස සොරකම් කර ඇති බව ගාල්ල දිස්ත්‍රික් කිරි ගොවීන්ගේ සමෘද්ධි සංවිධානය සඳහන් කළා.\nආයුධ සන්නද්ධව වාහනවලින් පැමිණෙන පිරිස් මීට සම්බන්ධ වී ඇති බවටද තොරතුරු ලැබී තිබෙනවා.",
       "URL": "https://www.hirunews.lk/145868/ගාල්ලේ-ගව-සොරකම-ජයටම",
       "Category": "Local News",
       "Parent URL": "https://www.hirunews.lk/local-news.php?pageID=4825"
}