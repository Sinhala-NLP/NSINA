{
       "Source": "hirunews",
       "Timestamp": "Tuesday, 10 October 2017 - 13:29",
       "Headline": "දිවුලපිටිය පොලිසියේ අපරාධ අංශයේ වැඩබලපු ස්ථානාධිපතිවරයා බන්ධනාගාරයට",
       "News Content": "මීගමුව බන්ධනාගාරයේදී සැකකරුවෙකු මියයාමේ සිද්ධියට සැකපිට අත්අඩංගුවට ගත් දිවුලපිටිය පොලිසියේ අපරාධ අංශයේ වැඩබලපු  ස්ථානාධිපතිවරයා ලබන 17 වැනිදා දක්වා බන්ධනාගාර ගත කරන ලෙස මීගමුව මහේස්ත්‍රාත් රුචිර වැලිවත්ත අද (10) නියෝග කළා.\nඒ අනුව ඔහු මහර බන්ධනාගාරයේ රඳවා තබන බවයි සදහන් වන්නේ.\nමීට ඉහතදී  දිවුලපිටිය පොලිස් ස්ථානයේ පොලිස් පරීක්ෂකවරු දෙදෙනෙකුට හා පොලිස් කොස්තාපල්වරයෙකුට වහාම ක්‍රියාත්මක වන පරිදි ස්ථාන මාරුවීම් ලබා දී තිබෙනවා.\nසේවයේ අවශ්‍යතාව මත බස්නාහිර පළාත් භාර නියෝජ්‍ය පොලිස්පති තුමාගේ නියෝගයකට අනුව මෙම මාරුවීම සිදුකර ඇති බව සඳහන්.\nඒ අනුව ඔවුන් දිවුලපිටිය පොලිස් ස්ථානයේ සිට පැලියගොඩ පොලිස් ස්ථානයට මාරුකර යවා තිබෙනවා.\nඉකුත් (02) වැනිදා මියගිය පුද්ගලයා දිවූලපිටිය පොලිසිය විසින් අත්අඩංගුවට ගන්නේ ඔහු මුරකරුවෙකු ලෙස සේවය කල නිවසෙහි ගෙහිමි කාන්තාව විසින් ඔහු නිවසේ වටිනා භාණ්ඩ සොරාගත් බවට කළ පැමිණිල්ලකට අනුවයි.\nපසුව එම පුද්ගලයා මිනුවන්ගොඩ දිසා අධිකරණයට ඉදිරිපත් කිරීමෙන් පසු බන්ධනාගාර ගත කර ඇති බව සඳහන්.\nමරණයට පත්වූ එම පුද්ගලයාගේ දියණිය සඳහන් කරන්නේ නොකළ වරදක් පිළිගන්නා ලෙස බල කරමින් පොලිසිය පහරදුන් බව මියයාමට පෙර තම පියා ප්‍රකාශ කල බවයි.",
       "URL": "https://www.hirunews.lk/173100/දිවුලපිටිය-පොලිසියේ-අපරාධ-අංශයේ-වැඩබලපු-ස්ථානාධිපතිවරයා-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4279"
}