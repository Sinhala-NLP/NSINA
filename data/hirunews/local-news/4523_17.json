{
       "Source": "hirunews",
       "Timestamp": "Wednesday, 10 May 2017 - 18:45",
       "Headline": "පිළියන්දල වෙඩි තැබීම ගැන සොයන්න පොලිස් කණ්ඩායමක් 11 ක්",
       "News Content": "පිළියන්දලදී පොලිස් මත්ද්‍රව්‍යනාශක කාර්යාංශයයේ කණ්ඩායමකට එල්ලවූ ප්‍රහාරය සම්බන්ධයෙන් දින තුනක් ඇතුළත වාර්තාවක් ලබා දෙන්නැයි නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක ප්‍රකාශ කර තිබෙනවා.\nසුදුසු සුූදානමකින් තොරව වැටලීමක් සඳහා කණ්ඩායමක් පිටත්ව යාමට හේතුවද එහි අන්තර්ගත විය යුතු බවයි අමාත්‍යවරයා ප්‍රකාශ කර ඇත්තේ.\nඑසේම අදාළ පරීක්ෂණ සම්බන්ධයෙන් කටයුතු කිරීමට ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් පත්කර තිබෙනවා.\nමේ අතර, පිලියන්දල - මොරටුව පාරේ පිහිටි රාජ්‍ය බැංකුවක් ඉදිරිපිටදී ඊයේ රාත්‍රියේ මත්ද්‍රව්‍ය නාශක කාර්යාංශයේ නිලධාරින් පිරිසක් ඉලක්ක කර ගනිමින් එල්ල වූ වෙඩි ප්‍රහාරය සැලසුම් කළ ප්‍රධාන ජාවාරම්කරු ඇතුළු ජාලය හඳුනාගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි ප්‍රකාශ කළා.\nමේ වනවිට පොලිස් විශේෂ කාර්ය බලකායේ කණ්ඩායම් තුනක් ඇතුලූ පොලිස් කණ්ඩායම් 11 ක් සිද්ධිය සම්බන්ධයෙන් විමර්ශන සිදුකරනවා.\nමේ සම්බන්ධයෙන් සිදු කෙරෙන පරීක්ෂණ කටයුතු පිළිබඳව හිරු ප්‍රවෘත්ති අංශයට පැහැදිලි කරමින් පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි කියා සිටියේ ප්‍රහාරය එල්ල කිරීමට පැමිණි පුද්ගලයන් භාවිත කළ යතුරුපැදියක් ද අද පෙරවරුවේ මහරගම - දෙහිවල පාරේ අතහැර දමා ගොස් තිබියදී සොයාගත් බවයි.\nසිද්ධියෙන් තුවාල ලැබූ මත්ද්‍රව්‍යනාශක කාර්යාංශයේ පොලිස් පරීක්ෂක නියෝමාල් රංගජීව, මේ වනවිට කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nඑහි අධ්‍යක්ෂ වෛද්‍ය අනිල් ජාසිංහ හිරු ප්‍රවෘත්ති අංශය කළ විමසීමකදී සඳහන් කළේ ඔහුගේ පපුවේ සහ හිසේ තුවාල පවතින බවයි.\nසිද්ධියෙන් තුවාල ලැබූ අනෙක් පොලිස් නිලධාරීයාද ජාතික රෝහලේ ප්‍රතිකාර ලබන අතර, තුවාල ලැබූ දරුවන් දෙදෙනෙකු, දැරියක සහ 29 හැවිරිදි තරුණයෙකු ප්‍රතිකාර ලබන්නේ කළුබෝවිල ශික්ෂණ රෝහලේයි.\nඉන් දරුවන් දෙදෙනෙකු දැඩි සත්කාර ඒකකයේ ප්‍රතිකාර ලබන බවද එහි ප්‍රකාශිකාවක හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/161041/පිළියන්දල-වෙඩි-තැබීම-ගැන-සොයන්න-පොලිස්-කණ්ඩායමක්-11-ක්",
       "Category": "Local News",
       "Parent URL": "https://www.hirunews.lk/local-news.php?pageID=4523"
}