{
       "Source": "hirunews",
       "Timestamp": "Tuesday, 20 June 2017 - 7:26",
       "Headline": "පුත්තලමේ වන පාලකවරයෙකු දින 25ක සිට අතුරුදන්",
       "News Content": "පුත්තලම වන පාලක ඒ.එම්. සුමේධ බුද්ධදාස අතුරුදන්ව අදට දින 25ක් ගතව ඇතත් මේ දක්වා ඔහු පිළිබද කිසිදු තොරතුරක් වාර්තා වී නොමැති බව පොලීසිය පවසනවා.\nවන සංරක්ෂණ දෙපාර්තමේන්තුවේ ආණමඩුව සහ හලාවත අඩවි භාරව  කටයුතු කළ 47 හැවිරිදි එක් දරු පියෙකු වන ඔහු, පසුගිය මස 27 වනදා නිවසින් පිටත්ව ගොස් ඇත්තේ උදෑසන 8ට පමණයි.\nඑහෙත්  යළි නිවසට නොපැමිණීම හේතුවෙන් ඔහුගේ බිරිද නිට්ටඹුව පොලිසියට පැමිණිල්ලක් ද ගොනු කළා.\nකෙසේ වෙතත්, සිය සහෝදරයා පිළිබදව තවමත් තොරතුරක් වාර්තා වී නොමැති බවයි සුමේධ බුද්ධදාසගේ සොහොයුරා වන අශෝක බුද්ධදාස හිරු ප්‍රවෘත්ති අංශයට කියා සිටියේ.\nවන සංරක්ෂණ රාජකාරියේදී  දක්ෂ නිළධාරියෙකු වන සුමේධගේ බුද්ධදාසගේ අතුරුදන් වීම තමන්ට ද ගැටලුවක් බවයි පුත්තලම දිසා වන නිළධාරී ඞී.එම්.බී.එම් බණ්ඩාර සඳහන් කළේ.\nමොහුගේ අතුරුදන්වීම පිළිබදව නිට්ටඹුව පොලිසිය මේ වනවිට අංශ කිහිපයක් ඔස්සේ විමර්ෂණයක් ආරම්භකර ඇති අතර අතුරුදන් වීමට හේතුව මෙතෙක් නිශ්චිතව ප්‍රකාශ කළ නොහැකි බව එහි උසස් නිළධාරියෙකු කියා සිටියා.",
       "URL": "https://www.hirunews.lk/163945/පුත්තලමේ-වන-පාලකවරයෙකු-දින-25ක-සිට-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4462"
}