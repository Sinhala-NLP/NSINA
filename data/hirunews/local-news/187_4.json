{
       "Source": "hirunews",
       "Timestamp": "Thursday, 13 July 2023 - 18:11",
       "Headline": "පේරාදෙණියේ ඛේදවාචකය ගැන හෙද සංගමයේ ලේකම් කියයි (වීඩියෝ)",
       "News Content": "සමස්ත ලංකා හෙද සංගමයේ ප්‍රධාන ලේකම් එච්. එම්. බී. එස්. මැදිවත්ත පේරාදෙණිය රෝහලේ තරුණිය මියයෑමට පිළිබඳව අදහස් දැක්වීමක් සිදු කර තිබෙනවා.\nඔහු පවසන්නේ එම තරුණියට ලබා දී ඇත්තේ මුළු රටටම ලබා දෙන ප්‍රතිජීවක ඖෂධයක් බවයි.\nඅදාළ ඖෂධයේ ගුණාත්මකභාවය පිළිබඳව හෙද සංගමයට වගකිව නොහැකි බවත් බාල ඖෂධ පිළිබඳව රජය දැනුවත් කර තිබුණද මේ වන තෙක් ඊට පිලියම් ලබා දී නොමැති බවත් ලේකම්වරයා සඳහන් කරනවා.\nමිය ගිය තරුණියට අදාළ ඖෂධය ලබා දීමට නියම කර තිබුණේ මිලි ලීටර 10ක ප්‍රමාණයක් වුවද මිලි ලීටර 10යේ සිලින්ජරවල පවතින හිඟය නිසා මිලි ලීටර 5 බැගින් දෙවතාවකට ලබා දීමට සිදු වී ඇති බවයි ඔහු පවසන්නේ.\nඑක් වතාවක් ලබා දී නැවත පරීක්ෂා කිරීමට තව බෙහෙතක් ලබා දුන් බව පැවසීම මිලි ලීටර 10 සිලින්ජරය නොමැති වීම නිසා මිලි ලීටර 5 සිලින්ජරවලින් දෙවතාවක් බෙහෙත ලබා දීම පිළිබඳව වරදවා වටහා ගැනීමක් බවයි මැදිවත්ත පැවසුවේ.\nලේකම්වරයා පවසන්නේ ජාතික රෝහල ඇතුළු පරිධියේ සියළු රෝහල්වල මෙම සිලින්ජර හිඟ බවයි.\nමෙම ඖෂධ හිඟය පිළිබඳව සහ ඖෂධවල ගුණාත්මකභාවය පිළිබඳව කිහිපවරක්ම රජය දැනුවත් කළ ද ඉන් කිසිදු ප්‍රතිඵලයක් ලැබී නැති පසුබිමක රජය හා අදාළ බලධාරීන් විසින් මෙම සිදුවීමේ ව‍රද හෙද සංගමය පිට හෝ වෛද්‍යවරු පිට පටවන බවද ඔහු සඳහන් කර සිටිනවා.\nබැක්ටීරියා විනාශ කිරීම සඳහා ලබා දෙන මෙම ඖෂධය වෛද්‍ය නිර්දේශය මත අදාළ තරුණියට ලබා දී ඇති බවයි වාර්තා වන්නේ.\nකෙසේ වෙතත් වැඩිදුරටත් අදහස් දක්වමින් ලේකම්වරයා පවසන්නේ ඖෂධ සපයන ආයතන සතියෙන් සතිය මාරු වන නිසා එම ඖෂධ පිළිබඳ විශ්වාසයක් ගොඩ නැගී නොමැති බවයි.\nඑමෙන්ම සමාගම් හරහා බාල ඖෂධ සපයන බවට සැකයක් පවතින බවත් ඔහු ප්‍රකාශ කර තිබෙනවා.",
       "URL": "https://www.hirunews.lk/341099/පේරාදෙණියේ-ඛේදවාචකය-ගැන-හෙද-සංගමයේ-ලේකම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=187"
}