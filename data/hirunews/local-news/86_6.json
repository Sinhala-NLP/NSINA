{
       "Source": "hirunews",
       "Timestamp": "Saturday, 19 August 2023 - 21:34",
       "Headline": "ප්‍රතිජීවක ඖෂධයක් ලබාදීමෙන් පසු තවත් මල්කැකුළට දිවි අහිමි වෙයි (වීඩියෝ)",
       "News Content": "ප්‍රතිජීවක ඖෂධයක් ලබාදීමෙන් පසු තවත් මල්කැකුළට දිවි අහිමි වූ පුවතක් කැලණිය ප්‍රදේශයෙන් වාර්තා වනවා.\nමෙම අවාසනාවන්ත ඉරණමට මුහුණ පෑවේ කොළඹ රිජ්වේ ආර්යා ළමා රෝහලේ ප්‍රතිකාර ලැබූ අවුරුදු 6ක් වයසැති දරුවෙක්.\nදරුවාගේ මව්පියන් චෝදනා කරන්නේ දරුවාගේ සෞඛ්‍ය තත්ත්වය ගැටලු රැසකට මුහුණ පෑවේ ලබාදුන් ප්‍රතිජීවක ඖෂධයෙන් පසුව බවයි.\nකැලණිය දිප්පිටිගොඩ ප්‍රදේශයේ පදිංචි 6 හැවිරිදි තෙනුජ සස්මිර නානායක්කාර කොළඹ රිජ්වේ ආර්යා ළමා රෝහලට ඇතුළත් කර තිබුණේ පසුගිය 9 වැනිදා යි.\nඒ දණහිසේ ඇතිව තිබූ ආබාධයකට සහ නිතර උණ රෝගය වැළඳීම හෙතුවෙන් දින 6ක් තිස්සේ පුංචි තෙනුජට රෝහලෙන් විවිධ ප්‍රතිකාර ලබා දුන්නද සුවයක් ලැබී තැහැ.\nඔහුගේ රෝගී තත්ත්වයද නිශ්චිතව හඳුනාගැනීමටද නොහැකි වූ බවයි මව්පියන් පවසන්නේ.\nකෙසේ වෙතත් දරුවාගේ රෝගී තත්ත්වය උත්සන්න වී ඇති අතර හුස්ම ගැනීමේ රටාව අසාමාන්‍ය බව පවසමින් දරුවා දැඩි සත්කාර ඒකකයට යොමුකර\nයන්ත්‍රයකට සම්බන්ධ කිරීමටයි කටයුතු කර ඇත්තේ තෙසේ වෙතත් යළි සිහිය නොලද තෙනුජ අවාසනාවන්ත ලෙස දැඩි සත්කාර ඒකකයේදී මියගොස් තිබෙනවා.\nපසුව වෛද්‍යවරුන් පවසා ඇත්තේ දරුවාගේ පෙනහැල්ල හැකිලීමකටද ලක්ව තිබූ බවයි.\nරෝගී තත්ත්වය උත්සන්න වූ දරුවාට වෛද්‍යවරුන් ප්‍රතිජීවක ඖෂධ 3ක්ද ලබා දී ඇති බවයි මව්පියන් පවසන්නේ.\nමේ සම්බන්ධයෙන් අප කොළඹ රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී විජේසූරිය මහතාගෙන් කළ විමසීමකදී ඔහු සඳහන් කළේ අදාළ දරුවා මිය ගොස් ඇත්තේ ක්ෂය රෝගය වැළදීමෙන් මිස දරුවාට ලබාදුන් ප්‍රතිජීවක ඖෂධ හේතුවෙන් නොවන බවයි.\nපුංචි තෙනුජගේ දේහය මේ වන විට ඔහුගේ නිවසේ තැන්පත් කර තිබෙන අතර හෙට දින දේහය පිළිබඳ අවසන් කටයුතු දිප්පිටිගොඩ පොදු සුසාන භූමියේදී සිදු කිරීමට නියමිතයි.\nමේ අතර ශ්‍රීලංකා වෛද්‍ය සභාව පනවන ලද වැඩ තහනම නොතකා සේවය කිරීම හේතුවෙන් කොළඹ අධිකරණ වෛද්‍ය නිලධාරී රහුල් හක් අනිවාර්ය නිවාඩු යැවීමට තීරණය කර තිබෙනවා.\nඒ රාජ්‍ය සේවා කොමිෂන් සභාවේ නිර්දේශ මතයි දිනේෂ් ෂාෆ්ටර් මරණ පරීක්ෂණය ,රිජ්වේ ආර්යා ළමා රෝහලේදී වකුගඩු ඉවත් කිරමෙන් පසු මියගිය දරුවාගේ මරණ පරීක්ෂණය ඇතුළු ආන්දෝලනාත්මක තීරණ ඇතුළත් මරණ පරීක්ෂණ කිහිපයක්ම සිදු කර තිබුණේ මෙම අධිකරණ වෛද්‍ය නිලධාරී රහුල් හක් විසින් වන අතර ඒ වනවිටත් ඔහු තාවකාලික වැඩ තහනමකට ලක්කර තිබූ බවයි හෙළි වුණේ.",
       "URL": "https://www.hirunews.lk/345421/ප්‍රතිජීවක-ඖෂධයක්-ලබාදීමෙන්-පසු-තවත්-මල්කැකුළට-දිවි-අහිමි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=86"
}