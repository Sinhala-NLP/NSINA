{
       "Source": "hirunews",
       "Timestamp": "Saturday, 26 February 2022 - 7:56",
       "Headline": "අධ්‍යාපන සමුපකාර සේවක වර්ජනය අඛණ්ඩ ව",
       "News Content": "අධ්‍යාපන සමුපකාර පොදු සේවක සංගමය ආරම්භ කළ වර්ජනය තවදුරටත් අඛණ්ඩ ව ක්‍රියාත්මක කිරීමට තීරණය කර තිබෙනවා.\nඒ සමුපකාර කොමිෂන් සභාවේ ලේකම්වරිය සමඟ ඊයේ පස්වරුවේ පැවති සාකච්ඡාව අසාර්ථක වීම හේතුවෙන්.\nඒ අනුව වර්ජනය අද සිව්වන දිනටත් ක්‍රියාත්මක වනවා.\nසමූපකාර සේවකයන් මෙම වර්ජනයේ නිරත වන්නේ රාජ්‍ය අමාත්‍ය ලසන්ත අලගියවන්න විසින් පත් කළ කමිටුවක් මගින් නිර්දේශ කළ රුපියල් 10,000ක දීමනාව සහ රජය මඟින් පසුගිය දා ලබාදීමට අනුමත කළ රුපියල් 5000 දීමනාව ලබා නො දීමට විරෝධය පළ කරමින්.\nඒ අනුව අධ්‍යාපන සමූපකාර පොදු සේවක සංගමය ඇතුලු වෘත්තීය සමිති කිහිපයකට අයත් සමූපකාර සේවකයන් 600ක් පමණ ඊයේ පස්වරුවේ විරෝධතාවයේ නිරත වෙමින් කොළඹ ඩී.ආර්. විජේවර්ධන මාවතේ පිහිටි සමූපකාර කොමිෂන් සභාව වෙත පිවිසුණා.\nවිරෝධතාකරුවන් සිය ගැටලුවලට විසඳුම් ලබා ගැනීම සඳහා කොමිෂන් සභාවේ ලේකම්වරිය සමග සාකච්ඡාවක් ඉල්ලා සිටි අතර ලේකම්වරිය පැමිණෙන තෙක් 600ක් පමණ වූ සමූපකාර සේවකයන් පැය 4කට අධික කාලයක් කොමිෂන් සභාව තුල රැඳී සිටි බවයි හිරු වාර්තාකරු සඳහන් කළේ.\nකෙසේ වෙතත් පස්වරු 5ට පමණ විරෝධතාකරුවන්ගෙන් කිහිප දෙනෙකු සමග සාකච්ඡා කිරීමට කොමිෂන් සභාවේ ලේකම්වරිය පැමිණියා.",
       "URL": "https://www.hirunews.lk/298077/අධ්‍යාපන-සමුපකාර-සේවක-වර්ජනය-අඛණ්ඩ-ව",
       "Category": "Local News",
       "Parent URL": "https://www.hirunews.lk/local-news.php?pageID=1332"
}