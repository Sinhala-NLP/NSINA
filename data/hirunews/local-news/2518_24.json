{
       "Source": "hirunews",
       "Timestamp": "Saturday, 15 August 2020 - 21:38",
       "Headline": "මුහුදු මාර්ගයෙන් ගෙන ආ, කෝටි 30ක ‘මැන්ඩි’ මත්ද්‍රව්‍ය අම්බලන්ගොඩින් සොයා ගැනේ (වීඩියෝ)",
       "News Content": "රුපියල් මිලියන 300 කට අධික වටිනාකමකින් යුත් කෘත්‍රිම රසායනික මත්ද්‍රව්‍යයක් වන මැන්ඩි කිලෝග්‍රෑම් 12 ක් සමග පුද්ගලයෙකු පොලීසිය අත්අඩංගුවට ගෙන තිබෙනවා.\nගල්කිස්ස කොට්ඨාශ ජ්‍යෙෂ්ඨ පොලිස් අධිකාරිවරයාට ලැබුණු තොරතුරකට අනුව අම්බලන්ගොඩ වෙරළ පාරේ නිවසක් පරීක්ෂාවට ලක් කිරීමේදී මෙම මත්ද්‍රව්‍ය තොගය හමුවී ඇති බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සඳහන් කළේ.\nරාත්‍රී සමාජ ශාලාවල සහ සුපිරි හෝටල්වල සාදවලදී මෙම මත්ද්‍රව්‍ය භාවිත වන බවට තොරතුරු ලැබී තිබෙනවා.\nඅත්අඩංගුවට ගත් සැකකරු ප්‍රකාශ කර ඇත්තේ රාත්‍රී සමාජ ශාලාවකට බෙදා හැරීම සඳහා මුහුදු මාර්ගයෙන් ලැබුණු මෙම මත්ද්‍රව්‍ය තොගය සගවා තැබූ බවටයි.\nඊට සම්බන්ධ සෙසු සැකකරුවන් අත්අඩංගුවට ගැනීම සඳහා පරීක්ෂණ ක්‍රියාත්මකයි. මෙම මත්ද්‍රව්‍ය කිලෝ 12 ක් ශ්‍රී ලංකාවෙන් සොයා ගත් පළමු අවස්ථාව මෙය වනවා.",
       "URL": "https://www.hirunews.lk/247900/මුහුදු-මාර්ගයෙන්-ගෙන-ආ-කෝටි-30ක-මැන්ඩි-මත්ද්‍රව්‍ය-අම්බලන්ගොඩින්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}