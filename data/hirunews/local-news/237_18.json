{
       "Source": "hirunews",
       "Timestamp": "Sunday, 25 June 2023 - 20:22",
       "Headline": "යාපනයේ බස් - වෑන් ගැටුමෙන් 11 ක් රෝහලේ",
       "News Content": "යාපනයේ කොඩිගාමම් ප්‍රදේශයේ දී කුඩා ප්‍රමාණයේ පෞද්ගලික බස් රථයක් හා වෑන් රථයක් එකිනෙක මුහුණට මුහුණ ගැටීම නිසා පුද්ගලයින් 11 දෙනෙකු තුවාල ලබා යාපනය ශික්ෂණ රෝහලට හා චාවාකච්චේරී රෝහලට අද(25) ඇතුළත් කොට ඇති බව අප වාර්තාකරු පවසනවා.\nයාපනය - මහනුවර A- 9 මාර්ගයේ කොඩිගාමම් දුම්රිය මංසන්ධිය අසලදී මේ අන්දමට එකිනෙක ගැටී ඇත්තේ යාපනයේ සිට කොඩිගාමම් දෙසට ධාවනය වූ පෞද්ගලික බස් රථයක් සහ කිලිනොච්චියේ සිට යාපනය දෙසට ධාවනය වූ වෑන් රථයක්.\nතුවාලකරුවන් 11 දෙනා අතරින් දෙදෙනෙකු සුළු තුවාල ලබා ඇති අතර, අනෙක් 9 දෙනාගෙන් හතර දෙනෙකුගේ තත්ත්වය බරපතල බව යාපනය චාවකච්චේරී රෝහලේ වෛද්‍යවරු පවසනවා.\nතුවාල ලද පුද්ගලයින් අතර උපකාරක පන්තියකට ගොස් ආපසු නිවස බලා යමින් සිටි සිසුන් කිප දෙනෙකුද සිටින බවයි වාර්තාකරු පවසන්නේ.\nයාපනයේ කොඩිගාමම් හා චාවාකච්චේරී පොලීසි මෙම සිද්ධිය සම්බන්ධයෙන් පරීක්ෂණ කරනු ලබයි.",
       "URL": "https://www.hirunews.lk/339051/යාපනයේ-බස්-වෑන්-ගැටුමෙන්-11-ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=237"
}