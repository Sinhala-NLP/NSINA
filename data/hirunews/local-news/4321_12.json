{
       "Source": "hirunews",
       "Timestamp": "Friday, 15 September 2017 - 7:49",
       "Headline": "සයිටම් විරෝධී රථ පෙළපාලි අද කොළඹට - වෛද්‍ය වර්ජනයත් ක්‍රියාත්මකයි",
       "News Content": "මාලඹේ පෞද්ගලික වෛද්‍ය විද්‍යාලයට විරෝධය පළ කරමින් සයිටම් විරෝධී ජන පවුර සියලූම දිස්ත්‍රික්ක ආවරණය වන පරිදි ආරම්භ කළ රථ පෙළපාලිය අද (15) කොළඹට ළඟා වනවා.\nසයිටම් විරෝධී ජන පවුර පසුගිය 12 වනදා සිට එක් එක් දිස්ත්‍රික්කයන් ආවරණය වන පරිදි මෙම රථ පෙළපාලි ආරම්භ කරනු ලැබුවා.\nඊට සහය පළ කරමින් රජයේ වෛද්‍ය නිලධාරීන්ගේ සංගමයද වර්ජන ක්‍රියාමාර්ගයකට අවතීර්ණ වුණා.\nඑය  අද පුත්තලම, ගම්පහ, කෑගල්ල, කොළඹ සහ කළුතර යන දිස්ත්‍රික්කවල ක්‍රියාත්මකයි.\nමේ අතර, මාලඹේ පෞද්ගලික වෛද්‍ය විද්‍යාලයෙන් පිටවන සිසුන්ට බ්‍රිතාන්‍යයේ වෛද්‍යවරයෙකු ලෙස සේවය කිරීමට නොහැකි බවට එරට වෛද්‍ය සභාව ද තීන්දු කර තිබුණා.\nඑම තීරණය සම්බන්ධයෙන් මාලඹේ පෞද්ගලික වෛද්‍ය විද්‍යාලය නිවේදනයක් නිකුත් කරමින් සඳහන් කර ඇත්තේ මෙරට තුළ උද්ගතව ඇති අර්බුදකාරී තත්ත්වය විසඳා ගැනීමෙන් අනතුරුව බ්‍රිතාන්‍යය සමඟ ඒ පිළිබඳව සාකච්ඡා කරන බවයි.",
       "URL": "https://www.hirunews.lk/170961/සයිටම්-විරෝධී-රථ-පෙළපාලි-අද-කොළඹට-වෛද්‍ය-වර්ජනයත්-ක්‍රියාත්මකයි",
       "Category": "Local News",
       "Parent URL": "https://www.hirunews.lk/local-news.php?pageID=4321"
}