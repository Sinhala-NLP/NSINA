{
       "Source": "hirunews",
       "Timestamp": "Wednesday, 01 February 2023 - 7:32",
       "Headline": "විදුලි ගාස්තු පිළිබඳ උපයෝගීතා කොමිසමෙන් ඒකමතික තීරණයක්",
       "News Content": "අතීතයට බලපාන පරිදි විදුලිය ගාස්තු සංශෝධනය කිරීමට කැබිනට් මණ්ඩලය කළ යෝජනාව ක්‍රියාත්මක නො කිරීමට මහජන උපයෝගිතා කොමිෂන් සභාවේ සියලු ම සාමාජිකයන් ඒකමතික ව තීරණය කර තිබෙනවා.\nමෙම තීරණය ගෙන ඇත්තේ, මහජන උපයෝගිතා කොමිසමේ සියලුම සාමාජිකන්ගේ සහභාගීත්වයෙන් සූම් තාක්ෂණය ඔස්සේ ඊයේ (31) පැවති රැස්වීමක දී ය.\nමෙම රැස්වීමට රජයේ එම යෝජනාව ක්‍රියාත්මක කළ යුතු යැයි මුලින් පැවසු සාමාජිකයන් තිදෙනාද සහභාගි වී සිටියා.\nකොමිසමේ උපසභාපති උදේනි වික්‍රමසිංහ, සාමාජිකයන් වන මහාචාර්ය මොහාන් සමරනායක සහ චතුරිකා විජේසිංහ එම තිදෙනායි.\nමේ අතර විදුලි පාරිභෝගිකයන්ට සූර්යබල බැටරි සහිත දෙමුහුන් පද්ධති මධ්‍යම ජාලයට සම්බන්ධ කර ක්‍රියාත්මක කිරීමට මේ වනවිට අවකාශ ලැබී තිබෙනවා.\nඒ, සූර්යබල පද්ධති සඳහා පැවති කාලය මත පදනම්ව අය කරනු ලබන විදුලි ගාස්තු ක්‍රමවේදය ඉවත් කිරීමත් සමඟයි.\nසූර්යබල පද්ධති සඳහා බලශක්තිය ගබඩා කිරීමේ බැටරි පද්ධති ස්ථාපනය කිරීම සහ ප්‍රවර්ධනය කිරීම කඩිනම් කිරීම වෙනුවෙන් මෙම ගාස්තු ක්‍රමවේදය පෙරේදා සිට ඉවත් කර තිබෙනවා.\nකෙසේ වෙතත් දෙමහුන් පද්ධති මධ්‍යම ජාලයට සම්බන්ධ කිරීමේදී ඉන්වර්ටර්වල ආරක්ෂාව සඳහා වන ශ්‍රී ලංකා ප්‍රමිතිය අදාළ බවයි සුනිත්‍ය බලශක්ති අධිකාරිය ප්‍රකාශ කළේ.\nමෙමඟින් දැනට සූර්යබල පද්ධති භාවිත කරන සහ ඉදිරියේදී ඒවා සම්බන්ධ කරගන්නා පාරිභෝගිකයන්ට සූර්යබල සහ බැටරි තාක්ෂණයෙන් යුත් දෙමුහුන් පද්ධති ක්‍රියාත්මක කළ හැකියි.",
       "URL": "https://www.hirunews.lk/326359/විදුලි-ගාස්තු-පිළිබඳ-උපයෝගීතා-කොමිසමෙන්-ඒකමතික-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=567"
}