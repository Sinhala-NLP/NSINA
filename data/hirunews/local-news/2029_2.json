{
       "Source": "hirunews",
       "Timestamp": "Saturday, 10 April 2021 - 14:37",
       "Headline": "කොරෝනා එන්නත් සැපයුමට කැපවන බව ඉන්දියාව කියයි",
       "News Content": "කොරෝනා වෛරස් ගෝලීය වසංගතයට එරෙහි සටනේදී තම නිෂ්පාදන පහසුකම් හරහා කොරෝනා එන්නත් බෙදා හැරීමට කටයුතු කරන බව ඉන්දියාව පවසනවා.\nමෙරට ඉන්දීය මහකොමසාරිස් කාර්යාලයේ ප්‍රකාශකයෙකු සඳහන් කළේ වර්තමානයේ එම එන්නත් සැපයුමට නිෂ්පාදනය හා දේශීය අවශ්‍යතාවන් ඇතුළු කරුණු කිහිපයක් බලපා ඇති බවයි.\nමේ වනවිට ලොව රටවල් 85 කට කොරෝනා එන්නත් මාත්‍රා මිලියන 64 යි දශම 5 යි 1 ක් ඉන්දියාව සපයා තිබෙනවා.\nආසියාවේ පැසිෆික් කලාපයේ සහ දකුණු ඇමෙරිකාවේ රටවලට එලෙස ඉන්දියාවේ නිෂ්පාදිත කොරෝනා එන්නත් සපයා ඇති අතර, ශ්‍රී ලංකාවට එන්නත් මාත්‍රා මිලියන 1 යි දශම 2 ක් ලබා දී ඇති බවයි ඉන්දීය මහකොමසාරිස් කාර්යාලය සඳහන් කළේ.\nකෙසේ නමුත්, නරේන්ද්‍ර මෝදි රජය විසින් කොරෝනා එන්නත් අපනයනය කරමින් දේශීය වශයෙන් එන්නත් හිඟයක් ඇති කළ බවට කොංග්‍රස් පක්ෂ නායිකා සෝනියා ගාන්ධි අද චෝදනා කළා.\nමේ අතර, පාකිස්ථානය විසින් තුන්වන චීන කොරෝනා එන්නත ද එරට හදිසි භාවිතය සඳහා අනුමත කර තිබෙනවා.\nකොරෝනා - වැක් නමැති චීන එන්නත මෙලෙස පාකිස්ථාන ඖෂධ නියාමන අධිකාරිය අනුමත කර ඇති අතර ඊට පෙර සිනොෆාම් සහ කොන්විඩෙසියා නමැති චීන කොරෝනා එන්නත් අනුමත කළා.\nඔක්ස්ෆර්ඩ් ඇස්ට්‍රාසෙනෙකා එන්නත සහ රුසියානු ස්පුට්නික් එන්නත ද පාකිස්ථානයේ හදිසි භාවිතයට අනුමත කර තිබෙනවා.",
       "URL": "https://www.hirunews.lk/268069/කොරෝනා-එන්නත්-සැපයුමට-කැපවන-බව-ඉන්දියාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2029"
}