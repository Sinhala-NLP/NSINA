{
       "Source": "hirunews",
       "Timestamp": "Thursday, 05 October 2017 - 8:53",
       "Headline": "මන්ත්‍රී නාමල්ට සහ ඩී වී චානකට අධිකරණ නියෝගයක්",
       "News Content": "පාර්ලිමේන්තු මන්ත්‍රිවරුන් වන නාමල් රාජපක්ෂ සහ ඩී.වී. චානකට හම්බන්තොට අධිකරණ බලසීමාව තුළ මාර්ග අවහිර කරමින් උද්ඝෝෂණ සිදු නොකරන ලෙසට හම්බන්තොට මහේස්ත්‍රාත් මංජුල කරුණාරත්න තහනම් නියෝගයක් නිකුත් කර තිබෙනවා.\nමාගම්පුර වරාය, මත්තල ගුවන් තොටුපල විදේශ රටවලට පැවරීමට එරෙහිව හෙට දිනයේ සංවිධාන කර ඇති උද්ඝෝෂණය සම්බන්ධයෙන් පොලීසිය අධිකරණයට ඊයේ කරනු ලැබූ කරුණු වාර්තා කිරීමකට අනුවයි මෙම තහනම් නියෝගය නිකුත් කර ඇත්තේ.\nමේ අනුව, හම්බන්තොට අධිකරණ බලසීමාව තුළ මාර්ග අවහිර කරමින් උද්ඝෝෂණ සිදුකිරීම ද අධිකරණය විසින් තහනම් කර තිබෙනවා.\nඑසේම, හම්බන්තොට පිහිටි ඉන්දීය කොන්සල් කාර්යාලය, මාගම්පුර වරාය හා ඒවාට ප්‍රවිශ්ඨ වන මාර්ග අවහිර කරමින් උද්ඝෝෂණ සිදුකිරීම ද තහනම් බවයි හම්බන්තොට මහේස්ත්‍රාත් මංජුල කරුණාරත්න නිකුත් කළ අධිකරණ නියෝගයේ දැක්වෙන්නේ.\nකෙසේ වෙතත්, අධිකරණ නියෝගයට අවනත වෙමින් සැලසුම් කර ඇති පරිදි හෙට දිනයේදී විරෝධතාව පවත්වන බවයි හිරු ප්‍රවෘත්ති අංශයට අදහස් දක්වමින් පාර්ලිමේන්තු මන්ත්‍රී නාමල් රාජපක්ෂ සදහන් කළේ.",
       "URL": "https://www.hirunews.lk/172639/මන්ත්‍රී-නාමල්ට-සහ-ඩී-වී-චානකට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4287"
}