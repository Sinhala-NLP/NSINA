{
       "Source": "hirunews",
       "Timestamp": "Friday, 10 February 2023 - 0:20",
       "Headline": "පේරාදෙණිය මල් වත්තේ මුරකරු වෙසින් සිටි වංචනිකයා (වීඩියෝ)",
       "News Content": "පිළිකා රෝගියෙකු බව හගවමින් කාන්තාවන්ගේ අනුකම්පාව දිනා ගෙන හිතවත් වී පසුව ඔවුන්ව බිය වද්දා මහා පරිමාණ කප්පම් ගන්නා පුද්ගලයෙකු මාතර කොට්ඨාස කාන්තා හා ළමා කාර්යාංශ නිලධාරීන් අත්අඩංගුවට ගෙන තිබෙනවා.\nවිමර්ශනවලදී හෙළිව ඇත්තේ අදාල පුද්ගලයා කාන්තාවන් 20 දෙනෙකුට අධික පිරිසකට මෙලෙස බලපෑම් කර ඇති බවයි.\nඅද (09) සී.අයි.ඒ.අනාවරණය පේරාදෙණිය උද්භිද උද්‍යානයේ ආරක්ෂක නිලධාරියෙකු ලෙස කටයුතු කරමින් සිදු කළ එම කප්පම් ගැනීමේ ජාවාරම පිළිබඳවයි.\nපේරාදෙණිය උද්භිද උද්‍යානය නැරඹීමට පැමිණි කාන්තාවක් ඉන් මිලදී ගත් මල් පැල කිහිපයක් මල්වත්ත නරඹා පැමිණෙන තෙක් එහි ආරක්ෂක කුටිය ආසන්නයේ තැබීමට කටයුතු කර තිබුනා.\nඑහිදී ආරක්ෂක අංශයේ සේවයේ නියුතු අයෙකු පවසා ඇත්තේ වටිනා මල් පැල උද්‍යානයට ගෙන ආ විට ඒ පිළිබඳ දැනුවත් කිරීමට ද හැකි බවයි.\nඒ සඳහා තමාට දුරකථන අංකය ලබාදෙන ලෙසයි ඔහු පවසා ඇත්තේ.\nඒ අනුව අදාළ කාන්තාව ඔහුට සිය දුරකථන අංකය ලබා දී තිබුනා.\nඇය සමග හිතවත් වී කෙටි කලක් දුරකථනය ඔස්සේ කථා බහ කළ ආරක්ෂක නිලධාරියා පසුව ඇයට පවසා ඇත්තේ තමන් දරුණු පිළිකා රෝගියෙකු බවයි.\nඒ බව සනාථ කිරීම සඳහා ඔහු හෙදියක සමග සිටින ජායාරූප හා මෙම දර්ශන ද වට් ඇප් හරහා ඇයට යවා තිබුනා.\nඡායාරූපයේ පෙනී සිටි හෙදිය ලෙස පෙනී සිටිමින් කාන්තාවක් ද ඇයට දුරකථන ඇමතුමක් ලබා දී  පවසා ඇත්තේ ආරක්ෂක නිලධාරියාට ජීවත්වීමට තව සීමිත දින ගණනක් පමණක් ඉතිරිව ඇති බැවින් ඔහු පවසන ආකාරයට ඔහුව සතුටින් තැබීමට කටයුතු කරන ලෙසයි.\nඉන් පසුව ආරක්ෂක නිලධාරියා ද දුරකථන ඇමතුම් හරහා නිරන්තරයෙන් මල් පැල මිලදී ගත් කාන්තාවගේ ඡායාරූප ඉල්ලා තිබෙනවා.\nනමුත් එලෙස යවන ලද ඡායාරූප ඇගේ සැමියාගේ දුරකථනයට යොමු කිරීමටයි මොහු ක්‍රියා කර ඇත්තේ.\nපසුව ඔහු සැමියාට ද නිරන්තරයෙන් දුරකථන ඇමතුම් ලබාදෙමින් එම ඡායාරූප සමාජ මාධ්‍යවලට මුදාහරින බවත් එසේ නොකිරීමට නම් මුදලින් කප්පම් ලබා දෙන ලෙසටත් තර්ජනාත්මක ලෙස ඉල්ලීම් කර තිබෙනවා.\nමෙම තර්ජන පිළිබඳව අදාළ යුවල මාතර කොට්ඨාස භාර ළමා හා කාන්තා කාර්යාංශයේ ස්ථානාධිපති වරුණි බෝගහවත්ත දැනුවත් කිරීමෙන් අනතුරුව සැකකරු අත්අඩංගුවට ගැනීමට සැලසුමක් සකස් කෙරුණා.\nඒ අනුවයි මහනුවර - කටුගස්තොට හල්ඔළුව ප්‍රදේශයේ නිවසකදී සැකකාර ආරක්ෂක නිලධාරියා අත්අඩංගුවට ගැනුනේ.\nසැකකරුගෙන් සිදුකළ ප්‍රශ්න කිරීම්වලදී ඔහු දිවයිනේ ප්‍රදේශ කිහිපයක කාන්තාවන් රැසක් බියවද්දමින් මෙම කප්පම් ජාවාරම සිදුකර ගෙන ගොස් ඇති බවයි හෙළිවුණේ.\nමාතර කොට්ඨාසභාර ජ්‍යෙෂ්ඨ පොලිස් අධිකාරී පණ්ඩුල වීරසිංහගේ අධීක්ෂණය යටතේ මෙම මහා පරිමාණ කප්පම් ජාවාරම පිළිබඳ ඉදිරි විමර්ශන සිදු කෙරෙනවා.",
       "URL": "https://www.hirunews.lk/327077/පේරාදෙණිය-මල්-වත්තේ-මුරකරු-වෙසින්-සිටි-වංචනිකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=546"
}