{
       "Source": "hirunews",
       "Timestamp": "Friday, 27 May 2022 - 16:47",
       "Headline": "බලශක්ති අර්බුදය මගහරවා ගැනීමට ශ්‍රී ලංකාව කළ ඉල්ලීම ගැන රුසියාවේ අවධානය",
       "News Content": "බලශක්ති අර්බුදයෙන් මිදීම සඳහා ආධාර ඉල්ලා රුසියානු පාර්ශවයට ශ්‍රී ලංකාවෙන් ඉල්ලීමක් ලැබී ඇති අතර, එහි ප්‍රතිපාදන පිළිබඳ ගැටළු සලකා බලමින් පවතින බව රුසියානු විදේශ අමාත්‍යාංශය පවසනවා.\nRIA Novosti වෙත කරන ලද ඉල්ලීම් පිළිබඳව අදහස් දක්වමින් රුසියානු විදේශ අමාත්‍යාංශය පෙන්වා දුන්නේ, \"එවැනි අභියාචනා සැබවින්ම රුසියානු සමූහාණ්ඩුවේ රජයට සහ ශ්‍රී ලංකාවේ රුසියානු තානාපති කාර්යාලයට ලැබුණු බව තහවුරු කළ හැකි\" බවයි.\nආධාර ලබා දෙන්නේ කෙසේද යන ප්‍රශ්නයට පිළිතුරු දෙමින් රුසියානු විදේශ අමාත්‍යාංශය සඳහන් කළේ \"මෙම ගැටළු සලකා බලමින් පවතින අතර එහි ප්‍රතිඵල ගැන අදහස් දැක්වීමට කල් වේලා වැඩි බවයි.\nබලශක්ති අර්බුදයෙන්ස මිදීම සඳහා ශ්‍රී ලංකා පාර්ශවය රුසියාවේ සහය බලාපොරොත්තු වන බවට මීට පෙර වාර්තා පළ වුණා.\nවිදෙස් මාධ්‍ය පෙන්වා දෙන්නේ 1948 නිදහසින් පසු ශ්‍රී ලංකාව එහි දරුණුතම ආර්ථික අර්බුදය අත්විඳිමින් සිටින බවයි.\nඅප්‍රේල් මැද භාගයේදී, ශ්‍රී ලංකා බලධාරීන් IMF සහාය ලබන ආර්ථික වැඩසටහනක් යටතේ එම බැඳීම් ප්‍රතිව්‍යුහගත කිරීමක් අපේක්ෂාවෙන්, අන්තර් කාලසීමාවක් සඳහා විදේශ ණය පැහැර හැර ඇතැයි ද එම වාර්තාවල සඳහන්.\nකොරොන වසංගතය හේතුවෙන් සංචාරක ප්‍රවාහය සීමා කිරීමේ ප්‍රතිඵලයක් ලෙස විදේශ විනිමය හිඟයක් ඇති වී ඇති අතර එහි ප්‍රතිඵලයක් ලෙස රටට ප්‍රමාණවත් ඉන්ධන මිලදී ගැනීමට නොහැකි වීම ආර්ථික අර්බුදයට හේතු වී ඇතැයි එමගින් පෙන්වා දෙනවා.\nරට තුළ ආහාර සහ මූලික අවශ්‍යතා, ඉන්ධන සහ ගෑස් උග්‍ර හිඟයක් පවතින අතර ඉන්ධන ආනයනය කිරීමට විදේශ විනිමය නොමැතිකම හේතුවෙන් ශ්‍රී ලංකාවේ බොහෝ ප්‍රදේශ විදුලිය ඇනහිටීමට ලක්ව ඇති බවයි රුසියානු පුවත් සේවා ප්‍රකාශ කර ඇත්තේ.",
       "URL": "https://www.hirunews.lk/305452/බලශක්ති-අර්බුදය-මගහරවා-ගැනීමට-ශ්‍රී-ලංකාව-කළ-ඉල්ලීම-ගැන-රුසියාවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1139"
}