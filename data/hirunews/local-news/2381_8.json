{
       "Source": "hirunews",
       "Timestamp": "Monday, 19 October 2020 - 14:17",
       "Headline": "දැව සංස්ථාවේ හිටපු සභාපතිගේ ඇප ඉල්ලීම ගැන පෙත්සම් විභාගය නොවැම්බර් 26 වනදා",
       "News Content": "අල්ලස් ලබා ගැනීමේ චෝදනාවට වරදකරු වී වසර 12ක සිරදඬුවම් නියම වී සිටින රාජ්‍ය දැව සංස්ථාවේ හිටපු සභාපති පී. දිසානායක ඇප මත මුදාහරින ලෙස ගොනු කර ඇති පෙත්සම ලබන නොවැම්බර් මස 26 වන දා සිට සලකා බැලීමට ශ්‍රේෂ්ඨාධිකරණය අද (19) තීරණය කළා.\nඒ, විජිත් මළල්ගොඩ, සී,ටී.පී. දෙහිදෙනිය, ප්‍රීති පද්මන් සූරසේන, එස්. තුරෙයිරාජා, යසන්ත කෝදාගොඩ යන පංච පුද්ගල විනිසුරු මඩුල්ල හමුවේයි.\nකන්තලේ සීනි සමාගමට අයත් යන්ත්‍ර සූත්‍ර පවරා දීමට අනුමැතිය ලබා දීම සඳහා ඉන්දියානු සමාගමකින් රුපියල් කෝටි දෙකක අල්ලසක් ලබා ගැනීමේ චෝදනාවට හිටපු ජනාධිපති හිටපු කාර්ය මණ්ඩල ප්‍රධානි කුසුම්දාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක පසුගිය දෙසැම්බර් මස 19 වනදා වරදකරුවන් කිරීමට මහාධිකරණය තීරණය කළා.\nනඩුවේ පළමුවන විත්තිකරු වන කුසුම්දාස මහානාමට බරපතල වැඩ සහිතව වසර 20ක සිරදඬුවම් නියම කිරීමටයි මහාධිකරණය තීන්දු කළේ.",
       "URL": "https://www.hirunews.lk/252860/දැව-සංස්ථාවේ-හිටපු-සභාපතිගේ-ඇප-ඉල්ලීම-ගැන-පෙත්සම්-විභාගය-නොවැම්බර්-26-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2381"
}