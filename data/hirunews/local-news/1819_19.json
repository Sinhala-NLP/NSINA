{
       "Source": "hirunews",
       "Timestamp": "Thursday, 15 July 2021 - 8:05",
       "Headline": "නගර සියයක් එකවර සංවර්ධනය කිරිමට පියවර",
       "News Content": "නගර සියයක් එකවර සංවර්ධනය කිරීමේ කටයුතු මේ මස අගදී ආරම්භ වන බව අග්‍රාමාත්‍ය කාර්යාලය සඳහන් කළා.\nනිවේදනයක් නිකුත් කරමින් එම කාර්යාලය සඳහන් කළේ අදාළ නගර 100 අලංකරණය කර එකවර සංවර්ධනය කිරීමට නියමිත බවයි.\nමේ අතර, නාගරික සංවර්ධන අධිකාරියේ දැනට ක්‍රියාත්මක කරන නිවාස 60,000 ක ව්‍යාපෘතියේ අඩු ආදායම්ලාභී ජනතාව වෙනුවෙන් ඉදිකරන නිවාස 32,000 ක ප්‍රගතිය පිලිබඳව අග්‍රාමාත්‍යවරයා ඊයේ පැවති ප්‍රගති සමාලෝචන රැස්වීමකදී විමසා තිබෙනවා.\nමෙම ව්‍යාපෘති අඛන්ඩව ක්‍රියාත්මක කෙරෙන බවයි එහිදී නාගරික සංවර්ධන අධිකාරියේ නිලධාරින් සඳහන් කර ඇත්තේ.\nකොළොන්නාව, ටොරින්ටන්, බ්ලූමැන්ඩල්, පෑලියගොඩ සහ ඔරුගොඩවත්ත ප්‍රදේශවල මෙන්ම, මහනුවර, කුරුණැගල, අනුරාධපුරය සහ පොළොන්නරුව යන දිස්ත්‍රික්කවල මධ්‍යම පාන්තික නිවාස යෝජනා ක්‍රමය පිළිබඳව ද මෙහිදී සාකච්ඡා වී තිබෙනවා.\nපෞද්ගලික ආයෝජකයන් සමඟ නිවාස 12,000 ක් ඉදිකිරීම සඳහා නාගරික සංවර්ධන අධිකාරිය මුලපුරා ඇති අතර දැනට තිබෙන ඇවිදින මංතීරුවලට අමතරව දිස්ත්‍රික්ක 25 සඳහා අලුතින් මංතීරු 28 ක් නිර්මාණය කිරීමට නියමිතයි.\nමේ අතර එක්ස්ප්‍රස් පර්ල් නෞකාවේ ගින්නෙන් සිදුවූ හානිය ගැන අග්‍රාමාත්‍ය කාර්යාලයේ ඊයේ පැවති ප්‍රගති සමාලෝචන රැස්වීමේදී අවධානය යොමුව තිබෙනවා.\nඑහිදී ධීවරයන්ට සිදුවූ හානිය අනුව උපරිම වන්දි ලබා ගත යුතු බවයි අග්‍රාමාත්‍යවරයා පෙන්වා දී ඇත්තේ.\nඒ සම්බන්ධයෙන් පැහැදිලි කළ සමුද්‍රීය පරිසර ආරක්ෂණ අධිකාරිය සඳහන් කර ඇත්තේ ගින්නෙන් සිදුවූ හානියට ඇමෙරිකානු ඩොලර් මිලියන 40 ක වන්දියක් ඉල්ලා ඇති අතර, ඉන් ඇමෙරිකානු ඩොලර් මිලියන 3 යි දශම 6 ක් මේ වනවිට ලැබී ඇති බවයි.\nමෙසේ ලැබී ඇති වන්දි වලින් ඇමෙරිකානු ඩොලර් මිලියන 2 ක් ධීවරයින්ට සිදුවූ හානි වෙනුවෙන් වෙන් කර ඇති අතර, තවත් මිලියනයක් සමුද්‍රීය පරිසර ආරක්ෂණ අධිකාරියට ලබාදී ඉතිරි මිලියන දශම 6 හදිසි ආපදා තත්ත්වයක් වෙනුවෙන් වෙන් කර තබන ලෙසට අග්‍රාමාත්‍යවරයා උපදෙස් ලබාදී තිබෙනවා.\nමේ අතර, සමුද්‍රීය ආපදා කළමනාකරණ මධ්‍යස්ථානයක් පිහිටුවීමේ යෝජනාවක් පිළිබඳව ද මෙහිදී අවධානය යොමුවුණා.\nඑමෙන්ම, සමුද්‍රීය පරිසර ආරක්ෂණ අධිකාරිය සහ වර්ල්ඩ් වීව් ආයතනය සමග එක්ව හෙක්ටයාර් 25,000 ක කඩොලාන ප්‍රතිස්ථාපනය කිරීම සහ වර්ග මීටර් 400 ක කොරල් ප්‍රතිස්ථාපනය කිරීම මිරිස්ස ප්‍රදේශයෙන් ඇරඹීමට නියමිත බව ද මෙම සාකච්ඡාවලදී අනාවරණ වී තිබෙනවා.",
       "URL": "https://www.hirunews.lk/276998/නගර-සියයක්-එකවර-සංවර්ධනය-කිරිමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1819"
}