{
       "Source": "hirunews",
       "Timestamp": "Wednesday, 15 June 2022 - 8:01",
       "Headline": "මුදල් ගෙවුවොත් පමණක් තෙල් පිරවුම්හල් වෙත සපයන බව ටැංකි රථ හිමියන් කියයි",
       "News Content": "අද දිනයේ ඉන්ධන බෙදා හැරෙන්නේ ලංකා ඛණිජ තෙල් සංස්ථාවේ වෙබ් අඩවිය සහ යෙදවුම මගින් ප්‍රකාශයට පත් කර ඇති පිරවුම්හල්වලට පමණක් බව විදුලිබල හා බල ශක්ති අමාත්‍යංශය පවසනවා.\nඑහි ලේකම් මාපා පතිරණ ඉල්ලා සිටියේ බෙදාහැරීම් සීමා කර ඇති බැවින් සෙසු පිරවුම්හල්වල නිකරුණේ රැඳී නොසිටින ලෙසයි.\nඑමෙන්ම ඒ ඒ පිරවුම්හල් වෙත නිකුත් කරන ඉන්ධන ප්‍රමාණයන්ද වෙබ් අඩවිය මගින් ප්‍රකාශයට පත් කර ඇති බැවින් ඉන්ධන ලැබෙන පිරවුම්හල්වල වුවත් පමණ ඉක්මවා පෝලිම්වල රැඳී සිටීම නිෂ්ඵල ක්‍රියාවක් බවයි ඔහු ප්‍රකාශ කළේ.\nඑමෙන්ම අද සිට ඇනවුමට අදාළ මුදල් ගෙවීමෙන් පසු පමණක් පිරවුම්හල් වෙත ඉන්ධන රැගෙන ඒමේ නව ක්‍රමවේදයක් ක්‍රියාත්මක බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඑහි සමලේකම් ශාන්ත සිල්වා කියා සිටියේ, ඒ සමග ඉන්ධන ලැබීමෙන් පසු එකවර චෙක්පත් මගින් ලංකා ඛණිජ තෙල් සංස්ථාවට මුදල් ගෙවීමේ ක්‍රමවේදය අත්හිටුවීමත් සමග පිරවුම්හල් වෙත ඉන්ධන ලැබීම තවදුරටත් සීමා වනු ඇති බවයි.\nඑමෙන්ම ඉන්ධන මිල සූත්‍රය අනුව ඉන්ධන මිල සංශෝධනය කිරීම සඳහා වන ගණනය කිරීමේ කටයුතු මේ වන විට ආරම්භ කර ඇති බව විදුලිබල හා බල ශක්ති අමාත්‍යංශයේ ලේකම් මාපා පතිරණ ප්‍රකාශ කළා.\nඔහු කියා සිටියේ ඒ අනුව සති 2කට වරක් හෝ මාසයකට වරක් ඉන්ධන මිල සංශෝධනය කිරීමට හැකියාව පවතින බවයි.\nකෙසේ වෙතත් මිල සූත්‍රය ක්‍රියාත්මක කර ඉන්ධන මිල සංශෝධනය කරන දිනයක් මෙතෙක් නිශ්චිතව තීරණය කර නොමැති බව ඔහු ප්‍රකාශ කළා.\nමේ අතර බලාගාරවලට ප්‍රමාණවත් ඉන්ධන තොග නොමැති විම හේතුවෙන් අදත් දිවයින පුරා පැය 2යි මිනිත්තු 15ක විදුලි කප්පාදුවක් සිදු කෙරෙනවා.",
       "URL": "https://www.hirunews.lk/307151/මුදල්-ගෙවුවොත්-පමණක්-තෙල්-පිරවුම්හල්-වෙත-සපයන-බව-ටැංකි-රථ-හිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1095"
}