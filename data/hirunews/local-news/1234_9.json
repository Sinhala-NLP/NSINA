{
       "Source": "hirunews",
       "Timestamp": "Tuesday, 12 April 2022 - 20:19",
       "Headline": "ගාලු මුවදොර විරෝධතාවට නීතිඥවරුන්, ගුරුවරුන් සහ කලාකරුවන් එක්වෙයි (වීඩියෝ)",
       "News Content": "රටේ පවතින අර්බුදකාරී තත්ත්වයට විසඳුම් ඉල්ලා ගාලු‍ මුවදොරදී ආරම්භ කළ විරෝධතාවට සහාය පලකරමින් තවත් ප්‍රදේශ කිහිපයක අදත් විරෝධතා පැවැත්වුනා. නීතිඥවරුන් පිරිසක් අලු‍ත්කඩේ අධිකරණ සංකීර්ණයේ සිට අද දහවල් පාගමනින් ගාලු‍ මුවදොරට පැමිණ විරෝධතාකරුවන්ට සහය පළ කළා.\nපසුගිය 9 වැනිදා ආරම්භ කෙරුණු ගාලුමුවදොර ජනතා විරෝධතාව අද සිව්වැනි දිනට ක්‍රියාත්මකයි.\nවිරෝධතාව සඳහා මෙරට ප්‍රවීණ මෙන්ම ජ්‍යෙෂ්ඨ කලාකරුවන් රැසක්ද එක්ව සිටියා.\nවිශාරද නන්දා මාලනී, මහාචාර්ය සුනිල් ආරියරත්න සහ ප්‍රවීණ රංගන ශිල්පිණි ස්වර්ණා මල්ලවාරච්චිද ඒ අතර වුණා.\nමේ අතර, කලාකරුවන් පිරිසක්ද අද පස්වරුවේ කොටුව දුම්රිය ස්ථානයේ සිට පාගමනින් පැමිණ ගාලුමුවදොර විරෝධාතාවට සහාය පළ කළා.\nපුජ්‍ය ආචාර්ය ඕමල්පේ සෝභිත හිමියන්, පුජ්‍ය මහාචාර්්‍ය අගලකඩ සිරිසුමන හිමියන් ඇතුළු මහා සංඝරත්නයද ගාලු මුවදොර විරෝධතාවට සහාය පලකරමින් එම ස්ථානයට වැඩම කරනු ලැබුවා.\nඅප වාර්තාකරු ප්‍රකාශ කළේ එහිදි උන්වහන්සේලා සත්‍යග්‍රහයකද නිරත වු බවයි.\nමේ අතර, ශිරාස් රූඩ් බෝයි යන නමින් ප්‍රකට ජනප්‍රිය රෙගේ ගායකයෙකු වන ශිරාස් යුනූස් ඊයේ රාත්‍රියේ ගාලු ‍මුවදොර පරිශ්‍රයේ  විරෝධතාවට එක්ව සිටියදී ජීවිතක්ෂයට පත්ව තිබුණා.\nමේ අතර, “ව්‍යාජ අරගලයට මුවා වී, සිංහල බෞද්ධ ජනමතයට අත නොතබනු” යන තේමාව යටතේ පාගමනක් කොළඹ නෙලුම් පොකුණ රගහලේ සිට විහාර මහදේවි උද්‍යානය දක්වා අද පැවැත්වුණා. භික්ෂූන් වහන්සේ සහ සමාජ ක්‍රියාකාරින් පිරිසක් ඊට එක්ව සිටියා.",
       "URL": "https://www.hirunews.lk/301837/ගාලු-මුවදොර-විරෝධතාවට-නීතිඥවරුන්-ගුරුවරුන්-සහ-කලාකරුවන්-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1234"
}