{
       "Source": "hirunews",
       "Timestamp": "Tuesday, 31 May 2022 - 17:34",
       "Headline": "වැට් සියයට 12 දක්වා වැඩි කිරීමට යෝජනා",
       "News Content": "කඩිනමින් සහ ආසන්න කාලීනව හඳුන්වාදීමට යෝජිත බදු සංශෝධන පිලිබඳව අග්‍රාමාත්‍ය මාධ්‍ය ඒකකය අද නිවේදනයක් නිකුත් කළා.\nඒ අනුව එකතු කළ අගය මත බද්ද හෙවත් වැට් බද්ද සියයට අටේ සිට සියයට 12 දක්වා වැඩි කිරීමට යෝජනා කර තිබෙනවා.\nවිදුලි සන්දේශ බද්ද සියයට 11.25 සිට සියයට 15 දක්වා වැඩි කිරීමටයි යෝජනා කර ඇත්තේ.\nඑම බදු සංශෝධන වහාම ක්‍රියාත්මක වන පරිදි ක්‍රියාත්මක කිරීමට යෝජිත බදු සංශෝධන ලෙස දක්වා තිබීමද විශේෂත්වයක්.\nවැට් බදු සංශෝධනය පාර්ලිමේන්තු අනුමැතියට යටත්ව ගැසට් නිවේදනයක් නිකුත් කර ක්‍රියාත්මක කිරීමට සැළසුම් කර තිබෙනවා.\nමීට අමතරව ඔක්තෝම්බර් 1 වනදා සිට සහ ලබන වසරේ අප්‍රේල් 1 වනදා සිට ක්‍රියාත්මක කිරීමට නියමිත ක්‍රියාමාර්ග කිහිපයක්ද ප්‍රකාශයට පත් කෙරුණා.\nඒ යටතේ පුද්ගල ආදායම් බදු සහනය රුපියල් මිලියන තුනේ සිට මිලියන 1.8 දක්වා අඩු කිරීමට යෝජිතයි.\nආදායම් මත බදු කාණ්ඩ මිලියන තුනේ සිට මිලියන 1.2 දක්වා අඩු කිරීම සහ එක් බදු කාණ්ඩයකට සියයට හතරේ සිට 32 දක්වා බදු අනුපාත පැනවීමටත් යෝජනා කර තිබෙනවා.\nවෘත්තිකයන් වැනි පුද්ගලයන් වෙත සිදු කරන මසකට රුපියල් ලක්ෂය ඉක්මවන සේවා ගෙවීම් මත රඳවාගැනීමේ බද්දක් පැනවීමට ද අපේක්ෂා කරන බව අදාළ නිවේදනයේ සඳහන්.\nසූදු ව්‍යාපාර ක්‍රියාත්මක කිරීම සම්බන්ධ වාර්ෂික බද්ධ රුපියල් මිලියන 200 සිට රුපියල් මිලියන 500 දක්වා වැඩි කිරීමටයි යෝජනා කර ඇත්තේ.\nඔට්ටු ව්‍යාපාර සම්බන්ධයෙන් වන වාර්ෂික බද්ද අනු නියෝජිතයෙකු මගින් සිදු කරන අවස්ථාවක දී අය කරන වාර්ෂික බදු මුදල රුපියල් මිලියන පහ දක්වා ඉහළ දැමීමට යෝජනා කර තිබෙනවා.\nමේ අතර ලබන වසරේ අප්‍රේල් 1 වනදා සිට ක්‍රියාත්මක කිරීමට අපේක්ෂා කරන ක්‍රියාමාර්ගද අද ප්‍රකාශයට පත් කෙරුණු අතර, ඒ යටතේ වාසික සමාගමක් විසින් නිර්වාසික තැනැත්තෙකු වෙත ගෙවන ලාභාංශ ආදායම් බද්දට යටත් කිරීමට යෝජනා කෙරෙනවා.\nමීට අමතරව ආසන්න කාලීනව හඳුන්වාදීමට නියමිත තවත් බදු සංශෝධන කිහිපයක් අදාළ යෝජනා අතරට ඇතුළත්.\nමෙම කටයුතු වෙනුවෙන් දේශීය ආදායම් බදු පනත, එකතු කළ අගය මත බදු පනත, විදුලි සංදේශ බදු පනත, ඔට්ටු හා සූදු බදු පනත මෙන්ම මූල්‍ය කළමනාකරණ පනතද සංශෝධනය කිරීම සඳහා ඊයේ කැබිනට් මණ්ඩල අනුමැතියද හිමිව තිබුණා.",
       "URL": "https://www.hirunews.lk/305818/වැට්-සියයට-12-දක්වා-වැඩි-කිරීමට-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=1129"
}