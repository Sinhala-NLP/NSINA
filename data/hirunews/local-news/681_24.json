{
       "Source": "hirunews",
       "Timestamp": "Wednesday, 07 December 2022 - 21:09",
       "Headline": "ඉන්දියාව පරදා බංග්ලාදේශයට තරගාවලි ජයක්",
       "News Content": "බංග්ලාදේශය සහ ඉන්දියාව අතර පැවැත්වෙන තරග තුනකින් සම්න්විත එක්දින තරගාවලියේ 2-0ක් ලෙස පෙරමුණේ පසුවන්නට බංග්ලාදේශ කණ්ඩායම මීට ටික වේලාවකට පෙර සමත් වුණා.\nඒ අනුව බංග්ලාදේශ කණ්ඩායම මේ වන විටත් තරගාවලිය ජයග්‍රහණය කොට අවසන්.\nඅද (07) ඩකාහි මිපූර් ක්‍රීඩාංගණයේ පැවති දෙවන එක්දින තරගයේ මුලින් ම පන්දුවට පහර දුන් බංග්ලාදේශ් කණ්ඩායමේ මුල් පෙළ පිතිකරුවන් කිසිවෙක්ට ලකුණු 30 සීමාව පසුකර යාමට හැකියාවක් නොලැබුණු තත්ත්වයක ඉන්දියාව විසින් නතු කරගෙන සිටි තරගයේ ආධිපත්‍ය බංග්ලාදේශ මැදපෙළ පිතිකරුවන් විසින් තම ග්‍රහණයට ගත්තා.\nඑහි දී මැදපෙළ පිතිකරු මහ්මදුල්ලා පන්දු 96ක් තුළ වටිනා ලකුණු 77ක් රැස් කළා.\nඊට අනගි සහයක් දැක්වීමට මෙහිදි හසන්ට හැකියාව ලැබුණු අතර බංග්ලාදේශ කණ්ඩායම ඉහළ ලකුණු තත්ත්වයක් වෙත ගෙන ඒමට තම පිත්ත හැසිරුවා.\nඔහු පන්දු 83ක් තුළ හයේ පහර 4ක් සහ හතරේ පහර 8ක් සමගින් වේගවත් ලකුණු 100ක් වාර්තා කළා.\nමෙහිදි හසන්ගේ ලකුණු 100ත් සමග පන්දුවාර 50 අවසන බංග්ලාදේශ කණ්ඩායම කඩුළු 7ක් දැවී ලකුණු 271ක් රැස් කළේ ප්‍රබල ඉන්දියාවට තරගයක් දිය හැකි මට්ටමේ ලකුණු පුවරුවක් නිර්මාණය කරමින්.\nඉන්දීය කණ්ඩායම වෙනුවෙන් වොෂින්ටන් සුන්දර් කඩුළු 3ක් ලබා ගත් අතර උර්මාන් මලික් සහ මොහොමඩ් සිරාජ් කඩුලු 2 බැගින් ලබා ගත්තා.\nපිළිතුරු ඉනිම ක්‍රීඩා කිරීමට පැමිණි ඉන්දීය කණ්ඩායමේ ආරම්භක පිතිකරුවන් වූ විරාත් කෝලිට සහ ශිකර් ධවාන්ට හොඳ ආරම්භයක් ලබා ගැනීමට හැකියාවක් නොලැබුණත් තුන්වෙනි කඩුල්ල ලෙස පිටියට පිවිසි ශ්‍රෙයාස් අයියර් වටිනා ලකුණු 82ක් රැස් කළා.\nනමුත් කේ. එල්. රාහුල් සහ වොෂින්ටන් සුන්දර්ට දිගු ඉනිමක් තම කණ්ඩායම වෙනුවෙන් ක්‍රීඩා කරන්නට නොහැකි වුවත් අක්සාර් පටෙල් වටිනා ලකුණු 52ක් තම කණ්ඩායම වෙනුවෙන් රැස් කළා.\nඊට අමතරව අත් හදාබැලීමක් ලෙස 8වැනි කඩුල්ල ලෙස පිටියට පිවිසි නායක රෝහිත් ශර්මා ද ඉතා හොඳ ඉනිමක් ක්‍රීඩා කරමින් ලකුණු 51 රැස් කර ගත්තා.\nනායක ශර්මාගේ කඩුල්ල දැවී යාමේ වාසිය ඩැහැ ගත් බංග්ලාදේශ් කණ්ඩායම ඉන්දීය කණ්ඩායමේ ඉතිරි කඩුළු 2 ජයග්‍රහණයට ලකුණු 5කට පෙර උදුරා ගන්නට බංග්ලාදේශ් පන්දු යවන්නන් සමත් වුණා.\nබංග්ලාදේශ් කණ්ඩායම වෙනුවෙන් පිත්තෙන් මෙන් ම පන්දුවෙන් ද දස්කම් පෑ මෙහිදිබ් හසන් මිරාජ් කඩුළු 2ක් ද දවා ගනිමින් තරගයේ වීරයා බවට පත් වූයේ, ප්‍රබල ඉන්දියාවට බංග්ලාදේශ් බිමේ දී අමතක නොවන පාඩමක් උගන්වමින්.",
       "URL": "https://www.hirunews.lk/322183/ඉන්දියාව-පරදා-බංග්ලාදේශයට-තරගාවලි-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=681"
}