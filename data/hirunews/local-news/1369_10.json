{
       "Source": "hirunews",
       "Timestamp": "Tuesday, 08 February 2022 - 9:16",
       "Headline": "දිවයිනේ ප්‍රදේශ කිහිපයක සිදුකළ වැටලීම්වලින් මත්ද්‍රව්‍ය සමග පුද්ගලයින් කිහිප දෙනෙකු අත්අඩංගුවට",
       "News Content": "ඊයේ (07) පානදුර වලාන දූෂණ මධ්‍යම ප්‍රහාරක ඒකකයේ නිලධාරීන්ට ලද තොරතුරක් මත සිදුකළ වැටලිමකින් වාද්දුව විශාකාරාමය අසල දී හෙරොයින් ග්‍රෑම් 10ක් සහ අයිස් මත්ද්‍රව්‍ය ග්‍රෑම් 15ක් සමග සැකකරුවෙකු අත්අඩංගුවට ගෙන තිබෙනවා.\nවයස අවුරුදු 22ක් වන මෙම සැකකරු අද පානදුර මහේස්ත්‍රාත් අධිකරණය වෙත ඉදිරිපත් කිරිමට නියමිත බවයි පොලිසිය පවසන්නේ.\nමේ අතර ඊයේ පස්වරුවේ එම නිලධාරින් විසින් සිදුකළ තවත් වැටලීමකින් මෝටර් රථයක් පරික්ෂා කිරීමේදී අයිස් මත්ද්‍රව්‍ය ග්‍රෑම් 50ක් සමග සැකකරුවෙකු අත්අඩංගුවට ගෙන තිබෙනවා.\nසැකකරු වයස අවුරුදු 47ක් වන කොළඹ 14 ප්‍රදේශයේ පදිංචිකරුවෙකු බවයි පොලිසිය පවසන්නේ.\nමේ අතර බොරැල්ල කොට්ඨාස අපරාධ විමර්ශන අංශයේ නිලධාරින් විසින් සිදුකළ විශේෂ වැටලීමකින් මවුන්ට්මේරි මංසන්ධිය අසලදී අයිස් මත්ද්‍රව්‍ය ග්‍රෑම් 50ක් සමග සැකකරුවෙකු අත්අඩංගුවටගෙන තිබෙනවා.\nවයස අවුරුදු 42ක් වන ආදුරුප්පුවීදිය ප්‍රදේශයේ පදිංචිකරුවෙකු වන ඔහු අද මාලිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිත බවයි පොලීසිය පවසන්නේ.\nකඩවත පොලිස් වසමේ ගෝනහේන පාර ප්‍රදේශයේදී සිදුකළ තවත් වැටලීමකින් හෙරොයින් සමග සැකකරුවන් 05 දෙනෙකු අත්අඩංගුවට ගෙන තිබෙනවා.\nසැකකරුවන් සන්තකයේ තිබී හෙරොයින් ග්‍රෑම් 25යි මිලිග්‍රෑම් 950ක් සොයාගෙන තිබෙනවා.\nඅත්අඩංගුවට ගත් සැකකරුවන් වයස අවුරුදු 22 - 27 යන වයස්වල පසුවන කඩවත ප්‍රදේශයේ පදිංචිකරුවන් බවයි පොලීසිය පවසන්නේ.",
       "URL": "https://www.hirunews.lk/296452/දිවයිනේ-ප්‍රදේශ-කිහිපයක-සිදුකළ-වැටලීම්වලින්-මත්ද්‍රව්‍ය-සමග-පුද්ගලයින්-කිහිප-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1369"
}