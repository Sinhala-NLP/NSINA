{
       "Source": "hirunews",
       "Timestamp": "Thursday, 24 August 2017 - 7:23",
       "Headline": "සී.අයි.ඩී ය ඇල්ලූ උසස් පෙළ සිසුවා සහ වෛද්‍ය පියා රිමාන්ඩ්",
       "News Content": "තාක්ෂණික මෙවලමක් ආධාරයෙන් උසස් පෙල විභාගයේ රසායන විද්‍යා ප්‍රශ්න පත්‍රය පිටකළ බවට සැකපිට අත්අඩංගුවට ගත් උසස් පෙළ සිසුවා සහ ඔහුගේ පියා මේ මස 30 වනදා දක්වා රක්ෂිත බන්ධනාගාර ගතකර තිබෙනවා.\nඒ, සැකකරුවන් ගම්පහ මහේස්ත්‍රාත් ඩී .ඒ. රුවන් පතිරණ හමුවට ඊයේ ඉදිරිපත් කිරීමෙන් අනතුරුවයි.\nමොවුන් දෙදෙනා අත්අඩංගුවට ගනු ලැබුවේ අපරාධ පරීක්ෂණ දෙපාර්තමේන්තුව විසින්.\nසැකකාර සිසුවා කොළඹ ප්‍රධාන පාසලක ඉගෙනුම ලබන  අතර ඔහුගේ පියා නාරාහේන්පිට පොලිස් රෝහලේ වෛද්‍යවරයෙකු ලෙස කටයුතු කරනවා.\nපසුගිය සෙනසුරාදා පැවති රසායනික විද්‍යා ප්‍රශ්න පත්‍රයේ ප්‍රශ්නවලට සමාන අනුමාන ප්‍රශ්න ඇතුළත් අත්පත්‍රිකාවක් උපකාරක පන්ති ගුරුවරයෙකු විසින් ගම්පහ ප්‍රදේශයේ බෙදාහැරීමේ සිද්ධිය සම්බන්ධයෙන් පොලීසිය විශේෂ පරික්ෂණයක් ආරම්භ කර තිබෙනවා.\nමෙම අත් පත්‍රිකාව විභාගය පැවැත්වෙන අතරතුරදී මුද්‍රණය කර ඇති අතර, සැකකාර සිසුවා විභාගය අතරතුර එය තාක්ෂනික මෙවලමක් ආධාරයෙන් පිටකර ඇති බවටයි පොලීසිය සැක කරන්නේ.\nමෙම සිද්ධිය සම්බන්ධයෙන් මීට පෙර සැකකාර උපකාරක පන්ති ගුරුවරයාගේ පියා, සහෝදරයා සහ අත්පත්‍රිකාව මුද්‍රණය කළ පුද්ගලයාද පොලීසිය අත්අඩංගුවට ගත්තා.\nකෙසේ වෙතත්, සැකකාර ගුරුවරයා මේ වනවිට ප්‍රදේශයෙන් පලාගොස් ඇති අතර, පසුගිය දින කිහිපය තුළ ඔහු භාවිතා කළ දුරකථන ඇමතුම් ඔස්සේ පරීක්ෂණ සිදුකරන බවයි පොලීසිය සඳහන් කළේ.",
       "URL": "https://www.hirunews.lk/169211/සී-අයි-ඩී-ය-ඇල්ලූ-උසස්-පෙළ-සිසුවා-සහ-වෛද්‍ය-පියා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4356"
}