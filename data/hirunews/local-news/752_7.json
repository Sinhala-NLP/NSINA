{
       "Source": "hirunews",
       "Timestamp": "Monday, 07 November 2022 - 10:27",
       "Headline": "ධනිෂ්කට අදත් ඇප නැහැ - රැඳවුම් මධ්‍යස්ථානයක් වෙත යොමුකරන්නැයි නියෝග (වීඩියෝ)",
       "News Content": "පන්දු වාර විස්සයි විස්ස ලෝක කුසලානය ආරම්භයේ දී ආබාධයට ලක්වූ ධනිෂ්ක ගුණතිලක සංචිතය තුළ රඳවාගැනීම පිළිබඳ මෙම සිද්ධියෙන් පසුව ප්‍රශ්නගත තත්වයක් උද්ගත වුණා.\nවෙනත් තරගවල දී ආබාධයකට ලක්වූ සෙසු ක්‍රීඩකයන් ආපසු ශ්‍රී ලංකාවට එවද්දී, ධනිෂ්ක සංචාරය අවසන් වනතුරු කණ්ඩායමේ තබාගැනීම තුළින් සිදුකර ඇත්තේ විශාල වරදක් බවයි විචාරකයන් පෙන්වා දෙන්නේ.\nඑසේ වූයේ ධනුෂ්ක වෙනුවට අශේන් බණ්ඩාර නිල වශයෙන් කණ්ඩායමට ඇතුළත් කර තිබියදියි.\nමෙම තීරණය ගනු ලැබුවේ තේරීම් කමිටුවේ වැඩි පිරිසක් එහි සිටියදී වීම විශේෂත්වයක්.\nකෙසේ වෙතත් නිවේදනයක් නිකුත් කරමින් ඊට පිළිතුරු සැපයූ ශ්‍රී ලංකා ක්‍රිකට් ආයතනය ධනිෂ්කගේ ආබාධ තත්ත්වය කඩිනමින් යථා තත්වයට පැමිණීම හේතුවෙන් අතිරේක ක්‍රීඩකයෙකු ලෙස ඔහු සංචිතයේ තබාගත් බව ප්‍රකාශ කර තිබුණා.\nශ්‍රී ලංකා ක්‍රිකට් ආයතනය නිවේදනයක් නිකුත් කරමින් වැඩිදුරටත් සඳහන් කර තිබුණේ ධනිෂ්ක ගුණතිලක සම්බන්ධයෙන් කඩිනම් පරීක්ෂණයක් ආරම්භ කර ඔහු වරදකරු වුවහොත් දැඩි ක්‍රියාමාර්ග ගන්නා බවයි.\nක්‍රීඩා අමාත්‍යාංශ ලේකම්වරයා සිදුකළ විමසීමකට පිළිතුරු ලබාදෙමින් ශ්‍රී ලංකා ක්‍රිකට් ආයතනය මේ බව ප්‍රකාශ කළා.\nධනිෂ්ක ගුණතිලක, ශ්‍රී ලංකා ක්‍රිකට් නාමයට කළු පැල්ලමක් එක් කළ පළමු අවස්ථාව මෙය නොවේ.\nමීට පෙර ද ජාත්‍යන්තර තරග සංචාරවල දී මෙන්ම ශ්‍රී ලංකාව තුළ දී ඔහුගේ හැසිරීම සම්බන්ධයෙන් දැඩි චෝදනා එල්ල වී තිබුණා.\nදැනට සිඩ්නි අධිකරණයේ විභාගයට ලක්වෙමින් පවතින බරපතළ චෝදනා සම්බන්ධයෙන් ඔහු වැරදිකරු වුවහොත් ඔහුට සිර දඬුවම් විඳීමට පවා සිදුවන බවයි ශ්‍රී ලංකා ක්‍රිකට් ආයතනයේ නීතිවේදී ආචාර්ය චානක සේනානායක ඊයේ සඳහන් කළේ.\nමේ අතර ශ්‍රී ලංකා කණ්ඩායමේ පුහුණු උපදේශක හිටපු ක්‍රිකට් නායක මහේල ජයවර්ධන කියා සිටියේ වෘත්තීමය ක්‍රීඩකයන් සිය පෞද්ගලික හැසිරීම සම්බන්ධයෙන් වගකීම භාරගත යුතු බවයි.\nපන්දු වාර විස්ස ලෝක කුසලාන තරගාවලියට සහභාගිවූ ශ්‍රී ලංකා පිල දිවයිනට පැමිණීමට පෙරයි මහේල ජයවර්ධන මෙරටට පැමිණ තිබුණේ.\nපෙරවරු 8.27 ට ශ්‍රී ලංකා කණ්ඩායම දිවයිනට පැමිණියේ.\nආසියානු කුසලානය දිනා පැමිණීමෙන් පසු ගුවන් තොටුපලේ දී ශ්‍රී ලංකා කණ්ඩායමට උනුසුම් පිළිගැනීමක් හිමි වූ නමුත් පන්දු වාර විස්ස ලෝක කුසලානයට සහභාගිවී පැමිණි ශ්‍රී ලංකා පිල පිලිගැනීමට කිසිවෙකුත් පැමිණ සිටියේ නැහැ.\nමේ අතර ක්‍රිකට් ආයතනය නිවේදනයක් නිකුත් කරමින් සඳහන් කළේ ධනිෂ්ක ගුණතිලකට පරීක්ෂණ අවසන් වනතුරු ක්‍රිකට් ක්‍රීඩාවට සම්බන්ධ සියලු තරග සඳහා තහනමක් පැනවූ බවයි.\nමෙම තීරණය අද රැස්වූ ශ්‍රී ලංකා ක්‍රිකට් විධායක කමිටුව විසින් ගත් බව ද එම නිවේදනයේ සඳහන්.",
       "URL": "https://www.hirunews.lk/319811/ධනිෂ්කට-අදත්-ඇප-නැහැ-රැඳවුම්-මධ්‍යස්ථානයක්-වෙත-යොමුකරන්නැයි-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=752"
}