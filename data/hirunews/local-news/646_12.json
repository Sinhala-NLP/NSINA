{
       "Source": "hirunews",
       "Timestamp": "Saturday, 24 December 2022 - 11:07",
       "Headline": "ලයිසන් ඔෆිස් එක ළඟ සිටි කපුටන් 22ක් අල්ලයි",
       "News Content": "නාරහේන්පිට මෝටර් රථ ප්‍රවාහන දෙපාර්තමේන්තුවට පැමිණෙන පුද්ගලයන් රවටා ඔවුන්ගේ මුදල් සහ වැදගත් ලිපි ලේඛන සූක්ෂම අයුරින් රැගෙන පලායන සංවිධානාත්මක කල්ලියකට අයත් සාමාජිකයන් 22ක් අත්අඩංගුවට ගත් බව බොරැල්ල පොලිසිය පවසනවා.\nමේ අතර සැකකරුවන් සන්තකයේ තිබී රථ ප්‍රවාහන දෙපාර්තමේන්තුවෙන් නිකුත් කරන විවිධ ලිපි ලේඛන, සමාදාන විනිශ්චකාර බවට හා රාජ්‍ය ආයතනවලට අයත් නිල මුද්‍රා විශාල ප්‍රමාණයක් පොලිස් භාරයට ගෙන තිබෙනවා.\nවිවිධ අවශ්‍යතා සඳහා මෝටර් රථ ප්‍රවාහන දෙපාර්තමේන්තුවට පැමිණි අවස්ථාවේ දී එය ඉක්මනින් ඉටු කර දෙන බව පවසා ප්‍රධාන දොරටුව අසල හමුවූ නාඳුනන පුද්ගලයන් තමන්ගේ මුදල් හා ලිපි ලේඛන රැගෙන අතුරුදන් වූ බවට ඉකුත් කාලය පුරා නාරහෙන්පිට සහ බොරැල්ල පොලිසිවලට දිගින් දිගටම ලද පැමිණිලි අනුවයි මෙම වැටලීම සිදු කර ඇත්තේ.\nමේ අතර මෙම වංචාකාරී කල්ලියට හසුවී මුදල් සහ ලිපි ලේඛන අහිමිකරගත් බහුතරයක් පිරිස දුර බැහැර ප්‍රදේශවලින් පැමිණි පුද්ගලයන් බවයි බොරැල්ල පොලිසිය පවසන්නේ.\nඅත්අඩංගුවට ගත් පිරිස අතර, මත්ද්‍රව්‍ය චෝදනා ඇතුලු වැරදි කිහිපයකට සම්බන්ධ පිරිස් සිටින බවයි එම නිලධාරියා සඳහන් කළේ.",
       "URL": "https://www.hirunews.lk/323438/ලයිසන්-ඔෆිස්-එක-ළඟ-සිටි-කපුටන්-22ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=646"
}