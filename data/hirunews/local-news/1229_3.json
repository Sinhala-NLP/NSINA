{
       "Source": "hirunews",
       "Timestamp": "Friday, 15 April 2022 - 18:56",
       "Headline": "ඉන්ධන නිකුත් කිරීමට සීමා පැනවේ - යතුරුපැදියකට රුපියල් දහසක් පමණයි (වීඩියෝ)",
       "News Content": "ලංකා ඛනිජ තෙල් සංස්ථාව විසින් ඉන්ධන නිකුත් කිරීමට සීමාවන් පැනවීමට පියවර ගෙන තිබෙනවා.\nඒ අනුව අද දහවල් සිට ක්‍රියාත්මක වන පරිදි සති දෙකක කාලයක් සඳහා යතුරුපැදිවලට රුපියල් දහසකට සීමාවූ ඉන්ධන නිකුත් කරන අතර, ත්‍රිරෝද රථ සඳහා නිකුත් කරනු ලබන්නේ රුපියල් 1500ක ඉන්ධන ප්‍රමාණයක්.\nමෝටර් රථ, වෑන් රථ සහ ජීප් රථ සඳහා පෙට්‍රල් සහ ඩීසල් යන ඉන්ධන නිකුත් කෙරෙන්නේ රුපියල් පන්දහසක සීමාවකට යටත්වයි.\nකෙසේ නමුත් බස් හා ලොරි රථ සහ වානිජ කටයුතු සඳහා යොදාගැනෙන ට්‍රැක්ටර් ඇතුලු වාහන සඳහා එම සීමාවන් බල නොපවත්වන බව ඛනිජ තෙල් සංස්ථාව දැනුම් දෙනවා.\nමේ අතර, ඊයේ දිවයිනට ළඟා වූ ඩීසල් මෙට්‍රික් ටොන් 41,000 රැගත් නෞකාවේ ඉන්ධන ගොඩබෑමේ කටයුතු ඊයේ පස්වරුවේම ආරම්භ කෙරුණා.\nඑමෙන්ම, ඊයේ දිනයේ දිවයිනට පැමිණි පෙට්‍රල් මෙට්‍රික් ටොන් 37,500 ක් සහිත නෞකාවේ පෙට්‍රල් ගොඩබෑම අද සිදුකෙරෙනවා.\nකෙසේ වෙතත්, අවශ්‍ය ඉන්ධන තොග නොමැතිවීම හේතුවෙන් දිවයිනේ ඇතැම් ඉන්ධන පිරවුම්හල් වසා දමා ඇති බවයි අප වාර්තාකරුවන් ප්‍රකාශ කළේ.\nමේ අතර, ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසන්නේ ලබන සඳුදා වනවිට ඉන්ධන තොග බෙදා හැරීමේ කටයුතු සාමාන්‍ය පරිදි සිදුවනු ඇති බවයි.\nරියදුරන් සිංහල - හින්දු අලුත් අවුරුදු නිවාඩු ලබා ගැනීම හේතුවෙන් ඉන්ධන ප්‍රවාහනය සීමා වී ඇති බවයි එම සංගමයේ සභාපති ඒ.එම්.එච් අධිකාරි හිරු ප්‍රවෘත්ති අංශයට ප්‍රකාශ කළේ.\nකෙසේ වෙතත්, කොළඹ ඇතුලු ප්‍රදේශ රැසක පවතින ඉන්ධන පෝලිම්වල අඩුවක් මෙතෙක් දක්නට ලැබෙන්නේ නැහැ.",
       "URL": "https://www.hirunews.lk/302019/ඉන්ධන-නිකුත්-කිරීමට-සීමා-පැනවේ-යතුරුපැදියකට-රුපියල්-දහසක්-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1229"
}