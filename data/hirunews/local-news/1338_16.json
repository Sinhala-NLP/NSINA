{
       "Source": "hirunews",
       "Timestamp": "Wednesday, 23 February 2022 - 14:30",
       "Headline": "රුසියාවට, ජපානයෙනුත්, සම්බාධක",
       "News Content": "රුසියාවට එරෙහිව බ්‍රිතාන්‍ය සහ ජපානය ද සම්බාධක පනවා තිබෙනවා.\nයුක්රේනය සමග පවතින අර්බුදකාරී තත්ත්වය හමුවේ රුසියාවේ බිලියනපතියන් තුන් දෙනෙකුට බ්‍රිතාන්‍යයට ඇතුළුවීම තහනම් කරමින් මෙලෙස සම්බාධක පනවා ඇති බවයි විදෙස් මාධ්‍ය වාර්තා සදහන් කළේ.\nඑමෙන්ම, රුසියාවේ බැංකු ඇතුළු මූල්‍ය කටයුතුවලට එරෙහිව ද බ්‍රිතාන්‍යය සම්බාධක පනවනු ලැබුවා.\nබ්‍රිතාන්‍යය නිවේදනයක් නිකුත් කරමින් සදහන් කරන්නේ රුසියාවට එරෙහිව සම්බාධක පැනවීමේ පළමු අදියර මෙය බවයි.\nපවතින තත්ත්වය මත ඉදිරියේදී තවදුරටත් සම්බාධක පැනවීම සම්බන්ධයෙන් තීරණය කරන බව ද එම නිවේදනයේ සදහන්.\nයුක්රේනය සමග පවතින අර්බුදකාරී තත්ත්වයට විරෝධය පළ කරමින් ජපානය ද රුසියාව සමග පවත්වන බැංකු සහ මූල්‍ය කටයුතුවලට එරෙහිව සම්බාධක පනවා ඇති බවයි එරට මාධ්‍ය වාර්තා කරන්නේ.\nමේ අතර, රුසියාවේ රැඳී සිටින තම තානාපතිවරුන් යළි සිය රට වෙත කැදවීමට ඔස්ට්‍රෙලියාව සහ නවසීලන්තය තීරණය කර තිබෙනවා.\nකෙසේ වෙතත්, යුක්රේන - රුසියා අර්බුදය සම්බන්ධයෙන් ඉන්දියාව පැහැදිලි මතයක් මෙතෙක් ඉදිරිපත් කර නොමැති බවයි විදෙස් මාධ්‍ය අද (23) වාර්තා කළේ.",
       "URL": "https://www.hirunews.lk/297820/රුසියාවට-ජපානයෙනුත්-සම්බාධක",
       "Category": "Local News",
       "Parent URL": "https://www.hirunews.lk/local-news.php?pageID=1338"
}