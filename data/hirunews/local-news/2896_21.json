{
       "Source": "hirunews",
       "Timestamp": "Monday, 17 February 2020 - 13:34",
       "Headline": "රාජ්‍ය දැව සංස්ථාවේ හිටපු සභාපතිගේ ඇප ඉල්ලීම ගැන නියෝගය අප්‍රේල් 02වනදා",
       "News Content": "අල්ලස් ලබා ගැනීමේ චෝදනාවට වරදකරු වී වසර 12ක සිරදඬුවම් නියම වි සිටින රාජ්‍ය දැව සංස්ථාවේ හිටපු සභාපති පියදාස දිසානායක ඇප මත මුදාහරින ලෙසට කර ඇති ඉල්ලීමට අදාළ තීන්දුව අප්‍රේල් මස 2 වනදා ප්‍රකාශයට පත් කිරීමට කොළඹ ත්‍රිපුද්ගල මහාධිකරණය අද දින නියම කළා.\nරාජ්‍ය දැව සංස්ථවේ හිටපු සභාපතිවරයා මෙම ඉල්ලීම කර ඇත්තේ ත්‍රිපුද්ගල මහාධිකරණ නියෝගයට එරෙහි තමා අභියාචනා පෙත්සමක් ගොනු කර ඇති බව පවසමින්.\nකන්තලේ සීනි සමාගමට අයත් යන්ත්‍ර සූත්‍ර පවරා දීමට අනුමැතිය ලබා දීමට ඉන්දියානු සමාගමකින් රුපියල් කෝටි දෙකක අල්ලසක් ලබා ගැනීමේ චෝදනාවට හිටපු ජනාධිපති හිටපු කාර්ය මණ්ඩල ප්‍රධානි කුසුම්දාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක පසුගිය දෙසැම්බර් මස 19 වනදා වරදකරුවන් කිරීමට මහාධිකරණය තීරණය කළා.\nනඩුවේ පළමුවන විත්තිකරු වන කුසුම්දාස මහානාමට බරපතල වැඩ සහිතව වසර 20ක සිරදඬුවම් නියම කිරීමටයි මහාධිකරණය තීන්දු කළේ.",
       "URL": "https://www.hirunews.lk/234631/රාජ්‍ය-දැව-සංස්ථාවේ-හිටපු-සභාපතිගේ-ඇප-ඉල්ලීම-ගැන-නියෝගය-අප්‍රේල්-02වනදා",
       "Category": "Local News",
       "Parent URL": "https://www.hirunews.lk/local-news.php?pageID=2896"
}