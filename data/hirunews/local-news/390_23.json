{
       "Source": "hirunews",
       "Timestamp": "Tuesday, 25 April 2023 - 23:06",
       "Headline": "එකම WhatsApp ගිණුම බහු දුරකථන හරහා භාවිතයට අවස්ථාව",
       "News Content": "එකම WhatsApp ගිණුමකට උපරිම දුරකතන 4කින් ලොග් වීමේ පහසුකම අද (25) සිට Meta වෙතින් හදුන්වා දී තිබෙනවා.\nඑය ඉදිරි සති කිහිපය තුළ ක්‍රියාත්මක වනු ඇති බවයි විදෙස් මාධ්‍ය වාර්තා කරන්නෙ.\nනිතිපතා ස්මාර්ට් ෆෝන් කිහිපයක් භාවිතා කරන ඕනෑම අයෙකුට ප්‍රයෝජනවත් වන අයුරින් මෙම යාවත්කාලීන කිරීම සිදුකර තිබෙනවා.\nමෙය පරිශීලකයින් බොහෝ පිරිසකගේ ඉල්ලීමක් මත සිදු කළ බවයි Meta සමාගම සඳහන් කර ඇත්තේ.\nමෙසේ එකම ගිණුමකට “ලොගින් වීම” වෙබ් බ්‍රවුසර්, ටැබ් යන්ත්‍ර හෝ ඩෙක්ස්ටෝප් පරිඝණක සමඟ වට්ස්ඇප් සම්බන්ධ කරන ලෙස හා සමාන වෙනවා.\nඅමෙරිකාව තුළ මෙම පහසුකම ඊයේ (25) දින සිට ක්‍රියාත්මක වන බවට දැක්වෙන සටහනක් මෙටා සමාගමේ සභාපති මාර්ක් සකර්බර්ග් සිය නිල ෆේස්බුක් ගිණුමේ පළ කර තිබුණා.\nමීට පෙර එකම WhatsApp ගිණුමට උපාංග කිහිපයක් භාවිතයෙන් වෙබ් බ්‍රවුසර් හරහා සම්බන්ධ වීමට අවස්ථාව ලැබී තිබූ නමුත් එක් දුරකථනයක් හරහා සම්බන්ධ වීමට අවස්ථාව ලැබුණේ එක් WhatsApp ගිණුමකට පමණයි.\nමෙම නව විශේෂාංගය ලොව අනෙක් රටවලටද ඉදිරි සති කිහිපය තුළ ක්‍රියාත්මක කරන බව මෙටා සමාගම පවසනවා.\nකෙසේවෙතත් WhatsApp වෙත සම්බන්ධ වන මූලික දුරකථනයෙහි WhatsApp දීර්ඝ කාලයක් අක්‍රියව පැවතියහොත් සම්බන්ධිත අනෙකුත් දුරකථනවල WhatsApp ගිණුම ස්වයංක්‍රියව Logout වන බව මෙට සමාගම වැඩි දුරටත් සදහන් කරනවා.",
       "URL": "https://www.hirunews.lk/333453/එකම-whatsapp-ගිණුම-බහු-දුරකථන-හරහා-භාවිතයට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=390"
}