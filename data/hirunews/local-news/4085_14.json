{
       "Source": "hirunews",
       "Timestamp": "Saturday, 10 February 2018 - 18:26",
       "Headline": "නිය ආලේපන ගල්වා තිබීම ඡන්දය ප්‍රකාශ කිරීමට බාධාවක් ද?",
       "News Content": "නිය ආලේපන ගල්වා තිබීම ඡන්දය ප්‍රකාශ කිරීමට බාධාවක් ද ?\nඅද ඡන්ද පොළට ගිය වාද්දූව ප්‍රදේශයේ කාන්තාවක් එවැනි සිදුවීමකට මුහුණ දුන්නා.\nඇය රජරට විශ්වවිද්‍යාලයේ කථිකාචාර්යවරියක්.\nකුමුදු කෝපියාවත්තගේ මහත්මිය ඡන්දය ප්‍රකාශ කිරීම සඳහා අද වාද්දූව සුනේත්‍රාරාම විහාරස්ථානයේ පිහිටුවා තිබූ ඡන්ද මධ්‍යස්ථානයට යනු ලැබුවා.\nඡන්දය ප්‍රකාශ කිරීමට අවශ්‍ය ඡන්ද පත්‍රිකාව සහ ජාතික හැදුනුම්පත රැගෙන එහි ගිය ඇයට මුහුණදීමට සිදුවූයේ මැතිවරණ ඉතිහාසයේ ඡන්ද දායකයෙකු මුහුණ නොදුන් අත්දැකීමකටයි.\nඡන්ද මධ්‍යස්ථානයේ රාජකාරියේ සිටි නිලධාරියෙකු පවසා තිබුණේ ඇය නිය ආලේපන තවරා තිබීම හේතුවෙන් ඡන්දය දැමීමේදී සුළැගිල්ලේ තීන්ත ආලේප  කිරීමට නොහැකි බවයි.\nඒ නිසා ඡන්දය ප්‍රකාශ කිරීමට ඉඩ දිය නොහැකි බව අදාල නිලධාරියා කුමුදු මහත්මියට පවසා තිබුණා.\nඅමෙරිකාවේ ෆ්ලොරිඩා විශ්ව විද්‍යාලයේ ද කථිකාචාර්යවරියක ලෙස සේවය කර තිබූ ඇය තමන් මුහුණදුන් සිද්ධිය ෆේස්බුක් සමාජ ජාල අඩවියේ මෙලෙස සටහන් කර තිබුණා.\nපසුව ඊට ප්‍රතිචාර දැක්වූ මැතිවරණ කොමිසමේ සභාපති මහින්ද දේශප්‍රිය මහතා ඇයට උපදෙස් දී තිබුනේ එවැනි මැතිවරණ නීතියක් නොමැති බැවින් පස්වරු 4 ට පෙර ගොස් ඡන්දය ප්‍රකාශ කරන ලෙසයි.\nඑහිදී යම් කිසි බාධාවක් වුවහොත් වහාම තමන් අමතන්නැයි සභාපතිවරයා ඇයට ප්‍රකාශ කර තිබුණේ තම ජංගම දුරකථන අංකය ද එහි සටහන් කරමින්.\nමේ පිළිබදව අප කළ විමසීමකදී කුමුදු කොපියාවත්තගේ මහත්මිය ප්‍රකාශ කළේල එම උපදෙස් අනුව තමන් යළි ඡන්ද මධ්‍යස්ථානයට ගොස් ඡන්දය භාවිත කළ බවයි.",
       "URL": "https://www.hirunews.lk/183367/නිය-ආලේපන-ගල්වා-තිබීම-ඡන්දය-ප්‍රකාශ-කිරීමට-බාධාවක්-ද",
       "Category": "Local News",
       "Parent URL": "https://www.hirunews.lk/local-news.php?pageID=4085"
}