{
       "Source": "hirunews",
       "Timestamp": "Friday, 17 February 2023 - 22:48",
       "Headline": "මිනුවන්ගොඩ, බොරගොඩවත්ත ප්‍රදේශයේ දී වෙඩි ප්‍රහාරයකින් පුද්ගලයෙකු ජීවිතක්ෂයට",
       "News Content": "මිනුවන්ගොඩ, බොරගොඩවත්ත ප්‍රදේශයේ දී වෙඩි ප්‍රහාරයකට ලක්වීමෙන් 30 හැවිරිදි පුද්ගලයෙකු ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ ප්‍රදේශයේ මත්ද්‍රව්‍යවලට සම්බන්ධ පුද්ගලයෙකු බවයි පොලිසිය පැවුසවේ.\nමිනුවන්ගොඩ, බොරගොඩවත්ත, රුවන් මාවත මංසන්ධියේදී මෙම වැඩි තැබීම සිදුකර තිබුණේ ඊයේ රාත්‍රී කාලයේදීයි.\nවෙඩි තැබීමෙන් ජීවිතක්ෂයට පත් වූ පුද්ගලයා ආඬිඅම්බලම, පීල්ලවත්ත ප්‍රදේශයේ පදිංචි ප්‍රභාත් ප්‍රියංකර හෙවත් චන්දු නමැති 30 හැවිරිදි පුද්ගලයෙකු බවයි පොලිසිය පැවසුවේ.\nඔහු යතුරු පැදියකින් ගමන් කරමින් සිටි අවස්ථාවේදී මාර්ගය අයිනේ සැඟව සිටි පුද්ගලයෙකු විසින් මෙම වෙඩි තැබීම සිදුකර ඇති බවට මේ වන විට තොරතුරු අනාවරණ වී තිබෙනවා.\nමේ අතර ආරක්ෂිත හිස් වැසුම් නොමැතිව ජා ඇළ ප්‍රදේශයේ මාර්ගයක ගමන් කළ කාන්තාවක් නවත්වා පරික්ෂා කළ පොලිස් නිලධාරියෙකුට ඇය විසින් පහරදීමේ පුවතක් වාර්තා වනවා.\nඅදාළ කාන්තාව යතුරු පැදිය දමා එම ස්ථානයෙන් පළාගොස් ඇති අතර ඇයගේ ලිපියනය සොයා නිවස වෙත ගිය පොලිස් නිලධාරීන්ට නිවැසියන් ප්‍රකාශ කර ඇත්තේ ඇය කිසියම් මානසික ආබාධයකින් පෙළෙන බවයි.\nමේ අතර පස්යාල නගරයේදී පොලිස් නිලධාරීන් දෙදෙනකු විසින් ත්‍රිරෝද රථ රියදුරෙකුට පහරදෙන ආකාරය දැක්වෙන වීඩියෝවක් අප වෙත ලැබී තිබෙනවා.\nපහරකෑමට ලක් වූ ත්‍රිරෝද රථ රියදුරාට රථය නවතන ලෙස පොලිසිය දැනුම් දුන්නත් එය නොනවත්වා ධාවනය කිරීම හේතුවෙන් පොලිසිය මෙලෙස කටයුතු කර ඇති බවයි වාර්තාවන්නේ.",
       "URL": "https://www.hirunews.lk/327663/මිනුවන්ගොඩ-බොරගොඩවත්ත-ප්‍රදේශයේ-දී-වෙඩි-ප්‍රහාරයකින්-පුද්ගලයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=529"
}