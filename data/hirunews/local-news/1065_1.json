{
       "Source": "hirunews",
       "Timestamp": "Monday, 27 June 2022 - 13:56",
       "Headline": "වල් වැදෙන රජයේ වාහන ගැන දුන් හෙළිදරව්ව ඵල දරයි - වාහන කිහිපයකුත් භාවිතයට අවධානය  (වීඩියෝ)",
       "News Content": "රජයේ වාහන විශාල ප්‍රමාණයක් ත්‍රිකුණාමලය වාහන අංගනයක වල් වැදෙමින් පවතින පුවතක් රතු මිනිත්තුව හරහා අප පසුගියදා රටට අනාවරණය කළා.\nඑය සැලවීමත් සමඟ දෑස් විවර වූ බලධාරීන් ඉන් වාහන කිහිපයක් භාවිතයට ගැනීමට මේ වනවිට පියවර ගෙන තිබෙනවා.\nසුළු අලුත්වැඩියාවකින් නැවත භාවිතයට ගත හැකි රජයේ වාහන විශාල ප්‍රමාණයක් ත්‍රිකුණාමලය වාහන අංගයක ගාල් කර තිබීම පිළිබඳව අප වාර්තා කළේ පසුගිය 18 වැනිදායි.\nත්‍රිකුණාමලය - මහනුවර ප්‍රධාන මාර්ගයේ මට්ටිකෙළිය ප්‍රදේශයේ පිහිටි ත්‍රිකුණාමලය මාර්ග සංවර්ධන දෙපාර්තමේන්තුවට අයත් මෙම වාහනවල වටිනාකම රුපියල් කෝටි ගණනකින් යුත්ත වුණා.\nකෙසේවෙතත්, මේ සම්බන්ධයෙන් නැගෙනහිර පළාත් ප්‍රධාන ලේකම් තුසිත වනිගසිංහ සඳහන් කළේ නැගෙනහිර පළාත් සභාවේ මාර්ග සංවර්ධන දෙපාර්තමේන්තුවට අයත් ගබඩා අංගනයක පැවති මෙම වාහන මාර්ග සංවර්ධන දෙපාර්තමේන්තු පරිශ්‍රයට තාවකාලිකව ගාල් කළ බවයි.\nමෙහි පවතින ඇතැම් වාහනවල ලියාපදිංචි ලේඛන තම පළාත් සභාව සතුව නොමැති හෙයින් ඒවා ටෙන්ඩර් කිරීමට නොහැකි වූ බව ද ලේකම්වරයා පැවසුවා.\nමාර්ග සංවර්ධන දෙපාර්තමේන්තුවට අයත් අදාළ වාහනවලින් කිහිපයක් මහජන ප්‍රයෝජනයට ගැනීමට ත්‍රි‍කුණාමලය - උප්පුවේලි නගර හා කඩවත් ප්‍රාදේශීය සභාව පියවර ගෙන තිබෙනවා.\nප්‍රාදේශීය සභාව හිරු රතු මිනිත්තුවේ අනාවරණයෙන් පසු අදාළ වාහන භාවිතයට ගැනීමට අවධානය යොමුව තිබෙනවා.\nත්‍රිකුණාමලය - මට්ටිකෙළිය ප්‍රදේශයේ දිරාපත්වෙමින් පවතින මෙම වාහන ඉදිරියේදී නිසි අයුරින් ප්‍රයෝජනයට ගන්නවා දැයි පිළිබඳ රතු මිනිත්තුව අවධානයෙන්..",
       "URL": "https://www.hirunews.lk/308316/වල්-වැදෙන-රජයේ-වාහන-ගැන-දුන්-හෙළිදරව්ව-ඵල-දරයි-වාහන-කිහිපයකුත්-භාවිතයට-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1065"
}