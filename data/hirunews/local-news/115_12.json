{
       "Source": "hirunews",
       "Timestamp": "Tuesday, 08 August 2023 - 8:06",
       "Headline": "බම්බලපිටියේ වෙඩි තැබීමේ සිද්ධියේ තොරතුරු හෙළි වේ (Update/Video)",
       "News Content": "Update: බම්බලපිටිය ප්‍රදේශයේදී සුරාබදු නිලධාරීන් පිරිසක් වෙඩි තැබීමේ සිද්ධිය සම්බන්ධයෙන් කඩිනම් වාර්තාවක් ලබාදෙන ලෙස සුරාබදු කොමසාරිස් ජනරාල්වරයාට උපදෙස් ලබාදී තිබෙන බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\n=====\nසුරාබදු නිලධාරින් පිරිසක් බම්බලපිටිය - මුහුදු මාවත ප්‍රදේශයේ ඉන්ධනහලක් අසළදී ඊයේ (07) පස්වරුවේ සිදුකළ මත්ද්‍රව්‍ය වැටලීම අතරතුර හෙරොයින් ග්‍රෑම් 150 ක් සමග සැකකරුවෙකු අත්අඩංගුවට ගත් බව සුරාබදු දෙපාර්තමේන්තුවේ මාධ්‍ය ප්‍රකාශක අතිරේක සුරාබදු කොමසාරිස් ජනරාල් කපිල කුමාරසිංහ සඳහන් කළා.\nඑම වැටලීම අතරතුර පළාගිය මොටර් රථයට ද වෙඩි තැබූ බවයි ඔහු කියා සිටියේ.\nකෙසේ වෙතත් වෙඩි තැබීම සම්බන්ධයෙන් බම්බලපිටිය පොලිසිය සුරාබදු පරීක්ෂකවරයෙකු සහ තවත් සුරාබදු නිලධාරීන් තිදෙනෙකු අත්අඩංගුවට ගනු ලැබුවා.\nවැඩබලන පොලිස් මාධ්‍ය ප්‍රකාශක නියෝජ්‍ය පොලිස්පති රුවන් ගුණසේකර සඳහන් කළේ වෙඩි වැදීමට භාජනය වූ ජීප් රථයද වැල්ලවත්ත ප්‍රදේශයේදී දමා ගොස් තිබියදී සොයා ගත් බවයි.\nකෙසේ වෙතත් සුරාබදු මාධ්‍ය ප්‍රකාශක අතිරේක සුරාබදු කොමසාරිස් ජනරාල් කපිල කුමාරසිංහ කියා සිටියේ තම නිලධාරීන්ට ලද රහස්‍ය තොරතුරකට අනුව අදාළ ස්ථානයට ගිය අවස්ථාවේ පළා යාමට උත්සහ කළ මෝටර් රථයකට මෙලෙස වෙඩි තබා ඇති බවයි.\nඒ අතරතුර එක් සැකකරුවෙකු අත්අඩංගුවට ගෙන ඇති බවද සුරාබදු මාධ්‍ය ප්‍රකාශකවරයා සඳහන් කළා.",
       "URL": "https://www.hirunews.lk/344041/බම්බලපිටියේ-වෙඩි-තැබීමේ-සිද්ධියේ-තොරතුරු-හෙළි-වේ-update-video",
       "Category": "Local News",
       "Parent URL": "https://www.hirunews.lk/local-news.php?pageID=115"
}