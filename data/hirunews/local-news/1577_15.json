{
       "Source": "hirunews",
       "Timestamp": "Sunday, 07 November 2021 - 19:31",
       "Headline": "අයහපත් කාලගුණයෙන් පුද්ගල මරණ 5ක් - අද, හෙට සහ අනිද්දා වැසි තවත් ඉහළට (වීඩියෝ)",
       "News Content": "බස්නාහිර සහ සබරගමුව පළාත්වලත්  මහනුවර හා නුවරඑළිය දිස්ත්‍රික්කවලත් ඉදිරි පැය 36 තුළ මිලිමීටර් 150 ඉක්ම වූ ඉතා තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑසේම වයඹ සහ උතුර පළාත්වලත් මාතලේ, ගාල්ල සහ මාතර දිස්ත්‍රික්කවලත් මිලිමීටර් 100 ඉක්ම වූ තද වැසි ඇති විය හැකියි.\nඊට අමතරව දිවයිනේ සෙසු ප්‍රදේශවල ඇතැම් ස්ථානවලට මිලිමීටර් 75 ඉක්ම වූ තද වැසි ඇති විය හැකි බවයි කාලගුණ විද්‍යා දෙපාර්තමේන්තුව නිකුත් කළ නිවේදනයේ වැඩිදුරටත් දැක්වෙන්නේ.\nමේ අතර, දිස්ත්‍රික්ක 8ක්  සඳහා ජාතික ගොඩනැගිලි පර්යේෂණ සංවිධානය නායයෑමේ අනතුරු ඇඟවීම් නිකුත් කර තිබෙනවා.\nඒ අනුව බදුල්ල, ගාල්ල, මහනුවර, කෑගල්ල, කුරුණෑගල, මාතලේ, කළුතර සහ රත්නපුර දිස්ත්‍රික්කවලට මෙලෙස නාය යාමේ අනතුරු ඇගවීමේ නිවේදන නිකුත් කරනු ලැබුවා.\nඑම දිස්ත්‍රික්කවල කඳුකර, බෑවුම් හා ඒ ආශ්‍රිත ප්‍රදේශවල ජනතාව ඒ පිළිබද සැලකිලිමත් විය යුතු බවයි එමගින් සඳහන් කළේ.\nඑසේම තාවකාලිකව වසා දැමුණු නමුණුකුල හරහා ඇල්ල සිට පස්සර දක්වා මාර්ගය යළි විවාත කර තිබෙනවා.\nකෙසේ වෙතත් එම මාර්ගය භාවිතා කිරීමේදී තවදුරටත් දැඩි අවධානයෙන් පසුවන ලෙසයි ආපදා කළමනාකරණ මධ්‍යස්ථානය ජනතාවගෙන් ඉල්ලා සිටියේ.\nමේ අතර, පැවති අයහපත් කාලගුණ තත්ත්වයත් සමග පවුල් 1143කට අයත් පුද්ගලයින් 4391ක් මේ වන විට පීඩාවට පත්ව තිබෙනවා.\nපුද්ගල මරණ 5ක් මේ වන විට වාර්තා වී ඇති අතර, දෙදෙනෙකු තුවාල ලබා තිබෙනවා.\nඑමෙන්ම, තවත් පුද්ගලයෙකු අතුරුදන් වී ඇති බවයි ආපදා කළමනාකරණ මධ්‍යස්ථානය නිකුත් කළ නිවේදනයේ දැක්වෙන්නේ.\nඑසේම ආරක්ෂිත ස්ථාන 9ක පවුල් 63කට අයත් පුද්ගලයින් 251ක් මේ වන විට රදවා තිබෙනවා.\nමේ අතර, තවදුරටත් වැසි ඇති වුවහොත් ගංඟා ද්‍රෝණි රැසක ගං වතුර තත්ත්වයක් ඇති විය හැකි බැවින් දැඩි අවධානයෙන් පසුවන ලෙස වාරිමාර්ග දෙපාර්තමේන්තුව පහත්බිම්වල ජනතාවගෙන් ඉල්ලීමක් කළා.\nඒ අනුව දැදුරුඔය, අත්තනගලුඔය සහ මහඔය මෙන්ම කළු, කැළණි, බෙන්තර, ගිං හා නිල්වලා යන ගංඟා අවට පහත්බිම්වල ජනතාව මෙලෙස අවධානයෙන් පසුවිය යුතුයි.",
       "URL": "https://www.hirunews.lk/287301/අයහපත්-කාලගුණයෙන්-පුද්ගල-මරණ-5ක්-අද-හෙට-සහ-අනිද්දා-වැසි-තවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1577"
}