{
       "Source": "hirunews",
       "Timestamp": "Friday, 01 December 2017 - 10:40",
       "Headline": "ගිය ගමන මඟ නවතා රියදුරු අසුනේම මියගිය බස් රථ රියදුරා (ඡායාරූප)",
       "News Content": "මංගල උත්සවයකට සහභාගී වන පිරිසක් රැගෙන ගිය බස් රථයක රියදුරෙක් රියදුරු අසුනේම මියයාමේ පුවතක් යාපනය, චාවාකච්චෙරි ප්‍රදේශයෙන් වාර්තා වනවා.\nපසුගිය 29 වනදා මෙලෙස මියගොස් ඇත්තේ එම ප්‍රදේශයේම පදිංචි 69 හැවිරිදි පුද්ගලයෙක්.\nබස් රථය ධාවනය වෙමින් පවතින අවස්ථාවේදී එම රියදුරාට හදිසි හෘදයාබාධයක් වැළදී ඇති අතර එම අවස්ථාවේ ඔහු බස් රථය මාර්ගයෙන් ඉවත්කොට නවත්වා තිබෙනවා.\nබස් රථය නවත්වා ටික වේලාවක් ගතවුවත් එය නැවත ධාවනය නොවිම සම්බන්ධයෙන් විමසා බැලීමට බස් රථයේ සිටි අයෙකු ගිය අවස්ථාවේ රියදුරා රියදුරු අසුනේම මියගොස් ඇති බව ඔහුට දැකගැනීමට හැකිව ඇති බවයි අප වාර්තාකරු සඳහන් කළේ.\nඑම අවස්ථාවේ බස් රථයේ සිටි පිරිස රියදුරාව චාවාකච්චෙරිය රෝහල වෙත රැගෙන ගියද එම අවස්ථාවේදී ඔහු මියගොස් සිටි බැවින් පරීක්ෂණ කටයුතු සිදුකර සිරුර ඊයේ (30) ඔහුගේ ඥාතීන් වෙත බාරදී තිබෙනවා.\nඅප වාර්තාකරු වැඩිදුරටත් සඳහන් කළේ සිද්ධිය සිදුවන අවස්ථාවේ බස් රථය තුල මගීන් 38 දෙනෙකු සිට ඇති බවයි.\nඡායාරූප - වව්නියාව, දිනසේන රතුගමගේ",
       "URL": "https://www.hirunews.lk/177357/ගිය-ගමන-මඟ-නවතා-රියදුරු-අසුනේම-මියගිය-බස්-රථ-රියදුරා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4192"
}