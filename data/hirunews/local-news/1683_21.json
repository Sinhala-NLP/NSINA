{
       "Source": "hirunews",
       "Timestamp": "Saturday, 18 September 2021 - 13:19",
       "Headline": "රිජ්වේ ආර්‍යා ළමා රෝහලේ කොවිඩ් ආසාදිත දරුවන්ගේ කැපී පෙනෙන අඩු වීමක් (වීඩියෝ)",
       "News Content": "මෙරට පූර්ණ එන්නත්කරණයට ලක් වූ පිරිස සමස්ත ජනගහනයෙන් සියයට 50 ඉක්මවා තිබෙනවා.\nමේ අතර ඉන්දීය අග්‍රාමාත්‍ය නරේන්ද්‍ර මෝදිගේ ජන්ම දිනය හේතුවෙන් ඊයේ වාර්තාගත එන්නත්කරණයක් රට පුරා සිදු කර තිබෙනවා.\nඑය සැලකෙන්නේ දිනක් තුළ ලොව සිදු කළ වැඩි ම එන්නත්කරණය ලෙසයි.\nඊයේ සිදු කළ එන්නත්කරණ කටයුතු සමඟ මෙරට පූර්ණ එන්නත්කරණයට ලක් වූ සමස්ත පුද්ගලයින් සංඛ්‍යාව 1,968,195ක් දක්වා ඉහල යන බවයි රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ.\nඊයේ දිනය අවසන් වෙනවිට සයිනොෆාම් එන්නතේ දෙවන මාත්‍රාව 8,973,670 දෙනෙකුට ලබා දී ඇති අතර, ඇස්ට්‍රාසෙනෙකා එන්නතේ දෙවන මාත්‍රාව 949,105 දෙනෙකුට ලබා දී තිබෙනවා.\nමීට අමතර ව මොඩර්නා එන්නත 758,282කට සහ ෆයිසර් 243,685කට මෙන්ම ස්පුට්නික් එන්නත 43,453කට දෙවන මාත්‍රාව ලෙස ලබා දී තිබෙනවා.\nමේ අතර, දෛනික ව රිජ්වේ ළමා රෝහලට පැමිණෙන කොරෝනා ආසාදිත දරුවන්ගේ කැපී පෙනෙන අඩුවක් දක්නට ලැබෙන බව එම රෝහලේ අධ්‍යක්ෂ විශේෂඥ වෛද්‍ය ජී. විජේසූරිය සදහන් කළා.\nඇතැම් රටවල සෞඛ්‍ය කාර්ය මණ්ඩල කොරෝනා මර්දන කටයුතු පැහැර හැර කටයුතු කරද් දී මෙරට සෞඛ්‍ය ක්ෂේත්‍රයේ සියලු පිරිස් පවතින කොරෝනා තත්ත්වය අභියෝගයක් ලෙස භාරගෙන උපරිම කැප වීමෙන් ක්‍රියා කිරීම අගය කරන බව සෞඛ්‍ය අමාත්‍ය කෙහෙලිය රඹුක්වැල්ල ප්‍රකාශ කළා.\nඔහු මේ බව කියා සිටියේ මහනුවර ජාතික රෝහලේ කොරෝනා ප්‍රතිකාර ඒකකයේ ඉදිකිරීම් සම්බන්ධයෙන් දැනුවත් කිරීම සදහා ඊයේ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/282565/රිජ්වේ-ආර්‍යා-ළමා-රෝහලේ-කොවිඩ්-ආසාදිත-දරුවන්ගේ-කැපී-පෙනෙන-අඩු-වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1683"
}