{
       "Source": "hirunews",
       "Timestamp": "Tuesday, 14 November 2017 - 14:08",
       "Headline": "UPDATE : මාවනැල්ලේ විරෝධතාවය අවසන්",
       "News Content": "මාවනැල්ල - ගනේතැන්න ප්‍රදේශයේ පිරිසක් විසින් සිදුකළ විරෝධතාවය අවසන් වී තිබෙනවා.\nමාවනැල්ල ප්‍රාදේශීය ලේකම් ප්‍රියංගනි පෙතන්ගොඩ පැමිණ ගනේතැන්න - මහන්තේගම මාර්ගය පිළිසකර කිරීම සම්බන්ධයෙන් හෙට (15) උදෑසන එම කාර්යාලයේ සාකච්ඡාවක් ලබා දෙන බවට දුන් පොරොන්දුවත් සමඟ විරෝධතාකරුවන් විසිර ගිය බව සඳහන්.\nමෙම විරෝධතාවය හේතුවෙන් කොළඹ - නුවර ප්‍රධාන මාර්ගය මාවනැල්ල - ගනේතැන්න ප්‍රදේශයෙන් පැය 4ක පමණ කාලයක් අවහිර වී තිබුණා.\nUpdate : Tuesday, November 14, 2017 18.08\n--------------------------------------------\nවිරෝධතාවක් හේතුවෙන් කොළඹ - නුවර ප්‍රධාන මාර්ගය මාවනැල්ල - ගනේතැන්න ප්‍රදේශයෙන් තවදුරටත් අවහිර වී තිබෙනවා.\nගනේතැන්න - මහන්තේගම මාර්ගය පිළිසකර කර දෙන ලෙස ඉල්ලමිනුයි ප්‍රදේශවාසීන් මෙලෙස විරෝධතාවයේ නිරත වන්නේ.\nටයර් පුළුස්සමින් ඔවුන් විරෝධතාවයේ නිරත වීම හේතුවෙන් රථවාහන ගමනාගමනට තවදුරටත් බාධා එල්ල වී ඇති බවයි හිරු වාර්තාකරු සඳහන් කළේ.\nඅප වාර්තාකරු සඳහන් කලේ මෙම විරෝධතාවය හේතුවෙන් ගිලන් රථ කිහිපයකට පවා බාධා එල්ල වු බවයි. එමෙන්ම ගුවන් ගමන් සඳහා පැමිණ මගින් මෙන්ම විදේශිකයන් ද අපහසුතාවයන් වලට ලක්වූ බව සඳහන්.\nඑහි පැමිණ රඹුක්කන විධායක ඉංජිනේරුවරයා මාර්ගය සංවර්ධනය කර දෙන බවට ලිඛිත පොරොන්දුවක් ඉදිරිපත් කිරිමෙන් පසුව විරෝධතාකරුවන් ප්‍රධාන මාර්ගයෙන් ඉවත්ව මාර්ගය අයිනට වි සිය විරෝධතාවයේ යෙදෙන බව අප වාර්තාකරු කියා සිටියා.\nමාවනැල්ල සහ අවට පොලිස් ස්ථාන වල නිලධාරින් 100 කට ආසන්න පිරිසක් එම විරෝධතාවය පැවැත්වෙන ස්ථානයේ රැදි සිටිනවා.\nමේ අතර, කිලිනොච්චිය - පච්චිලෙයිපල්ලි ප්‍රාදේශීය ලේකම් කාර්යාලය ඉදිරිපිට ප්‍රදේශයේ ජනතාව අද පෙරවරුවේ විරෝධතාවක නිරත වුණා.\nඒ, බලධාරීන් කිලිනොච්චිය ප්‍රදේශයේ අබලන් වී ඇති මාර්ග පිළිසකර කර නොදෙන බව පවසමින්.\nමීට මාස 6කට පෙර ද මෙහි ප්‍රදේශවාසීන් විරෝධතාවක නිරත වුණා.\nඑහිදී අදාළ මාර්ග පිළිසකර කර දීමට ප්‍රාදේශීය ලේකම්වරයා එකඟ වුවත් එය මෙතෙක් ඉටු කර නොමැති බවයි ප්‍රදේශවාසීන් චෝදනා කළේ.",
       "URL": "https://www.hirunews.lk/176007/update-මාවනැල්ලේ-විරෝධතාවය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4219"
}