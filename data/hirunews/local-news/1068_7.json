{
       "Source": "hirunews",
       "Timestamp": "Sunday, 26 June 2022 - 7:27",
       "Headline": "ගිණුම් සහනය සමඟ අත්‍යවශ්‍ය භාණ්ඩ තොග ආනයනය කිරීමට පළමු වැනිදා සිට සැලසුම්",
       "News Content": "අත්‍යවශ්‍ය භාණ්ඩ කිහිපයක් සැපයුම්කරුවන්ගේ ණය පහසුකම් යටතේ විවෘත ගිණුම් ක්‍රමයට ආනයනය කිරීම සඳහා රජය අවසර ලබාදීමත් සමග එළඹෙන පළමු වනදා සිට අත්‍යවශ්‍ය ද්‍රව්‍ය තොග ආනයනය කිරීමට සැලසුම් කර ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය පවසනවා.\nඅත්‍යවශ්‍ය ද්‍රව්‍ය ආනයන කටයුතු සිදු කිරීමේදී ණය පහසුකම් යටතේ විවෘත ගිණුම් ක්‍රමයට ගෙවීම් සිදු කිරීමට ලබා දී තිබූ පහසුකම රජය මගින් අත්හිටවනු ලැබූවේ පසුගිය මැයි මස 6 වනදායි.\nඒ පවතින ඩොලර් අර්බුදය හේතුවෙන්.\nකෙසේ වෙතත් වෙළඳ හා ආහාර සුරක්ෂිතතා අමාත්‍ය නලින් ප්‍රනාන්දු ඊයේ (25) හිරු ප්‍රවෘත්තී අංශයට කියා සිටියේ එම පහසුකම යළි ලබාදීමත් සමග ලබන පළමු වනදා සිට සහල්, සීනි, අල,ළුෑණු, පරිප්පු, හාල්මැස්සන්, මිරිස් සහ කිරිපිටි විවෘත ගිණුම් ක්‍රමය යටතේ ආනයනයට අවසර ලබා දී ඇති බවයි.\nඒ පිලිබඳව අදහස් දක්වමින් අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමයේ සභාපති නිහාල් සෙනෙවිරත්න හිරු ප්‍රවෘත්ති අංශයට සඳහන් කළේ කෙසේ වෙතත් වෙළඳ අමාත්‍යංශයේ ලියාපදිංචි වීමෙන් අනතුරුව පනවන සීමාවකට යටත්ව එම ද්‍රව්‍ය ආනයනය කිරීමට සිදුව ඇති බවයි.\nඑමෙන්ම අදාළ පහසුකම ලබා දී ඇත්තේ මාස 2ක කාලයක් සඳහා පමණක් බව ඔහු ප්‍රකාශ කළා.",
       "URL": "https://www.hirunews.lk/308190/ගිණුම්-සහනය-සමඟ-අත්‍යවශ්‍ය-භාණ්ඩ-තොග-ආනයනය-කිරීමට-පළමු-වැනිදා-සිට-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=1068"
}