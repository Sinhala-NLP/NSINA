{
       "Source": "hirunews",
       "Timestamp": "Monday, 23 October 2017 - 13:16",
       "Headline": "කහටගස්දිගිලිය ප්‍රදේශයේදී වන අලියෙක් පහරදීමෙන් පුද්ගලයෙක් මරුට",
       "News Content": "කහටගස්දිගිලිය -මහපොතාන -කෝමාරිකා හන්දිය ප්‍රදේශයේ වගා බිමකට අද (23) පෙරවරු 6.30 ට පමණ කඩා වැදී ඇති වල් අලියෙකු විසින් සිදු කළ පහරදීමකින් තිදරු පියෙක් මියගොස් තිබෙනවා.\nමෙසේ මියගොස් ඇත්තේ එම ප්‍රදේශයේම පදිංචිව සිටි ඩබ්ලිව්.එම්.තිලකරත්න නැමති ගොවි මහතෙක්.\nවල් අලි ප්‍රහාරයෙන් බරපතළ තුවාල ලැබූ ඔහු ප්‍රතිකාර සඳහා කහටගස්දිගිලිය රෝහලට ඇතුළත් කිරීමෙන් පසු මියගොස් ඇති බවයි වාර්තා වන්නේ.\nමේ අතර අද (23)  පෙරවරු කාලයේ කහටගස්දිගිලිය, කෝන්වැවල, පඩරැල්ලාව ප්‍රදේශයේ යාන්ඔය අසල මාර්ගයේදී යතුරුපැදිකරුවෙකුට ප්‍රහාරයක් එල්ල කිරීමට වල් අලියෙකු උත්සාහ දරා ඇති අතර එම අවස්ථාවේ යතුරුපැදිය අතහැර දමා  දුව ගොස්  එම පුද්ගලයා දිවි බේරාගෙන තිබෙනවා.\nඉන් පසු කුපිත වූ වල් අලියා දිවි බේරාගත් පුද්ගලයාගේ යතුරුපැදියට පහරදී අලාභහානි සිදුකොට ඇති බවයි කහටගස්දිගිලිය පොලිසිය පැවසුවේ.",
       "URL": "https://www.hirunews.lk/174194/කහටගස්දිගිලිය-ප්‍රදේශයේදී-වන-අලියෙක්-පහරදීමෙන්-පුද්ගලයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4258"
}