{
       "Source": "hirunews",
       "Timestamp": "Tuesday, 01 June 2021 - 13:20",
       "Headline": "ප්‍රයෝජනයක් නොගෙන විනාශයට යන ඇඟළුම් කම්හල් ගොඩනැගිල්ල (වීඩියෝ)",
       "News Content": "මහජන මුදල් වැයකරමින් ඉදිකරන රජයට අයත් ගොඩනැඟිලි නිසි ප්‍රයෝජනයක් නොගෙන විනාශ වීමට ඉඩ හැරීම කණගාටුවට කරුණක්.\nඑලෙස විනාශවීවෙමින් පවතින ගොඩනැගිල්ලක් පිළිබඳ පුවතක් මැදිගිරිය - යුදගනාව ප්‍රදේශයෙන්අ පට වාර්තා වුණා.\nමේ මැදිගිරිය ප්‍රාදේශීය ලේකම් කොට්ඨාසයට අයත් යුදගනාව ප්‍රදේශයේ ඉදිකර ඇති විනාශ වෙමින් පවතින ගොඩනැගිල්ලයි.\nරුපියල් කෝටි 3ක පමණ මුදලක් වැය කර මෙම ගොඩනැගිල්ල ඉදිකර ඇත්තේ 2000 වර්ෂයේදී.\nමැදිරිගිරිය ප්‍රදේශයේ ඇඟළුම් කම්හලක් පවත්වාගෙන යාම සඳහා මෙම ගොඩනැගිල්ල එවක රජය විසින් ඉදිකර පෞද්ගලික ව්‍යාපාරිකයෙකුට භාරදුන්නද පසුව එහි ඇඟලුම් කම්හලක් පවත්වාගෙන ගොස් නැහැ.\nමේ වන විට සමාජ විරෝධී ක්‍රියාකාරකම් සිදුකරන්නන්ගේ තිත්පොළක් බවට පත්ව ඇති මෙම ගොඩනැගිල්ල පෞද්ගලික ව්‍යාපාරිකයින් විසින් වසර 20ක් තිස්සේ ඇඟළුම් කම්හලක් විවෘත කරන බව පවසා ණය ලබාගන්නා ක්‍රමයක් බවටද පත්කරගෙන තිබෙනවා.\nමේ සම්බන්ධයෙන් සොයාබැලීමට මැදිගිරිය ප්‍රාදේශීය සභාවේ විපක්ෂ නායකවරයාද සමග අප එහි ගිය අවස්ථාවේදී කිසියම් පුද්ගලයෙකු ඊට බාධා කර තිබුනා.\nවිදුලිය, ජලය වැනි සියලු පහසුකම් සහිතව ඉදිකර ඇති මෙම වටිනා ගොඩනැගිල්ල කොවිඩ් ආසාධිත රෝගීන්ට රෝහලක් ලෙස භාවිතා කිරීමට හෝ එසේ නොමැති නම් වෙනත් ඵලදායී ක්‍රියාවකට යොදවන ලෙසටයි ප්‍රදේශවාසීන් බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/273062/ප්‍රයෝජනයක්-නොගෙන-විනාශයට-යන-ඇඟළුම්-කම්හල්-ගොඩනැගිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1914"
}