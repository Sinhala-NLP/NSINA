{
       "Source": "hirunews",
       "Timestamp": "Sunday, 07 May 2017 - 12:44",
       "Headline": "අනුරාධපුරයේ නිවාස රැසකට හානි",
       "News Content": "අනුරාධපුර හිදෝගම සහ තලාව ප්‍රදේශවලට ඊයේ රාත්‍රියේ වර්ෂාවත් සමඟ ඇති වූ දැඩි සුළං තත්ත්වයක් හේතුවෙන් එහි නිවාසවලට සහ වගාවන්ට හානි සිදුව තිබෙනවා.\nවිදුලි රැහැන් මතට ගස් කඩා වැටීම හේතුවෙන් ඇතැම් ප්‍රදේශවල විදුලිය අළුයම් කාලය වනතුරු ඇණහිටි බවයි ආපදා කළමණාකරණ මධ්‍යස්ථානය සඳහන් කළේ.\nමේ අතර කුරුණෑගල - බිංගිරිය ප්‍රදේශයේ ස්ථාන කිහිපයකට ඊයේ පස්වරුවේ ඇද හැලුණු වර්ෂාවත් සමඟ අයිස් කැට පතිත වී තිබෙනවා.\nප්‍රදේශවාසීන් සඳහන් කළේ මිනිත්තු 10ක පමණ කාලයක් එලෙස අයිස් කැට පතිත වී ඇති බවයි.\nඑමෙන්ම කිලිනොච්චියේ ප්‍රදේශ කිහිපයකට ද ඊයේ පස්වරුවේ ධාරාණිපාත වැසි ඇදහැලුණු බව ප්‍රදේශයේ හිරු වාර්තාකරුවන් සඳහන් කළා.\nදිවයිනට වැසි සහිත කාලගුණ තත්ත්වයක් පැවතියද ජල විදුලිය නිෂ්පාදනය සඳහා ප්‍රමාණවත් ජල මට්ටමක් ජලාශවලට මෙතෙක් ලැබී නොමැති බව ලංකා විදුලිබල මණ්ඩලය පවසනවා.\nඑහි මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ ජල මට්ටම පහත වැටුණද මෙතෙක් විදුලි කප්පාදුවක් පිළිබඳව මණ්ඩලය තීරණයක් ගෙන නොමැති බවයි.\nමේ අතර ඉදිරි දින කිහිපයේත් සවස 2න් පසුව දිවයිනේ බොහෝ ප්‍රදේශවලට වැසි ඇදහැලෙනු ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nබස්නාහිර, දකුණ, සබරගමුව සහ උතුරු මැද පලාත්වලට ඇතැම් අවස්ථාවල මිලිමීටර් 75ට වැඩි තද වැසි බලාපොරොත්තු විය හැකි බවයි එම දෙපාර්තමේන්තුව සඳහන් කළේ.",
       "URL": "https://www.hirunews.lk/160789/අනුරාධපුරයේ-නිවාස-රැසකට-හානි",
       "Category": "Local News",
       "Parent URL": "https://www.hirunews.lk/local-news.php?pageID=4529"
}