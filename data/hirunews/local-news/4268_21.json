{
       "Source": "hirunews",
       "Timestamp": "Monday, 16 October 2017 - 18:45",
       "Headline": "බැඳුම්කර කොමිසමේ කාලය යළි දීර්ඝ කරන්නැයි ඉල්ලීමක් ?",
       "News Content": "මහබැංකු බැඳුම්කර නිකුතුව සම්බන්ධයෙන් විමර්ශනය කෙරෙන ජනාධිපති කොමිසමේ කාලය තෙවන වරටත් දීර්ඝ කරන ලෙස ජනාධිපතිවරයාගෙන් ඉල්ලීමක් කර ඇති බව කොමිසමට සමීප ආරංචි මාර්ග සඳහන් කළා.\nසාක්ෂි විමසීම පසුගිය සතියේ අවසන් කිරීමට බලාපොරොත්තු වන බවට කොමිසමේ සාමාජිකයින් ප්‍රකාශ කළ ද අදත් මූල්‍ය මණ්ඩල සාමාජික නිහාල් ෆොන්සේකාගෙන් කොමිසම සාක්ෂි විමසුවා.\nපර්පචුවෙල් ටෙ‍්‍රෂරීස් සමාගම සිය සහෝදර සමාගම් වෙත මුදල් හුවමාරු කර යළි එම මුදල් නෝට්ටු ලෙසින් එම සමාගමටම ලබා ගත හැකි ආකාරය දැක්වෙන ලේඛන කොමිසමේදී අද ඉදිරිපත් කෙරුණා.\nඒ, ඒ පිළිබදව බැංකු ක්ෂේත්‍රයේ ජ්‍යෙෂ්ඨ නිලධාරියෙකු ලෙස දීර්ඝ කාලීන පළපුරුද්දක් ඇති නිහාල් ෆොන්සේකාගේ අදහස් විමසීමටයි.\nමෙම ලේඛන අධ්‍යයනය කර සාක්ෂිකරු ප්‍රකාශ කළේ සමාගමක් මෙවන් ක්‍රමයක් අනුගමනය කරන්නේ අවසානයේ මුදල් ලබා ගන්නේ කවුරුන්දැයි සැඟවීමට බවයි.\n2016 වසරේ මාර්තු මස 29 වන දින සිදුවූ ප්‍රශ්නගත බැඳුම්කර නිකුතුවේදී සේවක අර්ථසාධක අරමුදලින් අඩු පොළියට රජයට ණය ලබා ගැනීමට හැකියාව තිබියදී පර්පචුවෙල් ටෙ‍්‍රෂරීස් සමාගමෙන් වැඩි පොළියට මහබැංකුව ණය ලබාගෙන ඇති බව රජයේ නීතිඥවරයා මෙහිදී ප්‍රකාශ කළා.\nසාක්ෂිකරු සඳහන් කළේ මේ හේතුවෙන් මහබැංකුවට සිදුවු පාඩුව රුපියල් මිලියන 550කට අධික බවයි.\nප්‍රශ්නගත බැඳුම්කර නිකුතුව සිදුවූ දිනයේ හිටපු මහබැංකු අධිපති අර්ජුන් මහේන්ද්‍රන් පොලී අනුපාත වෙනස් කිරීමට උපදෙස් ලබාදීම සම්බන්ධයෙන් සාක්ෂිකරු අනතුරුව අදහස් පළ කළා.\nනිහාල් ෆොන්සේකා එහිදී කියා සිටියේ මහබැංකු අධිපතිවරයා එලෙස පොලී අනුපාත වෙනස් කළ ද ඒ සඳහා බලය ඇත්තේ මූල්‍ය මණ්ඩලයට බවයි.\nඑමෙන්ම ඔහු කියා සිටියේ ප්‍රශ්නගත බැඳුම්කර නිකුතුව සිදුවූ දිනයේ නවතා දැමුණු ඍජු ස්ථානගත කිරීම් හරහා රජයට ණය ලබා ගැනීමේ ක්‍රමය මූල්‍ය මණ්ඩලයේ සාකච්ඡාවකින් තොරව හදිසියේ නවතා දැමීම යෝග්‍ය නොවන බවයි. ඉන් පොලී අනුපාත ඉහළ ගිය බව ද සාක්ෂිකරු ප්‍රකාශ කළා.\nමේ අතර, කොමිසම අද නියෝග කළේ අර්ජුන් ඇලෝසියස්ගේ පෞද්ගලික ලේකම් ස්ටීව් සැමුවෙල්ට හෙට දිනයේදී අනිවාර්යෙන්ම කොමිසම හමුවේ පෙනී සිටින ලෙසටයි.\nපසුගිය බ්‍රහස්පතින්දා කොමිසම හමුවේ පෙනී සිටින ලෙස ඔහුට දැනුම් දී තිබුණ ද පපු ප්‍රදේශයේ ඇති වූ වේදනාවක් හේතුවෙන් ඔහු පෞද්ගලික රෝහලට ඇතුළත් වූ අතර, මේ වන විට ඉන් පිටව ගොස් තිබෙනවා.",
       "URL": "https://www.hirunews.lk/173657/බැඳුම්කර-කොමිසමේ-කාලය-යළි-දීර්ඝ-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4268"
}