{
       "Source": "hirunews",
       "Timestamp": "Monday, 11 January 2021 - 12:17",
       "Headline": "අධි චෝදනා භාරදීමෙන් අනතුරුව සම්පායෝට ඇප",
       "News Content": "මීගමුව බන්ධනාගාරයේ හිටපු අධිකාරි අනුරුද්ධ සම්පායෝ ඇතුළු 7 දෙනෙකුට මීගමුව මහාධිකරණයේදී අද (11) අධි චෝදනා 90ක් යටතේ නඩු පවරනු ලැබුවා.\nමීගමුව මහාධිකරණ විනිසුරු එන්.එස්. හපුආරච්චි ඉදිරියේ චෝදනා භාර දීමෙන් පසු ඔවුන්ට ඇප නියම කිරීමටයි මහාධිකරණ විනිසුරුවරයා කටයුතු කළේ.\nඒ අනුව, මීළඟ නඩු දිනය ලබන මාර්තු 02 වනදාට නියම කළ විනිසුරුවරයා විත්තිකරුවන්ට රුපියල් 50,000 බැගින් වූ මුදල් ඇප හා රුපියල් ලක්ෂ 05 බැගින් වූ ශරීර ඇප දෙක බැගින් ඇප නියම කළා.\nකූඨ ලේඛන සැකසීම, බන්ධනාගාරය තුළට තහනම් ද්‍රව්‍ය ගෙන යාම, හා ඊට අදාළ අනුබලදීම ඇතුළු චෝදනා 90ක් සැකකරුවන්ට විරුද්ධව ගොනුකර තිබෙනවා.\nසැකකරුවන් අතර, මීගමුව බන්ධනාගාරයේ හිටපු අධිකාරි අනුරුද්ධ සම්පායෝ ඇතුළු බන්ධනාගාර නිලධාරින් 05 දෙනෙකු සහ රැඳවියන් දෙදෙනෙකු ද වනවා.\nඑක් රැඳවියෙකුට කොරෝනා වෛරසය ආසාදනය වී ඇති බැවින් ඔහු හැර සෙසු සැකකරුවන් අද අධිකරණයට ඉදිරිපත් කර තිබූ බවයි හිරු වාර්තාකරු සඳහන් කළේ.\nනියෝජ්‍ය සොලිසිටර් ජනරාල් දිලීප පීරිස්, පැමිණිල්ල වෙනුවෙන් කරුණු ඉදිරිපත් කර තිබෙනවා.",
       "URL": "https://www.hirunews.lk/259403/අධි-චෝදනා-භාරදීමෙන්-අනතුරුව-සම්පායෝට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2219"
}