{
       "Source": "hirunews",
       "Timestamp": "Friday, 14 May 2021 - 15:59",
       "Headline": "ධීවර සහ නාවික ප්‍රජාවට කාලගුණයෙන් දැනුම්දීමක් (වීඩියෝ)",
       "News Content": "ගිනිකොණදිග අරාබි මුහුද ආශ්‍රිතව වර්ධනය වන පීඩන අවපාතය පිළිබඳ කාලගුණ විද්‍යා දෙපාර්තමේන්තුවෙන් අවවාදාත්මක නිවේදනයක් නිකුත් කර තිබෙනවා.\nඑම දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් අද පස්වරු 3ටයි මෙම නිවේදනය නිකුත් කරනු ලැබුවේ.\nඑමගින් පෙන්වා දෙන්නේ ගිනිකොණදිග අරාබි මුහුද ආශ්‍රිතව පැවති අඩු පීඩන කලාපය පීඩන අවපාතයක් දක්වා වර්ධනය වී ඇති අතර අද (14) පෙරවරු 8.30 වන විට උතුරු අක්ෂාංශ 10.5ත් නැගෙනහිර දේශාංශ 72.3ත් ආසන්නව ස්ථානගතව පැවති බවයි.\nමෙම පද්ධතිය ඉදිරි පැය 12 තුල ගැඹුරු පීඩන අවපාතයක් දක්වා වර්ධනය වී උතුරට බරව වයඹ දිශාවට ගමන් කරමින් ලබන 18 වන දින උදෑසන ගුජරාටි සහ පකිස්ථාන වෙරළ තීරයට ඇතුල්වනු ඇති බවටයි විශ්වාස කෙරෙන්නේ.\nමෙමගින් දිවයිනේ කාලගුණය කෙරෙහි ඇති කරන බලපෑම හෙට දිනයේ සිට ක්‍රමයෙන් අඩුවනු ඇතැයි අපේක්ෂා කෙරෙනවා.\nකෙසේවෙතත් මෙම පද්ධතියේ බලපෑම හේතුවෙන් කන්කසන්තුරය සිට මන්නාරම හරහා කොළඹ දක්වා වන මුහුදු ප්‍රදේශවල සුළඟේ වේගය විටින් විට පැයට කිලෝමීටර් 60ක් 70ක් පමණ දක්වා වැඩි විය හැකියි.\nකොළඹ සිට ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය විටින් විට පැයට කිලෝමීටර් 55 ක් 60ක් දක්වා වැඩිවීමේ හැකියාවක් පවතිනවා.\nඑමෙන්ම ගිනිකොණදිග අරාබි මුහුද ආශ්‍රිත මුහුදු ප්‍රදේශය තුල සුළඟේ වේගය විටින් විට පැයට කිලෝමීටර් 70ක් 80ක් දක්වා වැඩිවිය හැකි බවයි කාලගුණ විද්‍යා දෙපාර්තමේන්තුව කිායසිටියේ.\nමේ හේතුවෙන් නැවත දැනුම්දෙන තෙක් ගිනිකොණදිග අරාබි මුහුදු ප්‍රදේශය තුල ධීවර කටයුතු සහ නාවික කටයුතුවල නොයෙදෙන ලෙසටයි අවවාද කෙරෙන්නේ.\nදැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිමට හෝ ආරක්ෂිත ස්ථානයක් ලෙසට පැමිණෙන ලෙසට දැනුම්දෙනවා.\nමීට අමතරව නැවත දැනුම්දෙන තෙක් කන්කසන්තුරය සිට මන්නාරම හරහා කොළඹ දක්වා වන මුහුදු ප්‍රදේශවල ධීවර සහ නාවුක කටයුතුවලින් වැලකී සිටින ලෙසට ද කාලගුණ විද්‍යා දෙපාර්තමේන්තුව උපදෙස් දෙනවා.\nමේ අතර අද (14) හෙට (15) සහ අනිද්දා (16) දිනවල දිවයිනේ උතුර උතුරු මැද වයඹ මධ්‍යම ඌව සහ නැගෙනහිර පළාත්වල සුළගේ වේගය ඉහළ යා හැකි බව ද එම දෙපාර්තමේන්තුව සඳහන් කළා.",
       "URL": "https://www.hirunews.lk/271366/ධීවර-සහ-නාවික-ප්‍රජාවට-කාලගුණයෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1953"
}