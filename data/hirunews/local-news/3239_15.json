{
       "Source": "hirunews",
       "Timestamp": "Friday, 19 July 2019 - 15:00",
       "Headline": "අලි පැටවෙකු ළඟ තබා ගත් හිටපු මහේස්ත්‍රාත් තිළිණ ගමගේ ඇතුළු 4 කට නඩු",
       "News Content": "සකුරා නමැති අලි පැටවා නීතිවිරෝධී ලෙස ළඟ තබා ගැනීමේ සිද්ධියට අදාළව වැඩ තහනම් කර සිටින හිටපු මහේස්ත්‍රාත් තිලිණ ගමගේ ඇතුළු 4 දෙනෙකුට එරෙහිව නීතිපතිවරයා කොළඹ මහාධිකරණයේ අද නඩු පවරනු ලැබුවා.\nඒ අධි චෝදනා 25 ක් යටතේයි.\nඅලි පැටවාගේ මුල් හිමිකරු ලෙස සැලකෙන චන්ද්‍රරත්න බණ්ඩාර යටවර, වනජිවි දෙපාර්තමේන්තුවේ ලිපිකාරිනියක ලෙස කටයුතු කළ ප්‍රියංකා සංජීවනී සහ එම දෙපාර්තමේන්තුවේ සහකාර අධ්‍යක්ෂ ධුරයේ කටයුතු කළ උපාලි පද්මසිරි එහි සෙසු සැකකරුවන්.\nමේ අතර, ඇවන්ගාඞ් සිද්ධියට අදාළව මේ වනවිට අත්අඩංගුවට ගෙන ඇති සැකකරුවන් සිව් දෙනා ලබන මස 2 වන දා දක්වා රක්ෂිත බන්ධනාගාර ගත කෙරුණා.\nඒ, ගාල්ල ප්‍රධාන මහේස්ත්‍රාත් හර්ෂණ කැකුණවෙල හමුවේ අද මෙම නඩුව කැදවූ අවස්ථාවේදියි.\nමෙලෙස රක්ෂිත බන්ධනාගාර ගත කරනු ලැබුවේ යුද හමුදාවේ විශ්‍රාමික මේජර් ජෙනරාල්වරුන් වන පාලිත ප්‍රනාන්දු සහ කරුණාරත්න බණ්ඩාර අධිකාරී එගොඩවෙල මෙන්ම රක්නාලංකා සමාගමයේ හිටපු සභාපති වික්ටර් සමරවීර සහ ජාතික පොලිස් කොමිසමේ ලේකම් සමන් දිසානායකයි.\nඔහු ශ්‍රී ජයවර්ධනපුර රෝහලේ ප්‍රතිකාර ලබමින් සිටියදී අපරාධ පරීක්ෂණ දෙපාර්තමේන්තුව මගින් ඊයේ අත්අඩංගවට ගනු ලැබුවා.\nපසුව, ගාල්ල මහේස්ත්‍රාත් අධිකරණය සිදුකළ දැනුම්දීමකට අනුව ගංගොඩවිල වැඩබලන නිල නොලත් මහේස්ත්‍රාත් නීතිඥ තිස්ස විජේරත්න ශ්‍රී ජයවර්ධනපුර රෝහලට ගොස් සැකකරු නිරීක්ෂණය කිරීමෙන් අනතුරුවයි මෙම නියෝගය නිකුත් කළේ.\nඑසේම ලබන අගෝස්තු 2 වනදා සැකකාර සමන් දිසානායක ගාල්ල මහේස්ත්‍රාත් අධිකරණය වෙත ඉදිරිපත් කරන ලෙස ද මෙහිදී නියෝග කෙරුණා.\nයම් හෙයකින් සැකකරු එදින අධිකරණයට ඉදිරිපත් කළ නොහැකි නම් වෛද්‍ය වාර්තාවක් ඉදිරිපත් කරන ලෙසටයි වැඩබලන මහේස්ත්‍රාත්වරයා වැඩිදුරටත් නියෝග කළේ.\nමේ අතර, මහ බැංකු බැඳුම්කර වංචාවේ පළමු සැකකරු වන හිටපු මහ බැංකු අධිපති අර්ජුන මහේන්ද්‍රන්ට වරෙන්තු නිකුත් කරන ලෙස නීතිපතිවරයා අද ත්‍රිපුද්ගල විශේෂ මහාධිකරණයෙන් ඉල්ලීමක් කළා.\nඒ, බැඳුම්කර වංචාව සම්බන්ධයෙන් වන නඩුව අද පළමු වරට ත්‍රිපුද්ගල විශේෂ මහාධිකරණය හමුවේ කැඳවූ අවස්ථාවේදීයි. එහි තීන්දුව එළැඹෙන 24 වැනිදා ලබාදෙන බවයි ත්‍රිපුද්ගල මහාධිකරණ විනිසුරු මඩුල්ල ප්‍රකාශ කළේ.\nමේ අතර, මහ බැංකු බැඳුම්කර වංචාව සම්බන්ධයෙන් අර්ජුන් ඇලෝසියස්, ජෙෆ්රි ඇලෝසියස් ඇතුළු සැකකරුවන් 07 දෙනෙකුට අද ත්‍රිපුද්ගල මහාධිකරණය හමුවේ අධිචෝදනා ගොනුකරනු ලැබුවා.\nඑමෙන්ම, එම සැකකරුවන්, එක් අයෙකුට රුපියල් ලක්ෂ 10 ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප දෙකක් මත මුදාහැරීමටයි අධිකරණය නියෝග කළේ.\nමෙම නඩුවේ 10 වන සැකකරු ලෙස නම් කර ඇති පර්පෙචුවෙල් ටෙ‍්‍රෂරීස් සමාගමේ අධ්‍යක්ෂවරයෙකු වන අජාන් පුංචිහේවා නැමැත්තාට සිතාසි නිකුත් කරන ලෙසද නීතිපතිවරයා අද ත්‍රිපුද්ගල විශේෂ මහාධිකරණයෙන් ඉල්ලීමක් කළා.\nඔහු දැනට සිංගප්පූරුවේ සිටින බවටයි අධිකරණයේදී අනාවරණ වුණේ.\nසම්පත් අබේකෝන්, සම්පත් අබේරත්න සහ චම්පා ජානකී රාජරත්න යන ත්‍රිපුද්ගල විනිසුරු මඩුල්ල හමුවේ අද මෙම නඩුව කැඳවනු ලැබුවා.",
       "URL": "https://www.hirunews.lk/220626/අලි-පැටවෙකු-ළඟ-තබා-ගත්-හිටපු-මහේස්ත්‍රාත්-තිළිණ-ගමගේ-ඇතුළු-4-කට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=3239"
}