{
       "Source": "hirunews",
       "Timestamp": "Wednesday, 16 August 2017 - 18:23",
       "Headline": "සයිප්‍රසයේ සේවය කරමින් සිටියදී ඝාතනය වූ ලාංකිකයාගේ සිරුර දිවයිනට",
       "News Content": "සයිප්‍රසයේ සේවය කරමින් සිටියදී ඝාතනයට ලක් වූ ශ්‍රී ලාංකිකයෙකුගේ දේහය ඊයේ (15) මෙරටට ගෙනවාගෙන තිබෙනවා.\nමීට වසර තුනකට පෙර මෙම පුද්ගලයා සයිප්‍රසයට ගොස් තිබෙන්නේ ගෘහ සේවය සදහායි.\nයහමින් මුදල් උපයා සිටි මෙම පුද්ගලයා දිනක් එරට සිටින තවත් ශ්‍රී ලාංකිකයෙකු සමග මත්පැන් පානය කර තිබෙනවා.\nමේ අතරතුර ඇතිවූ ගැටුමක් දුරදිග යාම හේතුවෙන් මිතුරා එක්වරම අදාල පුද්ගලයාට පිහියකින් ඇන ඇති බවයි සඳහන් වන්නේ.\nපසුගිය ජුලි මස 24 වැනිදා මෙලෙස ඝාතනයට ලක් වූ පුද්ගලයා වයස අවුරුදු 45 ක් වූ එස්. ඇන්තනී නමැති කුරුණෑගල ප්‍රදේශයේ පදිංචි අයෙකු බවයි වාර්තාවන්නේ.\nසැකකරු මාතර වෙලේගොඩ ප්‍රදේශයේ පදිංචි අයෙකු බව ද සඳහන්.\nමෙරටට ගෙන ආ දේහය මිගමුව රෝහලේ අධිකරණ වෛද්‍යවරයාට ඉදිරිපත් කර ඇති අතර ඔහුගේ වාර්තාවට අනුව උල් ආයුධයකින් පපු ප්‍රදේශයට එල්ල කළ පහරකින් සිදු වූ රුධිර වහනය හේතුවෙන් ඇති වූ කම්පනයෙන් අදාළ පුද්ගලයා මියගිය බවයි අනාවරණ වී තිබෙන්නේ.\nමිය ගිය පුද්ගලයා  වසර 3 සම්පුර්ණ වී සිය බිරිඳ , දු දරුවන් සමග යළි ජීවිතය ඇරඹීමට මව්බිමට පැමිණීමට තිබුනේ ද ඊයේ(15) දිනයේදියි.\nඑහෙත් එදිනම ඔහු පැමිණියේ මළ සිරුරක් ලෙසයි.\nසිද්ධියට සම්බන්ධ සැකකරු අත්අඩංගුවට ගැනීමට ජාත්‍යන්තර පොලිසිය මේවනවිට දැනුවත් කර ඇති බවයි කටුනායක ගුවන්තොටුපල පොලිසිය වැඩිදුරටත් ප්‍රකාශ කර තිබෙන්නේ.",
       "URL": "https://www.hirunews.lk/168602/සයිප්‍රසයේ-සේවය-කරමින්-සිටියදී-ඝාතනය-වූ-ලාංකිකයාගේ-සිරුර-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4368"
}