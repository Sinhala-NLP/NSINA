{
       "Source": "hirunews",
       "Timestamp": "Monday, 19 September 2022 - 13:58",
       "Headline": "ජන දිවි අනතුරේ හෙලූ රත්වත්ත පාලම (වීඩියෝ)",
       "News Content": "ජනතාවගේ ගමනාගමන අවශ්‍යතා සඳහා යටිතල පහසුකම් සැලසීම අත්‍යවශ්‍ය සාධකයක් වන්නේ, එය මෙරට ආර්ථිකය සමඟ ද ඍජුව බැඳී පවතින්නක් හේතුවෙන්.\nනමුත් එම හිමිකම අහිමි වීමෙන් දැඩි දුෂ්කරතාවට පත්වූ පිරිසක් පිළිබඳවයි අද රතු මිනිත්තුවේ අවධානය.\nමේ ගම්පොළ, ගල්ගෙඩියාව, රත්වත්ත මාර්ගයයි.\nඊට ආසන්නව ගලා බසින අමුණ මෙන්ම මාර්ගයේ ඉදිකර තිබූ පාලම් දෙකක් මීට වසරකට පමණ පෙර කැඩී යන්නේ ඇදහැළුණු ධාරාණිපාත වාර්ෂාව හේතුවෙන්.\nකිලෝමීටර් 6ක පමණ දුරකින් සමන්විත වන මෙම මාර්ගය ගල්ගෙඩියාව, රත්වත්ත, දෙල්ගොල්ල, දිද්දෙණිය, බංගලාවත්ත, අළුපොත, ගාල්කොහෝ, දැල්දෙණිය ඇතුළු ගම්මාන රැසක පවුල් 400කට අධික පිරිසක් භාවිත කරනවා.\nනමුත් මාර්ගයේ පිහිටි පාලම් කැඩියාම හේතුවෙන් ඔවුන් පත්ව ඇත්තේ දැඩි අසීරුතාවකටයි.\nවිශේෂයෙන්ම රත්වත්ත ගම්මානයේ වෙසෙන පවුල් 39කට මෙම තත්ත්වය හමුවේ සිය ගමට කොටුවී සිටීමට සිදුව තිබෙනවා.\nප්‍රදේශයෙන් ගලාබසින කලාමැදිරි ඔයේ ජල පහර වැඩිවීම හේතුවෙන් ගල්ගෙඩියාව පාලම කැඩී ගොස් ඇති අතර, ගම්වැසියන් අවස්ථා 16කදී ලී කොට යොදා ගනිමින් සිය ගමනාගමන අවශ්‍යතා සපුරා ගත්තත් මේ වනවිට එය ද ව්‍යර්ථ වී තිබෙනවා.\nරත්වත්ත මාර්ගය හා පාලම් කැඩී යාම හේතුවෙන් ගල්ගෙඩියාව පාලම වෙනුවට උණ ලී 3ක් යොදා ගනිමින් සකස් කරගත් තාවකාලික පාලම මතින් අවදානම් ගමනක නිරත වීමටයි මෙම ජනතාවට සිදුව ඇත්තේ.\nකලාමැදිරි ඔය කැඩි යාම හේතුවෙන් ප්‍රදේශයේ වගාවන්වලට ජලය සපයා ගැනීමටද නොහැකි වී ඇති අතර, ගොවීන් පෙන්වා දෙන්නේ ඒ හේතුවෙන් කුඹුරු සහ වගාබිම් අක්කර 200 ක් පමණ විනාශ වී ගොස් ඇති බවයි.\nඊට අමතරව ගම්පොළ සහ මහනුවර යන ප්‍රධාන නගරවලට යාමට නොහැකි වීම හේතුවෙන් මෙම ගම්මානවල ජනතාවට ත්‍රිරෝද රථ ඇතුළු සිය වාහන නිවෙස්වල ගාල් කර තැබීමට ද සිදුව තිබෙනවා.\nස්වභාවික ආපදා හේතුවෙන් ඉදිකිරීම්වලට සිදුවන හානි කඩිනමින් පිළිසකර කර නැවතත් ජනතාවට අවශ්‍ය පහසුකම් සැලසීම බලධාරීන් සතු වගකීමක්.\nගම්පොල - රත්වත්ත මාර්ගය කඩිනමින් සකස් කර ඒ අවට ගම්මානවල ජනතාවට නැවතත් ගමනාගමන පහසුකම් සලසන තෙක් රතු මිනිත්තුව අවධානයෙන්.",
       "URL": "https://www.hirunews.lk/315803/ජන-දිවි-අනතුරේ-හෙලූ-රත්වත්ත-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=857"
}