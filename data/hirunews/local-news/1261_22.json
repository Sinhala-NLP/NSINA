{
       "Source": "hirunews",
       "Timestamp": "Wednesday, 30 March 2022 - 7:58",
       "Headline": "පැය 10ක් විදුලිය කැපේ",
       "News Content": "දෛනික විදුලි කප්පාදු සිදු කරන කාලය තවදුරටත් දීර්ඝ කරමින් දිවයිනම ආවරණය වන පරිදි අද උදෑසන අටත් රාත්‍රී 12ත් අතර කාලසීමාවේ දී පැය 10ක කාලයක් විදුලිය විසන්ධි කිරීම සඳහා ලංකා විදුලිබල මණ්ඩලයට ශ්‍රී ලංකා මහජන උපයෝගීතා කොමිසන් සභාව අවසර ලබාදී තිබෙනවා.\nඒ, ඔවුන් විසින් කරන ලද ඉල්ලීමක් සැළකිල්ලට ගනිමින්.\nජල විදුලි උත්පාදනය සීමාසහිත වීම මෙන්ම බලාගාර සඳහා ඉන්ධන නොමැතිවීම හේතුවෙන් මෙලෙස විදුලිය කප්පාදු කිරීම සඳහා විදුලිබල මණ්ඩලය අවසර ඉල්ලා තිබුණා.\nඒ අනුව කලාප වශයෙන් අද දිනයේත් විදුලි කප්පාදුව සිදු කෙරෙනු ඇති.\nG, H, I, J, K, L, T, U, V සහ W කලාප සඳහා පෙරවරු අටේ සිට පස්වරු දෙක දක්වාත්, සවස හයේ සිට රාත්‍රී 10 දක්වා පැය 10 ක විදුලි කප්පාදුවක් සිදු කෙරෙනවා.\nA, B, C, D, E, F, P, Q, R සහ S යන කලාප සඳහා පස්වරු දෙකේ සිට මධ්‍යම රාත්‍රී 12 දක්වා විදුලි කප්පාදුව අඛණ්ඩව පැය 10 ක් වන පරිදි ක්‍රියාත්මක වනවා.\nඅලුතින් නම් කරන ලද M, N, O, X, Y සහ Z යන කලාප සඳහා විදුලි කප්පාදුව ක්‍රියාත්මක වන්නේ පෙරවරු අටේ සිට පස්වරු හය දක්වා අඛන්ඩ පැය 10ක කාලයකට යි.\nරාජ්‍ය ආයතනවලට අද සහ හෙට දිනවල නිවසේ සිට වැඩ කිරීම සඳහා කටයුතු සළස්වන්නැයි මහජන උපයෝගීතා කොමිසම යෝජනාවක් ඉදිරිපත් කළ බවද මෙහි දී සභාපතිවරයා කියා සිටියා.\nඑසේම නැවත වැසි ලැබෙන තෙක් අඛන්ඩව විදුලිය ලබාදීමට නො හැකි වනු ඇති බවයි ඔහු සඳහන් කළේ.\nමේ අතර අද සහ හෙට ඩීසල් ලබා ගැනීම සඳහා සිපෙට්කෝ ඉන්ධන පිරවුම්හල් අසල පොල්ම්වල රැදී නොසිටින ලෙස ඛනිජ තෙල් නීතිගත සංස්ථාව ජනතාවගෙන් ඉල්ලීමක් කරනවා.\nඒ ඊයේ පස්වරුවේ ගොඩබෑමට නියමිතව තිබූ ඩීසල් මෙටි්‍රක් ටොන් 37,500ක් සහිත නෞකාවේ තොග ගොඩබෑමට නොහැකි වීම හේතුවෙන්.\nඑහෙත් අත්‍යවශ්‍ය සේවා සඳහා ඩීසල් සැපයුම අඛන්ඩව සිදු කෙරෙන බවද ඔවුන් දැනුම් දෙනවා.\nකෙසේවෙතත් ඛනිජ තෙල් නීතිගත සංස්ථාවේ සභාපති සුමිත් විජේසිංහ කියා සිටියේ තවත් ඩීසල් මෙටි්‍රක් ටොන් 40,000ක් රැගත් නෞකාවක් හෙට දිවයිනට ළඟාවීමට නියමිත බවයි.\nලබන මස 5 වනදා සහ අටවනදා තවත් ඩීසල් මෙටි්‍රක් ටොන් 40,000 බැගින් රැගත් නැව් දෙකක් දිවයිනට ළඟාවීමට නියමිත බවද ඔහු කියා සිටියා.\nමේ අතර විදුලිය නොමැති අවස්ථාවකදී නිවස තිබූ ජෙනරේටරය ක්‍රියාත්මක කිරීමට යාමේදී ඒ ආසන්නයේ තිබූ පෙට්‍රල් බෝතලයකට ගිනි ඇවිලීමෙන් ඇති වූ ගින්නකින් ළමයින් දෙදෙනෙකු ඇතුළු කාන්තාවක් තුවාල ලබා වැලිමඩ මූලික රෝහලට ඇතුළත් කර තිබෙනවා.\nපොලිස් මාධ්‍ය කොට්ඨාශය සඳහන් කළේ වැලිමඩ, කැප්පෙටිපොළ ජාතික නිවාස සංකීර්ණයේ නිවසක ඊයේ රාත්‍රියේ මෙම ගින්න හටගෙන ඇති බවයි.\nඑමෙන්ම ඊයේ රාත්‍රියේ පෑලියගොඩ - දරමඩුවත්ත ප්‍රදේශයේ පිහිටි තාවකාලික නිවාස කිහිපයක ඇතිවූ ගින්නකින් කුඩා ගැහැණු දරුවෙකු තුවාල ලබා කොළඹ ජාතික රෝහලට ඇතුළත් කෙරුණා.\nසිද්ධියෙන් නිවාස තුනක් විනාශ වී තිබෙනවා.",
       "URL": "https://www.hirunews.lk/300751/පැය-10ක්-විදුලිය-කැපේ",
       "Category": "Local News",
       "Parent URL": "https://www.hirunews.lk/local-news.php?pageID=1261"
}