{
       "Source": "hirunews",
       "Timestamp": "Monday, 25 April 2022 - 10:26",
       "Headline": "ගුරු - විදුහල්පති වර්ජනයෙන් පාසල් කටයුතුවලට බාධා (වීඩියෝ)",
       "News Content": "ගුරු, විදුහල්පතිවරු සහ ගුරු උපදේශකවරුන් අසනීප නිවාඩු වාර්තා කර ආරම්භ කළ සංකේත වර්ජනය හේතුවෙන් පාසල්වල අධ්‍යයන කටයුතුවලට බාධා එල්ල වී තිබෙනවා. වර්ජනය හේතුවෙන් සිසුන් බොහොමයක් පාසල් වෙත පැමිණ නොමැති අතර, ගුරුවරුන් නොමැතිවීම හේතුවෙන් පැමිණි සිසුන්ටද යළි නිවෙස් කරා යෑමට සිදුවුණා.\nගුරු - විදුහල්පති වෘත්තීය සමිති සන්ධානය, මෙම වෘත්තිය ක්‍රියාමාර්ගය දියත් කර ඇත්තේ ඉන්ධන මිල ඉහළ දැමීම ඇතුලු පවතින ආර්ථික අපහසුතා නිසා ගුරු විදුහල්පතිවරුන්ට පාසල්වලට පැමිණීමේදී දුෂ්කරතාවලට මුහුණදීමට සිදුව ඇති බව පවසමින්.\nකෙසේ වෙතත් ඇතැම් ප්‍රදේශවල ගුරුවරුන් කිහිපදෙනෙකු පමණක් පාසල් වෙත පැමිණ තිබෙනවා.\nමේ අතර සමස්ත ලංකා අන්තර් දිස්ත්‍රික් පාසල් ළමුන් ප්‍රවාහන සේවා සංගමයේ සභාපති එම්.එම්.කේ. හරිස්චන්ද්‍ර කියා සිටියේ ඉන්ධන මිල ඉහළ යාම මෙන්ම ඉන්ධන ලබාගැනීමේ අපහසුතාව හේතුවෙන් සිය වෘත්තිය සිදුකරගෙන යාමේ ගැටළු මතුව ඇති බවයි.\nඅද ක්‍රියාත්මක සංකේත වැඩ වර්ජනය සියයට 99 ක් සාර්ථක බවයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් කියා සිටියේ. එමෙන්ම ලබන 28 වනදා ගුරු - විදුහල්පති, වරාය, දුම්රිය, රාජ්‍ය, අර්ධරාජ්‍ය, ඇතුලු සියලු ක්‍ෂේත්‍ර නියෝජනය කරන වෘත්තිය සමිති දීපව්‍යාප්ත වැඩවර්ජනයකට අවතීර්ණ වන බව කොළඹ අද පැවති මාධ්‍ය හමුවකට එක්වෙමින් ඔහු වැඩිදුරටත් සඳහන් කළා.\nමෙම වැඩවර්ජනයට දිවයින පුරා වෙළඳ කලාප 14 ක සේවකයන්ද එක්වන බවයි අද පැවති මාධ්‍ය හමුවකදී වෙළඳ කලාප සේවකයන්ගේ ජාතික මධ්‍යස්ථානයේ කැඳවුම්කරු ගාමිණී රත්නායක කියා සිටියේ.\nමේ අතර අද දිනයේ ඇතැම් ප්‍රදේශවල ඉන්ධන පිරවුම්හල් වසා තැබුණු අතර, විවෘතව පැවති ඉන්ධනහල්වල දිගු පෝලිම් පැවති බවයි අප වාර්තාකරුවන් සඳහන් කළේ.\nඑමෙන්ම අලුත්ගම නගරයේ සිපෙට්කෝ ඉන්ධනහලකට භූමිතෙල් මිල දී ගැනීමට පැමිණ දිගු වේලාවක් පෝලිමේ රැඳී සිටි සංචාරක බෝට්ටු සේවකයන් පිරිසක් සහ පෞද්ගලික බස් රථ සේවකයන් පිරිසක් අතර අද උදෑසන ගැටුමක් හටගත්තා.\nඅප වාර්තාකරු සඳහන් කළේ, බෝට්ටු සේවකයන්ගේ භූමිතෙල්වලට ඔයිල් මිශ්‍රකර ලබාදීමත්, බස්රථ සේවකයන්ගේ භූමිතෙල්වලට එලෙස නො කිරීමත් හේතුවෙන් එම ආරවුල හටගත් බවයි.\nකෙසේ වෙතත් පොලිසිය මැදිහත්වීමෙන් තත්වය සමථයකට පත් කර තිබෙනවා.",
       "URL": "https://www.hirunews.lk/302753/ගුරු-විදුහල්පති-වර්ජනයෙන්-පාසල්-කටයුතුවලට-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1211"
}