{
       "Source": "hirunews",
       "Timestamp": "Saturday, 28 August 2021 - 12:59",
       "Headline": "පොළොන්නරුව - මැදිරිගිරිය විනාශ වෙමින් පවතින ව්‍යාපෘතිය (වීඩියෝ)",
       "News Content": "පොළොන්නරුව - මැදිරිගිරිය - බිසෝපුර ප්‍රදේශයේ පිහිටි මහවැලි අත්සලු පියස, මහවැලි විසිතුරු මත්ස්‍ය අලෙවිසල සහ මහවැලි මල් හා පැළ තවාන විනාශ වෙමින් පවතින බව ප්‍රදේශවාසීන් පවසනවා.\n2019 වසරේ දී එවකට පැවති යහපාලන රජය මඟින් මෙම ව්‍යාපෘතීන් ආරම්භ කරනු ලැබුවේ බිසෝපුර නව සංවර්ධන කලාපයේ ජනපද වාසීන්ගේ ව්‍යවසායකත්ව නංවාලීමේ අරමුණින්.\nඒ සඳහා වැය කළ මුදල රුපියල් දෙකෝටි 73 ලක්ෂයක්.\nඉන් රුපියල් එක්කෝටී 23 ලක්ෂයක් වැය කරමින් ඉඳිකළ විසිතුරු මත්ස්‍ය අලෙවිසැලේ ජල ටැංකි සියල්ල පාසී බැදී විනාශ වෙමින් පවතින අතර එහි සෙවිලි කර තිබූ ආවරණය ද මේ වනවිට කැඩී ගොස් තිබෙනවා.\nඑමෙන්ම, පසුගිය වසරේ දී සෝමාවතී මහ සෑ රජුන් අබියස පැවති කඨින පිංකම සඳහා කඨින චීවරය නිර්මාණය කරන ලද මෙහි ඇති මහවැලි අත්සලු පියස ද වසරකට ආසන්න කාලයක් වැසී පවතින අතර, ඒ හේතුවෙන් එහි ඇති වටිනා භාණ්ඩ රැසක් මේ වනවිට විනාශ වී ඇති බවට යි ප්‍රදේශවාසීන් පෙන්වා දෙන්නේ.\nමහවැලි මල් හා පැළ තවාන ද නිසි නඩත්තුවක් නොමැති වීමෙන් මේ වනවිට වල් පැළවලින් පිරී තිබෙනවා.\nවවා තිබූ මල්පැළ ද අධික උෂ්ණත්වය හේතුවෙන් මියගොස් ඇති බව ප්‍රදේශවාසීන් වැඩිදුරටත් සඳහන් කළා.",
       "URL": "https://www.hirunews.lk/280788/පොළොන්නරුව-මැදිරිගිරිය-විනාශ-වෙමින්-පවතින-ව්‍යාපෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1726"
}