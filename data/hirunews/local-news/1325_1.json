{
       "Source": "hirunews",
       "Timestamp": "Tuesday, 01 March 2022 - 14:17",
       "Headline": "රුසියානු හාම්පුතාගේ සුපිරි යාත්‍රාව ගිල්වීමට තැත් කළ යුක්රේන ඉංජිනේරුවා අත්අඩංගුවට",
       "News Content": "ස්පාඤ්ඤයේ මියෝකා තොටුපළේ නතර කර තිබූ කෝටිපති රුසියානු ව්‍යාපාරිකයෙකුට අයත් සුඛෝපභෝගී යාත්‍රාවක් ගිල්ලවීමට තැත් කළ එහි සේවය කළ යුක්රේන ජාතික ඉංජිනේරුවෙකු ස්පාඤ්ඤ පොලීසිය මගින් අත්අඩංගුවට ගෙන තිබෙනවා.\nඅඩි 156ක් දිගැති ලේඩි ඇනස්ටාසියා නැමති යාත්‍රාවේ වසර 10ක් සේවය කර ඇති මෙම යුක්රේන ජාතික ඉංජිනේරුවා එහි එන්ජින් කාමරයට පිවිස කපාට විවෘත කොට එය ගිල්වීමට තැත් කර ඇති බව සඳහන්.\nයාත්‍රාවට හානි සිදු වුව ද එය ගිලීමට පෙර බේරාගෙන ඇති අතර, අත්අඩංගුවට ගත් යුක්රේන ඉංජිනේරුවා අධිකරණය වෙත ඉදිරිපත් කෙරුණා.\nඑහිදී ඔහු පවසා ඇත්තේ තම රුසියානු හාම්පුතා ආයුධ ජාවාරම්කරුවෙකු වන අතර, රුසියාවේ යුක්රේන ආක්‍රමණය රූපවාහිනියෙන් නැරඹීමෙන් පසු තමා එය සිදු කිරීමට පෙළඹුණු බවයි.\nඒ සම්බන්ධයෙන් තමා පසුතැවීමට ලක් නොවන බවත් ඔහු සඳහන් කර තිබෙනවා.\nඩොලර් මිලියන 7.7ක් වටිනා යාත්‍රාව ගිල්වීමට තැත් කළ යුක්රේන ඉංජිනේරුවරයා ස්පාඤ්ඤ අධිකරණයෙන් ඇප මත මුදා හැර ඇති අතර ඔහු සිය රට බලා ගොස් ඇත්තේ රුසියානුවන්ට එරෙහිව සටන් වැදීමටයි.",
       "URL": "https://www.hirunews.lk/298392/රුසියානු-හාම්පුතාගේ-සුපිරි-යාත්‍රාව-ගිල්වීමට-තැත්-කළ-යුක්රේන-ඉංජිනේරුවා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1325"
}