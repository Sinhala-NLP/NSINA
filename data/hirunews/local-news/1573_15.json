{
       "Source": "hirunews",
       "Timestamp": "Tuesday, 09 November 2021 - 13:11",
       "Headline": "අයහපත් කාලගුණයෙන් දිවයිනේ ප්‍රදේශ කිහිපයකට විදුලිය බිද වැටීමක් (වීඩියෝ)",
       "News Content": "දිවයිනට බලපා ඇති අයහපත් කාලගුණ තත්ත්වය හේතුවෙන් පාරිභෝගිකයින් දෙලක්ෂ 20,000කට පමණ විදුලිය ඇණහිට ඇති බව විදුලිබල අමාත්‍යාංශය පවසනවා.\nවිදුලි සැපයුම කඩිනමින් යථා තත්ත්වයට පත් කළ හැකි ප්‍රදේශවල පාරිභෝගිකයින්ට ඉදිරි පැය කිහිපය තුළ විදුලිය ලබාදීමට කටයුතු කරන බවයි එම අමාත්‍යාංශය සඳහන් කළේ.\nඇතැම් ප්‍රදේශවල ගස් කඩා වැටීම් හා නායයාම් හේතුවෙන් ඇති වූ හදිසි තත්ත්වයන් නිසා විදුලිය සැපයීමේ යම් ප්‍රමාදයන් සිදුවිය හැකි බව ද විදුලිබල අමාත්‍යාංශය වැඩිදුරටත් සඳහන් කළා.\nමේ අතර, අනුරාධපුර දිස්ත්‍රික්කයේ වාරි ජලාශ 14න්, 7ක්ම වාන් දමමින් පවතින බව දිස්ත්‍රික් ආපදා කළමනාකරණ ඒකකය ප්‍රකාශ කළා.\nඑහි සහකාර අධ්‍යක්ෂ ඉන්දික රණවීර සඳහන් කළේ ඊයේ දිනයේදී දිස්ත්‍රික්කයට ඇද හැලුණු අධික වර්ෂාපතනය හේතුවෙන් තිසා වැව, අභයවැව, මහවිලච්චිය, රාජාංගණය, අංගමුව, නාච්චාදූව සහ තුරුවිල ජලාශ වාන් දමමින් පවතින බවයි.\nමේ වන විට අයහපත් කාලගුණය අනුරාධපුර දිස්ත්‍රික්කයේ පුද්ගලයින් 1198 දෙනෙකු පීඩාවට පත්ව සිටිනවා.",
       "URL": "https://www.hirunews.lk/287465/අයහපත්-කාලගුණයෙන්-දිවයිනේ-ප්‍රදේශ-කිහිපයකට-විදුලිය-බිද-වැටීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1573"
}