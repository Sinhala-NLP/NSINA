{
       "Source": "hirunews",
       "Timestamp": "Sunday, 22 August 2021 - 13:40",
       "Headline": "ඩලස්ගෙන් සැර කතාවක් (වීඩියෝ)",
       "News Content": "කොරෝනා වසංගතය පරාජය කළ හැක්කේ විද්‍යාත්මක විසඳුමකින් මිස මිත්‍යාවන් පසුපස යාමෙන් නොවන බව අමාත්‍ය ඩලස් අලහප්පෙරුම පවසනවා.\nජනමාධ්‍ය අමාත්‍ය ඩලස් අලහප්පෙරුම, මාතර ඊයේ පැවති උත්සවයකදී සඳහන් කළේ කොරෝනා මර්දනය කළ හැක්කේ එන්නත්කරණය වැනි විද්‍යාත්මක විසඳුමකින් මිස මිත්‍යාවන් පසුපස යාමෙන් නොවන බවයි.\nපැණි බීමෙන් හෝ මුට්ටි ගංඟාවලට දැමීමෙන් ඊට විසදුම් සෙවිය නොහැකි බව ද අමාත්‍යවරයා කියා සිටියා.\nමේ අතර පසුගිය දින හයේදී මෙරටින් කොරෝනා මරණ දහසක් වාර්තාවී තිබෙනවා.\nඊයේ දිනයේදී අලුතින් මරණ 198ක් වාර්තා වීමත් සමග මෙරට කොරෝනා මරණ හත්දහසේ සීමාව ඉක්මවා ගියා.\nමේ වනවිට මෙරටින් වාර්තාවී ඇති සමස්ත කොරෝනා මරණ සංඛ්‍යාව 7,183ක්.\nගතවූ දින 30ක පමණ කාලය තුළ පමණක් සිදුව ඇති කොරෝනා මරණ සංඛ්‍යාව 3,000 ක් පමණ වනවා.\nකොරෝනා මෘතදේහ හේතුවෙන් ආදාහනාගාරද මේ වනවිට පත්ව ඇත්තේ දැඩි කාර්යබහුල තත්වයකටයි.\nබේරුවල ප්‍රාදේශීය සභාව මගින් ක්‍රියාත්මක අලුත්ගම සහ පොතුවිල ආදාහනාගාර දිවා රාත්‍රී දෙකෙහිම ක්‍රියාත්මක කිරීමට සිදුව ඇත්තේ මෙවන් තත්වයක් තුළයි.\nකොළඹ ජාතික රෝහල ඇතුළු රෝහල් කිහිපයක කොරෝනා මෘතදේහ ගොඩගැසීමේ සිදුවීම් ගැන සොයා බැලීමට සහකාර පොලිස් අධිකාරීවරයෙකුගෙන් යුතු කණ්ඩායමක් පත් කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව සදහන් කළා.",
       "URL": "https://www.hirunews.lk/280329/ඩලස්ගෙන්-සැර-කතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1738"
}