{
       "Source": "hirunews",
       "Timestamp": "Wednesday, 19 June 2019 - 12:40",
       "Headline": "පුංගුඩි කන්නාගේ ඥාති සොහොයුරෙක් අත්අඩංගුවට",
       "News Content": "දැනට ඉන්දියාවට පලාගොස් සිටින පාතාල කල්ලි සාමාජිකයෙකු වන පුංගුඩි කන්නා නමැත්තාගේ ඥාති සොහොයුරෙකු වන පුදි රාජා ප්‍රේමකුමාර් නොහොත් තම්බි නමැත්තා වත්තල - පල්ලිය වත්ත ප්‍රදේශයේදී ගිනි අවි සමග අත්අඩංගුවට ගෙන තිබෙනවා.\nපොලිස් සංවිධානාත්මක අපරාධ නිවාරණ කොට්ඨාශයට ලද තොරතුරක් මත සිදුකළ වැටලීමකදී අත්අඩංගුවට ගත් මොහු සන්තකයේ තිබී රිවෝල්වර් වර්ගයේ ගිනි අවියක් ඇතුළු ගිනි අවි දෙකක්, උණ්ඩ 7 ක් සහ හෙරොයින් ග්‍රෑම් 7 කට අධික ප්‍රමාණයක් ද සොයා ගෙන ඇති බව සදහන්.\n47 හැවිරිදි මෙම සැකකරු මාලිගාවත්තේ - සෙල්වි නමින් හදුන්වන පාතාල කල්ලි සාමාජිකයාගේ පුත්‍රයින් සමග කලක පටන් ගැටුම් ඇති කරගෙන ඇති බවයි වාර්තා වන්නේ.\nවත්තල ප්‍රදේශයේදී සිදුවූ වෙඩි තැබීමේ සිද්ධීන් කිහිපයකට ද ඊයේ අත්අඩංගුවට ගත් තම්බි නමින් හැදින්වෙන මෙම පුද්ගලයා සම්බන්ධ බවට ද තොරතුරු අනාවරණ වී තිබෙනවා.\nමේ අතර, මිනිමැරුම් සහ කොල්ලකෑමේ චෝදනා සම්බන්ධයෙන් වසර 19 කට ආසන්න කාලයක් බන්ධනාගාර ගතව සිට නිදහස්ව පැමිණි පුද්ගලයෙකු පයාගල ප්‍රදේශයේදී පොලීසිය අත්අඩංගුවට ගෙන තිබෙනවා.\nඒ පසුගිය 13 වනදා මොරගහහේන ප්‍රදේශයේදී ගිනි අවියක් පෙන්වා යතුරුපැදියක් කොල්ලකෑමේ සිද්ධියක් සම්බන්ධයෙන්.\nමොහු විසින් මෙම කොල්ලය සිදුකර ඇති අතර, සැකකරු සන්තකයේ තිබී රිවෝල්වරයක්, මිලිමීටර් 9 වර්ගයේ උණ්ඩ 4 ක් සහ කොල්ලකන ලද යතුරුපැදිය ද පොලිස් භාරයට ගැනුණා.\n46 හැවිරිදි මෙම පුද්ගලයා දෙල්දූව - වාද්දූව ප්‍රදේශයේ පදිංචිකරුවෙකු බවයි පොලීසිය කියා සිටියේ.\nමේ අතර, රුපියල් මිලියන දෙකකට ආසන්න වටිනාකමකින් යුත් හෙරොයින් කිලෝග්‍රෑම් එකහමාරක් මෝටර් රථයකින් කොළඹට ප්‍රවාහනය කරමින් සිටි පුද්ගලයෙකු කටුබැද්ද ප්‍රදේශයේදී පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nඅද උදෑසන අත්අඩංගුවට ගත් සැකකරු පිලියන්දල - මඩපාත ප්‍රදේශයේ පදිංචිකරුවෙක්. මෙම පුද්ගලයා දීර්ඝ කාලයක් තිස්සේ හෙරොයින් බෙදා හැරීමේ ජාවාරමේ නිරතව සිට ඇති බවටයි තොරතුරු අනාවරණ වී ඇත්තේ.",
       "URL": "https://www.hirunews.lk/218697/පුංගුඩි-කන්නාගේ-ඥාති-සොහොයුරෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3292"
}