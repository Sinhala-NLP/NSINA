{
       "Source": "hirunews",
       "Timestamp": "Monday, 04 January 2021 - 13:22",
       "Headline": "ඊයේ හඳුනාගත් ආසාදිතයිගෙන් වැඩිම පිරිසක් කොළඹින්  - පලාගිය රැඳවියන් සිව්දෙනා සොයා තවදුරටත් මෙහෙයුම් (වීඩියෝ)",
       "News Content": "යුක්රේන සංචාරක කණ්ඩායම අද (04) සහ හෙට (05) පොළොන්නරුවේ සහ සීගිරියේ සිදුකිරීමට සැලසුම් කර තිබූ සංචාරයන් තාවකාලිකව අත්හිටුවා තිබෙනවා.\nකොරෝනා වෛරසය හමුවේ බිද වැටී ඇති සංචාරක කර්මාන්තය යළි නගා සිටුවීම සඳහා දියත් කර ඇති නියමු ව්‍යාපෘතියට අනුවයි මෙම සංචාරක කණ්ඩායම පසුගිය දා දිවයිනට පැමිණියේ.\nඔවුන් අද පස්වරුවේ පොළොන්නරුව සංචාරක කලාපයේත් හෙට සීගිරිය සංචාරක කලාපයේත් සංචාරය කිරීමට සැලසුම් කර තිබුණා.\nකෙසේ වෙතත් මධ්‍යම සංස්කෘතික අරමුදල සඳහන් කළේ අද සහ හෙට සිදු කෙරෙන සංචාරයන් අත්හිටුවා ඇති බවට අදාළ නියමු ව්‍යාපෘතිය සිදුකරන සංචාරක අමාත්‍යාංශය දැනුම්දී ඇති බවයි.\nමෙරටට පැමිණි යුක්රේන ජාතික සංචාරකයන් අටදෙනෙකුට කොරෝනා ආසාදනය වී ඇති බවට මීට පෙර හඳුනාගැනුනා.\nඑමෙන්ම අදාළ සංචාරක කණ්ඩායම ප්‍රවාහනය කළ යාල ජාතික වනෝද්‍යානයේ සෆාරි ජීප් රථ රියදුරන් 28 දෙනෙකු ද නිරෝධායනය සඳහා යොමු කෙරුණා.\nකෙසේ වෙතත් අදාළ නිරෝධායන ක්‍රියාවලියට සෆාරි ජීප් රථ රියදුරන් දැඩි විරෝධයක් පළ කළ අතර, ඇතැම් සංචාරකයන් යාල සංචාරය අතරතුර මුව ආවරණ පවා නොපැළඳ සිටි අවස්ථා දක්නට ලැබුණා.\nමතුව ඇති මෙම තත්වයන් සම්බන්ධයෙන් සහ ගතයුතු ඉදිරි ක්‍රියාමාර්ග පිළිබඳව සාකච්ඡාවක් සංචාරක අමාත්‍ය ප්‍රසන්න රණතුංගගේ ප්‍රධානත්වයෙන් අදාළ සියලු පාර්ශවල සහභාගීත්වයෙන් අද පස්වරුවේ සංචාරක අමාත්‍යාංශයේදී පැවැත්වීමට නියමිතයි.\nඑමෙන්ම, යුක්රේනයේ සිට තවත් 95 දෙනෙකුගෙන් සමන්විත කණ්ඩායමක් අදත් දිවයිනට පැමිණීමට නියමිතව තිබෙනවා.\nඊයේ දිනයේ වාර්තාවූ මෙරට ආසාදිතයන් 403 දෙනා අතරින් වැඩිම ආසාදිත සංඛ්‍යාවක් එනම් 81 දෙනෙකු වාර්තාවී ඇත්තේ කොළඹ දිස්ත්‍රික්කයෙන්.\nබස්නාහිර පළාතෙන් බැහැරව වැඩිම ආසාදිත සංඛ්‍යාවක් ඊයේ වාර්තාවී ඇත්තේ මහනුවර දිස්ත්‍රික්කයෙන් වන අතර, එම ආසාදිත සංඛ්‍යාව 56 ක්.\nගම්පහින් 30 දෙනෙකු, කළුතරින් 27 දෙනෙකු, ත්‍රිකුණාමලය දිස්ත්‍රික්කයෙන් 20 දෙනෙකු ඊයේ වාර්තාවී තිබෙනවා.\nඑමෙන්ම හඳුනා නොගත් ප්‍රදේශ වශයෙන් වෙන් නොකළ තවත් 85 දෙනෙකුද ඊයේ වාර්තාවූ ආසාදිතයන් අතර වන බවයි කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය දෛනිකව නිකුත් කරන වාර්තාවේ දැක්වෙන්නේ.\nමේ අතර මහනුවර මහ නගර සභාවේ ලේකම් අංශයේ සුළු සේවකයෙකුට කොරෝනා ආසාදිත බවට තහවුරු වීම හේතුවෙන් එම අංශය තාවකාලිකව වසා දැමීමට පියවර ගැනුණා.\nඅදාළ සේවකයාගේ පුත්‍රයා විදේශගතවන අවස්ථාවේදී කොරෝනා ආසාදිත බවට හඳුනාගැනීම හේතුවෙන් නගර සභා සේවකයාට ද සිදුකළ රැපිඞ් ඇන්ටිජන් පරීක්ෂණයකිනුයි ඔහු ආසාදිත බවට හඳුනාගෙන ඇත්තේ.\nඑමෙන්ම ගාල්ල - උණවටුන ප්‍රදේශයේ රෙදි පිරිසිඳු කිරීමේ ආයතනයක සේවකයෙකුට කොරෝනා ආසාදිත බවට ඊයේ තහවුරු වූ බව හබරාදූව සෞඛ්‍ය වෛද්‍ය නිලධාරී කාර්යාලය සඳහන් කළා.\nපසුගිය දෙසැම්බර් 28 වනදා ද එම ආයතනයෙන් කොරෝනා ආසාදිතයෙකු හඳුනා ගැනුනු අතර, මේ දක්වා හබරාදූව සෞඛ්‍ය වෛද්‍ය නිලධාරී කොට්ඨාසයෙන් වාර්තාවී ඇති මුළු ආසාදිත සංඛ්‍යාව 11 ක්.\nමේ අතර, පොළොන්නරුව - ගල්ලෑල්ල කොරෝනා ප්‍රතිකාර මධ්‍යස්ථානයෙන් පසුගිය 31 වනදා අලුයම පලාගිය රැඳවියන් පස්දෙනා අතරින් 4 දෙනෙකු තවමත් අත්අඩංගුවට ගැනීමට හැකි වී නැහැ.\nඔවුන් සම්බන්ධයෙන් තොරතුරක් දන්නේ නම් ළඟම පොලිස් ස්ථානයට දැනුම් දෙන ලෙසයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ජනතාවගෙන් ඉල්ලා සිටින්නේ.",
       "URL": "https://www.hirunews.lk/258745/ඊයේ-හඳුනාගත්-ආසාදිතයිගෙන්-වැඩිම-පිරිසක්-කොළඹින්-පලාගිය-රැඳවියන්-සිව්දෙනා-සොයා-තවදුරටත්-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2235"
}