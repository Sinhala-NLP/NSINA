{
       "Source": "hirunews",
       "Timestamp": "Monday, 19 July 2021 - 19:43",
       "Headline": "හිටපු මහබැංකු අධිපති අර්ජුන මහේන්ද්‍රන් ගැන නීතිපති දෙපාර්තමේන්තුවෙන් දැනුම්දීමක්",
       "News Content": "මහබැංකු බැදුම්කර වංචාව සම්බන්ධයෙන් චෝදනා එල්ල වී සිටින හිටපු මහබැංකු අධිපති අර්ජුන මහේන්ද්‍රන් මෙරටට ගෙන්වා ගැනීමට නොහැකි වුවහොත් ඔහු නොමැතිව නඩුව ඉදිරියට පවත්වාගෙන යාමට අපේක්ෂා කරන බව නීතිපතිවරයා අද පළමු ස්ථිර ත්‍රිපුද්ගල මහාධිකරණයට දැනුම් දුන්නා.\nචම්පා ජානකී රාජරත්න, නාමල් බලල්ලේ යන විනිසුරුවරුන් හමුවේ මෙම නඩුව අද කැඳවූ අවස්ථාවේ නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ප්‍රියන්ත නාවාන මෙම දැනුම් දීම සිදුකළ බවයි හිරු අධිකරණ වාර්තාකරු සඳහන් කළේ.\nඑහිදී චම්පා ජානකී රාජරත්න විනිසුරුවරිය, අතිරේක සොලිසිටර් ජනරාල්වරයාගෙන් විමසා සිටියේ විත්තිකරු නොමැතිව නඩු විභාගය ආරම්භ කිරීමට හැකියාවක් ඇද්ද යන්නයි.\nඊට පිළිතුරු දෙමින් අතිරේක සොලිසිටර් ජනරාල් ප්‍රියන්ත නාවාන කියා සිටියේ අර්ජුන් මහේන්ද්‍රන් උදර්පණ නීතිය යටතේ මෙරටට ගෙන්වා ගැනීම සම්බන්ධයෙන් දෙරටේ නීතිපතිවරු අතර සාකච්ඡා පැවැත්වෙන බවයි.\nකෙසේ වෙතත් එය අසාර්ථක වුවහොත් ඉදිරියේදී විත්තිකරු නොමැතිව නඩු විභාගය ආරම්භ කිරීම සඳහා අධිකරණයෙන් ඉල්ලීමක් කිරීමට බලාපොරොත්තු වන බව අතිරේක සොලිසිටර් ජනරාල්වරයා කියා සිටියා.\n2015 වසරේ පෙබරවාරි 27 වනදා සිදුකළ භාණ්ඩාගාර බැදුම්කර නිකුතුවේදී රුපියල් මිලියන 688ක මුදලක් වංචා කර ඇති බවට අර්ජුන මහේන්ද්‍රන් ඇතුළු විත්තිකරුවන් 10 දෙනෙකුට එරෙහිව නීතිපතිවරයා විසින් මෙම නඩුව පවරා තිබෙනවා.\nනඩුවේ 10 වන විත්තිකරු ලෙස නම් කර සිටින අජහාන් ගාර්දිය පුංචිහේවා නැමැත්තා සිංගප්පූරුවේ වාසය කරමින් සිටිය ද ඔහු මේ වන විට මැලේසියාවේ සිටින බවට තොරතුරු අනාවරණ වී ඇතැයි ද අතිරේක සොලිසිටර් ජනරාල්වරයා ප්‍රකාශ කළා.\nමෙම විත්තිකරුට ද නොතීසි භාරදීම සම්බන්ධයෙන් ව්‍යාකූල තත්ත්වයක් උද්ගතව ඇති බැවින් ඔහු නොමැතිව නඩු විභාගය පවත්වාගෙන යාමට ඉල්ලීමක් ඉදිරිපත් කරන බවත් ඊට අදාළ සාක්ෂි සහ ලේඛන ඉදිරි නඩු දිනයේදී ඉදිරිපත් කරන බවත් අතිරේක සොලිසිටර් ජනරාල්වරයා එහිදී අධිකරණයට දැනුම් දුන්නා.\nඒ අනුව එම කටයුතු පිළිබද සලකා බැලීම සඳහා නඩුව යළි සැප්තැම්බර් මස 22 වන දා යළි කැදවීමටයි පළමු ස්ථිර ත්‍රිපුද්ගල මහාධිකරණය නියෝග කළේ.",
       "URL": "https://www.hirunews.lk/277427/හිටපු-මහබැංකු-අධිපති-අර්ජුන-මහේන්ද්‍රන්-ගැන-නීතිපති-දෙපාර්තමේන්තුවෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1810"
}