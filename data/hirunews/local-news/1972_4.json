{
       "Source": "hirunews",
       "Timestamp": "Thursday, 06 May 2021 - 13:56",
       "Headline": "ජෝ බයිඩ්න් ඓතිහාසික තීරණයකට සැරසේ",
       "News Content": "අඩු ආදායම්ලාභී රටවලට කොරෝනා එන්නත් ලබාදීම පහසු කළ හැකි වන පරිදි බුද්ධිමය දේපළ හිමිකාරීත්වය පිළිබද සහතික ඉවත් කර ගැනීමට සහය ලබාදෙන බවට ඇමරිකානු ජනාධිපති ජෝ බයිඩ්න් අද ප්‍රකාශ කළා.\nඔහු මේ බව කියා සිටියේ ඉන්දියාව සහ දකුණු අප්‍රිකාව කළ ඉල්ලීමකට ප්‍රතිචාර දක්වමින්.\nකෙසේ වෙතත්, දැවැන්ත ඖෂධ නිෂ්පාදන සමාගම් මෙම බුද්ධිමය දේපළ හිමිකාරීත්වය පිළිබද සහතික ඉවත් කර ගැනීමට මේ දක්වා එකගතාව පළ කර නැහැ.\nකොවැක්ස් පහසුකම් යටතේ කොරෝනා ප්‍රතිශක්තීකරණ එන්නත් ඉන්දියාවේ සීරම් ආයතනය මගින් අඩු ආදායම්ලාභී රටවල් රැසක් වෙත බෙදා හැරීම් සිදුකළ අතර, මේ වන විට ඉන්දියාවේ පවතින දරුණු වසංගත තත්ත්වයත් සමඟ එම ක්‍රියාවලිය ඇණහිට තිබෙනවා.\nඉන්දියාව තුළ ද එන්නත් හිඟයක් පවතින අතර ෆයිසර් එන්නත එරට තුළ හදිසි භාවිතය සඳහා අනුමැතිය ලබාදීම සම්බන්ධයෙන් දැනටමත් අවදානය යොමුව තිබුණ ද එය මේ දක්වා සාර්ථක වී නැත්තේ පේටන්ට් හිමිකාරීත්වය පිළිබද ගැටළුවක් මුල් කර ගනිමින්.\nකෙසේ වෙතත්, ඇමරිකාිනු ජනාධිපතිවරයා මෙම පේටන්ට් හෙවත් බුද්ධිමය දේපළ හිමිකාරීත්වය පිළිබද සහතික ඉවත් කර ගැනීමට සහය පළ කිරීමත් සමඟ අඩු ආදායම්ලාභී රටවලට කොරෝනා එන්නත් සම්බන්ධයෙන් යම් බලාපොරොත්තුවක් තබා ගත හැකි බවයි විදෙස් වාර්තා පෙන්වා දෙන්නේ.\nමේ අතර, ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් සිය ට්විටර් ගිණුමට සටහනක් එක් කරමින් ප්‍රකාශ කර ඇත්තේ ඇමරිකානු ජනාධිපතිගේ මෙම තීරණය ඓතිහාසික තීන්දුවක් බවයි.\nමෙම දරුණු වසංගත අවස්ථාවේ සියළු ජනතාවට ප්‍රමුඛත්වය ලබාදෙමින් එන්නත් සමව බෙදීමට මෙතුළින් හැකි වනු ඇති බවයි ඔහු පෙන්වා දෙන්නේ.\nඑමෙන්ම, ඉන්දියාවේ සීග්‍රයෙන් ව්‍යාප්ත වන මාරාන්තික කොරෝනා තත්ත්වයට හේතුව ද්විත්ව විකෘතිතාවක් බවට ඉන්දීය රජය විශ්වාසය පළ කරනවා.\nබී - එකයි - 617 නව ද්විත්ව විකෘතිතා ප්‍රභේදය ඉන්දියාවේ ප්‍රාන්ත කිහිපයකින් පළමු වරට සොයා ගනු ලැබුවේ පසුගිය මාර්තු මාසයේදියි.",
       "URL": "https://www.hirunews.lk/270607/ජෝ-බයිඩ්න්-ඓතිහාසික-තීරණයකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1972"
}