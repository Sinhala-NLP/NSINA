{
       "Source": "hirunews",
       "Timestamp": "Thursday, 06 February 2020 - 6:24",
       "Headline": "කොරෝනා මරණ 563 දක්වා ඉහළට - ආසාදිතයින් 28,000 ඉක්මවයි",
       "News Content": "චීනයේ කොරෝනා වෛරසය ආසාදනය වීමෙන් මියගිය සංඛ්‍යාව 563ක් දක්වා ඉහළ ගොස් තිබෙනවා.\nවෛරසය ආසාදිත සංඛ්‍යාව ද මේ වනවිට 28,018 ක් බවයි විදෙස් වාර්තා සඳහන් කළේ.\nමේ අතර, කොරෝනා වෛරසය ආසාදනය වූ තවත් පුද්ගලයන් 3 දෙනෙකු දකුණු කොරියාවෙන් වාර්තා වී තිබෙනවා.\nඒ අතර, පසුගිය මාසයේ සිංගප්පූරුවේ සංචාරය කළ දෙදෙනෙකු ද වන බවයි කොරියාවේ රෝග පාලන හා මර්දන මධ්‍යස්ථානය ප්‍රකාශ කළේ.\nඒ අනුව, දකුණු කොරියාවේ, කොරෝනා වෛරසය ආසාදිත මුළු සංඛ්‍යාව 17 ක් වනවා.\nචීනයේ - වූහාන් නගරයෙන් ඉවත් කර ගත් මලයාසියානු ජාතිකයන් දෙදෙනෙකු ද කොරෝනා වෛරසය ආසාදනය වී ඇති බව තහවුරු වී තිබෙනවා.\nවූහාන් නගරයේ සිරවී සිටි මලයාසියානු ජාතිකයන්  107 දෙනෙකු පෙරේදා ක්වාලලාම්පූර් වෙත රැගෙන ආ අතර, ඉන් දෙදෙනෙකුට කොරෝනා රෝග ලක්ෂණ පෙන්නුම් කළ බැවින් කඩිනමින් රෝහල් ගත කිරීමට පියවර ගත් බවයි එරට වාර්තා සඳහන් කළේ.\nඒ අනුව, මලයාසියාවේ කොරෝනා ආසාදිත මුළු සංඛ්‍යාව 12 ක් දක්වා ඉහළ ගොස් තිබෙනවා.\nඑමෙන්ම, වූහාන් නගරයෙන් ඉවත් කර ගත් රුසියානු පුරවැසියන් 78 දෙනෙකු නිරෝධායනය සඳහා ඊයේ සයිබීරියාව වෙත යොමුකළ බව විදෙස් වාර්තා සඳහන් කළා.\nකොරෝනා වෛරසය ආසාදනය වූ ලාබාලතම දරුවා පිළිබඳ චීනයේ - වූහාන් නගරයෙන් වාර්තා වනවා.\nඑම දරුවා බිහි වී පැය 30 කට පසුවයි වෛරසයට ගොදුරු වී ඇති බව හඳුනාගෙන ඇත්තේ. දරුවා ප්‍රසූත කිරීමට පෙර මවට කොරෝනා වෛරසය ආසාදනය වී තිබූ බව ද විදෙස් වාර්තා වල දැක්වෙනවා.\nඑමෙන්ම, චීනයේ කොරෝනා වෛරසය වැළඳුනු වයස්ගතම පුද්ගලයා 90 හැවිරිදි වියේ පසුවනවා.\nමේ අතර, චීනයේ - වුහාන් නගරයේ සිට පැමිණි ශ්‍රී ලාංකිකයින් 33 දෙනා තවමත් දියතලාව යුද හමුදා කඳවුරේ විශේෂ නිරෝධායන ඒකකයේ රඳවා තබා ගෙන නිරන්තරයෙන් වෛද්‍ය පරීක්ෂණ සිදුකරමින් පවතිනවා.\nඑමෙන්ම, කොරෝනා වෛරසය ආසාදනය වී ඇතැයි සැක කෙරෙන බවට වව්නියාව මහ රෝහලට ඇතුළත් කර සිටි තරුණියක් ඊයේ යාපනය මහරෝහල වෙත මාරු කර යැවුණා.\n24 හැවිරිදි ඇය චීනයේ සිට පසුගියදා මෙරටට පැමිණ ඇති බවයි වාර්තා වන්නේ.\nමීට අමතරව බදුල්ල මහ රෝහලටද චීනයේ සිට පසුගියදා දිවයිනට පැමිණි කොරෝනා වැළඳුණු බවට සැක කෙරෙන තරුණියක ඇතුළත් කර තිබෙනවා.\nමොණරාගල ප්‍රදේශයේ පදිංචි 22 හැවිරිදි තරුණියක මෙලෙස ඇතුළත් කර ඇති බවයි රෝහල් ආරංචි මාර්ග සඳහන් කළේ.\nඑමෙන්ම කොළඹ වරායට පැමිණෙන මගී නෞකාවන් හි සංචාරකයන් වෙනුවෙන් ක්‍රියාත්මක නිරෝධායන වැඩපිලිවෙල ශ්‍රී ලංකා වරාය අධිකාරියේ සභාපති ජෙනරාල් දයා රත්නායක ඊයේ නිරීක්ෂණය කළා.",
       "URL": "https://www.hirunews.lk/233798/කොරෝනා-මරණ-563-දක්වා-ඉහළට-ආසාදිතයින්-28000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2916"
}