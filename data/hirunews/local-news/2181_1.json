{
       "Source": "hirunews",
       "Timestamp": "Saturday, 30 January 2021 - 8:06",
       "Headline": "දිවයින පුරා කොරෝනා එන්නත්කරණය අද සිට (වීඩියෝ)",
       "News Content": "කොරෝනා මර්දන කොවිෂීල්ඩ් එන්නත දිවයිනේ සෙසු දිස්ත්‍රික්කවල එන්නත් කිරීමේ වැඩසටහන් අද සිට ආරම්භ කෙරෙනවා.\nඑම වැඩසටහන ඊයේ බස්නාහිර පළාතේ ප්‍රධාන රෝහල් 10 කදී අද ආරම්භ වූ අතර, එහිදී 5,286 දෙනෙකුට එන්නත ලබාදුන් බවයි වසංගත රෝග විද්‍යා අංශය නිවේදනය කළේ.\nඒ අනුව, කොළඹ ජාතික රෝහලේ 1,886 දෙනෙකුට, උතුරු කොළඹ ශික්ෂණ රෝහලේ 803 දෙනෙකුට, දකුණු කොළඹ ශික්ෂණ රෝහලේ 781 දෙනෙකුට සහ යුද හමුදා රෝහලේ 600 දෙනෙකුට එන්නත ලබාදී තිබෙනවා.\nවසංගත රෝග විද්‍යා අංශය පැවසුවේ පනාගොඩ යුද හමුදා රෝහලේ 400 දෙනෙකුට මෙන්ම රිජ්වේ ආර්යා රෝහලේ 382 දෙනෙකුට මෙන්ම, හෝමාගම මූලික රෝහලේ 190 කට සහ මුල්ලේරියාව මූලික රෝහලේ 108 දෙනෙකුට එන්නත ලබාදුන් බවයි.\nමීට අමතරව, අයි.ඩී.එච් රෝහලේ 80 දෙනෙකුට මෙන්ම වැලිසර නාවික හමුදා කඳවුරේ 56 දෙනෙකුට ඊයේ දිනයේ එන්නත ලබාදී තිබෙනවා.\nකොරෝනා පාලනය සඳහා ඉන්දීය රජයේ ප්‍රදානයක් ලෙස පෙරේදා මෙරටට ලැබුණු කොවිෂීල්ඩ් එන්නත මෙරට භාවිතයට ගැනීමේ පළමු වැඩසටහන අංගොඩ ජාතික බෝවන රෝග විද්‍යායතනයේදී ඊයේ පැවැත්වුණා.\nඑසේම, පොලිසියේ සාමාජිකයින් සඳහා කොවිඩ් එන්නත් ලබාදීමේ වැඩසටහන හෙට නාරාහේන්පිට පොලිස් රෝහලේදී ආරම්භ වන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඇස්ට්‍රාසෙනෙකා කොවිෂීල්ඩ් එන්නතෙහි නාවික හමුදාව වෙත යොමුකරන ලද එන්නත් වැලිසර නාවික මහරෝහල වෙත රැගෙන ඒමෙන් පසු එහි පළමු මාත්‍රාව නාවික හමුදාවේ කොරෝනා වැළැක්වීම සඳහා කටයුතු කරන ඉදිරි පෙළ සාමාජිකයින් වෙත සංකේතාත්මකව ලබාදීම ඊයේ එම රෝහලේදී ආරම්භ වුණා. නාවික හමුදාව පැවසුවේ තමන් වෙත ලබාදුන් එන්නත් දස දහසක ප්‍රමාණය ප්‍රමුඛතාවය අනුව නාවික හමුදා සාමාජිකයින් වෙත ලබාදෙන බවයි.",
       "URL": "https://www.hirunews.lk/261109/දිවයින-පුරා-කොරෝනා-එන්නත්කරණය-අද-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2181"
}