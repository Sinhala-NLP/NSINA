{
       "Source": "hirunews",
       "Timestamp": "Thursday, 14 November 2019 - 12:44",
       "Headline": "වව්නියාව - රම්බෙයිකුලම් බාලිකා විද්‍යාලය ඩෙංගු නිසා වැසේ",
       "News Content": "ඩෙංගු රෝගය පැතිර යාම හේතුවෙන් වව්නියාව - රම්බෙයිකුලම් බාලිකා විද්‍යාලය අද දිනයේ වසා දමා තිබෙනවා. වව්නියාව දකුණ කලාප අධ්‍යාපන අධ්‍යක්ෂ එම්.රාධක්‍රිෂ්ණා ප්‍රකාශ කළේ පාසලේ ශිෂ්‍යාවන් අතර බහුලව ඩෙංගු රෝගය ව්‍යාප්ත වෙමින් පවතින අතර තවදුරටත් එය පැතිරයාම වැළැක්වීම සඳහා මෙම පියවර ගෙන ඇති බවයි.\nපාසල මෙලෙස වසා දමා එළඹෙන සති අන්තයේ පාසල පවිත්‍ර කිරීමේ කටයුතු සිදුකිරීමට නියමිත බවයි ඔහු කියා සිටියේ.\nමේ අතර, කොළඹ - ගම්පහ සහ මහනුවර දිස්ත්‍රික්කවල ද ඩෙංගු රෝගීන්ගේ වර්ධනයක් පෙන්නුම් කරන බව ජාතික ඩෙංගු මර්දන එකකය පවසනවා.\nඑහි අධ්‍යක්ෂ වෛද්‍ය අරුණ ජයසේකර හිරු ප්‍රවෘත්ති අංශය කළ විමසීමකදී කියා සිටියේ පවතින වැසි සහිත කාලගුණික තත්ත්වයත් සමඟ ඩෙංගු කීටයින් බහුල ලෙස බෝවීම මෙලෙස වෛරසය ව්‍යාප්ත වීමට ප්‍රධාන වශයෙන් බලපා ඇති බවයි.\nඑම තත්ත්වය පාලනය කිරීම සඳහා අවශ්‍ය පියවර ගෙන ඇති අතර මේ මස අවසන් සතිය තුළ එම දිස්ත්‍රික්කවල විශේෂ ඩෙංගු මර්දන වැඩසටහන් ක්‍රියාත්මක බව ද ජාතික ඩෙංගු මර්දන ඒකකයේ අධ්‍යක්ෂවරයා ප්‍රකාශ කළා.\nකාලගුණ විද්‍යා දෙපාර්තමේන්තුව ප්‍රකාශ කළේ හෙට සහ අනිද්දා දිනයේ ද පවතින වැසි තත්ත්වයේ වර්ධනයක් පෙන්නුම් කරන බවයි.\nමධ්‍යම කඳුකරයට ඇද හැලෙන වර්ෂාවත් සමඟ විදුලි බලාගාර ආශ්‍රිත ජලාශ පිරීගොස් ඇති හෙයින් ජාතික  ජලවිදුලි උත්පාදනය සියයට 84 කින් ඉහළ ගොස් ඇති බව විදුලිබල හා බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියා.",
       "URL": "https://www.hirunews.lk/228257/වව්නියාව-රම්බෙයිකුලම්-බාලිකා-විද්‍යාලය-ඩෙංගු-නිසා-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=3048"
}