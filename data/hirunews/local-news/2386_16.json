{
       "Source": "hirunews",
       "Timestamp": "Friday, 16 October 2020 - 13:08",
       "Headline": "අනුලා බුලත්සිංහල අභාවප්‍රාප්ත වෙයි",
       "News Content": "ප්‍රවීන වේදිකා නාට්‍ය සහ  සිනමා රංගන ශිල්පිනියක මෙන්ම ගායිකාවකද වන අනුලා බුලත්සිංහල වයස අවුරුදු 73ක්ව සිටියදී අභාවප්‍රාප්ත වුණා.\nඅනුලා බුලත්සිංහල අද පෙරවරුවේ ශ්‍රී ජයවර්ධනපුර රෝහලේදී අභාවප්‍රාප්ත වූ බවයි ඇයගේ සැමියා වන ප්‍රවීන නාට්‍යවේදී ලූෂන් බුලත්සිංහල හිරු ප්‍රවෘත්ති අංශයට ප්‍රකාශ කළේ.\nකුවේණි සහ මහාසාර නාටකවල රංගනයන්ගෙන් කුසලතා පෙන්වූ අනුලා බුලත්සිංහල, භවත්‍රා ටෙලිනාට්‍යය, සහ අසන්ධිමිත්තා, නිල්දිය යහන වැනි සිනමා පටවලින්ද ප්‍රේක්ෂකයින් අතරට පිවිසුණා.\nදයානන්ද ගුණවර්ධනයන්ගේ මධුර ජවනිකාවෙහි නෙයිනගේ සූදූව රඟමින් ඇය ඉදිරිපත් කළ ගායනය රසිකයන්ගේ මතකයේ නොමැකෙන සටහනක්.\nවිජේරත්න වරකාගොඩ සමඟ රඟහල දැන් ඇත අඩඅඳුරේ ගායනය මුලින්ම ඉදිරිපත් කළේද අනුලා බුලත්සිංහලයි.\nඅභාවප්‍රාප්ත අනුලා බුලත්සිංහලගේ දේහය පිළිබඳ අවසන් කටයුතු හෙට බොරැල්ල සුසානභූමියේදී සිදුකිරීමට නියමිතයි.",
       "URL": "https://www.hirunews.lk/252661/අනුලා-බුලත්සිංහල-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2386"
}