{
       "Source": "hirunews",
       "Timestamp": "Monday, 25 July 2022 - 16:59",
       "Headline": "ස්ටාලින්, ළහිරු සහ වසන්ත මුදලිගේ ඇතුළු හයකට විදෙස් ගමන් තහනම්",
       "News Content": "කොළඹ ගාලු මුවදොර විරෝධතා ව්‍යාපාරයේ ක්‍රියාකාරීන් හය දෙනෙකුට එරෙහිව විදෙස් ගමන් තහනමක් පැනවීමට කොළඹ කොටුව මහේස්ත්‍රාත් අධිකරණය අද(25) තීරණය කළා.\nඒ අනුව ලංකා ගුරු සංගමයේ ප්‍රධාන ලේකම් ජෝසප් ස්ටාලින්, කතෝලික පූජක ජීවන්ත පීරිස් පියතුමා, අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේ, ‘වෙනසකට තාරුණ්‍යය’ සංවිධානයේ ජාතික සංවිධායක ළහිරු වීරසේකර සහ එරංග ගුණසේකර යන අයට එරෙහිවයි මෙම විදෙස් ගමන් තහනම පනවා තිබෙන්නේ.\nඉකුත් ජූනි මස 9 සහ 10 යන දිනවල කොළඹ කොටුවේ සහ තලංගම ප්‍රදේශයේ පැවති විරෝධතාවල දී නොසන්සුන්කාරී සහ ප්‍රචණ්ඩකාරී ලෙස හැසිරීම සම්බන්ධ සිද්ධියේ දී සාපරාධී බලහත්කාරය, පොලිස් නිලධාරීන්ගේ රාජකාරියට බාධා කිරීම, නීතිවිරෝධී ලෙස රැස්වීම්, තුවාල සිදුකිරීම, පොදු දේපළවලට අලාභ හානි සිදුකිරීම ඇතුළු චෝදනා කිහිපයක් සම්බන්ධයෙන් ලංකා ගුරු සංගමයේ ප්‍රධාන ලේකම් ජෝසප් ස්ටාලින් හැර අනෙකුත් සැකකරුවන් රක්ෂිත බන්ධනාගාර ගත කිරීමට නියම කෙරුණා.\nඑම අධිකරණ නියමයට අනුව අදාළ සිද්ධියට සම්බන්ධ පිරිසක් පොලීසියට බාර වූ අතර මෙහි නම් සඳහන් පිරිසෙහි වන අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ පොලීසියට බාර වූයේ නැත.\nනමුත් පොලීසියට බාර වූ පිරිස අනතුරුව රක්ෂිත බන්ධනාගාරගත කෙරුණා.",
       "URL": "https://www.hirunews.lk/310931/ස්ටාලින්-ළහිරු-සහ-වසන්ත-මුදලිගේ-ඇතුළු-හයකට-විදෙස්-ගමන්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=993"
}