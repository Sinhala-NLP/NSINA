{
       "Source": "hirunews",
       "Timestamp": "Saturday, 25 September 2021 - 19:01",
       "Headline": "එල්.එන්.ජී. ගිවිසුම අත්සන් කළ බව මුදල් අමාත්‍යාංශය පිලිගනී - වසර 15කින් හිමිකාරිත්වය විදුලිබල මණ්ඩලයට  (වීඩියෝ)",
       "News Content": "කෙරවලපිටිය එල්.එන්.ජී. හෙවත් ද්‍රව ස්වභාවික වායු බලාගාර සංකීර්ණය සංවර්ධනය කිරීම සඳහා ලක් රජය සහ අමෙරිකා එක්සත් ජනපදයේ නිව් ෆෝට්‍රස් එනර්ජි සමාගම අතර ගිවිසුමට අත්සන් තැබූ බව මුදල් අමාත්‍යාංශ ලේකම් එස්.ආර්. ආටිගල සනාථ කළා.\nඑය කොටස් හුවමාරු ගිවිසුමක් වන අතර, තාක්ෂණික සහ මූල්‍ය ගිවිසුම් මසක් ඇතුළත සකසා අවසන් කරන බවයි ඔහු සඳහන් කළේ.\nකෙරවලපිටිය ‘යුගදනවි’ එල්.එන්.ජී. බලාගාරයේ 40% ක කොටස් අමෙරිකානු නිව් ෆෝට්‍රස් එනර්ජි සමාගම ලබාගන්නේ අමෙරිකානු ඩොලර් මිලියන 250 ක මුදලකටයි.\nඑමෙන්ම, එහි ගෑස් සැපයුම් නල පද්ධතිය සඳහා අවම ලංසුව ඉදිරිපත් කර තිබුණේද එම සමාගම මගින් බව මුදල් අමාත්‍යාංශ ලේකම්වරයා තවදුරටත් කියා සිටියා.\nචීන සමාගමක් මගින් එහි ගෑස් ප්‍රවාහනය සඳහා ඝණ අඩියකට ඩොලර් 03 යි ශත 10 ක මුදලක් ඉල්ලා තිබූ අතර, නිව් ෆෝට්‍රස් එනර්ජි සමාගම ඉදිරිපත් කර තිබූ ලංසුව වූයේ ඩොලර් 01 යි ශත 40 ක්.\nකෙරවලපිටිය එල්.එන්.ජී. බලාගාර සංකීර්ණයේ ගෑස් සැපයුම් සිදුකිරීමද පැවරෙන්නේ එම සමාගමටයි.\nඅමෙරිකානු නිව් ෆෝට්‍රස් එනර්ජි සමාගම කෙරවලපිටිය ‘යුගදනවි’ බලාගාරයේ 40% ක කොටස් අත්පත් කර ගැනීම සහ ගෑස් නල පද්ධතිය සැකසීමට අමතරව එහි මෙගාවොට් 350 ක ධාරිතාවකින් යුත් නව එල්.එන්.ජී. බලාගාරයක්ද ඉදිකිරීමට නියමිතයි.\nඑහි මෙහෙයුම් කටයුතු 2023 වසර වනවිට ආරම්භ කෙරෙනු ඇති.\nබලාගාර සංකීර්ණයේ ධාරිතාව මෙගාවොට් දහස දක්වා ඉහළ නැංවීමටද සැලසුම් කෙරෙනවා.\nමුදල් අමාත්‍යාංශ ලේකම් එස්.ආර්. ආටිගල සඳහන් කළේ කෙරවලපිටිය එල්.එන්.ජී. බලාගාර සංකීර්ණය වසර 15 ක් තුළ ලංකා විදුලිබල මණ්ඩලය වෙත පැවරෙන බවයි.",
       "URL": "https://www.hirunews.lk/283221/එල්-එන්-ජී-ගිවිසුම-අත්සන්-කළ-බව-මුදල්-අමාත්‍යාංශය-පිලිගනී-වසර-15කින්-හිමිකාරිත්වය-විදුලිබල-මණ්ඩලයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1669"
}