{
       "Source": "hirunews",
       "Timestamp": "Wednesday, 14 October 2020 - 19:23",
       "Headline": "බදු අඩු කිරීමේ වාසිය ලැබී නැහැ - ජනතාවගෙන් චෝදනා (වීඩියෝ)",
       "News Content": "ලොකු ලූනු ඇතුළු භාණ්ඩ කිහිපයකට පනවා තිබූ ආනයනික බදු ඊයේ(13) මධ්‍යම රාත්‍රියේ සිට ඉවත් කෙරුණද ඊට අදාළ ගැසටි නිවේදනය මේ වනවිටත් නිකුත් වී නැහැ.\nකොවිඩ් වසංගතය හේතුවෙන් ජනතාවට සහන සැලසීමේ අරමුණින් පරිප්පු, සීනි, ලොකු ලූනු සහ ටින් මාළු සඳහා වන ආනයනික බදු ඉවත් කිරීමටයි පියවර ගැනුණේ.\nඒ අනුව සීනි කිලෝවක් රුපියල් 85 කට, ලොකු ලූනු කිලෝවක් රුපියල් 100 කට සහ ලොකු ටින් මාළු අසුරණයක් රුපියල් 200 කට මිලට ගැනීමට හැකිවනු ඇති බවට ජනාධිපති මාධ්‍ය අංශය ඊයේ නිවේදනය කළා.\nරජය සිදු කළ බදු සංශෝධන අනුව අදාළ භාණ්ඩවල මිල පහත දැමීමට සතොස වෙළෙඳසැල් අද පියවර ගෙන තිබුණා.\nඑහෙත්, ජනතාව ප්‍රකාශ කළේ රජය බදු සහන ඉවත් කළද එම මිලට මේ වනවිට අදාළ භාණ්ඩ අලෙවි නොවන බවයි.",
       "URL": "https://www.hirunews.lk/252553/බදු-අඩු-කිරීමේ-වාසිය-ලැබී-නැහැ-ජනතාවගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2389"
}