{
       "Source": "hirunews",
       "Timestamp": "Tuesday, 22 October 2019 - 19:17",
       "Headline": "කළු ගඟේ ජල මට්ටම මිල්ලකන්දෙන් ඉහළට - ජලාශ හයක වාන් දොරටු තවමත් විවෘතයි",
       "News Content": "දැනට පවතින වැසි තත්ත්වය හමුවේ කළු ගෙඟ් ජල මට්ටම තවදුරටත් ඉහළ යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nඑම දෙපාර්තමේන්තුව අද පස්වරුවේ නිකුත් කළ නිවේදනයේ දැක්වෙන්නේ විමසිලිමත්ව සිටිය යුතු මට්ටමට කළු ගෙඟ් ජල මට්ටම මිල්ලකන්ද ප්‍රදේශයෙන් ඉහළ යන බවයි.\nකෙසේ වෙතත් කැළණි ගඟ සහ අත්තනගලූ ඔයේ ජල මට්ටම් මේ වනවිට ක්‍රමයෙන් පහත බසිමින් පවතිනවා.\nකෙසේ වෙතත් අත්තනගලූ ඔය, දූනමලේ ප්‍රදේශයේදී සුළු ගං වතුර මට්ටමක් දක්වා ඉහළ ගොස් ඇති බවද වාරිමාර්ග දෙපාර්තමේන්තුව ප්‍රකාශ කළා.\nමේ අතර දිවයිනට බලපා ඇති වැසි තත්ත්වය අද රාත්‍රියේදීත් අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඅද පෙරවරු 8.30 න් අවසන් වූ පැය 24 තුළ මිලිමීටර 135.5 ක උපරිම වර්ෂාපතනය වාර්තාවී ඇත්තේ කෑගල්ල - දෙහි ඕවිට ප්‍රදේශයෙන්.\nඑසේම වැසි සමඟ ජලාශ හයක වාන් දොරටු මේ වනවිටත් විවෘත කර ඇති බව ආපදා කළමනාකරණ මධ්‍යස්ථානය සඳහන් කළා.\nඒ අනුව රාජාංගණය සහ දැදුරුඔය ජලාශවල වාන් දොරටු 6 බැගින් සහ කැනියොන්, ලක්ෂපාන, අංගමුව සහ තබ්බෝව යන ජලාශවල එක් වාන් දොරටුව බැගින් විවෘත කර ඇති බවයි එම මධ්‍යස්ථානය නිවේදනය කළේ.\nපවතින වැසි සහිත තත්ත්වයත් සමඟ රත්නපුර, කෑගල්ල, කළුතර සහ බදුල්ල දිස්ත්‍රික්කවලට පැනවූ නායයෑමේ අවදානම හෙට පස්වරු හතර දක්වා යළි දීර්ඝ කළ බව ජාතික ගොඩනැගිලි පර්යේෂණ සංවිධානය සඳහන් කළා.\nකලාඔයේ ජල මට්ටම ඉහළ යෑම නිසා වසා දැමුණු පුත්තලම - පරණ මන්නාරම මාර්ගයේ රථවාහන ගමනාගමනය තවමත් සිදු නොවන බවයි හිරු වාර්තාකරුවන් සඳහන් කළේ.\nමේ අතර දින කිහිපයක් තිස්සේ පවතින වැසි තත්ත්වයත් සමඟ පසුගිය බ්‍රහස්පතින්දා, විවෘත කළ පලාලි ජාත්‍යන්තර ගුවන් තොටුපලේ කොටසක් ජලයෙන් යටවී ඇති බවද හිරු ප්‍රවෘත්ති අංශයට වාර්තාවුණා.\nගුවන් තොටුපලේ ධාවන පථය අවට ප්‍රදේශය මෙලෙස ජලයෙන් යටවී ඇති බවයි සඳහන් වන්නේ.",
       "URL": "https://www.hirunews.lk/226767/කළු-ගඟේ-ජල-මට්ටම-මිල්ලකන්දෙන්-ඉහළට-ජලාශ-හයක-වාන්-දොරටු-තවමත්-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=3085"
}