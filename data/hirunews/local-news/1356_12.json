{
       "Source": "hirunews",
       "Timestamp": "Monday, 14 February 2022 - 19:59",
       "Headline": "සෞඛ්‍ය සාකච්ඡා සාර්ථකයි - වර්ජනය අත්හැරීමේ තීන්දුව හෙට (වීඩියෝ)",
       "News Content": "සෞඛ්‍ය අමාත්‍යවරයා සමඟ අද පැවති සාකච්ඡාව සාර්ථක වුව ද දැනට ක්‍රියාත්මක වර්ජන ක්‍රියාමාර්ගය අත්හැරීම පිළිබඳව තීන්දුව හෙට ගන්නා බව සෞඛ්‍ය වෘත්තීයවේදීන්ගේ සම්මේලනයේ කැදවුම්කරු රවී කුමුදේශ් ප්‍රකාශ කළා.\nඔහු කියා සිටියේ, අතිකාල දීමනා සහ ඇමතුම් දීමනා සම්බන්ධයෙන් වන ප්‍රධාන ඉල්ලීමට නිශ්චිත විසදුමක් ලබා දීමට සෞඛ්‍ය අමාත්‍යාංශයේ පැවති එම සාකච්ඡාවේ දී අමාත්‍යවරයාට නොහැකි වූ බවයි.\nකෙසේ නමුත්, අද පැවැත්වෙන අමාත්‍ය මණ්ඩල රැස්වීමේ දී ඒ පිළිබද සාකච්ඡා කර නිශ්චිත තීරණයක් ලබා දෙනු ඇතැ යි අපේක්ෂා කරන බව ද සෞඛ්‍ය වෘත්තීයවේදීන්ගේ සම්මේලනයේ කැදවුම්කරු රවී කුමුදේශ් කියා සිටියා.\nපසුගිය 7 වන දා පරිපුරක හා අතුරු වෛද්‍ය සේවාවන්ට අයත් වෘත්තීය සමිති ආරම්භ කළ වර්ජන ක්‍රියාමාර්ගය අද 8 වන දිනටත් ක්‍රියාත්මක වූ අතර, ප්‍රතිකාර හා රෝගී සත්කාර සේවාවන්ට මේ හේතුවෙන් බාධා එල්ල වුණා.\nරජයේ හෙද නිලධාරීන්ගේ සංගමය ද මෙම වර්ජනයට ආරම්භක අවස්ථාවේ දී එක්ව සිටි අතර ඔවුන් ඉන් ඉවත් වූයේ, කොළඹ දිසා අධිකරණයෙන් ලබා දුන් වාරණ නියෝගයත් සමඟයි.\nකෙසේ වෙතත් අද කොටුව දුම්රියපොළ ඉදිරිපිට සිට ජනාධිපති ලේකම් කාර්යාලය දක්වා වර්ජනයේ නිරත පරිපූරක හා අතුරු වෛද්‍ය සේවාවන්ට අයත් වෘත්තීය සමිති ක්‍රියාත්මක කළ විරෝධතා පා ගමනට රජයේ හෙද නිලධාරීන්ගේ සංගමය ද එක්ව සිටියා.",
       "URL": "https://www.hirunews.lk/297021/සෞඛ්‍ය-සාකච්ඡා-සාර්ථකයි-වර්ජනය-අත්හැරීමේ-තීන්දුව-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1356"
}