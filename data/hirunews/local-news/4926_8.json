{
       "Source": "hirunews",
       "Timestamp": "Friday, 12 August 2016 - 12:31",
       "Headline": "ස්වාධින අධිකරණ පද්ධතියකට කැප වනවා - ජනපති",
       "News Content": "රජය ශක්තිමත් ස්වාධීන අධිකරණ පද්ධතියක් පිහිටුවීමට කැපවෙමින් සිටින බව ජනාධිපති මෛත්‍රීපාල සිරිසේන පවසනවා.\nජනාධිපතිවරයා මෙම අදහස් පළ කළේ කොළඹ බණ්ඩාරනායක සම්මන්ත්‍රණ ශාලාවේදී ආරම්භ වූ නීති ආසියා සමුළුව අද පස්වරුවේ අමතමින්.\nමේ අතර, වත්මන් රජය සංහිඳියාව, ප්‍රජාතන්ත්‍රවාදය සහ සංවර්ධනය සඳහා තබන පියවර පිළිබදව තමන් ප්‍රශංසාව පළ කරන බව නෝර්වේ අගමැතිනී එර්නා සෝර්බර්ග් ප්‍රකාශ කළා.\nඇය මේ බව කියා සිටියේ ජනාධිපති මෛත්‍රීපාල සිරිසේන සමඟ ජනාධිපති කාර්යාලයේ අද පැවැති සාකච්ඡාවේදීයි.\nශ්‍රී ලංකාව මේ වන විට මැදි ආදායම් ලබන රටක් බවට පත්ව ඇති බැවින් මූල්‍ය ආධාර ලබා ගැනීමට වඩා තාක්ෂණික සහ වාණිජමය සහයෝගීතාවට ප්‍රමුඛත්වය ලබාදිය යුතු බව ද ඇය පෙන්වා දුන්නා.\nමෙරට ජල විදුලි නිෂ්පාදනය, ධීවර කර්මාන්ත සහ තොරතුරු තාක්ෂණ ක්ෂේත්‍රයන් දියුණු කිරීමට අවශ්‍ය සහාය ලබාදෙන බවයි නොර්වේ අග්‍රාමාත්‍යවරිය වැඩිදුරටත් ප්‍රකාශ කළේ.\nආර්ථික ශක්තිය වර්ධනය කර ගනිමින් රට සංවර්ධනය කරා ගෙන යාමට අපේක්ෂා කරන බව ජනාධිපති මෛත්‍රීපාල සිරිසේන මෙහිදී කියා සිටියා.\nශ්‍රී ලංකාවේ අපනයනය ක්ෂේත්‍රයේ වර්ධනය උදෙසා විදේශ සහාය අපේක්ෂා කරන බව ද ජනාධිපතිවරයා එහිදී සදහන් කළා.\nමේ වන විට ශ්‍රී ලංකාව ඉතා නිදහස් සාමකාමී රටක් බව ප්‍රකාශ කළ ජනාධිපති මෛත්‍රීපාල සිරිසේන යුරෝපා මත්ස්‍ය තහනම ඉවත් කිරීම තුළින් රටට ලැබුණු සහනය පිළිබදව ද මෙහිදී සිහිපත් කර තිබෙනවා.",
       "URL": "https://www.hirunews.lk/140454/ස්වාධින-අධිකරණ-පද්ධතියකට-කැප-වනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4926"
}