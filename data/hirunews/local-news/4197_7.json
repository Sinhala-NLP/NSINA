{
       "Source": "hirunews",
       "Timestamp": "Tuesday, 28 November 2017 - 13:27",
       "Headline": "අනීකාට තර්ජනය කළ බව කියන ශනිල්ගේ පෙත්සම, ශ්‍රේෂ්ඨාධිකරණය නිෂ්ප්‍රභ කරයි",
       "News Content": "තමන් අත්අඩංගුවට ගැනීම හෝ නඩු පැවරීම වැළැක්වීමේ නියෝගයක් ඉල්ලා ශනිල් නෙත්තිකුමාර නැමැත්තා විසින් ශ්‍රේෂ්ඨාධිකරණය හමුවේ ගොනුකළ මූලික අයිතිවාසිකම් පෙත්සම විභාගයට ගැනීමට අවසරකින් තොරවම නිෂ්ප්‍රභා කිරීමට ශ්‍රේෂ්ඨාධිකරණය අද (28) නියෝග කර තිබෙනවා.\nඊවා වනසුන්දර, බුවනෙක අලුවිහාරේ සහ අනිල් ගුණරත්න යන ත්‍රිපුද්ගල විනිසුරු මඩුල්ල මෙම නියෝගය ලබා දුන්නා.\nඅනීකා විජේසූරියට සහ ඇගේ සොහොයුරු විජිත් විජේසූරියට තර්ජනය කිරීමේ සිද්ධිය සම්බන්ධව අපරාධ පරීක්ෂණ දෙපාර්තමේන්තුව තමාව අත්අඩංගුවට ගැනීමේ සූදානමක් පවතින බවටයි ඔහු පසුගිය ඔක්තෝම්බර් 31 වනදා ගොණුකල සිය මූලික අයිතිවාසිකම් පෙත්සමෙන් පෙන්වා දී තිබුණේ.\nඑහි වගඋත්තරකරුවන් ලෙස නම් කර ඇත්තේ පොලිස්පතිවරයා, අපරාධ පරීක්ෂණ දෙපාර්තමේන්තු අධ්‍යක්‍ෂවරයා සහ නීතිපතිවරයා ඇතුලු පිරිසක්.\nපාර්ලිමේන්තු මන්ත්‍රී රවී කරුණානායකට පර්පචුවෙල් ටෙ‍්‍රෂරීස් සමාගම විසින් කොල්ලුපිටියේ පිහිටි මොනෑක් නිවාස සංකීර්ණයෙන් සුඛෝපභෝගී නිවසක් ලබාදීම පිළිබඳව අනීකා විජේසූරිය පසුගිය දිනවල බැඳුම්කර කොමිසම හමුවේ කරුණු අනාවරණ කර තිබුණා.",
       "URL": "https://www.hirunews.lk/177122/අනීකාට-තර්ජනය-කළ-බව-කියන-ශනිල්ගේ-පෙත්සම-ශ්‍රේෂ්ඨාධිකරණය-නිෂ්ප්‍රභ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4197"
}