{
       "Source": "hirunews",
       "Timestamp": "Tuesday, 29 March 2016 - 12:58",
       "Headline": "ඇමතිවරුන් මැතිවරණ කොමිසම හෑල්ලූ කරලා",
       "News Content": "වත්මන් ආණ්ඩුවේ අමාත්‍යවරුන් මැතිවරණ කොමිසම හෑල්ලූවට ලක්කර ඇති බව පිවිතුරු හෙල උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල පවසනවා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ මැතිවරණ කොමිසමේ කාර්යභාරය දැන් අමාත්‍යවරුන් භාරගෙන ඇති බවයි.\nමෙම මාධ්‍ය හමුවේදී මන්ත්‍රීවරයා වත්තල - මාබෝල ප්‍රදේශයේ ඇවිදින මංතීරුව කිසියම් පිරිසක් විසින් පසුගියදා කඩා ඉවත් කිරීමේ සිද්ධිය සම්බන්ධයෙන් ද අදහස් පළ කළා.\nආර්ථික සංවර්ධන අමාත්‍යාංශය 2013 වසරේදී රුපියල් කෝටි 8ක වියදමකින් මෙම ඇවිදින මංතීරුව ඉදිකර තිබුණේ මීටර් 450ක් දුරකට විහිදෙන ලෙසින්.\nඑය පසුගිය 26 වන දා රාත්‍රී කාලයේ කිසියම් පිරිසක් විසින් බැකෝ යන්ත්‍ර යොදා ගනිමින් ගලවා ඉවත් කර තිබුණා.\nමේ අතර, සිරිකොත එක්සත් ජාතික පක්ෂ මූලස්ථානයේ අද පැවැති මාධ්‍ය හමුවකදී විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දු වත්තල - මාබෝල ප්‍රදේශයේ ඇවිදින මංතීරුව කඩා ඉවත් කිරීමට හේතුව පැහැදිලි කළා.\nඔහු එහිදී සදහන් කළේ මෙම මං තීරුව මාර්ගය අවහිර කරමින් නීතිවිරෝධී ලෙස ඉදිකර තිබූ බවයි.",
       "URL": "https://www.hirunews.lk/129640/ඇමතිවරුන්-මැතිවරණ-කොමිසම-හෑල්ලූ-කරලා",
       "Category": "Local News",
       "Parent URL": "https://www.hirunews.lk/local-news.php?pageID=5111"
}