{
       "Source": "hirunews",
       "Timestamp": "Thursday, 06 October 2022 - 20:56",
       "Headline": "ආර්ථිකය ගැන අලුත්ම අනාවරණයක් (වීඩියෝ)",
       "News Content": "පොලී අනුපාත ඉහළ දමා ඇත්තේ උද්ධමනය පාලනය කරමින් ව්‍යාපාර ස්ථාවරව පවත්වාගෙන යාමට බව ශ්‍රී ලංකා මහබැංකු අධිපති ආචාර්ය නන්දලාල් වීරසිංහ පවසනවා.\nපවතින ඉහළ පොලී අනුපාත හේතුවෙන් තම ව්‍යාපාර පවත්වාගෙන යා නොහැකි බවට සුලු හා මධ්‍ය පරිමාණ කර්මාන්තකරුවන් සිදුකරන ප්‍රකාශ සම්බන්ධයෙන් අද පැවති මාධ්‍ය හමුවකදී මාධ්‍යවේදියෙකු කළ විමසීමකට පිළිතුරු දෙමිනුයි මහබැංකු අධිපතිවරයා මේ බව කියා සිටියේ.\nමේ අතර 2022 වසරේ විදේශ සේවා නියුක්තිකයින්ගේ ඉහළම ප්‍රේෂණ ප්‍රමාණය පසුගිය අගෝස්තු මාසයේදී වාර්තා වී ඇතැයි ශ්‍රී ලංකා මහ බැංකුව පවසනවා.\nඑය අමෙරිකානු ඩොලර් මිලියන 325ක්වන අතර එම මාසයේදී ආනයන වියදම පෙර මාසයට සාපේක්ෂව සුළු ඉහළ යාමක් පෙන්නුම් කරන බවයි මහ බැංකුව පෙන්වා දෙන්නේ.\nමේ අතර පවතින ප්‍රතිපත්ති පොලී අනුපාතික නොවෙනස්ව පවත්වාගෙන යාමට ඊයේ රැස් වූ මුදල් මණ්ඩලය තීරණය කර තිබෙනවා.\nශ්‍රී ලංකා මහ බැංකුවේ නිත්‍ය තැන්පතු පහසුකම් අනුපාතිකය 14.50%ක් ලෙසත් නිත්‍ය ණය පහසුකම් අනුපාතිකය 15.50%ක් ලෙසත් නොවෙනස්ව පවත්වා‍ගෙන යාමට ශ්‍රී ලංකා මහ බැංකුවේ මුදල් මණ්ඩලය තීරණය කර තිබෙනවා.\nමහ බැංකුව පුරෝකථනය කරන්නේ පවත්වාගෙන යන දැඩි මූල්‍ය ප්‍රතිපත්ති මත අපේක්ෂිත උද්ධමන මාවත කරා යොමු වීමට හැකියාවක් ඇති බවටයි.\nකොළඹ පාරිභෝගික මිල දර්ශකය මත පදනම් වූ මූලික උද්ධමනය පසුගිය සැප්තැම්බර් මාසයේදී ඉහළ යාමට මැත කාලීනව සිදු වූ විදුලිබල හා ජල ගාස්තු සංශෝධනය හා වැට් බදු ප්‍රතිශතය ඉහළ යාම හේතු වූ බව ශ්‍රී ලංකා මහ බැංකුවේ අදහසයි.\nඉකුත් අගෝස්තු මාසයේදී පෙර මාසයට සාපේක්ෂව ආනයන වියදම සුළු වශයෙන් ඉහළ ගොස් ඇති අතර එය දැක්වුණේ අමෙරිකානු ඩොලර් මිලියන 1486ක් ලෙසයි.\nඅපනයන ආදායමද ජූලි මාසයට සාපේක්ෂව පසුගිය අගෝස්තු මාසයේදී අමෙරිකානු ඩොලර් මිලියන 1244ක් දක්වා ඉහළ ගොස් තිබුණා.\n2022 වසරේ වාර්තා වූ ඉහළම විදේශ නියුක්තිකයින්ගේ ප්‍රේෂණ ප්‍රමාණය වාර්තා වී තිබුණේද පසුගිය අගෝස්තු මාසයේදී.\nඑය අමෙරිකානු ඩොලර් මිලියන 325ක්. (ජූලි අමෙරිකානු ඩොලර් මිලියන 279)\nශ්‍රී ලංකා මහ බැංකුව පෙන්වා දෙන්නේ පසුගිය අගෝස්තු මාසය අවසන්වන විට මෙරට දළ නිල සංචිත ප්‍රමාණය ඩොලර් බිලියන 1.7ක් වී තිබූ බවයි.\nචීන මහජන බැංකුවෙන් ලද අමෙරිකානු ඩොලර් බිලියන 1.4කට සමාන විදේශ විනිමය හුවමාරු පහසුකමද මෙයට ඇතුළත් බව ශ්‍රී ලංකා මහ බැංකුව පෙන්වා දෙනවා.\nමුදල් මණ්ඩල තීරණ දැනුම්දීම සඳහා ශ්‍රී ලංකා මහ බැංකු පරිශ්‍රයේ පැවති ප්‍රවෘත්ති සාකච්ඡාවේදී මාධ්‍යවේදීන් තවත් කරුණු කිහිපයක් සම්බන්ධයෙන් මහ බැංකු අධිපතිවරයාගෙන් ප්‍රශ්න කළා.\nමේ අතර සමාජ ආරක්ෂණ බද්ද හේතුවෙන් සුළු හා මධ්‍ය පරිමාණ ව්‍යවසායකයින්ට ඇති වී තිබෙන බලපෑම සම්බන්ධයෙන් දැනුවත් කිරීමට ලාංකීය එක්සත් ව්‍යාපාරිකයින්ගේ සංසදය ප්‍රවෘත්ති සාකච්ඡාවක් කැඳවා තිබුණා.",
       "URL": "https://www.hirunews.lk/317209/ආර්ථිකය-ගැන-අලුත්ම-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=820"
}