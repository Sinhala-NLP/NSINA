{
       "Source": "hirunews",
       "Timestamp": "Sunday, 05 September 2021 - 8:16",
       "Headline": "කොරෝනා ආශ්‍රිතයෙකු වුවත් නැතත් කුඩා දරුවන්ට උණ ඇත්නම් වෛද්‍ය උපදෙස් ගැනීම අනිවාර්යයි (වීඩියෝ)",
       "News Content": "කොරෝනා ආශ්‍රිතයෙකු වුවත් නැතත් කුඩා දරුවන්ට උණ පවතින්නේ නම් වෛද්‍ය උපදෙස් ගැනීම අනිවාර්ය බව රිජ්වේ ආර්යා ළමා රෝහලේ ළමා ශ්වසන රෝග පිළිබද විශේෂඥ වෛද්‍ය චන්න ද සිල්වා ප්‍රකාශ කළා.\nමේ අතර කොරෝනා වෛරසය පැතිරයාම හේතුවෙන් මේ වනවිට දිවයින පුරා නිරෝධායන ඇඳිරි නීතිය පනවා ඇති අවස්ථාවක මහ පරිමාණයෙන් මත්පැන් සාදයක් පැවැත්වූ ස්ථානයක් වැටලීමට කුරුණෑගල පොලිසිය ඊයේ රාත්‍රියේ සමත්වී තිබෙනවා.\nකුරුණෑගල - වැහැර ප්‍රදේශයේ අවන්හලක අදාළ මත්පැන් සාදය පවත්වා ඇති අතර, පොලිසිය එහි පැමිණෙන අවස්ථාවේදී එම ස්ථානයේ විස්සකට ආසන්න පිරිසක් සිට ඇති බවටයි වාර්තාවන්නේ.\nකෙසේ වෙතත් එහිදි ඔවුන් පලාගොස් ඇති අතර, පුද්ගලයින් පස්දෙනෙකු පමණක් පොලිසිය අත්අඩංගුවට ගත් බවයි හිරු වාර්තාකරු සඳහන් කළේ.\nමේ අතර කොරෝනා වසංගතය හේතුවෙන් රට වසා තැබීම නිසා සුළු මැණික් ව්‍යාපාරිකයින් මේ වනවිට දැඩි ආර්ථික අපහසුතාවට පත්ව ඇති බවට වාර්තාවනවා.\nවිශේෂයෙන් රත්නපුර දිස්ත්‍රික්කයේ මැණික් ව්‍යාපාරිකයින් මෙලෙස ආර්ථික අපහසුතාවට පත්ව ඇති අතර, ඔවුන් ඒ සඳහා රජයෙන් කිසියම් සහනයක්ද අපේක්ෂා කරනවා.\nඒ අනුව සුළු මැණික් ව්‍යාපාරිකයින් සඳහා රුපියල් 25,000ක පොලී රහිත ණයක් ලබාදීමට සුදුසු බවට තමන් මැණික් හා ස්වර්ණාභරණ ආශ්‍රිත රාජ්‍ය අමාත්‍ය ලොහාන් රත්වත්තේ වෙත දැනුම්දුන් බවයි අමාත්‍ය වාසුදේව නානායක්කාර නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/281412/කොරෝනා-ආශ්‍රිතයෙකු-වුවත්-නැතත්-කුඩා-දරුවන්ට-උණ-ඇත්නම්-වෛද්‍ය-උපදෙස්-ගැනීම-අනිවාර්යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1710"
}