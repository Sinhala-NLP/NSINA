{
       "Source": "hirunews",
       "Timestamp": "Saturday, 01 May 2021 - 8:09",
       "Headline": "මෙරට දෛනික ආසාදිතයින්ගේ වාර්තාව අලුත් වෙයි - ඊයේත් රෝගීන් 1662ක් - මරණ 11කුත්",
       "News Content": "අඛණ්ඩව හතරවන දිනටත් මෙරටින් දහස ඉක්මවූ කොරෝනා ආසාදිතයින් සංඛ්‍යාවක් ඊයේ වාර්තා වුණා.\nඒ අනුව 1662ක් වු දෛනික ආසාදිතයින් සංඛ්‍යාව ඊයේ වාර්තා වූයේ මෙරට කොරෝනා ආරම්භයේ සිට හඳුනා ගැණුනු වැඩිම ආසාදිතයින් ලෙස වාර්තාවක් ද තබමින්.\nකොරෝනා ආරම්භයේ සිට වැඩිම දෛනික ආසාදිතයින් සංඛ්‍යාවක් පෙරේදා වාර්තා වූ අතර එය දැක්වුණේ 1531ක් ලෙසයි.\nකෙසේ වෙතත්, ඊයේ වාර්තා වූ ආසාදිතයින් 1662 ගෙන් 1636 දෙනෙකු අලුත් අවුරුදු කොවිඩි පොකුරේ ආසාදිතයින් වන අතර විදේශයන් හි සිට පැමිණි 26 දෙනෙකු ද ආසාදිතයින් ලෙස හදුනා ගැනුණා.\nඒ අනුව මෙරට සමස්ත ආසාදිතයින් සංඛ්‍යාව එක්ලක්ෂ 8146ක් ලෙස සටහන් වන අතර තවදුරටත් ආසාදිතයින් 11,493 දෙනෙකු රෝහල්ගතව ප්‍රතිකාර ලබනවා.\nසුවය ලැබූ මුළු සංඛ්‍යාව 95,975ක්.\nඑමෙන්ම ඊයේ තවත් මරණ 11ක් වාර්තා වීමත් සමග මෙරට සමස්ත මරණ සංඛ්‍යාව 678ක් දක්වා ඉහළ ගියා.\nමිය ගිය පිරිස අවුරුදු 46ත්, 94ත් අතර වයස්වල පසුවන කැළණිය, පිළියන්දල, දෙහිඅත්තකණ්ඩිය, මාතලේ, කළුතර, වත්තල, දිවුලපිටිය, පැපිලියාන, අනුරාධපුරය, කොළඹ 14 සහ පරගස්වැව ප්‍රදේශවල පදිංචිකරුවන්.\nමෙම මරණ 11න් මරණ 7ක්ම කොවිඩ් නිව්මෝනියා තත්ත්වය හේතු වී තිබෙනවා.\nමේ අතර, නිරෝධායන නීති කැඩූ 264 දෙනෙකු ඊයේ අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු කියා සිටියේ මෙය මෙතෙක් අත්අඩංගුවට ගත් වැඩිම පිරිස බවයි.\nඒ අනුව මේ දක්වා 4455 දෙනෙකු නිරෝධායන නීති කැඩීම හේතුවෙන් අත්අඩංගුවට ගෙන තිබෙනවා.\nඑමෙන්ම, නිරෝධායනය කරන ඔබ වෙත කරන කාරුණික දැනුම්දීමයි යන ශීර්ෂය යටතේ පොලිස් නිළ ලාංඡනය භාවිත කරමින් සමාජ මාධ්‍ය ඔස්සේ ව්‍යාජ පත්‍රිකාවක් පැතිර යන බව පොලිස් මාධ්‍ය ප්‍රකාශක කාර්යාලය පවසනවා.\nකෙසේ වෙතත් අදාළ පත්‍රිකාව ශ්‍රී ලංකා පොලීසිය විසින් නිකුත් කරන ලද්දක් නොවන බවත් එය අසත්‍ය පුවතක් බවත් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nඊට අදාළව ශ්‍රී ලංකා පොලීසිය කිසිදු වගකීමක් දරන්නේ නැති බවත් එය නිර්මාණය කොට අන්තර්ජාලය හරහා බෙදා හැරීමේ සිද්ධිය සම්බන්ධයෙන් මේ වන විටත් පරීක්ෂණයක් ආරම්භ කර ඇති බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.",
       "URL": "https://www.hirunews.lk/270062/මෙරට-දෛනික-ආසාදිතයින්ගේ-වාර්තාව-අලුත්-වෙයි-ඊයේත්-රෝගීන්-1662ක්-මරණ-11කුත්",
       "Category": "Local News",
       "Parent URL": "https://www.hirunews.lk/local-news.php?pageID=1984"
}