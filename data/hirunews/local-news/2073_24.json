{
       "Source": "hirunews",
       "Timestamp": "Sunday, 21 March 2021 - 10:37",
       "Headline": "යතුරුපැදියේ පෙට්‍රල් සුවඳ බලන්න ගිය දරුවා මරුට (වීඩියෝ)",
       "News Content": "යතුරුපැදියක ඉන්ධන ටැංකියේ පියන ඉවත් කර සුවඳ බැලීමට ගිය කුඩා දරුවෙකු මියගොස් තිබෙනවා.\nඊයේ 20 පස්වරුවේ මෙම සිදුවීම වාර්තාවී ඇත්තේ දඹුල්ල වැලමිටියාව ප්‍රදේශයෙන්.\nමෙම දරුවා තම මිත්තණියගේ නිවසට පැමිණ නිවස ඉදිරිපිට නතර කර තිබූ ඥාතියෙකුට අයත් යතුරුපැදියක් මතට නැග එහි පියන ඉවත් කර පෙට්‍රල්වල සුවඳ ආඝ්‍රහණය කිරීමට යාමේදී මෙම අනතුර සිදුව ඇති බවයි ඥාතීන් ප්‍රකාශකර ඇත්තේ.\nමියගොස් ඇත්තේ වැලමිටියාව ප්‍රදේශයේම පදිංචි අවුරුදු 7ක පිරිමි දරුවෙක්.\nයතුරුපැදිය මතම වැටී සිටි දරුවා ප්‍රදේශවාසීන්ගේ සහයෙන් ගලේවෙල රෝහලට ඇතුලත් කරන විට ද මියගොස් සිටි බව සඳහන්.\nදරුවාගේ පියා ප්‍රකාශකර ඇත්තේ තමා ඊයේ පස්වරුවේ නිවසට පැමිණි අවස්ථාවේදී දරුවා යතුරුපැදිය මත සිහිසුන්ව සිටින බවට දැනගැනීමත් සමග එම ස්ථානයට පැමිණි බවයි.\nමෙම දරුවාගේ මරණයට නිශ්චිත හේතුවක් මෙතෙක් අනාවරණ වී නැහැ.\nපශ්චාත් මරණ පරීක්ෂණය අද දඹුල්ල මහ රෝහලේදී පැවැත්වීමට නියමිතයි.\nසිද්ධිය සම්බන්ධයෙන් දඹුල්ල පොලිසිය පරීක්ෂණ සිදුකරනවා.",
       "URL": "https://www.hirunews.lk/266040/යතුරුපැදියේ-පෙට්‍රල්-සුවඳ-බලන්න-ගිය-දරුවා-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2073"
}