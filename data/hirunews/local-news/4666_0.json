{
       "Source": "hirunews",
       "Timestamp": "Saturday, 11 February 2017 - 20:15",
       "Headline": "මැදිරිගිරියේ පාසැලක සිසුවෙකුට වෙනත් පාසැලක විදුහල්පතිවරයෙකු පහරදෙයි",
       "News Content": "මැදිරිගිරිය ජාතික පාසලේ සිසුවෙකුට එම ප්‍රදේශයේම වෙනත් පාසලක විදුහල්පතිවරයෙකු අමානුෂික ලෙස පහරදීමේ පුවතක් වාර්තා වනවා.\nමෙලෙස පහරකෑමට ලක්ව ඇත්තේ මැදිරිගිරිය ජාතික පාසලේ 10 වැනි ශ්‍රේණියේ ඉගෙනුම ලබන සිසුවෙක්.\nසිසුවා පැවසුවේ පසුගිය 8 වැනිදා තම මිතුරෙකුගේ සහෝදරයෙකු බිසෝ බණ්ඩාර පාසලට ඇතුළත් කිරීමට පැමිණි අවස්ථාවේදී එම විදුහලේ විදුහල්පති ජගත් කුමාර නැමති අය තමන්ට පපහරදුන් බවයි.\nවිදුහල්පතිවරයා සිසුවාට පහරදෙන ආකාරය ළමුන් පාසලට ඇතුළත් කිරීමට පැමිණි මව්පියන් පිරිසක් ද දැක තිබුණා.\nඅදාළ පහරදීමෙන් තුවාල ලැබූ සිසුවා පසුව මැදිරිගිරිය රෝහලට ඇතුළත් කර තිබු අතර ඔහු පිළිබද සොයා බැලීමට මැදිරිගිරිය ජාතික පාසලේ විදුහල්පති පී.ඒ. උපුල් ජයරත්න මහතාද රෝහලට පැමිණියා.\nමේ අතර කැලණිය ගුරුකුල මහා විද්‍යාලයේ 10 වැනි ශ්‍රේණියේ ඉගෙනුම ලබන සිසුවෙකු පසුගිය ජනවාරි 13 වැනිදා පාසලේ ප්‍රායෝගික තාක්ෂණික කුසලතා ගුරුවරයාගේ පහරකෑමකට ලක්ව තිබෙනවා.\nසිද්ධිය සම්බන්ධයෙන් සිසුවාගේ මව්පියන් පෑලියගොඩ පොලිසියට පැමිණිල්ලක් සිදුකර ඇත්තේ පහරදීමෙන් තම දරුවාගේ කණට බරපතල හානි සිදුව ඇති බවට වෛද්‍යවරු පැවසීම හේතුවෙන්.\nකෙසේ වුවත් ඔවුන් චෝදනා කරන්නේ මේ දක්වා අදාළ පහරදීම සම්බන්ධයෙන් පොලිසිය කිසිදු ක්‍රියාමාර්ගයක් ගෙන නොමැති බවයි.",
       "URL": "https://www.hirunews.lk/154257/මැදිරිගිරියේ-පාසැලක-සිසුවෙකුට-වෙනත්-විදුහල්පතිවරයෙකු-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4666"
}