{
       "Source": "hirunews",
       "Timestamp": "Saturday, 01 January 2022 - 19:18",
       "Headline": "පොහොර සමාගම් 11 කට ගෙවූ කෝටි 150 ක් ගැන පරීක්ෂණයක් (වීඩියෝ)",
       "News Content": "2018 -2020 කාලයේදී පොහොර සමාගම් 11 කට ජාතික පොහොර ලේකම් කාර්යාලය මගින් රුපියල් කෝටි 150 කට අධික මුදලක් වැඩියෙන් ගෙවා ඇතැයි කියන සිද්ධියක් සම්බන්ධයෙන් පරිීක්ෂණයක් ආරම්භ කර තිබෙනවා.\nජාතික පොහොර ලේකම් කාර්යාලයයේ අධ්‍යක්ෂ චන්දන හේවගේ හිරු ප්‍රවෘත්තී අංශයට කියා සිටියේ කෘෂිකර්ම අමාත්‍යංශය මගින් එම පරීක්ෂණය ක්‍රියාත්මක බවයි.\n2018 -2020 කාලයේදී පොහොර සහනාධාරය ලබා දීම සඳහා මෙරටට අඩු මිලට ගෙන්වන ලද පොහොර වෙනුවෙන් සමාගම් 11 කට රුපියල් කෝටි 150 කට අධික මුදලක් වැඩියෙන් ගෙවා ඇති බව විගණකාධිපති දෙපාර්තමේන්තුව සිදු කල විමර්ශනයකදී අනාවරණය වී තිබෙනවා.\nඅදාළ පොහොර සමාගම් පසුගිය 2020 වසරේ මුල් කාර්තු 2හි අවස්ථා 213 කදී පොහොර ගෙන්වා ඇති බවද අදාළ වාර්තාවේ සඳහන්. එලෙස වැඩි මුදලක් ගෙවා ගෙන්වා ඇති පොහොර ප්‍රමාණය මෙට්‍රික් ටොන් 156, 272ක්.\nඅදාළ පොහොර තොග වෙනුවෙන් වෙළෙඳපොල වටිනාකම් තක්සේරු කර ඊට අදාලව අඩු  මුදලක්  ගෙවීමට ජාතික පොහොර ලේකම් කාර්යාලය ක්‍රියාකර නොමැති බව විගණකාධිපති දෙපාර්තමේන්තුව පෙන්වා දී තිබෙනවා.\nඑම දෙපාර්තමේන්තුව සඳහන් කර ඇත්තේ ආනයන සමාගම් තීරණය කල ඉහළ මිල ගණන් පොහොර ලේකම් කාර්යාලය එම සමාගම් වෙත ඍජුවම ගෙවා ඇති බවයි.\nඑමෙන්ම එවකට කෘෂිකර්ම අමාත්‍යංශය මගින් පත් කල මිල කමිටුවේ මිල සූත්‍රයෙන් බැහැරව 2018 වසරේදී සිටම පොහොර තොග වෙනුවෙන් සමාගම් වෙත වැඩි මුදලක් ගෙවා ඇති බව  විගණකාධිපති දෙපාර්තමේන්තුව සිය විමර්ශන වාර්තාවෙන් වැඩිදුරටත් පෙන්වා දී තිබෙනවා.\nමේ සම්බන්ධයෙන් අප කල විමසීමකදී කෘෂිකර්ම අමාත්‍යංශයේ අධ්‍යක්ෂ ජනරාල් අජන්ත ද සිල්වා කියා සිටියේ පොහොර ගෙන්වීමට අදාළ වාර්තා වෙනස් කිරීමේ සිද්ධියක් සම්බන්ධයෙන් මීට පෙර නිලධාරීන් සිව් දෙනෙකුගේ වැඩ තහනම් කිරීමට ද පියවර ගත් බවයි.\nකෙසේ වෙතත්, එය හා මෙම සිද්ධිය අතර සම්බන්ධතාවයක් පවතීද යන්න මෙතෙන් නිශ්චිතව ප්‍රකාශ කල නොහැකි බවද ඔහු ප්‍රකාශ කළා.",
       "URL": "https://www.hirunews.lk/292759/පොහොර-සමාගම්-11-කට-ගෙවූ-කෝටි-150-ක්-ගැන-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}