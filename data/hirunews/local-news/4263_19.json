{
       "Source": "hirunews",
       "Timestamp": "Thursday, 19 October 2017 - 16:21",
       "Headline": "දකුණු අහසේ පිපිරීම ගැන ජනතාවට විශේෂ දැනුම් දීමක්",
       "News Content": "දකුණු දිග අහසේ විශාල එලියක් සමඟ ඊයේ (18) රාත්‍රියේ පුපුරාගිය උල්කාශ්මය පෘථිවි පෘෂ්ඨයට කිලෝමීටර් 150 ත්, 200 ත් අතර ඉහළ අහසේ පුපුරාගොස් ඇතැයි කොළඹ විශ්වවිද්‍යාලයේ භෞතික විද්‍යා අංශයේ, තාරකා විද්‍යා හා අභ්‍යාවකාශ විද්‍යා ඒකකයේ අධ්‍යක්ෂ, මහාචාර්ය චන්දන ජයරත්න ප්‍රකාශ කළා.\nකෙසේ වෙතත් සිද්ධිය සම්බන්ධයෙන් සොයා බැලීම සඳහා දකුණු පළාතට කොළඹ විශ්වවිද්‍යාලයේ භෞතික විද්‍යා අංශයේ තාරකා විද්‍යා හා අභ්‍යාවකාශ ඒකකයේ කණ්ඩායමක්ද පිටත්කර යැවූ බවයි ඔහු කියා සිටියේ.\nදකුණු පළාත ආශ්‍රිත අහසේ විශාල අලෝකයක් සමඟ ඇතිවූ පිපිරුම් හඬ ගාල්ල දිස්ත්‍රික්කයේ නෙළුව, තවලම, හබරාදුව සහ අහංගම යන ප්‍රදේශවලට මෙන්ම මාතර දිස්ත්‍රික්කයේ අකුරැස්ස, දෙනියාය, පිටබැද්දර සහ වැලිගම ප්‍රදේශවාසීන්ට නිරීක්ෂණය කර තිබෙනවා.\nඑමෙන්ම, හම්බන්තොට සහ රත්නපුර දිස්ත්‍රික්කයේ ඇඹිලිපිටිය ප්‍රදේශයේ අහසේද විශාල අලෝක තත්ත්වයක් දක්නට ලැබුණු බව අප වාර්තාකරුවන් සඳහන් කළා.\nමේ අතර, බෙලිඅත්ත - මාවැල්ල ප්‍රදේශයේ ධීවර බෝට්ටු කිහිපයකටද හානි සිදුව ඇති අතර, ධීවරයින් පවසන්නේ මෙම උල්කාශ්මය හේතුවෙන් එය සිදුවන්නට ඇති බවයි.\nහිරු ප්‍රවෘත්ති අංශයට අදහස් දක්වමින් මහාචාර්ය චන්දන ජයරත්න කියා සිටියේ හැලීගේ ධුම කේතුවෙන් ඉවත් වූ කොටසක් මගින් ඇති වූ ඔරයිනස් උල්කා වර්ෂාවට අයත් උල්කාශ්මයක් මෙලෙස පුපුරා යන්නට ඇති බවට විශ්වාස කරන බවයි.\nමහාචාර්ය චන්දන ජයරත්න ජනතාවගෙන් ඉල්ලා සිටියේ කැබැල්ලක් හමු වුවහොත් එය නොඅල්ලා වහාම 0714800800 අංකයට ඒ බව තමන් වෙත දැනුම් දෙන ලෙසයි.",
       "URL": "https://www.hirunews.lk/173920/දකුණු-අහසේ-පිපිරීම-ගැන-ජනතාවට-විශේෂ-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=4263"
}