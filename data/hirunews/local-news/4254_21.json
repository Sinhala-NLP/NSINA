{
       "Source": "hirunews",
       "Timestamp": "Wednesday, 25 October 2017 - 7:59",
       "Headline": "Update :- අධිකරණයට අපහාස කළැයි කියන සිද්ධියට රන්ජන් උසාවියට",
       "News Content": "අධිකරණයට අපහාස වන අයුරින් ප්‍රකාශ සිදුකිරීම සම්බන්ධයෙන් නිකුත් කළ නොතීසියට අනුව නියෝජ්‍ය අමාත්‍ය රන්ජන් රාමනායක අද පෙරවරුවේ ශ්‍රේෂ්ඨාධිකරණය වෙත පැමිණ තිබෙනවා.\nපසුගිය 12 වනදා ශ්‍රේෂ්ඨාධිකරණය මෙලෙස නොතීසි නිකුත් කරනු ලැබුවේ සිංහල රාවය සංවිධානයේ මහ ලේකම් පූජ්‍ය මාගල්කන්දේ සුදත්ත හිමියන් සහ විශ්‍රාමික ගුවන් හමුදා නිලධාරීයෙකු වන සුනිල් පෙරේරා ගොනුකළ පෙත්සම් දෙකක් සලකා බැලීමෙන් අනතුරුවයි.\nමෙරට අධිකරණ විනිසුරුවරුන් සහ නීතිඥවරුන් බහුතරයක් දූෂිත බවට රන්ජන් රාමනායක පසුගිය අගෝස්තු මස 21 වැනිදා මාධ්‍ය වෙත ප්‍රකාශයක් සිදුකළ අතර, නීති සම්පාදනය කෙරෙන පාර්ලිමේන්තුවේ සාමාජිකයෙකු ලෙස කළ එවැනි ප්‍රකාශයක් තුළින් නීතිය සම්බන්ධයෙන් මහජන විශ්වාසය බිඳ වැටෙන බව පෙත්සම්කරුවන් සිය පෙත්සම මගින් පෙන්වා දී තිබුණා.\nUpdate :- Wednesday, October 25, 2017 9.44 Am\n-------------------------------------------------------------------\nඅධිකරණයට අපහාස කිරීම සම්බන්ධයෙන් අද දිනයේ අධිකරණය හමුවේ පෙනී සිට කරුණු දක්වන ලෙස නියෝජ්‍ය අමාත්‍ය රන්ජන් රාමනායකට ශ්‍රේෂ්ඨාධිකරණය පසුගිය 12 වනදා නොතිසී නිකුත් කළා.\nඒ, ඔහු අධිකරණයට අපහාස වන ලෙස සිදුකළ ප්‍රකාශයක් සම්බන්ධයෙන් ගොනුකළ පෙත්සම් දෙකක් සලකා බලමින්.\nමෙරට අධිකරණ විනිසුරුවරුන් සහ නීතිඥවරුන් බහුතරයක් දූෂිත බවට නියෝජ්‍ය අමාත්‍ය රන්ජන් රාමනායක පසුගිය අගෝස්තු මස 21 වැනිදා මෙම චෝදනාව එල්ල කළා.\nඅධිකරණයට අපහාස වන ආකාරයෙන් සිදුකළ මෙම ප්‍රකාශයට එරෙහිව සිංහල රාවය සංවිධානයේ මහ ලේකම් පූජ්‍ය මාගල්කන්දේ සුදත්ත හිමියන් සහ විශ්‍රාමික ගුවන් හමුදා නිලධාරී සුනිල් පෙරේරා ශ්‍රේෂ්ඨාධිකරණය හමුවේ පෙත්සම් දෙකක් ගොනුකළා.\nඅදාළ පෙත්සම් දෙක මගින් ඔවුන් පෙන්වා දී තිබුණේ අගෝස්තු මස 21 වැනිදා මාධ්‍ය වෙත ප්‍රකාශයක් නිකුත් කරමින් නියෝජ්‍ය අමාත්‍ය රන්ජන් රාමනායක බහුතරයක් විනිසුරුවරුන් හා නීතිඥයින් දූෂිත පුද්ගලයින් බවට ප්‍රකාශ කළ බවයි.\nනීති සම්පාදනය කෙරෙන පාර්ලිමේන්තුවේ සාමාජිකයෙකු සිදුකළ එවැනි ප්‍රකාශයකින් නීතිය සම්බන්ධයෙන් මහජන විශ්වාසය බිඳ වැටෙන බව පෙත්සම්කරුවන් පෙන්වා දී තිබුණා.\nඔවුන් අධිකරණයට වැඩිදුරටත් දන්වා ඇත්තේ එමඟින් අධිකරණයට අපහාසයක්ද සිදුකර ඇති බවයි.\nඅදාළ ප්‍රකාශය සම්බන්ධයෙන් පූර්ණ පරීක්ෂණයක් සිදුකර රන්ජන් රාමනායකට දඬුවම් ලබාදෙන ලෙසද පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබෙනවා.\nඑම පෙත්සම් පසුගිය 12 වනදා සලකා බැලුවේ බුවනෙක අළුවිහාරේ, සිසිර ද ආබෲ සහ අනිල් ගුණරත්න යන ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල විසින්.\nපෙත්සම්වල අඩංගු කරුණු සලකා බැලූ ශ්‍රේෂ්ඨාධිකරණ විනිසුරුවරුන් ඒ සම්බන්ධයෙන් කරුණු විමසීම සඳහා නියෝජ්‍ය අමාත්‍ය රන්ජන් රාමනායක අධිකරණය හමුවේ පෙනී සිටිය යුතු බවට තීරණය කළා.\nනියෝජ්‍ය අමාත්‍යවරයාට අද දිනයේ අධිකරණය හමුවේ පෙනී සිටින්නැයි නොතිසී නිකුත් කෙරුණේ ඒ අනුවයි.\nමේ අතර, රන්ජන් රාමනායක නියෝජ්‍ය අමාත්‍යවරයා මෙරට විනිසුරුවරුන් සහ නීතිඥවරුන් අති බහුතරයක් දූෂිත බවට සිදුකළ ප්‍රකාශය සම්බන්ධයෙන් නීතිමය පියවර ගැනීම සඳහා අදාළ ලිපිලේඛන සහ වීඩියෝ පට ශ්‍රී ලංකා නීතිඥ සංගමය ද පසුගියදා අගවිනිසුරුවරයාට සහ ශ්‍රේෂ්ඨාධිකරණයට භාර දුන්නා.",
       "URL": "https://www.hirunews.lk/174352/update-අධිකරණයට-අපහාස-කළැයි-කියන-සිද්ධියට-රන්ජන්-උසාවියට",
       "Category": "Local News",
       "Parent URL": "https://www.hirunews.lk/local-news.php?pageID=4254"
}