{
       "Source": "hirunews",
       "Timestamp": "Thursday, 10 November 2022 - 13:00",
       "Headline": "ප්‍රියමාලිට රන් පොලු ලෙස පිත්තල පොලු හැදූ අයවලුන් සොයා සී.අයි.ඩී.ය විමර්ශන අරඹයි",
       "News Content": "ව්‍යාපාරිකයන් රවටා මුදල් වංචා කිරීමේ චෝදනාව මත දැනට රක්ෂිත බන්ධනාගාර ගත කර සිටින තිලිණි ප්‍රියමාලිට රන් පොලු ලෙස පිත්තල පොලු නිෂ්පාදනය කළ පුද්ගලයන් සොයා අපරාධ පරීක්ෂණ දෙපාර්තමේන්තුව විශේෂ විමර්ශනයක් ආරම්භ කර තිබෙනවා.\nකිසිදු සැකයක් ඇති නොවන ආකාරයට සැබෑ රන් පොලු ලෙසට මේවා නිර්මාණය කර ඇති බවයි එම දෙපාර්තමේන්තුව සඳහන් කළේ.\nඅපරාධ පරීක්ෂණ දෙපාර්තමේන්තුව සඳහන් කළේ මෙම පුද්ගලයින් අත්අඩංගුවට ගෙන ඔවුන් සාක්ෂිකරුවන් ලෙස නම් කිරීමට සැලසුම් කර ඇති බවයි.\nතිලිණි ප්‍රියමාලිගේ පෙම්වතා බවට පැවසෙන ඉසුරු බණ්ඩාර නමැත්තාට අයත් පිළිමතලාව ප්‍රදේශයේ නිවසක තිබී මෙලෙස සකස් කරන ලද ව්‍යාජ රන්පොලු 8 ක් සොයා ගෙන තිබුණා.\nඒවා මේ වනවිට අපරාධ පරීක්ෂණ දෙපාර්තමේන්තුව භාරයේ පවතිනවා.\nඑම ව්‍යාජ රන්පොලු සැබෑ ඒවා බවට පවසා ඇතැම් පුද්ගලයින් රවටමින් මුදල් වංචා කළ බවට තිලිණි ප්‍රියමාලිට සහ ඇගේ පෙම්වතාට චෝදනා එල්ල වනවා.\nමේ අතර, තිලිණි ප්‍රියමාලි සමග ගනුදෙණු කිරීමේ සිද්ධිය සම්බන්ධයෙන් බොරැල්ලේ සිරිසුමන හිමියන් ද මේ වනවිට අත්අඩංගුවට ගෙන රක්ෂිත බන්ධනාගාර ගතවයි පසුවන්නේ.",
       "URL": "https://www.hirunews.lk/320050/ප්‍රියමාලිට-රන්-පොලු-ලෙස-පිත්තල-පොලු-හැදූ-අයවලුන්-සොයා-සී-අයි-ඩී-ය-විමර්ශන-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=744"
}