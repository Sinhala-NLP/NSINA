{
       "Source": "hirunews",
       "Timestamp": "Wednesday, 13 July 2022 - 7:52",
       "Headline": "ජනපති සහ අරලියගහ මැඳුර නිසි බලධාරීන්ට භාරදෙන්න - ශ්‍රී ලංකා නීතීඥ සංගමය",
       "News Content": "ආණ්ඩුක්‍රම ව්‍යවස්ථාව සහ නීතියේ ආධිපත්‍යය පිළිපැදීමේ අවශ්‍යතාව අවධාරණය කරමින් ශ්‍රී ලංකා නීතීඥ සංගමය නිවේදනයක් නිකුත් කළා.\nඑමඟින් ඔවුන් ප්‍රකාශ කරන්නේ, පක්ෂ නායකයන් ඉදිරිපත් කර ඇති කෙටිකාලීන රාමුව පිළිගනිමින් සාමකාමී සහ සුමට බල සංක්‍රමණයක් සඳහා වන ඉල්ලීම නැවත අවධාරණය කරන බවයි.\nශ්‍රී ලංකාවේ නීතියේ ආධිපත්‍යය සහ ආණ්ඩුක්‍රම ව්‍යවස්ථානුකූලභාවය අඩපණ කරන බව ඇඟවෙන ඇතැම් විරෝධතා කණ්ඩායම්වල කොටස්කරුවන් ඇතුලු විවිධ පාර්ශවයන්ට ආරෝපිත ප්‍රකාශ පිළිබඳව එම සංගමයේ අවධානය යොමුව ඇති බවද ඔවුන් සඳහන් කරනවා.\nශ්‍රී ලාංකික පුරවැසියන් මෙම තීරණාත්මක අවස්ථාවේ නීතියේ ආධිපත්‍යයට ගරුකිරීම අත්‍යවශ්‍ය වන අතර, ජනාධිපති මන්දිරය, අරලිය මන්දිරය ඇතුලු ස්ථානවල සිදු වන විනාශකාරී ක්‍රියාවන් පිළිබඳ දැඩි අවධානය යොමුකර ඇති බවත් අදාළ ගොඩනැගිලිවල භාරකාරත්වය නිසි බලධාරීන්ට ලබාදෙන ලෙසත් එහි රැඳී සිටින පිරිස්වලින් නීතීඥ සංගමය මෙහි දී ඉල්ලා සිටිනවා.",
       "URL": "https://www.hirunews.lk/309844/ජනපති-සහ-අරලියගහ-මැඳුර-නිසි-බලධාරීන්ට-භාරදෙන්න-ශ්‍රී-ලංකා-නීතීඥ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1025"
}