{
       "Source": "hirunews",
       "Timestamp": "Thursday, 17 November 2016 - 19:19",
       "Headline": "දරුවන්ගේ ආරක්ෂාවට ජාතික ප්‍රතිපත්තියක් හඳුන්වාදිය යුතුයි - ජනපති කියයි",
       "News Content": "දරුවන්ගේ සුබසාධනය හා ආරක්ෂාව වෙනුවෙන් ජාතික ප්‍රතිපත්තියක් කඩිනමින් හඳුන්වා දීමේ අවශ්‍යතාව ජනාධිපති මෛත්‍රීපාල සිරිසේන මහතා අවධාරණය කරනවා.\nදරුවන් සුරකිමු ජාතික වැඩසටහන පිළිබඳ විශේෂ සාකච්ඡාවක් අද පස්වරුවේ ජනාධිපති කාර්යාලයේදී පැවති අවස්ථාවේ ජනාධිපතිවරයා මේ බව අවධාරණය කළා.\nමෙම සාකච්ඡාව පැවැත්වුණේ දරුවන්ගේ ආරක්ෂාවය සහ සුබසාධනය වෙනුවෙන් ජනාධිපතිවරයාගේ උපදෙස් පරිදි ක්‍රියාත්මක ජනාධිපති කාර්යා සාධන බලකාය සමගයි.\nමෙහිදී දරුවන් සම්බන්ධ අධිකරණ කටයුතු ක්‍රියාත්මකවීම පිළිබඳවද දීර්ඝ වශයෙන් සාකච්ඡාවට ලක්වූ අතර එම අධිකරණ කටයුතු කඩිනම් කිරීමටත් ළමා මනසට හානියක් නොවන අයුරින් එම කටයුතු සිදු කිරීමේ අවශ්‍යතාවත් ජනාධිපතිවරයා පෙන්වා දුන්නා.\n2017 -2019 වසරවල ක්‍රියාත්මක කෙරෙන දරුවන් සුරකිමු ජාතික වැඩසටහනේ සැළැස්ම පිළිබඳවද මෙහිදී සාකච්ඡාවට ලක්කෙරුණා.\nමේ අතර ජනාධිපතිවරයාගේ නිල වෙබ් අඩවියට අනවසරයෙන් ඇතුළුවීම හේතුවෙන් පරිවාස භාරයට පත් කර සිටින පාසල් සිසුවා අද පස්වරුවේ ජනාධිපති කාර්යාලයට පැමිණියා.\nඒ එම සිසුවා තමන් හමුවට කැඳවන ලෙස ජනාධිපතිවරයා නිලධාරීන්ට දුන් උපදෙස් මතයි.\nඑහිදී එම සිසුවා වෙනුවෙන් විශේෂ තිළිණයක් ප්‍රදානය කළ ජනාධිපතිවරයා ඔහුගේ ඉදිරි අධ්‍යාපන කටයුතු සදහා ආශිර්වාද කළා.\nදෙමාපිය රැකවරණය යටතේ වසර 3ක් පරිවාස භාරයට පත් කර තිබෙන මෙම සිසුවාගේ ඉදිරි අධ්‍යාපන කටයුතු සාර්ථක කර ගැනීමට අවශ්‍ය පසුබිම පිළිබඳවද මෙහිදී ජනාධිපති මෛත්‍රීපාල සිරිසේන මහතාගේ අවධාණය යොමුව තිබෙනවා.",
       "URL": "https://www.hirunews.lk/147770/දරුවන්ගේ-ආරක්ෂාවට-ජාතික-ප්‍රතිපත්තියක්-හඳුන්වාදිය-යුතුයි-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4791"
}