{
       "Source": "hirunews",
       "Timestamp": "Saturday, 08 April 2023 - 12:57",
       "Headline": "රතිඤ්ඤා ඉල්ලුම අඩුවේ - කූඨ වෙළඳුන් ගැනත් තොරතුරු සොයයි (වීඩියෝ)",
       "News Content": "උත්සව සමය එළඹීමත් සමග මේ දිනවල පාරිභෝගික ජනතාව අත්‍යාවශ්‍ය භාණ්ඩ මෙන්ම, රෙදිපිලි, ගිණිකෙලි ඇතුළු භාණ්ඩ මිලදී ගැනීම සඳහා නගරවලට පැමිණෙනවා.\nකෙසේ වෙතත්, වෙළදුන් පවසන්නේ ජනතාව පැමිණියත් ප්‍රමාණවත් තරම් වෙළඳාමක් සිදුනොවන බවයි.\nභාණ්ඩවල මිල ගණන් ඉහළ යාම ඊට හේතු වී ඇති බව ඔවුන් ප්‍රකාශ කළා.\nපිටුකොටුව මෙන්ම, දිවයිනේ නගරවලට පැමිණෙන ජනතාව මෙන්ම, රෙදිපිලි අලෙවිකරන වෙළඳුන් කියා සිටියේ පසුගිය සමයන්ට සාපේක්ෂව මෙවර රෙදිපිලි අලෙවියේ කැපී පෙනෙන අඩුවක් දක්නට ලැබෙන බවයි.\nඑසේම, පසුගිය දෙසැම්බරයට සාපේක්ෂව මෙවර සිංහල - දෙමළ අලුත් අවුරුදු සමයේ ගිණිකෙළි මිල ගණන් ඉතා වැඩි අගයකින් ඉහළ ගොස් තිබෙනවා.\nගිනිකෙළි අලෙවිකරුවන් ප්‍රකාශ කළේ ගිනිකෙලි අලෙවිය ද පහත වැටී ඇති බවයි.\nමේ අතර, පසුගිය අප්‍රේල් පළවනදා සිට ආනයනික කිරිපිටි මිල අඩු කිරීමට පියවර ගැනීමත් සමග දිවයිනේ ඇතැම් ප්‍රදේශවල කිරිපිටි හිඟයක් පවතින බව පාරිභෝගිකයින් පවසනවා.\nපාරිභෝගික කටයුතු පිළිබඳ අධිකාරිය ප්‍රකාශ කළේ උත්සව සමය ඉලක්ක කර ගනිමින් මාර්තු 20 වනදා සිට මේ දක්වා අධිකාරිය වැටලීම් 1300කට වැඩි ප්‍රමාණයක් සිදුකර ඇති බවයි.\nමිල ප්‍රදර්ශනය නොකිරීම, වැඩිමිලට භාණ්ඩ අලෙවි කිරීම මෙන්ම, කල් ඉකුත් වූ භාණ්ඩ අලෙවි කිරීම ඇතුළු වැරදි සම්බන්ධයෙන් මෙම වැටලීම් සිදුකර තිබෙනවා.\nමේ අතර, උත්සව සමයේ නීතිවිරෝධී ක්‍රියාවන් වැළැක්වීම සඳහා දිවයින පුරා විශේෂ මෙහෙයුමක් ක්‍රියාත්මක බව මිනුම් ඒකක, ප්‍රමිති හා සේවා දෙපාර්තමේන්තුව පවසනවා.\nඑහි අධ්‍යක්ෂ සුජීව අකුරන්තිලක කියා සිටියේ කූඨ වෙළඳුන්ගේ උපක්‍රම සම්බන්ධයෙන් ජනතාවට දෙපාර්තමේන්තුවේ 0112 18 22 50 හෝ 0112 18 22 51 යන දුරකථන අංකවලට තොරතුරු ලබාදිය හැකි බවයි.",
       "URL": "https://www.hirunews.lk/332008/රතිඤ්ඤා-ඉල්ලුම-අඩුවේ-කූඨ-වෙළඳුන්-ගැනත්-තොරතුරු-සොයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=426"
}