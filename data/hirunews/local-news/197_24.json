{
       "Source": "hirunews",
       "Timestamp": "Monday, 10 July 2023 - 8:33",
       "Headline": "අපේක්ෂා රෝහලේ වියළි ආහාර සොරකම් කළ දෙදෙනෙකු දැලේ",
       "News Content": "මහරගම අපේක්ෂා රෝහලේ වියළි ආහාර ද්‍රව්‍ය සොරකම් කළ බව කියන එම රෝහලේම අරක්කැමියන් දෙදෙනෙකු මහරගම පොලිසිය විසින් අත්අඩංගුවට ගෙන තිබෙනවා.\nමෙම රෝහලේ නේවාසික රෝගීන්ගේ ආහාරපාන සැකසීම සඳහා රෝහලේ මුළුතැන්ගෙයි ගබඩා කර තිබෙන වියළි ආහාර කාලයක් තිස්සේම අස්ථානගත වී ඇතැයි රෝහලේ පාලනාධිකාරිය විසින් පොලිසියට පැමිණිලි කළ බව පොලිසිය පවසනවා.\nපොලිසිය විසින් මෙම අත්අඩංගුවට ගැනීම සිදු කර ඇත්තේ මෙම සැකකරුවන් දෙදෙනා ත්‍රිරෝද රථයකින් වියළි ආහාර ද්‍රව්‍ය තොගයක් රැගෙන යාමට සූදානම් වූ අවස්ථාවේදීයි.\nමෙලෙස අත්අඩංගුවට ගත් සැකකරුවන් වයස අවුරුදු 38ක් හා 54ක් වන හෝමාගම හා බණ්ඩාරගම ප්‍රදේශවල පදිංචිකරුවන්.\nමෙම සොරකමට සම්බන්ධ තවත් සැකකරුවන් දෙදෙනෙකු අත්අඩංඟුවට ගැනීමට මහරගම පොලිසිය විමර්ශනය කරනවා.",
       "URL": "https://www.hirunews.lk/340674/අපේක්ෂා-රෝහලේ-වියළි-ආහාර-සොරකම්-කළ-දෙදෙනෙකු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=197"
}