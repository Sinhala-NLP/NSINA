{
       "Source": "hirunews",
       "Timestamp": "Monday, 01 March 2021 - 19:59",
       "Headline": "9 හැවිරිදි දැරියට මරු කැදවූ යාතු කර්මය කළ කාන්තාව සහ මව රිමාන්ඩ් (වීඩියෝ)",
       "News Content": "යාතු කර්මයකදී වේවැල්වලින් පහරදීම්වලින් 9 හැවිරිදි දැරියක් ජීවිතක්ෂයට පත්වීමේ සිද්ධියට අදාළව යාතුකර්මය සිදුකළ කාන්තාව සහ දැරියගේ මව මේ මස 12 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද මහර ප්‍රධාන මහේස්ත්‍රාත් අරුණි ආටිගල හමුවට ඉදිරිපත් කිරීමෙන් අනතුරුවයි.\nඅමනුෂ්‍ය බලවේගයක් පළවා හැරීමට යැයි පවසමින් සිදුකළ යාතුකර්මයක් අතරතුරදී වේවැල්වලින් සිදුකළ පහරදීම් හේතුවෙන් දෙල්ගොඩ - කඳුබොඩ ප්‍රදේශයේ පදිංචි මෙම දැරිය පෙරේදා ජීවිතක්ෂයට පත්වුණා.\nපසුව අදාළ යාතුකර්මය සිදුකළ කාන්තාව සහ දැරියගේ මව පොලීසිය විසින් අත්අඩංගුවට ගනු ලැබුවා.\nඅද දිනයේදී නඩුව කැදවූ අවස්ථාවේදී ප්‍රධාන මහේස්ත්‍රාත්වරිය මහර බන්ධනාගාර අධිකාරීවරයාට නියෝග කළේ සැකකාරිනියන් සම්බන්ධයෙන් මානසික වෛද්‍ය වාර්තාවක් ද ඉදිරිපත් කරන ලෙසටයි.\nනඩුව කැදවූ අවස්ථාවේදී දැරිය වෙනුවෙන් නීතිඥවරයෙකු පෙනී සිට ඇති අතර කාන්තාව සහ මව වෙනුවෙන් කිසිදු නීතිඥවරයෙකු පෙනී සිට නැහැ.\nමේ අතර, අදාළ යාතු කර්මය සිදුකළ කාන්තාවගේ කඳුබොඩ පිහිටි නිවස ඉදිරිපිට ප්‍රදේශවාසීන් අද විරෝධතාවක නිරත  වූයේ මිය ගිය දැරියට යුක්තිය ඉටු කරන ලෙස ඉල්ලමින්.",
       "URL": "https://www.hirunews.lk/264026/9-හැවිරිදි-දැරියට-මරු-කැදවූ-යාතු-කර්මය-කළ-කාන්තාව-සහ-මව-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2117"
}