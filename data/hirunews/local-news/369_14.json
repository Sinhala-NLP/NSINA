{
       "Source": "hirunews",
       "Timestamp": "Thursday, 04 May 2023 - 17:48",
       "Headline": "වෙසක් නිමිත්තෙන් කොළඹට විශේෂ රථවාහන සැලැස්මක්",
       "News Content": "වෙසක් සැමරුම් නිමිත්තෙන් කොළඹ නගරය ආශ්‍රිතව විශේෂ රථ වාහන සැලැස්මක් ක්‍රියාත්මක කරන බව පොලිසිය ප්‍රකාශ කරනවා.\nපොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කළේ බෞද්ධාලෝක මාවත, ගංගාරාමය සහ ගාලු මුවදොර ආශ්‍රිතව මෙම විශේෂ රථවාහන සැලැස්ම ක්‍රියාත්මක බවයි.\nඑම වෙසක් කලාප සඳහා පැමිණෙන ජනතාවගේ පහසුව සඳහා රථ වාහන නතර කිරීමට ස්ථාන වෙන්කර ඇති බව ද එම නිවේදනයේ සඳහන්.\nඒ අනුව ගංගාරාම වෙසක් කලාපයට පැමිණෙන ජනතාවට යූනියන් පෙදෙස, කොම්පඤ්ඤවීදිය හංදියේ සිට ඉබ්බන්වල හන්දිය දක්වා, ධර්මපාල මාවත, හුණුපිටිය හරස්පාරේ සිට එෆ්.ආර් සේනානායක මාවත දක්වා මෙන්ම ධර්මපාල මාවත සිට කන්නන්ගර මාවත දක්වා සහ වොක්ෂෝල් වීදියේ රථවාහන නතර කළ හැකි බවයි වාර්තා වන්නේ.\nබෞද්ධාලෝක වෙසක් කලාපයට පැමිණෙන රථවාහන මෙට්ලන්ඩ් පෙදෙස රථගාලේත්, නිදහස් මාවත, විද්‍යා මාවත, සරණ පාර, ආර්.ජී. සේනානායක මාවතේත් නතර කිරීමට හැකි බවයි පොලිසිය ප්‍රකාශ කළේ.\nඑමෙන් ම ගාලුමුවදොර ප්‍රදේශය ආශ්‍රිතව පැරණි ආරක්ෂක අමාත්‍යංශය තිබූ භූමියේ රථවාහන නතර කිරීමට පහසුකම් සලසා දී තිබෙන බව ද සඳහන්.",
       "URL": "https://www.hirunews.lk/334245/වෙසක්-නිමිත්තෙන්-කොළඹට-විශේෂ-රථවාහන-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=369"
}