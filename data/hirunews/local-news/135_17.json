{
       "Source": "hirunews",
       "Timestamp": "Monday, 31 July 2023 - 17:19",
       "Headline": "Mbappeට ලැබූ ඉතිහාසගත යෝජනාවට සුපිරි ක්‍රීඩකයින්ගෙන් ලැබුණු ප්‍රතිචාර",
       "News Content": "පසුගිය තරග වාරයේ ප්‍රංශයේ PSG කණ්ඩායම නියෝජනය කළ ප්‍රංශ ක්‍රීඩක Kylian Mbappe හට මීළඟ තරග වාරය සඳහා වාර්තා ගත යෝජනාවක් සෞදි අරාබි පාපන්දු ක්‍රීඩා සමාජයක් වන Al Hilal විසින් ඉදිරිපත් කර තිබෙනවා.\nමෑත කාලයේ දී යුරෝපා ලීගය ක්‍රීඩා කළ ක්‍රීඩකයින්ට ඉහළ වැටුප් ඉදිරිපත් කළ ඔවුන් මෙවර Mbappe හට වසරක කාලයක් සඳහා ඩොලර් මිලියන 776ක යෝජනාවක් ඉදිරිපත් කර තිබෙන අතර එය මෙතෙක් ක්‍රීඩකයෙක් සඳහා කණ්ඩායම් ඉදිරිපත් කළ ඉහළම වැටුප් යෝජනාව ද වෙනවා.\nකෙසේ නමුත් ඔහු එම යෝජනාවට මෙතෙක් කිසිදු ප්‍රතිචාරයක් දක්වා නොමැති අතර බොහෝ විට ඔහු යෝජනාව ප්‍රතික්ෂේප කරනු ඇතයි වාර්තා වෙනවා.\nPSG සමඟ ඇති කර ගත් ගිවිසුම තවත් වසරකට ඉතිරිව තිබෙන අතර ඔහු සිය කණ්ඩායම සමඟ නව ගිවිසුමක් ඇති කර ගැනීමට එකඟව තිබුණේ නැහැ.\nඔහුව කණ්ඩායම මෙවර තරග වාරයට පෙර සහභාගී වන ජපාන සහ දකුණු කොරියානු සංචාර සඳහා නම් කළ සංචිතයට ඇතුළත්ව තිබුණේ ද නැහැ.\nමාධ්‍ය වාර්තාවලට අනුව ඔහු මීළඟ තරග වාරය කණ්ඩායමේ ක්‍රීඩා නොකර අතිරේක ක්‍රීඩකයෙකු ලෙස සිටීමෙන් ඔහුව වෙනත් කණ්ඩායමකට ලබා දීමක් හෝ ගිවිසුම් කාලය අවසන් වූ පසු නිදහස් ක්‍රීඩකයෙකු ලෙස වෙනත් කණ්ඩායමකට එක් වීමට අපේක්ෂා කරන බව වාර්තා වෙනවා.\nසෞදි අරාබි පාපන්දු සමාජය විසින් ඔහුට මෙම ලබා දුන් ඉතිහාසගත යෝජනාව පිළිබඳ බොහෝ සුපිරි ක්‍රීඩකයින්ගේ අවධානය යොමුව තිබූ අතර පාපන්දු ක්‍රීඩාවෙන් පිටත බිහි වූ ක්‍රීඩකයින් ද ඒ පිළිබඳ අදහස් දක්වා තිබුණා.\nමෙම යෝජනාව පිළිබඳ අදහස් දක්වමින් මෙතෙක් බිහි වූ ශ්‍රේෂ්ඨතම කෙටි දුර ධාවකයා ලෙස සැලකෙන ජැමෙයිකානු ක්‍රීඩක Usain Bolt ප්‍රකාශ කර තිබුණේ එම වැටුප වෙනුවෙන් තමන් විශ්‍රාම ගැනීම අවලංගු කිරීමට පවා කැමති බවයි.\nයම් හෙයකින් Kylian Mbappe මෙම යෝජනාවට එකඟ වුවහොත් ඔහුට ඇමරිකානු වෘත්තීය පැසිපන්දු ලීගය ක්‍රීඩා කරන ඉහළම වැටුප් ලබන ක්‍රීඩකයාගේ වැටුපට වඩා 17ක් ගුණයක වැටුපක් හිමි වෙනවා.\nනමුත් ඔහු බොහෝ දුරට දිගු කාලයක් මුළුල්ලේ පුවත් මැවූ ස්පාඤ්ඤයේ Real Madrid කණ්ඩායම සමඟින් එක් වීමට වැඩි ඉඩක් ඇතයි වාර්තා වෙනවා.",
       "URL": "https://www.hirunews.lk/343190/mbappeට-ලැබූ-ඉතිහාසගත-යෝජනාවට-සුපිරි-ක්‍රීඩකයින්ගෙන්-ලැබුණු-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=135"
}