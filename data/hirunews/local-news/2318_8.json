{
       "Source": "hirunews",
       "Timestamp": "Sunday, 22 November 2020 - 19:22",
       "Headline": "පළාත් තුනකට මිලිමීටර් 150 ඉක්ම වූ තද වැසි - කාලගුණයෙන් රතු නිවේදනයක්",
       "News Content": "උතුර, උතුරුමැද සහ නැගෙනහිර පළාත්වලට ඉදිරි පැය 36 තුළ දී මිලිමීටර් 150 ඉක්ම වූ තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nගිනිකොණදිග බෙංගාලබොක්ක මුහුදු ප්‍රදේශයේ පවතින අඩු පීඩන කලාපය ඉදිරි පැය 36 තුළදී පීඩන අවපාතයක් දක්වා වර්ධනය විය හැකි අතර එය ඉදිරි පැය 48ක කාලය තුළ සුළි කුණාටුවක් දක්වා වර්ධනය වීමේ හැකියාවක් පවතින බවයි එම දෙපාර්තමේන්තුව රතු නිවේදනයක් නිකුත් කරමින් සඳහන් කළේ.\nමේ නිසා පුත්තලම සිට මන්නාරම, කන්කසන්තුරය, ත්‍රිකුණාමලය හරහා පොතුවිල් දක්වා වන මුහුදු ප්‍රදේශවල ධීවර සහ නාවික කටයුතුවලින් වැළකී සිටිය යුතු වනවා.\nදැනට මෙම මුහුදු ප්‍රදේශවල ධීවර කටයුතුවල නිරත වන්නේ නම් වහාම ගොඩබිමට හෝ ආරක්ෂිත ස්ථානයකට පැමිණෙන ලෙසයි කාලගුණ විද්‍යා දෙපාර්තමේන්තකුව දැනුම් දෙන්නේ.\nඑසේම පුත්තලම සිට කොළඹ හරහා මාතර දක්වා වන මුහුදු ප්‍රදේශවල ධීවර කටයුතුවල යෙදීමේදී වඩා අවදානයෙන් පසු වන ලෙස ද එම දෙපාර්තමේන්තුව ඉල්ලා සිටිනවා.",
       "URL": "https://www.hirunews.lk/255345/පළාත්-තුනකට-මිලිමීටර්-150-ඉක්ම-වූ-තද-වැසි-කාලගුණයෙන්-රතු-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2318"
}