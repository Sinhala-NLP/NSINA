{
       "Source": "hirunews",
       "Timestamp": "Wednesday, 25 May 2016 - 17:34",
       "Headline": "මුල්‍ය ආයතන 72කට අධිකරණ නියෝගයක්",
       "News Content": "හිටපු ජනාධිපති මහින්ද රාජපක්ෂගේ ආරක්ෂක නිලධාරීන් තුන්දෙනෙකුගේ බැංකු  ගිණුම් පිළිබඳ විස්තර ලබාදෙන ලෙස බැංකු සහ මූල්‍යායතන 72 කට අද නියෝග කෙරුණා.\nඒ, අපරාධ පරික්ෂණ දෙපාර්තමේන්තුව මුදල් විශුද්ධිකරණ පනත  යටතේ සිදුකරන විමර්ශනයකට අදාළවයි. මීට  අදාළ නියෝගය ලබාදුන්නේ කොළඹ අතිරේක මහේස්ත්‍රාත් නිශාන්ත පීරිස් විසින්.\nහිටපු ජනාධිපතිවරයාගේ ආරක්ෂක නිලධාරින් වන මේජර් නෙවිල් වන්නිආරච්චි, බ්‍රිගේඩියර් දමිත ගෝමින් රණසිංහ, කපිතාන් තිස්ස විමලසේන යන පුද්ගලයන්ගේ බැංකු ගිණුම් පිළිබඳවයි මෙහිදී විමර්ශනය කෙරෙන්නේ.\nමීට පෙර පසුගිය පෙබරවාරි 10  වනදාද ඔවුන්ගේ බැංකු  ගිණුම් පිළිබඳ තොරතුරු ලබාගැනීමට පොලිස් මූල්‍ය අපරාධ කොට්ඨාශයද කොළඹ ප්‍රධාන මහේස්ත්‍රාත්වරයාගෙන් අවසර ලබාගත්තා.\nමේ අතර විශේෂ ඉල්ලීමක් මත හිටපු ජනාධිපති මහින්ද රාජපක්ෂගේ මාධ්‍ය ලේකම් රොහාන් වැලිවිටට සිංගප්පූරුවට යෑම සඳහා කොළඹ මහාධිකරණය අද අවසර ලබාදුන්නා. ඒ, රුපියල් ලක්ෂ 2ක මුදල් තැන්පතුවක් සහ ලක්ෂ 10 බැගින් වූ ශරීර ඇප දෙකක් මතයි.",
       "URL": "https://www.hirunews.lk/134016/මුල්‍ය-ආයතන-72කට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5032"
}