{
       "Source": "hirunews",
       "Timestamp": "Thursday, 20 August 2020 - 17:55",
       "Headline": "පාර්ලිමේන්තුව දින 03ක් රැස්වේ - රජයේ අතුරු සම්මත ගිණුම හෙට පාර්ලිමේන්තු න්‍යාය පුස්තකයට",
       "News Content": "පාර්ලිමේන්තුව හෙට (21) ලබන 27 සහ 28 යන දිනවල පැවැත්වීමට අද පැවති පක්ෂ නායක රැස්වීමේදී තීරණය කර තිබෙනවා.\nඒ කතානායක මහින්ද යාපා අබේවර්ධනගේ ප්‍රධානත්වයෙන් පැවති පක්ෂ නායක රැස්වීමේ දීයි.\nඒ අනුව ජනාධිපති ගෝඨාභය රාජපක්ෂ විසින් අද පාර්ලිමේන්තුවට ඉදිරිපත් කළ රජයේ ප්‍රතිපත්ති ප්‍රකාශය මන්ත්‍රී යෝජනාවක් ලෙස හෙට විවාදයට ගැනීමට නියමිතයි.\nමේ අතර ලබන සැප්තැම්බර් මස පළමුවනදා සිට 2020 වසරට අදාළ අයවැය සම්මත වන තෙක් කාලය සඳහා වියදම් දැරීමට රජය විසින් ඉදිරිපත් කරනු ලබන අතුරු සම්මත ගිණුම ස්ථාවර නියෝග 27 අනුව න්‍යාය පුස්තකය මගින් මන්ත්‍රීවරුන්ට දැනුම්දීමටයි පක්ෂ නායකයන් තීරණය කර ඇත්තේ.\nඅනතුරුව ලබන 27 සහ 28 දෙදින පෙරවරු 9.30 සිට පස්වරු 6.30 දක්වා පාර්ලිමේන්තුව රැස්වීමට සහ එම දින දෙක තුළදී දිවා ආහාර විවේකයෙන් තොරව පාර්ලිමේන්තු රැස්වීම් පවත්වාගෙන යාමට ද අද රැස්වූ පක්ෂ නායකයන් තීරණය කර තිබෙනවා.\nමේ අතර ස්ථාවර නියෝග (27) 2 යටතේ විපක්ෂ නායක සජිත් ප්‍රේමදාස මහතා හෙට පාර්ලිමේන්තුවේදී රැකියා විරහිත උපාධිධාරීන් පිළිබඳ විශේෂ ප්‍රකාශයක් සිදු කිරීමට ද නියමිතයි.\nපක්ෂ නායක රැස්වීමට සභානායක දිනේෂ් ගුණවර්ධන, ආණ්ඩු පක්ෂයේ ප්‍රධාන සංවිධායක ජොන්ස්ටන් ප්‍රනාන්දු, විපක්ෂ නායක සජිත් ප්‍රේමදාස මෙන්ම පාර්ලිමේන්තු මන්ත්‍රීවරුන් වන ලක්ෂ්මන් කිරිඇල්ල, නිමල් සිරිපාල ද සිල්වා, උදය ගම්මන්පිළ, තිස්ස විතාරණ, රාවුෆ් හකීම්, ගයන්ත කරුණාතිලක, මනෝ ගනේෂන්, ඩග්ලස් දේවානානන්ද, රංජිත් මද්දුමබණ්ඩාර, එම්.ඒ සුමන්තිරන් සහ ගජේන්ද්‍ර කුමාර් පොන්නම්බලම් යන මහත්වරුන් සහභාගී වී තිබෙනවා.\nමේ අතර 09 වන පාර්මේන්තුවේ මංගල සභාවාරය අද පෙරවරු 9.30 ට ආරම්භ වුණා.\nපාර්ලිමේන්තු මහලේකම්වරයාගේ දැනුම්දීමෙන් කතානායකවරයා තෝරා පත් කර ගැනීම පළමුව සිදුවූ අතර, එහිදී නව කථානායකවරයා ලෙස මහින්ද යාපා අබේවර්ධන නිතරගයෙන් තේරී පත්වුණා.\nයෝජනාව සභානායක දිනේෂ් ගුණවර්ධන විසින් ඉදිරිපත් කළ අතර එය ස්ථිර කළේ සමගි ජනබලවේගය නියෝජනය කරන එහි මහලේකම් රංජිත් මද්දුමබණ්ඩාර විසින් වීම විශේෂත්වයක්.\nපසුව කතානායකවරයා පාර්ලිමේන්තුව ඉදිරියේ දිවුරුම් දුන්නා. කථානායකවරයා දිවුරුම් දීමෙන් පසු පාර්ලිමේන්තුවට තේරීපත්වු මන්ත්‍රීවරුන් කථානායකවරයා ඉදිරියේ දිවුරුම් දුන් අතර, අග්‍රාමාත්‍යවරයා ප්‍රමුඛ පක්ෂ නායකයන් නව කථානායකවරයා වෙත සුභ පැතුම් එක්කළේ ඉන් අනතුරුවයි.\nනව කතානායකවරයාට සමගි ජනබලවේගයේ නායක සජිත් ප්‍රේමදාස ද සුබ පැතුම් එක් කළා.\nඅනතුරුව, නිදහස් පක්ෂ සභාපති හිටපු ජනාධිපති මෛත්‍රීපාල සිරිසේන, දෙමළ ජාතික සන්ධානයේ නායක ආර්. සම්බන්ධන්, ජාතික කොංග්‍රසයේ නායක ඒ.එල්.එම් අතාවුල්ලා, ජාතික ජනබලවේගයේ නායක අනුර කුමාර දිසානායක, ජාතික නිදහස් පෙරමුණේ නායක අමාත්‍ය විමල් වීරවංශ, ජාතික හෙළ උරුමයේ නායක අමාත්‍ය උදය ගම්මන්පිල, තමිල් මක්කල් තේසීය කූට්ටනි පක්ෂයේ නායක සී.වී.විග්නේෂ්වරන්, ප්‍රජාතන්ත්‍රවාදී වාමාංෂික පෙරමුණේ නායක වාසුදේව නානායක්කාර සහ තමිල් මක්කල් විදුතලෙයි පුලිගල් පක්ෂයේ නායක සිවනේෂතුරෙයි චන්ද්‍රකාන්තන් කතානායකවරයාට සුබ පැතුම් එක් කළා.\nඉන් අනතුරුවයි කථානායක මහින්ද යාපා අබේවර්ධන සභාව ඇමතුවේ.\nනවක මන්ත්‍රීවරුන් 81 දෙනෙකුගෙන් සමන්විත මෙවර පාර්ලිමේන්තුවේ නියෝජ්‍ය කථානායක ධුරය සදහා පාර්ලිමේන්තු රංජිත් සියඹලාපිටිය තේරී පත්වුණේ අමාත්‍ය මහින්ද අමරවීර ගේ සහ රාජ්‍ය අමාත්‍ය නිමල් ලන්සාගේ යෝජනා ස්ථිරත්වයෙන්.\nශ්‍රී ලංකා නිදහස් පක්ෂය නියෝජනය කරමින් යාපනය දිස්ත්‍රිකයෙන් පාර්ලිමේන්තුවට තේරී පත්වු අංගජන් රාමනාදන් මන්ත්‍රීවරයා 09 වන පාර්ලිමේන්තුවේ නියෝජ්‍ය කාරක සභා සභාපතිධුරයට තේරී පත්වුනා.\nවිපක්ෂ නායකවරයා ලෙස සමගි ජනබලවේගයේ නායක සජිත් ප්‍රේමදාස පිළිගන්නා බව කථානායකවරයා සභාවට දන්වා සිටියා.\nපාර්ලිමේන්තුවේ වැඩ කටයුතු ආරම්භයට පෙර අමාත්‍ය දිනේෂ් ගුණවර්ධන සභානායක ධුරයේ සහ අමාත්‍ය ජොන්ස්ටන් ප්‍රනාන්දු ආණ්ඩු පක්ෂයේ ප්‍රධාන සංවිධායක ධුරයේ රාජකාරි ඇරඹුවා.\nකෙසේ වෙතත්, මෙවර මහමැතිවරණයේදී ශ්‍රී ලංකා පොදුජන පෙරමුණේ පාර්ලිමේන්තුවට තේරී පත් වූ මේ වනවිට මරණ දඬුවමට ලක්ව සිටින ප්‍රේමලාල් ජයසේකර බන්ධනාගාර නිලධාරින් විසින් අද පාර්ලිමේන්තුවට රැගෙනවිත් තිබුණේ නැහැ.\nඅප කළ විමසීමකදී බන්ධනාගාර දෙපාර්තමේන්තුවේ උසස් නිලධාරියෙකු සඳහන් කළේ අධිකරණයෙන් ඒ සඳහා අවසරයක් ලැබී නොමැති බවයි.\nවසර 73කට පසු එක්සත් ජාතික පක්ෂ මන්ත්‍රීවරයෙකු නොමැතිව පාර්ලිමේන්තුව රැස්වූ පළමු අවස්ථාව ද මෙය වන අතර, නව පක්ෂ දෙකක් ශ්‍රී ලංකා පාර්ලිමේන්තුවේ පාලක පක්ෂය සහ ප්‍රධාන විපක්ෂය ලෙස කටයුතු කිරීම ද විශේෂත්වයක්.",
       "URL": "https://www.hirunews.lk/248262/පාර්ලිමේන්තුව-දින-03ක්-රැස්වේ-රජයේ-අතුරු-සම්මත-ගිණුම-හෙට-පාර්ලිමේන්තු-න්‍යාය-පුස්තකයට",
       "Category": "Local News",
       "Parent URL": "https://www.hirunews.lk/local-news.php?pageID=2509"
}