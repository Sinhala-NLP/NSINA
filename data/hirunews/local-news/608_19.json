{
       "Source": "hirunews",
       "Timestamp": "Wednesday, 11 January 2023 - 18:01",
       "Headline": "විමල්, ඩලස්, මෛත්‍රී ගේ හෙළිකොප්ටරය එලි දකී",
       "News Content": "පළාත් පාලන ඡන්දයට තරග කිරීමට ශ්‍රී ලංකා නිදහස් පක්ෂය, නිදහස ජාතික සභාව සහ උත්තර ලංකා සභාගය ඇතුලු පාර්ශව කිහිපයක් එක්ව අද (11) නිදහස් ජනතා සන්ධානය නමින් නව සන්ධානයක් පිහිටුවනු ලැබුවා.\nඑහි ලකුණ ලෙස යොදා ගෙන තිබුණේ හෙලිකොප්ටරයයි. නව සන්ධානයේ මහලේකම් ලෙස එක්සත් ජනතා නිදහස් සන්ධානයේ මහලේකම් හිටපු පාර්ලිමේන්තු මන්ත්‍රී තිලංග සුමතිපාල පත් කර ගෙන තිබෙනවා.\nහිටපු ජනාධිපති මෛත්‍රීපාල සිරිසේන ප්‍රමුඛ ශ්‍රී ලංකා නිදහස් පක්ෂය, පාර්ලිමේන්තු මන්ත්‍රී විමල් වීරවංශ ප්‍රමුඛ උත්තර ලංකා සභාගය, පාර්ලිමේන්තු මන්ත්‍රී ඩලස් අලහප්පෙරුම ප්‍රමුඛ නිදහස ජාතික සභාව, පාර්ලිමේන්තු මන්ත්‍රී අනුර ප්‍රියදර්ශන යාපා ප්‍රමුඛ ආණ්ඩුවෙන් ස්වාධීන වූ මන්ත්‍රී කණ්ඩායම ඇතුලු පාර්ශව කිහිපයක් මෙම නව සන්ධානයට එක්ව සිටියා.\nපසුව ඔවුන් එකඟතා ගිවිසුමකට ද අත්සන් කරනු ලැබුවා.\nඒ අනුව නිදහස ජාතික සභාව නියෝජනය කරමින් පාර්ලිමේන්තු මන්ත්‍රී මහාචාර්ය ජී.එල්.පීරිස්, ශ්‍රී ලංකා නිදහස් පක්ෂය නියෝජනය කරමින් එහි මහලේකම් පාර්ලිමේන්තු මන්ත්‍රී දයාසිරි ජයසේකර, පාර්ලිමේන්තු මන්ත්‍රීවරුන් වන අනුර ප්‍රියදර්ශන යාපා, මෙන්ම හිටපු පාර්ලිමේන්තු මන්ත්‍රී තිලංග සුමතිපාල ද මෙම එකඟතා ගිවිසුමට අත්සන් කරනු ලැබුවා.\nමෙම පාර්ශව නියෝජනය කරමින් පාර්ලිමේන්තු මන්ත්‍රීවරුන් 37 දෙනෙකු ඊට සහභාගි වී තිබෙනවා.",
       "URL": "https://www.hirunews.lk/324809/විමල්-ඩලස්-මෛත්‍රී-ගේ-හෙළිකොප්ටරය-එලි-දකී",
       "Category": "Local News",
       "Parent URL": "https://www.hirunews.lk/local-news.php?pageID=608"
}