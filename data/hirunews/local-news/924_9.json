{
       "Source": "hirunews",
       "Timestamp": "Sunday, 21 August 2022 - 15:49",
       "Headline": "සංචාරක වීසා මගින් රැකියා සඳහා විදෙස්ගත කරන ජාවාරම්වලට හසු නොවන්නැයි දැනුම්දීමක්",
       "News Content": "සංචාරක වීසා මගින් රැකියා සඳහා යොමු කිරීමේ ජාවාරම්කරුවන්ට හසු නොවන ලෙස විදේශ සේවා නියුක්ති කාර්යාංශය දැනුම් දෙනවා.\nඅතරමැදි තැරැව්කරුවන්ට හසු වී සංචාරක වීසා මගින් රැකියා සඳහා විදෙස්ගත වන්නන් මිනිස් වෙළඳාමේ නිරත ජාවාරම්කරුවන්ගේ ග්‍රහණයට හසුවන බවයි එම කාර්යාංශය පෙන්වා දෙන්නේ.\nවිචිත්‍ර සිහින ලොවක් මවන ජාවාරම්කරුවන්ගේ ගොදුරුක් වී අපයෝජනයන්ට අතවරයන්ට මෙන්ම පීඩාවන්ට ලක්වී ජීවිතය අඳුරු කර නොගන්නා ලෙසට එම කාර්යාංශය ඉල්ලා සිටිනවා.\nවිදේශ රැකියා සඳහා යොමු වීමේදී රැකියාවේ සහ පවුලේ සාමාජිකයන්ගේ සුරක්ෂිතභාවය වැදගත් වන බැවින් කාර්යාංශයේ ලියාපදිංචිය ලබාගෙන විදෙස්ගතවන ලෙසටයි ඔවුන් දැනුම් දෙන්නේ.\nමේ අතර සිය ෆේස් බුක් ගිණුමේ සටහනක් තබමින් කම්කරු හා විදේශ රැකියා අමාත්‍ය මනුෂ නානායක්කාර කියාසිටියේ විදෙස්ගත ශ්‍රමිකයන්ගේ රැකියාව මෙන්ම පවුලේ සාමාජිකයන්ගේ ආරක්ෂාව සහතික කිරිම සඳහා ගත හැකි සෑම පියවරක්ම ගන්නා බවයි.\nඑබැවින් සංචාරක වීසා මගින් නීති විරෝධී ලෙස රැකියා සඳහා විදෙස්ගත නොවන ලෙසටයි අමාත්‍යවරයා ඉල්ලා සිටින්නේ.",
       "URL": "https://www.hirunews.lk/313374/සංචාරක-වීසා-මගින්-රැකියා-සඳහා-විදෙස්ගත-කරන-ජාවාරම්වලට-හසු-නොවන්නැයි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=924"
}