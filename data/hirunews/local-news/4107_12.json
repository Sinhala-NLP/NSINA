{
       "Source": "hirunews",
       "Timestamp": "Friday, 26 January 2018 - 13:12",
       "Headline": "ධීවර දඩ මුදල් ඉහළ නැංවීම ගැන තමිල්නාඩුවෙන් මැසිවිල්ලක්",
       "News Content": "මෙරට මුහුදු තීරය ආක්‍රමණය කිරීම නිසා අත්අඩංගුවට පත් වන ඉන්දීය ධීවර බෝට්ටු සඳහා පනවන දඩය කැපී පෙනෙන ලෙස ඉහළ නැංවීම ගැන තමිල්නාඩු මහඇමති කේ.පලනිස්වාමි සිය විරෝධය පළ කර තිබෙනවා.\nඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමුකරමින් ඔහු ප්‍රකාශ කර ඇත්තේ ඉන්දීය විදේශ අමාත්‍යාංශය හරහා ලක් රජයේ එම ක්‍රියාමාර්ගයට විරෝධය දක්වන ලෙසයි.\nඉන්දීය ධීවරයන් පෝක් සමුද්‍ර සන්ධියේ සාම්ප්‍රදායික මත්ස්‍ය අයින් වල සාමකාමී ලෙස ධීවර කටයුතුවල නිරත වන අතර, ඔවුන්ට එරෙහිව විශාල දඩයක් නියම කිරීම අසාධාරණ බවයි තමිල්නාඩු මහඇමතිවරයා ප්‍රකාශ කර ඇත්තේ.\nආක්‍රමණික ධීවර බෝට්ටු සඳහා මෙතෙක් ක්‍රියාත්මක වූ රුපියල් මිලියන 1 යි දශම 5 ක දඩය යාත්‍රාවේ ප්‍රමාණය අනුව රුපියල් මිලියන 175 දක්වා වැඩි කිරීම සඳහා අදාළ පනත සංශෝධනය කිරීමේ යෝජනාව ධීවර අමාත්‍යාංශය පසුගිය බදාදා පාර්ලිමේන්තුවට ඉදිරිපත් කරනු ලැබුවා.\nතමිල්නාඩු මහඇමතිවරයා කියා සිටියේ එය හුදෙක්ම තමිල්නාඩු ට්‍රෝලර් යාත්‍රා සහ ධීවර ආම්පන්න ඉලක්ක කරගෙන ඉදිරිපත් කරන ලද සංශෝධනයක් බවයි.\nඑමගින් තමිල්නාඩු ධීවරයින්ගේ ජීවිකා වෘත්තීයට දැඩි තර්ජනයක් එල්ල වී ඇති බව ද අග්‍රාමාත්‍ය මෝදි වෙත ඉදිරිපත් කළ ලිපිය මගින් ඔහු සඳහන් කර තිබෙනවා.\nමේ අතර, තමිල්නාඩු ඞී.එම්.කේ පක්ෂයේ වැඩබලන සභාපති එම්.කේ.ස්ටාලින් ද ඉන්දීය විදේශ කටයුතු අමාත්‍යාංශයෙන් ඉල්ලා සිටියේ අනවසර ධීවර යාත්‍රා සඳහා මෙරට පැනවීමට සූදානම් වන විශාල දඩ මුදල ඉවත් කර ගන්නා ලෙස ලක් රජයට බල කරන ලෙසයි.\nඑය ලක් රජය ඉන්දියාවට පිටුපසින් පිහි පහර එල්ල කිරීමක් ලෙසයි ඔහු හැඳීන්වූයේ.\nකෙසේ නමුත්, ධීවර හා ජලඡු සම්පත් අමාත්‍ය මහින්ද අමරවීර හිරු ප්‍රවෘත්ති අංශයට සඳහන් කළේ ඉන්දියාවෙන් කවර විරෝධතාවක් එල්ල වුවත්, මෙරට මුහුදු තීරය ආක්‍රමණය කරන විදේශීය යාත්‍රාවලට පනවන දඩය කිසිසේත් අඩු නොකරන බවයි.",
       "URL": "https://www.hirunews.lk/182094/ධීවර-දඩ-මුදල්-ඉහළ-නැංවීම-ගැන-තමිල්නාඩුවෙන්-මැසිවිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4107"
}