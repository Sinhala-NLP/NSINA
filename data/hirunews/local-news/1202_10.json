{
       "Source": "hirunews",
       "Timestamp": "Friday, 29 April 2022 - 17:02",
       "Headline": "සමාජ මාධ්‍ය ක්‍රියාකාරිකයෙකු මිලියන 100ක වන්දියක් ඉල්ලයි",
       "News Content": "පොලීසිය තමන්ව අයුක්ති සහගත ලෙස අත්අඩංගුවට ගැනීමට එරෙහිව රුපියල් මිලියන 100 ක වන්දියක් අයකර දෙන්නැයි ඉල්ලා සමාජ මාධ්‍ය ක්‍රියාකාරිකයෙකු වන අනුරුද්ධ බණ්ඩාර ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා.\nඑහි වග උත්තරකරුවන් ලෙස පොලිස්පතිවරයා ඇතුළු පිරිසක් නම් කර ඇති අතර, පෙත්සම්කරු ඉල්ලා ඇත්තේ ජනාධිපතිවරයා විවේචනය කළේ යැයි චෝදනා කරමින් වගඋත්තරකරුවන් විසින් තමන්ව අත්අඩංගුවට ගෙන නීතිවිරෝධී ලෙස රඳවා තැබීමට කටයුතු කළ බවයි.\nමෙම සමාජ මාධ්‍ය ක්‍රියාකාරිකයා මීට සති තුනකට ඉහත දී පොලීසිය විසින් පැහැරගෙන ගොස් ඇති බවට සමාජ මාධ්‍ය ජාලාවල පුවත් සංසරණය වුණා.\nනමුත් එදිනම හිරු ප්‍රවෘත්ති විසින් පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දුවගෙන් සිදු කළ විමසීමක දී ඔහු කියා සිටියේ දණ්ඩ නීති සංග්‍රහයේ 120 වැනි වගන්තිය ප්‍රකාරව මෝදර පොලීසිය විසින් අනුරුද්ධ බණ්ඩාරව අත්අඩංගුවට ගෙන ඇති බවයි.\nමෙම තරුණයා විසින් සිය ෆේස්බුක් ගිණුමෙහි රජය විවේචනය කරමින් අදහස් පළ කර ඇති අතර ඒ සම්බන්ධයෙනුයි ඔහුව අත් අඩංගුවට ගැනුණේ.",
       "URL": "https://www.hirunews.lk/303102/සමාජ-මාධ්‍ය-ක්‍රියාකාරිකයෙකු-මිලියන-100ක-වන්දියක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1202"
}