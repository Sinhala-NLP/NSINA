{
       "Source": "hirunews",
       "Timestamp": "Saturday, 05 August 2023 - 13:47",
       "Headline": "විදුලි ගාස්තු යළි වැඩිකිරීමට යෝජනා (වීඩියෝ)",
       "News Content": "විදුලිබල මණ්ඩලය ලබන පාඩුව පියවා ගැනීම සඳහා විදුලි ගාස්තු නැවත වරක් වහාම ඉහළ දැමිය යුතුව ඇතැයි විදුලිබල මණ්ඩලය ශ්‍රී ලංකා මහජන උපයෝගීතා කොමිෂන් සභාවට දැනුම්දී තිබෙනවා.\nවිදුලිබල මණ්ඩලයේ සාමාන්‍යාධිකාරී ජී.ඒ.ඩී.ආර්.පී. සෙනෙවිරත්න ශ්‍රී ලංකා මහජන උපයෝගීතා කොමිෂන් සභාවේ අධ්‍යක්ෂ ජනරාල්වරයාට ඉකුත් 21 වනදා ලිපියක් යොමු කරමින් දැනුම්දී ඇත්තේ විදුලිය ගාස්තුව වැඩිවීමක් ලබා නොදුනහොත් මේ වසරේ ඉදිරි මාස කිහිපය තුළ වියදම් පියවා ගැනීමට නොහැකි වනු ඇති බවයි.\nරුපියල් කෝටි තුන්දහස් තුන්සීයකින් සිය ආදායම් වැඩිකර ගැනීම සදහා මෙම ගාස්තු ඉහළ දැමීම සිදුකළ යුතු බවයි විදුලිබල මණ්ඩලය දැනුම් දී ඇත්තේ.\nවිදුලි ගාස්තු සියයට 66 කින් වැඩි කරනු ලැබුවේ පසුගිය පෙබරවාරි මස 16 වනදායි.\nඑහෙත් පසුගිය මස 2 වනදා සිට ක්‍රියාත්මක වන පරිදි විදුලි ගාස්තු සියයට 25 කින් පමණ අඩු කෙරුණා.\nමේ අතර සමස්තයක් ලෙස මේ වන විට රට තුළ විදුලි හිඟයක් නැති බවත් සුදුසු අවස්ථාවලදී නිසි තීරණ ලබා ගත්තා නම් විදුලි තත්ත්වය කළමනාකරණය කර ගැනීමට හැකිවන බවත් ලංකා විදුලි පොදු සේවක සංගමය අද කැඳවා තිබූ මාධ්‍ය හමුවේදී එහි ලේකම් නීතිඥ මාලක වික්‍රමසිංහ කියා සිටියා.",
       "URL": "https://www.hirunews.lk/343699/විදුලි-ගාස්තු-යළි-වැඩිකිරීමට-යෝජනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=123"
}