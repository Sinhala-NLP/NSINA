{
       "Source": "hirunews",
       "Timestamp": "Thursday, 18 July 2019 - 20:23",
       "Headline": "ඇමති මංගල යළිත් මහා සංඝරත්නයට අපහාස කරයි",
       "News Content": "පූජ්‍ය තිනියාවල පාලිත ස්වාමින්වහන්සේට \"පාලිත\" ලෙස ආමන්ත්‍රණය කර මුදල් අමාත්‍ය මංගල සමරවීර මහතා අද සිය නිල ට්විටර් ගිණුමේ සටහනක් තබා තිබුණා.\nඋපුටා ගැනීම..\n\"කෝටිපති ව්‍යාපාරික තිනියාවල පාලිත හිමි විසින් මට එරෙහිව සිදුකරනු ලැබූ තහවුරු නොකරන ලද සහ ද්වේශසහත චෝදනාවලට පුළුල් ප්‍රචාරයක් ලබාදුන් හිරු සහ දෙරණ නාලිකාවලට එරෙහිව රුපියල් බිලියනයක වන්දි මුදලක් ඉල්ලා නඩු පවරන ලෙස නීතිඥවරුන්ට උපදෙස් ලබාදුන්නා. දිලිත්, රේන, පාලිත අපි උසාවියේදී හමුවෙමු\"\nඋපුටා ගැනීම අවසන්..\nමංගල සමරවීර අමාත්‍යවරයා සිය ට්විටර් සටහනේ අවසානයේ \"පාලිත\" යනුවෙන් ආමන්ත්‍රණය කර ඇත්තේ පූජ්‍ය තිනියාවල පාලිත හිමියන්ටයි.\nමිට පෙර අවස්ථාවකදී මංගල සමරවීර අමාත්‍යවරයා ශ්‍රී ලංකාව සිංහල බෞද්ධ රටක් නොවන බවට ආන්දෝලනාත්මක ප්‍රකාශයක් සිදු කළා.\nපූජ්‍ය අතුරලියේ රතන හිමියන් උපවාසයේ නිරතව සිටි අවස්ථාවේ මංගල සමරවීර මහතා සිය විට්වර් සටහනක උන්වහන්සේව ආමන්ත්‍රණය කර තිබුණේ \"සිවුරක් දැරූ පාර්ලිමේන්තු මන්ත්‍රී රතන\" ලෙසයි.\nමේ ආකාරයට භික්ෂූන්වහන්සේ සම්බන්ධයෙන් දිගින් දිගටම ද්වේශසහගත ප්‍රකාශ සිදුකරන මංගල සමරවීර මහතා කැබිනට් අමාත්‍යවරයෙක් ලෙස කටයුතු කිරීම සම්බන්ධයෙන් ජනාධිපතිවරයා සහ අග්‍රාමාත්‍යවරයා අවධානය යොමුකළ යුතු නොවේද ?",
       "URL": "https://www.hirunews.lk/220583/ඇමති-මංගල-යළිත්-මහා-සංඝරත්නයට-අපහාස-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3240"
}