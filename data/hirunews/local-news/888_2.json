{
       "Source": "hirunews",
       "Timestamp": "Tuesday, 06 September 2022 - 12:02",
       "Headline": "රාජ්‍ය ව්‍යවසාය ප්‍රතිව්‍යූහගත කිරීමට ඒකකයක්",
       "News Content": "රාජ්‍ය ව්‍යවසාය ප්‍රතිව්‍යූහගතකරණ ඒකකයක් ස්ථාපිත කිරීමට අමාත්‍ය මණ්ඩල අනුමැතිය හිමි ව තිබෙනවා.\nමෙවැනි ඒකකයක් ස්ථාපිත කරන බවට අතුරු අයවැය ඉදිරිපත් කරමින් ජනාධිපති රනිල් වික්‍රමසිංහ ද පසුගිය දා යෝජනා කළා.\nමහාභාණ්ඩාගාරය වෙත පැවරී ඇති මූල්‍ය බර අවම කර ගැනීම සඳහා ක්‍රම හඳුනා ගැනීමත් පාඩු ලබන රජය සතු ව්‍යවසායන්හි කාර්ය සාධනය වැඩි දියුණු කිරීමත් මෙවැනි ඒකකයක් ස්ථාපිත කිරීමේ අරමුණ වී තිබෙනවා.\nඑසේම, රාජ්‍ය, පෞද්ගලික හවුල්කාරිත්ව ජාතික නියෝජිතායනයක් පිහිටුවීම සඳහා ද ඊයේ රැස් වූ අමාත්‍ය මණ්ඩල රැස්වීමේදී අනුමැතිය හිමි වුණා.\nමේ අතර, විශ්‍රාම වැටුප් හිමි රාජ්‍ය සේවකයන් හට දේශීය වශයෙන් වැටුප් රහිත නිවාඩු ලබාදීමේ කමිටු නිර්දේශ ක්‍රියාත්මක කිරීමට කැබිනට් අනුමැතිය හිමි ව තිබෙනවා.\nඒ අනුව, ජ්‍යෙෂ්ඨත්වයට හානියක් සිදු නො වන පරිදි උපරිමය වසර 5කට යටත් ව විශ්‍රාම වැටුප් හිමි රාජ්‍ය සේවකයින්ට වැටුප් රහිත නිවාඩු ලබාගත හැකිවනු ඇති.\nඑමෙන්ම, ජාතික ආරක්ෂාවට පරිපූර්ණ නීති පද්ධතියක් හඳුන්වාදීමට ද කැබිනට් අනුමැතිය හිමි ව තිබෙනවා.\nඒ අනුව දැනට පවතින ත්‍රස්ත විරෝධී නීතිවල දුර්වලතා මඟ හරවා ගැනීමත් එවැනි ක්‍රියාවලට මුහුණදීමත් මෙහි අරමුණ බවයි රජයේ ප්‍රවෘත්ති දෙපාර්තමේන්තුව නිවේදනය කළේ.",
       "URL": "https://www.hirunews.lk/314685/රාජ්‍ය-ව්‍යවසාය-ප්‍රතිව්‍යූහගත-කිරීමට-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=888"
}