{
       "Source": "hirunews",
       "Timestamp": "Monday, 21 February 2022 - 12:14",
       "Headline": "භානුක රාජපක්ෂ හදිසියේ ඉන්දීය සංචාරයෙන් ඉවතට",
       "News Content": "ශ්‍රී ලංකා විශේෂඥ පන්දුවාර විස්ස පිතිකරු භානුක රාජපක්ෂ ඉන්දීය තරග සංචාරයෙන් හදිසියේ ඉවත් කර තිබෙනවා.\nඉන්දියාව සමග පැවැත්වෙන තරග තුනකින් සමන්විත පන්දුවාර විස්ස තරගාවලියට එක්වන මූලික සංචිතයට ඇතුළත් කර තිබූ භානුක රාජපක්ෂ එම සංචාරයට සූදානම් වීම සඳහා වන ජෛව බුබුලට ද ඇතුළත් ව සංචිතගත ව සිටියා.\nකෙසේ වෙතත් ඔහු සංචිතයෙන් හදිසියේ ඉවත් කිරීම පිළිබඳ තවමත් නිශ්චිත හේතුවක් වාර්තා වී නැහැ.\nමේ අතර පසුගිය දිනක ඔහු ශ්‍රී ලංකා ක්‍රිකට් සංචිතයට එක් වීම සඳහා අවශ්‍ය කරන ශාරීරික යෝග්‍යතා පරීක්ෂණ මට්ටම් සපුරා ලූ බව ශ්‍රී ලංකා ක්‍රිකට් ආයතනය සහ ඔහුගේ පෞද්ගලික ට්විටර් ගිනුම ඔස්සේද දැනුවත් කර තිබුණා.\nකෙසේ වෙතත් ඔහුව ඉන්දීය සංචාරය සදහා වන ශ්‍රී ලංකා සංචිතයට ඇතුළත් නො කිරීමට එකම හේතුව විය හැක්කේ, ඔහුගේ ශාරීරික යෝග්‍යතා මට්ටම බවයි මේ සම්බන්ධයෙන් අදහස් දැක්වූ ශ්‍රී ලංකා ක්‍රිකට් ආයතනයේ නම සඳහන් කිරීමට අකමැති වූ නිලධාරියෙකු කියා සිටියේ.\nශ්‍රී ලංකා පන්දුවාර 20 කණ්ඩායමට මැදපෙළ දැඩි ප්‍රහාරාත්මක පිතිකරුවෙකුගේ බරපතළ අඩුවක් ඇති බව නිමා වූ ඔස්ට්‍රෙලියානු සංචාරය තුළදීත් දක්නට ලැබුණු අතර ලෝක කුසලාන තරගාවලිය තුළ දී එම අඩුව ඉතා හොඳින් පිර වූ භානුක රාජපක්ෂ මෙලෙස හදිසියේ සංචිතයෙන් ඉවත් කිරීම් ප්‍රශ්න සහගත බවයි විචාරකයින් පවසන්නේ.",
       "URL": "https://www.hirunews.lk/297598/භානුක-රාජපක්ෂ-හදිසියේ-ඉන්දීය-සංචාරයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=1343"
}