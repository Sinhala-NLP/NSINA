{
       "Source": "hirunews",
       "Timestamp": "Thursday, 26 May 2022 - 20:30",
       "Headline": "21ට නිදහස් පක්ෂයේ සහාය (වීඩියෝ)",
       "News Content": "පසුගියදා අමාත්‍ය මණ්ඩලයට ඉදිරිපත් කරන ලද 21 වන ආණ්ඩුක්‍රම ව්‍යවස්ථා සංශෝධන කෙටුම්පතට සහය ලබාදෙන බව ශ්‍රී ලංකා නිදහස් පක්ෂය පවසනවා.\nකෙටුම්පත සම්බන්ධයෙන් සාකච්ඡා කිරීම සඳහා පක්ෂයේ විශේෂ සාකච්ඡාවක් අද පැවැත්වුණේ ඩාර්ලිපාරේ පිහිටි නිදහස් පක්ෂ මූලස්ථානයේදීයි.\nඑම සාකච්ඡාවට පසුගියදා අමාත්‍ය ධුර භාර ගත් නිමල් සිරිපාල ද සිල්වා මෙන්ම, මහින්ද අමරවීර ද එක්ව සිටියා.\nමේ අතර, 21 වන ආණ්ඩුක්‍රම ව්‍යවස්ථා සංශෝධන යෝජනාවලිය සම්බන්ධයෙන් ස්වාධීන පක්ෂ 10 නායකයින් සහ අග්‍රාමාත්‍ය රනිල් වික්‍රමසිංහ අතර සාකච්ඡාව මේ වනවිට ආරම්භ වී තිබෙනවා. එය පැවැත්වෙන්නේ අග්‍රාමාත්‍ය කාර්යාලයේදීයි.\nමෙහිදී ව්‍යවස්ථා සංශෝධන යෝජනාවලිය අග්‍රාමාත්‍යවරයාට ලබාදීමට සහ ඒ පිළිබදව දීර්ඝ ලෙස සාකච්ඡා කිරීමට සූදානමින් සිටින බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිළ ප්‍රකාශ කළා.\nමෙම හමුවෙන් පසු හෙට දිනයේ 21 වන සංශෝධනය පිළිබදව සාකච්ඡා කිරීමට සියළු පක්ෂ නායකයින්, අග්‍රාමාත්‍යවරයා විසින් කැදවා තිබෙනවා.\nමේ අතර, සමගි ජනබලවේගයේ මහලේකම්වරයා පාර්ලිමේන්තුවට ඉදිරිපත් කර ඇති ආණ්ඩුක්‍රම ව්‍යවස්ථාවේ 21 වන සංශෝධන කෙටුම්පත සම්මත කර ගන්නේ නම් ඊට ජනමත විචාරණයකදී ජනතාවගේ අනුමැතිය ලබාගත යුතු බව නීතිපතිවරයා අද ශ්‍රේෂ්ඨාධිකරණයට දන්වා සිටියා.\nඒ ඊට අදාළව ගොනුකර තිබූ පෙත්සමක් අද විභාගයට ගත් අවස්ථාවේදීයි.",
       "URL": "https://www.hirunews.lk/305380/21ට-නිදහස්-පක්ෂයේ-සහාය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1141"
}