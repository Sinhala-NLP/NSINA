{
       "Source": "hirunews",
       "Timestamp": "Thursday, 26 May 2022 - 19:23",
       "Headline": "පාපැදි සඳහා ඉල්ලුම වැඩිවේ -මිල තිස් දහස ඉක්මවයි",
       "News Content": "ඉන්ධන අර්බුදය හමුවේ බොහෝ දෙනෙකු සිය ප්‍රවාහන අවශ්‍යතා ඉටු කර ගැනීම සඳහා මේ වනවිට පාපැදිය වෙත යොමුවෙමින් සිටිනවා.\nශ්‍රී ජයවර්ධනපුර විශ්වවිද්‍යාලයේ ස්වභාවික සම්පත් අධ්‍යයන අංශයේ මහාචාර්ය මෙත්තිකා විතානගේ පසුගියදා පාපැදියෙන් ගමන් කිරීමට සිදුවීම පිළිබඳව සිය ෆේස්බුක් ගිණුමට සටහනක් එක් කර තිබුණේ ඡායාරූප ද සමගින්.\nපවතින තත්ත්වය හමුවේ පාපැදියක මිල රුපියල් 40,000ට ආසන්න වී ඇති අතර, ඊට පවතින ඉල්ලුම සීඝ්‍රයෙන් ඉහළ ගොස් තිබෙනවා. මවුන්ටන් පාපැදි සංගමයේ සභාපති අමල් සූරියගේ ප්‍රකාශ කළේ දැන්වත් පාපැදිය ප්‍රචලිත කිරීම සඳහා රජයේ අවධානය යොමුවිය යුතු බවයි.\nමිල ඉහළ යාම සහ ඉන්ධන හිඟවීමත් සමග නිවෙස්වල පවතින පැරණි පාපැදි අලුත්වැඩියා කර ඒවායේ ගමන් කිරීමට පුද්ගලයින් පෙළඹී තිබෙනවා.\nඑහෙත්, පාපැදි අමතර කොටස් වල හිඟයක් වෙළඳපලේ පවතින බවයි පාපැදි එකලස් කරන්නන්ගේ හා නිෂ්පාදනය කරන්නන්ගේ සමිති සම්මේලනයේ ලේකම් රිස්මි ඉස්මත් කියා සිටියේ.\nකෙටි ගමන් සඳහා පාපැදිය භාවිත කිරීමෙන් ඉන්ධන භාවිතය අඩු කර ගැනීමට මෙන්ම, මුදල් ද ඉතිරි කර ගත හැකි බව ශ්‍රී ජයවර්ධනපුර විශ්වවිද්‍යාලයේ මහාචාර්ය මෙත්තිකා විතානගේ පවසනවා.\nඉන්ධන අර්බුදයට පිලියමක් ලෙස පාපැදි සුලභ කිරීම සඳහා ඒවා ආනයනය කිරීමේදී පනවා ඇති බදු නුදුරේදී ගෙන ඒමට නියමිත සහන අයවැයෙන් ඉවත් කළ යුතු බවයි අන්තර්ජාතික පාපැදි සම්මේලනයේ විනිසුරුවරයෙකු වන එන්.කරුණාරත්න සඳහන් කළේ.",
       "URL": "https://www.hirunews.lk/305374/පාපැදි-සඳහා-ඉල්ලුම-වැඩිවේ-මිල-තිස්-දහස-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1141"
}