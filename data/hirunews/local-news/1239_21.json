{
       "Source": "hirunews",
       "Timestamp": "Sunday, 10 April 2022 - 8:32",
       "Headline": "ඉදිරි මාස 3 ඉතා අභියෝගාත්මක වනු ඇති බව ශ්‍රී ලංකා වෛද්‍ය සංගමය කියයි",
       "News Content": "ඖෂධ සහ උපකරණවල හිඟය හේතුවෙන් කාලවකවානුවක් වනු ඇති බව ශ්‍රී ලංකා වෛද්‍ය සංගමය පවසනවා.\nකොළඹ ඊයේ (09) පැවති මාධ්‍ය හමුවකට එක්වෙමින් ඔවුන් වැඩිදුරටත් පෙන්වා දුන්නේ බොහෝ ආරෝග්‍යශාලාවල හදිසි ශල්‍යකර්ම පමණක් සිදු කිරීමට තීරණය කර ඇති බවයි.\nමේ අතර, මේ වනවිට දිවයින පුරා පැවැත්වෙන ආණ්ඩු විරෝධී අරගලවලට කුඩා දරුවන් දායක කරගැනීම අනාගතයේ දී එම දරුවන්ගේ මානසික සෞඛ්‍යයට අහිතකර ලෙස බලපෑම් එල්ල කළ හැකි බව ශ්‍රී ලංකා වෛද්‍ය සංගමයේ උප සභාපති විශේෂඥ වෛද්‍ය සුරන්ත පෙරේරා පවසනවා.\nදරුවන් කිසිදු විරෝධතාවකට එක් කරගැනීමේ සිදුවීම කිසිසේත්ම සාධාරණීකරණය කළ නොහැකි අතර, එතුළින් ළමා මනසට යන පණිවිඩය භයානක බවයි විශේෂඥ වෛද්‍යවරයා පැවසුවේ.\nශ්‍රී ලංකා වෛද්‍ය සංගමය විසින් පැවැත්වූ මාධ්‍ය හමුවකට එක්වෙමිනුයි ඒ මහතා මේ බව කියා සිටියේ.\nහඬක් නැති දරුවන් හට හඬක් නැගීම අපේ වගකීමක් වුව ද ඊට ළමුන්ගේ සහභාගීත්වය ලබා නොගැනීමට වගබලා ගැනීම සියලු වැඩිහිටියන්ගේ වගකීමක් බව ද ඔහු පැවසුවා.\nඑමෙන්ම මෙම මාධ්‍ය හමුවේදී මේ වනවිට සෞඛ්‍ය අංශ මුහුණපා ඇති දැඩි ඖෂධ හිඟය සම්බන්ධයෙන් ද අදහස් පළ වුණා.\nපවතින ඖෂධ හිඟය මත හදිසි නොවන ශල්‍ය කර්ම පසෙකලා, හදිසිම ශල්‍යකර්ම පමණක් රෝහල්වල සිදු කිරීමට සෞඛ්‍ය කාර්ය මණ්ඩල වෙත සිදු ව ඇති බවයි හෙළි වුණේ.",
       "URL": "https://www.hirunews.lk/301605/ඉදිරි-මාස-3-ඉතා-අභියෝගාත්මක-වනු-ඇති-බව-ශ්‍රී-ලංකා-වෛද්‍ය-සංගමය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1239"
}