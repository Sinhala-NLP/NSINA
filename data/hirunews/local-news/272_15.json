{
       "Source": "hirunews",
       "Timestamp": "Tuesday, 13 June 2023 - 14:27",
       "Headline": "වනඅලියකු නිසා පලාගල නෑගම්පහ මාර්ගයේ ගමනාගමනය ඇනහිටලා",
       "News Content": "අලි ඇතුන් නැරඹීම සඳහා මෙරට පිහිටි සුන්දරම ජාතික වනෝද්‍යාන අතරින් එකක් වන්නේ කලාවැව ජාතික වනෝද්‍යානයයි. වියළි කාලය පැමිණීමත් සමඟ් කලා වැවේ ජල මට්ටම පහළ යනු ලබන්නේ වැව් ඉස්මත්තේ වැඩෙන ලා තණකොළ වපසරිය පුළුල් කරමින්.\nමෙම තණකොළ ආහාරයට ගැනීමට ගල්ගමුව, තිරප්පනේ, හබරණ, රිටිගල හා ගලෙන්බිඳුණුවැව ආදී ප්‍රදේශවල සිට අලි ඇතුන් 300කට ආසන්න පිරිසක් පැමිණෙනවා.\nඑලෙස පැමිණෙන වනඅලින් රක්ෂිතය ආසන්නයේ ගම්මානවලට ද ආහාර සොයා පැමිණෙන අතර වගා භූමි සහ නිවාසවලට දැඩි හානි සිදු කරන්නේ ජනතාවගේ ජීවිත ද අවදානමේ හෙළමින්.\nමේ අතර කහල්ල පල්ලේකැලේ අභය භූමියේ අලි මංකඩ හරහා දිවෙන පලාගල නෑගම්පහ මාර්ගයේ සැරිසරන වනඅලියකු එම මාර්ගයේ ගමන් ගන්නා වාහන හඹා යමින් මිනිසුන් භීතියට පත් කර තිබෙනවා.\nමේ හේතුවෙන් පැයකට ආසන්න කාලයක් ගමනාගමන කටයුතු ඇනහිටි අතර පසුව ගල්කිරියාගම වනජීවි නිලධාරීන් පැමිණ අලියා පලවා හැරීමට කටයුතු කළා.\nකලාවැව් රක්ෂිතයේ සැරිසැරූ මෙරට විශාලතම හස්තීන් කිහිප දෙනෙකුට පසුගිය වසරවලදී දිවි අහිමි වුණේ ආහාර සොයා ගම්වැදුණු අවස්ථාවලදී අනාරක්ෂිත විදුලි රැහැන්වල ගැටීම හේතුවෙන්.",
       "URL": "https://www.hirunews.lk/337812/වනඅලියකු-නිසා-පලාගල-නෑගම්පහ-මාර්ගයේ-ගමනාගමනය-ඇනහිටලා",
       "Category": "Local News",
       "Parent URL": "https://www.hirunews.lk/local-news.php?pageID=272"
}