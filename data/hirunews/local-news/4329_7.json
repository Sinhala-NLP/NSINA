{
       "Source": "hirunews",
       "Timestamp": "Sunday, 10 September 2017 - 13:25",
       "Headline": "හෙට සිට යළි වැසි වැඩි වේ - ලක්ෂපාන සහ කුකුළේගඟත් තවමත් විවෘතයි",
       "News Content": "හෙට සිට 14වන දා දක්වා වැසි තත්වයේ වැඩිවීමක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව ප්‍රකාශ  කළා.\nඒ අනුව  බස්නාහිර, සබරගමුව, මධ්‍යම, වයඹ සහ දකුණ යන පළාත් වලට තවදුරටත් වැසි ඇති විය හැකියි. රත්නපුර, කළුතර, ගාල්ල, කෑගල්ල සහ නුවරඑළිය යන දිස්ත්‍රික්කවලට නිකුත් කළ නායයාමේ අවදානමද තවදුරටත් පවතින බව අපදා කළමකරණ මධ්‍යස්ථානය සදහන් කළා.\nවර්ෂාවත් සමඟ ප්‍රදේශ කිහිපයක පස් කදු කඩා වැටිම් සහ ගල් පෙරලිම් වාර්තා වනවා.\nරත්නපුර සිට මල්වල හරහා වේවැල්වත්ත දක්වා දිවෙන මාර්ගය පස් කදු කඩා වැටිම හේතුවෙන් තවදුරටත් අවහිර වී ඇති බවයි වාර්තා වන්නේ.\nඑමෙන්ම මස්කෙළිය -  බ්‍රවුන්ලෝ වතුයායේ නිවාස පෙළකට ඉහළින් පිහිටා ඇති විශාල ගලක් වර්ෂාවත් සමඟ නිවසක් මතට වැටී තිබෙනවා.\nකෙසේ වෙතත්, තවදුරටත් නාය යාමේ අවදානමක් පවතින බැවින් පවුල් 07ක පුද්ගලයින් 36 දෙනෙකු එම වතු යායේම ආරක්ෂිත ස්ථානයකට යොමු කිරීමට බලධාරීන් පියවර ගෙන තිබෙනවා.\nමේ අතර, ලක්ෂපාන ජලාශයේ සහ කුකුළේ ගඟ ජලාශයේ වාන් දොරටු තවදුරටත් විවෘත කර ඇති බැවින් ඒ පිළිබදව අවදානයෙන් පසුවන ලෙස ආපදා කළමනාකරණ මධ්‍යස්ථානය පහත්බිම්වල සිටින ජනතාවගෙන් ඉල්ලීමක් කරනවා.\nකෙසේ වෙතත්, අද රාත්‍රී කාලයේදීත් දිවයිනේ පළාත් කිහිපයකට වැසි ඇති විය හැකි බවයි කාලගුණ විද්‍යා දෙපාර්තමේන්තුවේ වැඩබලන අධ්‍යක්ෂ ජනරාල් අතුල කරුණානායක ප්‍රකාශ කළේ.",
       "URL": "https://www.hirunews.lk/170571/හෙට-සිට-යළි-වැසි-වැඩි-වේ-ලක්ෂපාන-සහ-කුකුළේගඟත්-තවමත්-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=4329"
}