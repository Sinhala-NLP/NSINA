{
       "Source": "hirunews",
       "Timestamp": "Monday, 19 August 2019 - 16:20",
       "Headline": "නව යුද හමුදාපති ලූතිනන් ජෙනරාල් ශවේන්ද්‍ර සිල්වා - ඇමරිකාව දැඩි අවධානයෙන්",
       "News Content": "මෙරට 23 වන යුද හමුදාපතිවරයා ලෙස මේජර් ජෙනරාල් ශවේන්ද්‍ර සිල්වා මහතා ජනාධිපතිවරයා විසින් පත්කරනු ලැබුවා.\nකෙසේ වෙතත් නව හමුදාපතිවරයාගේ පත්වීම හෙළා දකිමින් මෙරට ඇමරිකානු තානාපති කාර්යාලය සහ දෙමළ ජාතික සන්ධානය නිවේදන නිකුත් කර තිබෙනවා.\nශ්‍රී ලංකාවේ 23 වන යුද හමුදාපතිවරයා ලෙස මේජර් ජනරාල් ශවේන්ද්‍ර සිල්වා මහතා ජනාධිපති ලේකම් කාර්යාලයේදී අද පෙරවරුවේ ජනාධිපති මෛත්‍රිපාල සිරිසේන මහතා අතින් පත්වීම් ලිපිය ලබාගත්තා.\nඒ අනුව ශවේන්ද්‍ර සිල්වා මහතා මේජර් ජනරාල් ධුරයේ සිට ලුතිනන් ජෙනරාල් ධුරය දක්වා උසස්වීම් ලබනවා.\nකැඩෙට් නිලධාරියෙකු ලෙස 1984 වසරේදී ශ්‍රී ලංකා යුද හමුදාවට බැදුණු ශවේන්ද්‍ර සිල්වා මහතා යුද හමුදාපති ධුරයට පත්වීමට පෙර යුද හමුදා මාණ්ඩලික ප්‍රධානී ධුරයේ ද කටයුතු කළා.\nඑමෙන්ම එල්.ටී.ටී.ඊ. ත්‍රස්තවාදීන්ට එරෙහිව ක්‍රියාත්මක වූ මානුෂීය මෙහෙයුමේ 58 වන සේනාංකාධිපතිවරයා ලෙසද ඔහු කටයුතු කර තිබෙනවා.\nහමුදා සේවයේ ලැබිය හැකි ඉහළම ගෞරව සම්මාන වන වීර වික්‍රම විභූෂණ සහ රණවික්‍රම ඇතුළු පදක්කම් කිහිපයකටම ශවේන්ද්‍ර සිල්වා මහතා හිමිකම් කියනවා.\n2010 – 2015 කාලය තුළ ඇමරිකාවේ නිව්යෝර්ක් හි එක්සත් ජාතීන්ගේ  ශ්‍රී ලංකා නියෝජ්‍ය නිත්‍ය නියෝජිත ලෙසද ඔහු කටයුතු කළා.\nමානුෂීය මෙහෙයුමේ අවසන් කාලයේදී  කළ හමුදා මෙහෙයුම් අතරතුර අපරාධ සිදුවූ බවට චෝදනා කරමින් 2011 වසරේදී ඇමරිකානු අධිකරණයක් මගින් ශවේන්ද්‍ර සිල්වා මහතාට නොතීසි නිකුත් කිරීමට ද කටයුතු කර තිබුණා.\nමේ අතර, යුද සමයේ දරුණු අපරාධ කළ බවට චෝදනා එල්ල වන මේජර් ජෙනරාල් ශවේන්ද්‍ර සිල්වා මහතා නව යුද හමුදාපතිවරයා ලෙස  පත්කිරීම දෙමළ ජනතාවට කළ නිග්‍රහයක් මෙන්ම ඔවුන් සංත්‍රාසයට පත් කරවන්නක් බව දෙමළ ජාතික සන්ධානය නිකුත් කළ ට්විටර් පණිවුඩයක දැක්වෙනවා.\nනව යුද හමුදාපතිවරයාගේ පත්වීම පිළිබඳ කොළඹ පිහිටි ඇමරිකා එක්සත් ජනපද කාර්යාලයද නිවේදනයක් නිකුත් කර තිබෙනවා.\nඑහි දැක්වෙන්නේ  ශවේන්ද්‍ර සිල්වා මහතා යුද හමුදාපති ලෙස පත්කිරීම සම්බන්ධව එක්සත් ජනපදය දැඩි සැලකිල්ලකින් පසුවන බවයි.\nඑක්සත් ජාතීන්ගේ සංවිධානය සහ වෙනත් සංවිධාන විසින් ලේඛනගත කර ඇති ඔහුට එරෙහි මානව හිමිකම් උල්ලංඝනය කිරීම් පිළිබද චෝදනා බරපතළ හා විශ්වාසනීය බව  එහි සදහන්.\nඑමෙන්ම සංහිදියාව සහ සමාජ සමගිය සදහා වන අවශ්‍යතාව අතිශයින් වැදගත් වන අවස්ථාවක මෙම පත්වීම ශ්‍රී ලංකාවේ ජාත්‍යන්තර කීර්ති නාමය සහ යුක්තිය සහ වගකීම ප්‍රවර්ධනය කිරීම සදහා වූ කැපවීම් හෑල්ලුවට ලක් කරන බව එම නිවේදනයේ වැඩිදුරටත් දැක්වෙනවා.\nමේ අතර නව යුද හමුදාපතිවරයාගේ පත්කිරීම සම්බන්ධයෙන් නිවේදනයක් නිකුත් කරන එක්සත් ජාතීන්ගේ සංවිධානයේ මානව හිමිකම් කවුන්සිලයේ මහ කොමසාරිස් මිෂෙල් බැච්ලට් මහත්මිය පවසන්නේ මෙම පත්කිරීම තමන් බරපතළ ප්‍රශ්නකාරී තත්ත්වයකට පත්කර ඇති බවයි.\nමානුෂික මෙහෙයුමේ අවසන් භාගයේදී සිදුකර ඇතැයි පැවසෙන ජාත්‍යන්තර මානව හිමිකම් උල්ලංඝනය කිරීම් සම්බන්ධයෙන් බරපතළ චෝදනා එල්ල වී ඇති පසුබිමක් මත ශවේන්ද්‍ර සිල්වා යුද හමුදාපති ධුරයට පත්කිරීම මානව හිමිකම් කවුන්සිලයේ 30 - 1 යෝජනාව බරපතළ ලෙස බලපෑමකට ලක්කරන බව ඇය පවසනවා.\nමානව හිමිකම් කොමසාරිස්වරිය වැඩිදුරටත් පවසා ඇත්තේ මෙම පත්කිරීම හරහා සංහිඳියා වැඩපිළිවෙළ සහ ශ්‍රී ලංකා සන්නද්ධ සේවාවන් එක්සත් ජාතීන්ගේ සාම සාධක හමුදා ක්‍රියාන්විතයන්ට එක් කිරීමද ප්‍රශ්නකිරීම්වලට ලක්විය හැකි බවයි.",
       "URL": "https://www.hirunews.lk/222541/නව-යුද-හමුදාපති-ලූතිනන්-ජෙනරාල්-ශවේන්ද්‍ර-සිල්වා-ඇමරිකාව-දැඩි-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=3190"
}