{
       "Source": "hirunews",
       "Timestamp": "Wednesday, 08 June 2016 - 18:48",
       "Headline": "ජනපති මැදුරට ආවොත් මනස වෙනස් වෙනවාලු - ජනපති කියයි",
       "News Content": "ආණ්ඩුකාරවරුන් 29  දෙනෙකු සහ ජනාධිපතිවරුන් 6 දෙනෙකු තම රාජකාරි කටයුතු සඳහා මෙන්ම, වාසස්ථානය ලෙසද යොදාගත්  කොළඹ කොටුව ජනාධීපති මන්දිරය අද සිට දින 6 ක් මහජනතාවට නැරඹීමට විවෘතව තැබෙනවා.\nඑම කටයුතු අද පස්වරුවේ ආරම්භ වුණේ ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඑම අවස්ථාවට විපක්ෂ නායක ආර්. සම්බන්ධන්ද එක්ව සිටීම විශේෂත්වයක්.\nඑහිදී ජනපති මැදුර නැරඹීමට පැමිණ සිටි පාසල් සිසු සිසුවියන් සමඟ ජනාධිපතිවරයා සාකච්ඡාවකද නිරතවුණා.\nඔවුන් විමසූ ප්‍රශ්න කිහිපයකට ද ජනාධිපති මෛත්‍රිපාල සිරිසේන පිළිතුරු ලබාදුන්නා.\nජනාධිපති මන්දිරයේ පදිංචි නොවුණේ මන්දැයි මෙහිදී පාසල් සිසුවෙකු ජනාධීපතිවරයාගෙන් ප්‍රශ්න කළා.\nජනාධිපතිවරයා කියා සිටියේ වියදම වැඩිවීම නිසා තමන් මෙවැනි තීරණයක් ගත් බවයි.\nඑවැනි ස්ථානවලට පැමිණි විට ඇතැම් පුද්ගලයන්ගේ මනස වෙනස්වී මුල අමතක වන බවද ජනාධිපතිවරයා කියා සිටියා.\nමේ අතර ජනාධිපති මාධ්‍ය අංශය ප්‍රකාශ කළේ පස්වරු දෙකේ සිට පස්වරු හත දක්වා කාලය තුළ ජනාධිපති මන්දිරය නැරඹීමේ අවස්ථාව මහජනතාවට හිමිවන බවයි.",
       "URL": "https://www.hirunews.lk/135075/ජනපති-මැදුරට-ආවොත්-මනස-වෙනස්-වෙනවාලු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5014"
}