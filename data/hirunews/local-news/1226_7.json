{
       "Source": "hirunews",
       "Timestamp": "Sunday, 17 April 2022 - 13:30",
       "Headline": "විනාශ වූ දේශයට නව ආරම්භයක් උදා කළ හැකියි - කාදිනල් හිමි (වීඩියෝ)",
       "News Content": "74 වසරක් පුරා එකිනෙකාට එරෙහිව වෛරය පතුරුවමින් විනාශ වූ දේශයට නව ආරම්භයක් උදා කළ හැකි බව අතිඋතුම් මැල්කම් කාදිනල් රංජිත් හිමිපාණන් ප්‍රකාශ කළා.\nඒ, පාස්කු ඉරිදා දිනය සමරමින් කොළඹ - කොටහේන ශාන්ත ලුසියා දෙව් මැදුරේ අද උදෑසන පැවති දේව මෙහෙයට එක්වෙමින්.\nමේ එහි දී අදහස් දැක්වූ අගරදගුරු හිමිපාණන්.\n“ආත්මාර්තකාමීත්වය හේතුවෙන් ජන ජීවිතය දැඩි ලෙස පීඩාවට පත්වීමක් දක්නට ලැබෙනවා. ඊට නව ආරම්භයක් අව්‍යශ්‍යයි. 74 වසරක් පුරා අප එකිනෙකාට එරෙහි වෛරය පතුරුවමින් විනාශය ඇති කළා.පටු ආකල්පවලට සීමාවී සිත් සතන් කූඩුවක සිර කර තැබීමටයි අප කටයුතු කළේ. 74 වසරක් පුරා අප එලෙස එකතැන රැඳී සිටියා. වහල් චින්තනයක් නිර්මාණය වූයේ එලෙසින්. එම කාලය පුරාම අප මාතෘ භූමිය විනාශ කළ බව කිව යුතුයි. මෙම තත්ත්වය අපට වෙනස් කළ හැකියි. ඒ සඳහා සියල්ලන් එක්සත්ව කටයුතු කිරීම වැදගත්. ”\nජේසුස් ක්‍රිස්තුන් වහන්සේ කුරුසියේ මරණයෙන් උත්ථානය ලැබීම සැමරෙන පාස්කු ඉරිදා දිනය ලොවපුරා කිතුණුවන් අද සමරනු ලබනවා.\nවසර 2000කට පමණ පෙර ඊශ්‍රායලයේ ජෙරුසලම් අගනුවර කල්වරි කන්දේදී කුරුසි පත් වූ ජේසුස් ක්‍රිස්තුන් වහන්සේ අද වැනි දිනක උත්ථාන වී සිය අනුගාමිකයින්ට දර්ශනය වූ බවයි පුරාවෘත්තයේ සඳහන් වන්නේ.\n2019 වසරේ පාස්කු ඉරිදා දිනයේ දී මෙරටට කළු පැල්ලමක් එක් කරමින් කිතුනු දේවස්ථාන 3ක් ඇතුලු ස්ථාන අටකට බෝම්බ ප්‍රහාර මාලාවක් එල්ලවුණා.\nඑහිදී පාස්කු දේව මෙහෙයන්ට එක්ව සිටි කිතුනු බැතිමතුන් ඇතුලු පුද්ගලයන් 250කට වැඩි පිරිසක් ජීවිතක්ෂයට පත්වූ අතර, තවත් විශාල පිරිසක් තුවාල ලැබුවා.\nපාස්කු ඉරුදින ප්‍රහාරයට ලක්වූ කටුවාපිටිය ශාන්ත සෙබස්තියන් මුනිඳුන්ගේ දේවස්ථානය, කොච්චිකඩේ ශාන්ත අන්තෝනි මුනිඳුන්ගේ දේවස්ථානය සහ මඩකලපුව සියොන් දේවස්ථානයේ අද පාස්කු ඉරිදා දේව මෙහෙයන් පැවැත්වුණා.\nමේ අතර පාස්කු ප්‍රහාරයට අදාළ විමර්ශන කඩිනම් කර, වගකිවයුත්තන්ට දඩුවම් ලබාදෙන ලෙස ඉල්ලා කඩුවෙල - ශාන්ත මරියා දේවස්ථානය ඉදිරිපිටින් අද උදෑසන විරෝධතා පා ගමනක් ආරම්භ වූ අතර, එය අවසන් කෙරුණේ කඩුවෙල මංසන්ධියෙන්.",
       "URL": "https://www.hirunews.lk/302136/විනාශ-වූ-දේශයට-නව-ආරම්භයක්-උදා-කළ-හැකියි-කාදිනල්-හිමි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1226"
}