{
       "Source": "hirunews",
       "Timestamp": "Saturday, 25 September 2021 - 13:27",
       "Headline": "වයස 30 ඉක්මවූ 98% කට එන්නත් ලබාදී අවසන් - රාජ්‍ය අමාත්‍ය චන්න ජයසුමන (වීඩියෝ)",
       "News Content": "රට විවෘත කිරීම සඳහා වන පසුබිමක් උදා වෙමින් පවතින බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය චන්න ජයසුමන ප්‍රකාශ කළා.\nඒ, කොළඹ දී ඊයේ මාධ්‍ය වෙත අදහස් දක්වමින්.\nඑහි දී රාජ්‍ය අමාත්‍යවරයා තවදුරටත් කියා සිටියේ, මේ වනවිට වයස අවුරුදු 30ට වැඩි මෙරට ජනගහනයෙන් 98%ත්, 99%ත් අතර සංඛ්‍යාවකට එන්නත් ලබා දී අවසන් බවයි.\nමේ අතර, ඊයේ දිනයේ දී මෙරට කොරෝනා එන්නත්කරණ වැඩසටහන යටතේ පුද්ගලයින් 223,354කට එන්නත් ලබා දී තිබෙනවා.\nඑහි දී සයිනොෆාම් දෙවන මාත්‍රාව පුද්ගලයින් 29,995කට ලබා දී ඇති අතර, එහි පළමු මාත්‍රාව ලබාදුන් සංඛ්‍යාව 114,462ක්.\nකොවිෂීල්ඩ් එන්නතේ පළමු මාත්‍රාව ද ඊයේ දිනයේ 2146 දෙනෙකුට ලබා දී තිබෙනවා.\nස්පුට්නික් එන්නතෙහි දෙවන මාත්‍රාව පුද්ගලයින් 21,676කට සහ ෆයිසර් එන්නතෙහි දෙවන මාත්‍රාව 23,143 දෙනෙකුට ලබා දී තිබෙනවා.\nඊයේ ආරම්භ කෙරුණු නිධන්ගත රෝගවලින් පෙළෙන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට එන්නත් ලබාදීම අදත් සිදුකෙරෙනවා.\nඊයේ එම වැඩසටහන ආරම්භ කෙරුණේ, කොළඹ රිජ්වේ ආර්යා ළමා රෝහල, අනුරාධපුර සහ කුරුණෑගල ශික්ෂණ රෝහල්වලදි යි.",
       "URL": "https://www.hirunews.lk/283197/වයස-30-ඉක්මවූ-98-කට-එන්නත්-ලබාදී-අවසන්-රාජ්‍ය-අමාත්‍ය-චන්න-ජයසුමන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1669"
}