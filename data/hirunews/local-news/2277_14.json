{
       "Source": "hirunews",
       "Timestamp": "Sunday, 13 December 2020 - 13:53",
       "Headline": "හඳුන්කූරෙන් එළිය සොයන පවුල (වීඩියෝ)",
       "News Content": "මසැසින් ලෝකය දකින්නට බැරි මුත් මනසින් අභියෝග ජයගෙන ජීවත්වන්නට වෙර දරණ අසරණ පවුලක් පිළිබඳව අපට මාතර, ගන්දර ප්‍රදේශයෙන් වාර්තා වුණා.\nඒ මාතර, ගන්දර ආරියවත්ත ප්‍රදේශයේ පදිංචි සංජීව ප්‍රියංග සහ නිල්මිණී මධුෂිකා යුවලයි.\nඔවුන් දෙදෙනාම ලෝකය දැකීමට වරම් අහිමි වූ අය වීම විශේෂත්වයක්.\n32 හැවිරිදි සංජීවගේ දෑස් පෙනීම මීට වසර 7කට පමණ ඉහතදී සම්පූර්ණයෙන්ම අහිමිව ගොස් ඇත්තේ ග්ලූකෝමා රෝග තත්ත්වය හේතුවෙන්.\nඔහුගේ 21 හැවිරිදි බිරිඳ නිල්මිණී මධුෂිකාත් උපතින්ම දෑස් අන්ධ යුවතියක්.\nකෙසේ වෙතත් වයස අවුරුදු 2 දී සිදුකළ ශල්‍යකර්මයකින් පසු ඇය අර්ධ වශයෙන් මෙලොව එළිය දැකීමට වරම් ලැබ තිබෙනවා.\nදෑස් නොපෙනීම අභියෝගයක් කර නොගත් මේ දිරිය යුවල දිවි සරි කරගනු ලැබුවේ හඳුන්කූරු සහ ඉටිපන්දම් නිෂ්පාදනය කිරීමෙන්.\nනමුත් පවතින කොවිඩ් වසංගත තත්ත්වය හමුවේ ඔවුන්ගේ එම කර්මාන්තයටද එල්ල වී ඇත්තේ දැඩි අභියෝගයක්.\nදෑස් අඳ මෙම යුවලගේ කුඩා දියණියද පසුවන්නේ අසනීප තත්ත්වයෙන්.\nඇයගේද පපුවේ සිදුරක් ඇති බවට හඳුනාගෙන ඇති අතර ඇය උපත ලබා දින 23 කට පසු ඇසේ සුද මතුවීම හේතුවෙන් රිජ්වේ ආර්යා ළමා රෝහලේදී ශල්‍යකර්මයකටද භාජනය කර තිබෙනවා.\nතම ස්වයං රැකියාවෙන් උපයන සුළු මුදල සහ දානපතීන්ගේ ආධාර උපකාර මත දියණියගේ ප්‍රතිකාර සිදුකරගෙන ගියත් මේ වන විට එම කටයුතුවලටද දැඩි අසීරුතා මතුව තිබෙන බවයි ඔවුන් පවසන්නේ.\nවිවිධ දුෂ්කරතා මැද මෙලොව එළිය දකින්නට වෙර දරන මේ අසරණ පවුලට සරණක් වීමට ඔබටත් හැකිනම් එය මහඟු පුණ්‍යකර්මයක් වන බවට සැකයක් නැහැ.",
       "URL": "https://www.hirunews.lk/256931/හඳුන්කූරෙන්-එළිය-සොයන-පවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2277"
}