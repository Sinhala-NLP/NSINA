{
       "Source": "hirunews",
       "Timestamp": "Monday, 16 January 2023 - 15:31",
       "Headline": "බංග්ලාදේශ යෞවනියන්ගෙන් ශ්‍රී ලංකා යෞවනියන්ට ලකුණු 166ක දැවැන්ත ඉලක්කයක්",
       "News Content": "වයස අවුරුදු 19න් පහළ අයි.සී.සී පන්දුවාර විස්ස ලෝක කුසලාන ක්‍රිකට් තරගාවලියේ ශ්‍රී ලංකා කණ්ඩායම සහ බංග්ලාදේශ කාන්තා කණ්ඩායම් අතර තරගය මේ වන විට දකුණු අප්‍රිකාවේ බෙනෝනි හිදී පැවැත්වෙනවා.\nමේ තරගයේ කාසිය වාසිය දිනාගත් ශ්‍රී ලංකා කණ්ඩායම් පළමුව පන්දු යැවීමට තිරණය කළා.\nඒ අනුව පිටියට පිවිසි බංග්ලාදේශ වයස අවුරුදු 19න් පහළ කාන්තා කණ්ඩායමේ ආරම්භක පිතිකරු යුගලය පළමු කඩුල්ල සඳහා ලකුණු 75ක අගනා සම්බන්ධතාවක් ගොඩ නැගුවේ පන්දු ඕවර 11.1 පන්දුවක් තුළ දී.\nමෙහි දී ශ්‍රී ලංකා කණ්ඩායමේ පන්දු යවන්නන්ට අනුකම්පා විරහිත ප්‍රහාරයක් දියත් කළ අෆියා ප්‍රොටාෂා ලකුණු 53ක් රැස්කර ගත්තේ පන්දු 45කට පමණක් මුහුණ දෙමින්.\nඇයගේ ඉනිමට හතරේ පහර 5ක් සහ හයේ පහර තුනක් අන්තර්ගත වී තිබුණා.\nබංග්ලාදේශ කණ්ඩායමේ දෙවැනි කඩුල්ලත් මුළු ලකුණු සංඛ්‍යාව 79ක් වන විට දවා ගන්නට ශ්‍රී ලංකා කණ්ඩායම සමත් වුණා.\nලකුණු 14ට බංග්ලාදේශ අනෙක් ආරම්භක පිතිකාරිනිය වන මිස්ටි ෂාෂා දුවද්දී දැවී යාමෙන් පසු පිටියේ එක්වූ දිලාරා අක්තාර් සහ ෂෝනා අක්තාර් දෙදෙනා බංග්ලාදේශ කණ්ඩායමේ ලකුණු සංඛ්‍යාව ක්‍රමයෙන් ඉහළ දමන්නට වූයේ ශ්‍රී ලංකා පන්දු යවන්නන්ට හොඳ හැටි බැට දෙමින්.\nමේ දෙදෙනා අතරින් ෂෝනා අක්තාර් අර්ධ ශතක රැස් කර ගත්තේ පන්දු 28කට පමණක් මුහුණ දෙමින්.\nඑහි දී ඇය හතරේ පහර තුනක් සහ හයේ පහර දෙකක් එල්ල කළා.\nෂෝනාට අගනා සහායක් ලබාදුන් ඩිලාරා අක්තාර් පන්දු 27කට මුහුණ දෙමින් ලකුණු 36ක් රැස් කර ගත්තේය හතරේ පහර තුනක් සහ හයේ පහරක් එල්ල කරමින්.\nඒ අනුව නියමිත පන්දුවාර 20 අවසන් වන විට බංග්ලාදේශ කණ්ඩායම කඩුලු 2ට ලකුණු 165ක් රැස් කර ගත්තා.\nඒ මේ තරගයේ ජයග්‍රහණය සඳහා ශ්‍රී ලංකා කණ්ඩායමට ලකුණු 166ක ඉලක්කයක් ඉතිරි කරමින්.",
       "URL": "https://www.hirunews.lk/325191/බංග්ලාදේශ-යෞවනියන්ගෙන්-ශ්‍රී-ලංකා-යෞවනියන්ට-ලකුණු-166ක-දැවැන්ත-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=598"
}