{
       "Source": "hirunews",
       "Timestamp": "Tuesday, 07 February 2023 - 22:06",
       "Headline": "මෝදි - අදානි යාළුකම ගැන ලෝක් සභාවේ දී ප්‍රශ්න කිරීම්",
       "News Content": "ලෝක ප්‍රකට ප්‍රකෝටිපතියෙකු වන ගෞතම් අදානි සහ ඉන්දීය අග්‍රාමාත්‍යවරයා අතර පවතින සමීප සබඳතාව ප්‍රශ්න කරමින් ඉන්දීය කොන්ග්‍රස් පක්ෂයේ ජ්‍යෙෂ්ඨ නායක මන්ත්‍රී රාහුල් ගාන්ධි විසින් ප්‍රශ්න හතරක් යොමු කළා.\nකථානායක ඕම් බිර්ලාගේ නො කැමැත්ත අතරවාරයේ ම ඉන්දීය අග්‍රාමාත්‍යවරයා, ව්‍යාපාරික අදානි සමග ඔහුගේ පුද්ගලික ගුවන් යානයක් තුළ එකට පෙනී සිටින ඡායාරූපයක් ලෝක් සභාව හමුවේ පෙන්වමින් රාහුල් ගාන්ධි චෝදනා කළේ, අදානිගේ ව්‍යාපාරික ධනයේ ශීඝ්‍ර නැගීම 2014 දී බලයට පත් වූ භාරතීය ජනතා පක්ෂ ආණ්ඩුවට සමපාතව වර්ධනය වූ බවයි.\nගාන්ධිගේ ප්‍රකාශයට එරෙහිව ලෝක් සභාවේ නැගී සිටි ඉන්දීය නීති අමාත්‍ය කිරන් රිජිජු පවසා සිටියේ, ගාන්ධිගේ ප්‍රකාශයන් පිළිබඳව සාක්ෂි ඉදිරිපත් කළ යුතු බවයි.\nකෙසේ නමුත් ගාන්ධි දිගින් දිගට ම පවසා සිටියේ, අදානි සහ මෝදි අතර සම්බන්ධතා ආරම්භ වන්නේ අදක ඊයෙක නොව මෝදි ගුජරාට් ප්‍රධාන අමාත්‍යවරයාව සිටිය දී පටන් බවයි.\nමේ අතර ගාන්ධි සිය කතාවේ දී පවසා සිටියේ, තමිල්නාඩුව, කේරළයේ සිට හිමාචල් ප්‍රදේශ් දක්වා සෑම තැනක ම තමන් එක ම නමකට සවන් දුන් බවත් එය අන් කවරක් නොව 'අදානි' පමණක් ම බවයි.\n\"මුළු රට පුරාම ඉන්නේ ‘අදානි, අදානි, අදානි’ විතරයි... මිනිස්සු මගෙන් ඇහුවෙ අදානි මොන ම ව්‍යාපාරයකට ගියත් ඒක කවදාවත් අසාර්ථක වෙන්නේ නැත්තේ ඇයි කියලා ?\"\nඉන්දියාවේ පවතින ආර්ථිකමය ක්ෂේත්‍ර දහයෙන් අටක ම මේ වන විට සිය අණසක පතුරවා සිටින අදානි, 2014 දී තමා සතු වූ වත්කම ඩොලර් බිලියන 8 සිට 2022 අවසානය වන විට ඩොලර් බිලියන 140ක් දක්වා ඉහළ නංවාගෙන තිබෙනවා.\nමේ අතර එක්සත් ජනපද Hindenburg researchහි වාර්තාවක් මුල් කර ගනිමින් මෝදි රජයට ගාන්ධිගේ දැඩි විවේචන එල්ල වූ අතර ඔහු එහි දී කියා සිටියේ, Adani සමූහයේ ඇතැම් සමාගම් මගින් කෝටි ගණනක ඉන්දියානුවන්ගේ ඉතුරුම් අනතුරේ හෙළන බවයි.\nකෙසේ නමුත් මේ සියල්ල අතරවාරයේ මෝදි - අදානි සබඳතාව තව තවත් මතු කරමින් ගාන්ධි විසින් මෝදි අගමැතිවරයා වෙත පිළිතුරු ලබා දෙන ලෙස ප්‍රශ්න හතරක් දිරිපත් කළා.\n\"ඔබයි අදානියි කීපාරක් එකට විදේශ සංචාරවල නියැලී තිබේ ද?\nඔබේ විදේශ සංචාරවල දී අදානි කී වතාවක් ඔබ සමඟ එකතු වුණා ද?\nඔබේ විදේශ සංචාරය අවසන් වූ වහා ම අදානි කී වතාවක් ඒ රටට ගොස් කොන්ත්‍රාත්තුවක් ලබා ගත්තා ද?\nඅදානි මැතිවරණවල දී භාරතීය ජනතා පක්ෂයට කොපමණ මුදලක් ලබා දුන්නා ද?\"\nයනුවෙන් ප්‍රශ්න නැගූ අතර ඒ සඳහා ඉන්දීය අග්‍රාමාත්‍යවරයා ගේ පාර්ශවයෙන් තවමත් ඒ සම්බන්ධයෙන් ප්‍රතිචාර ලැබී නැහැ.",
       "URL": "https://www.hirunews.lk/326929/මෝදි-අදානි-යාළුකම-ගැන-ලෝක්-සභාවේ-දී-ප්‍රශ්න-කිරීම්",
       "Category": "Local News",
       "Parent URL": "https://www.hirunews.lk/local-news.php?pageID=550"
}