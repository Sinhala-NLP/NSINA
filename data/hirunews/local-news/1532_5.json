{
       "Source": "hirunews",
       "Timestamp": "Sunday, 28 November 2021 - 13:00",
       "Headline": "තවත් දින 3ක් වැසි",
       "News Content": "පවතින වැසි තත්ත්වය තවත් දින 3ක් පමණ අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසනවා.\nඒ අනුව අද (28) දිනයේත් සවස් කාලයේ ප්‍රදේශ රැසකට මිලිමීටර 100 ඉක්මවූ තද වැසි ඇතිවිය හැකියි.\nවර්ෂාවත් සමග ජලාශ රැසකම ජල මට්ටම ඉහළ ගොස් ඇති අතර, ජලාාශ දෙකක වාන් දොරටු මේ වනවිට විවෘත කර ඇති බවයි වාරිමාර්ග දෙපාර්තමේන්තුවේ අධ්‍යක්ෂ ඉංජිනේරු එස්.පී.සී. සුගීෂ්වර කියා සිටියේ.\nගංඟාවල ද ජල මට්ටම ඉහළ ගොස් ඇති බැවින් දිස්ත්‍රික්ක කිහිපයක ජනතාව ඒ පිළිබඳව අවධානයෙන් පසුවිය යුතු බවයි වාරිමාර්ග දෙපාර්තමේන්තුවේ අධ්‍යක්ෂ ඉංජිනේරු ඩී. අබේසිරිවර්ධන ප්‍රකාශ කළේ.\nඑසේම දැදුරුඔයේ ජල මට්ටම ද ඉහළ ගොස් ඇති බැවින් සුළු ගංවතුර තත්ත්වයක් ඇතිවිය හැකි බවට වාරිමාර්ග දෙපාර්තමේන්තුව දැනුම්දීමක් කළා.\nපහත්බිම්වල ජනතාව ඒ පිළිබඳව අවධානයෙන් පසුවිය යුතු අතර, මාර්ග කිහිපයක් ද අද (28) පස්වරුවේ ජලයෙන් යටවීමේ අවදානමක් පවතින බවයි එම දෙපාර්තමේන්තුව වැඩිදුරටත් සඳහන් කළේ.\nමේ අතර පැවති අධික වර්ෂාවත් සමග පහළ කඩුගන්නාව ප්‍රදේශයෙන් තාවකාලිකව වසා දැමුණු මහනුවර - කොළඹ ප්‍රධාන මාර්ගය යළි විවෘත කර තිබෙනවා.\nප්‍රදේශ කිහිපයක නිවාසවලට පස්කඳු කඩාවැටීම් ද වාර්තා වූ අතර, නිවාස කිහිපයක් ජලයෙන් යට වී තිබුණා.\nඑසේම ජාතික ගොඩනැගිලි පර්යේෂණ සංවිධානය විසින් කොළඹ, කළුතර, මහනුවර, කෑගල්ල, කුරුණෑගල, රත්නපුරය, මාතලේ සහ නුවරඑළිය යන දිස්ත්‍රික්කවලට පැනවූ නායයෑමේ අනතුරු ඇඟවීම් තවදුරටත් ක්‍රියාත්මකයි.",
       "URL": "https://www.hirunews.lk/289434/තවත්-දින-3ක්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1532"
}