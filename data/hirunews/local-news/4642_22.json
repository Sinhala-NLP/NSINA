{
       "Source": "hirunews",
       "Timestamp": "Saturday, 25 February 2017 - 20:13",
       "Headline": "සුළු ආරවුල ගැටුමක් දක්වා දුරදිග ගොස් පිරිසක් රෝහලට",
       "News Content": "සුළු සිදුවීම් මත ආරම්භ වන ආරවුල් ගැටුම් දක්වා දුරදිග යාමෙන් ඊට මැදිවන පාර්ශවයන්ට මරණය හෝ බරපතල තුවාල ඇති කරන අතර සෙසු පාර්ශවයට සිදුවන්නේ සිරගතවීමටයි.\nඑලෙස සුළු සිදුවීම් මුල්කරගනිමින් ඇතිවු ගැටුම් දෙකක තොරතුරු අපට වාර්තා වුණා.\nකුරුණැගල - දඹුල්ල මාර්ගයේ පොල්අත්තපිටිය ප්‍රදේශයේ ආපනශාලාවකට පැමිණි පිරිසක් අද අළුයම 1.30 ට පමණ එහි ආහාරගනිමින් සිටි පිරිසකට පහරදීම ඉන් එක් සිදුවීමක්.\nපහරදීමෙන් අනතුරුව පිරිස පලාගොස් ඇති අතර පොලිසිය පැවසුවේ ප්‍රහාරයෙන් තුවාල ලැබු පුද්ගලයින් තිදෙනෙකු කුරුණැගල ශික්ෂණ රෝහලේ ප්‍රතිකර ලබන බවයි.\nඉන් එක් පුද්ගලයෙකුගේ තත්වය බරපතල අතර ඔහු මේවන විට දැඩි සත්තාර ඒකකයේ ප්‍රතිකාර ලබනවා.\nපොලිසිය පැවසුවේ පහරදීම සිදුකළ පුද්ගලයින් ප්‍රදේශයෙන් පළාගොස් ඇති බවයි.\nමේ අතර පෝද්දල බලගොඩ ප්‍රදේශයේ ත්‍රීරෝද රථ රියදුරෙකුට තවත් ත්‍රිරෝද රථයකින් පැමිණි දෙදෙනෙකු පහරදෙන අයුරු අදාල වෙළෙදසැලක සවිකර තිබූ ආරක්ෂිත කැමරා වල සටහන්ව තිබුණා.\nප්‍රහාරයෙන් ත්‍රීරෝද රථ රියදුරාගේ එක් ඇසකට බරපතල හානි සිදුව තිබෙනවා.\nපොලිසිය පැවසුවේ ප්‍රහාරයට සම්බන්ධ පුද්ගලයින් දෙදෙනා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඇප මත මුදා හැරි බවයි.",
       "URL": "https://www.hirunews.lk/155465/සුළු-ආරවුල-ගැටුමක්-දක්වා-දුරදිග-ගොස්-පිරිසක්-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4642"
}