{
       "Source": "hirunews",
       "Timestamp": "Monday, 17 April 2023 - 14:53",
       "Headline": "බිබිලෙන් පළමු අස්වැන්න බුදුන්ට (වීඩියෝ)",
       "News Content": "කන්නයක් පුරා වෙහෙස වී නෙලා ගන්නා අස්වැන්නේ අග්‍රඵලය බුදුන්ටත් මහා සංඝරත්නයටත් පූජා කර, පසුව පරිභෝජනයට ගැනීම පුරාතනයේ සිට පැවත එන චාරිත්‍රයක්.\nබිබිල, ඇකිරියංකුඹුර හේන් වගාවේ පළමු අස්වැන්නත් බුද්ධ පූජාවෙන් අනතුරුව මහා සංඝරත්නය වෙත පිළිගැන්වීමේ අවස්ථාව කැමරාවේ සටහන් කරගන්නට අප වාර්තාකරු සමත් වුණා.\nබිබිල, ඇකිරියංකුඹුර ප්‍රදේශයේ ඉඩම් බහුජාතික සමාගම්වලට ලබාදීමට කටයුතු කිරීමට එරෙහිව මහා සංඝරත්නයේ මූලිකත්වයෙන් මෙම ප්‍රදේශයේ ජනතාව පසුගිය සමයේ දැඩි ලෙස සිය හඬ අවධි කළා.\nඑය හිරු ප්‍රවෘත්ති තුළින් ද අප අවස්ථා ගණනාවක දී වාර්තා කළේ ඒ අනුවයි.\nප්‍රදේශවාසීන්ගේ එකමුතුවේ ප්‍රතිඵලයක් ලෙස අක්කර 550ක භූමි භාගයක් භවබෝගවලින් පරිපූර්ණ කිරීමට මේ වන විට ඔවුන්ට හැකි වී තිබෙනවා.\nමහ කැලෑවක් තුළ සරු ලෙස ඵල දරා ඇති කෙසෙල්, තල, කුරක්කන්, මුං, මඤ්ඤොක්කා ආදියෙහි අස්වනු නෙලීම මේ දිනවල ආරම්භ කර තිබෙනවා.\nපාරම්පරික චාරිත්‍රානුකූලව සිය අස්වැන්නේ ප්‍රථම කොටස මහා සංඝරත්නය වෙත පිළිගැන්වීමටයි ගොවීන් කටයුතු කළේ.\nස්වාමීන් වහන්සේ අති දුෂ්කර මාර්ග ඔස්සේ හේන් යායට වැඩම කරවාගෙන මෙම මහරු පින්කම සිදු කිරීමටයි ගොවි ජනතාව කටයුතු කළේ.\nඑය ඉතා බැරෑරුම් මෙන්ම භාරදූර වගකීමක් වූ බවට මෙම රූපමය සටහන් සාක්ෂි දරනවා.\nඇල කඩිති, පස් ගොඩැලි තැනි තලා ඔස්සේ ට්‍රැක්ටරයක වැඩම කළ උන්වහන්සේගේ මූලිකත්වයෙන්ම හේන් යාය මධ්‍යයේ අභිනව විහාරස්ථානයක් සඳහා ද මුල්ගල තැබුණා.",
       "URL": "https://www.hirunews.lk/332747/බිබිලෙන්-පළමු-අස්වැන්න-බුදුන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=409"
}