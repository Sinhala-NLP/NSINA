{
       "Source": "hirunews",
       "Timestamp": "Sunday, 22 August 2021 - 19:32",
       "Headline": "අද මුල්වටයේ ආසාදිතයන් සංඛ්‍යාව 3,000 ඉක්මවයි - දහඅට දහසක් සුවය ලබයි (වීඩියෝ)",
       "News Content": "අද දිනයේ මේ දක්වා අලුතින් කොරෝනා ආසාදිතයන් 3,110 ක් වාර්තාවී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් මේ දක්වා හමුවී ඇති සමස්ත ආසාදිතයන්ගේ සංඛ්‍යාව 388,806 ක් දක්වා ඉහළ යනු ඇති.\nඅද වාර්තාවූ සුවය ලැබූවන් සංඛ්‍යාව 18,769 ක් වන අතර, සුවය ලබා රෝහල්වලින් පිටව ගිය ආසාදිතයන්ට අමතරව නිවෙස්වල ප්‍රතිකාර ලැබූවන් සහ බන්ධනාගාර ආශ්‍රිතව ආසාදනය වී සුවය ලැබූ රැඳවියන් පිරිසකගේ දත්තද ඊට ඇතුළත් බවයි වසංගත රෝග විද්‍යා අංශය සඳහන් කළේ.\nමේ අතර ජනගහණයෙන් මිලියනයකට සිදුවන දෛනික කොවිඩ් මරණ සංඛ්‍යාව අනුපාතයක් ලෙස ගත්කළ ශ්‍රී ලංකාව මේ වනවිට ලොව, පස්වන ස්ථානයට පැමිණ තිබෙනවා.\nකොරෝනා දත්ත වාර්තා කරනු ලබන වර්ල්ඩ් ඕ මීටර් වෙබ් අඩවියේ දත්තවලට අනුව මීට දින හතරකට පෙර ශ්‍රී ලංකාව එහි අටවන ස්ථානයේ පසුවුණා.\nමේ අතර ඔක්සිජන් ටොන් 100ක් රැගත් ඉන්දියාවට අයත් ශක්ති නෞකාව අද පස්වරුවේ කොළඹ වරාය වෙත සේන්දු වුණා.\nඑමෙන්ම, ඔක්සිජන් රැගෙන ඒම සඳහා ඉන්දියාව බලා පිටත්ව ගිය නාවික හමුදාවට අයත් ‘ශක්ති’ නෞකාව ද හෙට කොළඹට ළඟාවීමට නියමිතයි.\nඇහැලියගොඩ මූලික රෝහලේ වෛද්‍යවරියක් සහ හෙද නිලධාරීන් කිහිපදෙනෙකු ඇතුලු කාර්ය මණ්ඩලයේ විසිදෙනෙකුට පමණ කොරෝනා ආසාදනය වී තිබෙනවා.\nඑමෙන්ම දෛනිකව කොරෝනා ආසාදනය වීමෙන් රෝහල් රැසකම ධාරිතාව තවදුරටත් ඉක්ම යමින් පවතින බවයි වාර්තාවන්නේ.\nඑවන් පසුබිමක දියතලාව ආයුර්වේද ප්‍රතිකාර මධ්‍යස්ථානයේ රෝගීන් 110 කට පමණ නේවාසික පහසුකම් තිබුණද එහි රඳවා ඇත්තේ 17 දෙනෙකු පමණක් බව වාර්තාවනවා.\nබදුල්ල දිස්ත්‍රික්කයේ කොරෝනා රෝගීන් විශාල වශයෙන් වාර්තාවීමත් සමඟ ප්‍රතිකාර මධ්‍යස්ථානවල ඉඩ නොමැතිකමින් නිවෙස්වල සිට ප්‍රතිකාර සිදුකිරීම ද මේ වනවිට සිදුවනවා.",
       "URL": "https://www.hirunews.lk/280362/අද-මුල්වටයේ-ආසාදිතයන්-සංඛ්‍යාව-3000-ඉක්මවයි-දහඅට-දහසක්-සුවය-ලබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1737"
}