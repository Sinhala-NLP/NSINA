{
       "Source": "hirunews",
       "Timestamp": "Monday, 06 February 2023 - 17:58",
       "Headline": "තිරසර සංවර්ධන ඉලක්ක සාක්ෂාත් කර ගැනීමට එක්සත් ජාතීන්ගේ සංවර්ධන වැඩසටහනේ සහාය",
       "News Content": "තිරසර සංවර්ධන ඉලක්ක සාක්ෂාත් කර ගැනීම සඳහා ශ්‍රී ලංකාවට සහාය වන බව එක්සත් ජාතීන්ගේ සංවර්ධන වැඩසටහනේ නියෝජිතයෝ පවසනවා.\nඔවුන් මේ බව සඳහන් කළේ තිරසර සංවර්ධන ඉලක්ක අය වැයකරණයට එක් කිරීම පිළිබද පසුගියදා ජනාධිපති කාර්යාලයේ පැවැති සාකච්ඡාවකදීයි.\nදේශගුණික විපර්යාස පිළිබඳ ජනාධිපති ජ්‍යෙෂ්ඨ උපදේශක රුවන් විජයවර්ධනගේ හා පරිසරය සහ තිරසාර මූල්‍යකරණය පිළිබඳ ජනාධිපති උපදේශක මහාචාර්ය ආනන්ද මලවිතන්ත්‍රී යන අයගේ ප්‍රධානත්වයෙන් පැවති මෙම සාකච්ඡාවට එක්සත් ජාතීන්ගේ සංවර්ධන වැඩසටහන නියෝජනය කරමින් එහි නේවාසික නියෝජිත Azusa Kubota , අයවැය ලේඛන උපදේශක Asif Shah, ඒකාබද්ධතා විශේෂඥ දුලානි සිරිසේන සහ ප්‍රතිපත්ති, පර්යේෂණ සහ නියැලීමේ සහකාර Afraa Mohamed යන අය එක්ව සිටියා.\nතිරසර සංවර්ධන ඉලක්ක රාජ්‍ය මූල්‍ය කළමනාකරණ පද්ධතිවලට ඒකාබද්ධ කිරීමේ තාර්කිකත්වය පිළිබඳව මෙහිදී දිර්ඝ ලෙස සාකච්ඡා කෙරුණු අතර සංවර්ධන ඉලක්ක හා අය වැයකරණයේ ප්‍රධාන ප්‍රතිලාභ පිළිබඳව ද සාකච්ඡා වුනා.\nමූල්‍ය අවකාශය සහ මූල්‍ය පරතරය අවම කිරීම සඳහා වැඩිදියුණු කළ දත්ත සමඟ අයවැය තීරණ සඳහා ඵලදායී පදනමක් සැපයීම, සමාජ අංශයේ වියදම් ආරක්ෂා කිරීම සඳහා කාර්යක්ෂම ක්‍රමවේද හඳුන්වාදීමෙන් රජයට සහ පරිත්‍යාගශීලීන්ගේ සාකච්ඡාවලට සහාය වීම, සම්පත් ඵලදායි ලෙස ඉලක්කගත කිරීමට සහාය වීම සඳහා අරමුදල් හිඩැස් සහ අඩු සම්පත් ප්‍රමුඛතා හඳුනා ගැනීම පිළිබඳව ද අවධානය යොමු වුනා.\nඑමෙන්ම ප්‍රතිපත්ති ඒකාබද්ධතාව ප්‍රවර්ධනය කිරීම සහ රාජ්‍ය ආයෝජනවල මුදලට වැඩි වටිනාකමක් ලබා ගැනීම සඳහා සහාය වීම, තිරසර සංවර්ධන ඉලක්ක සාක්ෂාත් කර ගැනීම සඳහා රාජ්‍ය මූල්‍ය ප්‍රතිපාදන සඳහා පාරදෘශ්‍යතාව තහවුරු කිරීමෙන් රජයේ ක්‍රියාමාර්ග පිළිබඳව මහජනතාව දැනුවත් කිරීම, සම්පත් බලමුළු ගැන්වීම සඳහා නිසි ක්‍රම පද්ධතියක් සැපයීම, සහ තිරසාර සංවර්ධන ඉලක්ක/ දේශගුණය/ ස්ත්‍රී පුරුෂ සමාජභාවය පාදක කරගත් අය වැය ඉලක්ක හරහා වාර්ෂික අයවැය ලේඛනයේ ප්‍රමුඛතා හඳුනාගැනීම වැනි ප්‍රතිලාභ පිළිබඳ මෙහිදී දීර්ඝ ලෙස සාකච්ඡා කෙරුනා.\nතවද එම ක්‍රියාවලියේදී ඇතිවන ප්‍රායෝගික ගැටලු සහ එම ගැටලු වළක්වා ගන්නේ කෙසේද යන්න පිළිබඳව මෙම සාකච්ඡාවේ දී පුළුල්ව විමසා බැලුනා.",
       "URL": "https://www.hirunews.lk/326826/තිරසර-සංවර්ධන-ඉලක්ක-සාක්ෂාත්-කර-ගැනීමට-එක්සත්-ජාතීන්ගේ-සංවර්ධන-වැඩසටහනේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=553"
}