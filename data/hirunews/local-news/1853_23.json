{
       "Source": "hirunews",
       "Timestamp": "Tuesday, 29 June 2021 - 7:28",
       "Headline": "සොත්ති උපාලිගේ පුත්‍රයා සහ චූටි උක්කුන්ගේ සොහොයුරා මත්ද්‍රව්‍ය සමග අල්ලයි (වීඩියෝ)",
       "News Content": "ප්‍රධාන පෙලේ සංවිධානාත්මක අපරාධ කල්ලි හා මත්ද්‍රව්‍ය ජාවාරම්කරුවෙකු වූ සොත්ති උපාලිගේ පුත්‍රයෙකු අයිස් මත්ද්‍රව්‍ය සමඟ පොලිස් විශේෂ කාර්ය බලකාය ඊයේ අත්අඩංගුවට ගනු ලැබුවා.\nබොරැල්ල - කාසල් වීථියේ - සරසවි පටුමගේදී 28 හැවිරිදි සැකකරු අත්අඩංගුවට ගනු ලැබුවේ ඔහුගේ ත්‍රිරෝද රථයත් සමඟයි.\nමොහු කලක සිට මත්ද්‍රව්‍ය වලට ඇබ්බැහි වී සිටින අතර, ඔහුට යම් මත්ද්‍රව්‍ය ලබාදුන් පුද්ගලයින් සම්බන්ධයෙන් පොලීසිය පරීක්ෂණයක් ද ආරම්භ කර තිබෙනවා.\nමේ අතර, රුපියල් එක්කෝටි දස ලක්ෂයකට ආසන්න වටිනාකමකින් යුතු හෙරොයින් තොගයක් සමග ඊයේ මෝදර ප්‍රදේශයේදී අත්අඩංගුවට ගත් පුද්ගලයා එම හෙරොයින් ලබා ආකාරය සම්බන්ධයෙන් පොලීසිය විශේෂ විමර්ශනයක් ආරම්භ කර තිබෙනවා.\nඊයේ මොහු අත්අඩංගුවට ගනු ලැබුවේ හෙරොයින් කිලෝ 01 යි ග්‍රෑම් 71 ක් සහ රුපියල් 289,000 ක මුදල් සමඟයි.\n27 හැවිරිදි මෙම සැකකරු 2016 වසරේ ඔක්තෝම්බර් මස 23 වනදා මට්ටක්කුලිය - සමිට්පුර ප්‍රදේශයේදී වෙඩි තබා ඝාතනය කළ චූටි උක්කුන් නමැති පාතාල සාමාජිකයාගේ සොහොයුරා බවයි පොලීසිය සඳහන් කළේ. සැකකරු අද අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/275585/සොත්ති-උපාලිගේ-පුත්‍රයා-සහ-චූටි-උක්කුන්ගේ-සොහොයුරා-මත්ද්‍රව්‍ය-සමග-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1853"
}