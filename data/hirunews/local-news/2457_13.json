{
       "Source": "hirunews",
       "Timestamp": "Sunday, 13 September 2020 - 19:08",
       "Headline": "රෝහලෙන් ආ කංජිපානි යළිත් වර්ජනයේ (වීඩියෝ)",
       "News Content": "මත්ද්‍රව්‍ය ජාවාරම් සම්බන්ධයෙන් චෝදනා එල්ල වී බුස්ස බන්ධනාගාරයේ රඳවා සිටින සංවිධානාත්මක අපරාධ කල්ලි සාමාජිකයින් වන පොඩි ලැසී සහ වෙළේ සුදා ඇතුළු රැඳවියන් 46 දෙනෙකු ආරම්භ කළ ආහාර වර්ජනයෙන් විසි පස්දෙනෙකු ඉවත්වී තිබෙනවා.\nකෙසේ වෙතත් අසනීප තත්ත්වයක් හේතුවෙන් බූස්ස නාවික හමුදා රෝහලට රැගෙන ගොස් පසුව යලි බන්ධනාගාරය වෙත ගෙන එනු ලැබූ කංඡිපානි ඉම්රාන් සහ සංවිධානාත්මක අපරාධ කල්ලි සාමාජිකයින් වන පොඩි ලැසී, වෙලේ සුදා, කොස්ගොඩ තාරක ඇතුළු 21 දෙනෙකු තවදුරටත් ආහාර වර්ජනයේ නිරතවන බවයි බන්ධනාගාර දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nබූස්ස බන්ධනාගාරයේ විශේෂ අංශයේ රදවා සිටින කංජිපානි ඉම්රාන්, කොස්ගොඩ තාරක, පොඩි ලැසී සහ වෙලේ සුදා ඇතුළු රැඳිවියන් 40 දෙනෙකු ආහාර වර්ජනය ආරම්භ කරනු ලැබුවේ පසුගිය බ්‍රහස්පතින්දායි.\nඥාතීන් සමඟ දුරකතනයෙන් කතා කිරීමට අවස්ථාව ලබා නොදීම, නඩු සඳහා අධිකරණවලට ගොස් නැවත බන්ධනාගාර වෙත රැගෙන එන අවස්ථාවේදී පරීක්ෂා කිරීම සහ තමන් හමුවට එන නීතිඥවරුන්ට වැඩි කාලයක් ලබා නොදීම මොවුන්ගේ ප්‍රධාන ඉල්ලීම් අතර වනවා.\nආහාර වර්ජනයේ නිරත වූ කංජිපානි ඉම්රාන් පපුවේ ඇති වූ වේදනාකාරි තත්ත්වයක් හේතුවෙන් බූස්ස නාවික හමුදා රෝහලට ඇතුළත් කෙරුණු අතර, පසුව පරීක්ෂණ කිහිපයකින් පසු නැවතත් බන්ධනාගාරයේ විශේෂ අංශයට ඊයේ රැගෙන එනු ලැබුවා.",
       "URL": "https://www.hirunews.lk/250120/රෝහලෙන්-ආ-කංජිපානි-යළිත්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2457"
}