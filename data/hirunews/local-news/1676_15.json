{
       "Source": "hirunews",
       "Timestamp": "Wednesday, 22 September 2021 - 11:07",
       "Headline": "මාදිවෙල අක්කර තිස් අටක් 'colombo bird park' පෞද්ගලික සමාගමට",
       "News Content": "ශ්‍රී ජයවර්ධනපුර මාදිවෙල පිහිටි නාගරික සංවර්ධන අධිකාරියට අයත් අක්කර 37යි, රූඩ් එකයි පර්චස් 20.44ක ඉඩම් කොටසක් කලම්බූ බර්ඩ් පාර්ක් (colombo bird park) පෞද්ගලික සමාගමට ලබාදීමට නාගරික සංවර්ධන හා නිවාස අමාත්‍යවරයා වශයෙන් අග්‍රාමාත්‍යවරයා ඉදිරිපත් කළ යෝජනාවකට කැබිනට් මණ්ඩල අනුමැතිය හිමි වී තිබෙනවා.\nමෙම ඉඩම් කොටස තුළ සැලසුම් කිරීම, මූල්‍ය ප්‍රතිපාදන යෙදවීම, ඉදිකිරීම සහ ක්‍රියාත්මක කිරීම යන පදනම යටතේ කුරුලු උද්‍යාන ව්‍යාපෘතියක් ආරම්භ කිරීමටයි සැලසුම් කර ඇත්තේ.\nකෙසේ වෙතත් අදාළ ව්‍යාපෘතිය වසර 30ක කාලයකින් පසු ව නැවත රජයට භාර දෙන (B.O.T) ව්‍යාපෘතියක් ද යන්න පිළිබඳ ව අද නිකුත් කළ කැබිනට් නිවේදන පත්‍රිකාවේ පැහැදිලි ව සඳහන් ව නැහැ.\nමේ සඳහා තරගකාරී ප්‍රසම්පාදන ක්‍රමවේදය යටතේ යෝජනා කැඳවා තිබුණු අතර අමාත්‍ය මණ්ඩලය විසින් පත් කරන ලද සාකච්ඡා සම්මුති කමිටුව විසින් එම ටෙන්ඩරය කලම්බූ බර්ඩ් පාර්ක් (colombo bird park) පෞද්ගලික සමාගමට ලබා දී තිබෙනවා.\nඒ අනුව අදාළ ඉඩම් කොටස වසර 30ක කාල සීමාවක් සඳහා අදාළ සමාගමට බදු පදනම මත ලබා දෙනු ඇති.",
       "URL": "https://www.hirunews.lk/282907/මාදිවෙල-අක්කර-තිස්-අටක්-colombo-bird-park-පෞද්ගලික-සමාගමට",
       "Category": "Local News",
       "Parent URL": "https://www.hirunews.lk/local-news.php?pageID=1676"
}