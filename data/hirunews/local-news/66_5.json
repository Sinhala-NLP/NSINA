{
       "Source": "hirunews",
       "Timestamp": "Monday, 28 August 2023 - 22:07",
       "Headline": "සමනළ වැව ජලාශයෙන් විදුලිය උත්පාදනය කිරීම අවසන් අදියරට",
       "News Content": "සමනළ වැව ජලාශයෙන් විදුලිය උත්පාදනය කිරීම අවසන් අදියරට පැමිණ ඇතැයි ලංකා විදුලිබල මණ්ඩලය පවසනවා.\nඊයේ දිනයේ ජාතික විදුලිබල පද්ධතියට සමනළ වැව බලාගාරයෙන් ලබාගෙන තිබුණේ සියයට 0.3ක විදුලි ධාරිතාවයක් පමණයි.\nවාරිමාර්ග දෙපාර්තමේන්තුව යටතේ පවතින ප්‍රධාන ජලාශ 73හි ජල ධාරිතාවය මේ වනවිට සියයට 27.3ක් දක්වා අඩු වී තිබෙනවා.\nඋඩවලව ගොවිබිම්වල අර්බුදය විසඳීම සඳහා සමනළ වැව ජලාශයෙන් උඩවලව ජලාශයට ජලය නිකුත් කිරීමෙන් පසු අද වන විට එහි ජල පරිමාව මුහුදු මට්ටමේ සිට මීටර 424.5 දක්වා අඩුවී තිබුණා.\nසමනළ වැව ජලාශයෙන් විදුලිය උත්පාදනය කළ හැක්කේ මුහුදු මට්ටමේ සිට මීටර 424 දක්වා ජල පරිමාවක් ඇතිවිට පමණයි.\nමේ වනවිට සමනළ වැවේ භාවිතයට ගතහැකි ජල ධාරිතාවය වන්නේ 0.9%ක්. වාර්තා වන අන්දමට සමනළ වැව ජලාශය ඉදිකිරීමෙන් පසු ජල ධාරිතාව මෙතරම් පහළ ගිය පළමු අවස්ථාව මෙය බව සඳහන්.",
       "URL": "https://www.hirunews.lk/346445/සමනළ-වැව-ජලාශයෙන්-විදුලිය-උත්පාදනය-කිරීම-අවසන්-අදියරට",
       "Category": "Local News",
       "Parent URL": "https://www.hirunews.lk/local-news.php?pageID=66"
}