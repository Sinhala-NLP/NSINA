{
       "Source": "hirunews",
       "Timestamp": "Monday, 03 July 2017 - 14:46",
       "Headline": "විශේෂඥ වෛද්‍යවරයෙකු අත්අඩංගුවට",
       "News Content": "රෝගීන්ගේ පරීක්‍ෂාවන් සිදුකරන පෞද්ගලික රසායනාගාරවලට රෝගීන් යැවීමට විශාල මුදල් අල්ලස් ලබාගත්බව කියන කායික රෝග විශේෂඥ වෛද්‍යවරයෙකු අද (03) අල්ලස් හා දුෂණ විමර්ශන කොමිසමේ නිළධාරීන් පිරිසක් විසින් අත්අඩංගුවට ගෙන තිබෙනවා.\nකුලියාපිටිය මූලික රෝහලට අනියුක්තව සේවය කරන කායික රෝග විශේෂඥ වෛද්‍යවරයෙකු  එලෙස අත්අඩංගුවට පත්වූ අතර වෛද්‍ය පරික්‍ෂාවන් රසායනාගාරවලට ලබාදීමට මසකට රුපියල් විසි දහස තිස් දහස ආදී මුදල් අල්ලස් ලබාගෙන ඇති බවට පටිගතකළ දුරකථන ඇමතුම්වලට සවන්දීමේදී තහවුරු කරගෙන ඇතැයි සඳහන්.\nමාසිකව සියලු රසායනාගාරවලින් මුදල් ලබාගෙන ඇති අදාළ වෛද්‍යවරයා යම් හෙයකින් මුදල් ගෙවීමට රසායනාගාර හිමිකරුවන් අපොහොසත් වූ අවස්ථාවන්හිදී එම රසායනාගාරවල වාර්තා සදොස් බව රෝගීන්ට පවසමින් වෙනත් රසායනාගාරයකින් නැවත වාර්තා රැගෙන එන ලෙසට දන්වන බවට ලද පැමිණිලි අනුව විමර්ශන සිදු කර සැකකරු අත්ඩංගුවට ගෙන තිබෙනවා.\nරෝහලේ පහසුකම් නොමැති ඇතැම් පරීක්‍ෂාවන් සඳහා, පීඩාවට පත් රෝගීන්ට වෛද්‍ය වාර්තා සඳහා එවැනි කටයුතු නිසා දෙවරක් මුදල් ගෙවීමට සිදුව ඇතැයි රෝගීහුද චෝදනා කර තිබූනා.\nවෛද්‍යවරයා කුලියාපිටියට නුදුරු නාරම්මල පොලිසියට රැගෙනගොස් ප්‍රකාශ සටහන්කිරීමෙන් අනතුරුව අධිකරණයට ඉදිරිපත් කිරීමට නියමිතව ඇතිබව පොලිස් ආරංචිමාර්ග කියා සිටියා.\nසැකකාර වෛද්‍යවරයා වැඩිදුර විමර්ශන සඳහා අල්ලස් කොමිසමේ නිළධාරීන් විසින් රැගෙන ගිය බවත් එය පෞද්ගලික වෛද්‍ය සේවය හා බැඳුන කාර්යයක් විනා රෝහල් අභ්‍යන්තරයේ පවත්නා තත්වයක් නොවන බවත්, අප කළ විමසුමකදී කුලියාපිටිය මූලික රෝහලේ වෛද්‍ය අධිකාරි ප්‍රභාත් ජයකොඩි පැවසුවා.",
       "URL": "https://www.hirunews.lk/164985/විශේෂඥ-වෛද්‍යවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4440"
}