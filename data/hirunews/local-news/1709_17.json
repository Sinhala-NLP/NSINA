{
       "Source": "hirunews",
       "Timestamp": "Sunday, 05 September 2021 - 19:39",
       "Headline": "නවසීලන්තයේ පිහි අලෙවියට සීමා",
       "News Content": "නවසීලන්තයේ ඕක්ලන්ඩ් හි සුපිරි වෙළඳසැලක් තුළ තියුණු ආයුධයකින් පහර දී පුද්ගලයින් 09 දෙනෙකුට තුවාල සිදුකළ ශ්‍රී ලාංකිකයා සම්බන්ධයෙන් නවසීලන්ත රජය තවත් තොරතුරු අනාවරණය කර තිබෙනවා.\nමෙම පුද්ගලයා 2011 වසරේදී නවසීලන්තයට පැමිණ ඇත්තේ ශිෂ්‍ය වීසා මත බවටයි එරට රජය ප්‍රකාශ කළේ.\nමොහොමඩ් සම්සුදීන් ආදිල් නමැති මෙම පුද්ගලයා වංචනික ලෙස නවසීලන්තයට පැමිණ ඇති බැවින් මොහු පිටුවහල් කිරීමට එරට බලධාරීන් කටයුතු කරමින් සිට තිබෙනවා.\nකෙසේ වෙතත් මෙම වංචාව සම්බන්ධයෙන් මොහු සිරදඬුවම් පවා විඳ ඇති අතර මේ හේතුවෙන් මොහු පිටුවහල් කිරීමේ ක්‍රියාවලියට ද බාධා එල්ල වී තිබූ බවයි නවසීලන්ත රජය ප්‍රකාශ කළේ.\nනවසීලන්තයේ ඕක්ලන්ඩ්හි නිව් ලින් ප්‍රදේශයේ පිහිටි ලින් මෝල් නැමති සුපිරි වෙළඳ සංකීර්ණය ඇතුලු වූ මොහු තියුණු ආයුධයකින් පහරදී පුද්ගලයින් 9 දෙනෙකුට තුවාල සිදුකර තිබුණේ පෙරේදා දිනයේයි.\nමෙම සිද්ධියෙන් පසුව ප්‍රහාරය එල්ල කළ ශ්‍රී ලාංකිකයා පොලිස් වෙඩි පහරින් මිය ගියා.\nකෙසේ වෙතත් සිද්ධියෙන් තුවාල ලැබු දෙදෙනෙකු මේ වනවිට ප්‍රතිකාර ලබා රෝහල්වලින් පිටව ගොස් තිබෙනවා.\nමෙම සිද්ධියත් සමඟ ත්‍රස්තවාදය වැලැක්වීමේ පණත සංශෝධනය කිරීම සහ සංක්‍රමණ නීති තවදුරටත් දැඩි කිරීමට තීරණය කර ඇති අතර, හෙට පැවැත්වෙන නවසිලන්ත අමාත්‍ය මණ්ඩල රැස්වීමේදී මේ සම්බන්ධයෙන් අවධානය යොමු කරනු ඇති.\nමේ අතර මෙම සිද්ධියෙන් පසු නවසීලන්තයේ සුපිරි වෙළඳසැල් තුළ තියුණු ආයුධ අලෙවියට සීමා පැනවීමට තීරණය කර තිබෙනවා.\nසිද්ධිය සිදුවූ කවුන්ට් ඩවුන් නමැති සුපිරි වෙළඳසැල් ජාලය ප්‍රකාශ කළේ සිය වෙළඳසැල් වලින් පිහි සහ කතුරු ඉවත් කිරීමට කටයුතු කළ බවයි.\nදැනටමත් ප්‍රධාන පෙළේ සුපිරි වෙළඳසැල් ජාල කිහිපයක්ම මෙලෙස තියුණු ආයුධ එම වෙළඳසැල් තුළින් ඉවත් කර ඇති බව දැනුම් දී ඇති බවද ඔවුන් කියා සිටියා.\nඅවශ්‍ය නම් ඒ සම්බන්ධයෙන් විමසා ඒවා ලබා ගැනීමට පහසුකම් සලසා තිබෙනවා.",
       "URL": "https://www.hirunews.lk/281456/නවසීලන්තයේ-පිහි-අලෙවියට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1709"
}