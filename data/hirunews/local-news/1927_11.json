{
       "Source": "hirunews",
       "Timestamp": "Wednesday, 26 May 2021 - 14:49",
       "Headline": "තද සුළං සමඟ පාරිභෝගිකයන් 76,000 ක විදුලිය ඇණ හිටී",
       "News Content": "”යාස්“ සුළි කුණාටුව ඉන්දියාවේ උතුරු ඔඩීසා වෙරළ තීරයේ ගොඩබිමට ඇතුළු වී ඇති බව කාලගුණ විද්‍යා දෙපාර්තමේන්තුව සඳහන් කළා.\nඒ හේතුවෙන් පැල්පත් නිවාස 20,000 කට පමණ හානි සිදුව තිබෙනවා. කෙසේ වෙතත්, මෙම සුළු කුණාටුව හේතුවෙන් මෙරට දිවයින වටා මුහුදු ප්‍රදේශවලට බලපෑ සුළං සහිත කාලගුණය ක්‍රමයෙන් අඩුවනු ඇති බවයි එම දෙපාර්තමේන්තුව සඳහන් කරන්නේ.\nඑසේම, හෙට දිනයේදී දිවයින වටා සුළඟේ වේගය පැයට කිලෝමීටර් 60 ත් 70 ත් අතර, වන සහ ඇතැම්විට එය පැයට කිලෝමීටර් 80 දක්වා ඉහළ යා හැකියි. එසේම, මුහුදු ප්‍රදේශ රළු වන බවයි කාලගුණ විද්‍යා දෙපාර්තමේන්තුව නිකුත් කළ නිවේදනයේ දැක්වෙන්නේ.\nකෙසේ වෙතත්, දිවයින වටා ගැඹුරු සහ නොගැඹුරු මුහුදු ප්‍රදේශවල අනිද්දා දක්වා ධීවර හා නාවික කටයුතුවල නොයෙදෙන ලෙසයි කාලගුණ විද්‍යා දෙපාර්තමේන්තුව දැනුම් දෙන්නේ.\nමේ අතර, වව්නියාව නැදුන්කර්නි ප්‍රදේශය හරහා හමා ගිය තද සුළං තත්ත්වයන් හේතුවෙන් ප්‍රදේශයේ වගාවන් රැසකට හානි සිදුව තිබෙනවා. ගාල්ල ප්‍රදේශයේ සහ ඇල්ල වැල්ලවාය ප්‍රධාන මාර්ගයේ ස්ථාන කිහිපයකද ගස් කඩා වැටීම් හේතුවෙන් වාහන ගමනාගමනයට බාධා එල්ල වූණා.\nතද සුළං සමඟ සිදුවූ ගස් කඩා වැටීම් හේතුවෙන් පාරිභෝගිකයන් 76,000 කට අධික පිරිසකට විදුලිබලය ඇණ හිට තිබෙනවා.\nවිදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ ඒ අනුව මාතර, ගාල්ල, කෑගල්ල, ඉංගිරිය, හොරණ, දඹුල්ල, කුරුණෑගල, බලංගොඩ, කුලියාපිටිය, රත්නපුර, යන ප්‍රදේශවලට මෙලෙස විදුලිය බිඳ වැටී ඇති බවයි.\nමේ අතර, දිවයින බලපැ අයහපත් කාලගුණ තත්ත්වය හේතුවෙන් කුරුණැගල සහ පුත්තලම ප්‍රදේශවල  ජලාශ කිහිපයක වාන් දොරටු විවෘත කර තිබෙනවා.\nමේ අතර පසුගිය පැය 24 තුළ දිවයිනේ බොහෝ ප්‍රදේශවලට සැලකිය යුතු වර්ෂාපතනයක් නොලැබීම හේතුවෙන් ගංවතුර සම්බන්ධයෙන් පැවැති අවදානම පහව යමින් පවතින බව වාරිමාර්ග දෙපාර්තමේන්තුව සඳහන් කළා.\nඑමෙන්ම, හරංගල නාවලපිටිය මාර්ගයේ කොත්මලේ ජලාශයේ ආසන්නයේ මාර්ගය ගිලා බැසිම හේතුවෙන් කොත්මලේ ජලාශයට කිසිදු හානියක් සිදු වි නොමැති බවයි දිස්ත්‍රික් ආපදා කළමනාකරණ මධ්‍යස්ථානය ප්‍රකාශ කළේ.\nකෙසේ වෙතත්,   දිවයිනට බලපා ඇති නිරිත දිග මෝසම් කාලගුණ තත්ත්වය හේතුවෙන් ඉදිරි දින කිහිපයේදි වැසි සහ විටින් විට සුළං සහිත කාලගුණ තත්ත්වය තවදුරටත් බලපාන බවයි කාලගුණ විද්‍යා දෙපාර්තමේන්තුව සඳහන් කරන්නේ.",
       "URL": "https://www.hirunews.lk/272505/තද-සුළං-සමඟ-පාරිභෝගිකයන්-76000-ක-විදුලිය-ඇණ-හිටී",
       "Category": "Local News",
       "Parent URL": "https://www.hirunews.lk/local-news.php?pageID=1927"
}