{
       "Source": "hirunews",
       "Timestamp": "Thursday, 23 July 2020 - 21:04",
       "Headline": "ETI ගණුදෙනු ගැන තවත් තොරතුරු හෙළිවෙයි (වීඩියෝ)",
       "News Content": "ETI සමාගම සතු දේපළ ප්‍රසිද්ධ වෙන්දේසියක් හරහා විකිණීම සිදු කළේ නම් තැන්පත්කරුවන්ට ගැටලුවකින් තොරව සාධාරණයක් සිදු කිරීමට තිබූ බව අද අනාවරණය වුණා.\nඒ ETI  සමාගමේ සිදු වූ බව කියන අයථා ක්‍රියා කලාපයන් සහ අක්‍රමිකතා සොයා බලන විශේෂ ජනාධිපති කොමිසමේ සාක්ෂි විමසීමේදීයි.\nඅද පළමුව සාක්ෂි ලබා දුන්නේ ETI  ආයතනයේ 2009 වසරේ ජනවාරි 01 වන දා සිට සහකාර මූල්‍ය හා පරිපාලන සාමාන්‍යාධිකාරීවරයෙකු ලෙස සේවය කළ අයෙක්.\nඑක් අවස්ථාවක රුපියල් මිලියන 8.3 ක මුදල් වටිනාකමකින් යුත් චෙක්පතක් අධ්‍යක්ෂක ජීවක එදිරිසිංහ මහතා නමින් ලබා ගත් බවත් එම චෙක්පතට අදාල කාරණය ලෙස මහ බැංකු කාරණාවකට යන්න දක්වා තිබූ බවත් ඔහු පැවසුවා.\nඑහිදී කොමිසම සාක්ෂිකරුගෙන් ප්‍රශ්න කර සිටියේ එම මුදල් ගෙවීම සිදු කරන්නේ මහජනතාවගෙන් ලබා ගත් මුදල් මගින්ද යන්නයි.\nසාක්ෂිකරු සඳහන් කර සිටියේ  \"ඔව්\" ලෙසයි.\nමහ බැංකු කාරණාවක් ලෙස සදහන් කර තවත් අවස්ථාවලදී මෙලෙස මුදල් ලබා ගෙන තිබූ බවත් ඔහු පැවසුවා.\nමීළඟට සාක්ෂි ලබා දුන්නේ ETI සමාගමේ ප්‍රධාන විධායක නිලධාරී ලෙස කටයුතු කළ අයෙක්.\nසාක්ෂිකරු සදහන් කර සිටියේ 2018 වසරේදී ETI  ආයතනය සහ ඊට අනුබද්ධ ආයතන විකිණීමේදී ගැණුම්කාර සමාගමට 23‍%ක වට්ටමක් ලබා දී ඇති බවටයි.\nඑමගින් ETI  සමාගමට රුපියල් මිලියන 3769 ක පමණ මුදලක් පාඩු වී ඇති බවත් ඔහු පැවසුවා.\nතැන්පත්කරුවන්ගේ අයිතිවාසිකම් වෙනුවෙන් මහ බැංකුව ප්‍රමාණවත් මැදිහත්වීමක් සිදුකර නැති බවත් සඳහන් කෙරුණා.\n2018 වසරේදී ETI  ආයතනය සතු වත්කම් විකිණීමට ශ්‍රී ලංකා මහ බැංකුව කොන්දේසි සහිතව අනුමැතිය දුන් අතර එහිදී මාධ්‍ය ආයතන සහ භූමි දේපල විදේශ සමාගමකට විකිණීම පිළිබඳව විශේෂ කොන්දේසි ඉදිරිපත් කර තිබූ බවත් සාක්ෂිකරු සඳහන් කර සිටියා.\nනමුත් කළමණාකරණ මණ්ඩලය සමග ETI  අධ්‍යක්ෂක මණ්ඩල සාකච්ඡාවේදී අධ්‍යක්ෂක ජීවක එදිරිසිංහ මහතා පවසා ඇත්තේ ජනමාධ්‍ය ආයතන විකිණීම සම්බන්ධයෙන් එවකට ජනමාධ්‍ය අමාත්‍යවරයා සමග සාකච්ඡා කර අවශ්‍ය කරුණු ඉෂ්ට කර ගත හැකි බවයි.\nඉඩම් සම්බන්ධයෙන් ඉදිරියේදී සම්මත කිරීමට නියමිත පනතක් මගින් එය සිදු කර ගැනීමට හැකි බවත් ඔහු එම සාකච්ඡාවේදී පවසා තිබෙනවා.\nසාක්ෂිකරු ප්‍රකාශ කළේ බ්ලූ සමිට් ආයතනයට ETI  දේපල විකිණීම සිදු නොකර ප්‍රසිද්ධ වෙන්දේසියක් සිදු කළා නම් මීට වඩා විශාල මිලකට විකුණා එමගින් තැන්පත්කරුවන්ටද ගැටලුවකින් තොරව සාධාරණයක් සිදු කිරීමට හැකියාව තිබූ බව ඔහු සඳහන් කළා.\nමේ අතර අද ETI  තැන්පත්කරුවන්ගේ ස්වාධීන සංවිධානය අද පැවති ප්‍රවෘත්ති සාකච්ඡාවකදී අදහස් දැක්වූවා.",
       "URL": "https://www.hirunews.lk/246260/eti-ගණුදෙනු-ගැන-තවත්-තොරතුරු-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2564"
}