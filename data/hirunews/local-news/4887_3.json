{
       "Source": "hirunews",
       "Timestamp": "Friday, 09 September 2016 - 6:41",
       "Headline": "සාම සාධක මෙහෙයුම්වලට ශ්‍රී ලංකාවේ දායකත්වය ගැන ජගත් මහලේකම්ගෙන් පැසසුම්",
       "News Content": "එක්සත් ජාතීන්ගේ සංවිධානයේ සාම සාධක මෙහෙයුම් සදහා ශ්‍රී ලංකාව ලබාදෙන දායකත්වය පිළිබදව ජගත් සංවිධාන මහලේකම් බෑන්කී මූන්ගේ ප්‍රශංසාවට ලක්වුණා.\nඒ සාම සාධක මෙහෙයුම්වලට දායක වන රටවල සහභාගිත්වයෙන් ලන්ඩනයේ පැවැත්වෙන සමුළුවට එක්වෙමින්.\nසාම සාධක මෙහෙයුම් සදහා වහා යෙදවීමට හැකිවන පරිදි හමුදා භට කණ්ඩ සූදානම් කර තැබීම සම්බන්ධයෙන් ජගත් මහලේකම්වරයා මෙහිදී ශ්‍රී ලංකාව ඇතුළු ඊට දායක වන රටවලට ප්‍රශංසාව පළ කළා.\nලන්ඩනයේ - ලැන්කැස්ටර් හවුස් හි පැවති මෙම සමුළුවට අනුග්‍රාහකත්වය සැපයුවේ බ්‍රිතාන්‍ය ආරක්ෂක කටයුතු පිළිබද ලේකම් මයිකල් ෆැලන්.\nසාම සාධක මෙහෙයුම් සදහා ශ්‍රී ලංකා යුද හමුදාවේ, 625 දෙනෙකුගෙන් යුත් යුද හමුදා භට කණ්ඩයක් මේ වසරේ දෙසැම්බරයේදී අප්‍රිකාවේ මාලි රාජ්‍යය වෙත යැවීමට නියමිතයි.\nජගත් සාමසාධක මෙහෙයුම් සදහා ශ්‍රී ලංකාව මුලින්ම එක්වූයේ 1960 වසරේදීයි.\nකොංගෝ රාජ්‍යයේ සාම සාධක මෙහෙයුම්වලට ශ්‍රී ලංකාව එම වසරේදී එක්වූ අතර, 2004 වසරේ සිට හයිටියේ සහ 2010 වසරේ සිට ලෙබනනයේ සාම සාධක මෙහෙයුම්වල ශ්‍රී ලංකාව නිරත වී තිබෙනවා.\nමෑතකදී අප්‍රිකානු සුඩානයේ සාම සාධක මෙහෙයුම් සදහා ශ්‍රී ලංකාව එක්වුණා.",
       "URL": "https://www.hirunews.lk/142561/සාම-සාධක-මෙහෙයුම්වලට-ශ්‍රී-ලංකාවේ-දායකත්වය-ගැන-ජගත්-මහලේකම්ගෙන්-පැසසුම්",
       "Category": "Local News",
       "Parent URL": "https://www.hirunews.lk/local-news.php?pageID=4887"
}