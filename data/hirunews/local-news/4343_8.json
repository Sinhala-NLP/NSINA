{
       "Source": "hirunews",
       "Timestamp": "Friday, 01 September 2017 - 13:34",
       "Headline": "කුකුලේ ගඟ අවට පහත් බිම්වල සිටින ජනතාවට උපදෙසක්",
       "News Content": "අද (01) සහ හෙට දෙදින තුළ දිවයිනේ පළාත් කිහිපයකට මිලිමීටර් 150 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සදහන් කළා.\nඒ අනුව, වයඹ, උතුරුමැද, සහ සබරගමුව පළාත්වලට මෙන්ම, කළුතර දිස්ත්‍රික්කයට මෙලෙස තද වැසි ඇතිවිය හැකි බවයි එම දෙපාර්තමේන්තුවේ අධ්‍යක්ෂ ජනරාල් එස්.ප්‍රේමලාල් කියා සිටියේ.\nමේ අතර, ඊයේ රාත්‍රියේ සිට අද අලූයම් කාලය දක්වා ප්‍රදේශ කිහිපයකට ගිගුරුම් සහිත වැසි පතිත වී තිබෙනවා.\nගාල්ල දිස්ත්‍රික්කයට ඊයේ රාත්‍රියේ සිට අද අලූයම දක්වා කාලය තුළ වැඩි වර්ෂාපතනයක් ලැබී ඇති බවටයි වාර්තා වන්නේ.\nදිස්ත්‍රික් ආපදා කළමනාකරණ මධ්‍යස්ථානය සදහන් කළේ නාගොඩ - නෙළුව ප්‍රදේශයට වැඩිම වර්ෂාපතනයක් වාර්තා වූ බවයි.\nමේ අතර, එම ප්‍රදේශවලට වර්ෂාවත් සමග තාවකාලිකව තද සුළං තත්ත්වයක් ද හට ගෙන තිබෙනවා.\nමාර්ග කිහිපයක ගස් කඩා වැටීම නිසා රථ වාහන ගමනාගමනයට ද බාධා එල්ල වූ බවයි අප වාර්තාකරු සදහන් කළේ. ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සදහන් කළේ වැසි සමග කුකුලේ ගග ජලාශයේ ජල මට්ටම ඉහළ යා හැකි බැවින් ඒ අවට සහ පහත්බිම්වල වෙසෙන ජනතාව අවධානයෙන් පසුවිය යුතු බවයි.",
       "URL": "https://www.hirunews.lk/169920/කුකුලේ-ගඟ-අවට-පහත්-බිම්වල-සිටින-ජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=4343"
}