{
       "Source": "hirunews",
       "Timestamp": "Friday, 06 May 2022 - 19:21",
       "Headline": "නියෝජ්‍ය කතානායක රංජිත් සියඹලාපිටිය නැවතත් ඉල්ලා අස්වෙයි (වීඩියෝ)",
       "News Content": "ඊයේ තේරී පත් වූ නියෝජ්‍ය කතානායක රංජිත් සියඹලාපිටිය එම ධුරයෙන් ඉල්ලා අස්වීමේ ලිපිය ජනාධිපති ගෝඨාභය රාජපක්ෂ වෙත යොමුකර තිබෙනවා.\nඊයේ නියෝජ්‍ය කතානායක තනතුර සඳහා පැවති ඡන්ද විමසීමේදී ඔහුට පක්ෂව ඡන්ද 148ක් හිමිවුණා.\nමීට පෙර ද නියෝජ්‍ය කතානායක ධුරයේ කටයුතු කළ කෑගල්ල දිස්ත්‍රික් පාර්ලිමේන්තු මන්ත්‍රීවරයා එම ධුරයෙන් ඉල්ලා අස්වන බව මීට සති දෙකකට පමණ පෙර ජනාධිපතිවරයාට දන්වා ලිපියක් යොමුකර තිබුණා.\nකෙසේවෙතත් ජනාධිපතිවරයා ඔහුගේ ඉල්ලා අස්වීමේ ලිපිය භාරගනු ලැබුවේ මීට දින 4කට පෙරයි.\nඉන් අනතුරුව ඊයේ දිනයේදී නැවතත් ඔහුගේ නම නියෝජ්‍ය කතානායක ධුරය සඳහා පාර්ලිමේන්තුවේදී යෝජනා කෙරුණා.\nඔහුගේ නම නියෝජ්‍ය කතානායක ධුරය සඳහා යෝජනා කිරීමත් සමගම ආණ්ඩු පක්ෂයේ අමාත්‍ය ජී එල් පීරිස් විසින් එම යෝජනාවට ආණ්ඩු පක්ෂයේ සහයෝගය ලැබෙන බව ප්‍රකාශකර සිටියා.\nමෙහිදී විපක්ෂය විසින් නියෝජ්‍ය කතානායක ධුරය සඳහා ඉමිතියාස් බාකීර් මාකර් ගේ නම යෝජනා කළ අතර රහස් ඡන්ද විමසීමක් සිදු කෙරුණේ ඉන් අනතුරුවයි.\nඑහිදී රංජිත් සියඹලාපිටියට පක්ෂව ඡන්ද 148ක් ලැබී තිබූ අතර ඉමිතියාස් බාකීර් මාකර්ට පක්ෂව ලැබී තිබුණේ ඡන්ද 65ක් පමණයි.",
       "URL": "https://www.hirunews.lk/303684/නියෝජ්‍ය-කතානායක-රංජිත්-සියඹලාපිටිය-නැවතත්-ඉල්ලා-අස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1187"
}