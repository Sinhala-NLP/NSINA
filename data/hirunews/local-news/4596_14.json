{
       "Source": "hirunews",
       "Timestamp": "Saturday, 25 March 2017 - 12:22",
       "Headline": "කඹුරුපිටියේදී පොලිස් පහරදීමකින් පුද්ගලයෙකු රෝහලේ",
       "News Content": "සිය ඥාතියෙකුට සහ මිතුරෙකුට පොලීසිය අමානුෂික ලෙස පහර දුන් බව මාතර - කඹුරුපිටිය ප්‍රදේශයේ පුද්ගලයෙකු චෝදනා නගනවා.\nසිය බිරිඳගේ සොහොයුරාට සහ ඔහුගේ මිතුරෙකුට මෙම පහරදීම කඹුරුපිටිය පොලීසියේ ස්ථානාධිපතිවරයා සහ අපරාධ අංශයේ ප්‍රධානියා විසින් සිදුකර ඇති බවටයි ඔහු චෝදනා කළේ.\nබිරිඳගේ සොහොයුරා බේකරි නිෂ්පාදන අලෙවි කිරීම, රැකියාව ලෙස සිදුකර තිබෙනවා.\nඑහිදී ඔහු සේවය කළ ආයතන දෙකක ඇති වූ ගැටළුකාරී තත්ත්වයක් මත එක් ආයතනයක පුද්ගලයෙකු ඔහුට පහර දීමක් සිදුකර තිබෙනවා.\nඅදාළ සිද්ධිය සම්බන්ධයෙන් රුවන් සමීර නැමති ඔහු කඹුරුපිටිය පොලීසියට පැමිණිල්ලක් සිදුකර ඇති අතර, එහිදී පොලීසිය විසින් පහරදීම සිදුකළ ආයතනයේ පුද්ගලයෙකු පැය කිහිපයක් පොලිස් අත්අඩංගුවේ රදවා මුදා හැරි බවටයි රුවන් සමීරගේ ඥාතියා හිරු ප්‍රවෘත්ති අංශයට කියා සිටියේ.\nසිද්ධියෙන් දින 3කට පසු රුවන් සමීරට පහරදීම සිදුකළ පුද්ගලයින් කඹුරුපිටිය නගරයේදී ඔහුට තර්ජනය කර ඇති බව සදහන්.\nඑම අවස්ථාවේදී නගරයේ සිවිල් ඇඳුමෙන් සැරසී සිටි පොලිස් නිලධාරීන් කිහිප දෙනෙකු සිය ඥාතියාට සහ මිතුරාට පහරදීමක් සිදුකළ බවයි රුවන් සමීරගේ ඥාතියා වන එච්.පී. චන්දන හිරු ප්‍රවෘත්ති අංශයට කියා සිටියේ.\nමේ වන විට සිය ඥාතියා පොලිස් අත්අඩංගුවට ගෙන ඇති අතර, මිතුරා පොලිස් ආරක්ෂාව සහිතව කඹුරුපිටිය රෝහලේ ප්‍රතිකාර ලබන බව ද එච්.පී. චන්දන කියා සිටියා.\nමේ සම්බන්ධයෙන් හිරු ප්‍රවෘත්ති අංශය කඹුරුපිටිය පොලීසියෙන් විමසීමක් කළා.\nඑහි ස්ථානාධිපතිවරයා කියා සිටියේ අදාළ චෝදනාව පදනම් විරහිත බවයි.\nප්‍රදේශයේ ඇති වූ ගැටුමකදී සාමය ආරක්ෂා කිරීම උදෙසා යම් අත්අඩංගුවට ගැනීමක් සිදුකළ ද පොලිසීය විසින් පහරදීමක් සිදුකර නොමැති බවයි ඔහු අවධාරණය කළේ.\nරෝහල්ගතව සිටින්නේ ගැටුමකදී තුවාල ලැබූ පුද්ගලයෙකු බව ද කඹුරුපිටිය පොලීසියේ ස්ථානාධිපතිවරයා වැඩිදුරටත් කියා සිටියා.",
       "URL": "https://www.hirunews.lk/157691/කඹුරුපිටියේදී-පොලිස්-පහරදීමකින්-පුද්ගලයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4596"
}