{
       "Source": "hirunews",
       "Timestamp": "Friday, 07 October 2022 - 21:14",
       "Headline": "නෙලුම් කුලුණෙන් පහළට පනින ඩොලර් පිම්ම (වීඩියෝ)",
       "News Content": "නෙළුම් කුලුන මුදුනේ සිට බංගි රැහැන් ආධාරයෙන් පහළට පැනීමේ ක්‍රීඩාව සිදු කිරීම සඳහා සිංගප්පූරු සමාගමක් සමඟ අද (07) ගිවිසුම්ගත වුණා.\nඒ අනුව, නෙළුම් කුලුනේ ඉහළ ඉදි කෙරෙන විශේෂ පීඨිකාවක සිට කොළඹ වා තලයේ මීටර 260ක් පහළට කිමිදෙන්නට ඔබටත් අවස්ථාව ලැබෙනවා.\nසිංගප්පූරුව කේන්ද්‍ර කරගත් ජපානයේ හිමිකාරිත්වය දරන අදාළ සමාගම චීනය, කැනඩාව ඇතුළු රටවල් ගණනාවක මෙවැනි බංගි පිමි (Bungee Jumping) සිදු කළ හැකි මධ්‍යස්ථාන පවත්වාගෙන යනවා.\nඒ අතරින් කොළඹ නෙළුම් කුලුන විශේෂ වන්නෙ, මීටර 260ක් වන දීර්ඝතම පිම්ම සිදු කිරීමේ හැකියාව පැවතීම නිසාවෙන්.\nඒ අනුව, එක් ආධාරකයක් මත ක්‍රියාත්මක වන කුලුනක සිට සිදු කෙරෙන ලොව ගැඹුරුතම පිම්මේ හිමිකාරිත්වයත් නෙළුම් කුලුන සතුවන බවයි, නෙළුම් කුලුන කළමනාකරණ ව්‍යාපෘතියේ ප්‍රධාන විධායක නිලධාරි, විශ්‍රාමික මේජර් ජෙනරාල් ප්‍රසාද් සමරසිංහ සඳහන් කළේ.\nතවත් මාස දෙකකින් පමණ අදාළ අත්දැකීම විඳගැනීමට මෙරටට පැමිණෙන විදේශිකයින්ට මෙන් ම ශ්‍රී ලාකිකයින්ටත් අවස්ථාව හිමිවන බවටයි ඔහු විශ්වාසය පළ කළේ.\nනෙළුම් කුලුණ ව්‍යාපෘති සමාගම සමඟ ගිවිසුම්ගත වූ සිංගප්පූරු සමාගම වසරකට බංගි පිමි (Bungee Jumping) පැනීමේ ලෝලීන් 10,000ක් ශ්‍රී ලංකාවට රැගෙන ඒමටත් සැළසුම් කර තිබෙනවා.\nඒ, එම සමාගම් ජාලය සතුව සිටිනා ලොව පුරා විසිරී ඇති 50,000කට අධික බංගි පිමි ලෝලීන් අතරින්.\nමෙහිදී වැඩිදුරටත් හිරු ප්‍රවෘත්ති අංශය වෙත අදහස් දැක්වූ විශ්‍රාමික මේජර් ජෙනරාල්වරයා සඳහන් කළේ මෙහි එක් පිම්මක් සඳහා අමරිකානු ඩොලර් 600ක මුදලක් විදේශිකයින්ගෙන් අය කර ගැනීමට නියමිත බවයි.\nකෙසේ වෙතත්, දේශීය සංචාරකයින්ගෙන් ඒ සඳහා අය කෙරෙන මුදල සම්බන්ධයෙන් මෙතෙක් අවසන් නිගමනයකට පැමිණ නැහැ.\nඔහු ඉඟි පළ කළේ ඒ මුදල සංචාරකයින්ගෙන් අය කරන මුදලට වඩා අඩු මට්ටමක පවතින බවයි.\nමීට අමතරව කොළඹ නෙළුම් කුලුන සිට බේස් ජම්ප් හෙවත්, පැරෂුට් නිදහස් පැනීමේ ඉසව් කිහිපයක් වසරක් තුළ දී ක්‍රියාත්මක කිරීමටත් සැළසුම් කර තිබෙනවා.\nඒ සඳහා නෙළුම් කුලුන කළමණාකරන ව්‍යාපෘතිය සමඟ අත්වැල් බැඳගෙන ඇත්තේ ලොව ප්‍රමුඛතම ත්‍රාසජනක ක්‍රීඩා සංවිධානය කරන සමාගමක් වන \"රෙඩ්බූල්\" සමාගම යි.\nඔවුන් මීට දින තුනකට පෙර තුර්කි ජාතික නිදහස් ආර ස්ථානීය පැරෂුට් පිමිකරුවන් කිහිප දෙනෙකු එහි පළමු පිමි කිහිපය ක්‍රියාත්මක කර තිබෙනවා.\nප්‍රධාන විධායක නිලධාරි විශ්‍රාමික මේජර් ජනරාල් ප්‍රසාද් සමරසිංහ පවසන්නේ, වසරකට අවස්ථා හතරක හෝ හයක දී එවැනි පිමි නෙළුම් කුලුන මුදුනේ සිට ක්‍රියාත්මක කිරීමට අදාළ සමාගම එකඟ වී ඇති බවයි.",
       "URL": "https://www.hirunews.lk/317287/නෙලුම්-කුලුණෙන්-පහළට-පනින-ඩොලර්-පිම්ම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=818"
}