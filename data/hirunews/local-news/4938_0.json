{
       "Source": "hirunews",
       "Timestamp": "Wednesday, 03 August 2016 - 19:36",
       "Headline": "අල්ලස් ඉල්ලු පොලිස්  නිලධාරියකු රක්ෂිත බන්ධනාගාරගත කෙරේ",
       "News Content": "බීමතින් සිටි බවට චෝදනා කර රියදුරෙකුගෙන් රුපියල් 15,000 ක මුදලක් ඉල්ලා සිටීමේ සිද්ධිය සම්බන්ධයෙන් සැකපිට අත්අඩංගුවට ගත් කොහුවල පොලිසියේ නිලධාරියෙකු මේ මස 15 වැනිදා දක්වා රක්ෂිත බන්ධනාගාරගත කර තිබෙනවා.\nඒල අදාළ සිදුවීම පිළිබඳව පොලිස් විශේෂ විමර්ශන ඒකකය විසින් පරීක්ෂණ සිදුකර අධිකරණයට කරුණු වාර්තා කිරීමෙන් අනතුරුවයි.\nකොහුවල පොලිස් බල ප්‍රදේශයේදී පසුගිය දිනක වෑන් රථයක නිදා සිටි රියදුරෙකු බීමතින් සිටි බවට චෝදනා කරමින් ඔහුව කොහුවල පොලිසියට රැගෙන ගොස් සිද්ධිය සමථයකට පත් කිරීම සඳහා මුදල් ඉල්ලා සිටීමේ සිදුවීමක් අප පසුගිය 27 වැනිදා හිරු C .I .A. තුළින් අනාවරණ කළා.\nබීමතින් සිටි බවට වූ චෝදනාවට පොලිස් භාරයට ගත් අදාළ පුද්ගලයා ඉන් මුදා හැරීම සදහා ඔහු රිය අනතුරක් සිදුකළ බවටත් එහි අලාභ ලෙස රුපියල් 15,000 ක මුදලක් ගෙවිය යුතු බවට ඊට සම්බන්ධවූ වූ පුද්ගලයෙකු සඳහන් කරන අයුරු එහිදී අප පෙන්වා දුන්නා.\nමෙම ප්‍රවෘත්තිය අප ප්‍රචාරය කිරීමත් සමග පොලිස් විශේෂ විමර්ශන ඒකකය මේ පිළිබඳව පරීක්ෂණයක් ආරම්භ කළා.\nඒ අනුව හෙළි වූයේ මොහු කොහුවල පොලිසියට අනුයුක්තව සේවය කරන නිලධාරියෙකු බවයි.\nඒ අනුව ඔහු අත්අඩංගුවට ගෙන නුගේගොඩ අතිරේක මහේස්ත්‍රාත් අනුෂ්ක සෙනෙවිරත්න මහතා හමුවට ඉදිරිපත් කිරීමෙන් අනතුරුව මේ මස 5 වැනිදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/139762/අල්ලස්-ඉල්ලු-පොලිස්-නිලධාරියකු-රක්ෂිත-බන්ධනාගාරගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4938"
}