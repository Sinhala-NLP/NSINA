{
       "Source": "hirunews",
       "Timestamp": "Sunday, 15 January 2023 - 15:16",
       "Headline": "බීමතින්, පොලිස් රාජකාරියට බාධා කළ අයෙක් අත්අඩංගුවට",
       "News Content": "බීමත්ව රිය ධාවනය කරමින් පොලිස් නිලධාරින්ගේ රාජකාරියට බාධා කළ සැකකරුවෙකු හුංගම ප්‍රදේශයේදි අත්අඩංගුවට ගෙන තිබෙනවා.\nඅද (15) අළුයම රන්න සිට හුංගම දෙසට ධාවනය වෙමින් තිබු මොටර් රථයක් පරීක්ෂා කිරීම සදහා පොලිස් නිලධාරීන් සංඥා කර තිබුණා.\nඑම අවස්ථාවේ රථයේ සිටි රියදුරු සහ තවත් පුද්ගලයෙකු නිලධාරීන්ට පරුෂ වචනයෙන් බැණ වදිමින් එය ඉදිරියට ධාවනය කර ඇති අතර නිලධාරීන් පසුපස ලුහුබැද ගොස් පලායමින් තිබු මෝටර් රථය නවතා ඇති බවයි පොලිස් මාධ්‍ය කොට්ඨාශය සදහන් කළේ.\nඑහි දි රියදුරු බීමත්ව සිටින බවට නිරීක්ෂණය වී ඇති අතර ඔහුව මෝටර් රථයත් සමග අත්අඩංගුවට ගනු ලැබුවා.\nසැකකරු 37 හැවිරිදි හුංගම පල්ලේගම ප්‍රදේශයේ පදිංචිකරුවෙක්.\nසැකකරු බීමතීන් සිටින්නේදැයි පරික්ෂා කිරිම සදහා පොලිසියට රැගෙන යමින් සිටින අතරතුරු නිලධාරීන්ට නැවත වතාවක් පරුෂ වචනයෙන් බැන වදිමින් ඔහුගේ හිසින් පොලිස් නිලධාරියෙකුගේ මුහුණට පහර දී තිබෙනවා.\nඑහි දී එම නිලධාරියා තුවාල ලබා ප්‍රතිකාර සඳහා රන්න රෝහල වෙත ඇතුලත් කෙරුණා.",
       "URL": "https://www.hirunews.lk/325105/බීමතින්-පොලිස්-රාජකාරියට-බාධා-කළ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=600"
}