{
       "Source": "hirunews",
       "Timestamp": "Friday, 22 July 2022 - 13:41",
       "Headline": "කාලගුණය වෙනස් වෙයි - ඇලකන්දෙන් මුහුදු ගිය යාත්‍රාවකුත් පෙරලෙයි",
       "News Content": "දිවයිනේ සබරගමුව, මධ්‍යම, ඌව, නැගෙනහිර සහ උතුරුමැද පළාත්වල ඇතැම් ස්ථානවලට අද පස්වරුවේදී මිලිමීටර් 75 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම, ගාල්ල - හම්බන්තොට හරහා පොතුවිල් දක්වා වෙරළට ඔබ්බෙන් වූ මුහුදේ පැයට කිලෝමීටර් 50 ත් 60 ත් අතර තද සුළං ඇතිවිය හැකි අතර එම අවස්ථාවලදී මීටර් 2.5 ත් 3 ත් අතර උස් මුහුදු රළ ඇති විය හැකි බවයි එම දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියේ.\nමේ අතර, පවතින සුළං සහ මුහුදු රළ හේතුවෙන් වත්තල - ඇළකන්ද ප්‍රදේශයෙන් ධීවර කටයුතු සඳහා පිටත්ව ගිය යාත්‍රාවක් අද අලුයම 5 ට පමණ දික්ඕවිට මුහුදු තීරයේදී පෙරලී තිබෙනවා.\nඅදාළ යාත්‍රාවෙහි ධීවරයින් 5 දෙනෙකු ගමන් කර ඇති අතර ඔවුන්ව තවත් ධීවරයින් පිරිසක් විසින් බේරා ගෙන ඇති බවයි හිරු වාර්තාකරු සඳහන් කළේ.",
       "URL": "https://www.hirunews.lk/310649/කාලගුණය-වෙනස්-වෙයි-ඇලකන්දෙන්-මුහුදු-ගිය-යාත්‍රාවකුත්-පෙරලෙයි",
       "Category": "Local News",
       "Parent URL": "https://www.hirunews.lk/local-news.php?pageID=1001"
}