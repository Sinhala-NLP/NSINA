{
       "Source": "hirunews",
       "Timestamp": "Thursday, 17 November 2022 - 7:40",
       "Headline": "වසන්ත මුදලිගේගෙන් සහ සිරිධම්ම හිමියන්ගෙන් ප්‍රකාශ ගැනීමට පොලිසියට අවසර",
       "News Content": "දැනට රැඳවුම් නියෝග යටතේ සිටින අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේගෙන් සහ පූජ්‍ය ගල්වැව සිරිධම්ම හිමියන්ගෙන් ප්‍රකාශයක් ලබා ගැනීමට පොලිසිය කළ ඉල්ලීමට අධිකරණය අවසර ලබා දී තිබෙනවා.\nකොම්පඤ්ඤවීදිය පොලිසිය කොටුව මහේස්ත්‍රාත් අධිකරණය හමුවේ කියා සිටියේ, අධිකරණ නියෝග නො තකමින් පසුගිය අගෝස්තු මස 19 වැනි දා කැලණිය විශ්වවිද්‍යාලයේ සිට කොටුව ජනාධිපති ලේකම් කාර්යාලය දක්වා පා ගමනක් සංවිධාන කර තිබූ බව යි.\nඒ අනුව එම පාගමන සම්බන්ධයෙන් දැනට රැඳවුම් නියෝග යටතේ සිටින අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේගෙන් සහ පූජ්‍ය ගල්වැව සිරිධම්ම හිමියන්ගෙන් ප්‍රකාශ ලබාගත යුතු බවට යි පොලිසිය කොටුව මහේස්ත්‍රාත්වරයාගෙන් ඊයේ (16) ඉල්ලීමක් කළේ.\nඑම ඉල්ලීම සලකා බලමිනුයි කොටුව මහේස්ත්‍රාත්වරයා පොලිසියට ඔවුන්ගෙන් ප්‍රකාශ ලබා ගැනීමට අවසර ලබා දුන්නේ.",
       "URL": "https://www.hirunews.lk/320567/වසන්ත-මුදලිගේගෙන්-සහ-සිරිධම්ම-හිමියන්ගෙන්-ප්‍රකාශ-ගැනීමට-පොලිසියට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=729"
}