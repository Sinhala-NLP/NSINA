{
       "Source": "hirunews",
       "Timestamp": "Saturday, 24 December 2016 - 13:36",
       "Headline": "නත්තල් උදාවට ජනපතිගෙන් සුබ පැතුම්",
       "News Content": "සාමය, සමගිය සහ සහෝදරත්වය නත්තල් උදාවේ පණිවුඩය වන අතර රටේ සියලු ජන කොටස් සාමයෙන්, සමගියෙන් සහ සහෝදරත්වයෙන් ජීවත් වන රටක් ගොඩනැගීම සඳහා සියල්ලන් අත්වැල් බැඳ ගත යුතු බව ජනාධිපති මෛත්‍රීපාල සිරිසේන පවසනවා.\nකිතුණු බැතිමතුන් වෙනුවෙන් විශේෂ නත්තල් උත්සවයක් ජනාධිපතිවරයාගේ ප්‍රධානත්වයෙන් ඊයේ පස්වරුවේ ජනාධිපති මන්දිරයේදී පැවැත්වුණා.\nඑහිදී වැඩිදුරටත් අදහස් දැක්වූ ජනාධිපතිවරයා සඳහන් කළේ අද අප රටට පමණක් නොව මුළු ලොවටම අවශ්‍ය වන්නේ සාමය සහ සතුට බවයි\nසියලු ආගමික දර්ශනයන්ගේ ඉගැන්වීම වන සාමය, සහෝදරත්වය සහ ඉවසීම ප්‍රගුණ කළ සමාජයක් ගොඩ නැගීම සඳහා සියල්ලන් එක්විය යුතු බවත්, ජනාධිපතිවරයා මෙහිදී අවධාරණය කළා.\nකැරොල් ගීත ඇතුළු විචිත්‍රාංග රැසකින් වර්ණවත් වූ මෙම නත්තල් උත්සවය සඳහා අගරදගුරු මැල්කම් රංජිත් කාදිනල් හිමිපාණන් ප්‍රමුඛ පියතුමන්ලා මෙන්ම අග්‍රාමාත්‍ය රනිල් වික්‍රමසිංහ ඇතුළු මැති ඇමතිවරුන් ද එක්ව සිටි බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/150479/නත්තල්-උදාවට-ජනපතිගෙන්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=4739"
}