{
       "Source": "hirunews",
       "Timestamp": "Tuesday, 25 July 2017 - 13:03",
       "Headline": "ඛනිජ තෙල් වර්ජනය තවදුරටත් - අයි.ඕ.සී. බෙදා හැරීම අඛන්ඩව",
       "News Content": "හම්බන්තොට වරාය චීනයට පැවරීමේදී එහි තෙල් පහසුකම් ඛනිජ තෙල් නීතිගත සංස්ථාවට ලබාදීම ඇතුළු ඉල්ලීම් තුනක් මුල්කර ගනිමින් ඛනිජ තෙල් වෘත්තීය සමිති ආරම්භ කර ඇති වර්ජනය නිසා ඉන්ධන බෙදා හැරීමේ කටයුතු වලට දැඩි බලපෑම් එල්ල වී තිබෙනවා.\nමේ වනවිටත් දිවයිනේ බොහෝ ඉන්ධන පිරවුම්හල් අසල දිගු පෝලිම් දක්නට ලැබෙන අතර ඇතැම් පිරවුම්හල් වසාදමා ඇත්තේ ඉන්ධන අවසන් වීම හේතුවෙන්.\nමේ නිසා ඉන්ධන ලබා ගැනීමට පැමිණෙන ජනතාව දැඩි අපහසුතාවයට පත්ව තිබෙනවා.\nඊයේ (24) මධ්‍යම රාත්‍රියේ සිට තමන් ආරම්භ කළ වර්ජනය සාර්ථකව ක්‍රියාත්මක වෙමින් පවතින බවයි  ඛනිජ තෙල් වෘත්තීය සමිති එකමුතුවේ කැදවුම්කරු ඩී.ජේ.රාජකරුණා ප්‍රකාශ කළේ.\nමේ වනවිට ගුවන් යානා සඳහා ඉන්ධන බෙදා හැරීමේ කටයුතු ද අත්හිටුවා ඇති නිසා ගුවන් යානා වලට තෙල් සැපයීමේදී ඉදිරියේදී බාධා එල්ලවිය හැකි බව ඔහු සඳහන් කළා.\nකෙසේ වෙතත් ඛනිජ තෙල් සේවකයන්ගේ වර්ජනය පැවතුණද තම ඉන්ධනහල් වලින් ඉන්ධන බෙදා හැරීම අඛණ්ඩව සිදු කරන බව ලංකා අයි. ඕ.සී සමාගම ප්‍රකාශ කළා.\nකෙසේ නමුත් කොළඹ බෙදා හැරීම් සාමාන්‍ය අන්දමින් සිදු නොවන නිසා ත්‍රිකුණාමලයේ සිය ගබඩාවලින් ඉන්ධන රැගෙනවිත් බෙදා හැරීමට සිදුව ඇති බවයි එහි කළමණාකාර අධ්‍යක්ෂ ශෝයම් බෝරා කියා සිටියේ.",
       "URL": "https://www.hirunews.lk/166727/ඛනිජ-තෙල්-වර්ජනය-තවදුරටත්-අයි-ඕ-සී-බෙදා-හැරීම-අඛන්ඩව",
       "Category": "Local News",
       "Parent URL": "https://www.hirunews.lk/local-news.php?pageID=4404"
}