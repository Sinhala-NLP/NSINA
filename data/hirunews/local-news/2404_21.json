{
       "Source": "hirunews",
       "Timestamp": "Wednesday, 07 October 2020 - 16:42",
       "Headline": "මිනුවන්ගොඩ බ්‍රැන්ඩික්ස් ආයතනයේ සේවය කරන, පොලිස් බල ප්‍රදේශ 12ක සේවකයන්ට පොලිසියෙන් විශේෂ දැනුම් දීමක් (වීඩියෝ)",
       "News Content": "මිනුවන්ගොඩ බ්‍රැන්ඩික්ස් ආයතනයේ සේවය කරන වත්තල, ජාඇල, කඳාන, බියගම, කිරිබත්ගොඩ, සපුගස්කන්ද, පෑලියගොඩ, කැලණිය, කඩවත, මීගහවත්ත, රාගම සහ මහබාගේ ප්‍රදේශවල පදිංචි සේවක සේවිකාවන්ට අද පස්වරු හය හෝ ඊට පෙර නම් කළ ස්ථාන වෙත පැමිණෙන ලෙස පොලිසිය දැනුම් දෙනවා.\nඒ අනුව වත්තල පොලිස් බල ප්‍රදේශයේ පදිංචිකරුවන් පල්ලිය පටුමග රථගාල වෙතටත්, කඳානේ පදිංචිකරුවන් කඳාන පොලිසිය ඉදිරිපිටටත්, ජාඇල පොලිස් බල ප්‍රදේශයේ පදිංචිකරුවන් ජාඇල පොලිසිය ඉදිරිපිටටත් පැමිණෙන ලෙසයි දැනුම් දෙන්නේ.\nඑසේම, බියගම පොලිස් බල ප්‍රදේශයේ පදිංචි මිනුවන්ගොඩ බ්‍රැන්ඩික්ස් සේවකයින් බියගම පොලිසිය ඉදිරිපිටට සහ කිරිබත්ගොඩ පොලිස් බල ප්‍රදේශයේ පදිංචිකරුවන්ට කිරිබත්ගොඩ පොලිසිය ඉදිරිපිටටත් පැමිණෙන ලෙස දැනුම් දෙනවා.\nමීට අමතරව සපුගස්කන්ද පොලිස් බල ප්‍රදේශයේ පදිංචි මිනුවන්ගොඩ බ්‍රැන්ඩික්ස් ආයතනයේ සේවය කරන සේවක සේවිකාවන් සපුගස්කන්ද පොලිසිය ඉදිරිපිටට සහ පෑලියගොඩ පොලිස් බල ප්‍රදේශයේ පදිංචිකරුවන් ධර්මදාස ක්‍රීඩාංගනයටත්, කැලණියේ පදිංචිකරුවන් කැලණිය පොලිසිය ඉදිරිපිට රථ ගාලටත්, කඩවත පදිංචිකරුවන් කඩවත අධිවේගී පාලම අසල හිස් ඉඩම වෙතටත් පැමිණෙන ලෙස දැනුම් දෙනවා.\nඑසේම, මීගහවත්ත පොලිස් බල ප්‍රදේශයේ පදිංචි මිනුවන්ගොඩ බ්‍රැන්ඩික්ස් ආයතනයේ සේවක සේවිකාවන් උඩුපිල හන්දිය ගොවිජන සේවා මධ්‍යස්ථානය අසලටත්, රාගම පදිංචිකරුවන් බැසිලිකා ක්‍රීඩාංගනයටත්, මහබාගේ පදිංචිකරුවන් වත්තල ප්‍රාදේශීය ලේකම් කාර්යාලය අසලටත් පැමිණෙන ලෙසයි පොලිස් මූලස්ථානය දැනුම් දෙන්නේ.\nමිනුවන්ගොඩ බ්‍රැන්ඩික්ස් ආයතනයේ සේවය කරන ඉහත ප්‍රදේශවලට පරිබාහිරව වෙනත් ප්‍රදේශවල පදිංචි හෝ නවාතැන්ගෙන සිටින අය ළඟම පිහිටි පොලිස් ස්ථානයට තම විස්තර ලබාදෙන ලෙසද පොලිස් මූලස්ථානය වැඩිදුරටත් නිවේදනය කළා.\nඑසේ පැමිණෙන අය සම්බන්ධයෙන් නිරෝධායන කටයුතු සිදුකිරීමට නියමිත අතර, ඊට පටහැනිව කටයුතු කරන අයට නිරෝධායන ආඥා පනත යටතේ ක්‍රියා කෙරෙනවා.\nඑම ස්ථාන පහතින්.",
       "URL": "https://www.hirunews.lk/252017/මිනුවන්ගොඩ-බ්‍රැන්ඩික්ස්-ආයතනයේ-සේවය-කරන-පොලිස්-බල-ප්‍රදේශ-12ක-සේවකයන්ට-පොලිසියෙන්-විශේෂ-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2404"
}