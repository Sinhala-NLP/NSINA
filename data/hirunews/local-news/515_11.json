{
       "Source": "hirunews",
       "Timestamp": "Friday, 24 February 2023 - 19:12",
       "Headline": "මුදල් කාරක සභාවෙන් මයන්ත ඉවත් නොවන ලකුණු සංවාදයෙන් මැති සබය උණුසුම් (වීඩියෝ)",
       "News Content": "රාජ්‍ය මුදල් කාරක සභාවේ සභාපතිවරයා ලෙස පත් කෙරුණු සමගි ජන බලවේගයේ පාර්ලිමේන්තු මන්ත්‍රී මයන්ත දිසානායක ඉන් ඉල්ලා අස් නොවන බව වාර්තා වනවා.\nඔහුගෙන් ඒ සම්බන්ධයෙන් කළ විමසීමේදී ඉල්ලා අස් නොවන බව ප්‍රකාශ කළ බව විපක්ෂයේ ප්‍රධාන සංවිධායක පාර්ලිමේන්තු මන්ත්‍රි ලක්ෂ්මන් කිරිඇල්ලද හිරු ප්‍රවෘත්ති අංශය කළ විමසීමකදී කියා සිටියා.\nකෙසේ වෙතත් සභාපති ධුරයෙන් ඉවත්වීමට බලපෑම් පැමිණියහොත් මයන්ත දිසානායක විපක්ෂයේ ස්වාධීන මන්ත්‍රීවරයෙකු ලෙස පාර්ලිමේන්තුවේ කටයුතු කිරීමට ඉඩ ප්‍රස්ථාව පවතින බවයි දේශපාලන ආරංචි මාර්ග සඳහන් කළේ.\nපාර්ලිමේන්තුව අද රැස්වූ අවස්ථාවේදී කථානායක මහින්ද යාපා අබේවර්ධන කියා සිටියේ රාජ්‍ය මුදල් කාරක සභාවේ සභාපති ධුරයට මෙතෙක් කිසිවෙකුත් පත් කර නොමැති බවයි.\nඒ පිළිබඳව සළකා බැලීම පමණක් සිදුකර ඇති බවයි කථානායකවරයා සඳහන් කළේ.\nරාජ්‍ය මුදල් කාරක සභාව සඳහා සභාපතිවරයා ලෙස විපක්ෂය විසින් හර්ෂ ද සිල්වා නම්කර තිබූ අතර, ආණ්ඩු පක්ෂය විසිනුයි මයන්ත දිසානායකගේ නම යෝජනා කර තිබුණේ.\nමේ අතර රජයේ ගිණුම් පිළිබඳ කාරක සභාව හෙවත් කෝපා කමිටුවේ සභාපති ධුරයට රාජ්‍ය අමාත්‍ය ලසන්ත අලගියවන්න අද වැඩි ඡන්දයෙන් තේරී පත්වුණා. ඒ, එම කාරක සභාවේ පළමු රැස්වීමේදියි.\nඑහිදී ආණ්ඩු පක්ෂය විසින් රාජ්‍ය අමාත්‍ය ලසන්ත අලගියවන්නගේ නම යෝජනා කළ අතර, විපක්ෂය විසින් පාර්ලිමේන්තු මන්ත්‍රී කබීර් හෂීම්ගේ නම යෝජනා කරනු ලැබුවා.\nඅනතුරුව පැවති ඡන්ද විමසීමේදී රාජ්‍ය අමාත්‍ය ලසන්ත අලගියවන්නට ඡන්ද 14 ක් හිමිවූ අතර, කබීර් හෂීම් මන්ත්‍රීවරයාට හිමිවූයේ ඡන්ද 7 ක් පමණයි.",
       "URL": "https://www.hirunews.lk/328231/මුදල්-කාරක-සභාවෙන්-මයන්ත-ඉවත්-නොවන-ලකුණු-සංවාදයෙන්-මැති-සබය-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=515"
}