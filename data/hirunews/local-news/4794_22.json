{
       "Source": "hirunews",
       "Timestamp": "Tuesday, 15 November 2016 - 18:10",
       "Headline": "කැබිනට් මණ්ඩලය සීමා නොවුණේ ඇයි? ජනපති හෙළි කරයි",
       "News Content": "කැබිනට් මණ්ඩලය 30 දක්වා සීමා කිරීමට තමන්ද කැමැත්තෙන් පසුවුවත් එය සිදු කළ නොහැකිවීමට හේතුව ජනාධිපති මෛත්‍රිපාල සිරිසේන අද පැහැදිළි කළා.\nකොළඹ පැවති උත්සවයකට එක්වෙමින් ජනාධීපතිවරයා කියා සිටියේ දින 100 ආණ්ඩුවෙන් පසු පැවති මහ මැතිවරණයෙන් බහුතර බලයක් කිසිවෙකුටත් නොලැබුණු බවයි.\nඑසේම තමාට සහය දුන් කණ්ඩායම් නිදහස් පක්ෂයේම පිරිසක් හිතාමතා මැතිවරණයෙන් පරාජය කළ බව ජනාධිපතිවරයා සඳහන් කළේ ඔවුන්ට ජාතික ලැයිස්තු මන්ත්‍රී ධුර ලබාදීම පිළිබඳව පවතින විවේචනද සිහිපත් කරමින්.\nරටට අවශ්‍ය වෙනස්කම් සිදුකිරීමට පාර්ලිමේන්තුවේ බලය අවශ්‍ය බව අවධාරණය කළ ජනාධිපති මෛත්‍රිපාල සිරිසේන තමා පක්ෂය භාර නොගත්තා නම් ශ්‍රී ලංකා නිදහස් පක්ෂයට සිදුවන ඉරණම මීට වඩා වෙනස්වනු ඇති බව කියා සිටියා.\nරජයේ පුවත්පත් ක්‍රියාකාරීත්වය සම්බන්ධයෙන්ද ජනාධිපතිවරයා අදහස් පළ කළ අතර, ඒවායේ ක්‍රියාකාරීත්වය සම්බන්ධයෙන් ගැටළු පවතින බවයි කියා සිටියේ.\nඑම අවස්ථාවට අග්‍රාමාත්‍ය රනිල් වික්‍රමසිංහද එක්ව සිටියා.\nබාධා රැසක් මධ්‍යයේ ජාතික ආණ්ඩුව ඉදිරියට ගෙන යන බව පැවසූ ඔහු වසර 5 ක් එය පවතිනු ඇතැයි සඳහන් කළා.",
       "URL": "https://www.hirunews.lk/147604/කැබිනට්-මණ්ඩලය-සීමා-නොවුණේ-ඇයි-ජනපති-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4794"
}