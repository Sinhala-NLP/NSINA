{
       "Source": "hirunews",
       "Timestamp": "Friday, 18 November 2022 - 17:53",
       "Headline": "ආයෝජකයන් දිරිගන්වන සුලු නව පැකේජයක් සකසන්න ආයෝජන මණ්ඩලයට උපදෙස්",
       "News Content": "පවතින ආයෝජන පැකේජය ආයෝජකයන් ආකර්ෂණය කිරීමට ප්‍රමාණවත් නොවන අතර මහබැංකුව සහ භාණ්ඩාගාරයට කරුණු පැහැදිළි කර ආයෝජකයන් දිරිගන්වන සුලු නව පැකේජයක් සැකසිය යුතු බව ආයෝජන ප්‍රවර්ධන අමාත්‍යාංශයීය උපදේශක කාරක සභාව ආයෝජන මණ්ඩලයට (BOI) උපදෙස් ලබාදී තිබෙනවා.\nආයෝජන ප්‍රවර්ධන රාජ්‍ය අමාත්‍ය දිලුම් අමුණුගමගේ ප්‍රධානත්වයෙන් පසුගියදා පැවති ආයෝජන ප්‍රවර්ධන අමාත්‍යාංශයීය උපදේශක කාරක සභා රැස්වීමේදී යි මෙම උපදෙස් ලබාදී ඇත්තේ.\nමෙහිදී අදහස් දක්වමින් පාර්ලිමේන්තු මන්ත්‍රී ධම්මික පෙරේරා අවධාරණය කළේ ජාත්‍යන්තර මූල්‍ය අරමුදල සමඟ සාකච්ඡා කිරීමේදී ද ඒ පිළිබඳව පැහැදිලි අවබෝධයක් තිබිය යුතු බැවින් ඉහත සඳහන් කරුණු ශ්‍රී ලංකා මහ බැංකුවට සහ මහා භාණ්ඩාගාරයට පැහැදිලිව සන්නිවේදනය කිරීම අතවශ්‍ය බවයි.\nඑසේම පවතින පැකේජය යටතේ ව්‍යාපෘති, ආයෝජන සහ රැකියා කොපමණ පුමාණයක් ලැබී තිබේද යන්න පිළිබඳ දත්ත මීළඟ රැස්වීමේදී ඉදිරිපත් කරන ලෙස කමිටුව විසින් ආයෝජන මණ්ඩලයට උපදෙස් දී තිබෙනවා.\nමෙහිදී BOI නිලධාරීන් ප්‍රකාශ කර සිටියේ අනෙකුත් රටවල් හා සැසදීමේදී ආයෝජන මණ්ඩලය ලෙස තමන්ට ආයෝජකයන්ට ලබාදිය හැකි සහන අවම මට්ටමක පවතින අතර, බදු සහන ඉවත් කිරීම නිසා ආයෝජකයින් පැමිණීමේ අඩුවීමක් දැකිය හැකි බවයි.\nආයෝජන සදහා විදේශිකයන්ට ඉඩම් මිලදී ගැනීමට හැකිවන පරිදි නීති සංශෝධනය කිරීමට ඇති හැකියාව පිළිබඳව ද මෙහිදී සාකච්ඡා කෙරුණා.",
       "URL": "https://www.hirunews.lk/320724/ආයෝජකයන්-දිරිගන්වන-සුලු-නව-පැකේජයක්-සකසන්න-ආයෝජන-මණ්ඩලයට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=725"
}