{
       "Source": "hirunews",
       "Timestamp": "Thursday, 27 April 2017 - 16:44",
       "Headline": "උතුරේ හර්තාල් ක්‍රියාත්මක වද්දී, නැගෙනහිර අසාර්ථකයි",
       "News Content": "අතුරුදන්වූ දෙමල ජනතාවට සාධාරණය ඉටු කරන ලෙස සහ ඔවුන්ගේ ඉඩම් යලි ලබාදෙන ලෙස රජයට බලකරමින්  අද පෙරවරුවේ ආරම්භ කළ හර්තාල් ව්‍යාපාරය උතුරු පළාතේ ක්‍රියාත්මකයි.\nකෙසේ වෙතත් දෙමළ ජාතික සන්ධානයේ උතුරු පළාත් සභා මන්ත්‍රී එන්. කේ. සිවාජිලිංගම් ප්‍රකාශ කළ ආකාරයට මෙම හර්තාලයට මුස්ලිම් කොංග්‍රසය සහ සමස්ත ලංකා මහජන කොංග්‍රසය සහය පළ කරන බව ප්‍රකාශ කලත් ඔවුන් ඊට සහය දක්වා නොමැති බවයි වාර්තා වන්නේ.\nඅප මේ පිළිබඳව මුස්ලිම් කොංග්‍රසයේ නියෝජ්‍ය මහ ලේකම් නීතිඥ නිසාම් කාරියප්පර් විමසීමක් කළා. ඔහු කියා සිටියේ මෙම හර්තාලය පිලිබඳව තම පක්ෂය දැනුවත් කර නොමැති බවයි.\nකෙසේ වෙතත් උතුර නැගෙනහිර පළාත් තුල ආරම්භ කර ඇති හර්තාල් ව්‍යාපාරය මේ වන විට සාර්ථකව ක්‍රියාත්මක පළාත් සභා මන්ත්‍රී එම්.කේ. සිවාජිලිංගම් කියා සිටියේ.\nමේ වන විට හර්තාල් ව්‍යාපාරය හේතුවෙන් උතුරු පළාතේ දෛනික ජන ජීවිතයට බාධා එල්ල වී ඇති බවයි ප්‍රදේශයේ හිරු වාර්තාකරුවන් සදහන් කළේ.\nවව්නියාව හිරු වාර්තාකරු සනත් ප්‍රියන්ත සඳහන් කළේ නගරයේ කඩ සාප්පු විශාල ප්‍රමාණයක් වසා දමා ඇති බවයි.\nඑමෙන්ම හර්තාල් ව්‍යාපාරය සිදුකරන පිරිස් දැක්වූ විරෝධතාවක් හේතුවෙන් වව්නියාව නගරයෙන් ඒ - 9 මාර්ගයේ වාහන ගමනාගමන කටයුතු පැයක පමණ කාලයක් අඩාල වූ බවයි ඔහු සදහන් කළේ.\nනැගෙනහිර පළාත් හිරු වාර්තාකරුවන් සඳහන් කළේ හර්තාල් ව්‍යාපාරය එම පළාත තුළ අසාර්ථක වී ඇති බවයි.\nත්‍රිකුණාමලය, මඩකලපුව සහ අම්පාර දිස්ත්‍රික්කවල දෛනික වැඩ කටයුතු සාමාන්‍ය පරිදි සිදුවන බව ඔවුන් සදහන් කළා.",
       "URL": "https://www.hirunews.lk/160105/උතුරේ-හර්තාල්-ක්‍රියාත්මක-වද්දී-නැගෙනහිර-අසාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=4544"
}