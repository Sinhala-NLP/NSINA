{
       "Source": "hirunews",
       "Timestamp": "Sunday, 01 November 2020 - 13:33",
       "Headline": "කළුබෝවිල වෛද්‍යවරියකට සහ ජාතික රෝහලේ හෙදියකටත් කොරෝනා",
       "News Content": "කළුබෝවිල රෝහලේ 15 බී ළමා වාට්ටුවේ වෛද්‍යවරියකට ද වෛරසය ආසාදනය වී ඇති බව අද(01) වාර්තා වුණා.\nඒ හේතුවෙන් එම වෛද්‍යවරියගේ ආශ්‍රිත සෙසු සෞඛ්‍ය කාර්ය මණ්ඩලය ඇතුළු පිරිස් නිරෝධායනය සඳහා යොමු කර ඇති බවයි කළුබෝවිල ශික්ෂණ රෝහලේ ප්‍රකාශකයෙකු සඳහන් කළේ.\nමීට පෙරද එම රෝහලේ වෛද්‍යවරයෙකුට වෛරසය ආසාදනය වුණා.\nකොළඹ ජාතික රෝහලේ ද තවත් හෙද නිලධාරිනියකට වෛරසය ආසාදනය වී ඇති බවට තහවුරු වී තිබෙනවා.\nවාට්ටු අංක 5 හි රාජකාරී කරන හෙද නිලධාරිනියක් මෙලෙස කොරෝනා ආසාදිත බවට හඳුනාගෙන ඇත්තේ කොරෝනා රෝග ලක්ෂණ පෙන්නුම් කිරීම හේතුවෙන් සිදුකළ පී.සී.ආර්. පරීක්ෂණයකදියි.\nඇඹිලිපිටිය නායකත්ව පුහුණු මධ්‍යස්ථානයේ පිහිටුවා ඇති කොරෝනා විශේෂ ප්‍රතිකාර මධ්‍යස්ථානයේ සිටින ආසාදිත රෝගීන්ට දුම්වැටි අලෙවි කළ පුද්ගලයෙකු සොයා පොලීසිය සහ සෞඛ්‍ය අංශ විමර්ශන ආරම්භ කර තිබෙනවා.\nරෝගියෙකු විසින් අදාළ ප්‍රතිකාර මධ්‍යස්ථානය ආසන්න ප්‍රදේශයේ ජීවත් වන තරුණයෙකු සමඟ ෆේස්බුක් සමාජ මාධ්‍ය ඔස්සේ සම්බන්ධතාවක් ගොඩනගාගෙන ඇති කර ගත් දැන හැදුනුම්කම් මත එක් අවස්ථාවක දුම්වැටි ලබාගෙන ඇති අතර, පසුව යළිත් වරක් තවත් රෝගීන්ගෙන් මුදල් එකතු කර පළමු අවස්ථාවේ දුම්වැටි ගෙන්වා ගත් පුද්ගලයා දුම්වැටි ගෙන්වා ගැනීමට නැවත වතාවක් මෙම තරුණයාට මුදල් ලබාදී තිබුණා.\nකෙසේ වෙතත්, අදාළ තරුණයා එම මුදල් රැගෙන දුම්වැටි ලබානොදීම හේතුවෙන් මුදල් ලබාදුන් රෝගියා විසින් ප්‍රතිකාර මධ්‍යස්ථානයේ බලධාරීන්ට ඒ පිළිබදව දැනුම් දුන් අවස්ථාවේ වහාම ක්‍රියාත්මක වූ පොලීසිය සහ බුද්ධි අංශ නිලධාරීන් ඔහු සොයා විමර්ශන ආරම්භ කළ බව සදහන්.\nඅදාළ තරුණයා දුම්වැටි මිලදී ගත් බව කියන වෙළදසැල ද වසා දමා නිරෝධායනය සඳහා යොමු කර ඇති අතර, තරුණයා ප්‍රදේශයෙන් පළා ගොස් ඇති බවයි විමර්ශනවලදී අනාවරණ වී ඇත්තේ.\nවටරැක - පානලුව ප්‍රදේශයේ පිහිටි රජයේ මුද්‍රණ නීතිගත සංස්ථා කාර්යාලයේ ආරක්ෂ අංශ සාමාජිකයෙකුට කොරෝනා වෛරසය ආසාදනය වී තිබෙනවා.\nපෑලියගොඩ මත්ස්‍ය වෙළදපොළට මාළු මිලදී ගැනීම සඳහා ගිය එම කාර්යාලයේ තවත් සේවකයෙකු කොරෝනා ආසාදිතයෙකු බවට පසුගිය දා තහවුරු වීමත් සමඟ සිදුකළ පරීක්ෂණ අනුවයි මෙම නව ආසාදිතයා හඳුනාගෙන ඇත්තේ.\nතම මවගේ  හදිසි අභාවය නිසා අවසන් කටයුතුවලට සහභාගිවීමට නොහැකි වූ කොරෝනා ආසාදිත පුත්‍රයා ඇය වෙනුවෙන් තමන් ප්‍රතිකාර ලබන රෝහලේ සිට පාංශූකූල ලබාදීමේ පිංකමක් අඹන්පොළ ප්‍රදේශයෙන් වාර්තා වනවා.\nඒ සඳහා අඹන්පොළ රෝහලේ ප්‍රධාන වෛද්‍ය නිලධාරී මහින්ද උයන්ගොඩ විසින් අවශ්‍ය පහසුකම් සංවිධානය කර දී තිබූ බවයි අප වාර්තාකරු සඳහන් කළේ.",
       "URL": "https://www.hirunews.lk/253770/කළුබෝවිල-වෛද්‍යවරියකට-සහ-ජාතික-රෝහලේ-හෙදියකටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2357"
}