{
       "Source": "hirunews",
       "Timestamp": "Thursday, 18 August 2022 - 19:19",
       "Headline": "IMF කණ්ඩායම මේ මස අවසන් වීමට පෙර දිවයිනට",
       "News Content": "ජාත්‍යන්තර මූල්‍ය අරමුදලේ මාණ්ඩලික මට්ටමේ නිලධාරීන් කණ්ඩායමක් මෙම මස අවසානයේදී ශ්‍රී ලංකාවට පැමිණීමට නියමිත බව මහ බැංකු අධිපති ආචාරය නන්දලාල් වීරසිංහ ප්‍රකාශ කළා.\nඔහු මේ බව කියා සිටියේ මූල්‍ය ප්‍රතිපත්ති දැනුම්දීම සඳහා අද මහ බැංකු පරිශ්‍රයේ පැවති මාධ්‍ය හමුවකට එක්වෙමින්.\nමූල්‍ය ප්‍රතිපත්ති පොලී අනුපාත නොවෙනස්ව පවත්වා ගැනීමට මහ බැංකුව තීරණය කළ අතර නිත්‍ය තැන්පතු පහසුකම් අනුපාතිකය සියයට 14 යි දශම 5 ක් ලෙසත් ණය පහසුකම් අනුපාතිකය සියයට 15 යි දශම 5 ක් ලෙසත් තවදුරටත් පවත්වා ගැනීමටයි මුදල් මණ්ඩලය තීරණය කර ඇත්තේ.\nමේ අතර ජාත්‍යන්තර මූල්‍ය අරමුදලේ නිලධාරීන් කණ්ඩායම මෙම මස දිවයිනට පැමිණි පසු මාණ්ඩලික මට්ටමේ එකගතාවකට එළඹීමට අපේක්ෂා කරන බවද මහ බැංකු අධිපති ආචාර්ය නන්දලාල් එහිදී සදහන් කළා.\nමේ අතර ජනතාව සතුව ඇති විදේශ මුදල් තැන්පත් කිරීමට සහ විකිණීමට මාසයක පොදු සමා කාලයක් ප්‍රකාශයට පත් කර තිබෙනවා. මහබැංකුව සඳහන් කළේ අගෝස්තු 15 වනදා සිට එම පොදු සමා කාලය ක්‍රියාත්මක බවයි.\nඑසේම උද්ධමනය පිළිබඳ නවතම පුරෝකතන මගින් එය වේගවත් ලෙස මන්දගාමී වීමක් පෙන්නුම් කරන බව ද මහබැංකුව සදහන් කළා.",
       "URL": "https://www.hirunews.lk/313126/imf-කණ්ඩායම-මේ-මස-අවසන්-වීමට-පෙර-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=930"
}