{
       "Source": "hirunews",
       "Timestamp": "Monday, 08 August 2016 - 7:54",
       "Headline": "දීඇල්ල ඔයෙන් දිය නෑමට ගිය සොහොයුරන් දෙදෙනා",
       "News Content": "වේයන්ගොඩ - කොට්ටල ප්‍රදේශයෙන් ගලා බසින දීඇල්ල ඔයේ දිය නෑමට ගිය සොහොයුරන් දෙදෙනෙකු දියේ ගිලී මියගොස් තිබෙනවා.\nඊයේ මෙලෙස මියගොස් ඇත්තේ වයස අවුරුදු 15 ක සහ විස්සක සොහොයුරන් දෙදෙනෙක්.\nමොවුන් වේයන්ගොඩ - කුරීකොටුව ප්‍රදේශයේ පදිංචිකරුවන් වනවා.\nඅට දෙනෙකුගෙන් යුත් ළමයි පිරිසක් ඊයේ දීඇල්ල ඔයේ දිය නෑමට ගොස් ඇති අතර එහිදී බාල සොහොයුරා දියේ ගසාගෙන යනු දුටු වැඩිමහල් සොහොයුරා ඔහු බේරාගැනීම සඳහා දියට පැන ඇති බවයි මූලික පරීක්ෂණවලදී අනාවරණ වී ඇත්තේ.\nකෙසේ වෙතත් මොවුන්ගේ මෘත දේහ වතුපිටිවල රෝහලේ තැන්පත් කර තිබෙනවා.\nමේ අතර වේයන්ගොඩ - මාරපොල ප්‍රදේශයේ පිහිටි ළමා උද්‍යානයක නාන තටාකයකට වැටී වයස අවුරුදු 9 ක දරුවෙකු ඊයේ මියගියා.\nසිය මව සහ සොහොයුරා  ඇතුලු තවත් ළමයි පිරිසක් සමඟ  මියගිය දරුවා ළමා උද්‍යානයට ගොස් ඇත්තේ සෙල්ලම් කිරීම සඳහායි.\nමියගිය දරුවාගේ මෘත දේහය ගම්පහ මහ රෝහලේ තැන්පත් කර තිබෙනවා.",
       "URL": "https://www.hirunews.lk/140072/දීඇල්ල-ඔයෙන්-දිය-නෑමට-ගිය-සොහොයුරන්-දෙදෙනා",
       "Category": "Local News",
       "Parent URL": "https://www.hirunews.lk/local-news.php?pageID=4932"
}