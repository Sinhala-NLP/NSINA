{
       "Source": "hirunews",
       "Timestamp": "Wednesday, 19 August 2020 - 7:27",
       "Headline": "නව රජයේ පළමු කැබිනට් රැස්වීම අද",
       "News Content": "නව රජයේ පළමු අමාත්‍ය මණ්ඩල රැස්වීම අද පැවැත්වීමට නියමිතයි.\nජනාධිපති ගෝඨාභය රාජපක්ෂගේ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් කැබිනට් හමුව උදෑසන 10 ට ජනාධිපති ලේකම් කාර්යාලයේදී පැවැත්වීමට නියමිතයි.\nමේ අතර විසිවන ව්‍යවස්ථා සංශෝධනය අද දිනයේ රැස්වන නව රජයේ පළමු අමාත්‍ය මණ්ඩල හමුවට ඉදිරිපත් කිරීමට ද සැලසුම් කර තිබෙනවා.\nපසුගිය ජනාධිපතිවරණයේදී මෙන්ම මහ මැතිවරණයේදීද විසිවන ව්‍යවස්ථා සංශෝධනය පිළිබඳව වත්මන් පාලක පක්ෂය වන පොදුජන පෙරමුණ මහජනතාවට අදහස් ඉදිරිපත් කළා.\nඑමඟින් ඔවුන් සඳහන් කළේ 19 වන ව්‍යවස්ථා සංශෝධනය මගින් රටේ පාලන තන්ත්‍රය තුළ ඇති කර තිබෙන ව්‍යාකූලතාවන් හේතුවෙන් රාජ්‍ය පාලනය අස්ථාවර තත්වයකට පත්වන බවයි.\nඑසේම හදිසි සංශෝධන ඇතුළත් කිරීම හේතුවෙන් 19 වන ව්‍යවස්ථා සංශෝධනයේ පරස්පරතා රැසක් පවතින බවද ඔවුන් පෙන්වා දුන්නා.\nමෙවන් පසුබිමකදියි රජය සිය පළමු අමාත්‍ය මණ්ඩල හමුවේදීම විසිවන ව්‍යවස්ථා සංශෝධනය සඳහා අනුමැතිය ලබාගැනීමට සූදානම් වන්නේ.\nමෙලෙස අමාත්‍ය මණ්ඩල අනුමැතිය ලබාගන්නා විසිවන ව්‍යවස්ථා සංශෝධන කෙටුම්පත ඉන් අනතුරුව නීතිපති දෙපාර්තමේන්තුව වෙත යොමුකිරීමට නියමිතයි.\nඅදාළ පනත් කෙටුම්පත ගැසට් කිරීමට නියමිතව ඇත්තේ ඉන් පසුවයි.",
       "URL": "https://www.hirunews.lk/248144/නව-රජයේ-පළමු-කැබිනට්-රැස්වීම-අද",
       "Category": "Local News",
       "Parent URL": "https://www.hirunews.lk/local-news.php?pageID=2512"
}