{
       "Source": "hirunews",
       "Timestamp": "Saturday, 26 January 2019 - 21:32",
       "Headline": "දෛනික වැටුප දහසක් ඉල්ලා අදත් වතු කම්කරුවන් විරෝධතාවයේ",
       "News Content": "වතු සංගම් එකඟ වී ඇති වතු කම්කරුවන්ගේ දෛනික මූලික වැටුප රුපියල් 700 දක්වා පමණක් වැඩිකිරීමට ඇතැම් පිරිස් විරෝධය පළ කරනවා.\nවතු කම්කරුවන්ගේ දෛනික මූලික වැටුප රුපියල් 1000 දක්වා ලබා දෙන ලෙසට බලකරමින් පසුගියදා විරෝධතා දියත් කළ දහසේ ව්‍යාපාරය ද කියා සිටියේ දෛනික මූලික වැටුප රුපියල් 1000 දක්වා ඉහළ දමන තුරු සිය සටන අත් නොහරින බවයි.\nකොටගල ප්‍රදේශයේ ඊයේ පැවති මාධ්‍ය හමුවකදී ලංකා කම්කරු කොංග්‍රසයේ නායක පාර්ලිමේන්තු මන්ත්‍රී ආරුමුගන් තොණ්ඩමන්, රජයේ මැදිහත්වීම මත වතු කම්කරුවන්ට ඉතිහාසයේ වැඩිම වැටුප් වර්ධකය ලබාදීමට හැකිවූ බව ප්‍රකාශ කළා.\nකෙසේ වෙතත්, වතු කම්කරුවන් වෙනුවෙන් පෙනී සිටින නීතිඥ ඉලයතම්බි තම්බයියා කියා සිටියේ මෙම වැටුප් වැඩිවීම ප්‍රමාණවත් නොවන බවයි.\nවතු කම්කරුවන්ගේ මූලික වැටුප රුපියල් 700 දක්වා වැඩි කිරීමට ගත් තීරණයට එකග නොවන බව පවසමින් වතු කම්කරුවෙකු හැටන් - මල්ලිඅප්පු මංසන්ධියේදී සත්‍යග්‍රහයක්ද ආරම්භ කරනු ලැබුවා.\nඑමෙන්ම, වතුකම්කරුවන්ගේ දෛනික මූලික වැටුප රුපියල් දහස දක්වා ඉහළ දමන ලෙස ඉල්ලමින් කොළඹ කොටුව දුම්රියපොල ඉදිරිපිට පැවැත්වෙන සත්‍යග්‍රහය අද 8 වන දිනටත් ක්‍රියාත්මකයි.\nමේ අතර, මෙම වැටුප් වැඩිවීම සිදුකරන ලෙස බලකරමින් ඉදිරියේදී විරෝධතා ව්‍යාපාරයක් ආරම්භ කිරීමට සූදානම් බවයි වතුකම්කරුවන් වෙනුවෙන් පෙනී සිටින දහසේ ව්‍යාපාරය කියා සිටියේ.",
       "URL": "https://www.hirunews.lk/209106/දෛනික-වැටුප-දහසක්-ඉල්ලා-අදත්-වතු-කම්කරුවන්-විරෝධතාවයේ",
       "Category": "Local News",
       "Parent URL": "https://www.hirunews.lk/local-news.php?pageID=3533"
}