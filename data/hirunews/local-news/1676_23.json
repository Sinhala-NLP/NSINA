{
       "Source": "hirunews",
       "Timestamp": "Wednesday, 22 September 2021 - 8:21",
       "Headline": "රාජගිරියේ සිද්ධිය ගැන කණ්ඩායම් 06ක් සීරුවෙන්",
       "News Content": "අත්අඩංගුවට ගැනීමට උත්සාහ කිරීමේ දී රාජගිරිය ඔබේසේකරපුර ප්‍රදේශයේ දී පොලිස් නිලධාරීන්ගේ ග්‍රහණයෙන් මිදී පළාගිය මත්ද්‍රව්‍ය ජාවාරම්කරු අත්අඩංගුවට ගැනීම සඳහා කණ්ඩායම් 6ක් මෙහෙයුම් ආරම්භ කර තිබෙනවා.\nඊට පොලිස් කණ්ඩායම් 4ක් සහ බුද්ධි කොට්ඨාශයට අනුයුක්ත කණ්ඩායම්  2ක් ඇතුළත්.\nඑමෙන්ම, මත්කුඩු පාර්සලය රැගෙන ආ බව කියන ත්‍රීරෝද රථයේ රියදුරා සම්බන්ධයෙන් ද තොරතුරු අනාවරණය වෙමින් පවතින බව පොලිසිය ප්‍රකාශ කළා.\nහෙරොයින් පාර්සල් දෙකක් රැගෙන යාමට මෝටර් රථයකින් මත්ද්‍රව්‍ය ජාවාරම්කරුවෙකු පෙරේදා දහවල් රාජගිරිය - ඔබේසේකරපුර ප්‍රදේශයට පැමිණ තිබෙනවා.\nඑම අවස්ථාවේ ත්‍රීරෝද රථයකින් පැමිණි පුද්ගලයෙකු මත්කුඩු පාර්සලය මෝටර් රථයෙන් පැමිණි පුද්ගලයාට ලබාදීමට උත්සාහ කිරීමේ දී ත්‍රීරෝද රථයේ පැමිණි පුද්ගලයා පොලිසිය අත්අඩංගුවට ගෙන ඇති බව සඳහන්.\nපසු ව මෝටර් රථයේ සිටි මත්ද්‍රව්‍ය ජාවාරම්කරු අත්අඩංගුවට ගැනීමට යාමේ දී ඔහු වේගයෙන් පළා යෑමට උත්සාහ කර තිබුණා.\nඑම අවස්ථාවේ එහි සිටි පොලිස් සැරයන්වරයෙකු මෝටර් රථයේ බොනට්ටුවට පැන පළායෑම වැළැක්වීමට උත්සාහ කර ඇති බව සඳහන්.\nකෙසේ වෙතත්, ජාවාරම්කරු පොලිස් නිලධාරියා බොනට්ටුව මත සිටිය දී මෝටර් රථය වේගයෙන් ඉදිරියට ධාවනය කර පසු ව පොලිස් නිලධාරීයා බිම වැටීමට සලස්වා පළාගොස් ඇති බවයි වාර්තා වෙන්නේ.",
       "URL": "https://www.hirunews.lk/282887/රාජගිරියේ-සිද්ධිය-ගැන-කණ්ඩායම්-06ක්-සීරුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1676"
}