{
       "Source": "hirunews",
       "Timestamp": "Friday, 21 April 2023 - 20:42",
       "Headline": "නවක වෛද්‍යවරු 1320කට පත්වීම්",
       "News Content": "නවක වෛද්‍යවරුන් 1320කට ලබන 25 වනදා සිට පත්වීම් ලබා දීමට සෞඛ්‍ය අමාත්‍යාංශය පියවර ගෙන තිබෙනවා.\nමෙම වෛද්‍යවරුන් එදින සිට දිවයින පුරා රෝහල් සඳහා අනුයුක්ත කිරීමට පියවර ගෙන ඇති අතර එම වෛද්‍යවරුන් වැඩි වශයෙන් දුෂ්කර ප්‍රදේශයන්හි රෝහල් කරා යොමු කිරීමටයි තීරණය කර ඇත්තේ.\nනව පත්වීම් සමඟින් මෙරට සමස්ත වෛද්‍යවරුන් ප්‍රමාණය 2000 ඉක්මවන අතර, රට තුළ පැවති ආර්ථික හා විවිධ ගැටලු අභියස මෙවැනි නවක වෛද්‍යවරු විශාල ප්‍රමාණයකට එක්වර පත්වීම් ලබා දීමට හැකියාව ලැබීම නිදහස් වෛද්‍ය සේවාව තුළ ලැබූ ඉහළ ජයග්‍රහණයක් බවයි සෞඛ්‍ය අමාත්‍ය කෙහෙලිය රඹුක්වැල්ල පෙන්වා දුන්නේ.\nවාර්ෂිකව වෛද්‍ය විද්‍යාල සඳහා ඇතුළත් කෙරෙන සිසුන් සංඛ්‍යාව 1500 ක් 1800 ක් අතර ප්‍රමාණයක් වන අතර එම ප්‍රමාණය 5000ක සීමාව දක්වා ඉහළ නැංවීම සඳහා ජනාධිපති රනිල් වික්‍රමසිංහ උපදෙස් ලබා දී ඇති බවද අමාත්‍යවරයා වැඩිදුරටත් සඳහන් කර සිටියා.\nලබන 25 වැනිදා සිට දිවයින පුරා රෝහල් සඳහා අනුයුක්ත කෙරෙන නවක වෛද්‍යවරුන් පශ්චාත් වෛද්‍ය සීමාවාසික වෛද්‍යවරු ලෙස මෙරට සෞඛ්‍ය ක්ෂේත්‍රයට එක් වීමට නියමිතයි.",
       "URL": "https://www.hirunews.lk/333112/නවක-වෛද්‍යවරු-1320කට-පත්වීම්",
       "Category": "Local News",
       "Parent URL": "https://www.hirunews.lk/local-news.php?pageID=399"
}