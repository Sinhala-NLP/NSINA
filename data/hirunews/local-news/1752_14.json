{
       "Source": "hirunews",
       "Timestamp": "Sunday, 15 August 2021 - 19:54",
       "Headline": "ශ්‍රී ලංකාවේ කොරෝනා මරණ 6000 ඉක්මවයි (වීඩියෝ)",
       "News Content": "ශ්‍රී ලංකාවේ කොරෝනා වෛරස් ආසාදිත මරණ සංඛ්‍යාව 6000 ඉක්මවා ගොස් තිබෙනවා.\nඒ අද දිනයේ තවත් මරණ 161ක් වාර්තාවීමත් සමගයි.\nඒ අනුව මෙරට සමස්ත මරණ සංඛ්‍යාව 6096ක්.\nසෞඛ්‍ය සේවා අධ්‍යක්ෂ ජනරාල්වරයා විසින් ඊයේ (15) තහවුරු කළ මරණ 161ට කාන්තාවන් 78ක් සහ පිරිමි පුද්ගලයන් 83ක් අයත්.\nඅවුරුදු 30ට අඩු වයස් කාණ්ඩයේ එක් කාන්තාවක් මියගිය පිරිසට අයත්.\nඅවුරුදු 30ත් 59ත් අතර වයස් කාණ්ඩයේ පිරිමි පුද්ගලයන් 22ක් සහ කාන්තාවන් 16 දෙනෙකු මියගොස් තිබෙනවා.\nඅවුරුදු 60 සහ ඊට වැඩි පිරිමි පුද්ගලයන් 61ක් සහ කාන්තාවන් 61ක් ද සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළ මරණ 161 අතර වනවා.\nඒ අනුව අවසන් මරණ 1000 වාර්තාවීමට ගත වී ඇත්තේ දින 8 ක් පමණයි. ලොව කොරෝනා දත්ත සටහනේ දෛනික මරණ වාර්තාවීම අතින් ශ්‍රී ලංකාව 14 වන ස්ථානයට පත්ව තිබෙනවා.\nඑමෙන්ම ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම සඳහන් කළේ වාර්තාවන කොරෝනා රෝගීන්ට අමතරව ආසාදිතයින් වැඩි පිරිසක් සමාජයේ සිටින බවයි.\nමේ අතර, කොරෝනා ආසාදිතයින්ට නිවාසවල සිට ප්‍රතිකාර ලබාදීමේ වැඩසටහන මහනුවර, මාතලේ සහ නුවරඑළිය යන දිස්ත්‍රික්කවල ලබන සතියේ සිට ආරම්භ කිරීමට සැලසුම් කර තිබෙනවා.\nකෙසේ වෙතත්, මහජන සෞඛ්‍ය පරික්ෂකවරුන්ගේ සංගමයේ සභාපති උපුල් රෝහණ චෝදනා කරන්නේ නිවෙස්වල නිරෝධායන වන පිරිසට ඇමතුම් මධ්‍යස්ථාන ඔස්සේ ප්‍රතිකාර සිදු කරන බවට ප්‍රචාරය කිරිමට පෙර එය සකස් කර අවසන් කරමින් අදාළ ප්‍රචාර කටයුතු සිදු කරන ලෙසයි.",
       "URL": "https://www.hirunews.lk/279785/ශ්‍රී-ලංකාවේ-කොරෝනා-මරණ-6000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1752"
}