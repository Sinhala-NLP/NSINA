{
       "Source": "hirunews",
       "Timestamp": "Thursday, 12 July 2018 - 18:38",
       "Headline": "මරණ දඩුවම නියම වූ මත් ජාවාරම්කරුවන්ගේ නාම ලේඛනය සැකසේ",
       "News Content": "මත්ද්‍රව්‍ය ජාවාරම් සම්බන්ධයෙන් මරණ දඩුවම නියම වී සිටින සිරකරුවන්ගේ නාම ලේඛණය මේ වනවිට සකස් කරමින් සිටින බව අධිකරණ අමාත්‍යාංශය පවසනවා.\nඑය සකස් කිරීමෙන් අනතුරුව සිරකරුවන්ගේ නාම ලේඛණය ජනාධිපතිවරයා වෙත ලබාදෙන බවයි එම අමාත්‍යාංශයේ අභ්‍යන්තර ආරංචි මාර්ග හිරු ප්‍රවෘත්ති අංශයට සදහන් කළේ.\nමත්ද්‍රව්‍ය ජාවාරම් හේතුවෙන් මරණ දඩුවම නියම වී සිරදඩුවම් ලබමින් සිටියදීත් විවිධ ක්‍රම ඔස්සේ එම ජාවාරම මෙහෙයවන සිරකරුවන්ට මරණ දඩුවම ක්‍රියාත්මක කිරීමට සිය අනුමැතිය ලබාදීමට තීරණය කළ බව ජනාධිපති මෛත්‍රීපාල සිරිසේන ඊයේ ප්‍රකාශ කළා.\nඒ අනුව ඊට අවශ්‍ය කටයුතු සූදානම් කරමින් සිටින බව බන්ධනාගාර දෙපාර්තමේන්තුව පවසනවා.\nමරණ දඩුවම ක්‍රියාත්මක කිරීම සදහා අවශ්‍ය වන වදක තනතුර පුරප්පාඩු වී ඇති බැවින් එය කඩිනමින් පිරවීම සදහා මේ වනවිටත් කටයුතු සූදානම් කරමින් සිටින බවයි බන්ධනාගාර මාධ්‍ය ප්‍රකාශක, තුෂාර උපුල්දෙණිය හිරු ප්‍රවෘත්ති අංශයට කියා සිටියේ.\nමේ අතර, මරණ දඩුවම නැවත ක්‍රියාත්මක කිරීම හරහා ශ්‍රී ලංකාව සිය කීර්ති නාමයට හානියක් සිදුකරගනු ඇති බව මානව හිමිකම් සම්බන්ධයෙන් පෙනී සිටින ජාත්‍යන්තර ක්ෂමා සංවිධානය නිවේදනයක් නිකුත් කරමින් සදහන් කරනවා.\nශ්‍රී ලංකාව පිළිබදව පවතින සුබවාදී වාර්තාව දිගු කාලීනව පවත්වා ගැනීම සදහා මරණ දඩුවම ක්‍රියාත්මක කිරීමේ තීරණය අහෝසි කළ යුතු බවයි එමගින් පෙන්වා දෙන්නේ.\nමේ අතර, ජනතා යහපත වෙනුවෙන් රටේ නීතිය ක්‍රියාත්මක විය යුතු බව මල්වතු පාර්ශවයේ අනුනායක, දිඹුල්කුඹුරේ විමලධම්ම නාහිමියන් පවසනවා. උන්වහන්සේ කියා සිටියේ එය පාලකයන්ගේ වගකීමක් වන බවයි.\nඅස්ගිරි පාර්ශවයේ මහා ලේඛකාධිකාරි පූජ්‍ය මැදගම ධම්මානන්ද හිමියන් ද ජනතා යහපත වෙනුවෙන් නීතිය ක්‍රියාත්මක විය යුතු බව ප්‍රකාශ කරනවා.",
       "URL": "https://www.hirunews.lk/195065/මරණ-දඩුවම-නියම-වූ-මත්-ජාවාරම්කරුවන්ගේ-නාම-ලේඛනය-සැකසේ",
       "Category": "Local News",
       "Parent URL": "https://www.hirunews.lk/local-news.php?pageID=3852"
}