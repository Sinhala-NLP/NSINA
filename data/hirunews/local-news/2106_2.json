{
       "Source": "hirunews",
       "Timestamp": "Saturday, 06 March 2021 - 18:03",
       "Headline": "කොරෝනා එන්නත් ලබාදීමට දහස බැගින් අල්ලස් ගත් සෞඛ්‍ය සේවකයෙකු අත්අඩංගුවට (වීඩියෝ)",
       "News Content": "කොරෝනා ප්‍රතිශක්තීකරණ එන්නත් ලබාදීම සඳහා රුපියල් 1000 බැගින් අල්ලස් මුදල් ලබා ගත් කොළඹ මහනගර සභාවේ සෞඛ්‍ය වෛද්‍ය නිලධාරි කාර්යාලයක සුළු සේවකයෙකු අත්අඩංගුවට ගෙන තිබෙනවා.\nබස්නාහිර බුද්ධි කොට්ඨාශයට ලද තොරතුරක් මත මරදාන ප්‍රදේශයේ එන්නත්කරණ මධ්‍යස්ථානයකදී අද අදාළ පුද්ගලයා අත්අඩංගුවට ගත් බවයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියේ.\nමේ අතර, කොළඹ මහනගර සභාවේ ප්‍රධාන වෛද්‍ය නිලධාරි රුවන් විජේමුනි අද මාධ්‍ය වෙත අදහස් දක්වමින් කියා සිටියේ ලබන බදාදා සිට කොවැක්ස් පහසුකම යටතේ කොළඹ නගරයට එන්නත් මාත්‍රා 80,000ක් ලැබීමට නියමිත බවයි.\nමේඅතර, යුද හමුදාපති ජෙනරාල් ශවේන්ද්‍ර සිල්වා අද නාරාහේන්පිට යුද හමුදා රෝහලේදී කොරෝනා මර්දන එන්නත ලබා ගත් අතර එම අවස්ථාවට මෙරට ඉන්දීය මහකොමසාරිස්වරයා ද එක්ව සිටියා.\n63,000 කට අධික ත්‍රිවිධ හමුදා සාමාජිකයන් එන්නත ලබාගැනීමෙන් අනතුරුවයි යුද හමුදාපතිවරයා අද දිනයේ ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත ලබා ගත්තේ.\nඑසේම, කොරෝනා ආසාදිතව සිටි තවත් 448 දෙනෙකු අද දිනයේදීත් සුවය ලබා රෝහල්වලින් පිටව ගොස් තිබෙනවා.\nවසංගත රෝග විද්‍යා අංශය සඳහන් කළේ ඒ අනුව සුවය ලැබූ සමස්ත ආසාදිතයින් සංඛ්‍යාව 81,769 ක් බවයි.\nමේ අතර, තවත් කොරෝනා ආසාදිත මෘත දේහ 8 ක් භූමදානය කිරීම අද සිදුකෙරුණා.\nඒ භූමදානය සඳහා තෝරා ගත් මඩකලපුව, ඔට්ටමාවඩි ප්‍රදේශයේදීයි. ඊයේ දිනයේ එහි කොරෝනා ආසාදිත මෘත දේහ 9 ක් භූමදාන කෙරුණ අතර, මේ දක්වා භූමදානය කර ඇති මුළු මෘතදේහ සංඛ්‍යාව 17ක්.",
       "URL": "https://www.hirunews.lk/264544/කොරෝනා-එන්නත්-ලබාදීමට-දහස-බැගින්-අල්ලස්-ගත්-සෞඛ්‍ය-සේවකයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2106"
}