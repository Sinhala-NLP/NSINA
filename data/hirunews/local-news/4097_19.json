{
       "Source": "hirunews",
       "Timestamp": "Thursday, 01 February 2018 - 18:49",
       "Headline": "මෛත්‍රීගේ සහය නොලැබුණු ප්‍රේමලාල් මහින්දට සහය දෙන්න යයි",
       "News Content": "හිටපු ජනාධිපති මහින්ද රාජපක්ෂ මහතාගේ ප්‍ර‍ධානත්වයෙන් පසුගිය දා පැල්මඩුල්ල ප්‍රදේශයේදී පැවැති ශ්‍රී ලංකා පොදුජන පෙරමුණේ පළාත් පාලන මැතිවරණ රැළියට රත්නපුර දිස්ත්‍රික් එක්සත් ජනතා නිදහස් සන්ධාන මන්ත්‍රී ප්‍රේමලාල් ජයසේකර මහතා සහභාගී වී ඇත්තේ ආණ්ඩුවට සහය පල කිරීම සඳහා ජනාධිපති මෛත්‍රීපාල සිරිසේන මහතා හමු වී ඉදිරිපත් කළ කොන්දේසි ඉටු කිරීමට එකඟ නොවීමෙන් පසු බව වාර්තාවේ.\nඑම හමුවේදී පාර්ලිමේන්තු මන්ත්‍රී ප්‍රේමලාල් ජයසේකර මහතා තමා රජයට සහාය පල කිරීමට නම් තමන්ගේ දේශපාලන අනාගතයට තදින්ම බලපා ඇත්තේ ප්‍ර‍බල නීති ප්‍ර‍ශ්නයක් විසඳා ගැනීම සඳහා සහය පල කරන ලෙසත් ඊට අමතරව තමාට කුමන හෝ අමාත්‍යධුරයක් ලබා දිය යුතු බවත් ප්‍ර‍කාශ කොට ඇතත් එම ඉල්ලීම් සඳහා ජනාධිපති මෛත්‍රීපාල සිරිසේන මහතාගෙන් කිසිදු එකඟතාවක් පළ කොට නොමැති බවද අනාවරණය වේ.\nඅනතුරුව පාර්ලිමේන්තු මන්ත්‍රී ප්‍රේමලාල් ජයසේකර මහතා පැල්මඩුල්ලේ  පැවැති ශ්‍රී ලංකා පොදු ජන පෙරමුණේ රැළියේදී හිටපු ජනාධිපති මහින්ද රාජපක්ෂ මහතා වේදිකාවේ සිටියදී ප්‍ර‍කාශ කළේ තමන් හිරේ විලංගුවේ වැටුනද කිසි දිනක වත්මන් ආණ්ඩුවට සහය පල නොකරන බවය.\nප්‍රේමලාල් ජයසේකර මහතා ආණ්ඩුවට සහාය පල කිරීම සඳහා ජනාධිපති මෛත්‍ර‍ීපාල සිරිසේන මහතා හමු වී ඇත්තේ ආණ්ඩුව නියෝජනය කරන ශ්‍ර‍ී ලංකා නිදහස් පක්ෂ ජ්‍යේෂ්ඨ අමාත්‍යවරයකු හා රත්නපුර දිස්ත්‍රික් ශ්‍රී ලනිප නායක ඩබ්ලිව්. ඩී. ජේ. සෙනවිරත්න මහතා සමගිනි.\nඅප මේ සම්බන්ධයෙන් ප්‍රේමලාල් ජයසේකරගෙන් විමසීමක් කළා.\nඔහු එහිදී පැවසුවේ මෙවර මැතිවරණයේදී තමන් ජනතාවගේ ඉල්ලීමට කන් දෙන බවයි.",
       "URL": "https://www.hirunews.lk/182632/මෛත්‍රීගේ-සහය-නොලැබුණු-ප්‍රේමලාල්-මහින්දට-දෙන්න-යයි",
       "Category": "Local News",
       "Parent URL": "https://www.hirunews.lk/local-news.php?pageID=4097"
}