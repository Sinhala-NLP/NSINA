{
       "Source": "hirunews",
       "Timestamp": "Tuesday, 08 August 2023 - 21:46",
       "Headline": "අනාරක්ෂිත ළිඳකට වැටී කුඩා දරුවෙකු මරුට (වීඩියෝ)",
       "News Content": "පසුගිය අගෝස්තු 7 වන දින තංගල්ල සාරසුභගම උදා ගම්මානයේ පදිංචිව සිටි කුඩා දරුවෙකු අනාරක්ෂිත ළිඳකට වැටී අවාසනාවන්ත ලෙස මිය ගොස් තිබෙනවා.\nමෙලෙස ජීවිතක්ෂයට පත්ව ඇත්තේ අවුරුදු දෙකයි මාස 7ක් වයසැති දරුවෙක් බවයි වාර්තා වන්නේ.\nමියගිය දරුවා පදිංචිව සිටි නිවස අසල පිහිටි නිවෙසකට, ජලය ලබා ගැනීම සඳහා ගම්වාසීන් පිරිසක් කාණුවක් කපමින් සිට ඇති අතර දරුවාගේ පියාද එම ස්ථානයට ගොස් තිබෙනවා.\nකුඩා දරුවාද තාත්තා අසල සිට මද වේලාවකින් තම නිවෙස දෙසට ඇවිදගෙන ගොස් ඇති අතර පසුව කළ සොයා බැලීමකදී අනාවරණය වී ඇත්තේ දරුවා නිවසේ නොමැති බවයි.\nඒ අනුව සියළු දෙනාම එකතු වී දරුවා පිළිබඳ සොයා බලා ඇති අතර අසල පිහිටි අඩක් ඉදිකළ අනාරක්ෂිත ළිඳකට වැටී සිටියදී අදාළ දරුවා හමු වී තිබෙනවා.\nපසුව දරුවා තංගල්ල මූලික රෝහලට ඇතුළත් කළද දරුවා ජීවිතක්ෂයට පත්ව ඇති බවයි අප වාර්තාකරු සඳහන් කළේ.\nකෙසේ වෙතත් මෙම අනාරක්ෂිත ළිඳ එම අවස්ථාවේදීම වසා දැමීමට තංගල්ල මූලස්ථාන පොලිස් ස්ථානයේ නිලධාරිහු උපදෙස් ලබා දී ඇති බවයි වාර්තා වන්නේ.",
       "URL": "https://www.hirunews.lk/344128/අනාරක්ෂිත-ළිඳකට-වැටී-කුඩා-දරුවෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=113"
}