{
       "Source": "hirunews",
       "Timestamp": "Friday, 15 September 2023 - 21:32",
       "Headline": "රට රැකියා සිහින පෙන්නා තරුණයින් රැවටු පුද්ගලයෙකු අත්අඩංගුවට",
       "News Content": "මැලේසියාවේ රැකියා ලබාදෙන බව පවසා පුද්ගලයින් 30 දෙනෙකුගෙන් පමණ රුපියල් කෝටියකට ආසන්න මුදලක් වංචා කළ මැලේසියාවේම වෙසෙන ලාංකිකයෙකු පිළිබඳව තොරතුරු හිරු ප්‍රවෘත්ති වෙත වාර්තා වුණා.\nඔහු මෙම ජාවාරමට සම්බන්ධ කරගෙන තිබුණේ විදේශ සේවා නියුක්ති කාර්යාංශයේ බලපත්‍රලාභී ආයතනයක් වීම විශේෂත්වයක් වන අතර ඒ සඳහා එම කාර්යාංශයේම නිලධාරියෙකුගේද සහාය ලැබී ඇති බවයි ජාවාරමට හසුවූ තරුණයින් අනාවරණ කළේ.\nමැලේසියාවේ රැඳී සිටිමින් මෙම ජාවාරම සිදුකර තිබුණේ කුලියාපිටිය ප්‍රදේශයේ පදිංචි සුමුදු සංජීව නමැති පුද්ගලයෙක්.\nතමන් මැලේසියාවේ රැඳී සිටින බැවින් කිසිදු අපහසුවකින් තොරව රැකියා අවස්ථාවක් ලබාදෙන බවට පොරොන්දු වී ඇති එම පුද්ගලයා එක් තරුණයෙකුගෙන් අදියර කිහිපයක් යටතේ ලබාගෙන තිබූ මුදල රුපියල් ලක්ෂ 7කට ආසන්නයි.\nඑම මුදල් මෙරට බැංකු ගිණුම් කිහිපයක් හරහා ජාවාරම්කරු විසින් ලබාගෙන තිබීමත් විශේෂත්වයක්.\nවිදෙස් රැකියා සිහිනය හඹාගිය පුද්ගලයින් 30කට ආසන්න පිරිසක් මෙම ජාවාරම හසුවී ඇතැයි අප කළ සොයා බැලීමකදී අනාවරණ වුණා.\nමැලේසියාවේ ආයතනයකින් නිකුත් කළ බව පැවසෙන රැකියා ඇබෑර්තු පත්‍රය සහ එම ඇබෑර්තුවලට අදාළ රැකියා වීසා ලබාගැනීමේ නීත්‍යානුකූල කටයුතු සිදුකරගැනීමට එම තරුණයින්ට කුරුණෑගල ප්‍රදේශයේ පිහිටි විදෙස් රැකියා ඒජන්සියක් හඳුන්වා දෙන්නේද මැලේසියාවේ සිට ජාවාරම මෙහෙයවූ සුමුදු සංජීව නමැත්තා විසින් බවයි ප්‍රකාශ වන්නේ.",
       "URL": "https://www.hirunews.lk/348413/රට-රැකියා-සිහින-පෙන්නා-තරුණයින්-රැවටු-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=27"
}