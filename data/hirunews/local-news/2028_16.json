{
       "Source": "hirunews",
       "Timestamp": "Saturday, 10 April 2021 - 19:40",
       "Headline": "අලුත් අවුරුද්දේ සංචරණ සීමා හෝ හුදකලා කිරීම් නැහැ -සෞඛ්‍ය අංශ (වීඩියෝ)",
       "News Content": "උත්සව සමයේ සංචරණ සීමා පැනවීමට හෝ හුදෙකලා කිරීම් සිදු කිරීමට අපේක්ෂා නොකරන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන පවසනවා.\nමාධ්‍ය වෙත අදහස් දක්වමින් ඔහු ජනතාවගෙන් ඉල්ලා සිටියේ සෞඛ්‍ය මාර්ගෝපදේශවලට යටත්ව අලුත් අවුරුද්ද සමරන ලෙසයි.\nසෞඛ්‍ය උපදෙස් රකින්නැයි යුද හමුදාපතිවරයාගෙන් ඉල්ලීමක්.\nඋත්සව සමයේ මුහුණු ආවරණ පැළදීම ඇතුළු අනෙකුත් සියලු සෞඛ්‍ය මාර්ගෝපදේශ නිසි ලෙස පිළිපදින්නැයි යුද හමුදාපති ජෙනරාල් ශවේන්ද්‍ර සිල්වා ද ජනතාවගෙන් ඉල්ලීමක් කරනවා.\nඋත්සව සමය ආරම්භ වීමත් සමග ජනතාව වැඩි වශයෙන් ඒකරාශී වීම සම්බන්ධයෙන් අවධානය යොමුකරමිනුයි යුද හමුදාපතිවරයා මේ බව කියා සිටියේ.\nතවත් කොරෝනා ආසාදිතයින් 160 ක්\nමේ අතර, අද දිනයේත් මේ දක්වා කොරෝනා ආසාදිතයින් 160 ක් වාර්තා වූ අතර ඒ අනුව සමස්ත කොරෝනා රෝගීන් සංඛ්‍යාව 94,724 ක් දක්වා ඉහළ ගියා.\nඑසේම, 184 දෙනෙකු අද දිනයේ සුවය ලැබූ අතර මේ වනවිට සුවය ලබා ඇති සමස්ත කොරෝනා රෝගීන් සංඛ්‍යාව 91,456 ක්.\nමෝටර් රථ ප්‍රවාහන දෙපාර්තමේන්තුවේන් නිවේදනයක්\nලබන සඳුදා රජයේ විශේෂ නිවාඩු දිනයක් වුවද මෝටර් රථ ප්‍රවාහන දෙපාර්තමේන්තුවේ නාරාහේන්පිට සහ වේරහැර කාර්යාල මෙන්ම ප්‍රාදේශීය කාර්යාල ද සාමාන්‍ය පරිදි සේවා සපයන බව මෝටර් රථ ප්‍රවාහන දෙපාර්තමේන්තුව නිවේදනය කළා.",
       "URL": "https://www.hirunews.lk/268087/අලුත්-අවුරුද්දේ-සංචරණ-සීමා-හෝ-හුදකලා-කිරීම්-නැහැ-සෞඛ්‍ය-අංශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2028"
}