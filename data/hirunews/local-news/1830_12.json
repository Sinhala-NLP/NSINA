{
       "Source": "hirunews",
       "Timestamp": "Saturday, 10 July 2021 - 8:21",
       "Headline": "පාර්ලිමේන්තුවේ පරිසර විනාශයක් ගැන පරිසර ඇමති හෙළිකරයි",
       "News Content": "පාර්ලිමේන්තුවේ ගොඩගැසෙන පොත්වලින් සහ සී.ඩී. තැටිවලින් විශාල පරිසර විනාශයක් සිදුවන බව පරිසර අමාත්‍ය මහින්ද අමරවීර පාර්ලිමේන්තුවේදී ඊයේ ප්‍රකාශ කළා.\nඔහු ඒ බව කියා සිටියේ වාචික පිළිතුරු අපේක්ෂාවෙන් යොමු කළ ප්‍රශ්ණයකට පිළිතුරු ලබාදෙමින්.\nමේ අතර, එක්ස්ප්‍රස් පර්ල් නෞකාව ගිනිගැනීම හේතුවෙන් සිදුවූ හානිය සඳහා වන්දි ලබාගැනීම පිළිබදව සහ ඒ සම්බන්ධයෙන් ඊයේ පාර්ලිමේන්තුවේදී අවධානයට ලක්වුණා.\nකෙසේ වෙතත් මුදවා ගැනීමේ ආයතනයක කණ්ඩායමක් සහ එහි හිමිකාරීත්වය දරණ ආයතනයේ කණ්ඩායම් කිහිපයක් මේ දිනවල ගිනි ගැනීමට ලක්වූ එක්ස්ප්‍රස් පර්ල් නෞකාව ඉවත් කිරීමේ කටයුතු පිළිබදව සොයා බැලීම් සිදුකරන බව සමුද්‍රීය පරිසර ආරක්ෂණ අධිකාරිය සඳහන් කළා.\nඅදාළ කණ්ඩායම් පසුගිය දිනවලදී නැව ආශ්‍රිත ප්‍රදේශයේ නිරීක්ෂණ චාරිකාවලට ද එක්වී තිබෙනවා. කෙසේ වෙතත්, වාරකන් කාලය පැමිණ තිබීම නිසා නැව ඉවත් කිරීමේ කටයුතු සිදුකිරීම අපහසු වී ඇති බවයි වාර්තා වන්නේ.\nමේ අතර, එක්ස්ප්‍රස් පර්ල් නෞකාව අයත් සමාගමෙන් වන්දි ලෙස රුපියල් මිලියන 3.6ක මුදලක් මේ වනවිටත් ලැබී ඇති බව සමුද්‍රීය පරිසර ආරක්ෂණ අධිකාරිය සඳහන් කළා.\nතවත් මිලියන 37කට ආසන්න මුදලක් ලැබීමට නියමිත බවයි වාර්තා වන්නේ.\nඑසේම පසුගිය දා නැව ආශ්‍රිත ප්‍රදේශයේ පරීක්ෂණ සිදුකළ එක්සත් ජාතීන්ගේ සංවිධානයේ විශේෂඥයන් පිරිසගේ වාර්තාව මෙන්ම ඉන්දීය ජල විද්‍යා සමීක්ෂණ නෞකාව සිදුකළ පරීක්ෂණයේ වාර්තාව ද කඩිනමින් ලැබීමට නියමිත බවයි සමුද්‍රීය පරීක්ෂණ අධිකාරිය වැඩිදුරටත් සඳහන් කළේ.",
       "URL": "https://www.hirunews.lk/276573/පාර්ලිමේන්තුවේ-පරිසර-විනාශයක්-ගැන-පරිසර-ඇමති-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=1830"
}