{
       "Source": "hirunews",
       "Timestamp": "Wednesday, 15 December 2021 - 13:35",
       "Headline": "ජාතික ගොඩනැගිලි පර්යේෂණ සංවිධානයේ වාර්ෂික සම්මන්ත්‍රණයේ සමාරම්භය ආරක්ෂක ලේකම්ගේ ප්‍රධානත්වයෙන් (ඡායාරූප)",
       "News Content": "ජාතික ගොඩනැගිලි පර්යේෂණ සංවිධානයේ ධාරිතාව ශක්තිමත් කිරීම සඳහා පියවර ගෙන ඇති අතර, යෝජිත ජාතික ගොඩනැගිලි පර්යේෂණ ආයතන පනත බලාත්මක කිරීම මගින් එය තවදුරටත් නියාමන බලතල සහිතව ශක්තිමත් වනු ඇතැයි\nආරක්‍ෂක ලේකම් විශ්‍රාමික ජනරාල් කමල් ගුණරත්න පවසනවා.\nආරක්ෂක ලේකම්වරයා මේ බව සඳහන් කළේ, ජාතික ගොඩනැගිලි පර්යේෂණ සංවිධානය විසින් සංවිධානය කරනු ලබන 11 වන වාර්ෂික පර්යේෂණ සම්මන්ත්‍රණයට ඊයේ (14) බත්තරමුල්ල වෝටර්ස් එජ් හෝටලයේදී සහභාගි වෙමින්.\nආරක්‍ෂක ලේකම්වරයා, ජාතික ආරක්‍ෂාව සහ ආපදා කළමනාකරණ රාජ්‍ය අමාත්‍යාංශයේ ලේකම්වරයා ද වනවා.\n“Innovation Geared Building Resilience” යන තේමාව යටතේ පැවැත්වෙන මෙම දෙදින සම්මන්ත්‍රණයට පැමිණි ආරක්‍ෂක ලේකම් ජාතික ගොඩනැගිලි පර්යේෂණ සංවිධානයේ අධ්‍යක්‍ෂ ජෙනරාල් ඉංජිනේරු ආචාර්ය ආසිරි කරුණාවර්ධන විසින් ආරක්ෂක ලේකම්වරයාව පිළිගනු ලැබුවා.\nආපදා කළමනාකරණ මධ්‍යස්ථානයේ අධ්‍යක්‍ෂ ජෙනරාල් මේජර් ජෙනරල් සුදන්ත රණසිංහ සහ ලෝක ආහාර වැඩසටහනේ මෙරට අධ්‍යක්‍ෂ අබ්දුල් රහීම් සිද්දික් ආරක්‍ෂක ලේකම්වරයා සමග මෙහි මුලසුන හෙබවූ බවයි ආරක්ෂක අමාත්‍යාංශය මාධ්‍ය අංශය නිකුත් කළ නිවේදනයේ දැක්වෙන්නේ.\nවිවිධ ආපදාවලින් මියගිය අයවලුන් සිහිකිරීම සඳහා විනාඩියක නිහැඬියාවක් පැවැත්වීමෙන් අනතුරුව‍යි මෙම වැඩසටහන ආරම්භ වූයේ.\nමෙම උත්සවයේදී ඉංජිනේරු ආචාර්ය ආසිරි කරුණාවර්ධන විසින් ආරක්‍ෂක ලේකම් වෙත සමරු තිළිණයක් ද පිළිගැන්වූවා.\nමෙම අවස්ථාවට කර්මාන්ත ක්ෂේත්‍රයේ ප්‍රවීණයන්, ජ්‍යෙෂ්ඨ රාජ්‍ය නිලධාරීන් සහ රේඛීය ආයතන නියෝජිතයින් පිරිසක් ද එක්ව සිටියා.",
       "URL": "https://www.hirunews.lk/291098/ජාතික-ගොඩනැගිලි-පර්යේෂණ-සංවිධානයේ-වාර්ෂික-සම්මන්ත්‍රණයේ-සමාරම්භය-ආරක්ෂක-ලේකම්ගේ-ප්‍රධානත්වයෙන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1492"
}