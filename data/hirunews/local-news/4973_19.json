{
       "Source": "hirunews",
       "Timestamp": "Friday, 08 July 2016 - 19:01",
       "Headline": "පුංචි ඡන්ද පෙත්සම් විභාගයෙන් විනිසුරුවරයෙකු ඉවත් වෙයි",
       "News Content": "පළාත් පාලන මැතිවරණය කඩිනමින් පවත්වන ලෙස ඉල්ලමින් ගොනු කළ මූලික අයිතිවාසිකම් පෙත්සම විභාග කිරීම සඳහා පත් කළ ද්වි පුද්ගල විනිසුරු මඩුල්ලෙන් තමා ඉවත් වන බව ශ්‍රේෂ්ඨාධිකරණ විනිසුරු ප්‍රියන්ත ජයවර්ධන අද දැනුම් දුන්නා.\nඒ, අදාළ නඩුව අද කැදවූ අවස්ථාවේදියි.\nමැතිවරණය කඩිනමින් පත්වන ලෙසට නියෝගයක් නිකුත් කරන්නැයි ඉල්ලා ගාල්ල සහ මාතර දිස්ත්‍රික්කවල පලාත් පාලන ආයතනවල හිටපු නියෝජිතයින් 18 දෙනෙකු මෙම මූලික අයිතිවාසිකම් පෙත්සම ගොනු කළා.\nඑය විභාග කිරීම සඳහා ද්වි පුද්ගල විනිසුරු මඩුල්ලක් පත් කළ අතර, එහි සාමාජිකයන් වූයේ ශ්‍රේෂ්ඨාධිකරණ විනිසුරුවරුන් වන නලින් පෙරේරා සහ  ප්‍රියන්ත ජයවර්ධනයි.\nකෙසේ වෙතත්, පෞද්ගලික හේතුවක් මත තමා එම විනිසුරු මඩුල්ලෙන් ඉවත් වන බව අද නඩුව කැදවූ අවස්ථාවේදී විනිසුරු ප්‍රියන්ත ජයවර්ධන සඳහන් කළා.\nනඩු විභාගයෙන් අනතුරුව මාධ්‍ය වෙත අදහස් දැක්වූ එම ස්ථානයට පැමිණ සිටි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ කියා සිටියේ පළාත් පාලන ඡන්දය කල් දැමීම නිසා ඩෙංගු මදුරු ව්‍යාප්තිය ද වැඩි වී ඇති බවයි.",
       "URL": "https://www.hirunews.lk/137530/පුංචි-ඡන්ද-පෙත්සම්-විභාගයෙන්-විනිසුරුවරයෙකු-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4973"
}