{
       "Source": "hirunews",
       "Timestamp": "Wednesday, 27 October 2021 - 12:37",
       "Headline": "මානව අවශ්‍යතා සමග පරිසරය සමබර කර ගැනීමේ වැදගත්කම ගැන ශ්‍රී ලංකාව මනා වැටහීමෙන් - ජනපති පවසයි (වීඩියෝ)",
       "News Content": "එක්සත් ජාතීන්ගේ මහා මණ්ඩලයේ 76 වැනි සැසිවාරයේ සභාපති අබ්දුල්ලා ෂාහීඩ් විසින් කැඳවා තිබු 'මිනිසා, පෘථිවිය සහ සෞභාග්‍යය වෙනුවෙන් : දේශගුණික ක්‍රියාවලිය වර්ධනය කිරීම' මැයෙන් වූ රාජ්‍ය නායක සංවාදයට අද (27) වීඩියෝ තාක්ෂණය ඔස්සේ ජනාධිපති ගෝඨාභය රාජපක්ෂ සහභාගී වුණා.\nඑහිදී ජනාධිපතිවරයා ප්‍රකාශ කළේ, බුදුන් වහන්සේගේ ඉගැන්වීම අනුව හැඩගැසුණු පොහොසත් දාර්ශනික උරුමයක් සහිත ශ්‍රී ලංකාව මානව අවශ්‍යතා සමග පාරිසරික පරාසයන් සමබර කර ගැනීමේ වැදගත්කම මනාව වටහාගෙන සිටින බවයි.\nනිව්යෝර්ක් නුවර එක්සත් ජාතීන්ගේ මූලස්ථානයේ දී එක්සත් ජාතීන්ගේ මහලේකම් ඇන්ටෝනියෝ ගුටරේස් මහතාගේ ප්‍රධානත්වයෙන් ඇරඹි මෙම සංවාදයට එක්සත් ජාතීන්ගේ සාමාජික රටවල රාජ්‍ය නායකයින් සහ නියෝජිත‍යින් එක්ව සිටියේ වීඩියෝ තාක්ෂණය ඔස්සේයි.\nදේශගුණික ප්‍රමුඛතා ආමන්ත්‍රණය කරලීමට රාජ්‍යයන්ට ඇති හැකියාවන් කොවිඩ් 19 වසංගතය විසින් යටපත් කර ඇති අවස්ථාවක පවතින හදිසි අවශ්‍යතාව සැලකිල්ලට ගනිමින් “මිනිසා, පෘථිවිය සහ සෞභාග්‍ය උදෙසා දේශගුණික ක්‍රියාකාරී සැලැස්මක්” ඉදිරිපත් කිරීමටයි සභාපතිවරයා විසින් මෙම සංවාදය කැඳවා තිබුණේ.\nසංවර්ධිත ජාතීන් පෘථිවිය සුවපත් කරලීමට ඔවුන්ගේ කැප කිරීම් ඉටු කළ යුතු බව අවධාරණය කළ ජනාධිපතිවරයා, සංවර්ධනය වෙමින් පවතින රටවල දේශගුණික විපර්යාස අවම කිරීමේ හා උපයෝජනය වීමේ පියවර ක්‍රියාත්මක කිරීම සඳහා අර්ථවත් බහුපාර්ශ්වික සහ ද්විපාර්ශ්වික සහයෝගය අවශ්‍ය බව ද මෙහිදී කියා සිටියා.\nජාත්‍යන්තර වශයෙන්, ගල් අඟුරු විරහිත නව බලශක්ති සම්මුතියේ සම - නායකයෙකු වීම පිළිබඳ ශ්‍රී ලංකාව ආඩම්බර වන බව පැවසූ ජනාධිපතිවරයා මණ්ඩලීය නිල ප්‍රඥප්තිය යටතේ කඩොලාන පරිසර පද්ධති සහ ජීවනෝපාය පිළිබඳ ක්‍රියාකාරී කණ්ඩායමට ද ශ්‍රී ලංකාව නායකත්වය සපයන බවයි වැඩිදුරටත් ප්‍රකාශ කළේ.\nශ්‍රී ලංකාවේ දේශීය ප්‍රතිපත්ති රාමුව, තිරසාරභාවය කෙරෙහි අවධානය යොමු කර ඇති බවට තමා සහතික වන බව පැවසූ ජනාධිපතිවරයා, මෙය බලපැවැත්වීම සඳහා කෘත්‍රීම පොහොර අධික ලෙස භාවිතය සීමා කිරීමට තම රට පියවර ගත් බවත්, එමඟින් සෞඛ්‍ය ගැටලු විසඳා ගැනීමට මෙන්ම නයිට්‍රජන් අපද්‍රව්‍ය අඩු කර ගැනීමට ද හැකිවනු ඇති බවත් සඳහන් කළා. .\nමෙම ප්‍රශංසනීය අරමුණු සාක්ෂාත් කර ගනු පිණිස අපගේ සංවර්ධන න්‍යාය පත්‍රය සඳහා තාක්ෂණික හුවමාරුව, කුසලතා සංවර්ධනය, ආයෝජන සහ මූල්‍ය ආධාර යන ක්ෂේත්‍රයන්හි ශ්‍රී ලංකාවට ලබාදෙන සහය සතුටින් පිළිගන්නා බවයි ජනාධිපතිවරයා සමුළුව අමතමින් කියා සිටියේ.",
       "URL": "https://www.hirunews.lk/286180/මානව-අවශ්‍යතා-සමග-පරිසරය-සමබර-කර-ගැනීමේ-වැදගත්කම-ගැන-ශ්‍රී-ලංකාව-මනා-වැටහීමෙන්-ජනපති-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1602"
}