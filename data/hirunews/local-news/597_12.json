{
       "Source": "hirunews",
       "Timestamp": "Monday, 16 January 2023 - 20:33",
       "Headline": "අන්තරේ විරෝධතාවට ස්ථාන කිහිපයක දී පොලිසියෙන් ජල සහ කදුළු ගෑස් (වීඩියෝ)",
       "News Content": "අන්තර් විශ්ව විද්‍යාලයීය ශිෂ්‍ය බල මණ්ඩලය කොළඹ දී සංවිධානය කර තිබු විරෝධතා පාගමනක් විසුරුවා හැරීම සඳහා පොලිසිය අද (16) කොල්ලුපිටිය සහ නෙලුම් පොකුණ ආසන්නයේ දී ජල හා කදුළු ගෑස් ප්‍රහාර එල්ල කළා.\nතුම්මුල්ලේ පිහිටි එක්සත් ජාතීන්ගේ කාර්යාලය ඉදිරිපිටින් අද දහවල් මෙම පාගමන ආරම්භ කෙරුණේ අන්තර් විශ්ව විද්‍යාලයීය ශීෂ්‍ය බල මණ්ඩලයේ කැදවුම්කරු වසන්ත මුදලිගේ නිදහස් කිරීම ඇතුළු ඉල්ලීම් කිහිපයක් මුල්කරගනමින්.\nඅන්තර් විශ්වවිද්‍යාලයීය භික්ෂූ බල මණ්ඩලයේ භික්ෂූන් වහන්සේ ද ඊට එක්ව සිටි අතර විරෝධතාකරුවන් බම්බලපිටිය මංසන්ධිය ඔස්සේ ගාලුපාරට පැමිණ කොල්ලුපිටිය දෙසට ගමන් කළා.\nමේ හේතුවෙන් ගාලු පාරේ රථවාහන තදබදයක් හටගත්තා.\nවිරෝධතාකරුවන් අවහිර වන පරිදි කොල්ලුපිටියේ සහ බම්බලපිටිය අතර පොලිසිය රැඳී සිටීම හේතුවෙන් ඔවුන් අතුරු මාර්ග ඔස්සේ මෙරීන් ඩ්‍රයිඩ් මාර්ගයට පිවිසි අතර යළි අතුරු මාර්ගයක් ඔස්සේ ගාලු පාරට පිවිසීමට යි විරෝධතාකරුවන් කටයුතු කරනු ලැබුවේ.\nමේ අතර උද්ඝෝෂකයින් පිරිසක් ලිප්ටන් වටරවුමට රැස්වී පෙලපාලියක් මගින් යුනියන් පෙදෙස මාර්ගය ඔස්සේ ගාලුමුවදොර දෙසට පැමිණිමට සැලසුම් කර ඇති බවට ලැබුණු තොරතුරක් මත එය තහනම් කරන ලෙස නියෝගයක් කොම්පඤ්ඤවීදිය පොලිස් ස්ථානාධිපතිවරයා අධිකරණයෙන් ඉල්ලා තිබුණා.\nගාලුමුවදොර දෙසට ඇතුළු වීම වළක්වාලමින් උද්ඝෝෂකයින් වෙත කොටුව මහේස්ත්‍රාත් අධිකරණය ආඥාවක් නිකුත් කරනු ලැබුවේ ඒ අනුව යි.\nකෙසේ වෙතත් වෙනත් ස්ථානයක සාමාකාමීව විරෝධතා පැවැත්විය හැකි බව අධිකරණය දැනුම් දුන්නා.\nමීට අමතර ව මරදාන පොලිස් ස්ථානාධිපතිවරයා අධිකරණයෙන් කර තිබු ඉල්ලීමකට අනුව අන්තර් විශ්ව විද්‍යාලයීය භික්ෂු බලමණ්ඩලයේ කැදවුම්කරු පුජ්‍ය ගල්වැව සිරිධම්ම හිමියන් ඇතුළු 18 දෙනෙකුට එරෙහි ව මාලිගාකන්ද මහේස්ත්‍රාත් අධිකරණය ද තහනම් නියෝගයක් නිකුත් කර තිබුණා.\nඑම තහනම් නියෝග පොලිසිය විරෝධතාකරුවන්ට දැනුම් දීම සිදු කරනු ලැබුවා.\nකෙසේ වෙතත්, විකල්ප මාර්ග ඔස්සේද කොල්ලුපිටිය දෙසට ගමන් කිරීමට ඔවුන් උත්සහ කිරීමත් සමග කොල්ලුපිටිය ශාන්ත අන්තෝනී මාවත අසළදි පොලිසිය ජල හා කදුළු ගෑස් ප්‍රහාර එල්ල කිරීමත් සමග ඇතිවුයේ උණුසුම් තත්ත්වයක්.\nඅනතුරුව විරෝධතාකරුවන් කොටස් වශයෙන් විකල්ප මාර්ග ඔස්සේ විහාර මහ දේවි උද්‍යානය දෙසට ගමන් කළා.\nඒ හේතුවෙන් එම මාර්ගවල රථවාහන ගමනා ගමනයට බාධා එල්ලවි තිබුනා. එහිදි නෙළුම් පොකුණ ආසන්නයේ දී යලිත් පොලිසිය විරෝධතාකරුවන්ට කදුළු ගෑස් සහ ජල ප්‍රහාර එල්ල කරනු ලැබුවා.\nරැකියා විරහිර උපාධිධාරි සංගමයේ සම කැඳවුම්කරුවෙකු වන ධම්මික මුණසිංහ විරෝධතාවය අතරතුර දී පොලිසිය අත්අඩංගුවට ගෙන තිබෙනවා.\nමේ අතර පසුගිය වසරේ මැයි 9 වනදා ඇතිවූ නොසන්සුන්තාවයේ දී දේශපාලනඥයින්ගේ නිවෙස්වලට පහර දී ගිනිබත් කිරීමේ සිද්ධිය ගැන විමර්ශනයක් පවත්වා අපරාධ නීතිය යටතේ ක්‍රියාමාර්ග ගන්නා ලෙස පොලිස්පතිවරයා ඇතුළු ආරක්ෂක නිලධාරීන් වෙත නියෝගයක් නිකුත් කරන්නැයි ඉල්ලා ගොනු කළ රිට් පෙත්සම විභාගයට ගැනීමට අභියාචනාධිකරණය අද තීරණය කළා.\nඒ අනුව පෙත්සමේ වග උත්තරකරුවන් වන පොලිස්පතිවරයා, ආරක්ෂක ලේකම්වරයා, යුද හමුදාපතිවරයා, යුද හමුදා මාණ්ඩලික ප්‍රධානී ඇතුලු 18 දෙනෙකුට පෙබරවාරි මස 24 වනදා කරුණු දක්වන ලෙසට යි නොතීසි නිකුත් කෙරුණේ.\nමැයි 9 වනදා නොසන්සුන්තාවයේදී නිවාස හානි වූ දේශපාලනඥයින් 39 දෙනෙකු විසින් මෙම පෙත්සම ඉදිරිපත් කර තිබුණා.",
       "URL": "https://www.hirunews.lk/325213/අන්තරේ-විරෝධතාවට-ස්ථාන-කිහිපයක-දී-පොලිසියෙන්-ජල-සහ-කදුළු-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=597"
}