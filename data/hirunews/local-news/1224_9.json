{
       "Source": "hirunews",
       "Timestamp": "Monday, 18 April 2022 - 14:10",
       "Headline": "යුක්රේන යුද්ධයෙන් ලොව පහෙන් එකක් දුප්පත් විය හැකියි - ජගත් මහලේකම්",
       "News Content": "යුක්රේන යුද්ධය හේතුවෙන් ලෝක ජනගහනයෙන් පහෙන් එකක් එනම් බිලියන 1යි දශම 7ක ජන කොටසක් දුප්පත්කමට සහ සාගින්නට ගොදුරු විය හැකි බව එක්සත් ජාතීන්ගේ මහ ලේකම් අන්තෝනියෝ ගුටේරස් පවසනවා.\nයුක්රේනයේ දිග හැරෙන ඛේදවාචකය, එහි දේශ සීමාවන්ගෙන් ඔබ්බට ගොස් සංවර්ධනය වෙමින් පවත්නා ලෝකයට නිහඬ ප්‍රහාරයක් එල්ල කරන බවයි ඔහු සඳහන් කළේ.\nඒ හේතුවෙන් මිනිස් වර්ගයාගෙන් පහෙන් එකක් දශක ගණනාවකින් නුදුටු අන්දමේ දුගීභාවයට සහ සාගින්නට ලක්වනු ඇති බව ජගත් මහ ලේකම්වරයා කියා සිටියා.\nචෙක් ජනරජයේ පුවත්පතකට සාකච්ඡාවක් ලබාදෙමින් ඔහු වැඩිදුරටත් සඳහන් කළේ යුක්රේනය සහ රුසියාව ලොව තිරිඟු සහ බාර්ලි නිෂ්පාදනයෙන් පහෙන් එකකට සහ සුරියකාන්ත තෙල්වලින් අඩකට වඩා දායක වන බවයි.\nඑමෙන්ම ලොව දුප්පත්ම රටවල් 45ක් ඔවුන්ගේ තිරිඟු අවශ්‍යතාවයෙන් තුනෙන් එකක් යුක්රේනයෙන් ආනයනය කරන බව ජගත් මහලේකම්වරයා පෙන්වා දුන්නා.\nයුක්රේන යුද්ධය හේතුවෙන් මේ වසර ආරම්භයේ සිට තිරිඟු සහ ඉරිඟු මිල සියයට 30කින් ද, බ්‍රෙන්ට් වර්ගයේ බොරතෙල් මිල සියයට 60කින් ද ඉහළ ගොස් ඇති අතර ගෑස් සහ පොහොර මිල දෙගුණයකින් පමණ ඉහළ ගොස් ඇති බව ඔහු වැඩිදුරටත් සඳහන් කළා.",
       "URL": "https://www.hirunews.lk/302214/යුක්රේන-යුද්ධයෙන්-ලොව-පහෙන්-එකක්-දුප්පත්-විය-හැකියි-ජගත්-මහලේකම්",
       "Category": "Local News",
       "Parent URL": "https://www.hirunews.lk/local-news.php?pageID=1224"
}