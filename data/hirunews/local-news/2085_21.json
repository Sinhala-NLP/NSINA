{
       "Source": "hirunews",
       "Timestamp": "Tuesday, 16 March 2021 - 8:31",
       "Headline": "දිවයිනට යළි පැමිණෙන විදෙස්ගත ශ්‍රමිකයන්ට දිස්ත්‍රික්ක වශයෙන් නිරෝධායනය කිරීමේ මධ්‍යස්ථාන",
       "News Content": "මෙරට පැමිණෙන විදෙස් ශ්‍රමිකයින් නිරෝධායනය කිරීම සඳහා දිස්ත්‍රික්ක වශයෙන් ස්ථාන වෙන් කිරීමට කම්කරු අමාත්‍යාංශය පියවර ගෙන තිබෙනවා.\nවිෂය භාර අමාත්‍ය නිමල් සිරිපාල ද සිල්වා සදහන් කළේ විදේශ සේවා කාර්යාංශය හරහා ඒ පිළිබදව කටයුතු කරන බවයි.\nවිදෙස්ගත ශ්‍රී ලාංකික ශ්‍රමිකයින් 30,000ක් පමණ මේ  වන විට නැවත දිවයිනට පැමිණ ඇති අතර, තවත් 20,000කට ආසන්න ප්‍රමාණයක් මෙරටට පැමිණීමට අපේක්ෂාවෙන් සිටිනවා.\nඔවුන් සඳහා අවශ්‍ය නිරෝධායන  මධ්‍යස්ථාන වෙන් කොට පහසුකම් සැලසීම රජයේ අරමුණ බවයි අමාත්‍ය නිමල් සිරිපාල ද සිල්වා කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ.\nමේ අතර, ඊයේ දිනයේදීත් මෙරටින් කොරෝනා මරණ 5ක් වාර්තා වීමත් සමඟ සමස්ත කොරෝනා මරණ සංඛ්‍යාව 532 දක්වා ඉහළ ගියා.\nයාපනය, ගම්පහ, කොච්චිකඩේ, පමුණුගම සහ කළුතර - උතුර ප්‍රදේශයෙන් මෙම මරණ වාර්තා වී ඇති බවයි රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සදහන් කළේ.\nඑමෙන්ම ඊයේ දිනයේදීත් තවත් කොරෝනා ආසාදිතයින් 331 දෙනෙකු වාර්තා වීමත් සමඟ සමස්ත කොරෝනා ආසාදිත සංඛ්‍යාව 88,238 දක්වා ඉහළ ගොස් තිබෙනවා.",
       "URL": "https://www.hirunews.lk/265462/දිවයිනට-යළි-පැමිණෙන-විදෙස්ගත-ශ්‍රමිකයන්ට-දිස්ත්‍රික්ක-වශයෙන්-නිරෝධායනය-කිරීමේ-මධ්‍යස්ථාන",
       "Category": "Local News",
       "Parent URL": "https://www.hirunews.lk/local-news.php?pageID=2085"
}