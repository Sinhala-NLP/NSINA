{
       "Source": "hirunews",
       "Timestamp": "Friday, 03 February 2017 - 7:09",
       "Headline": "ඝාතන ඇතුළු මංකොල්ලකෑම් රැසකට සම්බන්ධ \"බයිලා\" අත්අඩංගුවට (ඡායාරූප)",
       "News Content": "හෝමාගම - දුම්රියපල මාර්ගයේදී පසුගිය 18 වනදා පුද්ගලයෙකු වෙඩි තබා ඝාතනය කිරීමේ සිද්ධියට අදාළව සැකකරුවන් දෙදෙනෙකු පොලිසිය ඊයේ (02) අත්අඩංගුවට ගෙන තිබෙනවා.\nඔවුන් සතුව තිබී ටී-56 ගිනි අවියක්, උණ්ඩ 52 ක්, මැගසින් දෙකක්, මයික්‍රෝ වර්ගයේ පිස්තෝලයක් සහ උණ්ඩ 08 ක් මෙන්ම ඝාතනයට යොදාගත් යතුරුපැදියද පොලිස් භාරයට ගෙන ඇති බව සඳහන්.\nමෙම ඝාතනය සම්බන්ධයෙන් අත්අඩංගුවට ගත් පළමු සැකකරු වන 28 හැවිරිදි උඩුපිල - ඉඹුල්ගොඩ ප්‍රදේශයේ පදිංචි පුද්ගලයා රුමක්ෂ ඉරේෂ් නවගමුව හෙවත් බයිලා නමැති අන්වර්ථ නාමයෙන් හඳුන්වන බවයි පොලිසිය කියා සිටියේ.\nමොහු විසින්ම වෙඩි තැබීම සිදුකර ඇති බවට දැනට අනාවරණය වී තිබෙනවා.\nඑමෙන්ම, මොහු ප්‍රදේශයේ සිදුවු තවත් මංකොල්ලකෑම් රැසක් සම්බන්ධයෙන් වරෙන්තු නිකුත් කර සිටි පුද්ගලයෙක් බව සඳහන්.\nඅත්අඩංගුවට ගත් අනෙක් සැකකරු එදින යතුරුපැදිය පදවාගෙන පැමිණ ඇති අතර, ඔහුගේ අවශ්‍යතාව මතයි මෙම ඝාතනය සිදුව ඇත්තේ.\n30 හැවිරිදි මෙම සැකකරු පසුගිය 18 වනදා ඝාතනයට ලක්වු පුද්ගලයාගේ නිවස ආසන්නයේම පදිංචිකරුවෙක් වීමද විශේෂත්වයක්.\nයතුරුපැදියකින් පැමිණි පුද්ගලයන් දෙදෙනෙකු පසුගියදා මෙම වෙඩි තැබීම සිදුකර පලා ගොස් තිබූ අතර, එහිදී වෙඩි වැදුණු පුද්ගලයා බරපතල තුවාල ලබා හෝමාගම රෝහලට ඇතුළත් කිරීමෙන් අනතුරුව ජීවිතක්ෂයට පත්වුණා.\nසිද්ධියෙන් ජීවිතක්ෂයට පත්ව තිබුණේ මීගොඩ - ගාමිණීපුර ප්‍රදේශයේ පදිංචි 34 හැවිරිදි පුද්ගලයෙක්.\nහෝමාගම අධිකරණයේ විභාග වූ නඩුවකට පෙනී සිට නැවත පැමිණෙමින් සිටියදී ඔහුට මෙම වෙඩි ප්‍රහාරය එල්ල වී තිබුණා.\nමේ අතර මොනරාගල -  බිබිල - කූරගම්මන ප්‍රදේශයේදී ඊයේ රාත්‍රියේ සිදුවූ වෙඩි තැබීමකින් 60 හැවිරිදි පුද්ගලයෙකු තුවාල ලබා රෝහල් ගත කර තිබෙනවා.\nපොලිසිය සදහන් කළේ මුදල් ආරවුලක් මත මෙම වෙඩි තැබීම සිදුව ඇති අතර සිද්ධිය සම්බන්ධයෙන් එක් පුද්ගලයෙකු අත්අඩංගුවට ගෙන ඇති බවයි.",
       "URL": "https://www.hirunews.lk/153545/ඝාතන-ඇතුළු-මංකොල්ලකෑම්-රැසකට-සම්බන්ධ-බයිලා-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4679"
}