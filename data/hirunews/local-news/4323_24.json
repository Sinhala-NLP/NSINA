{
       "Source": "hirunews",
       "Timestamp": "Wednesday, 13 September 2017 - 18:38",
       "Headline": "පුතා, තාත්තා මැරුවාද ? දේහය යළි ගොඩට (ඡායාරූප)",
       "News Content": "පොල්ලකින් ගසා පියා මැරූ බවට ලැබුණු පෙත්සමක් හා 119 දුරකථන අංකයකට ලැබුණු පැමිනිල්ලකට අනුව පසුගිය මාසයේ 21 දින භූමදානය කරන ලද පුද්ගල මරණයක් මහියංගන, අරාවත්ත, රඹුක්යාය පොදු සුසාණ භූමියේදි අද(13) දින මහියංගන මහේස්ත්‍රාත් මහියංගන මහේස්ත්‍රාත් අධිකරණයේ මහේස්ත්‍රාත් නාලක වීරසිංහ ඉදිරියේ ගොඩ ගනු ලැබූ බව මහියංගන පොලිසිය පවසනවා.\nගොඩ ගනු ලැබූ දේහය මහියංගන මහේස්ත්‍රාත් අධිකරණයේ මහේස්ත්‍රාත් නාලක වීරසිංහ විසින් මරණ පරික්ෂණය සදහා මහියංගන මුලික රෝහල වෙත යොමු කරන ලෙස නියෝග කරනු ලැබුවා.\nසිද්ධිය සම්බන්ධයෙන් මියගිය අයගේ පුතා වන ඒ. ඩි විමලසේන නම් 29 වියැති  එක්දරු පියා මහියංගන පොලිසිය විසින් අත්අඩංගුවට ගෙන ඇති අතර ඔහුගෙන් වැඩි දුර ප්‍රශ්න කිරිම සදහා අධිකරණයෙන් රැදවුම් නියෝග ලබාගෙන තිබෙනවා.\nමෙලෙස ගොඩ ගනු ලැබුවේ අරාවත්ත, රඹුක්යාය, 46 ½ කණුව, අංක 46/1  නිවසේ පදිංචිව සිටි ඒ.ඩි පියතේරිස් නැමැති 67 හැවිරිදි පුද්ගලයෙකුගේ මළසිරුරයි.\nපසුගිය ජුලි 31 දින මියගිය අයගේ නිවසේ රාත්‍රි 8.30ට පමණ බීමත්ව පිය-පුතු අතර සිදු වු බහින් බස්වීමක් ගැටිමක් දක්වා දුරදිග ගොස් මියගිය අයගේ පුත්‍රයා පියාහට මෝල් ගසකින් පහර දි ඇති බවයි වාර්තා වන්නේ.\nපහර දිමෙන් මියගිය අය බිම ඇද වැටී ඇති අතර බීමත් කම හේතුවෙන් ඔහු නොනැගිටින බව සිතු නිවෙසියන් ඔහු පිළිබද සොයා බැලිමට උනන්දු වි නැහැ.\nපසුදින උදැසන වන තෙක්ම මිය ගිය අය බිම ඇද වැටුනු තැනම සිටිමින් කෙදිරි ගෑම හේතුවෙන් නිවෙස්  බිරිද විසින් ඔහු මහියංගන මුලික රෝහලට ඇතුලත් කර තිබෙනවා.\nඑසේ ඇතුලත් කර ඇත්තේ බීමත්ව බිම ඇදවැටුනු බව පවසමින් .\nඑදිනම වැඩිදුර ප්‍රතිකාර සදහා ඔහු බදුල්ල මහරෝහල වෙත ඇතුලත් කර ඇති අතර බදුල්ල මහරෝහලේ දැඩි සත්කාර ඒකකයේ අගෝස්තු 19 වන දින දක්වා ප්‍රතිකාර ලබා ඇති අතර 19 දින මියගොස් ඇති බව සඳහන්.\nමරණය සම්බන්ධයෙන් ඥාතින් සැකයක් නොමැති බව පැවසිමෙන් පසු මරණ පරික්ෂණයකින් තොරව බදුල්ල මහරෝහල විසින් මියගිය අයගේ දේහය ඥාතින් වෙත බාරදී තිබෙනවා.\nපසුගිය මාසයේ 21 දින අරාවත්ත, රඹුක්යාය පොදු සුසාන භූමියේ භූමදානය කරන ලද දේහය මහියංගන මහේස්ත්‍රාත් ඉදිරියේ අද(13) ගොඩගනු ලැබුවා.\nමහියංගනය - රන්ජිත් කරුණාවීර",
       "URL": "https://www.hirunews.lk/170839/පුතා-තාත්තා-මැරුවාද-දේහය-යළි-ගොඩට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4323"
}