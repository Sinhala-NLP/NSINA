{
       "Source": "hirunews",
       "Timestamp": "Tuesday, 22 November 2022 - 16:49",
       "Headline": "සීදූවේ කඩුවලින් කපා කොටා සිදුකළ මනුෂය ඝාතනය",
       "News Content": "ඊයේ (21) රාත්‍රි කාලයේ සීදුව පොලිස් වසමේ කුරණ ප්‍රදේශයේ දී පුද්ගලයින් කණ්ඩායමක් විසින් තියුණු ආයුධවලින් පහර දීම හේතුවෙන් බරපතල තුවාල ලැබූ පුද්ගලයකු රාගම රෝහලට ඇතුළත් කිරීමෙන් පසු මියගොස් ඇති බව වාර්තා වනවා.\nමේ සම්බන්ධයෙන් සීදුව පොලීසියට ලද තොරතුරක් මත විමර්ශන කටයුතු ආරම්භ කර තිබෙනවා.\nමෙම ප්‍රහාරය හේතුවෙන් මියගොස් ඇත්තේ වයස අවුරුදු 35 ක් වූ මීගමුව කුරණ ප්‍රදේශයේ පදිංචිකරුවෙක්.\nඝාතනයට ලක් වූ තැනැත්තා බිරිඳ හා දරුවන් සමඟ කුරණ ප්‍රදේශයේ පදිංචිව සිට ඇති අතර එහිදී අසල්වාසීන් සමඟ ඇතිවූ ආරවුලක් හේතුවෙන් ඔවුන් සියලු දෙනා එම ප්‍රදේශයේ ම පිහිටි ඝාතනයට ලක් වූ තැනැත්තා ගේ මවගේ නිවසේ තාවකාලිකව නැවතී සිටි තිබෙනවා.\nඑසේ සිටියදී සිව් දෙනකුගෙන් සමන්විත කණ්ඩායමක් මන්නා සහ කඩු රැගෙන මෙම පුද්ගලයා සොයාගෙන පැමිණ ඇති අතර ඔවුන් දුටු ඝාතනයට ලක් වූ තැනැත්තා නිවසින් එළියට පැන පලාගොස් තිබෙනවා.\nඑහි දී මෙම කණ්ඩායම ඔහු හඹා ගොස් ඔහුට කඩුවලින් සහ මන්නා වලින් පහරදී බරපතළ තුවාල සිදුකර ඇති බවයි වාර්ථා වන්නේ.\nමෙම පහරදීමෙන් සිදු වූ බරපතල කැපුම් තුවාල හේතුවෙන් ඝාතනයට ලක්වූ තැනැත්තා රාගම රෝහලට ඇතුළත් කිරීමෙන් අනතුරුව මිය ගොස් තිබෙනවා.\nමෙම සිද්ධියට සම්බන්ධ සැකකරුවන් කිහිප දෙනකු මේ වන විටත් හඳුනාගෙන ඇති අතර ඔවුන් අත්අඩංගුවට ගැනීම සඳහා සීදූව පොලිසිය වැඩිදුර විමර්ශන කටයුතු සිදු කරනවා.",
       "URL": "https://www.hirunews.lk/321016/සීදූවේ-කඩුවලින්-කපා-කොටා-සිදුකළ-මනුෂය-ඝාතනය",
       "Category": "Local News",
       "Parent URL": "https://www.hirunews.lk/local-news.php?pageID=716"
}