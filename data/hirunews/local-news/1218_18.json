{
       "Source": "hirunews",
       "Timestamp": "Thursday, 21 April 2022 - 13:17",
       "Headline": "පාස්කු ප්‍රහාරයේ තෙවර්ෂ පූර්ණ සැමරුම කොච්චිකඩේ දේවස්ථානයේදී (වීඩියෝ)",
       "News Content": "පාස්කු ප්‍රහාරයේ වගකිව යුත්තන්ට කොමිසමේ නිර්දේශ පරිදි වත්මන් අණ්ඩුව කටයුතු නොකිරීම සම්බන්ධයෙන් තමන් කණස්සල්ලට පත්වන බව කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් පවසනවා.\nඋන්වහන්සේ මේ බව කියා සිටියේ පාස්කු ඉරුදින ත්‍රස්ත ප්‍රහාරයේ තෙවර්ෂ පූර්ණය නිමිත්තෙන් කොච්චිකඩේ ශාන්ත අන්තෝනි දේවස්ථානයේ අද පෙරවරුවේ පැවති ප්‍රධාන දේව මෙහෙයට එක්වෙමින්.\nපුද්ගලයන් 268 දෙනෙකුට දිවි අහිමි කරමින් 2019 වසරේ අප්‍රේල් මස 21 වන ඉරුදින කතෝලික දේවස්ථාන 03ක සහ කොළඹ තරුපහේ හෝටල් 03ක් ඇතුළු ස්ථාන 07ක සිදුවූ පිපිරීම්වලින් මියගිය පුද්ගලයින් සිහිපත් කොට උදෑසන 8.45 ට සෑම දේවස්ථානයකම සීනුව නාද කරමින් දේව මෙහෙයන් සිදුකරනු ලැබුවා.\nඅගරදගුරු හිමිපාණන්ගේ ප්‍රධානත්වයෙන් කොච්චිකඩේ දේවස්ථානයේ පැවති සැමරුම සඳහා සර්ව ආගමික නායකයින් සහ මෙරට වතිකානු අපෝස්තලික තානාපති හිමිපාණන් ඇතුළු විදෙස් රටවල කිහිපයක තානාපතිවරුන් ද එක්ව සිටියා.\nප්‍රහාරයෙන් දිවි අහිමි වූවන් සිහි කිරීම සදහා ඉටි පන්දම් දල්වමින් විනාඩි දෙකක නිශ්ශබ්දතාවක් එහි පැවති අතර ඉන් පසු විශේෂ දේව මෙහෙය ආරම්භවුණා.\nමේ අතර බදුල්ල සෙන්බි්‍රජ් මධ්‍යස්ථානයේදී පාස්කු ප්‍රහාරයෙන් දිවි අහිමි වූවන් සිහි කරමින් සහ වින්දිතයන්ට සෙත් පතා සර්ව ආගමික වැඩසටහනක් පැවැත්වුණා.\nඑමෙන්ම කළු කොඩි සහ ඉටි පන්දම් අතැතිව දේව මෙහෙයක් ද පැවති අතර පසුව එම මධ්‍යස්ථානය ඉදිරිපිට නිහඬ විරෝධතාවක් ද සංවිධාන කර තිබුණා.\nහැටන් - ශ්‍රී කුරුස දේවස්ථානයේ ද පාස්කු ප්‍රහාරය සිහි කරමින් සීනුව නාද කිරීම සහ දේව මෙහෙයක් පැවති බවයි එහි සිටි හිරු වාර්තාකරු සදහන් කළේ.\nමේ අතර, ගාලුමුවදොර අරගල භූමියේ ද පාස්කු ප්‍රහාරය සිහි කරමින් විනාඩි දෙකක නිශ්ශබ්දතාවක් ආරක්ෂා කරනු ලැබුවා.\nමඩකලපුව සියොන් දේවස්ථානයේ ද විශේෂ දේව මෙහෙයක් පැවැත්වුණේ පාස්කු ප්‍රහාරය සිහි කරමින්.",
       "URL": "https://www.hirunews.lk/302440/පාස්කු-ප්‍රහාරයේ-තෙවර්ෂ-පූර්ණ-සැමරුම-කොච්චිකඩේ-දේවස්ථානයේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1218"
}