{
       "Source": "hirunews",
       "Timestamp": "Friday, 30 April 2021 - 13:17",
       "Headline": "අනතුරකට අත වනන මාළිගාවත්තේ උමං මාර්ගය (වීඩියෝ)",
       "News Content": "මේ, විශාල අනතුරකට අතවනනා කොළඹ මාළිගවත්ත වකුගඩු රෝහල ඉදිරිපිට පිහිටි උමං මාර්ගයයි.\nරේල් බෝක්කුව නමිල් ප්‍රචලික දහස් සංඛ්‍යාත ජනතාවගේ දෛනික ගමනාගමන කටයුතුවලට මෙම මාර්ගයෙන් ඉටු කෙරෙන්නේ අමිල මෙහෙයක්.\nඉංග්‍රීසීන් මෙරට පාලනය කළ සමයේ ඉදි කෙරුණු මෙම මාර්ගය ඉන් පසුව නඩත්තු කටයුත්තක් සඳහා යොමු නොවීම කණගාටුවට කරුණක්.\nඒ හේතුවෙන්ම දැනට මාස 6කට පමණ පෙර සිට මෙම මාර්ගය දැඩි ලෙස අබලන්වී ඇති ආකාරයයි මේ.\nඅබලන්ව ඇති මාර්ගය මේ වනවිට ජනතාවගේ ගමනාගමන කටයුතු සඳහා භාවිත කෙරෙන්නේ සිල්පර කොටන් කිහිපයක ආධාරයෙන්.\nඑලෙස තාවකාලික පැලැස්තර මගින් සවිමත් කර ඇති මෙම උමං මාර්ගයට ඉහළින් දුම්රිය ධාවනය කටයුතු නිරන්තරයෙන් සිදු වන්නේ මගී ජීවිත දැඩි අනතුරක හෙළමින්.\nමාර්ගයේ නඩත්තු කටයුතු සඳහා අවශ්‍ය අමුද්‍රව්‍ය එම ස්ථානයට ගෙනැවිත් තිබුණද එම කටයුතු මේ දක්වා ආරම්භ කොට නොමැති බවටයි ජනතාව චෝදනා කරන්නේ.\nමෙම ගැටලුව සම්බන්ධයෙන් බොහෝ පාර්ශ්ව දැනුවත් කළද මේ දක්වා කිසිදු ප්‍රතිචාරයක් නොදැක්වීම කණගාටුවට කරුණක් බවද ඔවුන් පවසනවා.\nසංවර්ධනය කරා ශ්‍රීඝ්‍රගාමී ගමනක නිරත වන කොළඹ නගරය තුළද මෙවැනි අනාරක්ෂිත සහ දැඩි ලෙස අබලන් ස්ථාන පැවතීම සංවර්ධනයේ සුබ සිහින ජනතාවට පෙන්වන බලධාරීන්ට තරම් නොවේ.\nමිනිස් ජීවිත තුට්ටුවකට මායිම් නොකර නොසිට ,අදාළ ප්‍රතිසංස්කරණ කටයුතු කඩිනමින් සිදු කොට ජනතා ආරක්ෂාව සපයන තෙක් රතු මිනිත්තුව අවධානයෙන්.",
       "URL": "https://www.hirunews.lk/269988/අනතුරකට-අත-වනන-මාළිගාවත්තේ-උමං-මාර්ගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1985"
}