{
       "Source": "hirunews",
       "Timestamp": "Tuesday, 30 March 2021 - 7:03",
       "Headline": "සූවස් ඇළේ නාවුක ගමනාගමනය යළි ඇරඹෙයි",
       "News Content": "සූවස් ඇළ මාර්ගයේ සිරව තිබූ එවර් ගිවන් බහලුම් නෞකාව මුදා ගැනීමෙන් පසු එම ඇළ මාර්ගයේ නාවුක ගමනාගමනය යළි ආරම්භ වී ඇති බව විදෙස් මාධ්‍ය වාර්තා කරනවා.\nමීටර් 400ක් දිගැති බහලුම් නෞකාව මුදා ගැනීම සලකුණු කරමින් මෙහෙයුමට එක්වූ ටග් යාත්‍රා නලා හැඩ වූ බව විදෙස් වාර්තා සඳහන් කළා.\nරතු මුහුදේ සිට මධ්‍යධරණී මුහුද දක්වා සූවස් ඇළ හරහා ගමන් කිරීමට සිය ගණනක් නෞකා පෙළ ගැසී සිටිනවා.\nමේ අතර, එවර් ගිවන් නෞකාව මගින් කිලෝමීටර් 193ක් දිගැති සූවස් ඇළ අවහිර වීමෙන් දැවැන්ත ආර්ථික පාඩුවක් සිදුව ඇති බව වාර්තා වනවා.\nගෝලීය වෙළදාමෙන් සියයට 12ක් සහ ගෝලීය ඉන්ධන සැපයුමෙන් සියයට 8ක් සංසරණය වන්නේ සූවස් ඇළ හරහායි.\nඇළ අවහිර වීමෙන් ගත වූ සෑම දිනකම ඩොලර් බිලියන 9.6ක පාඩුවක් සිදුව ඇති බව ලොයිඩ්ස් නෞකා සමාගම සඳහන් කළා.",
       "URL": "https://www.hirunews.lk/266954/සූවස්-ඇළේ-නාවුක-ගමනාගමනය-යළි-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=2053"
}