{
       "Source": "hirunews",
       "Timestamp": "Wednesday, 27 December 2017 - 17:34",
       "Headline": "වව්නියාවේ ව්‍යාපාරිකයෙකු පැහැරගත් 3ක් අත්අඩංගුවට",
       "News Content": "යුක්රේනයේ සිට ඥාතීන් බැලීම සඳහා වවුනියාව වෙත පැමිණි ව්‍යාපාරිකයකු පැහැරගෙන ගොස් ලක්ෂ 15 කප්පම් මුදලක් ලබාගැනීමට තැත්කළ පුද්ගලයින් තුන්දෙනෙකු වවුනියාව පොලිසිය විසින් අද (27)  අත්අඩංගුවට ගෙන තිබෙනවා.\nවව්නියාවේ පදිංචි 47 හැවිරිදි මෙම පුද්ගලයා ශ්‍රී ලංකාවට පැමිණ ඇත්තේ පසුගිය 17 වැනිදායි.\nදින කිහිපයකට පසු ඔහු අතුරුදන්ව ඇති බවට ඔහුගේ සහෝදරයකු විසින් පොලිස් අපරාධ විමර්ශන ඒකකයට පැමිණිකර තිබෙනවා.\nඅනතුරුව පොලිසිය සිදුකළ විමර්ශනයකින් පසු සැකකරුවන් අත්අඩංගුවට ගෙන ඇතිබවයි අප වාර්තාකරු සදහන් කළේ.\nසැකකරුවන් වව්නියාව සහ පලෙයි යන ප්‍රදේශවල පදිංචිකරුවන්.\nව්‍යාපාරිකයා නගරයට පැමිණෙමින් සිටියදී ත්‍රිරෝද රථයකින් පැමිණ පැහැරගෙන ගොස් පලෙයි ප්‍රදේශයේ නිවසක  රඳවාගෙන සිටි බවයි සැකකරුවන් පොලිසියට පවසා ඇත්තේ.\nකෙසේවෙතත් ව්‍යාපාරිකයාගේ ඥාතීන් මුදල් ලබාදීම ප්‍රමාද කිරීම හේතුවෙන් නිදහස්වු පසු රුපියල් ලක්ෂ 15ක මුදලක් ලබාදෙන බවට ව්‍යාපාරිකයාගේ අත්සන් සහිත ලිපියක් ලබාගැනීමෙන් අනතුරුව ව්‍යාපාරිකයා  කිලිනොච්චිය ප්‍රදේශයේදී අත්හැර දමා තිබෙනවා.\nසිද්ධිය සම්බන්ධයෙන් වව්නියාව පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/179490/වව්නියාවේ-ව්‍යාපාරිකයෙකු-පැහැරගත්-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4154"
}