{
       "Source": "hirunews",
       "Timestamp": "Wednesday, 01 May 2019 - 7:54",
       "Headline": "සරසවි ආරක්ෂාව තහවුරු කිරීමට විශේෂ වැඩපිළිවෙලක්",
       "News Content": "සරසවිවල ආරක්ෂාව තහවුරු කිරීම සඳහා විශේෂ වැඩපිළිවෙලක් ක්‍රියාත්මක කරන ලෙස විශ්වවිද්‍යාල ප්‍රතිපාදන කොමිසන් සභාව දැනුම් දෙනවා.\nඒ අනුව සිසුන් සහ දෙමාපියන් වෙත විශේෂ උපදෙස් මාලාවක් නිකුත් කර ඇති අතර, එහි සඳහන් වන්නේ එක් එක් විශ්වවිද්‍යාල යළි ආරම්භ කරන දින ඉදිරියේදී ප්‍රකාශයට පත් කරන බවයි.\nඒ අනුව විශ්වවිද්‍යාලයට නැවත පැමිණෙන විට සිසුන් ඔවුන්ගේ ශිෂ්‍ය හැඳුනුම්පත ඉදිරිපත් කළ යුතු අතර පරීක්ෂා කිරීම්වලට සහය ලබාදිය යුතුයි.\nශිෂ්‍යාවන්ට මුහුණු ආවරණ සහිතව විශ්වවිද්‍යාල පරිශ්‍රවලට ඇතුලුවීමට අවසර නොමැති අතර, නේවාසිකාගාරවල රැඳී සිටීමට ඉඩ ලැබෙන්නේ උප කුලපතිවරයාගෙන් අවසර ලබාගත් සිසුන්ට පමණයි.\nදේශනශාලා, විභාග ශාලා, රසායනාගාර සහ පුස්තකාල තුළට ගමන් මළු රැගෙන යාම සපුරා තහනම් බවද විශ්වවිද්‍යාල ප්‍රතිපාදන කොමිසන් සභාව සිසුන්ට දැනුම් දෙනවා.\nමේ පිළිබඳව උපකුලපතිවරුන්ද දැනුම්වත් කර ඇති බවයි ඔවුන් නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/215508/සරසවි-ආරක්ෂාව-තහවුරු-කිරීමට-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=3375"
}