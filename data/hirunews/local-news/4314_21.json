{
       "Source": "hirunews",
       "Timestamp": "Tuesday, 19 September 2017 - 12:57",
       "Headline": "පිණ්ඩපාතේ වැඩි භික්ෂූන් වහන්සේලාට කිරිබත්ගොඩ දී සොසේජස් සහ මාළු පාන් (ඡායාරූප)",
       "News Content": "හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිෂන් සභාවේ හිටපු අධ්‍යක්ෂ ජනරාල් අනූෂ පැල්පිටට අධිකරණය නියම කළ දඩ සහ වන්දි මුදල් රැස් කිරීම සඳහා කිරිබත්ගොඩ නගරයේ අද පැවති පිණ්ඩපාත චාරිකාව අතරතුර උණුසුම් තත්ත්වයක් ඇතිවුණා.\nඒ, භික්ෂූන් වහන්සේට මුදල් වෙනුවට දන් පිළිගැන්වීමට පිරිසක් කටයුතු කිරීමත් සමගයි.\nහුණුපිටිය අලූත් මාර්ගය ආසන්නයෙන් භික්ෂූන් වහන්සේ මෙම පිණ්ඩපාත චාරිකාව ආරම්භ කිරීමට පෙර පොලීසිය මහර අධිකරණයෙන් ලබාගත් වාරණ නියෝගයක් ඒකාබද්ධ විපක්ෂය නියෝජනය කරන සිසිර ජයකොඩි සහ ප්‍රසන්න රණවීර යන මන්ත්‍රිවරුන් වෙත භාරදුන්නා.\nඑමඟින් අධිකරණය නියෝග කර තිබුණේ මාර්ග අවහිරතාවක් සිදු නොකරන ලෙසයි. අධිකරණ නියෝගය පොලිස් නිලධාරියෙකු විසින් පාර්ලිමේන්තු මන්ත්‍රි සිසිර ජයකොඩි වෙත ලබාදුන් අවස්ථාවේදී පොලිස් නිලධාරීන් සහ මන්ත්‍රීවරයා අතර කථාබහක් ඇතිවුණා.\nඅනතුරුව භික්ෂුන් වහන්සේ පිණ්ඩපාත චාරිකාව ආරම්භ කළ අතර, ඊට පෙර මහාචාර්ය පූජ්‍ය කඹුරුගමුවේ වජිර හිමියන් ඊට ආශිර්වාද පළ කළා.\n‘‘ බහුජන හිතාය - බහුජන සුඛාය, භික්ෂූන්වහන්සේ මහජනයාගේ හිත සුව පිණිස චාරිකාවේ යෙදෙන්නයි කියලා බුදුහාමුදුරුවෝ නියම කළේ. අපිට පිණ්ඩපාතේ යන්න කාගේවත් අවසර ඕනේ නැහැ. මේ රට බෞද්ධ රටක්. ඒ නිසා අපිට ඕනේ පාරක, ඕනෑ තැනක, ඕනෑ නගරයක මේ පාත්‍රය අරගෙන මහජනතාව අතරට යන්න පුළුවන්. සියලු දෙනාටම අපි ආශීර්වාද පිරිනමා මේ ගමන යන්න ඕනේ කියලා. සබ්බීතියෝ විවජ්ජන්තු...’’\nපසුව භික්ෂූන් වහන්සේ කිරිබත්ගොඩ නගරයට පැමිණ නගර මධ්‍යයේ පිහිටි ඔරලෝසු කණුව අසළින් හැරී ආපසු වැඩම කරන අවස්ථාවේදියි පිරිසක් මුදල් වෙනුවට සොසේජස් සහ බිත්තර අඩංගු බනිස් මෙන්ම මාළු පාන් උන්වහන්සේලාට පිළිගැන්වීමට කටයුතු කළේ.\nඑම අවස්ථාවේදී ඇතිවූ උණුසුම් තත්ත්වය පාලනය කිරීම සඳහා පොලීසියට මැදිහත්වීමට සිදුවූ අතර එහිදී පිණ්ඩපාත චාරිකාව සංවිධාන කළ පුද්ගලයින් සහ දන් පිළිගැන්වූ පිරිස් අතර උණුුසුම් සංවාදයක් ඇතිවුණා.\nපිණ්ඩපාත චාරිකාව අවසන් වීමෙන් පසු පාර්ලිමේන්තු මන්ත්‍රී සිසිර ජයකොඩි මාධ්‍ය වෙත අදහස් පළ කළා.\n‘‘ සරත් ෆොන්සේකා මහත්තයා මේ කරන පාපකර්ම ටිකම හොඳටම ඇති අපායට යන්න. බෞද්ධ ස්වාමීන්වහන්සේලාට අපහාස කිරීම්, හමුදාවේ එකට සටන් වැදුණු රණවිරුවන් පාවාදීම ඒ නිසා එයාට වීසා හම්බවෙන්නේ අපායෙන් ’’ යනුවෙන් ඔහු එහිදී අදහස් පළ කර සිටියා.",
       "URL": "https://www.hirunews.lk/171293/පිණ්ඩපාතේ-වැඩි-භික්ෂූන්-වහන්සේලාට-කිරිබත්ගොඩ-දී-සොසේජස්-සහ-මාළු-පාන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4314"
}