{
       "Source": "hirunews",
       "Timestamp": "Sunday, 16 June 2019 - 21:40",
       "Headline": "මහජන මුදල් කෝටි විනාශ කළ මධ්‍යම අධිවේගී මාර්ගය",
       "News Content": "මෙරට මාර්ග පද්ධතියේ යෝධ පිම්මක් වන්නට තිබූ මධ්‍යම අධිවේගී මාර්ගය තවමත් මෙරට ජනතාවට හීනයක්ව තිබෙනවා.\nඒ මෙරට දේශපාලඥයින් තමන්ට ලැබෙන ඕනෑම අවස්ථාවකින් ගසා කෑමට දක්වන කෑදරකම නිසාවෙන්.\nවිගණකාධිපතිවරයාගේ විශේෂ විගණන වාර්තාවට අනුව තවමත් එකදු අදියරක් හෝ වැඩ නිමවා නොමැති මධ්‍යම අධිවේගී මාර්ගය වෙනුවෙන් පසුගිය\nදෙසැම්බර් මාසය වන විට පමණක් මෙරට ජනතාවට අහිමිව ඇති මුදල රුපියල් මිලියන 2193 ක්.\nබ්‍රිතාන්‍ය පාලනයෙන් පසුව මෙරට මාර්ග පද්ධතියට සුවිශාල වෙනස්කම් රැසක් සිදුකරමින් අධිවේගී මාර්ග, මෙරට මාර්ග සිතියමට එක්වුණා.\nඒ අනුව මේ වන විට දක්ෂිණ අධිවේගී මාර්ගය සහ කටුනායක අධිවේගී මාර්ගය මෙරට මාර්ග පද්ධතියට එක්ව අවසන්ව ඇති අතර කොළඹ - නුවර\nමාර්ගයේ නිරන්තරයෙන් පවතින අධික රථවාහන තදබදය හේතුවෙන් මෙරට ජනතාව වැඩි බලාපොරොත්තුවක් තබාගෙන සිටියේ මධ්‍යම අධිවේගී මාර්ගය\nපිළිබදවයි.\nනමුත් විගණකාධිපතිවරයා සිදුකල විශේෂ විමර්ශනයේදී අනාවරණය වී ඇත්තේ මධ්‍යම අධිවේගී මාර්ග ව්‍යාපෘතිය නිසි ශක්‍යතා අධ්‍යයනයකින් තොරව ආරම්භ කර ඇති නිසා එහි ඉදිකිරීම් කටයුතු තවදුරටත් අසාමාන්‍ය ලෙස ප්‍රමාදවන බවයි.\nඑමෙන්ම නිසි පරිසර අධ්‍යනයක් නොමැති වීම හේතුවෙන් මධ්‍යම අධිවේගී මාර්ගයෙන් සිදුවන පරිසර හානියද උමා ඔය ව්‍යාපෘතියට දෙවෙනි වන්නේ\nනැහැ.\nමධ්‍යම පළාතට අධිවේගී මාර්ගයක් ඉදිකිරීම සදහා 1990 වසරේ සිටම සැළසුම් සැකසුණද වරින් වර සිදුවූ ආණ්ඩු පෙරළිත් සමග එම ව්‍යාපෘති සියල්ල ඇණ\nහිටියේ මෙම ඉදිකිරීම් සදහා ජාතික ප්‍රතිපත්තියක් නොමැති වීම හේතුවෙන්.\nවිගණකාධිපතිවරයා පෙන්වා දෙන්නේ මෙලෙස ජාතික ප්‍රතිපත්තියක් ක්‍රියාත්මක නොවීම හේතුවෙන් මෙරටට සිදුවූ අලාභය මෙපමණකැයි තක්සේරු කල\nනොහැකි බවයි.\nමධ්‍යම අධිවේගී මාර්ගය සම්බන්ධයෙන් සිදුකළ මෙම විගණනයට හෙළිදරව් නොකෙරුණු තොරතුරු රැසක් ද වනවා.\nඑනම් මෙම ව්‍යාපෘතියේ ශක්‍යතා අධ්‍යයනයක් සදහා ස්වීඩන් රජය සහ ස්වීඩන් ජාත්‍යාන්තර සංවර්ධන ආයතනය විසින් මෙරටට ලබාදුන් රුපියල් මිලියන 119 ක ප්‍රදානයෙන් රුපියල් මිලියන 85 ක් මාර්ග සංවර්ධන අධිකාරිය වියදම් කල ආකාරය පිළිබදව කිසිදු කරුණක් හෙළිදරව් වී නැහැ.\nතවද 2003 වසරේදී අමාත්‍ය මණ්ඩල අනුමැතිය ලබාගත් කොළඹ - මහනුවර අධිවේගී මාර්ගය ඉදිකිරීමේ කටයුතු සදහා මැලේසියාවේ පෞද්ගලික සමාගම\nසමග පැවති ගිවිසුම හා ඔවුන් සමග සිදුකරන ලද ක්‍රියාවලියට අදාළ ගණුදෙණුවල තොරතුරු කිසිවක් ද බලධාරීන් විසින් මෙම විගණනයට හෙළිදරව්\nනොකිරීමට වගබලාගෙන තිබෙනවා.\nමැලේසියාවේ පෞද්ගලික සමාගම සමග පැවති ගණුදෙනු කාලය තුළ මෙම කටයුතු සිදුකිරීම සදහා ව්‍යාපෘති කළමණාකරණ ඒකකයක් පිහිටුවා තිබූ අතර\nඑහි කාර්ය මණ්ඩලය සදහා 2012 වසර අවසාන වන විට රුපියල් මිලියන 284 ක වියදමක් දරා තිබෙනවා.\nඒ අනුව ස්විඩන් රජයෙන් ලබාදුන් මාර්ග සංවර්ධන අධිකාරිය ගිණුම්ගත නොකල රුපියල් මිලියන 85 සහ ව්‍යාපෘති කළමණාකරණ ඒකකයේ කාර්ය\nමණ්ඩලයට වියදම් කල රුපියල් මිලියන 284 එකතුව වන රුපියල් මිලියන 369 ගිණුම්වලින් වසන්කරන ලද වියදමක් බවට විගණනයේදී හෙළිව තිබෙනවා.\nමේ අතර මධ්‍යම අධිවේගි මාර්ගයේ පළමු කොටස වන කඩවත සිට මීරිගම දක්වා ඉදිකිරීම් කටයුතු ප්‍රසම්පාදන මූලධර්මවලට පටහැනිව රුපියල් මිලියන\n158,386 ක මුදලට MCC ආයතනය වෙත ලබාදීමට 2015 ජූලි 06 වනදා අග්‍රාමාත්‍ය රනිල් වික්‍රමසිංහ මහතා ඉදිරිපත් කරන ලද අමාත්‍ය මණ්ඩල සංදේශයට එම මාසයේම 16 වනදා අමාත්‍ය මණ්ඩල අනුමැතිය හිමිව ඇති බවද විගණන වාර්තාවේ සදහන්.\nඒ අනුව මේ වන විට යටිමඩි ගැසීම්, ගසාකෑම්, බහිරවයන් විසින් මුදල් ගිලදැමීම් වලින් අඩුවක් නොමැතිව මධ්‍යම අධිවේගී මාර්ගයේ වැඩකටයුතු ඉබිගමනේ යන්නේ ජනතා මුදල් කෝටි ගණනින් කාබාසිනියා කරමින්.\nමධ්‍යම අධිවේගී මාර්ග ව්‍යාපෘතිය උමා ඔය ව්‍යාපෘතියට නොදෙවෙනි බව පවසන්නේ ඇයි?\nඒ පිළිබදව අපි හෙට හෙළිදරවු කරන්නෙමු.",
       "URL": "https://www.hirunews.lk/218539/මහජන-මුදල්-කෝටි-විනාශ-කළ-මධ්‍යම-අධිවේගී-මාර්ගය",
       "Category": "Local News",
       "Parent URL": "https://www.hirunews.lk/local-news.php?pageID=3297"
}