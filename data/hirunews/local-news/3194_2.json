{
       "Source": "hirunews",
       "Timestamp": "Saturday, 17 August 2019 - 16:56",
       "Headline": "පොලීසියෙන් කට්ටි පැන්න ‘‘ඉබ්බා’’ ගන්දරදී අත්අඩංගුවට",
       "News Content": "විවිධ ආකාරයේ සොරකම් සම්බන්ධයෙන් පොලීසියට අවශ්‍යව සිටි ‘‘ඉබ්බා’’ නමැති අන්වර්ථ නාමයෙන් හඳුන්වන සැකකරුවෙකු ගන්දරදී අත්අඩංගුවට ගෙන තිබෙනවා.\n35 හැවිරිදි මෙම සැකකරු විසින් ප්‍රදේශ කිහිපයක ගෙවල් බිඳීම් සහ යතුරුපැදි සොරකම් සිදුකරන බවට පොලීසියට තොරතුරු ලැබී තිබුණා.\nඒ හේතුවෙන් අවස්ථා කිහිපයකදී පොලිස් අත්අඩංගුවට පත්වුව ද ඔහු අවස්ථා කිහිපයකදීම පොලිස් අත්අඩංගුවෙන් පලාගොස් ඇති බවයි වාර්තා වන්නේ.\nමෙලෙස පොලිස් අත්අඩංගුවෙන් අවස්ථා කිහිපයකදී පලායාම හේතුවෙන් සැකකරුට ඉබ්බා යන අන්වර්ථ නාමය පටබැඳි ඇති බව සඳහන්.\nඅත්අඩංගුවට පත් සැකකරු හුංගම ප්‍රදේශයේ පදිංචිකරුවෙකු වන අතර, හෙට දින මාතර මහේස්ත්‍රාත් අධිකරණයට ඉදිරිපත් කිරීමට නියමිතයි.\nපොලීසිය පැවසුවේ එක් අවස්ථාවකදී ඔහු පොලිස් රථ වාහන අංශයේ යතුරුපැදියක් ද සොරකම් කර පලාගොස් ඇති බවයි.\nඑසේම, අධිකරණ සිරමැදිරියේ රඳවා සිටි අවස්ථාවකදී ද ඔහු පලාගොස් තිබුණා.",
       "URL": "https://www.hirunews.lk/222421/පොලීසියෙන්-කට්ටි-පැන්න-ඉබ්බා-ගන්දරදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3194"
}