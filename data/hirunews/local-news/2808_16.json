{
       "Source": "hirunews",
       "Timestamp": "Wednesday, 08 April 2020 - 15:28",
       "Headline": "සංගීතවේදී ජයන්ත රත්නායක දැයෙන් සමුගනී (වීඩියෝ)",
       "News Content": "අභාවප්‍රාප්ත සංගීතවේදී ජයන්ත රත්නායකගේ දේහය පිළිබඳ අවසන් කටයුතු අද මාලඹේ තලාහේන පොදු සුසාන භූමියේදී සිදු කෙරුණා.\nරෝගී තත්ත්වයක් හේතුවෙන් මහරගම අපේක්ෂා රෝහලේ ප්‍රතිකාර ලබමින් සිටි ඔහු මියගියේ පෙරේදා දිනයේදියි.\nප්‍රවීන සංගීතවේදී වික්ටර් රත්නායකයන්ගේ වැඩිමහල් පුතු මෙන්ම දෙදරු පියෙකු වන ඔහු මියයනවිට 51 වන වියේ පසුුවුණා.\nතලංගම - කොස්වත්ත පෞද්ගලික මල් ශාලාවක දින දෙකක් පුරා සංගීතඥ ජයන්ත රත්නායකයන්ගේ දේහය තැන්පත් කර තිබුණා.\nඑහිදී අද ආගමික වතාවත් සිදුකෙරුණු අතර, සීමිත පිරිසක් එම අවස්ථාවට එක්ව සිටි බව එහි සිටි හිරු වාර්තාකරු ප්‍රකාශ කළා.\nඅනතුරුව දේහය පිළිබඳ අවසන් කටයුතු සිදු කෙරුණේ  මාළඹේ - තලාහේන පොදු සුසාන භූමියේදියි.\nසංගීතවේදී ජයන්ත රත්නායක මියයන තෙක් සිහශක්ති වාද්‍ය වෘන්දයේ විදුලි  ඕගන් වාදන ශිල්පියා ලෙස කටයුතු කළා.\nළමා ගීත නිර්මාණ සඳහාද අමතක නොවන දායකත්වයක් සැපයූ ඔහු පසුකාලීනව ගෘහස්ථ ප්‍රසංග වේදිකාවේ නැතිවම බැරි වාදන ශිල්පියෙක් බවට පත්ව සිටියා.",
       "URL": "https://www.hirunews.lk/238194/සංගීතවේදී-ජයන්ත-රත්නායක-දැයෙන්-සමුගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2808"
}