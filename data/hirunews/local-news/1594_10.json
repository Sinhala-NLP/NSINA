{
       "Source": "hirunews",
       "Timestamp": "Sunday, 31 October 2021 - 8:13",
       "Headline": "කොරෝනා මර්දන එන්නතේ 03 වන මාත්‍රාව ලබාදීම හෙට ඇරඹෙයි",
       "News Content": "සෞඛ්‍ය කාර්ය මණ්ඩල ඇතුළු ඉදිරි පෙළ වෘත්තිකයින්ට කොරෝනා මර්දන එන්නතේ 03 වන මාත්‍රාව ලබාදීම හෙට ආරම්භ කෙරෙනවා.\nහෙට සිට මෙරට පුරවැසියන්ට කොරෝනා මර්දන එන්නත් තුන්වන මාත්‍රාව ලබාදීම සඳහා වන සියලු කටයුතු සූදානම් කර ඇති බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nසෞඛ්‍ය අමාත්‍යාංශ ශ්‍රවණාගාරයේ පසුගියදා පැවති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nබූස්ටර් එන්නතක් මෙරට ජනතාවට ලබාදීම ආරම්භ කෙරෙන අතර එහිදී සෞඛ්‍ය,ආරක්ෂක හා සංචාරක ක්ෂේත්‍රයේ නියැලෙන්නන් ඇතුළු ඉදිරි පෙළ පිරිස් සඳහා ප්‍රමුඛතාවය ලබා දෙන බව අමාත්‍යවරයා ප්‍රකාශ කළා.\nඑම වැඩපිළිවෙෙළ ආරම්භ කිරීම සඳහා මිලියනයක එන්නත් තොගයක් ලැබී ඇති අතර සෑම සතියකම ලක්ෂ 04ක එන්නත් ප්‍රමාණයක් මෙරටට ලැබෙන බව ද ඔහු පෙන්වා දුන්නා.\nවිවිධ ආගමික මෙන්ම සම්ප්‍රදායික මත හේතුවෙන් එන්නත්කරණයට යොමු නොවූ පිරිස් ඒ සඳහා යොමු කරවීමට එවැන්නන් සොයා ගෙයින් ගෙට ගොස් එන්නත්කරණයට යොමු කෙරෙන බව ද අමාත්‍යවරයා සඳහන් කළා.\nමේ අතර, රාජ්‍ය අමාත්‍ය මහාචාර්ය චන්න ජයසුමන කියා සිටියේ සෞඛ්‍ය මාර්ගෝපදේශ නිසිලෙස ආරක්ෂා නොකළහොත් යළි වසංගත තත්ත්වය ඉහළ යා හැකි බවයි.\nදිවයිනේ සියලු පාසල්වල සාමාන්‍ය පෙළ සහ උසස් පෙළ ශ්‍රේණි නොවැම්බර් 8 වනදා සිට ආරම්භ කිරීමට කටයුතු කරන බව අධ්‍යාපන අමාත්‍යාංශය ඊයේ ප්‍රකාශ කළා.\nඒ අනුව 10, 11, 12 සහ 13 ශ්‍රේණි මෙලෙස අධ්‍යයන කටයුතු සඳහා ආරම්භ කිරීමට කොවිඩ් මර්දන කමිටුවේ නිර්දේශ ලැබී ඇති බවයි එම අමාත්‍යාංශය සඳහන් කළේ.\nමේ අතර, සාමාන්‍ය පෙළ සහ උසස් පෙළ උපකාරක පන්ති සියයට 50ක උපරිම ධාරිතාවකින් යුතුව ලබන මස 16 වනදා සිට ආරම්භ කිරීමට ද අවසර හිමිවුණා.\nනව සෞඛ්‍ය මාර්ගෝපදේශ යටතේ මහජන ඒකරාශීවීම් තවදුරටත් තහනම් කර තිබෙනවා.\nරැස්වීම් පැවැත්වීම, ආසන ධාරිතාවයෙන් තුනෙන් එකකට සීමා කර ඇති අතර, එහි උපරිම පුද්ගලයින් සංඛ්‍යාව 150 නොඉක්මවිය යුතුයි.\nඊයේ දිනයේ කොරෝනා ආසාදිතයින් 565 දෙනෙකු හඳුනාගෙන තිබූ අතර, සුවය ලැබූ සංඛ්‍යාව 316ක්.",
       "URL": "https://www.hirunews.lk/286565/කොරෝනා-මර්දන-එන්නතේ-03-වන-මාත්‍රාව-ලබාදීම-හෙට-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1594"
}