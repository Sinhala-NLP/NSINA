{
       "Source": "hirunews",
       "Timestamp": "Monday, 30 August 2021 - 7:43",
       "Headline": "ලියාපදිංචි නොවූ සීනි ගබඩා සොයා තවදුරටත් මෙහෙයුම්",
       "News Content": "පාරිභෝගික අධිකාරියෙහි ලියාපදිංචි වී නොමැති සීනි ගබඩා සොයා තවදුරටත් විශේෂ මෙහෙයුමක් එම අධිකාරිය ආරම්භ කර තිබෙනවා.\nවෙළඳපොලෙහි සීනි මිල ඉහළ යාමත් සමග සීනි ආනයනකරුවන් සහ සීනි තොග සඟවා ඇති බවට තොරතුරු වාර්තා වන බවයි පාරිභෝගික අධිකාරිය සඳහන් කළේ.\nඑලෙස සඟවා තැබූ සීනි ගබඩා 4ක් වැටලීමට පාරිභෝගික අධිකාරිය පසුගිය දිනවල කටයුතු කළා. එහිදී සීනි මෙට්‍රික් ටොන් 5,400 ක්  සොයාගත් අතර එම ගබඩාවලට මුද්‍රා තැබීමටයි පසුව කටයුතු කළේ.\nමෙරටට සීනි ගෙන්වන ආයතන සහ පුද්ගලයින් විසින් තමන් පවත්වාගෙන යන සීනි ගබඩා සම්බන්ධයෙන් පාරිභෝගික අධිකාරිය දැනුවත් කොට ඒවා ලියාපදිංචි කිරීම අනිවාර්ය කරුණක්.\nඑහෙත්  ඇතැම් සීනි ගෙන්වන ආයතන සහ පුද්ගලයින් විසින් මේ වන විට තම ලියාපදිංචි  කර ඇති  සීනි ගබඩාවලින් පිට වෙනත් තැන් වල සීනි සඟවා ඇති බවට තොරතුරු වාර්තා වීමත් සමග ඒවා සොයා තවදුරටත් මෙහෙයුම් ආරම්භ කර ඇති බවයි පාරිභෝගික අධිකාරිය සඳහන් කළේ.\nකෙසේ  වෙතත් මෙලෙස  තොග සඟවා තබන වෙළදුන්ට එරෙහිව දඩ මුදලට අමතරව අධිකරණයට ඉදිරිපත් කර සිර දඩුවම් නියම කිරීමට ඇති හැකියාව සම්බන්ධයෙන් සාකච්ඡා කිරීමට පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ඊයේ නීතිපතිවරයා හමුවී තිබෙනවා.\nසීනි සහ සහල් මිල සම්බන්ධයෙන් මේ වන විට මතුව ඇත්තේ දැඩි කතා බහක්.\nවිශේෂයෙන් සීනි කිලෝවක මිල රුපියල් 220ක් පමණ දක්වා ඉහළ ගොස් ඇති අතර සීනි ආනයනකරුවන් මීට දින කිහිපයකට පෙර කියා සිටියේ වෙළඳපොල තුල සීනි හිඟයක් මතුවීමේ අවදානමක්ද පවතින බවයි.",
       "URL": "https://www.hirunews.lk/280900/ලියාපදිංචි-නොවූ-සීනි-ගබඩා-සොයා-තවදුරටත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1723"
}