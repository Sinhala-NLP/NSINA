{
       "Source": "hirunews",
       "Timestamp": "Friday, 29 April 2022 - 16:01",
       "Headline": "දේශපාලන ස්ථාවරභාවයේ වැදගත්කම ගැන මහබැංකු අධිපතිගෙන් ප්‍රකාශයක් (වීඩියෝ)",
       "News Content": "ආර්ථිකය යථාවත් කර ගැනීමට දේශපාලන ස්ථාවරභාවය අතිශය තීරණාත්මක කාරණයක් බව මහ බැංකු අධිපති ආචාර්ය නන්දලාල් වීරසිංහ පවසනවා.\nමේ මොහොතේ පැවැත්වෙන මාධ්‍ය සාකච්ඡාවක දී අදහස් දක්වමින් මහ බැංකු අධිපතිවරයා කියා සිටියේ ජාත්‍යන්තර මූල්‍ය අරමුදල ඉල්ලා සිටිය ද එසේ නොවුනද රජයේ අනුමත වියදම් කපා හැරීමට ගතයුතු සෑම ක්‍රියාමාර්ගයක්ම ගැනීමට තමා ප්‍රමුඛ නව මහබැංකු පරිපාලනය කිසිසේත් පසුබට නොවන බවයි.\nමේ වන විටත් එවැනි දැඩි තීරණ රැසක් ගෙන ඇති බවත් තමා ඇතුළු මෙම කණ්ඩායම කටයුතු කරනුයේ ආර්ථිකය යථාවත් කර මේ රට නිවැරදි මාවතට ගෙන් ඒමට බවත් ඔහු වැඩිදුරටත් කියා සිටියා.\nරජයේ අනවශ්‍ය වියදම් කපා හැරීමේ දී කෙටි කාලීන සහ දීර්ඝ කාලීන වශයෙන් එම ක්‍රියාමාර්ග ගැනීමට නියමිත බවත් මහ බැංකු අධිපතිවරයා වැඩිදුරටත් පවසා සිටියා.\nමෙහිදී මාධ්‍යවේදිනියක් විසින් මතු කළ ප්‍රශ්නයකට පිළිතුරු සපයමින් මහ බැංකු අධිපතිවරයා වැඩිදුරටත් කියා සිටියේ, මේ වන විට මුදල් අමාත්‍යවරයා සතු විෂය පථයන් ගැසට් කර නොමැති වුවද එම විෂය පථයන් ආවරණය වන පරිදි මහ බැංකුව විසින් අවශ්‍ය තීන්දු සහ පියවර මේ වන විටත් ක්‍රියාත්මක කරමින් සිටින බවයි.\nඔහු උදාහරණ වශයෙන් පෙන්වා දුන්නේ ඉන්ධන මිල සහ ගෑස් මිල වැඩි කිරීමට මහ බැංකුව ගත් පියවර ඉන් එකක් බවයි.\nමුදල් අමාත්‍යවරයා ගේ විෂය පථයගැසට් කර තිබුණද, නොතිබුණද, මහ බැංකුවේ ක්‍රියාකාරීත්වයට එය එතරම් දැඩි බලපෑමක් සිදු නො කරන බවටයි ඔහු අවධාරණය කළේ.",
       "URL": "https://www.hirunews.lk/303092/දේශපාලන-ස්ථාවරභාවයේ-වැදගත්කම-ගැන-මහබැංකු-අධිපතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}