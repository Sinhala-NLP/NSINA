{
       "Source": "hirunews",
       "Timestamp": "Saturday, 12 May 2018 - 16:39",
       "Headline": "බහාලුම් ප්‍රවාහන ගාස්තු ඉහළට",
       "News Content": "ඉන්ධන මිල ගණන් ඉහළ යාම නිසා බහාලුම් ප්‍රවාහන ගාස්තු ද සියයට 15 කින් ඉහළ නංවන බව එක්සත් ලංකා බහාලුම් ප්‍රවාහන හිමිකරුවන්ගේ සංගමය පවසනවා.\nඑහි සභාපති සනත් මංජුල කියා සිටියේ අදාළ ගාස්තු වැඩිවීම එළඹෙන 20 වනදා සිට ක්‍රියාත්මක කරන බවයි.\nඑමෙන්ම, ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළේ ඉන්ධන මිල ගණන් ඉහළ යාමත් සමඟ සිය ප්‍රවාහන ගාස්තු ඉහළ නැංවීමට අදාළ මිල සූත්‍රය අමාත්‍යාංශයට ඊයේ (11) ලබාදුන් බවයි.\nමේ අතර, ඉන්ධන මිල ඉහළ යාම සහ වාර්ෂික බස් ගාස්තු සංශෝධනය පදනම් කරගෙන ලබන සතියේ සිට සියයට 10කට වැඩි ප්‍රතිශතයකින් ගාස්තු වැඩි විය යුතු බව ලංකා පෞද්ගලික බස් හිමියන්ගේ සංගමය ඊයේ (11) ප්‍රකාශ කළා.\nඑහි සභාපති ගැමුණු විජේරත්න කියා සිටියේ අවම බස් ගාස්තුව ද එහිදී ඉහළ නැංවිය යුතු බවයි.\nඉන්ධන මිල ඉහළ දැමීමට රජය තීරණය කිරීමත් සමඟ ත්‍රීරෝද රථ ගාස්තුද ඉහළ නැංවීමට ත්‍රීරෝද රථ වෘත්තීය සමිති තීරණය කළා.\nඒ අනුව පළමු කිලෝමීටරය සඳහා අය කිරීම රුපියල් පනහේ සිට රුපියල් හැට දක්වා රුපියල් දහයකින් මේ වනවිට ඉහළ දමා තිබෙනවා.\nලංකා ඛනිජ තෙල් නීතිගත සංස්ථාව පෙරේදා මධ්‍යම රාත්‍රියේ සිට ක්‍රියාත්මක වන පරිදි ඉන්ධන මිල ඉහළ දමනු ලැබුවා.\nඒ අනුව පෙට්‍රල් ලීටරයක් රුපියල් 20 කින් ඉහළ දැමුණු අතර, ඔටෝ ඩීසල් ලීටරයක මිල ඉහළ නැංවුණේ රුපියල් 14 කින්.\nසුපර් ඩීසල් ලීටරයක මිල ද රුපියල් 9 කින් ඉහළ දැමුණු අතර, භූමිතෙල් ලීටරයක මිල රුපියල් 57 කින් ඉහළ නංවා තිබුණා.",
       "URL": "https://www.hirunews.lk/190581/බහාලුම්-ප්‍රවාහන-ගාස්තු-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3948"
}