{
       "Source": "hirunews",
       "Timestamp": "Monday, 30 May 2022 - 10:01",
       "Headline": "පාකිස්ථානයේ විදුලි ගාස්තු රුපියල් හතකින් ඉහළට",
       "News Content": "ඛනිජ තෙල් නිෂ්පාදන මිල ඉහළ දැමීමෙන් අනතුරුව පාකිස්ථානයේ විදුලි ගාස්තු රුපියල් හතකින් වැඩි කිරීමට සැළසුම් කර තිබෙනවා.\nජාත්‍යන්තර මූල්‍ය අරමුදලේ එකඟතාවන් මත අඩු ආදායම්ලාභී ජනතාව ආරක්ෂා වන පරිදි මෙම මිල වැඩි කිරීම් සිදුකෙරෙන බවයි එරට ඛනිජ තෙල් අමාත්‍ය මුසාදික් මලික් ප්‍රකාශ කළේ.\nපාකිස්ථානය පසුගිය බ්‍රහස්පතින්දා එරට පෙට්‍රල්, ඩීසල් සහ භූමිතෙල් මිල රුපියල් 30 කින් ඉහළ නැංවීමට පියවර ගත් අතර, දිළිඳු ජනතාවට සිදුවන පීඩාව අවම කිරීම සඳහා පවුල් මිලියන 14 කට මසකට රුපියල් 2,000 බැගින් දීමනාවක් ලබාදීමට ද පාකිස්ථාන රජය පියවර ගත්තා.\nකෙසේ වෙතත් පාකිස්ථානය තුළ දැඩි විදුලි අර්බුදයක් පවතින අතර, එහි ප්‍රතිඵලයක් ලෙස මේ වනවිට මෙගාවොට් 6,500 ක හිඟයක් පවතින බවයි විදෙස් වාර්තා පෙන්වා දෙන්නේ.\nඒ හේතුවෙන් මේ වනවිට පැය 12 ක විදුලි කප්පාදුවක් ද සිදු කෙරෙන බව එම වාර්තාවල සඳහන්.",
       "URL": "https://www.hirunews.lk/305676/පාකිස්ථානයේ-විදුලි-ගාස්තු-රුපියල්-හතකින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1133"
}