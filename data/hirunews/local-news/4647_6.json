{
       "Source": "hirunews",
       "Timestamp": "Thursday, 23 February 2017 - 13:01",
       "Headline": "රුපියල් කෝටි ගණනක මුදල් වංචා කළ පුද්ගලයෙකු අත්අඩංගුවට",
       "News Content": "විදේශ රටවලින් තමන්ට ලැබුණු මුදල් මහ බැංකුව මගින් අත්හිටුවා ඇති බව පවසා එම මුදල් නිදහස් කර ගැනීමට පුද්ගලයින්ගෙන් රුපියල් කෝටි ගණනින් මුදල් වංචා කළ සැකකරුවෙකු අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන තිබෙනවා.\nඑලෙස අත්අඩංගුවට ගත් මොහු 55 හැවිරිදි දෙහිඅත්තකණ්ඩිය ප්‍රදේශයේ පදිංචිකරුවෙකු බවයි පොලිසිය සඳහන් කළේ.\nගම්පහ දිස්ත්‍රික්කයේ හිටපු අමාත්‍යවරයෙකුගෙන් මෙම පුද්ගලයා රුපියල් ලක්ෂ 104ක් මෙලෙස වංචා කර ඇති අතර ඒ සම්බන්ධයෙන් හිටපු අමාත්‍යවරයා කළ පැමිණිල්ලකට අනුවයි සැකකරු අත්අඩංගුවට ගෙන ඇත්තේ.\nමුදල් වංචා කිරීමේ සිද්ධීන් සම්බන්ධයෙන් මොහුට එරෙහිව දිවයිනේ විවිධ ප්‍රදේශවලින් තවත් පැමිණිලි 15කට අධික සංඛ්‍යාවක්  පොලිසිය වෙත ලැබී තිබෙනවා.\nඑලෙස වංචා කර ඇති මුදලේ වටිනාකම රුපියල් කෝටි 08කට අධික බවයි සැකකරු පිළිබඳ විමර්ශණ සිදු කරන අපරාධ පරීක්ෂණ දෙපාර්තමේන්තුවේ නිලධාරියෙකු සඳහන් කළේ.\nව්‍යාජ ලිපිනයන් සඳහන් කරමින් සුඛෝපභෝගි ජීවිතයක් ගත කරන බව පෙන්වා මොහු මුදල් වංචා කර ඇති බවද අනාවරණය වී තිබෙනවා.",
       "URL": "https://www.hirunews.lk/155244/රුපියල්-කෝටි-ගණනක-මුදල්-වංචා-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4647"
}