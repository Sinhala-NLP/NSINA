{
       "Source": "hirunews",
       "Timestamp": "Friday, 06 May 2022 - 19:56",
       "Headline": "හර්තාලයෙන් ක්ෂේත්‍ර රැසකට බලපෑම් (වීඩියෝ)",
       "News Content": "ආණ්ඩුවට ඉවත් වන ලෙස බල කරමින් වෘත්තීය සමිති සහ බහුජන සංවිධාන එක්ව අද ක්‍රියාත්මක කළ හර්තාල් ව්‍යාපාරය හේතුවෙන් රාජ්‍ය සහ පෞද්ගලික අංශයේ ක්ෂේත්‍ර රැසක කටයුතුවලට බාධා එල්ල වුණා.\nමගී ප්‍රවාහන සේවාවන්ටද ඉන් බලපෑමක් එල්ල වූ අතර, ලංකා ගමනාගමන මණ්ඩලයට අයත් බස් රථ සාමාන්‍ය පරිදි ධාවනයට එක්කර තිබූ බවයි අප වාර්තාකරුවන් සඳහන් කළේ.\nදුම්රිය දෙපාර්තමේන්තුවේ වෘත්තීය සමිති කිහිපයක් හර්තාලයට සහය පළ කරමින් රාජකාරීවලින් ඉවත්ව තිබුණා.\nකෙසේ වෙතත්, දුම්රිය එන්ජින් රියදුරු සංගමයේ ලේකම් ඉන්දික දොඩංගොඩ චෝදනා කර සිටියේ අද උදෑසන තෙක්ම දුම්රිය පරිපාලනය විසින් දුම්රිය ධාවනයට නිශ්චිත ක්‍රමවේදයක් සකස් කර නොතිබූ බවටයි.\nමේ අතර, වරාය අධිකාරියේ සේවකයින් 90% ක් අද දිනයේ සේවයට වාර්තා කර ඇති බව එහි වාණිජ කර්මාන්ත හා සේවා ප්‍රගතිශීලි සේවක සංගමයේ සභාපති සංජය කුමාර වැලිගම අද පැවති මාධ්‍ය හමුවකදී ප්‍රකාශ කළා.\nමේ අතර, කටුනායක, බියගම, සීතාවක අපනයන සැකසුම් කලාපවල සේවකයින්ද අද ක්‍රියාත්මක වූ හර්තාල් ව්‍යාපාරයට සහය පළ කරමින් විවිධ විරෝධතාවල නිරත වුණා.\nකෙසේ වෙතත්, ලංකා ආයෝජන මණ්ඩලයේ සභාපති රාජා එදිරිසූරිය සඳහන් කළේ සේවයට වාර්තා කළ සේවකයින්ට බලපෑම් කර ආයතන වසා දැමීමට කටයුතු කිරීමේ සිද්ධීන් අපනයන සැකසුම් කලාපවලින් වාර්තා වී ඇති බවයි.\nමේ අතර, අද ක්‍රියාත්මක වූ හර්තාල් ව්‍යාපාරයට සමගාමීව රජයේ වෛද්‍ය නිලධාරීන්ගේ සංගමය කළු පටි පැළඳ සේවයට වාර්තා කර සිටි අතර, දහවල් දොලහේ සිට පස්වරු දෙක දක්වා කාලය තුළ රෝහල් ඉදිරිපිට විරෝධතාවලද නිරත වුණා.\nමේ අතර, දිවයින පුරා නගර රැසක වෙළඳසැල් වසා දමා කළු කොඩි ඔසවා තිබෙන අයුරු දක්නට ලැබුණු බවයි හිරු වාර්තාකරුවන් සඳහන් කළේ.\nඑමෙන්ම, දිවයින පුරා ලොතරැයි අලෙවි නියෝජිතයින්ද අද ලොතරැයි අලෙවි කටයුතුවලින් ඉවත් වුණේ හර්තාල් ව්‍යාපාරයට සහය පළ කරමින්.\nදීපව්‍යාප්තව ක්‍රියාත්මක හර්තාල් ව්‍යාපාරයට සහය පළ කරමින් ප්‍රදේශ රැසක අද විරෝධතා සංවිධාන කර තිබුණා. ඇතැම් විරෝධතා හේතුවෙන් මාර්ග අවහිර වූ අතර, රථවාහන ධාවනයට බාධා ද එල්ලවුණා.\nහර්තාල් ව්‍යාපාරයට සමගාමීව ගුරු, තැපැල්, සෞඛ්‍ය ඇතුළු වෘත්තිය සමිති සහ බහුජන සංවිධාන ඒකාබද්ධව විරෝධතා පා ගමනක් අද උදෑසන රාජගිරිය මංසන්ධියෙන් ආරම්භ කළ අතර, එය පාර්ලිමේන්තු වටරවුම දක්වා ගමන් කළා.\nමේ අතර, ජාතික වෘත්තීය සමිති සම්බන්ධීකරණ මධ්‍යස්ථානය සහ ඊට අනුබද්ධ වෘත්තීය සමිති කිහිපයක් බොරැල්ල මංසන්ධියේදී විරෝධතාවක නිරත වූ අතර, ශ්‍රී ලංකා මහ බැංකුවේ වෘත්තිය සමිති හතරක් සහ ලංකා බැංකු සේවක සංගමයද අද පෙරවරුවේ විරෝධතාවයේ නිරත වූයේ මහ බැංකුව ඉදිරිපිටදීයි.",
       "URL": "https://www.hirunews.lk/303686/හර්තාලයෙන්-ක්ෂේත්‍ර-රැසකට-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1187"
}