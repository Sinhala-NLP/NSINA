{
       "Source": "hirunews",
       "Timestamp": "Monday, 01 August 2022 - 12:41",
       "Headline": "9 වන පාර්ලිමේන්තුවේ තුන්වන සභා වාරයට සියල්ල සූදානම්",
       "News Content": "9 වන පාර්ලිමේන්තුවේ තුන්වන සභා වාරය අනිද්දා උත්සවාකාරයෙන් ආරම්භ කිරීමට සියලු කටයුතු සූදානම් කර ඇති බව පාර්ලිමේන්තු මහ ලේකම් ධම්මික දසනායක ප්‍රකාශ කළා.\nඊට අදාළ පෙරහුරුවක් හෙට පෙරවරුවේ පැවැත්වීමට නියමිතයි.\nතුන්වන සභා වාරය සඳහා සියලු මන්ත්‍රිවරුන්ට සහභාගි වන ලෙස මහලේකම්වරයා දැනුම්දී තිබෙනවා.\nඅනිද්දා පෙරවරු 10.30ට ආරම්භ වන නව සභා වාරයට පෙර පාර්ලිමේන්තු මන්ත්‍රීවරුන් පැමිණ සිටිය යුතු බවයි මහ ලේකම්වරයා සඳහන් කරන්නේ.\nඑමෙන්ම ඔවුන් පාර්ලිමේන්තුවේ ප්‍රවේශ ශාලාවට පිවිස ඝනපූරණ සීනුව නාද කරන තෙක් රැඳී සිටිය යුතු වනවා.\nජනාධිපති රනිල් වික්‍රමසිංහ පෙරවරු 9.55 ට පාර්ලිමේන්තුවේ ප්‍රධාන ප්‍රවේශ දොරටුවට පැමිණීමෙන් පසු කථානායකවරයා සහ පාර්ලිමේන්තු මහ ලේකම් විසින් පිළිගැනීමෙන් අනතුරුව සභාවට කැඳවාගෙන යනු ලබනවා.\nඑහිදී කථානායකවරයා සහ පාර්ලිමේන්තු මහ ලේකම්වරයා විසින් ජනාධිපතිවරයාගේ කාර්යාලයට කැඳවාගෙන යාමට නියමිතයි.\nඑදින පෙරවරු 10.25 ට ඝනපූරණ සීනුව නාද කිරීමෙන් පසු සියලු මන්ත්‍රීවරුන් සභාවේ අසුන් ගත යුතු වනවා.\nඑහිදී ජනාධිපතිවරයා නවවන පාර්ලිමේන්තුවේ තුන්වන සභා වාරයේ මංගල රැස්වීම ආරම්භ කිරීම සඳහා මූලාසනයේ අසුන් ගැනීමට නියමිතයි. අනතුරුව පාර්ලිමේන්තුව වාරාවසාන කිරීමේ සහ පාර්ලිමේන්තුව රැස්වීමේ ප්‍රකාශනය පාර්ලිමේන්තු මහ ලේකම්වරයා විසින් සභාවට ඉදිරිපත් කරනු ලබනවා.\nපසුව ජනාධිපතිවරයා සිය රජයේ ප්‍රතිපත්ති ප්‍රකාශය ඉදිරිපත් කිරීමට නියමිතයි.\nඉන් අනතුරුව අගෝස්තු 9 වනදා පෙරවරු 10 දක්වා පාර්ලිමේන්තුව කල් තැබීමට නියමිතයි.",
       "URL": "https://www.hirunews.lk/311565/9-වන-පාර්ලිමේන්තුවේ-තුන්වන-සභා-වාරයට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=975"
}