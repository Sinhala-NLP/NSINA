{
       "Source": "hirunews",
       "Timestamp": "Sunday, 14 August 2022 - 10:15",
       "Headline": "ජාත්‍යන්තර ද්‍රවිඩ සංවිධාන හයක තහනම ඉවතට (වීඩියෝ)",
       "News Content": "එක්සත් ජාතීන්ගේ ආරක්ෂක මණ්ඩල සම්මුති යටතේ අසාදු ලේඛනගත කර ඇති සංවිධාන අතරින් ජාත්‍යන්තර දෙමළ සංවිධාන 06ක තහනම ඉවත් කිරීමට ශ්‍රී ලංකා රජය පියවර ගෙන තිබෙනවා.\nඒ, අතිවිශේෂ ගැසට් නිවේදනයක් නිකුත් කරමින්.\nකෙසේවෙතත් L.T.T.E සංවිධානය සඳහා නිකුත් කළ තහනම ඉවත් කර නැහැ.\nශ්‍රී ලංකාව විසින් අසාදු ලේඛනයෙන් ඉවත් කර ඇති සංවිධාන වන්නේ ඔස්ට්‍රේලියානු දෙමළ කොංග්‍රසය හෙවත් A.T.C, ගෝලීය දෙමළ සංසදය හෙවත් GTF, ලෝක ද්‍රවිඩ සම්බන්ධීකරණ කමිටුව හෙවත් W.T.C.C., ද්‍රවිඩ ඊලාම් ජනතා සම්මේලනය හෙවත් T.E.P.A., කැනේඩියානු දමිළ කොංග්‍රසය හෙවත් C.T.C. සහ බ්‍රිතාන්‍ය දමිළ සංසදය හෙවත් B.T.F. යන සංවිධානයි.\nආරක්ෂක අමාත්‍යාංශය පෙන්වා දෙන්නේ දැනට අසාදු ලේඛනගත කර ඇති සංවිධානවලට අමතරව අලුතින් සංවිධාන තුනක් අසාදු ලේඛනයට එක්කර ඇති බවයි.\nඒ අනුව අසාදු ලේඛනයට අලුතින් එක් වූ සංවිධාන වන්නේ ධාරුල් අදර් හෙවත් ජමිඋල් අදර් මොස්ක් හෙවත් ධාරුල් අදර් කුරාන් මද්‍රාසා හෙවත් ධාරුල් අදර්, ශ්‍රී ලංකා ඉස්ලාමීය ශිෂ්‍ය සංගමය හෙවත් ජමියා සහ සේව් ද පර්ල්ස් හෙවත් සේව් ද පර්ල් සමාජය යන සංවිධානයි.\nඒ අනුව පසුගිය අගෝස්තු 01 වැනිදා සිට බලපැවැත්වෙන පරිදි ශ්‍රී ලංකා රජය විසින් එක්සත් ජාතීන්ගේ ආරක්ෂක මණ්ඩල සම්මුතී 1373 යටතේ අසාදු ලේඛණගත කර සිටින පුද්ගලයින් සංඛ්‍යාව 316ක් වන අතර තහනම් කර ඇති සංවිධාන සංඛ්‍යාව 15ක් බවට පත්වනවා.\nඑම තහනම් සංවිධාන වන්නේ ද්‍රවිඩ් ඊළාම් විමුක්ති කොටි සංවිධානය හෙවත් L.T.T.E. හෙවත් දෙමළ කොටි සංවිධානය, දෙමළ පුනරුත්ථාපන සංවිධානය හෙවත් T.R.O., දෙමළ සම්බන්ධීකරණ කමිටුව හෙවත් T.C.C. ප්‍රංශය, ලෝක දෙමළ ව්‍යාපාරය හෙවත් W.T.M., දේශසීමා ඉක්මවූ දෙමළ ඊළාම් රාජ්‍යය හෙවත් T.G.T.E., ලෝක දෙමළ සහන සාධක අරමුදල හෙවත් W.T.R.F., මූලස්ථාන කාර්යාලය හෙවත් H.Q.GROUP, ජාතික තවුහිද් ජමාත් සංවිධානය හෙවත් N.T.J., ජමාතේ මිලාතේ ඊබ්‍රහීම් හෙවත් J.M.I., විලයා අස්සෙයිලානි, කැනේඩියානු ද්‍රවිඩ ජාතික කවුන්සිලය හෙවත් N.C.C.T, ද්‍රවිඩ තරුණ සංවිධානය හෙවත් T.Y.O, ධාරුල් අදර් හෙවත් ජමිඋල් අදර් මොස්ක් හෙවත් ධාරුල් අදර් කුරාන් මද්‍රාසා හෙවත් ධාරුල් අදර්\nඅත්තබවියා, ශ්‍රී ලංකා ඉස්ලාමීය ශිෂ්‍ය සංගමය හෙවත් ජමියා සහ සේව් ද පර්ල්ස් හෙවත් සේව් ද පර්ල් සමාජය යන සංවිධානයි.\nඑක්සත් ජාතීන්ගේ ආරක්ෂක මණ්ඩල සම්මුතී 1373 යටතේ දැනට අසාදු ලේඛණගත කර සිටින සංවිධාන ගණන 18ක් වන අතර පුද්ගලයින් සංඛ්‍යාව 577ක්.\nඒ අතරින් සංවිධාන 06ක් අසාදු ලේඛනයෙන් ඉවත් කිරීමට යෝජනා කර තිබෙනවා.\nඑකම නම සඳහන් පුද්ගලයින් 07 දෙනෙකු ඇතුළුව පුද්ගලයින් 316 දෙනෙකු ද අසාදු ලේඛණයෙන් ඉවත් කිරීමට යෝජිතයි.\nඊට අමතරව තවත් පුද්ගලයින් 55 දෙනෙකු අලුතින් අසාදු ලේඛනගත කිරීම සඳහා යෝජනා කර ඇති අතර තවත් සංවිධාන 3ක් ද අසාදු ලේඛනයට ඇතුළත් කිරීමට යෝජනා වී තිබෙනවා.\nමේ අතර ජාත්‍යන්තර දෙමළ සංවිධාන 06ක තහනම ඉවත් කිරීම සම්බන්ධයෙන් විවිධ පාර්ශ්ව අදහස් පළ කළා.\nතහනම ඉවත්වන පුද්ගලයින් හා ජාත්‍යන්තර ද්‍රවිඩ සංවිධාන ලැයිස්තුව මෙතැනින්..",
       "URL": "https://www.hirunews.lk/312714/ජාත්‍යන්තර-ද්‍රවිඩ-සංවිධාන-හයක-තහනම-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=942"
}