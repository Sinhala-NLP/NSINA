{
       "Source": "hirunews",
       "Timestamp": "Saturday, 20 May 2023 - 18:50",
       "Headline": "බීමත්ව බැණ වැදුනු මස්සිනාට නෑනාගෙන් දරුණු කැති ප්‍රහාරයක්",
       "News Content": "බීමත්ව පැමිණ තමන්ට බැන වැදී පහර දීමට තැත් කරන සිය මස්සිනාට කැත්තකින් කොටා බරපතල තුවාල සිදු කළ බව කියන 59 හැවිරිදි කාන්තාවක අලවතුගොඩ පොලීසිය මගින් අද (20) අත්අඩංගුවට ගෙන තිබෙනවා.\nමෙලෙස කැති ප්‍රහාරයට ලක්ව ඇති 58 හැවිරිදි මෙම පුද්ගලයා සිය මවගේ නිවසේ පදිංචිව සිටින බවත් එම නිවසට ආසන්නව ඔහුගේ සහෝදරයා සහ ඔහුගේ බිරිඳ පදිංචිව සිටින බවත් මෙම පුද්ගලයා නිතරම බීමත්ව පැමිණ සිය සහෝදරයාට සහ ඔහුගේ භාර්යාවට බැන වදින බවත් පොලිස් පරීක්ෂණවලදී හෙළිව තිබෙනවා.\nමෙලෙස පහර කෑමට ලක්වූ පුද්ගලයා විවාහ තුනක් කර ගෙන තිබූ අයෙක් බවත්, මේ වන විට එම විවාහ තුනෙන්ම දික්කසාද වී මවගේ නිවසේ පදිංචිව සිටින බවත් අප වාර්තාකරු සඳහන් කරනවා.\nසිද්ධිය වූ ඊයේ(19) සවස මෙලෙස බීමත්ව පැමිණ ඇති මෙම පුද්ගලයා සිය නෑනාට බැණ වැදී පහර දීමට උත්සාහ කර තිබෙන අතර එම අවස්ථාවේදී ඇය විසින් ඔහුට කැත්තකින් කොටා තිබෙනවා.\nමෙම ප්‍රහාරයට ලක්වී පැය කිහිපයක් නිවස තුල වැටී සිටි ඔහු පසුව පොලීසිය මැදිහත්ව සුවසැරිය ගිලන් රථ සේවාව මගින් මාතලේ මූලික රෝහලට ඇතුලත් කරනු ලැබ තිබෙන බවයි වාර්තා වෙන්නේ.\nමෙම සිදුවීමෙන් බරපතල තුවාල සිදු ව ඇත්තේ අලවතුගොඩ, විලාන ප්‍රදේශයේ පදිංචි 58 හැවිරිදි අයෙක්.\nමෙම කැති ප්‍රහාරය එල්ල කිරීම සම්බන්ධයෙන් තුවාලකරුගේ සහෝදරයාගේ භාර්‍යාව වන 58 හැවිරිදි කාන්තාව පොලීසිය මගින් අත්අඩංගුවට ගෙන ඇති අතර ඇයව අද මහනුවර මහේස්ත්‍රාත් අධිකරණය වෙත ඉදිරිපත් කිරිමෙන් අනතුරුව ඇප මත නිදහස් කර තිබෙනවා.",
       "URL": "https://www.hirunews.lk/335757/බීමත්ව-බැණ-වැදුනු-මස්සිනාට-නෑනාගෙන්-දරුණු-කැති-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=329"
}