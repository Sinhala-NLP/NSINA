{
       "Source": "hirunews",
       "Timestamp": "Friday, 22 October 2021 - 15:19",
       "Headline": "2022 අයවැය විවාදය සංඥා භාෂාවෙන් ද ඉදිරිපත් කිරීමට තීරණයක්",
       "News Content": "2022 අයවැය විවාදය සංඥා භාෂාවෙන් ද ඉදිරිපත් කිරීමට තීරණය වී තිබෙනවා.\nඒ ශ්‍රව්‍යාබාධිත ප්‍රජාව වෙනුවෙන්.\nඑමෙන්ම නොවැම්බර් මස 8 වන සඳුදා සිට දෙසැම්බර් මස 10 වනදා දක්වා ඉරිදා සහ රජයේ නිවාඩු දින හැර සියලු දිනවල පාර්ලිමේන්තුව රැස්වීමට ද තීරණය කෙරුණා.\nඊට කතානායකවරයාගේ ප්‍රධානත්වයෙන් පැවති පාර්ලිමේන්තු කටයුතු පිළිබඳ කාරක සභාවේ අනුමැතිය හිමිවූ බවයි පාර්ලිමේන්තු මහලේකම් ධම්මික දසනායක කියාසිටියේ.\nකතානායකවරයාගේ යෝජනාවකට අනුව පාර්ලිමේන්තු කටයුතු පිළිබඳ කාරක සභාවේදී මේ පිළිබඳ සලකා බැලුණු අතර ඒ අනුව අයවැය විවාදය පැවැත්වෙන කාලසීමාව තුල රූපවාහිනී සජීවී විකාශයට සමගාමීව සංඥා භාෂා කවුලුවක් විකාශය කිරීමට ද අනුමැතිය හිමිවුණා.\n2022 වසර සඳහා වන අයවැය කතාව මුදල් අමාත්‍යවරයා විසින් නොවැම්බර් 12 වනදා පස්වරු 2ට ඉදිරිපත් කිරීමට නියමිතයි.\nඑමෙන්ම නොවැම්බර් 8 වන සඳුදා විශේෂ පාර්ලිමේන්තු රැස්වීම් දිනයක් වන අතර එය වාචික පිළිතුරු අපේක්ෂා කරන ප්‍රශ්ණ සඳහා වෙන් කිරීමට ද තීරණය වී තිබෙනවා.\nපැවති කොවිඩ් තත්වය හේතුවෙන් පාර්ලිමේන්තු රැස්වීම් සීමා වූ බැවින් ඇසීමට නොහැකි වූ වාචික පිළිතුරු අපේක්ෂා කරන ප්‍රශ්ණ 50ක් සඳහා මෙදින පෙරවරු 10 සිට පස්වරු 5.30 දක්වා කාලය වෙන්කර තිබෙනවා.",
       "URL": "https://www.hirunews.lk/285746/2022-අයවැය-විවාදය-සංඥා-භාෂාවෙන්-ද-ඉදිරිපත්-කිරීමට-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1612"
}