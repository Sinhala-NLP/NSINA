{
       "Source": "hirunews",
       "Timestamp": "Thursday, 30 March 2023 - 20:25",
       "Headline": "යාල කළු කොටියාට ජීවිතය අවදානමක්",
       "News Content": "යාල වනෝද්‍යානයේ කළු කොටියා සැරිසරන ජබුරාගල ප්‍රදේශය සංචාරකයන් සඳහා වසා දැමීමට වනජිවි දෙපාර්තමේන්තුව තීරණය කිරීමත් සමග එම සත්ත්වයාගේ ජීවිතය අවදානම් තත්ත්වයකට පත්ව ඇති බව පරිසරවේදීන් පෙන්වා දෙනවා.\nමෙම සත්ත්වයාගේ ආරක්ෂාව ගැන සලකා අදාළ කොටස ඊයේ (29) සිට වසා දැමීමටයි වනජිවි දෙපාර්තමේන්තුව පියවර ගනු ලැබුවේ.\nමාස 7ක් පමණ වයසැති කළුකොටියෙකු යාල වනෝද්‍යානයේ සැරිසරන බවට මීට පෙර තොරතුරු වාර්තා වී තිබුණ ද, එය නිෂ්චිතවම තහවුරු වූයේ පෙරේදා (28) දිනයේ දී ඡායාරූප ශිල්පියෙකු මෙම සත්ත්වයා ඡායාරූපයට නගා එය සමාජ මාධ්‍යයට මුදා හැරීම සමඟයි.\nඒ සමගම සංචාරකයින් මෙන්ම ඡායාරූප ශිල්පීන් ද වැඩි වශයෙන් යාල වනෝද්‍යානයට පැමිණෙමින් සිටින බවයි වාර්තා වන්නේ.\nමෑත කාලයේ යාල වනෝද්‍යානයෙන් කළු කොටියෙකු වාර්තා වූ පළමු අවස්ථාව ද මෙය වෙනවා.\nමෙම සත්ත්වයා මව සමග සැරිසරන අතර, සත්ත්වයාගේ සංචාරයට බාධා වන අයුරින් ඇතැම් සෆාරි ජිප් රථ රියදුරන් මාර්ගය දෙපස ජිප් රථ නවතා තිබූ බව ද වාර්තා වුණා.\nඒ සමගයි මෙම සත්ත්වයා සැරිසරන ප්‍රදේශය සංචාරකයන්ට වසා දැමීමට වනජිවි දෙපාර්තමේන්තුව පියවර ගනු ලැබුවේ.\nකෙසේ වෙතත්, ජබුරාගල කොටස දඩයම්කරුවන්ගේ තිප්පොලක් වන බැවින් සංචාරකයින්ට එම ප්‍රදේශය තහනම් කිරීමෙන් මෙම සත්ත්වයා දඩයම්කරුවන්ගේ ගොදුරක් විය හැකි බව පරිසරවේදී නයනක රංවැල්ල පෙන්වා දෙනවා.",
       "URL": "https://www.hirunews.lk/331321/යාල-කළු-කොටියාට-ජීවිතය-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=444"
}