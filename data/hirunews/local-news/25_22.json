{
       "Source": "hirunews",
       "Timestamp": "Saturday, 16 September 2023 - 17:20",
       "Headline": "රත්මලාන නිවෙසකට වෙඩිතැබු පුද්ගලයන් දෙදෙනෙක් අත්අඩංගුවට",
       "News Content": "රත්මලාන ඥානේන්ද්‍රාරාම පාරේ නිවෙසකට වෙඩිතැබිමේ සිදුවීමට අදාළව පුද්ගලයන් දෙදෙනෙකු පොලිස් විශේෂ කාර්ය බලකාය නිලධාරීන් විසින් අත්අඩංගුවට ගෙන තිබෙනවා.\nමොවුන් රත්මලාන අංජුගේ සමීපතමයෙකු වන විමුක්ති නුවන් සම්පත් පෙරේරා සහ නෝන අමල් යන අයට වෙඩි තබා බරපතල තුවාල සිදුකළ පුද්ගලයින් බවයි වාර්තා වන්නේ.\nඅදාළ සැකකරුවන් වයස අවුරුදු 28ක සහ වයස අවුරුදු 47ක මීගොඩ සහ නුගේගොඩ ප්‍රදේශයේ පදිංචිකරුවන්.\nවැඩිදුර ප්‍රශ්න කිරීමේදී අනාවරණය වුයේ අදාළ සැකකරුවන් විසින් මෙම වෙඩි තැබීම සිදු කර ඇත්තේ මහා පරිමාණ මත්ද්‍රව්‍ය ජාවාරම්කරුවකු හා සංවිධානාත්මක අපරාධකරුවකු වන ප්‍රියන්තගේ උපදෙස් පරිදි වන බවයි.\nමෙම එක් සැකකරුවකු ලංකා මානව හිමිකම් සංවිධානයේ කොළඹ දිස්ත්‍රික් විමර්ශන නිළධාරී ලෙස කටයුතු කරන අතර ඔහු මෙම වෙඩි තැබීම සදහා යොදා ගත් පිස්තෝල අවිය සහ අනෙකුත් භාණ්ඩ සන්තකයේ තබා ගැනීමට හා වෙඩි තැබීම සදහා පැමිණි මෝටර් රථය සැගවීම සදහා සහය වී තිබෙනවා.\nඅනෙක් සැකකරු ශ්‍රී ලංකා යුද්ධ හමුදාවේ යාන්ත්‍රික පාබල රෙජිමේන්තුවට අනුයුක්තව සිට ඇති බවයි වාර්තා වන්නේ.",
       "URL": "https://www.hirunews.lk/348480/රත්මලාන-නිවෙසකට-වෙඩිතැබු-පුද්ගලයන්-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=25"
}