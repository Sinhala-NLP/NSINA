{
       "Source": "hirunews",
       "Timestamp": "Thursday, 29 June 2017 - 19:22",
       "Headline": "නෙවිල් ප්‍රනාන්දුට එරෙහිව රජයේ වෛද්‍යවරුන් පොලීසියට",
       "News Content": "මාලඹේ පෞද්ගලික වෛද්‍ය විද්‍යාලයේ නිර්මාතෘ වෛද්‍ය නෙවිල් ප්‍රනාන්දු පසුගියදා වෛද්‍යවරුන්ට එරෙහිව සිදුකළ ප්‍රකාශ පිළිබඳව නුදුරේදීම පොලිස්පතිවරයාට පැමිණිලි කරන බව රජයේ වෛද්‍ය නිලධාරීන්ගේ සංගමය පවසනවා.\nකොළඹ අද (29) පැවති මාධ්‍ය හමුවකදී එහි ලේකම් වෛද්‍ය හරිත අලූත්ගේ මේ බව ප්‍රකාශ කළා.\nඑහිදී ඔහු වැඩිදුරටත් කියා සිටියේ මාලඹේ පෞද්ගලික වෛද්‍ය විද්‍යාල ගැටලූව සම්බන්ධයෙන් රජය තම සංගමය සමඟ සාකච්ඡා නොකරන්නේ නම් ඉදිරියේදී අඛණ්ඩ වර්ජනයක් දියත් කරන බවයි.\nකෙසේ වෙතත්, අරලියගහ මන්දිරයේ අද (29) පැවති පත්වීම් ලිපි ප්‍රදානය කිරීමේ උත්සවයකට එක්වෙමින් සෞඛ්‍ය අමාත්‍ය රාජිත සේනාරත්න පවතින ගැටලූ සම්බන්ධයෙන් අදහස් පළ කරමින් කියා සිටියේ පෙරටුගාමී සමාජවාදී පක්ෂය විසින් විශ්වවිද්‍යාල සිසුන් අරගල සිදුකිරීම සඳහා උසිගැන්වීම් සිදුකරන බවයි.\nමේ අතර, මාලඹේ පෞද්ගලික වෛද්‍ය විද්‍යාලයට සහ අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ඇතුළු ශිෂ්‍ය ක්‍රියාකාරීන් අත්අඩංගුවට ගැනීමට විරෝධය පළ කරමින් අද විරෝධතා කිහිපයක් පැවැත්වුණා.\nරුහුණු වෛද්‍ය පීඨ ආචාර්යවරුන්ගේ සංගමය අද කරාපිටිය වෛද්‍ය පීඨය ඉදිරිපිට සයිටම් ආයතනයට එරෙහිව නිහඬ විරෝධතාවයක් සිදුකළා.\nමහනුවර උසස් තාක්ෂණික ආයතනයේ සිසුන්ද බෝගම්බර වටරවුමට පැමිණ අද දහවල් විරෝධතාවයක නිරත වුණේ අත්අඩංගුවට ගෙන සිටින ශිෂ්‍ය ක්‍රියාකාරීන් නිදහස් කරන ලෙස රජයට බලකරමින් සහ මාලඹේ පෞද්ගලික වෛද්‍ය විද්‍යාලයට විරෝධය පළ කරමින්.\nඑමෙන්ම, වයඹ විශ්වවිද්‍යාලයේ මහා ශිෂ්‍ය සංගමයේ සිසුන්ද අද එම සරසවියේ සිට කුලියාපිටිය නගරයට පාගමනින් පැමිණ විරෝධතාවයක නිරත වුණා.\nඑමෙන්ම, කොළඹ වෛද්‍ය පීඨ ශිෂ්‍ය ක්‍රියාකාරී කමිටුවේ සිසුන් සහ වෛද්‍ය පීඨ ආචාර්ය සංගම් එකමුතුවේ නියෝජිතයින් අද කොළඹ වෛද්‍ය පීඨය ඉදිරිපිට විරෝධතාවක නිරත වූ අතර, එහිදී අදහස් දැක්වු වෛද්‍ය පීඨ ආචාර්ය සංගම් එකමුතුවේ කැඳවුම්කරු විශේෂඥ වෛද්‍ය මනෝජ් වීරසිංහ කියා සිටියේ මීට සමගාමීව වෛද්‍ය පීඨ 04 ක ආචාර්යවරුන් අද දිනයේදී සංකේත වර්ජනයක නිරත වන බවයි.\nඑමෙන්ම, කැලණිය විශ්වවිද්‍යාලය ඉදිරිපිට එහි මහා ශිෂ්‍ය සංගමයේ සිසුන් ද විරෝධතාවයක නිරත වුණා.",
       "URL": "https://www.hirunews.lk/164712/නෙවිල්-ප්‍රනාන්දුට-එරෙහිව-රජයේ-වෛද්‍යවරුන්-පොලීසියට",
       "Category": "Local News",
       "Parent URL": "https://www.hirunews.lk/local-news.php?pageID=4446"
}