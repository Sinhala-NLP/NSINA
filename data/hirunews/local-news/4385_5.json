{
       "Source": "hirunews",
       "Timestamp": "Saturday, 05 August 2017 - 13:28",
       "Headline": "හදවත් සැත්කම් සඳහා භාවිත කෙරෙන ස්ටෙන්ට් මිල අඩු කෙරේ",
       "News Content": "හදවත් සැත්කම් වලදී භාවිත කෙරෙන ස්ටෙන්ට් මිල කැපී පෙනෙන ලෙස අඩු කර තිබෙනවා.\nඒ සෞඛ්‍ය අමාත්‍ය රාජිත සේනාරත්නගේ නියෝගයන්ට අනුවයි.\nඊයේ (04) රාත්‍රියේ සිට ගැසට් නිවේදනයකින් අදාළ මිල අඩු කිරීම ප්‍රකාශයට පත් කළ බවයි සෞඛ්‍ය අමාත්‍ය රාජිත සේනාරත්න සඳහන් කළේ.\nඒ අනුව හදවත් සැත්කම් සඳහා භාවිත කෙරෙන ලෝහමය ස්ටෙන්ට් මිල රුපියල් 75,000 සිට රුපියල් 24,000 දක්වා අඩු කර තිබෙනවා.\nඑමෙන්ම ඖෂධ සමඟ මුදා හරින ස්ටෙන්ට් මිල රුපියල් තුන්ලක්ෂ 50,000 සිට එක්ලක්ෂ 5000 දක්වා අඩු කිරීමට පියවර ගෙන ඇති බවයි අමාත්‍යවරයා ගම්පහ ප්‍රදේශයේ අද පැවති උත්සවයකට එක්වෙමින් කියා සිටියේ.\nඑහිදී රවී කරුණානායක අමාත්‍යවරයාට එල්ල වී ඇති විශ්වාසභංග යෝජනාව සම්බන්ධයෙන් මාධ්‍යවේදීන් අමාත්‍යවරයාගෙන් ප්‍රශ්න කර සිටියා.\nඊට පිළිතුරු ලබාදෙමින් අමාත්‍යවරයා කියා සිටියේ අග්‍රාමාත්‍ය රනිල් වික්‍රමසිංහගේ පාර්ලිමේන්තු දිවිය 40 වසරක් සපිරීම නිමිත්තෙන් පාර්ලිමේන්තු විවාදය සදහා නොපැමිණීම තුළින් ඒකාබද්ධ විපක්ෂයේ සහ ජනතා විමුක්ති පෙරමුණේ ක්‍රියාකාරිත්වය පැහැදිලි වන බවයි.\nකුමන මතයක සිටියද පාර්ලිමේන්තු සම්ප්‍රදාය රැකීමට කටයුතු කිරීමේ වගකීමක් සෑම මන්ත්‍රීවරයෙකු සතුවන බව ද රාජිත සේනාරත්න අමාත්‍යවරයා එහිදී අවධාරණය කළා.",
       "URL": "https://www.hirunews.lk/167696/හදවත්-සැත්කම්-සඳහා-භාවිත-කෙරෙන-ස්ටෙන්ට්-මිල-අඩු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4385"
}