{
       "Source": "hirunews",
       "Timestamp": "Sunday, 28 October 2018 - 10:37",
       "Headline": "අගමැති මහින්ද දළඳා සමිඳු වැඳපුදාගනී - එජාප මන්ත්‍රී වඩිවේල් සුරේෂ්ගේ සහය අගමැතිට",
       "News Content": "අග්‍රාමාත්‍ය මහින්ද රාජපක්ෂ අද ශ්‍රී දළඳා සමිඳුන් වැඳ පුදාගැනීම සඳහා මහනුවර දළදා මාළිගාව වෙත පැමිණියා.\nඅග්‍රාමාත්‍යවරයා ඉන් අනතුරුව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන් බැහැදැක තිබෙනවා.\nඅග්‍රාමාත්‍ය ධුරයේ දිවුරුම් දීමෙන් පසු හිටපු ජනාධිපති මහින්ද  රාජපක්ෂ මහනායක හිමිවරුන් බැහැදකින ප්‍රථම අවස්ථාව මෙයයි.\nඉන්පසු අග්‍රාමාත්‍යවරයා අස්ගිරි මහ නාහිමියන්ද බැහැදැකීමට නියමිතයි.\nමේ අතර එක්සත් ජාතික පක්ෂ බදුල්ල දිස්ත්‍රික් පාර්ලිමේන්තු මන්ත්‍රි වඩිවේල් සුරේෂ් අග්‍රාමාත්‍ය මහින්ද රාජපක්ෂ හමුවී ඔහුට සිය සහය පළ කර තිබෙනවා.\nඅග්‍රාමාත්‍යවරයාගේ මාධ්‍ය අංශය ඒ සම්බන්ධයෙන් නිවේදනයක්ද නිකුත් කළා.\nලංකා කම්කරු කොංග්‍රසයේ නායක ආරුමුගම් තොණ්ඩමන්ද මීට  පෙර නව අග්‍රාමාත්‍යවරයා හමුවී ඔහුට සහය පළ කළ අතර, පාර්ලිමේන්තු මන්ත්‍රි ඩග්ලස් දේවානන්දාගේ ඊ.පී.ඞී.පී. සංවිධානයද අග්‍රාමාත්‍යවරයා වෙත සහය දක්වා සිටියා.\nඑක්සත් ජාතික පක්ෂ පාර්ලිමේන්තු මන්ත්‍රී ආනන්ද අලූත්ගමගේ අග්‍රාමාත්‍ය මහින්ද රාජපක්ෂ වෙත සහය පළ කළේ ඔහු සිය තනතුරේ දිවුරුම් දුන් දිනයේදියි.\nවත්මන් දේශපාලන වාතාවරණය සම්බන්ධයෙන් ජනාධිපති මෛත්‍රිපාල සිරිසේන ජාතිය අමතා අද ප්‍රකාශයක් කිරීමටද නියමිතයි.",
       "URL": "https://www.hirunews.lk/203092/අගමැති-මහින්ද-දළඳා-සමිඳු-වැඳපුදාගනී-එජාප-මන්ත්‍රී-වඩිවේල්-සුරේෂ්ගේ-සහය-අගමැතිට",
       "Category": "Local News",
       "Parent URL": "https://www.hirunews.lk/local-news.php?pageID=3678"
}