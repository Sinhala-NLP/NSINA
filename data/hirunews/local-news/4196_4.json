{
       "Source": "hirunews",
       "Timestamp": "Wednesday, 29 November 2017 - 10:29",
       "Headline": "වන අලි තර්ජනයෙන් බැටකන එළුවන්කුලම ජනතාව (ඡායාරූප)",
       "News Content": "විල්පත්තුව ජාතික වනෝද්‍යානයට යාබදව පිහිටා ඇති එළුවන්කුලම ගම්මානයට නිරන්තරයෙන් පැමිණෙන වන අලි හේතුවෙන් සිය වගා බිම් මුළුමනින්ම විනාශයට පත්වන බවට ජනතාව පවසනවා.\nමේ දිනවල පවතින අධික වර්ෂාවත් සමඟ වනාතවිල්ලුව ප්‍රාදේශිය ලේකම් කොට්ඨාශයට අයත් විල්පත්තුව ජාතික වනෝද්‍යානයට මායිම්ව පිහිටා ඇති අලුත් එළුවන්කුලමල පරණ එළුවන්කුලම යන ගම්මාන ආශ්‍රිතව මේ දිනවල රාත්‍රි කාලයේ 10 දෙනෙකුගෙන් සමන්විත වන අලි රංචුවක් නිරන්තරයෙන් සැරිසරන බවයි වාර්තා වන්නේ.\nමෙම සතුන් ප්‍රදේශයේ පිහිටි පොල් සහ වෙනත් භෝග වගාකර ඇති ඉඩම් රැසකට හානි සිදුකර ඇති බවයි අප වාර්තාකරු සඳහන් කළේ.\nඅළුත් එළුවන්කුලම සහ පරණ එළුවන්කුලම යන ගම්මාන වල පවුල් 400ට ආසන්න ප්‍රමාණයක් පදිංචිව සිටින අතරල මොවුන්ගේ ප්‍රධාන ජීවනෝපාය\nබවට පත්ව ඇත්තේ කෘෂිකර්මාන්තයයි.\nඒ අනුව මොවුන් ගොවිතැනට මුල්තැන දෙමින් සිය වගා කටයුතු සිදුකර ගෙන යන්නේද නිරන්තරයෙන් අලි මිනිස් ගැටුම කරපින්නාගෙනයි.\nමේ වන විට බරපතල තර්ජනයක් වී ඇති මෙම වන අලි තර්ජනයට විසඳුමක් ලෙසට දැනට අබලන් තත්ත්වයේ පවතින අලි වැට නැවත යථා තත්ත්වයට පත්කර දෙන ලෙසයි එම ප්‍රදේශයේ ජනතාව ඉල්ලා සිටින්නේ.\nඡායාරූප - පුත්තලම කේ. ප්‍රියංකර",
       "URL": "https://www.hirunews.lk/177191/වන-අලි-තර්ජනයෙන්-බැටකන-එළුවන්කුලම-ජනතාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4196"
}