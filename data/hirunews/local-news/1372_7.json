{
       "Source": "hirunews",
       "Timestamp": "Sunday, 06 February 2022 - 18:02",
       "Headline": "රයන් බේරා ගැනීමට කළ මෙහෙයුමේ තවත් තොරතුරු එළියට (වීඩියෝ)",
       "News Content": "මොරොක්කෝවේ අඩි ගණනාවක් ගැඹුරු නල ළිඳකට වැටී දින හතරක් සිරවී සිටි, රයන් නම් 5 හැවිරිදි දරුවා අද මුළු ලොවක් හඬවමින් අවසන් ගමන් ගියා.\nදරුවා ගොඩගෙන මොහොතකට පසු, මොරොක්කෝවේ රාජකීය මාළිගය, නිල වශයෙන් මේ බව මාධ්‍ය වෙත දැනුම් දුන්නා.\nමොරොක්කෝ මාධ්‍ය වැඩිදුරටත් වාර්තා කළේ, ගලවා ගැනීමේ කණ්ඩායම් ළඟා වීමට ප්‍රථම දරුවා හෘදයාබාධයකින් මියගොස් සිටි බවයි.\nදරුවා රන් පැහැති පොරෝනයකින් ඔතා ඉහළට රැගෙන ආ අතර දරුවා ඒ වන විටත් මියගොස් ඇති බව ඒ අසළ සිටි වෛද්‍ය කණ්ඩායම් තහවුරු කර තිබුණා.\nඔහු බේරා ගැනීමේ මෙහෙයුම නැරඹීමට පැමිණි විශාල පිරිසක් එක්ව සිටි අතර, රයන් බේරගත් පසු ඔවුන් ප්‍රීතිඝෝෂා නඟා ඇතත්, සියල්ලන්ම කම්පා කරමින් රයන් ඒ වන විටත් අවසන් ගමන් ගොස් තිබුණා.\nමොරොක්කෝවේ හයවන මොහොමඩ් රජු විසින් එම මොහොතේ දුරකතන ඇමතුමකින් රයන්ගේ පවුලේ සාමාජීකයින්ට සිය ශෝකය පළ කර තිබෙනවා.\nරාජකීය මාළිඟයේ ප්‍රකාශකයෙක් සඳහන් කළේ, \"දෙවියන් වහන්සේ ඔහුව ආරක්ෂා කරත්වා\" යනුවෙන් රජු, දරුවාට ආශිර්වාද එක් කර තිබුණා.\nරජු එම මොහොතේ දරුවා මුදා ගැනීමට කටයුතු කළ, මුදා ගැනීමේ පිරිස් වෙතද, සිය ජනතාවට ද ස්තුති ප්‍රශංසා කර තිබූ බවයි විදෙස් මාධ්‍ය වාර්තා කළේ.\nමේ අතර, ප්‍රංශ ජනාධිපති එම්මානුවෙල් මැක්‍රොන් ද සිය ෆේස්බුක් පිටුවේ සටහනක් තබමින්, රයන්ගේ මරණය වෙනුවෙන් සිය ශෝකය ප්‍රකාශ කර තිබුණා.\nමේ මොහොතේ රයන්ගේ පවුලේ සාමාජීකයින් සමඟ ඔවුන්ගේ වේදනාව බෙදාගන්නට එක්වන බවයි ජනාධිපතිවරයා එම පණිවුඩයේ සටහන් කර තිබුණේ.\nරයන්ගේ පියා මෙහෙයුම් අතරතුර මාධ්‍ය වෙත පැවසුවේ, \"දරුවා පණ පිටින් එනතුරු බලාපොරොත්තුවෙන් බලා සිටිනවා\" යනුවෙන්.\nපසුගිය අඟහරුවාදා මෙම අනතුර සිදුවන විට රයන් ගේ පියා ළිඳ අලුත්වැඩියා කරමිනුයි සිට ඇත්තේ.\nඔහු පසුදින ප්‍රාදේශීය මාධ්‍ය වෙත පවසා තිබුණේ, “දරුවා ළිඳට වැටිලා තියෙන්නෙ මම ඔහුගෙන් දෑස් ඉවතට ගත් එකම මොහොතක”.\nරයන්ගේ නැන්දණියක් ද රයන් ගැන මෙසේ මතකය අවදි කළා.\n\"ඔහු මගේ බෑණා... මගේ හදවත රිදෙනවා... ඔහු වෙනුවෙන් වේදනා විඳිනවා ඕනෑවටත් වඩා.... දෙවියන් වහන්සෙ අප සමඟ සිටි ආකාරයටම ඔහු සමඟත් සිටිත්වා...!!\"\nමුළු ලෝකයේම අවධානය එක මොහොතක යොමු වූ, රයන් මුදවා ගැනීමේ මෙහෙයුමේ අවසන් අදියරේදිත්, සහන කණ්ඩායම් නිලධාරීන්, විදෙස් මාධ්‍ය වෙත ප්‍රකාශ කර තිබුණේ දරුවා ජීවතුන් අතර සිටින්නේ ද යන්න පිළිබඳ සැකයක් පවතින බවයි.\nපස්කඳු කඩා වැටීම් නිසා මෙම මෙහෙයුම වඩාත් සංකීර්ණ වූ බව සහන කණ්ඩායම් මාධ්‍ය හමුවේ සඳහන් කර තිබුණා.\nදරුවා ජිවතුන් අතර සිටින්නේ ද යන්න සම්බන්ධයෙන් සැක මතුවී තිබුණේ, දරුවා එක් පැත්තකට ඇලවී සිටින අයුරු කැමරා දර්ශනවල දක්නට ලැබීම හේතුවෙන්.\nදරුවාගේ හිසේ තුවාල කිහිපයක් ද සිදුව ඇති බව එම දර්ශන නිරීක්ෂණය කළ සහන කණ්ඩායම් සඳහන් කර තිබෙනවා.\n“අපිට විශ්වාසයි දෙවියන් අපිට උදව් කරාවී” යනුවෙන් සහන කණ්ඩායම් ප්‍රධානියා මාධ්‍ය වෙත ප්‍රකාශ කර තිබුණා.\nඔවුන් නළ මාර්ගයෙන් දරුවාට ඔක්සිජන්, ආහාර සහ ජලය යැවූ නමුත්, දරුවාට ඒවා භාවිතයට ගැනීමට හැකි වූවේ ද යන්න පිළිබඳවත් සැකයක් මතුවුණා.\nදරුවා මුදවා ගැනීම සඳහා දිවා රාත්‍රී මෙහෙයුමේ නිරත නිලධාරින් දිරිමත් කිරීමට එම ස්ථානයට දහස් ගණනින් ජනයා එක්රැස් වෙමින් සිටියා.\nදරුවා බේරා ගැනීමේ මෙම මෙහෙයුම මොරොක්කෝවේ මෙන්ම විදෙස් රූපවාහිනී නාලිකාවල ද සජීවීව විකාශය කෙරුණා.\nඔහු මීටර් 32ක් (අඩි 104ක්) පමණ ගැඹුරු ළිඳට වැටී තිබුණේ පසුගිය අඟහරුවාදායි.\nඉතා ගැඹුරු මෙම ළිඳ පතුලට ආලෝකය ලැබීම ද දුර්වල තත්වයක පැවතීම හමුවේ දරුවා බේරා ගැනීම වෙනුවෙන් ළිඳ ආසන්නයෙන් වෙනත් වලක් කැපීමටයි සහන කණ්ඩායම් පියවර ගත්තේ.\nඔහු බේරා ගැනීමෙන් අනතුරුව අසල පිහිටි රෝහලකට රැගෙන යාමට පොලිස් හෙලිකොප්ටරයක් ද එම ස්ථානයේ සූදානම් කර තිබුණා.\nරයන්ට දිවි අහිමි කළ, මෙම ළිඳේ විෂ්කම්භය සෙන්ටිමීටර 45 (අඟල් 18)ට වඩා අඩු බවයි ගලවා ගැනීමේ මෙහෙයුමේ ප්‍රධානියෙකු විදෙස් මාධ්‍ය වෙත ප්‍රකාශ කළේ.\nළිඳ ආසන්නයේ පසෙහි ස්වභාවය හේතුවෙන් එහි සිදුර පුළුල් කිරීමට උත්සාහ කිරීම ඉතා භයානක වන අතර ඒ හේතුවෙනුයි එය වටා කැණීම් කිරීමට තීරණය කෙරුණේ.\nමොරොක්කෝ මාධ්‍ය ආයතන කිහිපයක විකාශන තුළ දරුවාගේ ඉරණම පිළිබඳ ප්‍රවෘත්තිවලට විශේෂ අවස්ථාවක් ලබාදී තිබුණා.\nඑමෙන්ම ලොව පුරා යූටියුබ් ඇතුළු සමාජ මාධ්‍ය තුළත් මෙම ප්‍රවෘත්තිය සජීවී ලෙසින් මුදා හැරුණා.\n2019 වසරේ මුල් භාගයේදී ද ස්පාඤ්ඤයේ සිදු වූ මෙවැනිම අනතුරකින් කුඩා දරුවෙක් මරණයට පත්වුණා.\nසෙන්ටිමීටර 25 (අඟල් 10) පළල සහ මීටර් 70 (අඩි 230)ට වඩා ගැඹුරු පාළු ළිඳකට වැටීමෙන් එලෙස මියගොස් තිබුණේ අවුරුදු 2ක දරුවෙක්.\nඑම දරුවාගේ සිරුර දින 13ක් පුරා පැවති සෝදිසි කිරීම් සහ ගලවා ගැනීමේ මෙහෙයුමකින් පසුවයි සොයා ගනු ලැබුවේ.",
       "URL": "https://www.hirunews.lk/296322/රයන්-බේරා-ගැනීමට-කළ-මෙහෙයුමේ-තවත්-තොරතුරු-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}