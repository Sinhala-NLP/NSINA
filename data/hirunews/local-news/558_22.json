{
       "Source": "hirunews",
       "Timestamp": "Saturday, 04 February 2023 - 13:46",
       "Headline": "2030 දී පිළිකා මරණ මිලියන 13 ක් විය හැකි බවට අනාවරණයක්",
       "News Content": "ලෝක පිළිකා මර්දන දිනය අදට යෙදී තිබෙනවා.\nලෝකයේ අලු‍තින් පිලිකා රෝගීන් මිලියන 19 යි දශම 3 ක් 2020 වසරේදී වාර්තා වී තිබෙනවා. මෙවර එහි තේමාව වී ඇත්තේ සත්කාරයේ හිඩස පුරවමු යන්නයි.\nමිලියන දහයක් පමණ රෝගීන් 2020 වර්ෂයේදී මියගොස් ඇති බවට වාර්තා වන බවයි සෞඛ්‍ය අමාත්‍යාංශයේ ජාතික පිලිකා මර්දන ව්‍යාපාරය සදහන් කළේ.\nක්ෂය රෝගය, එච් අයි වී ඒඩ්ස් මැලේරියා රෝග නිසා මියයන සංඛ්‍යාවට වැඩියෙන් පිලිකා රෝගී තත්ත්වයෙන් පුද්ගලයින් මියයන බවට තොරතුරු වාර්තා වී තිබෙනවා.\nපිලිකා රෝගීන්ගෙන් සියයට 65 ක් පමණ වාර්තා වන්නේ සංවර්ධනය වෙමින් පවතින රටවල්වලින්.\n2020 වසරේදී වාර්තා වන දත්ත අනුව මෙරට 38,229 ක් මෙම රෝගයට අලු‍තින් ගොදුරු වී ඇති අතර එම වසරේදී 16,691 දෙනෙකු රෝගයෙන් මියගොස් ඇති බවයි වාර්තා වන්නේ.\nරෝගීන්ගෙන් වැඩි පිරිසක් එනම්, 20,395 ක් කාන්තාවන් වන අතර 17,834 ක් පිරිමි පුද්ගලයින් බවට අනාවරණ වී තිබෙනවා.\nකාන්තාවන්ගෙන් වැඩි පිරිසක් පියයුරු පිළිකාව වැළදීමෙන් පීඩාවට පත්ව ඇති අතර පිරිමි පුද්ගලයින්ගෙන් බහුතරයකට තොල සහ මුඛය ආශ්‍රිත පිළිකා රෝගයන් වාර්තා වන බවයි සෞඛ්‍ය අමාත්‍යාංශය සදහන් කළේ.\nඑමෙන්ම, 2030 වසර වනවිට පිලිකා රෝගයෙන් මියයන සංඛ්‍යාව මිලියන 13 ක් දක්වා වැඩිවීමේ අවදානමක් පවතින බවයි සෞඛ්‍ය අමාත්‍යාංශයේ ජාතික පිලිකා මර්දන ව්‍යාපාරයේ අධ්‍යක්ෂ විශේෂඥ වෛද්‍ය ඉෂානි ප්‍රනාන්දු කියා සිටියේ.\nජාතික පිලිකා මර්දන ව්‍යාපාරයේ ප්‍රජා වෛද්‍ය විශේෂඥ හසරැලි ප්‍රනාන්දු කියා සිටියේ පිලිකා රෝග ප්‍රතිකාර මධ්‍යස්ථාන 25 ක් පවතින බවයි.\nඑමෙන්ම දිවයින පුරා සුවනාරි මධ්‍යස්ථාන 1000 ක් පවතින අතර පිළිකා රෝගය කලින් හදුනා ගැනීමේ මධ්‍යස්ථාන නාරාහේන්පිට, රත්නපුර, යාපනය සහ මාතර දිස්ත්‍රික්කවල පිහිටුවා ඇති බවයි ඇය වැඩිදුරටත් කියා සිටියේ.",
       "URL": "https://www.hirunews.lk/326638/2030-දී-පිළිකා-මරණ-මිලියන-13-ක්-විය-හැකි-බවට-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=558"
}