{
       "Source": "hirunews",
       "Timestamp": "Friday, 28 January 2022 - 7:49",
       "Headline": "පොහොට්ටුවට තවත් පළාත් පාලන ආයතන 03ක බලය",
       "News Content": "එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව බලය පිහිටවනු ලැබූ බලංගොඩ නගර සභාව, අනුරාධපුර - හොරොව්පතාන ප්‍රාදේශීය සභාව සහ කහටගස්දිගිලිය ප්‍රාදේශීය සභාවේ යළි බලය පිහිටුවීමට ශ්‍රී ලංකා පොදුජන පෙරමුණ සමත්ව තිබෙනවා.\nඒ, පසුගිය දා පැවති එම ප්‍රාදේශීය සභාවල සහ නගර සභාවේ අයවැය පරාජයට පත්වීමත් සමඟ පුරප්පාඩු වූ සභාපති ධූර සඳහා පැවති ඡන්ද විමසීම් ජයග්‍රහණය කරමින්.\nඑක්සත් ජාතික පක්ෂයට සහ ශ්‍රී ලංකා නිදහස් පක්ෂයට බලය හිමිව තිබූ බලංගොඩ නගර සභාවේ වාර්ෂිත අයවැය ලේඛණය පසුගිය දෙසැම්බර් මාසයේදී පැවති අතර, එහි දී අයවැය පරාජයට පත්වුණා.\nඒ අනුව ආණ්ඩුකාරවරයා විසින් සභාපතිවරයා බලයෙන් ඉවත් කළ අතර, ඊයේ නව සභාපතිවරයෙකු තෝරා පත් කර ගැනීම සඳහා ඡන්ද විමසීමක් පැවැත්වුණා.\nඑහි දී ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ එක්ව ඡන්දය ප්‍රකාශ කළ අතර, පොදුජන පෙරමුණ නියෝජනය කරමින් වසන්ත ගුණරත්න සභාපතිවරයා ලෙස තෝරා පත් කර ගැනුණා.\nමේ අතර, කහටගස්දිගිලිය සහ හොරොව්පතාන ප්‍රාදේශීය සභා සඳහාද ශ්‍රී ලංකා පොදුජන පෙරමුණ නියෝජනය කරමින් නව සභාපතිවරු දෙදෙනෙකු තෝරා පත්කර ගත් අතර, එස්.ආර්.එස්. කත්‍රිආරච්චි හොරොව්පතාන ප්‍රාදේශීය සභාවේ සභාපතිවරයා ලෙසත්, කහටගස්දිගිලිය ප්‍රාදේශීය සභාවේ සභාපතිවරයා ලෙස එස්.බී. වීරකෝන්ද තේරී පත්වුණා.",
       "URL": "https://www.hirunews.lk/295402/පොහොට්ටුවට-තවත්-පළාත්-පාලන-ආයතන-03ක-බලය",
       "Category": "Local News",
       "Parent URL": "https://www.hirunews.lk/local-news.php?pageID=1392"
}