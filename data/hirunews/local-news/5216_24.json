{
       "Source": "hirunews",
       "Timestamp": "Saturday, 09 January 2016 - 8:46",
       "Headline": "විශාලතම නිල් මැණිකට මිළ නියම වෙයි",
       "News Content": "ලොව විශාලතම නිල් මැණික හිමිකරගෙන සිටින ශ්‍රී ලාංකිකයා ඒ සඳහා ඩොලර් මිලියන 300ක මිලක් ඉදිරිපත් කර තිබෙනවා.\nඑය ශ්‍රී ලංකාවේ විනිමයෙන් රුපියල් කෝටි 4200කට  වැඩි මිලක්.\nපසුගියදා මෙම නිල් මැණික පිළිබඳ තොරතුරු අනාවරණ වූ අතර, එහි බර කැරට් 1404 යි දශම 4 යිි 9 ක් එනම් ග්‍රෑම් 281 ක් වන බව සඳහන්.\nඑය පරීක්ෂා කළ කොළඹ මැණික් අධ්‍යයන ආයතනය ප්‍රකාශ කළේ ඉතා විරල මෙම මැණික සඳහා නිශ්චිත මිලක් නියම කිරීම දුෂ්කර බවයි.\nමේ ආකාරයේ ලොව ප්‍රකට මැණික් ගල්වලට හිමි වූ මිල සැසදීමෙන් තමා ඒ සඳහා ඩොලර් මිලියන 300ක ආරම්භක මිලක් ඉදිරිපත් කළ බවයි නිල් මැණිකේ හිමිකරු ප්‍රංශ පුවත් සේවයට ප්‍රකාශ කර ඇත්තේ.\nකෙසේ නමුත්, එය ලෝකප්‍රකට ධන කුවේරයන්ට හෝ කෞතුකාගාර ආදියට මිස සාමාන්‍ය ගැනුම්කරුවෙකුට ලබාගත හැකි මිලක් නොවන බව ප්‍රංශ පුවත් සේවය වැඩිදුරටත් සදහන් කළා.\nමෙම නිල් මැණික එහි හිමිකරු විසින් පසුගිය සැප්තැම්බරයේ මිලදී ගෙන ඇති අතර එහිදී ගෙවා ඇති මුදල ද හෙළිදරව් කර නැහැ.\nමැණික හමුවී ඇත්තේ රත්නපුරයේ මැණික් පතලකින්.\nමැණික හිමිකරු එය නම් කර ඇත්තේ ‘‘ලන්කන් ස්ටාර් ඔෆ් ඇඩම් හෙවත් ශ්‍රී ලංකාවේ ආදම්ගේ තරුව’’ ලෙසයි.\nලොව විශාලතම නිල් මැණික ලෙස මෙතෙක් පැවතුණේ ශ්‍රී ලංකාවෙන් සොයා ගත් කැරට් 1395 ක් බරැති නිල් මැණිකක්.\nබ්‍රිතාන්‍යයේ ඩයනා කුමරිය මෙන්ම, කේට් මිඞ්ල්ටන්ගේ මංගල මුදු සදහා යොදා ගැණුනේ ද ශ්‍රී ලංකාවෙන් සොයා ගත් නිල් මැණික්.",
       "URL": "https://www.hirunews.lk/123658/විශාලතම-නිල්-මැණිකට-මිළ-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5216"
}