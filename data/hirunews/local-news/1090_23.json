{
       "Source": "hirunews",
       "Timestamp": "Thursday, 16 June 2022 - 17:04",
       "Headline": "විදුලි කප්පාදු කාලය ගැන අනියත බියක් එපා - විෂය භාර ඇමති කියයි (වීඩියෝ)",
       "News Content": "නඩත්තු කටයුතු සඳහා නොරොච්චෝල බලාගාරයේ ජනන යන්ත්‍රයක් අක්‍රිය කිරීමත් සමග විදුලි කප්පාදුව වැඩි කිරීමට සිදුවෙතැයි ජනතාව අනියත බියක් ඇතිකර නොගත යුතු බව විදුලිබල හා බලශක්ති අමාත්‍ය කංචන විජේසේකර පවසනවා.\nකෙසේවෙතත් දැනට සිදු කෙරෙන විදුලි කප්පාදුව ලබන සඳුදා (20) සිට පැය එකහමාරකින් පමණ දීර්ඝ කිරීමට සිදුවනු ඇති බවයි විදුලි ඉංජිනේරු සංගමය සඳහන් කළේ.\nනොරොච්චෝලේ ගල් අඟුරු බලාගාරයේ දෙවන ජනන යන්ත්‍රය හෙට (17) සිට අලුත්වැඩියා කිරීමට දින 75ක කාලයක් සඳහාක්‍රියා විරහිත කිරිම ඊට හේතුව බව එම සංගමයේ සමලේකම් එරංග කුඩාහේවා ප්‍රකාශ කළා\nඒ අනුව පැය දෙකයි විනාඩි 15ක කාලයක් දැනට සිදු කරන විදුලි කප්පාදුව අවම වශයෙන් පැය 3 යි විනාඩි 40 ක් දක්වා ඉහළ නැංවීමට සිදුවනු ඇති බව ඔහු පෙන්වා දුන්නා.\nකෙසේවෙතත් විෂය භාර අමාත්‍යවරයා සඳහන් කළේ විදුලි කප්පාදු කාලසීමාව දීර්ඝ කිරීම සම්බන්ධයෙන් ජනතාව අනියත බියක් ඇතිකරගත යුතු නොමැති බවයි.",
       "URL": "https://www.hirunews.lk/307310/විදුලි-කප්පාදු-කාලය-ගැන-අනියත-බියක්-එපා-විෂය-භාර-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1090"
}