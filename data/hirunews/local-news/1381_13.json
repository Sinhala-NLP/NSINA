{
       "Source": "hirunews",
       "Timestamp": "Wednesday, 02 February 2022 - 11:00",
       "Headline": "බලශක්ති ඇමතිගෙන් සහතිකයක් (වීඩියෝ)",
       "News Content": "නොරොච්චෝලේ බලාගාරයේ අක්‍රීය වූ ජනන යන්ත්‍රය යළි ක්‍රියාත්මක කිරීමත් විදුලි නිෂ්පාදනයට ප්‍රමාණවත් ඉන්ධන ලැබීමත් හේතුවෙන් අද (02) දිනයේ විදුලි කප්පාදුවක් කිරීමට අවශ්‍ය නොවන බව විෂය භාර අමාත්‍ය ගාමිණී ලොකුගේ ප්‍රකාශ කළා.\nඅමාත්‍යවරයා කියා සිටියේ විදුලි ඉංජිනේරුවන් මේ සම්බන්ධයෙන් තමන් වෙත කරුණු වාර්තා කර ඇති බවයි.\nඅක්‍රීය කෙරුණු නොරොච්චෝලේ ගල් අගුරු බලාගාරයේ තුන්වන ජනන යන්ත්‍රයේ සිදුකළ අලුත්වැඩියාවෙන් පසු ඊයේ (01) මධ්‍යම රාත්‍රියේ යළි ක්‍රියාත්මක කෙරුණා.\nමේ වනවිටත් එමඟින් මෙගාවොට් 150ක ධාරිතාවයක් ජාතික පද්ධතියට එක් කර ඇති බවයි විදුලි ඉංජිනේරුවරුන් ප්‍රකාශ කළේ.\nඅද (02) පස්වරුව වනවිට එහි මෙගාවොට් 300ක සමස්ත ධාරිතාවය විදුලිබල පද්ධතියට එක් කිරීමට හැකි වනු ඇති බව ඔවුන් සදහන් කළා.\nපසුගිය දෙසැම්බර් 03 වනදා අක්‍රීය වූ නොරෝච්චෝලේ බලාගාරය පෙරේදා (31) දිනයේ සක්‍රීය කළද එය එදිනම යළි බිඳ වැටුණා.\nමේ සමඟ දෛනික විදුලි ඉල්ලුම සහ සැපයුම අතර මෙගාවොට් 400ක පමණ පරස්පරතාවක් ඇති වූ අතර මේ හේතුවෙන් පද්ධති පාලන මධ්‍යස්ථානය විසින් ප්‍රදේශ රැසකට ඊයේ දහවල් සහ රාත්‍රියේ විදුලිය විසන්ධි කළා.\nබලශක්ති අමාත්‍ය උදය ගම්මන්පිල හිරු ප්‍රවෘත්ති වෙත කියා සිටියේ විදුලිබල මණ්ඩලයට සතියකට අවශ්‍ය ඉන්ධන ලබාදීමට ඛනිජ තෙල් නීතිගත සංස්ථාව පියවර ගෙන ඇති බවයි.\nඒ පිළිබඳව මහජන උපයෝගිතා කොමිෂන් සභාව දැනුවත් කර ඇති බවද ඔහු සඳහන් කළා.\nඉන්ධන අර්බුදයක් හේතුවෙන් විදුලි කප්පාදුවක් සිදුවීමට කිසිදු ඉඩකඩක් නොමැති බවයි අමාත්‍ය උදය ගම්මන්පිල වැඩිදුරටත් කියා සිටියේ.\nනඩත්තු කටයුතු හේතුවෙන් දැනට නවතා දමා ඇති කැලණිතිස්ස සොජිස්ට් පෞද්ගලික බලාගාරයේ ජනන කටයුතු ද හෙට (03) දිනයේ යලි ආරම්භ කිරීමට නියමිතව තිබෙනවා.\nඑමඟින් සැපයෙන විදුලි ධාරිතාවය මෙගාවොට් 165ක්.",
       "URL": "https://www.hirunews.lk/295941/බලශක්ති-ඇමතිගෙන්-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1381"
}