{
       "Source": "hirunews",
       "Timestamp": "Tuesday, 28 June 2022 - 17:33",
       "Headline": "තැපෑල අද සිට දින තුනක් පමණයි - සෙනසුරාදා දීමනාව කැපුවැයි තැපැල් සේවකයෝ වර්ජනයේ",
       "News Content": "මේ දිනවල රට පුරා පවතින ඉන්ධන අර්බුදය හේතුවෙන් මතුව ඇති ප්‍රවාහන අපහසුතා ආදිය සැලකිල්ලට ගෙන දිවයිනේ තැපැල් සහ උප තැපැල් කාර්යාල සතියේ දින තුනක් පමණක් විවෘත කර තැබීමට තැපැල් දෙපාර්තමේන්තුව තීරණය කර තිබෙනවා.\nඒ අද දින අමාත්‍යාංශයේ පැවැති සාකච්ඡාවකින් අනතුරුවයි.\nමේ අනුව සෑම සතියකම අඟහරුවාදා, බදාදා, සහ බ්‍රහස්පතින්දා දිනවල දිවයින පුරා පිහිටා ඇති තැපැල් සහ උප තැපැල් කාර්යාල හරහා මහජන සේවාවන් පවත්වාගෙන යනු ඇති.\nමේ අතර තැපැල් දෙපාර්තමේන්තුව විසින් හදිසියේ ගනු ලැබූ මෙම තීරණයට එරෙහිව ඒකාබද්ධ තැපැල් වෘත්තීය සමිති පෙරමුණ විසින් හදිසි වැඩ වර්ජනයක් කැඳවා තිබෙනවා.\nඔවුන් පවසන්නේ තැපැල් පරිපාලනය විසින් තැපැල් කාර්යාල සතියේ දින තුනක් පමණක් විවෘත කරමින් සෙනසුරාදා දින දීමනා ඇතුළු සේවක අයිතිවාසිකම් කප්පාදු කිරීම නිසා මෙම ක්‍රියාමාර්ගයට එළඹී ඇති බවයි.\nඒ අනුව සියලුම තැපැල් සේවකයින් අද දින සිට සිය සේවා වාර වලින් ඉවත් වී මෙම වැඩ වර්ජන ක්‍රියාවලියට සහයෝගය දක්වන ලෙසයි එකාබද්ධ තැපැල් වෘත්තිය සමිති පෙරමුණ ඉල්ලා සිටින්නේ.\nමේ සම්බන්ධයෙන් හිරු ප්‍රවෘත්ති වෙත අදහස් දැක්වූ තැපැල් දෙපාර්තමේන්තුවේ ඉහල විධායක නිලධාරියෙකු සඳහන් කළේ මේ වන විට ඉන්ධන අර්බුධ‍ය හරහා මතුව ඇති බරපතළ ප්‍රවාහන සේවා ගැටලු හේතුවෙන් රටේ සියලුම ආයතන නිවසේ සිට වැඩ කිරීමේ සහ සිය වැඩ කිරීමේ කාල සීමාවන් සීමා කර ඇති මොහොතක තැපැල් වෘත්තිය සමිති සෙනසුරාදා දින දීමනාව ඉල්ලමින් මෙලෙස වෘත්තිය සමිති ක්‍රියා මාර්ගයකට යොමු වීම කිසිසේත් අනුමත කළ නොහැකි දෙයක් බවයි.\nරටක් ලෙස ආර්ථිකමය වශයෙන් බරපතල අගාධයකට වැටී සිටියදී සිය පෞද්ගලික අභිමතාර්ථයන් සපුරාගැනීමට තැපැල් සේවකයින් පටු අයුරින් ක්‍රියා කිරීම මේ මොහොතේ කිසිසේත් නොකළ යුත්තක් බවයි ඔහු සඳහන් කළේ.",
       "URL": "https://www.hirunews.lk/308426/තැපෑල-අද-සිට-දින-තුනක්-පමණයි-සෙනසුරාදා-දීමනාව-කැපුවැයි-තැපැල්-සේවකයෝ-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=1062"
}