{
       "Source": "hirunews",
       "Timestamp": "Monday, 26 December 2022 - 17:12",
       "Headline": "නව වසර ඇරඹුමේ දී ම චීනය වසාගත් කොවිඩ් රැල්ල",
       "News Content": "Covid-19 වෛරසයේ නැවුම් රැල්ලක් චීනය ග්‍රහණයට ගෙන ඇත්තේ නව වසර එළිපත්තේයි.\nමෙම දරුණු වෛරසයට එරෙහිව සටන් කිරීමට දැඩිව සූදානම් විය යුතු වන බැවින් ලොව වැඩිම ජනගහනයක් වෙසෙන රටට ඉතා දුෂ්කර කාල පරිච්ඡේදයක් එළැඹෙනු ඇති බවට ඉඟි පල කරන ඡායාරූප හ දර්ශනවලින් සමාජ මාධ්‍ය පිරී ගොස් තිබෙනවා.\nචීනයේ රෝහලක් ගැන වාර්තා වන එවැනි ඡායාරූපයකට ප්‍රතිචාර දක්වමින් ඉන්දීය ව්‍යාපාරික දැවැන්තයෙක් වන ආනන්ද් මහින්ද්‍රා පවසන්නේ ඉන්දියාව අසල්වැසියන් කෙරෙහි කෙතරම් “හොඳ” දැයි නැවත වරක් පෙන්වීමට මෙය අගනා අවස්ථාවක් විය හැකි බවයි.\nට්විටර් පණිවුඩයක් නිකුත් කරන ආනන්ද් මහින්ද්‍රා පවසන්නේ පැහැදිලිවම ඔවුන්ගේ එන්නත් අවශ්‍ය ප්‍රතිශක්තිය ලබා දී නැතැයි පවසනවා.\nහොඳ අසල්වැසියන් වන්නේ කෙසේදැයි Serum Institute of India සහ Bharat Biotech සමාගම් සමග ඉන්දියාවට හැකි බවයි මහින්ද්‍රා පෙන්වා දෙන්නේ.\nචීනයට සැපයීමට තරම් ප්‍රමාණවත් එන්නත් ධාරිතාවක් එම සමාගම් සතුව ඇති බව ආනන්ද් මහින්ද්‍රාගේ ට්විටර් සටහනේ වැඩිදුරටත් සඳහන්.\nඔහු මේ බව ප්‍රකාශ කළේ 'චොංකිං වෛද්‍ය විශ්ව විද්‍යාල රෝහල' (Chongqing Medical University Hospital) යැයි ට්විටර් පරිශීලකයෙකු හඳුන්වා දී තිබූ රෝගීන්ගෙන් පිරී ඉතිරී යන රෝහලක ඡායාරූපයකට ප්‍රතිචාර දක්වමින්.\nඅදාළ පරිශිලකයා එම ඡයාරූපය සමග සටහන් කර තිබුණේ චොංකිං වෛද්‍ය විශ්ව විද්‍යාල රෝහල තුළ තවත් ඇඳන් නොමැති බැවින් වැඩිහිටියන් බිම වැතිරීමට පටන්ගෙන ඇති බවත් පපුව මත ඇති යන්ත්‍ර හදවත තද කිරීම සඳහා මිනිස් අත ප්‍රතිස්ථාපනය කිරීමට භාවිතා කරන බවයි.\nචීනයේ හදිසි කෝවිඩ්-19 වැඩිවීමට හේතු වී ඇත්තේ රට කැළඹූ විරෝධතාවලින් පසුව අගුලු දැමීම අවසන් කිරීමට ගත් තීරණයයි.\nබීජිං අගනුවර ඇතුලු චීනයේ රෝහල් රැසක් රෝගීන්ගෙන් පිරී ඉතිරී යන බවත්, මෙවර වැඩිම පීඩාවට පත්ව ඇත්තේ වැඩිහිටියන් බවත් විදෙස් ප්‍රවෘත්ති සේවා වාර්තා කළා.\nතාවකාලික කොවිඩ් වාට්ටු මත යැපෙන අඩු සූදානමකින් යුත් රෝහල් වෙත ආසාදිතයින් විශාල වශයෙන් ඇතුලත් වුවත්, චීනය නිල වශයෙන් සටහන් කර ඇත්තේ මරණ “අතළොස්සක්” පමණක් බව විදෙස් වාර්තාවල වැඩිදුරටත් සඳහන්.\nමේ අතර කොවිඩ් රැල්ලක් රට පුරා පැතිර යද්දී ලෝකයේ දෙවන විශාලතම ආර්ථිකය වන චීනයේ ආර්ථිකය දැඩි පීඩනයකට ලක්ව තිබෙනවා.\nමාරාන්තික වෛරසය ශීඝ්‍රයෙන් පැතිරීම නිසා බොහෝ මිනිසුන් නිවෙස් තුළට සීමා වී ඇති අතර කඩ සාප්පු හා ආපනශාලා හිස් වී තිබෙනවා.\nකර්මාන්තශාලා සහ සමාගම් සති කිහිපයකට වසා දැමීමට හෝ නිෂ්පාදන අඩු කිරීමට සිදුව ඇත්තේ සේවකයින් ආසාදිත වීම නිසායි.\nපසුගිය සතියේ පර්යේෂණ සටහනක් මගින් කැපිටල් ඉකොනොමික්ස් හි විශ්ලේෂකයින් පැවසුවේ “රට පුරා දැනටමත් වීදිවල සිටින පුද්ගලයින්ගේ සංඛ්‍යාව තියුණු ලෙස පහත වැටී ඇති බැවින් එය පැහැදිලිවම ඉල්ලුමට බලපානු ඇති බවයි.\nඅගුලු දැමීම් හේතුවෙන් චීන ආර්ථිකයේ සිල්ලර විකුණුම් අංශය නොවැම්බර් මාසයේ දී හැකිලුණු අතර මාස 6ක් තුළ විරැකියාව ඉහළම අගය වාර්තා වුණා.\nඒ අනුව ශුන්‍ය කොවිඩ් ප්‍රතිපත්තිය හකුලා ගනිමින් වසංගත සීමාවන් ලිහිල් කිරීමට චීන බලධාරීන් තීරණය කළේ ආර්ථිකයේ වර්ධනයක් අපේක්ෂාවෙන්.\nනමුත් සීමා ලිහිල් කිරීමත් සමග පැතිර යන නව කොවිඩ් රැල්ල චීන ආර්ථිකයට එල්ල කරමින් ඇත්තේ සුලු පටු බලපෑමක් නොවේ.\nඑය නවතම සංඛ්‍යාලේඛන මගින්ද තහවුරු වී තිබෙනවා.\nදෙසැම්බර් මාසයේ මුල් සති කිහිපය තුළ මෝටර් රථ සහ නිවාස අලෙවිය පහත වැටී තිබෙනවා.\nචීන මගී මෝටර් රථ සංගමයේ නවතම සංඛ්‍යාලේඛනවලට අනුව මෝටර් රථ නිෂ්පාදකයින් දෙසැම්බර් 1 සිට දෙසැම්බර් 18 දක්වා වාහන 946,000 ක් අලෙවි කර ඇති අතර එය පසුගිය වසරේ එම කාලයට සාපේක්ෂව 15% ක පහළ යෑමක්.\nචීන මූල්‍ය දත්ත සපයන්නා වන Wind ට අනුව, පසුගිය සතියේ බිම් ප්‍රමාණය අනුව නිවාස අලෙවිය එරට විශාලතම නගර 30ක නිවාස අලෙවිය පසුගිය වසරේ එම කාලයට සාපේක්ෂව සියයට 44කින් පහළ ගොස් තිබෙනවා.\nබීජිං සහ ෂැංහයි වැනි ප්‍රධාන නගරවල නිවාස අලෙවිය පෙර වසරට සාපේක්ෂව සීයයට 53කින් පහළ ගොස් තිබීම කැපී පෙනන තත්ත්වයක්.\nජනතාවගේ ගමනා ගමන කටයුතු ද තියුණු ලෙස පහත වැටී තිබෙනවා.\nමෙම මස මැද භාගයේ සිට, ප්‍රධාන නගරවල උමං මාර්ග භාවිතා කළ මගී ධාරිතාව 60% කින් පමණ අඩු වී ඇතැයි Wind සංඛ්‍යාලේඛන පෙන්වා දෙනවා.\nකර්මාන්තශාලා ද නිෂ්පාදනය අඩු කර ඇතැයි සඳහන්.\nසිමෙන්ති සහ රසායනික තන්තු වැනි ප්‍රධාන කර්මාන්ත සියල්ලම ඒවායේ පවතින නිෂ්පාදන ධාරිතාවයට සාපේක්ෂව අඩු උපයෝගිතා අනුපාත වාර්තා කර තිබෙනවා.\nචීනයේ විශාලතම විද්‍යුත් වාහන නිෂ්පාදකයා වන BYD ට දෛනික නිෂ්පාදනය වාහන 3000කින් පමණ අඩු කිරීමට සිදුව ඇත්තේ කොවිඩ් ආසාදිතව සේවකයන් සේවයට වාර්තා නොකිරීම හේතුවෙන්.\nචීනයේ නිෂ්පාදන කේන්ද්‍රස්ථාන වන Guangdong, Zhejiang සහ Shandong පළාත්වල ඇගලුම් ඇතුලු නිෂ්පාදන කර්මාන්ත ශාලා සියයට 60ක් පමණ වසා දැමීමට සිදුව ඇතැයි වාර්තා වනවා.\nකැපිටල් ඉකොනොමික්ස් අනතුරු අඟවන්නේ ඉදිරි සති කිහිපය වඩාත් අනතුරුදායක විය හැකි බවයි.\nමෙවන් පසුබිමක Pfizer's Covid-19 ඖෂධය වන Paxlovid බීජිං හි ප්‍රජා සෞඛ්‍ය මධ්‍යස්ථාන වෙත අද සිට බෙදා හරින බව චීන මාධ්‍ය වාර්තා කළා.\nරටපුරා භාවිතය සඳහා චීනය විසින් අවසර ලබා දී ඇති එකම විදේශීය ඖෂධය Paxlovid වනවා.\nනමුත් එය ලබා ගැනීම ඉතා දුෂ්කර වන අතර මේ මස මුල චීන සෞඛ්‍ය සේවාවේ විද්‍යුත් වේදිකාවක් (online platform) හරහා පළමුවරට ඉදිරිපත් කළ මෙම ප්‍රතිවෛරස් ඖෂධය පැය කිහිපයක් තුළ විකිණී අවසන් වුණා.\nජාතික සෞඛ්‍ය කොමිසමේ අභ්‍යන්තර ඇස්තමේන්තුවකට අනුව, දෙසැම්බර් මාසයේ පළමු දින 20 තුළ චීනයේ මිලියන 250කට ආසන්න ජනතාවක් කොවිඩ් වෛරසයට ගොදුරු වී ඇති අතර එය රටේ ජනගහනයෙන් දළ වශයෙන් 18% ක්.\nලබන මාසයේ චීන නව වසර පිළිගැනීමේ උත්සව සඳහා ප්‍රධාන නගරවල ජනතාව නැවත සිය ගම්බිම් කරා පැමිණෙන විට, එන්නත් කිරීමේ අනුපාතය අඩුකම සහ වෛද්‍ය සම්පත් දැඩි ලෙස හිඟ වන චීනයේ ග්‍රාමීය ප්‍රදේශ හරහා වෛරසය සීඝ්‍රයෙන් පැතිර යා හැකි බවට විශේෂඥයින් අනතුරු අඟවා තිබෙනවා.",
       "URL": "https://www.hirunews.lk/323607/නව-වසර-ඇරඹුමේ-දී-ම-චීනය-වසාගත්-කොවිඩ්-රැල්ල",
       "Category": "Local News",
       "Parent URL": "https://www.hirunews.lk/local-news.php?pageID=642"
}