{
       "Source": "hirunews",
       "Timestamp": "Friday, 30 December 2016 - 15:42",
       "Headline": "විල්පත්තු අභයභූමිය පුළුල් කර, වනජීවි කලාපයක් නම් කරන්න - හිරු සී.අයි.ඒ. අනාවරණය සමඟ ජනපතිගෙන් නිලධාරීන්ට උපදෙස්",
       "News Content": "විල්පත්තුව අභයභූමියට අයත් ප්‍රදේශ තවදුරටත් පුළුල් කර වනජීවි කලාපයක් ප්‍රකාශයට පත් කර ගැසට් කරන ලෙසට ජනාධිපතිවරයා අදාළ බලධාරීන්ට නියෝග කර තිබෙනවා.\nවිල්පත්තුව වනෝද්‍යානය අවට සහ මන්නාරම දිස්ත්‍රික්කය තුළ සිදුවන වන විනාශය පිළිබඳව හිරු සී.අයි.ඒ. කළ හෙළිදරව්වකට අනුව ජනාධිපතිවරයා අද පෙරවරුවේ පරිසර අමාත්‍යාංශයට අයත් ආයතන ප්‍රධානීන් සමඟ විශේෂ සාකච්ඡාවක් පවත්වා තිබුණා.\nඑහිදීයි මෙම උපදෙස් ලබාදී ඇත්තේ. එමෙන්ම ප්‍රදේශයේ සිදුවන වන විනාශයන් සොයා බැලීමට විශේෂඥයින් කණ්ඩායමක් මන්නාරම දිස්ත්‍රික්කයට පිටත් කර යැවීමට ද ජනාධිපතිවරයා පියවර ගෙන තිබෙනවා.\nහිරු සී.අයි.ඒ. පුවත විකාශනය වීමෙන් පසු ජනාධිපති මෛත්‍රීපාල සිරිසේන අද පෙරවරුවේ අප අමතමින් අදාළ පුවත පිළිබද තොරතුරු විමසුවා.\nමෙරට පළමු පුරවැසියා ලෙස මෙවැනි දැවැන්ත පරිසර ගැටළුවක් විකාශනය කළ සැණින් ඒ පිළිබදව ප්‍රතිචාර දැක්වීම සතුටට කරුණක්.\nජනාධිපතිවරයා අදාළ පරිසර බලධාරීන් විශේෂ සාකච්ඡාවක් සඳහා කැදවා ඇත්තේ මෙම විනාශය සම්බන්ධයෙන් අප සතු සියලූ තොරතුරු ලබා ගැනීමෙන් අනතුරුවයි.\nඑම සාකච්ඡාවෙන් අනතුරුව ජනාධිපති මාධ්‍ය අංශය අද පස්වරුවේ නිකුත් කළ මාධ්‍ය නිවේදනයකින් දැක්වුණේ විල්පත්තුව ඇතුළු සියළු වනාන්තර නවීන තාක්ෂණය භාවිතා කරමින් ගුවනේ සිට අඛණ්ඩව නිරීක්ෂණය කිරීමේ කඩිනම් වැඩපිළිවෙලක් ද ආරම්භ කරන ලෙස ජනාධිපතිවරයා බලධාරීන්ට උපදෙස් ලබාදී ඇති බවයි.\nඑමෙන්ම, කුමන අයුරකින් හෝ සිදුකෙරෙන වනාන්තර හෙළිකිරීම්වලට අදාළ පුද්ගලයින්ට තරාතිරම නොබලා උපරිම දඬුවම් පැමිණවීමටත් තමන් අදාළ අංශ වෙත උපදෙස් ලබාදෙන බව මෙම හමුවේදී ජනාධිපතිවරයා ප්‍රකාශ කර තිබෙනවා.\nහිරු සී.අයි.ඒ. පසුගිය දින දෙක තුළ සිදුකළ හෙළිදරව් කිරීම් තවදුරටත් සොයා බැලීම සඳහා විශේෂ නිරීක්ෂණ කණ්ඩායමක් යොදවන ලෙසත්, ජනාධිපතිවරයා මෙම හමුවේදී උපදෙස් ලබාදී තිබෙනවා.\nඑම නිරීක්ෂණ කණ්ඩායමට පරිසර, වන සංරක්ෂණ, වනජීවි දෙපාර්තමේන්තුවල නිලධාරීන් පරිසර සංවිධාන නියෝජිතයින් මෙන්ම ජනමාධ්‍යවේදීන් ද ඇතුළත් කර ගන්නා ලෙස ජනාධිපතිවරයා උපදෙස් දී තිබුණා.\nනැවත පදිංචිකිරිම්වලට මුවාවෙමින් විල්පත්තුව වනෝද්‍යානය අවට කල්ලාරු  වනාන්තරය සුණු විසුණු කර ඇති අන්දම හිරු සී.අයි.ඒ. මුල්වරට හෙලි කළේ 2015 වසරේ අප්‍රේල් මාසයේදියි.\nපසුගිය රජයේ දේශපාලන වුවමනා එපාකම් මත පරිසර සක්‍යතා වාර්තා පවා ලබා නොගෙන නීතිවිරෝධී ලෙස වන සංරක්ෂණ දෙපාර්තමේන්තුවට අයත් ඉඩම් අක්කර දහස් ගණනක් නිදහස් කරගෙන මෙම වන විනාශය සිදුකර තිබුණා.\nමෙම මහා වන විනාශය පිළිබඳව දිගින් දිගටම සිදුකළ හෙළිදරව්ව සමඟ ජනාධිපති මෛත්‍රීපාල සිරිසේන, අදාළ ප්‍රදේශවල වනාන්තර හෙළි කිරීම, තහනම් කරමින් නියෝගයක් ද නිකුත් කළා.\nඑහෙත් එම නියෝගය ද නොතකා හරිමින් විලත්තකුලම් ආශ්‍රිතව යළිත් වරක් වන සංහාරයක් සිදුවන බවටයි හිරු සී.අයි.ඒ. හෙළිදරව් කළේ.\nවන සංරක්ෂණ දෙපාර්තමේන්තුව යටතේ පාලනය වන විලත්තිකුලම් වන කලාපයේ සිදුවන හෙළි පෙහෙලි කිරීම් සම්බන්ධව එම දෙපාර්තමේන්තුවේ අධ්‍යක්ෂ ජනරාල් අනුර සතරසිංහගෙන් අප ඊයේ විමසීමක් කළා.\nඔහු කියා සිටියේ නැවත වන වගාවක් සඳහා කොටසක් හෙළි පෙහෙලි කරන බවයි.\nවන සංරක්ෂණ දෙපාර්තමේන්තුවේ අධ්‍යක්ෂවරයා පවසන පරිදි සිදුවන්නේ වන වගාවක් නම්, යාන්ත්‍රික කියත් රැගෙන වනාන්තර තුළට යාමේ අවශ්‍යතාව කුමක්දැයි අප විමසා සිටියා.\nඑසේම පරිසර සංවිධාන එකමුතුවේ නියෝජිතයින් අද, වන සංරක්ෂණ දෙපාර්තමේන්තුවේ අධ්‍යක්ෂවරයා හමුවීමට ගොස් මේ පිළිබදව කරුණු විමසුවා.\nඅනතුරුව අදහස් දැක්වූ පූජ්‍ය පාහියන්ගල ආනන්ද සාගර හිමියන් සදහන් කළේ අප ඊයේ කළ විමසීමේදී අධ්‍යක්ෂවරයා පැවසූ කරුණු සාවධ්‍ය බව ඔහු පිළිගත් බවයි.\nවිල්පත්තු වන විනාශය පිළිබඳ හිරු සී අයි ඒ කල හෙළිදරව්ව පහතින්.",
       "URL": "https://www.hirunews.lk/150921/විල්පත්තු-අභයභූමිය-පුළුල්-කර-වනජීවි-කලාපයක්-නම්-කරන්න-හිරු-සී-අයි-ඒ-අනාවරණය-සමඟ-ජනපතිගෙන්-නිලධාරීන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4731"
}