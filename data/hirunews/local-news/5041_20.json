{
       "Source": "hirunews",
       "Timestamp": "Wednesday, 18 May 2016 - 13:18",
       "Headline": "සුමිත් ප්‍රසන්නගේ මරණය ගැන විමර්ශන අවසන් වෙයි",
       "News Content": "ඇඹිලිපිටියේ පැවති සාදයක් අතරතුර සුමිත් ප්‍රසන්න නමැති තරුණයා මියයෑම සම්බන්ධයෙන් සිදුකළ විමර්ෂණ අවසන් බව අපරාධ පරීක්ෂණ දෙපාර්තමේන්තුව අද අධිකරණයට දැනුම් දුන්නා.\nඒ ඇඹිලිපිටිය ප්‍රධාන මහෙස්ත්‍රාත් නිල්මිණී විතාරණ හමුවේ මෙම නඩුව කැදවූ අවස්ථාවේදීයි.\nමීට පෙර මෙම නඩුව කැදවූ අවස්ථාවේදී සිද්ධිය සම්බන්ධයෙන් කෙරෙන විමර්ශණ අද (18) දිනයට පෙර අවසන් කරන ලෙස අතිරේක මහේස්ත්‍රාත් ප්‍රසන්න ප්‍රනාන්දු රහස් පොලිසියට නියෝග කර තිබුණා.\nතවදුරටත් ඒ සම්බන්ධයෙන් කරුණු ඉදිරිපත් කරමින් රහස් පොලිසිය අධිකරණය හමුවේ කියා සිටියේ මෙම සිද්ධියට අදාල සැකකරුවන් අත්අඩංගුවට ගැනීමට නීතිපති උපදෙස් ඉල්ලා ඇති බවයි.\nමෙහිදී අගතියට පත් පාර්ශවය වෙනුවෙන් පෙනී සිටි නීතිඥවරයා කියා සිටියේ සැකකරුවන් අත්අඩංගුවට ගැනීම සඳහා නීතිපති උපදෙස් අවශ්‍ය නොවන බවයි.\nමේ පිළිබඳ සිදුකළ විමර්ශණවලට අනුව සැකකරුවන් අත්අඩංගුවට ගැනීමට හැකියාව පවතින බවත් මේ නිසා අගතියට පත් පාර්ශවයේ සාක්ෂිකරුවන් බියවී ඇති බවද ඔහු පෙන්වා දුන්නා.\nමාස 04ක් තිස්සේ මෙහි විමර්ශණ කටයතු සිදු කරන අතර නව පොලිස්පතිවරයා යටතේ හෝ විමර්ශණ කඩිනමින් අවසන් කර සැකකරුවන් අත්අඩංගුවට ගන්නා ලෙසයි ඉල්ලා සිටින බවයි නීතිඥවරයා සඳහන් කළේ.\nමෙම සිද්ධිය සම්බන්ධයෙන් දැනට රක්ෂිත බන්ධනාගාර ගත කර සිටින ඇඹිලිපිටිය හිටපු සහකාර පොලිස් අධිකාරි ඩී . ඩබ්ලිව්. චමින්ද ධර්මරත්න වෙනුවෙන් පෙනී සිටි නීතිඥවරයා අධිකරණ්‍ය හමුවේ කියා සිටියේ වැරදි සාක්ෂි මත තම සේවාදායකයා රිමාන්ඞ් භාරයේ තැබීම නීති පද්ධතිියට කැලලක් බවයි.\nකෙසේ වෙතත් කරුණු සලකා බැලූ ප්‍රධාන මහෙස්ත්‍රාත්වරිය මෙම නඩුව මේ මස 25 වැනිදා දක්වා කල් තැබූ අතර එදින දක්වා හිටපු සහකාර පොලිස් අධිකාරිවරයා තවදුරටත් රිමාන්ඞ් කෙරුණා.\nඇඹිලිපිටිය මහඇල ප්‍රදේශයේ පැවති සාදයක් අතරතුර පොලිසිය සමඟ ඇති වූ ගැටුමකින් පසුව සුමිත් ප්‍රසන්න නමැති තරුණයා මියගියේ පසුගිය ජනවාරි 07 වැනිදායි.",
       "URL": "https://www.hirunews.lk/133481/සුමිත්-ප්‍රසන්නගේ-මරණය-ගැන-විමර්ශන-අවසන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5041"
}