{
       "Source": "hirunews",
       "Timestamp": "Wednesday, 19 July 2017 - 15:50",
       "Headline": "සිසුවිය සමූහ දූෂණය ගැන පොලිස් නිලධාරියෙකු දැන් කියන කතාව",
       "News Content": "යාපනය,කයිට්ස් පුංකුඩිතිව්ල 09 වන පටුමග ප්‍රදේශයේදි පාසල් නිළ ඇදුමින් සිටියදි සමූහ දූෂණයට ලක්ව ඝාතනය කළ ශිවලෝගනාදන් විද්‍යා දැරියගේ ඝාතනය සම්බන්ධයෙන් ත්‍රිපුද්ගල විනිසුරු මඩුල්ල ඉදිරියේ නඩු විභාගය කැදවීම නැවත ඊයේ(18) යාපනය මහාධිකරණයේදි ආරම්භ කෙරුණා.\nවවුනියාව මහාධිකරණ විනිසුරු බාලේන්ද්‍රන් ශෂී මහේන්ද්‍රන්ගේ සභාපතිත්වයෙන් යුතුව යාපනය මහාධිකරණ විනිසුරු මානික්කවාසගර් ඉලංචේලියන් හා ත්‍රිකුණාමලය මහාධිකරණ විනිසුරු අන්නාලිංගම් ප්‍රේමශංකර් ඉදිරියේදී නඩුවට අදාළ සාක්ෂි විමර්ශනය පැවැත්වු අවස්ථාවේදි යාපනය කයිට්ස් පොලිසියට අනුයුක්තව සේවය කළ උප පොලිස් පරීක්ෂක ඉරාන් නඩු විභාගයට අදාළ සාක්ෂි ලබාදීම සිදුකරනු ලැබුවා.\n\"මම 2015 මැයි 14 වැනිදා යාපනය නාගදීප කුරිකට්ටුවාන් පොලිස් මුරපොළේ රාජකාරි ආවරණ කළා.එදින උදැසන 7.30 ට පමණ මාර්ගයේ ගමන් ගත් පුද්ගලයෙකුගෙන් තොරතුරක් ආවා.මා පොලිස් සැරයන් උඩගෙදර නිළධාරියා සමග පුද්ගලික යතුරුපැදියකින් ආලඩි ප්‍රදේශයට ගියා.ඒ යන විටම කයිට්ස් පොලිස් ස්ථානයේ මූලස්ථාන පොලිස් පරීක්ෂකතුමා හා උප පොලිස් පරීක්ෂක ගාමිණි යන අය එම ස්ථානයට ආවා.ඒ වෙලාවේ ටිකක් වැසි සහිත කාළගුණ තත්වයක් පැවතියා.\nමූලස්ථාන පොලිස් පරීක්ෂකතුමා සමග ඒ ස්ථානයට යන විට විශාල පිරිසක් ඒ අවට රැදී සිටියා.මාර්ගයට තරමක් දුරින් විද්‍යා නමැති පාසල් දැරියගේ මෘත ශරීරය තිබුණා.\nඒ අවට කාන්තා පාපැදියක්,කුඩයක් හා පාසල් බෑගයක් දක්නට ලැබුණා.උප පොලිස් පරීක්ෂක ගාමිණි ජයවර්ධන මෘත ශරීරය කළු පැහැති ඉටි කොළයකින් වැසුවා.\nඑම ස්ථානයට යාපනය අධිකරණ වෛද්‍ය නිළධාරි යු .මයුරන් ද කයිට්ස් මහේස්ත්‍රාත් ලෙනින් කුමාර් ද යාපනය සොකෝ නිළධාරීන්ද එම ස්ථානයේ පරීක්ෂණ පැවැත්වුවා.ඒ අසළ වයස අවුරුදු 45 ක පමණ කාන්තාවක් හා තවත් තරුණයෙකු හඩා වැළපෙමින් සිටියා.මා පසුව දැනගත්තා ඒ ඝාතනයට ලක්වුණ විද්‍යා දැරියගේ මව හා අයියා බව.\nපශ්චාත් මරණ පරීක්ෂණ සදහා මෘත ශරීරය උප පොලිස් පරීක්ෂක ගාමිණි භාරයේ යාපනය රෝහලට යැව්වා.මූලස්ථාන පොලිස් පරීක්ෂකතුමාගේ නියෝග යටතේ පොලිස් සැරයන් උඩගෙදර නිළධාරියා ඇතුළු නිළධාරීන් කණ්ඩායමක් මෘත ශරීරය තිබු ස්ථානය අභියස රාජකාරි යොදවා මා කයිට්ස් පොලිස් ස්ථානයට ආවා.\n2015 මැයි 14 වැනිදා රාත්‍රි 8.00 ට පමණ මුලස්ථාන පොලිස් පරීක්ෂකතුමා මාව ගෙන්වුවා.මූලස්ථාන පොලිස් පරීක්ෂකතුමා සමග පුංකුඩිතිව් ගියා.එදින රාත්‍රියේ පුබාලසිංහම් ඉන්ද්‍රකුමාර්,පූබාලසිංහම් ජයකුමාර්,පූබාලසිංහම් තවකුමාර් යන සැකකරුවන් මුලස්ථාන පොලිස් පරීක්ෂකතුමා අත්අඩංගුවට ගත්තා.\nපසුව එම සැකකරුවන් කයිට්ස් පොලිසියට ගෙනාවා.\n2015 මැයි 15 වැනිදා ඝාතනයට ලක්වු දැරිය‍ගේ අවමගුල් උත්සවයට සහභාගිවී මම නැවත කුරිකට්ටුවාන් පොලිස් මුරපොළට ගියා.2015 මැයි 16 වන දින උදේ මුලස්ථාන පොලිස් පරීක්ෂකතුමාගේ උපදෙස් පන්තියට ආවා.පන්තියට ඇවිල්ලා මා නැවත කුරිකට්ටුවාන් ගියා.\nඑදින පැය 16.30 ට පමණ මුලස්ථාන පොලිස් පරීක්ෂකතුමාගේ දැනුම්දීමක් මත කයිට්ස් පොලිස් ස්ථානයට ගියා 2015 මැයි 16 වන දින පැය 22 ට මා සටහන් යොදා පොලිස් සැරයන්වරුන් වන අමරසිංහ,අබේසිරි.ගෝබී නිළධාරීන් සමග පුංකුඩිතිව් ප්‍රදේශයට ගියා.අධික වර්ෂාව පැවතියා.\n2015 මැයි 17 වන දින පාන්දර 2.00 ට පමණ නැවත කයිට්ස් පොලිසියට පැමිණියා.\nඑදිනම උදැසන 8.15ට පමණ එම නිළධාරීන් කණ්ඩායම සමගම නැවත පුංකුඩිතිව් ප්‍රදේශයට ගියා.එහිදි ප්‍රකාශ දෙකක් සටහන් කරගත්තා.ඒ වේලාවේ පැය 15.30 ට පමණ මුලස්ථාන පොලිස් පරීක්ෂකතුමාගේ දැනුම්දීමක් මත මා ආලඩි හන්දියට ආවා.අපි එතැනට යන විටත් මූලස්ථාන පොලිස් පරීක්ෂකතුමා ඇතුළු කණ්ඩායමක් එතැනට ඇවිත් හිටියා.\nපසුව මුලස්ථාන පොලිස් පරීක්ෂකතුමා සමග එතුමාට ලද තොරතුරක් පරීක්ෂා කිරීමට නාදන්ගේ කඩේ පැත්තට ගියා.මුලස්ථාන පොලිස් පරීක්ෂකතුමාගේ නාදන්ගේ කඩේ අසලදි මහාලිංගම් ශෂේන්ද්‍රන්,ශිවදේවන් කුසන්තන්,පරිනිරූබසිංහම් ගුණනාදන් නොහොත් නිශාන්තන්, තිල්ලේනාදන් චන්ද්‍රහාසන්,ජෙයදරන් කෝකිලන් යන සැකකරුවන් අත්අඩංගුවට ගත්තා.\nපසුව මුලස්ථාන පොලිස් පරීක්ෂකතුමා විසින් දුරකථනයෙන් උසස් නිළධාරියෙකු සමග කථාකළා.එම සැකකරුවෙකුගේ ඥාතියෙකු කයිට්ස් පොලිස් ස්ථානයේ සිටින නිසා සැකකරුවන්ගෙන් ප්‍රශ්න කිරීමට කුරිකට්ටුවාන් පොලිස් මුරපොළ වෙත රැගෙන ගියා.\nඑම සැකකරුවන් කුරිකට්ටුවාන් පොලිස් මුරපොළේදී වෙන වෙනම ගෙන ප්‍රශ්න කළා.එවිට ඔවුන් එම සිද්ධියට සම්බන්ධ බවත්,එකිනෙකා එහිදි කළ කාර්යයන් පිළිබදවත් ප්‍රකාශ කළා.\nඑවිට පොලිස් රාළහාමි කෙනෙක් ඇවිත් කිව්වා පෝස්ට් එකට ගහන්න මිනිස්සු එනවා කියලා.අපි එළියට ඇවිත් බලනකොට කුරිකට්ටුවාන් පොලිස් මුරපොළ ඉදිරිපිට ද්‍රවිඩ භාෂාවෙන් කෑකෝ ගසමින් ගල් වලින් පහරදෙන්න පටන් ගත්තා.\nපසුව මුලස්ථාන පොලිස් පරීක්ෂකතුමා උසස් නිළධාරීන් ඒ සම්බන්ධයෙන් දැනුවත් කළා.ඉන් පසුව විනාඩි දහයකින් පමණ ජැටියට වෝට ජෙට් එකක් ආවා.\nපසුව සැකකරුවන්ගේ ආරක්ෂාව තහවුරු කිරීම සදහා කැබ් රථය ගෙන්වා‍‍‍ගෙන ජැටිය වෙත ‍රැගෙන ගොස් වෝටර් ජෙට් එකේ කරෙයිනගර් ජැටියට රැගෙන ගියා.\nඑතැනට වඩුකොට්ටෙයි හා කයිට්ස් පොලිසියේ ජීප් ඇවිත් තිබුණා.පසුව ඔවුන් යාපනය පොලිසියට අරන් ගිහින් පැය 23 ට පමණ යාපනය පොලිසියට ඉදිරිපත් කළා.\n2015 මැයි 18 පාන්දර 4.00 ට පමණ කයිට්ස් පොලිස් ස්ථානයට ආවා.ඇවිල්ලා නැවත එදින උදැසන 5.00 ට පමණ නැවත කයිට්ස් පොලිසියේ පොලිස් සැරයන්වරුන් වන අමරසිංහ,අබේසිරි,ගෝබී නිළධාරීන් පිරිසක් සමග පිටත්වෙලා 5.40 ට පමණ නැවත යාපනය පොලිසියට ආවා.\nඑහිදි මා සැකකරුවන්ගෙන් ප්‍රශ්නකොට ගෝබි නිළධාරියා ලබා පරිවර්තනය කර ප්‍රකාශ සටහන් කළා.ප්‍රකාශ සටහන් කරමින් සිටින විට යාපනය පොලිස් නිළධාරියෙකු පැමිණ ජ්‍යේෂ්ඨ නියෝජ්‍ය පොලිස්පති උතුරු පළාත ලලිත් ජයසිංහ සර් නියෝජ්‍ය පොලිස්පති කාර්යාලයට එන්න කියලා පණිවිඩයක් එවලා තිබුණා.ඊට පස්සේ නියෝජ්‍ය පොලිස්පති කාර්යාලයට ගියා.ජ්‍යේෂ්ඨ නියෝජ්‍ය පොලිස්පති ලලිත් ජයසිංහ, නියෝජ්‍ය පොලිස්පති ජි‍.කේ.පෙරේරා,ජ්‍යේෂ්ඨ පොලිස් අධිකාරි වීරසේකර යන නිළධාරීන් සමග සිවිල් ඇදුමින් සැරසුණ නිළධාරියෙක් හිටියා. ඒ අවස්ථාවේදී ඒ ස්ථානයට උප පොලිස් පරීක්ෂක ශ්‍රීගජන් නිළධාරියාද ආවා.\nජ්‍යේෂ්ඨ නියෝජ්‍ය පොලිස්පතිතුමා මගෙන් සැකකරුවන් සම්බන්ධයෙන් විස්තර ඇහුවා.මම විස්තර කිව්වා.එතුමා මට පසුව කිව්වා මේ අපරාධයට අත්අඩංගුවට ගෙන සිටින සැකකරුවෙකු වන මහාලිංගම් සෂින්ද්‍රන් යන අයගේ අයියා වන මහාලිංගම් ශෂිකුමාර් නොහොත් ස්විස් කුමාර් කියලා කෙනෙක් සම්බන්ධයි.ඔහු විදේශගත වෙන්න පුළුවන් ඔහුගේ විදෙස් ගමන් බලපත් අංකය N 3577874 බවත්,ඔහුගේ විදෙස් ගමන් නවත්වන්න කියලා ගුවන්තොටුපොළ පොලිසියට දැනුම්දෙන්න කියලා කිව්වා.එම විස්තර ශ්‍රීගජන් නිළධාරියා සටහන් කරගත්තා.\nපසුව මම යාපනය පොලිසියට පැමිණ දුරකථනයෙන් කයිට්ස් පොලිස් ස්ථානය සම්බන්ධ කර ගනිමින් දුරකථන සටහන් කෙරෙව්වා.\nපසුව සැකකරුවන්ගෙන් ප්‍රශ්නකර ගෝබි නිළධාරියා ලවා ප්‍රකාශ සටහන් කළා.සැකකරුවන් වන මහාලිංගම් සෂින්ද්‍රන්,තිල්ලේනාදන් චන්ද්‍රහාසන්,පි.කුගනාදන්,ජේ.කෝකිලන් යන පිරිස යාපනය රෝහල් අධිකරණ වෛද්‍ය නිළධාරි මයුරන් වෙත ඉදිරිපත් කළා.පසුව සැකකරුවන් කයිට්ස් මහේස්ත්‍රාත් නිළ නිවාසට ඉදිරිපත් කොට 2015 මැයි 19 වැනිදා දක්වා රදවා තබාගෙන ප්‍රශ්න කිරීමට නියෝගයක් ලබාගත්තා.\nපසුව සැකකරුවන් යාපනය පොලිස් ස්ථානය වෙත භාරදි කයිට්ස් පොලිස් ස්ථානය වෙත ගොස් එදින කළ රාජකාරි පිළිබදව හා ජ්‍යේෂ්ඨ නියෝජ්‍ය පොලිස්පතිතුමා ලබාදුන් නියෝග පිළිබද,ලබාදුන් දුරකථන පණිවිඩ පිළිබද කයිට්ස් පොලිස් ස්ථානයේ සටහන් යෙදුවා.යාපනයේදි සැකකරුවන්ගෙන් සටහන් කළ ප්‍රකාශ ඇලවීමට ගෝබි නිළධාරියාට උපදෙස් දුන්නා.\nමා නැවත 2015 මැයි 19 වන දින පාන්දර 3.00 ට පමණ කයිට්ස් පොලිස් ස්ථානයේ පොලිස් සැරයන්වරුන් වන අමරසිංහ,අබේසිරි,ගෝබී නිළධාරීන් ඇතුළු කණ්ඩායමක් සමග යාපනය පොලිසියට යන්න පිටත්වුණා.\nපසුව 2015 මැයි 18 වන දින සැකකරුවන් වන ශෂින්ද්‍රන් හා ටි.චන්ද්‍රහාසන් විසින් කරන ලද ප්‍රකාශ අනුව මරණකාරියගේ ඇස් කණ්ණාඩි යුගලය හා කරාබු යුගලය ශෂින්ද්‍රන්ගේ නිවසේ සගවා තිබෙන බවට කළ ප්‍රකාශ අනුව ටි.චන්ද්‍රහාසන් රැගෙන ශෂින්ද්‍රන්ගේ ගෙදර ගියා.\nඅප සැකකරුවන් රැගෙන එම ස්ථානයට යන විට නිවස සම්පූර්ණයෙන්ම ගිනිගෙන තිබුණා.දේපළ සගවා තිබු බවට පැවසු එම කාමරය පරීක්ෂා කළා.එයද ගිනිගෙන තිබුණා.නමුත් ඔහු ප්‍රකාශ කළ ස්ථානයේ තිබු දේපළ හා ස්ථානයේ තිබු දේවල් සමාන නොවීම හේතුවෙන් ඔහු බොරු ප්‍රකාශ ලබාදි තිබු බව තහවුරු වුණා.මා එම ස්ථානයේ නිරීක්ෂණ සටහන් ඇතුළත් කළා.\nපසුව ජ්‍යේෂ්ඨ පොලිස් අධිකාරිතුමා දැනුම්දුන්නා ඉක්මනින් සැකකරුවන් රැගෙන එන ලෙස.එදින මම එවිට මාගේ පුද්ගලික තොරතුරුකරුවෙකුගෙන් දැන ගත්තා සිවිල් ආරක්ෂක කමිටු රැස්වීමකට ගිය ජ්‍යේෂ්ඨ නියෝජ්‍ය ‍පොලිස්පතිතුමා,නියෝජ්‍ය පොලිස්පතිතුමා, ජ්‍යේෂ්ඨ පොලිස් අධිකාරිතුමා හා විශ්ව විද්‍යාල පීඨාධිපතිවරයෙකු වන තමිල්මාරන් යන අය මහජනතාව විසින් රදවාගෙන සිටින බව.\nපසුව සැකකරුවන් යාපනය පොලිස් ස්ථානය වෙත රැගෙන ගියා.සැකකරුවන් තවදුරටත් පුංකුඩිතිව් ප්‍රදේශයට රැගෙන යාම ඔවුනගේ ජිවිතවලට තර්ජනයක් ඇතිවන බව හැගී ගියා.ඒ වන විටත් ප්‍රදේශයේ ගෙවල් ගිනි තබා ඇති බව දැනගත්තා.එම නිසා මා විසින් සැකකරුවන් යාපනය අධිකරණ නිළධාරි මයුරධන් මහතා වෙත ඉදිරිපත් කොට නැවත කයිට්ස් මහේස්ත්‍රාත්තුමාගේ නිළ නිවස වෙත සැකකරුවන් ඉදිරිපත් කළා.\nසැකකරුවන් 2015 ජුනි 01 වැනිදා දක්වා රක්ෂිත බන්ධනාගාර ගත කරන ලෙසට මහේස්ත්‍රාත්තුමා නියෝග කළා.සැකකරුවන් යාපනය බන්ධනාගාරයට භාරදුන්නා.\nයාපනය,කයිට්ස් පුංකුඩිතිව් 09 වන පටුමග ප්‍රදේශයේදි ඝාතනයට ලක් වු ශිවලෝගනාදන් විද්‍යා සිසුවිගේ ඝාතනයේ ප්‍රධාන සැකකරු අත්අඩංගුවට ගැනීමෙන් පසු සැකකරුට විරුද්ධව සාක්කි නැති බව කියමින් ප්‍රකාශ සටහන් කරගැනීමක් පමණක් සිදුකර මුදාහැර ඇති බවත්, එසේ සිදුකර ඇත්තේ උතුරු පළාත බාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහගේ උපදෙසින් යැයි යාපනය දිසාව බාර නියෝජ්‍ය පොලිස්පතිවරයා තමන් සමග පැවසූ බවත් යාපනය කොට්ඨාස බාරව කටයුතු කළ හිටපු ජ්‍යෙෂ්ඨ පොලිස් අධිකාරී ලක්ෂ්මන් වීරසේකර අධිකරණයේ සාක්කි දෙමින් පැවසීය\"\n.\nවිද්‍යා ඝාතන නඩුව සම්බන්ධයෙන් ත්‍රිපුද්ගල විනිසුරු මඩුල්ල ඉදිරියේ සාක්ෂි ලබාදෙමින් ඊයේ(18) සවස වීරසේකර මහතා එලෙස පැවසුවේය.\nසිද්ධියේ ප්‍රධාන සැකකරු කවුරුන්ද යන්න හඳුනාගෙන ඔහුව අත්අඩංගුවට ගැනීම සදහා ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් මත නීති පීඨාධිපති තමිල්මාරන් සහ යාපනය මූලස්ථාන පොලිසියේ උප පොලිස් පරික්ෂක ශ්‍රීගජන් හා තවත් නිලධාරියකු පිටත් කර යැවූ බවත් එලෙස පිටත් කර යැවූ උප පොලිස් පරීක්ෂකවරයා ප්‍රධාන සැකකරු අත්අඩංගුවට ගත් බව තමන්ට මුලින් දැනුම් දුන් බවත්, පසුව එම සැකකරුට එරෙහිව සාක්කි නැති හෙයින් අත්අඩංගුවට ගත නොහැකි යැයි තමන් වෙත නැවත දැනුම් දුන් බවත් ජ්‍යෙෂ්ඨ පොලිස් අධිකාරිවරයා කියා සිටියේය.\nඅත්අඩංගුවට ගත් ස්විස්කුමාර් නැමැත්තා එලෙස මුදාහැරීමට එරෙහි ජනතා විරෝධය මතු වීමේදී ඔහුට එරෙහිව සාක්කි නැති හෙයින් මුදා හැරි බවට හා කිසිවකු ඒ සම්බන්ධයෙන් සාක්කි දෙන්නේනම් සැකකරු නැවත අත්අඩංගුවට ගන්නා බවට පුංකුඩිතීව්හි පැවති රැස්වීමකදී ලලිත් ජයසිංහ එම ජනතාව සමගින් පැවසූ බවද හෙතෙම කීය.\nඅදාළ ජන හමුවේදි ජනතාව කෝප වී හැසිරෙමින් කටයුතු කළ බවද වීරසේකර විනිසුරු මඩුල්ල ඉදිරියේ සදහන් කළා.\nවිද්‍යා ඝාතනය සිදුවි ඇත්තේ හිස පිටුපසට සිදුකළ පහරදීමක් හේතුවෙන් මොළය අභ්‍යන්තරයට ලේ ගැලීම ‍නිසාවෙන් හා ගෙල සිරකොට තිබීමෙන් යන කාරණාවන්ගෙන් වන බැව් යාපනය රෝහල් අධිකරණ වෛද්‍ය නිළධාරිවරයා විද්‍යා ඝාතන නඩු විභාගය වෙනුවෙන් ත්‍රිපුද්ගල විනිසුරු මඩුල්ල ඉදිරියේ සාක්ෂි ලබාදෙමින් පැවසුවා.\nඅධිකරණ වෛද්‍ය නිළධාරිවරයා එහිදි වැඩිදුරටත් සදහන් කරනු ලැබුවේ මොටවු කිසියම් ආයුධයකින් හෝ කිසියම් උපකරණයකින් විද්‍යාගේ හිස පිටුපස ප්‍රදේශයට දැඩි පහරක් එල්ල වි ඇති අතර,එහින් අභ්‍යන්තර තුවාල හටගෙන මොළයට ලේ ගලා ඇති බවයි.\nඑලෙස දැරියේ ගෙල සිර කිරීමක් සිදුකොට ඇති බැව්ද අධිකරණ වෛද්‍ය නිළධාරිවරයා එහිදි සදහන් ‍කළේ.\nවිත්තිකරුවන් වන පූබාලසිංගම් ඉන්ද්‍රකුමාර්, පූබාලසිංගම් ජෙයක්කුමාර්, පූබාලසිංගම් තවක්කුමාර්, මහාලිංගම් ශෂිතරන්, තිල්ලේනාදන් චන්ද්‍රහාසන්, සිවදේවන් දුෂාන්ත්(පෙරියම්බි), පලනි රූපසිංහම් කුගදාසන්, ජෙයතරන් කෝකිලන්, මහාලිංගම් ශෂිදරන්(ස්විස් කුමාර්) යන සැකකරුවන් 09 දෙනාද අධිකරණය හමුවට ඉදිරිපත් කොට සිටියා.\nපැමිණිල්ල වෙනුවෙන් නීතිපති දෙපාර්තුමේන්තුවේ නියෝජ්‍ය සොලිසිටර් ජෙනරාල් කුමාර් රත්නම්, රජයේ නීතීඥවරුන් වන නිශාන්ත් නාගරත්නම්, ලක්සි ද සිල්වා සහ මාලිනී විග්නේෂ්වරන් යන අය පෙනී සිටියා.\nසිද්ධියට සම්බන්ධ  01, 02, 03, 05 සහ 06 වැනි විත්තිකරුවන් වෙනුවෙන් ජනාධිපති නීතීඥ සුරංග බාලසිංහ  සහ නීතීඥ මහින්ද ජයවර්ධන ද, 05 වැනි විත්තිකරු වෙනුවෙන් නීතීඥ ආරුමුගම් රගුපති පිල්ලේ ද, 04, 07, 08 සහ 09 වැනි විත්තිකරුවන් වෙනුවෙන් නීතීඥ සින්නරාසා කේදීස්වරනුත් ද,විත්තිකරුවන් නව දෙනා වෙනුවෙන්ම රජයේ රජයේ නීතීඥ විග්නරාජා ජයන්තා ද පෙනී සිටියා.\nයාපනය කයිට්ස් පුංකුඩිතිව් 09 වන පටුමග ප්‍රදේශයේදි 2015 මැයි මස 13 වන දින පාසල් ඇදුම්න් සැරසි පාසල් ගිය 18 හැවිරිදි ශිවලෝගනාදන් විද්‍යා දැරිය පැහැරගෙන ගොස් ඝාතනය කොට තිබිණ.\nඝාතනය සැළසුම් සහගතව සිදුකොට ඇති බැව් ත්‍රිපුද්ගල විනිසුරු මඩුල්ල ඉදිරියේ නීතිපති දෙපාර්තමේන්තු නිළධාරීන් සදහන් කරනු ලැබුවා.\nනීතිපති දෙපාර්තමේන්තු නියමයන් අනුව ඉතිහාසයේ පළමු වරට යාපනය මහාධිකරණය තුළ ත්‍රිපුද්ගල විනිසුරු මඩුල්ලක් ඉදිරියේ නඩු විභාගය කැදවා තිබුනා.",
       "URL": "https://www.hirunews.lk/166251/සිසුවිය-සමූහ-දූෂණය-ගැන-පොලිස්-නිලධාරියෙකු-දැන්-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4414"
}