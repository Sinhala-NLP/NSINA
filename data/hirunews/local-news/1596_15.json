{
       "Source": "hirunews",
       "Timestamp": "Saturday, 30 October 2021 - 7:31",
       "Headline": "බදුල්ල - ලුණුගල අනතුරේ බස් රියදුරාත් හදිසි හෘදයාබාධයකින් මියයයි",
       "News Content": "බදුල්ල - ලුණුගල මාර්ගයේ පස්සර ප්‍රදේශයේ දී පසුගිය මාර්තු 20 වනදා අනතුරකට ලක්වූ බස් රථයේ රියදුරු මිය ගොස් තිබෙනවා.\nඒ හදිසි හෘදයාබාධයක් හේතුවෙන්.\nනිවසේදී හදිසියේ රෝගාතුරවූ ඔහු පළමුව බුත්තල රෝහලටත්, පසුව වැල්ලවාය රෝහලට ඇතුලත් කිරීමෙන් අනතුරුව මීට ටික කළකට පෙර මිය ගොස් ඇති බවයි වාර්තා වන්නේ.\nඔහුගේ අවසන් කටයුතු සිදුකර ඇත්තේ කොරෝනා ආසාදනය වී ඇත්දැයි පරීක්ෂාවකට ලක් කර එලෙස ආසාදිතයෙකු නොවන බව දැනගැනීමෙන් අනතුරුවයි.\nලු‍ණුගල - බදුල්ල මාර්ගයේ පස්සර 13 කණුව ප්‍රදේශයේදී ප්‍රපාතයකට පෙරලී සිදුවූ එම බස් රථ අනතුරෙන් පුද්ගලයන් 14 දෙනෙකු ජීවිතක්ෂයට පත්වුණා.\nළමයින් පස් දෙනෙකු ද ඇතුළුව 33 දෙනෙකු අනතුරෙන් තුවාල ලැබූ අතර, කාන්තාවන් 13 දෙනෙකු ද ඊට අයත්.\nමේ අතර අනතුර සිදුවන අවස්ථාව වන විට බස් රථයේ සහ මාර්ග බලපත්‍රයේ හිමිකාරීත්වය දැරූ ව්‍යාපාරිකයා රක්ෂණ වන්දි ලබාගැනීමේ ගැටළුවකට මුහුණදී සිටිනවා.\nඒ,  මීට පෙර මාර්ග බලපත්‍රය සහ බස් රථය හිමිව තිබූ පුද්ගලයාගේ නමට අනතුර සිදුවන අවස්ථාවේදී බස් රථයේ හිමිකාරත්වය පැවතීම හේතුවෙන්.",
       "URL": "https://www.hirunews.lk/286459/බදුල්ල-ලුණුගල-අනතුරේ-බස්-රියදුරාත්-හදිසි-හෘදයාබාධයකින්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1596"
}