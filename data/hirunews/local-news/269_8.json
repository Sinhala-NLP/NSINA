{
       "Source": "hirunews",
       "Timestamp": "Wednesday, 14 June 2023 - 15:34",
       "Headline": "යාපනයේ එකම පවුලේ කාන්තාවන් තුන් දෙනෙකු ලන්ඩනයේ රිය අනතුරකින් මරුට",
       "News Content": "ලන්ඩනයේ චිචෙස්ටර් (Chichester) නගරයේ ඩන්ක්ටන් ( Dunston ) ප්‍රදේශයේ සිදු වූ රිය අනතුරකින් යාපනයේ පදිංචි එකම පවුලේ කාන්තාවන් තුන් දෙනෙකු මියගොස් තවත් හතර දෙනෙකු 13 දා තුවාල ලබා තිබෙනවා.\nතුවාල ලැබූවන් අතර සිටින තවත් කාන්තාවක් ඉතා බරපතල තත්ත්වයේ සිටින අතර ඇය මෝටර් රථය පදවා ගෙන ගිය කාන්තාව වනවා.\nමෙම අනතුර සිදුව ඇත්තේ මෝටර් රථයක් තවත් මෝටර් රථයක ගැටීමෙන් සිදුවූ අනතුරකිනි.\nලන්ඩනයේ පදිංචි වී සිටින මියගිය අයගේ ඥාති පුතෙකු විසින් මියගිය පිරිස හදුණා ගෙන තිබෙනවා.\nඔහු ප්‍රකාශ කොට ඇත්තේ විවාහ මංගල්ලය සදහා පවුලේ උදවිය මෝටර් රථ දෙකකින් ගමන් කළ බවත් ඉන් බී.එම්.ඩබ්ලිව් ( BMW ) වර්ගයේ මෝටර් රථය වෙනත් මෝටර් රථයක ගැටීමෙන් අනතුර සිදුව ඇති බවයි.\nමියගිය අයගේ මළ සිරුරු තුන යාපනයට රැගෙන ඒම සදහ ශ්‍රී ලංකාවේ මුදලින් කෝටි හතක් පමණ වැය වන නිසා අවසන් කටයුතු ලන්ඩනයේදී සිදු කිරීමට පවුලේ ඥාතීන් තීරණය කොට ඇති බවද ඔහු ප්‍රකාශ කොට තිබෙනවා.\nමියගොස් ඇත්තේ මව හා දියණියන් දෙදෙනෙකු වන අතර ඔවුන් වසරකට ඉහතදී යාපනයේ සිට කැනඩාවට ගොස් මීට දින කීපයකට ඉහතදී ලන්ඩනයට ගොස් ඇත්තේ විවාහ මංගල්ලයකට සහභාගී වීම සඳහායි.\nචිචෙස්ටර් නගරයේ පොලීසිය මෙම අනතුර සම්බන්ධයෙන් පරීක්ෂණ ආරම්භ කොට තිබෙනවා.",
       "URL": "https://www.hirunews.lk/337927/යාපනයේ-එකම-පවුලේ-කාන්තාවන්-තුන්-දෙනෙකු-ලන්ඩනයේ-රිය-අනතුරකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=269"
}