{
       "Source": "hirunews",
       "Timestamp": "Tuesday, 04 July 2017 - 19:40",
       "Headline": "වෙහෙර විහාරවල ස්වාධීනත්වයට මැදිහත් නොවන බව බුද්ධශාසන ඇමති කියයි",
       "News Content": "වෙහෙර විහාරස්ථානවල ස්වාධීනත්වයට මැදිහත්වීමක් සිදු නොකරන බව අධිකරණ හා බුද්ධශාසන අමාත්‍ය විජේදාස රාජපක්ෂ අද පාර්ලිමේන්තුවේදී ප්‍රකාශ කළා.\nඒ, ඊයේ දිනයේ පුවත්පත්වල පළවූ වාර්තා පිළිබඳව අදහස් දක්වමින්.\nසංවාදයට පාර්ලිමේන්තු මන්ත්‍රී රෝහිත අබේගුණවර්ධන ද මැදිහත්වුණා.\nඑහිදී අමාත්‍ය විජේදාස රාජපක්ෂ කියා සිටියේ අලූත්ගම කන්දේ විහාරයේ පමණක් නොව මෙරට වෙහෙර විහාරස්ථාන 258 ක පින් කැටවලට ලැබෙන ආදායම බෞද්ධ කටයුතු කොමසාරිස් ජනරාල්වරයාට පැවරී ඇති බලතල අනුව අධීක්ෂණය කිරීමක් සිදුකරන බවයි.\nරජය වෙහෙර විහාරස්ථානවලට අදාළව කටයුතු කරන්නේ විහාර දේවාලගම් පනතට අනුව බවත්, වෙහෙර විහාරස්ථානවල ස්වාධීනත්වයට මැදිහත්වීමක් සිදු නොකරන බවත් අමාත්‍යවරයා සඳහන් කළා.\nඑමෙන්ම වාචික පිළිතුරු අපේක්ෂාවෙන් පළාත්පාලන හා පළාත් සභා අමාත්‍ය ෆයිසර් මුස්තාෆාට පාර්ලිමේන්තු මන්ත්‍රී උදය ගම්මන්පිල යොමු කළ පැනයකට පිළිතුරු ලබාදීමේදීද සභාවේ උණුසුම් තත්ත්වයක් හටගත්තා. අවසානයේ ඊට කතානායකවරයාටද මැදිහත්වීමට සිදුවුණා.",
       "URL": "https://www.hirunews.lk/165083/වෙහෙර-විහාරවල-ස්වාධීනත්වයට-මැදිහත්-නොවන-බව-බුද්ධශාසන-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4438"
}