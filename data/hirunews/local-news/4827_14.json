{
       "Source": "hirunews",
       "Timestamp": "Saturday, 22 October 2016 - 7:09",
       "Headline": "මිය ගිය යාපනය සරසවි සිසුවෙකුගේ සිරුරේ වෙඩි පහරක්",
       "News Content": "යතුරුපැදියක ගමන් කරමින් සිටියදී මිය ගිය යාපනය විශ්වවිද්‍යාලයේ සිසුන් දෙදෙනාගේ පශ්චාත් මරණ පරීක්ෂණ ඊයේ (21) පස්වරුවේ පැවැත්වුණා.\nඒ අනුව යතුරුපැදිය පැදවූ සිසුවාගේ සිරුරෙහි වෙඩි පහරක් දක්නට ලැබෙන බව පොලීසිය ප්‍රකාශ කළා.\nඑමෙන්ම, අදාළ තරුණයන් දෙදෙනා බීමතින් සිටි බව ද එහිදී හෙළි වී ඇති කරුණක්.\nයාපනය - කොක්කුවිල් ප්‍රදේශයේදී පෙරේදා මධ්‍යම රාත්‍රියේ යතුරුපැදියකින් ගමන් කරමින් සිටි යාපනය විශ්වවිද්‍යාලයේ සිසුන් දෙදෙනෙකු මිය යාමේ සිද්ධිය ගැන රජයේ ප්‍රවෘත්ති දෙපාර්තමේන්තුව ද ඊයේ පස්වරුවේ නිවේදනයක් නිකුත් කළා.\nඑහි දැක්වුණේ අදාළ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර ඇති බවයි.\nසිද්ධිය සම්බන්ධයෙන් සැක කෙරෙන පොලිස් නිලධාරීන් 5 දෙනෙකු අත්අඩංගුවට ගෙන තිබූ අතර, ඔවුන්ගේ සේවය වහාම අත්හිටුවීමට ද පියවර ගෙන ඇති බවයි රජයේ ප්‍රවෘත්ති දෙපාර්තමේන්තුව වැඩිදුරටත් සඳහන් කළේ.\nපෙරේදා මධ්‍යම රාත්‍රීයේ මෙම සරසවි සිසුන් දෙදෙනා යතුරුපැදියකින් අධික වේගයෙන් ගමන් කරමින් සිටියදී රථ වාහන පරීක්ෂාවේ යෙදී සිටි පොලිස් කණ්ඩාම ඔවුන් නැවැත්වීමට උත්සාහ කර ඇති අතර, අණ නොතකා ගමන් කිරීම නිසා වෙඩි තැබීමක් සිදුකර ඇති බවයි වාර්තා වන්නේ.\nකෙසේ නමුත්, ඔවුන් ඒ සම්බන්ධයෙන් කන්කසන්තුරේ පොලිසියට වාර්තා කර නැහැ.\nකිලිනොච්චි සහ යාපනය ප්‍රදේශයේ පදිංචි මියගිය තරුණයින් දෙදෙනාගේ මෘත දේහයන් පශ්චාත් මරණ පරීක්ෂණය සදහා රැගෙන ආවේ යාපනය රෝහල වෙතයි.\nඑම ස්ථානයට දෙමළ ජාතික සන්ධානයේ යාපනය දිස්ත්‍රික් පාර්ලිමේන්තු මන්ත්‍රී මාවෙයි සේනාධිරාජා පැමිණි අතර එහිදී ඇති වූයේ උණුසුම් තත්ත්වයක්.\nසිද්ධිය සම්බන්ධයෙන් අත්අඩංගුවට ගෙන ඇත්තේ උප පොලිස් පරීක්ෂකවරයෙක්, පොලිස් සැරයන්වරයෙක්, පොලිස් කොස්තාපල්වරුන් දෙදෙනෙකු සහ පොලිස් රියදුරෙක්.\nසිද්ධිය පිළිබදව අපරාධ පරීක්ෂණ දෙපාර්තමේන්තුවේ විශේෂ පොලිස් කණ්ඩායමක් පොලිස්පතිවරයාගේ ඍජු අධීක්ෂණය යටතේ, කිලිනොච්චි පොලිස් අධිකාරිවරයාගේ මෙහෙයවීම යටතේ විශේෂ පරීක්ෂණයක් සිදුකරනු ලබනවා.",
       "URL": "https://www.hirunews.lk/145787/මිය-ගිය-යාපනය-සරසවි-සිසුවෙකුගේ-සිරුරේ-වෙඩි-පහරක්",
       "Category": "Local News",
       "Parent URL": "https://www.hirunews.lk/local-news.php?pageID=4827"
}