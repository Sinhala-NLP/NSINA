{
       "Source": "hirunews",
       "Timestamp": "Monday, 14 November 2022 - 16:30",
       "Headline": "ගෘහ සේවය සඳහා කුවේට් ගිය ලාංකික කතගේ අභිරහස් මරණය (වීඩියෝ)",
       "News Content": "ගෘහ සේවය සඳහා කුවේට් රාජ්‍ය බලා පිටත්ව ගොස් සිටියදී මියගිය කාන්තාවක් පිළිබඳ වේයන්ගොඩ ප්‍රදේශයේ වාර්තා වනවා.\nකෙසේ වුවත් අදාළ මරණය සැක සහිත බවට ඇගේ ඥාතීන් චෝදනා කරනවා.\nවේයන්ගොඩ මාලිගාතැන්න ප්‍රදේශයේ පදිංචි 49 හැවිරිදි සුමිත්‍රා ප්‍රියංගනී 2019 වසරේ ගෘහ සේවිකාවක් ලෙස කුවේට් දේශයට පිටත් වන්නේ තම දරුවන් දෙදෙනාගේ ජීවිත සාර්ථක කිරීම වෙනුවෙන් දහසකුත් එකක් බලාපොරොත්තු මැදයි.\n2020 වසරේ සැප්තැම්බර් මාසයේදී හදිසියේ ඇතිවූ අසනීප තත්ත්වයක් හේතුවෙන් ඇය නැවතත් ලංකාවට පැමිණීම සඳහා විදේශ ගමන් බලපත්‍රය ලබා ගෙන තිබූ අතර එහිදී සිදුකළ කොවිඩ් පරීක්ෂාවකින් පසු කොවිඩ් ආසාදිත බවට ප්‍රකාශ කර තිබෙනවා.\nඑහෙත් 2020 වසරේ ඔක්තොබර් මස 11 වැනි දින ඇය සිය දිවි හානිකරගත් බවට එරට ශ්‍රී ලංකා තානාපති කාර්යාලය මගින් ඇගේ නිවසට දන්වා තිබෙනවා.\nකෙසේ වුවත් මෙම මරණයට අදාළ මරණ සහතිකය ඇගේ ඥාතීන්ට එවා ඇත්තේ වසර එකහමාරකට පසුවයි.\nමෙලෙස ඇය මියගිය බවට දන්වා ඇත්තේ දින 21කට පසුව වීම විශේෂත්වයක්.\nසුමිත්‍රාගේ දේහය දිවයිනට ගෙන්වා ගැනීමට ඇගේ සැමියා උත්සාහ කළද මෘත දේහය සම්බන්ධයෙන් සිදුකළ කොවිඩ් පරීක්ෂාවේදී ඇය කොවිඩ් ආසාදිත බවට තහවුරුවීම හේතුවෙන් දේහය ලබා නොදෙන බවට තානාපති කාර්යාලය දන්වා තිබෙනවා.",
       "URL": "https://www.hirunews.lk/320375/ගෘහ-සේවය-සඳහා-කුවේට්-ගිය-ලාංකික-කතගේ-අභිරහස්-මරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=735"
}