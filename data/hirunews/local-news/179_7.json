{
       "Source": "hirunews",
       "Timestamp": "Sunday, 16 July 2023 - 18:31",
       "Headline": "ඊශ්‍රායල අග්‍රාමාත්‍ය බෙන්ජමින් නෙතන්යාහු රෝහල් ගත කරයි",
       "News Content": "හදිසියේ හටගත් රෝගී තත්ත්වයක් හේතුවෙන් ඊශ්‍රායල අග්‍රාමාත්‍ය බෙන්ජමින් නෙතන්යාහු රෝහල් ගත කර තිබෙනවා.\nවිදෙස් මාධ්‍ය පැවසුවේ නිවාඩුවක් ගත කිරීම සඳහා ගලීල මුහුද තීරයේ සංචාරයක නිරත වී සිටියදී අග්‍රාමාත්‍යවරයා එලෙස රෝගී වී ඇති බවයි.\nපවතින අධික උෂ්ණත්වය හමුවේ විජලනය තත්ත්වයට පත්වීම හා තවත් සංකූලතා කිහිපයක් හේතුවෙන් අග්‍රාමාත්‍යවරයා එලෙස රෝහල් ගත කර ඇති බවයි විදෙස් මාධ්‍ය වාර්තා කළේ.\nඅග්‍රාමාත්‍යවරයා රැඳී සිටි වෙරළ තීරය ආශ්‍රිතව මේදිනවල සෙල්සියස් අංශක 38 ක පමණ උෂ්ණත්වයක් පවතින බව ද වාර්තා වනවා.\nකෙසේවෙතත් 73 වන වියේ පසුවන ඊශ්‍රායල අග්‍රාමාත්‍යවරයා පවසා ඇත්තේ තමන් මේවනවිට යහපත් තත්ත්වයෙන් පසුවන බවයි.\nඑහෙත් මීට පෙර කැඳවා තිබූ කැබිනට් රැස්වීම ද අග්‍රාමා්‍යවරයා විසින් අවලංගු කර ඇති බව සඳහන්.\nරෝහල්ගතව සිටින අග්‍රාමාත්‍යවරයා තමන් යහපත් සෞඛ්‍ය තත්ත්වයෙන් සිටින බව පෙන්නුම් කිරීම සඳහා රෝහලේ සිට වීඩියෝවක් ද මුදා හැර තිබෙනවා.\nඑහිදී ඔහු ජනතාවගෙන් ඉල්ලා ඇත්තේ උෂ්ණාධික කාලගුණ තත්ත්වයට ඔරොත්තු දෙන පරිදි අව්රශ්මියට නිරාවරණය වීමෙන් වලකින ලෙස හා ජලය පානය කර නිරෝගීව සිටින ලෙසයි.",
       "URL": "https://www.hirunews.lk/341425/ඊශ්‍රායල-අග්‍රාමාත්‍ය-බෙන්ජමින්-නෙතන්යාහු-රෝහල්-ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=179"
}