{
       "Source": "hirunews",
       "Timestamp": "Friday, 02 September 2016 - 13:11",
       "Headline": "පක්ෂ ගැටලු සාකච්ඡා මාර්ගයෙන් විසඳ ගත හැකියි - ජනපති",
       "News Content": "ජගත් මහ ලේකම් බෑන් කී මූන්, රජය ගෙන යන වැඩපිළිවෙල සම්බන්ධයෙන් තමා සමඟ සතුටින් අදහස් හුවමාරු කරගත් බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මෙම කරුණු අනාවරණය කළේ ජනාධිපති මන්දිරයේදී අද (02) පෙරවරුවේ මාධ්‍ය ආයතන ප්‍රධානීන් සමඟ පැවති සාකච්ඡාවකට එක්වෙමින්.\nඑහිදී 2017 වසරේදී ශ්‍රී ලංකාව දුගී බවින් නිදහස් කර ගැනීමේ වැඩපිළිවෙල සම්බන්ධයෙන්ද ජනාධිපතිවරයා මාධ්‍ය ආයතන ප්‍රධානීන් දැනුවත් කළා.\nලබන 04 වනදා කුරුණෑගලදී පැවැත්වෙන නිදහස් පක්ෂ 65 වන සංවත්සරය පිළිබඳව අදහස් දක්වමින් ජනාධිපතිවරයා කියා සිටියේ පක්ෂය වර්තමානයට ගැලපෙන අයුරින් ඉදිරියට පවත්වාගෙන යාම සඳහා මෙවර සංවත්සරයෙන් අනතුරුව කටයුතු කරන බවයි.\nපක්ෂ අර්බුදය සම්බන්ධයෙන් තවදුරටත් අදහස් දැක්වු ජනාධිපතිවරයා කියා සිටියේ  ඕනෑම කරුණක් සාකච්ඡා මාර්ගයෙන් විසඳා ගැනීමට හැකියාව පවතින බවයි.\nඑමෙන්ම ශ්‍රී ලංකා නිදහස් පක්ෂය කොටස්වලට කැඩී යා නොහැකි බවත්,  ඕනෑම ගැටලූවක් සාමුහිකව විසඳා ගත හැකි බවත් ජනාධිපතිවරයා මෙහිදී අවධාරණය කළා.\nමේ අතර, තම නිල වෙබ් අඩවියට අනවසරයෙන් ඇතුළු වී එහි දත්ත වෙනස් කළ පාසල් සිසුවා සම්බන්ධයෙන්ද ජනාධිපතිවරයා මෙහිදී සිය අදහස් පළ කළා.\nතමන් දරුවන් සිටින පියෙකු ලෙස ඒ පිළිබඳව කටයුතු කිරීමට සූදානම් බවයි ජනාධිපතිවරයා පෙන්වා දුන්නේ.",
       "URL": "https://www.hirunews.lk/142068/පක්ෂ-ගැටලු-සාකච්ඡා-මාර්ගයෙන්-විසඳ-ගත-හැකියි-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4896"
}