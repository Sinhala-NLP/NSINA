{
       "Source": "hirunews",
       "Timestamp": "Sunday, 03 April 2022 - 19:48",
       "Headline": "තැන තැන විරෝධතා - පේරාදෙණියේ සරසවි සිසුන්ට කදුළු ගෑස් (වීඩියෝ)",
       "News Content": "දිවයිනේ ප්‍රදේශ රැසක අද දිනයේ විරෝධතා සංවිධාන කර තිබුණා.\nඒ අනුව, පේරාදෙණිය විශ්වවිද්‍යාලයීය මහා ශිෂ්‍ය සංගමය සංවිධාන කර තිබූ විරෝධතාවකට ජල සහ කඳුළු ගෑස් ප්‍රහාර එල්ල කිරීමටයි පොලීසිය කටයුතු කළේ.\nවිරෝධතාකරුවන් එම විශ්වවිද්‍යාලයේ සිට පාගමනින් මහනුවර නගරය දක්වා ගමන් කිරීමට උත්සාහ කළ ද පොලීසිය ගලහ මංසන්ධියේ මාර්ග බාධක යොදා විරෝධතාකරුවන්ගේ මග අවහිර කිරීමට පියවර ගත්තා.\nඑහිදී උණුසුම් තත්ත්වයක් ද හට ගත් අතර එම පිරිස විසුරුවා හැරීම සඳහා පොලීසිය ජල සහ කඳුළු ගෑස් ප්‍රහාර එල්ල කරනු ලැබුවේ ඒ අතරතුරයි.\nමේ අතර, සමගි ජනබලවේගය ද අද කොළඹදී විරෝධතාවක් සංවිධාන කර තිබුණා.\nඒ විපක්ෂ නායක සජිත් ප්‍රේමදාසගේ ප්‍රධානත්වයෙන්. ඊට දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන්ද එක්ව සිටියා.\nඑහිදී විරෝධතාකරුවන් නිදහස් චතුරස්‍ර පරිශ්‍රයට ඇතුළු වීමට උත්සාහ කිරීමේදී පොලීසිය ඊට ඉඩ ලබා නොදීමත් සමග උණුසුම් තත්ත්වයක් ද ඇතිවුණා.\nමේ අතර, ජනතා විමුක්ති පෙරමුණ සංවිධාන කළ විරෝධතාවක් අද මහරගම නගරයේදී පැවති අතර, මහරගම පක්ෂ කාර්යාලයේ සිට ඔවුන් පාගමනින් ඔරලෝසු කණුව අසලට පැමිණ විරෝධතාවයේ නිරත වුණා.\nමහරගම ප්‍රදේශයේ තරුණ තරුණියන් පිරිසක් නගර මධ්‍යයේ තවත් විරෝධතාවක නිරත වුණා.\nමේ අතර, හෝමාගම ප්‍රදේශයේ සංවිධාන කර තිබූ විරෝධතාවක් විසුරුවා හැරීමට පොලීසිය කටයුතු කර තිබූ අතර, රටේ පවතින අර්බුදකාරි තත්ත්වයන්ට විරෝධය පළ කර අදත් ප්‍රදේශ රැසක විරෝධතා දියත් වුණා.\nඒ අනුව මීගොඩ, නුගේගොඩ - විජේරාම, රාගම - පේරලන්ද, ගාල්ල, නිකවැරටිය, ගම්පොල සහ කැළණිය ඇතුළු ප්‍රදේශවල එම විරෝධතා සංවිධාන කර තිබූ බවයි අප වාර්තාකරුවන් පැවසුවේ.\nකොළඹ ෂැංග්‍රිලා නිවාස සංකීර්ණයේ පදිංචිකරුවන් පිරිසක් ද අද පස්වරුවේ විරෝධතාවක නිරත වූ අතර, ඊට විදේශිකයින් පිරිසක් ද එක්ව සිටියා.\nඑමෙන්ම, මෙරට පවතින ආර්ථික අර්බුදයට විසඳුම් ඉල්ලා විදෙස් ගත ශ්‍රී ලාංකිකයින් ද රටවල් රැසකදී විරෝධතාවල නිරත වූ අතර ඉන්දියාව, නවසීලන්තය, ඇමරිකාව සහ ඕස්ටේ්‍රලියාව ආදී රටවල්වල එම විරෝධතා සංවිධාන කර තිබූ බවයි වාර්තා වුණේ.\nමේ අතර, ඊයේ පස්වරු 6 ට දිවයිනටම බලපැවැත්වෙන පරිදි පැනවූ ඇඳිරි නීතිය හෙට උදෑසන 6 න් අවසන් වීමට නියමිතයි.",
       "URL": "https://www.hirunews.lk/301117/තැන-තැන-විරෝධතා-පේරාදෙණියේ-සරසවි-සිසුන්ට-කදුළු-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1252"
}