{
       "Source": "hirunews",
       "Timestamp": "Saturday, 29 January 2022 - 9:00",
       "Headline": "මෙරටින් තවත් ඔමික්‍රොන් ආසාදිතයින් 82ක්",
       "News Content": "තවත් ඔමික්‍රොන් ආසාදිතයන් 82ක්\nමෙරටින් තවත් ඔමික්‍රොන් ආසාදිතයන් 82කු හඳුනාගත් බව, ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.\nපරීක්ෂාවට ලක් කෙරුණු සාම්පල 88ක් අතුරින් එම ඔමික්‍රොන් ආසාදිතයන් හඳුනාගැනුනු අතර, ඉතිරි සාම්පල හය ඩෙල්ටා ප්‍රභේදය ආසාදනය වූවන් ලෙසයි, හඳුනාගෙන ඇත්තේ.\nඒ අනුව, මේ වනවිට ඔමික්‍රොන් ප්‍රභේදය මෙරට ප්‍රමුඛතම කොරෝනා වෛරස ප්‍රභේදය බවට පත්ව ඇති බව, ආචාර්ය චන්දිම ජීවන්දර තහවුරු කළා.\nකොළඹ ඊයේ (28) පැවති මාධ්‍ය හමුවකදී සෞඛ්‍ය ප්‍රවර්ධන කාර්යංශයේ අධ්‍යක්ෂ වෛද්‍ය රංජිත් බටුවන්තුඩාව සඳහන් කළේ, මේ වනවිට වාර්තා වන ආසාදිතයන්ගෙන් සියයට 95 ක්ම ඔමික්‍රොන් ආසාදිතයන් බවයි.\nමේ අතර, කථානායකතුමාටද කොරෝනා වෛරසය ආසාදනය වී ඇති බවට, වාර්තා වනවා.\nඊයේ සිදුකළ කොරෝනා පරීක්ෂාවකදී මේ බව තහවුරු වූ බවයි, කථානායකවරයා හිරු ප්‍රවෘත්ති අංශයට සඳහන් කළේ.\nඑමෙන්ම, සමගි ජනබලවේගයේ පාර්ලිමේන්තු මන්ත්‍රී කුමාර වෙල්ගමට ද කොරෝනා වෛරසය ආසාදනය වී ඇති බව, ඊයේ වාර්තාවීමත් සමඟ පසුගිය සති කිහිපය තුල කොරෝනා වැළඳුණු මැති ඇමතිවරුන් සංඛ්‍යාව 10 ක් දක්වා ඉහළ ගොස් තිබෙනවා.\nමේ අතර, අදට යෙදී ඇති එන්නත්කරණ වර්ෂ පූර්ණය වෙනුවෙන් දිවයින පුරා රෝහල් සහ සෞඛ්‍ය වෛද්‍ය නිලධාරී කාර්යාල කේන්ද්‍ර කරගනිමින් ප්‍රාදේශීය මට්ටමින් උත්සව සංවිධානය කර තිබෙනවා.\nමේ වනවිට මෙරට තුළ එන්නත් වර්ග පහකින් මාත්‍රා තුන්කෝටි 56 ලක්ෂ 34,497ක් පසුගිය වසර තුළ ලබාදී තිබෙනවා.\nරාජ්‍ය අමාත්‍ය මහාචාර්ය චන්න ජයසුමන සඳහන් කළේ, සයිනොෆාම් එන්නත් මාත්‍රා දෙකෝටි තිස් ලක්ෂ 29,353ක්, ෆයිසර් එන්නත් මාත්‍රා 77 ලක්ෂ 98,598ක්, ඇස්ට්‍රාසෙනෙකා එන්නත් මාත්‍රා 28 ලක්ෂ 99,460ක්, මොඩර්නා එන්නත් පන්ලක්ෂ 92,162ක් සහ ස්පුට්නික් එන්නත් මාත්‍රා තුන්ලක්ෂ 14,924 ක් ලබාදී ඇති බවයි.",
       "URL": "https://www.hirunews.lk/295529/මෙරටින්-තවත්-ඔමික්‍රොන්-ආසාදිතයින්-82ක්",
       "Category": "Local News",
       "Parent URL": "https://www.hirunews.lk/local-news.php?pageID=1390"
}