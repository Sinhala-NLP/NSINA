{
       "Source": "hirunews",
       "Timestamp": "Saturday, 01 April 2023 - 8:46",
       "Headline": "සම්මානනීය ජ්‍යෙෂ්ඨ චිත්‍රපට සහ ටෙලිනාට්‍ය රංගන ශිල්පී අමරසිරි කලංසූරිය අභාවප්‍රාප්ත වෙයි (වීඩියෝ)",
       "News Content": "සම්මානිත ප්‍රවීන සිනමා සහ ටෙලිනාට්‍ය නළු අමරසිරි කලංසූරිය මිය ගිය බව ඔහුගේ පවුලේ ආරංචි මාර්ග තහවුරු කළා.\n1940 වසරේ සැප්තැම්බර් 20 වැනි දින උපත ලැබූ ඔහු අද (01) උදෑසන ජාඇළ පිහිටි සිය නිවසේ දී මිය යන විට 82 වැනි වියෙහි පසු වුණා.\n1969 වසරේ \"රැයක් දවාලත්\" චිත්‍රපටයෙන් සිනමාවට පිවිසි ඔහු සිංහල සිනමාවේ පෙම්වතාගේ චරිතයට නව අර්ථකථයක් එක් කළ නළුවායි.\nසුගතපාල සෙනරත් යාපා අධ්‍යක්ෂණය කළ \"හන්තානෙ කතාව\", ධර්මසේන පතිරාජයන්ගේ \"අහස් ගව්ව\" සහ \"බඹරු ඇවිත්\" යන චිත්‍රපටවල ඔහු විසින් ප්‍රකට කරන ලද රංගනය එතෙක් සිනමාව තුළ 'නළුවා' යන්න වටා ගොඩ නැගී තිබූ සීමාව පුළුල් කරන්නක් වුණා.\nඊට අමතරව \"අක්කර පහ\", \"නිම් වළල්ල\" වැනි චිත්‍රපටවලින් ද ඔහුගේ රංගන දක්ෂතා විෂද කෙරුණු අතර \"බඹරු ඇවිත්\" හි සනත්, \"පොඩි මල්ලි\" හි බර්ටි, \"අනූපමා\" හි රජී අයියා, \"අපේක්ෂා\" හි නිමල්, \"පරිත්‍යාගය\" හි ධානප්‍රේම, \"සිංහබාහු\" හි සිංහබාහු, \"යස ඉසුරු\" හි සුරංග, \"පෙම් රජ දහන\" හි සාජන්ට් ජයතිලක සහ \"වජිරා\" හි නිමල් වැනි චරිත ඔහුව සිංහල සිනමා රසික හදවත් තුළ අමරණීය කරවූ චරිතයි.\nමේ අතර ධර්මසිරි ගමගේ ගේ \"පූජා\" චිත්‍රපටයේ දී අළුගෝසුවා ලෙස රඟ පෑ ජෝ අබේවික්‍රමගේ පුත්‍රයාගේ චරිතය රඟපාමින් අමරසිරි කලංසූරිය විසින් නිරූපණය කළ අනුවේදනීය චරිතය ද සිංහල සිනමාවේ නොමැකෙන චරිතයක් වී හමාරයි.\nසිංහල සිනමාවේ පමණක් නොව මෙරට පළමු ටෙලිනාට්‍ය වූ \"දිමුතු මුතු\" හි ජයසේනගේ චරිතය නිරූපණය කළ අමරසිරි කලංසූරිය ඉතිහාසයට එක් වන්නේ මෙරට ප්‍රථම ටෙලි නාට්‍ය නළුවා ලෙසයි.\nදීපශිකා, සරසවි, ජනාධිපති, ස්වර්ණ සංඛ සහ සිග්නීස් සම්මානලාභියෙකු වූ මෙම රංගධරයා 2004 වසරේ දී සිග්නීස් සම්මාන උළෙලේ යාවජීව ගෞරව සම්මානයට පාත්‍ර වූයේ ඔහු සිංහල සිනමාව තුළ ලකුණු කළ නොමැකෙන ලක්ෂයන් ආලෝකමත් කරමින්.\nසිහල සිනමාව තුළ එතෙක් සිට පෙම්වතා, හිතුවක්කාරයෙකු බවට පෙරලූ මෙම අසහාය රංගන ශිල්පියාට හිරු නිවුස් අපි අහස් ගව්වට ම පිය මැන යන්නට ප්‍රාර්ථනා කරමු.",
       "URL": "https://www.hirunews.lk/331426/සම්මානනීය-ජ්‍යෙෂ්ඨ-චිත්‍රපට-සහ-ටෙලිනාට්‍ය-රංගන-ශිල්පී-අමරසිරි-කලංසූරිය-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=441"
}