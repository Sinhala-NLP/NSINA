{
       "Source": "hirunews",
       "Timestamp": "Friday, 29 October 2021 - 14:51",
       "Headline": "අමාත්‍ය ජොන්ස්ටන් ප්‍රනාන්දුට එරෙහිව යහපාලන සමයේ පැවරූ නඩුවක් සම්බන්ධයෙන් දෙසැම්බර් 3 වනදා තීරණයක්",
       "News Content": "අමාත්‍ය ජොන්ස්ටන් ප්‍රනාන්දු ඇතුළු විත්තිකරුවන් තුන්දෙනෙකුට එරෙහිව ඉකුත් යහපාලන රජය සමයේ අල්ලස් කොමිසම විසින් ගොනු කරන ලද නඩුවක් පවත්වාගෙන යාමට හැකියාවක් තිබේද යන්න දෙසැම්බර් 3 වනදා අධිකරණයට දැනුම්දෙන ලෙස කොළඹ මහේස්ත්‍රාත් අධිකරණය අල්ලස් කොමිසමට නියෝග කළා.\nඒ, එම නඩුව අද (29) කොළඹ ප්‍රධාන මහේස්ත්‍රාත් බුද්ධික ශ්‍රී රාගල ඉදිරියේ කැඳවනු ලැබූ අවස්ථාවේදියි.\nඑහිදී අල්ලස් කොමිසමේ නිලධාරින් අධිකරණයට දන්වා සිටියේ, මෙම නඩුව තවදුරටත් පවත්වාගෙන යාමට හැකියාවක් තිබේද යන්න දැනුම්දීම සඳහා දිනයක් ලබාදෙන ලෙසයි.\nඒ අනුවයි නඩුව නැවත දෙසැම්බර් මස 3 වනදා කැඳවීමට ප්‍රධාන මහේස්ත්‍රාත්වරයා නියෝග කළේ.\n2010 වසරේ සිට 2014 වසර දක්වා කාල සීමාව තුළ සතොස සේවකයින් 153 දෙනෙකු ඔවුන්ගේ නීත්‍යානුකූල රාජකාරිවලින් ඉවත් කර දේශපාලන කටයුතු සඳහා යොදා ගැනීමෙන් රජයට රුපියල් කෝටි හතරකට ආසන්න පාඩුවක් සිදුකළ බවට චෝදනා කරමිනුයි, අල්ලස් කොමිසම මෙම නඩු ගොනුකර ඇත්තේ.",
       "URL": "https://www.hirunews.lk/286404/අමාත්‍ය-ජොන්ස්ටන්-ප්‍රනාන්දුට-එරෙහිව-යහපාලන-සමයේ-පැවරූ-නඩුවක්-සම්බන්ධයෙන්-දෙසැම්බර්-3-වනදා-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1597"
}