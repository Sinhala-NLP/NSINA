{
       "Source": "hirunews",
       "Timestamp": "Monday, 08 February 2021 - 8:28",
       "Headline": "තවත් කොරෝනා එන්නත් කිහිපයක් පිළිබඳව සෞඛ්‍ය අංශවල අවධානය",
       "News Content": "නව කොරෝනා ආසාදිතයින් 772ක්  ඊයේ (07) හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 69,348 දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුර 65,347 ක් වන බව රජයේ ප්‍රවෘත්ති දෙපාර්තමේන්තුව සඳහන් කළේ.\nදිවයිනේ රෝහල් කිහිපයක ආසාදිතයින් 5,591 දෙනෙකු තවදුරටත් ප්‍රතිකාර ලබනවා.\nඊයේ දිනයේදී තවත් ආසාදිතයින් 807 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 63,401 ක් දක්වා ඉහළ ගියා.\nතවත් කොරෝනා මරණ 05 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 356 දක්වා ඉහළ යනවා.\nඒ අනුව කොළඹ 15 ප්‍රදේශයේ 61 හැවිරිදි කාන්තාවක් කොවිඩ් නියුමෝනියාව සහ උග්‍ර වූ ඇදුම රෝගී තත්ත්වය හේතුවෙන් නිවසේදී මියගොස් ඇති බව රජයේ ප්‍රවෘත්ති දෙපාර්තමේන්තුව නිවේදනය කළා.\nවක්වැල්ල ප්‍රදේශයේ පදිංචි 66 හැවිරිදි කාන්තාවක් ජාතික බෝවන රෝග විද්‍යායතනයේදී ලේ විෂවීම නිසා ඇති වූ කම්පන තත්ත්වය සහ කොවිඩ් නියුමෝනියාව හේතුවෙන් ජීවිතක්ෂයට පත්ව තිබුණා.\nකොවිඩ් නියුමෝනියාවෙන් වැලිමඩ පදංචි 66 හැවිරිදි කොරෝනා ආසාදිත කාන්තාවක් දියතලාව මූලික රෝහලේදී මියගොස් තිබූ අතර, 84 හැවිරිදි දුම්මලසූරිය ප්‍රදේශයේ පදිංචි කොරෝනා ආසාදිත කාන්තාවක්ද මුල්ලේරියාව මූලික රෝහලේදී මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම, පමුණුගම පදිංචි 75 හැවිරිදි පිරිමි පුද්ගලයෙක්ද කොවිඩ් නියුමෝනියාව හේතුවෙන් ජීවිතක්ෂයට පත්ව තිබෙනවා.\nමේ අතර, ඇස්ට්‍රාසෙනෙකා එන්නත් මාත්‍රා මිලියන 18 ක් ඉන්දියාවෙන් ඇණවුම් කර ඇති බවයි වසංගත රෝග විද්‍යා අංශය සඳහන් කළේ.\nඑමෙන්ම, කොවිඩ් රෝග පාලන රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ සඳහන් කළේ කොරෝනා වෛරසයට එරෙහිව රුසියාවේ සහ චීනයේ නිෂ්පාදිත එන්නත් සම්බන්ධයෙන් ද මේ වනවිට අධ්‍යයනයක් සිදුකරමින් පවතින බවයි.\nකොරෝනා එන්නත් ලබාදීම ආරම්භ කළ පසුගිය 29 වනදා සිට ඊයේ දිනය දක්වා කාලය තුළ පුද්ගලයින් එක්ලක්ෂ 61,773 දෙනෙකුට එන්නත් ලබාදී ඇති බව වසංගත රෝග විද්‍යා අංශය පවසනවා.\nඊයේ දිනයේදීත් පුද්ගලයින් 1,625 දෙනෙකුට එන්නත් ලබාදී ඇති බවයි එමඟින් සඳහන් කළේ.",
       "URL": "https://www.hirunews.lk/261965/තවත්-කොරෝනා-එන්නත්-කිහිපයක්-පිළිබඳව-සෞඛ්‍ය-අංශවල-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2161"
}