{
       "Source": "hirunews",
       "Timestamp": "Monday, 21 March 2022 - 21:55",
       "Headline": "බලශක්ති ඇමතිගේ රියදුරෙක් ඝාතනය කෙරෙයි",
       "News Content": "බලශක්ති අමාත්‍ය ගාමිණි ලොකුගේගේ ආරක්ෂක රථයේ රියදුරාට අද (21) සවස පොලු මුගුරුවලින් පහර දී තියුණු ආයුධයකින් ඇන ඝාතනය කර ඇතැ යි කැස්බෑව පොලිසිය සඳහන් කරනවා.\nමෙලෙස ඝාතනයට ලක්ව ඇත්තේ, කැස්බෑව මාවිත්තර ගම්මානවත්ත පාරේ පදිංචිව සිටි කණිෂ්ක ගයාන් නමැති හතළිස් එක් හැවිරිදි දෙදරු පියෙක්.\nඝාතනයට ලක්වූ පුද්ගලයාගේ නිවස ඉදිරිපිටින් ඇති මාර්ගයේ ඊයේ සවස තරුණයකු විසින් අධික වේගයෙන් හඬ නංවමින් යතුරුපැදියක් ඒ මේ අත ධාවනය කර ඇති අතර මාර්ගයට පැමිණ තිබූ මියගිය රියදුරා එම තරුණයාට \" පුතා යනුවෙන් අමතා මාර්ගය පටු නිසා ටිකක් හිමින් යන ලෙස\" පවසා තිබූ බව යි පොලිසිය පවසන්නේ.\nඑයට උරණ වී ඇති එම තරුණයා එම ප්‍රදේශයේම පිහිටි ඔහුගේ නිවසට ගොස් තවත් පිරිසක් සමග පැමිණ පොලු මුගුරුවලින් පහර දී තියුණු ආයුධයකින් ඇන මෙම ඝාතනය සිදු කර ඇති බව මූලික විමර්ශනවල දී අනාවරණය වූ බව පොලිස් නිලධාරියකු සඳහන් කර යි.\nඝාතනයට ලක්වූ රියදුරාගේ නිවස ආසන්නයේ මාර්ගයේ මෙම ඝාතනය සිදු වී ඇති අතර, බරපතළ තුවාල ලද රියදුරා පිලියන්දල දිසා රෝහලට ඇතුළත් කිරීමත් සමගම මියගිය බව යි වාර්තා වන්නේ.\nපපුව සහ උදර ප්‍රදේශයේ තියුණු ආයුධ ප්‍රහාර දක්නට ලැබෙන බවත් රෝහල් ප්‍රකාශකයා වැඩිදුරටත් පවසනවා.\nඝාතනයට සම්බන්ධ පිරිස් සොයා පොලිසියේ ඊයේ 21 රාත්‍රී එම ප්‍රදේශයේ නිවෙස් කීපයකට ගිය ද ඔවුන් ප්‍රදේශය හැර පලා ගොස් තිබූ බව පොලිසිය සඳහන් කර යි.\nකැස්බෑව පොලිසිය විසින් වැඩිදුර පරීක්ෂණ මෙහෙයවෙනු ඇති.",
       "URL": "https://www.hirunews.lk/300041/බලශක්ති-ඇමතිගේ-රියදුරෙක්-ඝාතනය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1279"
}