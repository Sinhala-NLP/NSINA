{
       "Source": "hirunews",
       "Timestamp": "Sunday, 09 July 2023 - 8:08",
       "Headline": "අපරාධ රැසකට සම්බන්ධ වරෙන්තුකරුවකු අත්අඩංගුවට",
       "News Content": "ඊයේ (08) උදෑසන බෙම්මුල්ල දුම්රිය ස්ථානය අසලදී සැකපිට අත්අඩංගුවට ගත් පුද්ගලයකුගෙන් කරන ලද ප්‍රශ්න කිරීමවලදී සැකකරු ගම්පහ, කැලණිය හා මීගමුව ප්‍රදේශවල අපරාධ 35කට සහ වරෙන්තු 12කට අවශ්‍ය කරන සැකකරුවකු බව අනාවරණය වී තිබෙනවා.\nඅත්අඩංගුවට ගත් සැකකරු වයස අවුරුදු 33ක හොරොව්පොතාන, කපුගොල්ලෑව ප්‍රදේශයේ පදිංචිකරුවෙක්.\nමෙම සැකකරු විසින් බෙම්මුල්ල, ජාඇළ, සීදුව, ගම්පහ, මීරිගම, වේයන්ගොඩ, රාගම, වීරගුල, කඩවත, ගණේමුල්ල, යක්කල, කටුනායක හා කිරිබත්ගොඩ යන පොලිස් වසම්වලදී ගෙවල් බිඳුම් ගණනාවක් සිදු කර රන් භාණ්ඩ, දේශීය හා විදේශීය මුදල් ඇතුළු දේපළ සොරකම් කිරීම්, යතුරුපැදි සොරකම් කිරීම්, විදෙස් මත්පැන් බෝතල් සොරකම් කිරීම්, ණය කාඩ්පත් සොරකම් කිරීම් ඇතුළු සොරකම් ගණනාවක් සිදු කර ඇති අතර මොහු විසින් සොරා ගන්නා ලද දේපළ ද පොලිසිය විසින් සොයා ගෙන තිබෙනවා.\nසැකකරු අද (09) දින ගම්පහ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/340544/අපරාධ-රැසකට-සම්බන්ධ-වරෙන්තුකරුවකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=201"
}