{
       "Source": "hirunews",
       "Timestamp": "Friday, 16 July 2021 - 7:53",
       "Headline": "ත්‍රෛයි පාර්ශවීය නාවික හමුදා අභ්‍යාසයක්",
       "News Content": "ඉන්දියාව, මාලදිවයින සහ ශ්‍රී ලංකා නාවික හමුදා අතර, ත්‍රෛයි පාර්ශවීය සාකච්ඡාමය අභ්‍යාසයක් ඊයේ අවසන් වුණා. දෙදිනක් පුරා පැවති සාකච්ඡාව නම් කර තිබුණේ ටී.ටී.එක්ස් - 2021 නමින්.\nඑය සම්බන්ධීකරණය කළේ මුම්බායි හි මැරිටයිම් වෝ ෆෙයාර් මධ්‍යස්ථානය විසින්.\nඅන්‍යෝන්‍ය අවබෝධය ඉහළ නංවා ගැනීම සහ සමුද්‍රීය අපරාධ මැඩ පැවැත්වීමට කලාපීය සහයෝග ලබා ගැනීම පිළිබඳව මෙහිදී අවධානය යොමු කෙරුණා.\nදේශසීමා හරහා සිදුවන අදාළ සමුද්‍රීය අපරාධ වළක්වා ගැනීම සඳහා සුදුසු ක්‍රියාමාර්ග මෙන්ම, මුදා ගැනීම් පිළිබඳව ද මෙහිදී අවධානය යොමුවූ බව ශ්‍රී ලංකාවේ ඉන්දියානු මහකොමසාරිස් කාර්යාලය ප්‍රකාශ කළා.\nඑක්ස්ප්‍රස් පර්ල් නෞකාවේ ගින්න සම්බන්ධයෙන් මතුවූ තත්ත්වය වැනි සිද්ධීන් වලදී එවැනි ක්‍රමවේදයක අවශ්‍යතාව වඩා ඉස්මතු වූ බවයි ඔවුන් සඳහන් කළේ.\nඉන්දියාවේ අසල්වැසියා ප්‍රථමයෙන් යන ප්‍රතිපත්තිය සහ කලාපයේ සැමට ආරක්ෂාව සහ වර්ධනය යන දැක්ම මෙමගින් තවදුරටත් වර්ධනය වන බවද ඉන්දියානු මහකොමසාරිස් කාර්යාලයේ අදහසයි.",
       "URL": "https://www.hirunews.lk/277080/ත්‍රෛයි-පාර්ශවීය-නාවික-හමුදා-අභ්‍යාසයක්",
       "Category": "Local News",
       "Parent URL": "https://www.hirunews.lk/local-news.php?pageID=1818"
}