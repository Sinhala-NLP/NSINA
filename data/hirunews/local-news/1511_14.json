{
       "Source": "hirunews",
       "Timestamp": "Tuesday, 07 December 2021 - 14:11",
       "Headline": "නඩු කතා කිරීමත් ඩිජිටල්කරණය වේ",
       "News Content": "බන්ධනාගාර රැඳවියන් හා සිරකරුවන් මාර්ගගත වීඩියෝ සම්මන්ත්‍රණ තාක්ෂණය ඔස්සේ අධිකරණ කටයුතු සඳහා ඉදිරිපත් කිරීමත්, අමුත්තන් මුණගැසීම ඇතුළු සේවා රැසක් සඳහා ඩිජිටල් තාක්ෂණය යොදා ගැනීමේ වැඩසටහනක් ආරම්භ කිරීමට බන්ධනාගාර දෙපාර්තමේන්තුව පියවර ගෙන තිබෙනවා.\nමෙම වැඩපිළිවෙළ ක්‍රියාත්මක කිරීම සඳහා වූ අවබෝධතා ගිවිසුම අත්සන් කිරීම අධිකරණ අමාත්‍යාංශය ,බන්ධාගාර දෙපාර්තමේන්තුව හා ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය අතර ඊයේ (06) දින සිදු කෙරුණේ, අමාත්‍යාංශ ශ්‍රවණාගාරයේ දී යි.\nබන්ධනාගාරගත රැඳවියන්ගේ හා සිරකරුවන්ගේ ආරක්ෂාව ,නීතිවිරෝධී ද්‍රව්‍ය හුවමාරුව නතර කිරීම මෙන්ම වසංගත තත්ත්ව පාලනය පහසු කරලීම මෙම නව වැඩසටහනේ අපේක්ෂාවයි.\nබන්ධනාගාර තුළ ඇති අධික තදබදයත්, සිරකරුවන් අධිකරණ කටයුතු සඳහා බැහැරයාමත් නිසා වසංගත තත්ත්ව පාලනයට මේ වන විට විශාල බාධාවක් එල්ල වී ඇති හෙයින් මෙම පියවර ගැනීමට බන්ධනාගාර දෙපාර්තමේන්තුව පවසනවා.\nඑමෙන්ම සිරකරුවන් උසාවි වෙත ගෙන යාමේදී පැනයාමට උත්සාහ දැරීම මෙන්ම ඔවුන් ඝාතනවලට ඉලක්ක වීමත්, සිරකරුවන් බැලීමට එන අමුතන් මගින් නීතිවිරෝධී ද්‍රව්‍ය බන්ධනාගාර තුළට ඇතුළුවීමත් බරපතළ ගැටලුවක් බවයි බන්ධනාගාර දෙපාර්තමේන්තුව වැඩිදුරටත් පෙන්වා දෙන්නේ.\nවීඩියෝ සම්මන්ත්‍රණ තාක්ෂණය තුළින් විනිශ්චයකාරවරුන්ට සිරකරුවන්ගේ තත්ත්වය පරික්ෂා කිරීමට ද හැකිවන අතර, අධිකරණ වෙත රැගෙන යාම එතුළින් පාලනය වනු ඇති.\nඑමෙන්ම අමුත්තන් මුණගැසීමට හා නීතිඥ උපදෙස් ලබා ගැනීමට මෙම තාක්ෂණය මගින්ම හැකිවීමෙන් බාහිර පාර්ශ්ව බන්ධනාගාර වෙත පැමිණීම ද අවම වන බව ද බන්ධනාගාර දෙපාර්තමේන්තුව පවසනවා.\nඒ අනුව මෙම නව පහසුකම බස්නාහිර පළාත් අධිකරණ 10ක් වෙත සහ තවත් බන්ධනාගාර 4කට පළමු පියවර ලෙස සැපයෙනු ඇති.\nතොරතුරු හා සන්නිවේදන තාක්ෂණ නියෝජිතායතනය මේ සඳහා තාක්ෂණ පහසුකම් හා උපදෙස් ලබාදෙන අතර, බන්ධනාගාර දෙපාර්තමේන්තුව විසින් මෙම වැඩසටහන ක්‍රියාවට නංවනු ලබන්නේ, අධිකරණ අමාත්‍යාංශයේ ද උපදෙස් ඇතිව බවයි නිකුත් කළ නිවේදනයේ දැක්වෙන්නේ.\nමෙම අවස්ථාවට අධිකරණ අමාත්‍යංශයේ ලේකම් එම්. එම්. පි. කේ. මායාදුන්න, තොරතුරු හා සන්නිවේදන තාක්ෂණ නියෝජිතායතනයේ සභාපති ඕෂද සේනානායක ඇතුළු නිලධාරීන් පිරිසක් ද එක්ව සිටියා.",
       "URL": "https://www.hirunews.lk/290290/නඩු-කතා-කිරීමත්-ඩිජිටල්කරණය-වේ",
       "Category": "Local News",
       "Parent URL": "https://www.hirunews.lk/local-news.php?pageID=1511"
}