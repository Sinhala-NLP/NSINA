{
       "Source": "hirunews",
       "Timestamp": "Monday, 03 January 2022 - 18:17",
       "Headline": "සුසිල්ගෙන් - මහින්දානන්දට චෝදනාවක් ! (වීඩියෝ)",
       "News Content": "ශීඝ්‍ර ලෙස ඉහළ ගොස් ඇති බඩු මිල සහ එළවළු මිල පාලනය කිරීමට හැකි බවත්, එය පාලනය කිරීමට මේ වන විට ප්‍රමාද වැඩි බවත්, රාජ්‍ය අමාත්‍ය සුසිල් ප්‍රේමජයන්ත් පවසනවා.\nසිය නිවසට අවශ්‍ය එළවළු මිල දී ගැනීම සඳහා දෙල්කඳ පොළ වෙත අද (03) පැමිණි අවස්ථාවේ දී මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් අමාත්‍යවරයා සඳහන් කළේ, බඩු මිල ඉහළ යාම පාලනය කිරීමට නම් ඒවා ක්‍රියාත්මක වීමට පෙරාතුව සිට නිසි වැඩපිළිවෙළක් සැකසී තිබිය යුතු බවයි.\nගොවි ජනතාවට නිසි කලට පොහොර ලබානොදීම හේතුවෙන් වගා ඵලදාව අඩුවීම සිදුව ඇති අතර, ඊට වගකිව යුත්තා කෘෂිකර්ම ඇමති බවයි අමාත්‍යවරයා වැඩිදුරටත් සඳහන් කළේ.\nඑමෙන්ම රට තුළ ඇති ඩොලර් අර්බුදය සම්බන්ධයෙන් ද මාධ්‍යවේදියා අමාත්‍යවරයාගෙන් විමසීමක් සිදු කළා.\nමේ වනවිට රටේ ඩොලර් හිඟයක් පවතින බවත්, ඩොලර් ප්‍රශ්නයට විසඳුම් ලැබිය හැක්කේ ඩොලර් නැති කළ පිරිසගෙන් බවත් රාජ්‍ය අමාත්‍යවරයා මෙහිදී මාධ්‍ය වෙත අදහස් දක්වමින් වැඩිදුරටත් කියා සිටියා.\nඑමෙන්ම මෙම ආණ්ඩුව තමන්ගේ ආණ්ඩුවක් නොවන අතර, ආණ්ඩුවේ තීන්දු ගැනීමේදී තමන්ව සහභාගී කර නොගන්නා බවත්, වත්මන් රජය තුළ රිසර්ව් හෙවත් අතිරේකයෙකු වශයෙන් තමන්ව බංකුවක් මත වාඩිකරවා ඇති බවත් රාජ්‍ය අමාත්‍යවරයා මාධ්‍යවේදියා නැගූ ප්‍රශ්නයට පිළිතුරු ලෙසින් ලබා දුන්නා.\nයළි තීන්දු ගැනීමට වත්මන් රජය මේ වනවිට ප්‍රමාද අතර, වෙන පිරිසකට මේ සම්බන්ධයෙන් තීන්දු ගැනීමට අවකාශය සලසා දී ඇති බව ද රාජ්‍ය අමාත්‍ය සුසිල් ප්‍රේමජයන්ත් සිනහමුසු මුහුණින් යුතුව කියා සිටියා.\nරට තුළ නිර්මාණය වී ඇති අර්බුදවලට වගකිව යුතු වන්නේ, වත්මන් විෂය භාර අමාත්‍යවරුන් වන අතර, කිසිදු අවස්ථාවකදී හෝ විදේශ ආක්‍රමණයක දී හෝ රට තුළ මෙලෙස කෘෂිකර්මාන්තයට මෙවන් හානියක් සිදුව නොමැති බව ප්‍රකාශ කළ හෙතෙම කියා සිටියේ, වැඩේ සිදු කිරීමට නොහැකි නම්, කළ හැකි පිරිසකට එය ලබාදිය යුතු බවයි.",
       "URL": "https://www.hirunews.lk/292924/සුසිල්ගෙන්-මහින්දානන්දට-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}