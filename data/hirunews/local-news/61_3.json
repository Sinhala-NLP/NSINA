{
       "Source": "hirunews",
       "Timestamp": "Thursday, 31 August 2023 - 11:22",
       "Headline": "\"මගේ දුවට කාලයක ඉඳලා හතිය තිබුණා. වරින් වර  ඇය ඉන්හේලර් පාවිච්චි කළා. ඇය දිගටම බෙහෙත් ගත්තේවත්, බිව්වේවත් නැහැ.\" - මංජරීගේ මව කියයි",
       "News Content": "හොරණ, ගෝනපල ප්‍රදේශයේ මංගල උත්සවයකට සහභාගි වෙමින් සිටියදී හදිසියේ මිය ගිය තරුණියක් සම්බන්ධ පුවතක් පසුගිය සතියේ වාර්තා වුණේ මුළු රටක්ම කම්පා කරමින්.\nමෙලෙස මිය ගියේ උඩගේ වත්තල, මීගොඩ ලිපිනයේ පදිංචිව සිටි ජසෙන්තු මේස්ථුගේ මංජරී ආදිත්‍යා ප්‍රනාන්දු (25) නමැති තරුණියක්.\nඇයගේ මරණ පරීක්ෂණය හොරණ කොට්ඨාසයේ හදිසි මරණ පරීක්‍ෂක ජී. ඩී. එස්. ජී. ගුණවර්ධනගේ ප්‍රධානත්වයෙන් හොරණ හදිසි මරණ පරීක්‍ෂක කාර්යාලයේ දී පැවැත්වුණ අතර, හොරණ මහ රෝහලේ විශේෂඥ අධිකරණ වෛද්‍ය පනීත සෙනෙවිරත්න විසින් පශ්චාත් මරණ පරීක්‍ෂණය සිදු කරනු ලැබුවා.\nමිය ගිය මංජරීගේ මරණ පරීක්ෂණයේදී ඇයගේ මව වන උඩගේ වත්තල මීගොඩ ලිපිනයේ පදිංචි කරුණාධිපති ගණිතයලාගේ සිලවතී (49) සාක්ෂි දෙමින් පැවසුවේ,\n\"මගේ දුවට කාලයක ඉඳලා හතිය තිබුණා. වරින් වර එය ඇය ඉන්හේලර් පාවිච්චි කරනවා. ඇය දිගටම බෙහෙත් ගන්නේවත්, බිව්වේවත් නැහැ.\" කියයි.\nඑමෙන්ම, එදින උදෑසන ගෝනපල හෝටලයක පැවැත්වුණ මංගල්‍යයකට සිය දියණිය සහභාගි වුණ බවත් එදින සවස 3.45ට පමණ ඇයගේ රැකියා ස්ථානයේ ඉහළ නිලධාරියකු දුරකථනයෙන් කතා කර මංජරීව හොරණ රෝහලට ඇතුළත් කළ බවත් මිය ගිය මංජරීගේ මව සාක්ෂි දෙමින් පැවසුවාය.\nනිලධාරියාම ඇයගේ දෙවැනි දුවට පවසා ඇත්තේ ලොකු දුව මියගිය බව යැයි මංජරීගේ මවගේ සාක්ෂියේ සඳහන් වෙනවා.\n\" මම රෝහලට ගොස් මෘත ශරීරය බලා දුවගේ බව හඳුනා ගත්තා. මරණය පිළිබඳව සැකයක් නැහැ\" . යැයි ඇය ප්‍රකාශ කර තිබුණා.\nමෙහිදී ඇරැව්වල පන්නිපිටිය ලිපිනයේ පදිංචි දිනිඳු චන්දික ලත්පඳුර (40) යන අය සාක්‍ෂි දී තිබුණේ මෙහෙමයි.\n“මම වසර දෙකක පමණ කාලයක සිට බොන්විල් පෞද්ගලික සමාගමේ අලෙවි ප්‍රධානී වශයෙන් කටයුතු කරනවා. මිය ගිය මංජරී ආදිත්‍යා ප්‍රනාන්දුත් වසර දෙකක පමණ කාලයක සිට අප සමඟ සේවය කරනවා.\nඇය අප ආයතනයේ වෙළෙඳ විධායක ලෙස සේවය කරනවා. එදා මංගල උත්සවයකට සහභාගි වෙලා අපි සියලු දෙනා නැටුවා. එසේ නටමින් සිටින විට ගෑනු ළමයි දෙදෙනෙක් සමග මංජරී ශාලාවෙන් පිටතට ගොස් තිබුණා.\nඒ ගිය එක ළමයෙක් මා ළඟට ඇවිත් කීවා මංජරීට අමාරු බව. මා එළියට යන විටම ඇය එක්වරම ශාලාවේ පඩිය උඩ වාඩිවුණා. මම ඉක්මනට මංජරීව වාහනේක දාගෙන රෝහලට ගෙනාවා. වෛද්‍යවරු ඇයව පරීක්‍ෂා කර ප්‍රතිකාර ලබා දුන්නා. ඒත් මඳ වේලාවකින් වෛද්‍යවරු පැවසුවා ඇය මියගොස් ඇති බව.\"\nඉදිරිපත් වූ සාක්‍ෂි සහ සාධක මත ඇති වූ හෘදයාබාධ රෝගී තත්ත්වය මත කන ලද ආහාර ශ්වාස නාලිකාවලට යෑම නිසා හුස්ම ගැනීමට වූ අපහසුතාව මත සිදු වූ ස්වාභාවික මරණයක් බවට හදිසි මරණ පරීක්‍ෂක ජී. ඩී. එස්. ජී. ගුණවර්ධන නිගමනය කර තිබුණා.",
       "URL": "https://www.hirunews.lk/346684/මගේ-දුවට-කාලයක-ඉඳලා-හතිය-තිබුණා-වරින්-වර-ඇය-ඉන්හේලර්-පාවිච්චි-කළා-ඇය-දිගටම-බෙහෙත්-ගත්තේවත්-බිව්වේවත්-නැහැ-මංජරීගේ-මව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=61"
}