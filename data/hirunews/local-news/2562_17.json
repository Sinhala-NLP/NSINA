{
       "Source": "hirunews",
       "Timestamp": "Friday, 24 July 2020 - 17:10",
       "Headline": "මහා පරිමාන ගව සොරකමක් හෙළි කරගත් මෙහෙයුම  (වීඩියෝ)",
       "News Content": "ගම්පහ, වැලිවේරිය සහ මල්වතුහිරිපිටිය යන ප්‍රදේශවලින් සොරකම් කරන ලද ගවයින් 6දෙනෙක් බේරුවල ප්‍රදේශයෙන් සොයා ගැනීමට ගම්පහ කොට්ඨාශ අපරාධ විමර්ශන ඒකකය අද (24) සමත්වී තිබෙනවා.\nඒ බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ නියෝග මත ගම්පහ කොට්ඨාශ භාර ජ්‍යෙෂ්ඨ පොලිස් අධිකාරී ඉන්දික සිල්වාගේ මෙහෙයවීමෙන් අනාවරණය කරගත් කරුණු මත සිදුකළ විශේෂ වැටලීමකදීයි.\nමෙම වැටලීමේදී එක් සැකකරුවෙකු අත්අඩංගුවට ගෙන ඇති අතර ගවයින් ප්‍රවාහනය කිරීමට යොදාගත් ලොරි රථය ද පොලිස් භාරයට ගෙන තිබෙනවා.\nලොරිය තුළට වාතාශ්‍රය ලැබෙන ආකාරයෙන් වහලය කොටස විශේෂයෙන් සකස්කර ඇති අතර ගවයින් බේරුවල ප්‍රදේශයේ පිහිටි විශාල තාප්පවලින් වටකරගත් සුපිරි දෙමහල් නිවසක වත්තේ බැඳ සිටියදීයි සොයා ගෙන තිබෙන්නේ.\nඅත්අඩංගුවට ගත් සැකකරු දරුණු ගනයේ අපරාධකරුවෙකු වූ කොස්ගොඩ තාරක සමඟ සම්බන්ධ වී 2015 වසරේ  සිදුකළ රන් භාණ්ඩ ජාවාරමක් සම්බන්ධයෙන් මේ වනවිටත් අධිකරණයේ නඩුවක් විභාග වෙමින් ඇති අතර දීර්ඝ කාලයක සිට ඉතා සංවිධානාත්මකව මෙම ගව සොරකම සිදුකර ඇති බව ද පොලිස් විමර්ශනවලදී හෙළිවී තිබෙනවා.\nඅත්අඩංගුවට ගත් සැකකරුගේ බැංකු ගිණුම්වල අධික මුදල් ප්‍රමාණයක් ඇති බවට පොලීසිය අනාවරණය කරගෙන ඇති අතර එම මුදල් නීති විරෝධිව උපයාගෙන ඇත්නම් මුදල් විශුද්දිකරණ පනත අනුව ක්‍රියා කරන බවයි පොලීසිය පවසන්නේ.\nසැකකරු අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/246318/මහා-පරිමාන-ගව-සොරකමක්-හෙළි-කරගත්-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2562"
}