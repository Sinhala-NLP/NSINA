{
       "Source": "hirunews",
       "Timestamp": "Friday, 17 July 2020 - 15:19",
       "Headline": "බලපත්‍ර නොමැතිව වැලි ප්‍රවාහනය කරන්නන්ට එරෙහිව නීතිය ක්‍රියාත්මක කරන්නැයි නියෝග",
       "News Content": "බලපත්‍ර නොමැතිව වැලි ප්‍රවාහනය කරන පුද්ගලයින් සම්බන්ධයෙන් නීතිය ක්‍රියාත්මක කරන්නැයි අභියාචනාධිකරණය පොලිස්පතිවරයා නියෝග කර තිබෙනවා.\nඒ වැලි ප්‍රවාහනය කිරීම සඳහා තිබූ බලපත්‍ර ක්‍රමය අහෝසි කිරීමට අමාත්‍ය මණ්ඩලය විසින් ගෙන තිබූ තීරණය බල රහිත කරන රීට් ආඥාවක් නිකුත් කරන ලෙස ඉල්ලා පරිසර යුක්ති කේන්ද්‍රය විසින් ඉදිරිපත් කළ පෙත්සමක් අද සලකා බැලීමෙන් අනතුරුවයි.\nමෙම පෙත්සම අභියාචනාධිකරණ සභාපති විනිසුරු ඒ.එච්.එම්.ඞී. නවාස් සහ සෝභිත රාජකරුණා ගෙන් සමන්විත විනිසුරු මඩුල්ලක් හමුවේ විභාග කෙරුණා.\nඑහිදී අමාත්‍ය මණ්ඩලය සහ පොලිස්පතිවරයා වෙනුවෙන් පෙනී සිටි රජයේ නියෝජ්‍ය සොලිස්ටර් ජනරාල් පාරින්ද රණසිංහ සඳහන් කළේ වැලි ප්‍රවාහනය කිරීම සඳහා ඛනිජ ද්‍රව්‍ය පනත යටතේ තිබූ බලපත් ක්‍රමය තවමත් එලෙස පවතින බවයි.\nඑම කටයුතු සම්බන්ධයෙන් අමාත්‍ය මණ්ඩලය විසින් ගනු ලැබූ තීරණයක් වැරදි ලෙස අර්ථකථනය කිරීම හේතුවෙන් වැලි ප්‍රවාහනය සඳහා බලපත්‍ර අවශ්‍ය නොවන බවට මතයක් පැතිරී ගිය බවයි රජයේ නියෝජ්‍ය සොලිසිටර් ජනරාල්වරයා සඳහන් කළේ.\nමෙහිදී පෙත්සම්කාර පාර්ශවය වෙනුවෙන් පෙනී සිටි නීතිඥ රවීන්ද්‍රනාත් දාබරේ කරුණු දක්වමින් සඳහන් කළේ වැලි ප්‍රවාහනය කිරීම සඳහා පෙර තිබූ බලපත්‍ර ක්‍රමය ඒ ආකාරයෙන්ම ක්‍රියාත්මක වීම අවශ්‍ය බවයි.\nඒ අනුව වැලි ප්‍රවාහනය කිරීම සඳහා ඛනිජ ද්‍රව්‍ය පනත යටතේ අනුගමනය කළ යුතු බලපත් ක්‍රමය ඒ ආකාරයටම ඉදිරියටත් ක්‍රියා කරන ලෙසට පොලිස්පතිවරයාට අභියාචනාධිකරණය නියෝග කළා.\nඑමෙන්ම, බලපත්‍ර නොමැතිව වැලි ප්‍රවාහනය කරන පුද්ගලයින් සම්බන්ධයෙන් නීතිය ක්‍රියාත්මක කිරීමට පියවර ගන්නා ලෙසට ද අභියාචනාධිකරණය විසින් නියෝග කළ අතර පෙත්සම යළි ඔක්තෝම්බර් 19 වනදා සලකා බැලීම සඳහා කල් තබනු ලැබුවා.",
       "URL": "https://www.hirunews.lk/245751/බලපත්‍ර-නොමැතිව-වැලි-ප්‍රවාහනය-කරන්නන්ට-එරෙහිව-නීතිය-ක්‍රියාත්මක-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2578"
}