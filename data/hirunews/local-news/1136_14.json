{
       "Source": "hirunews",
       "Timestamp": "Saturday, 28 May 2022 - 19:21",
       "Headline": "විරෝධතාකරුවන්ට පොලිසියෙන් ජල සහ කඳුළු ගෑස් ප්‍රහාරයක් (වීඩියෝ)",
       "News Content": "කොළඹ ලෝක වෙළඳ මධ්‍යස්ථානය අසල බැංකු මාවතට ඇතුලුවීමට උත්සාහ කළ විරෝධතාකරුවන්ට පොලිසිය ජල සහ කඳුළු ගෑස් ප්‍රහාරයක් එල්ල කර තිබෙනවා.\nකොළඹ ගාලුමුවදොර අරගලයට දින 50ක් සපිරීම වෙනුවෙනුයි ඔවුන් මෙම විරෝධතාවයේ නිරත වූයේ.\nමෙම විරෝධතාවට එක්ව සිටින පිරිසක් පොලිස් මාර්ග බාධක ඉවත් කර ජනාධිපති මන්දිරය දෙසට යාමට උත්සාහ කළේ එම විරෝධතාවට එක්වූ බොහෝ පිරිසකගේ විරෝධය මධ්‍යයේයි.\nගාලුමුවදොර අරගල භූමියේ ආරම්භ කළ විරෝධතාවට දින 50 ක් සපිරීම නිමිත්තෙන් ආරම්භ කළ විරෝධතා පාගමන අද කොල්ලුපිටියේ සිට ලෝටස් වටරවුම දක්වා පැමිණියා.\nමෙම විරෝධතාවයට කලාකරුවන්, සිවිල් සංවිධාන ඇතුලු පාර්ශව කිහිපයක් එක්ව සිටියා.\nඑහිදී ජනාධිපතිවරයාට ලබාදීම සඳහා රැගෙන ආ සංදේශයක් ද විරෝධතාකරුවන් විසින් කියවනු ලැබුවා.\nවිරෝධතාවට එක්වූ බොහෝ පිරිසකගේ විරෝධය මධ්‍යයේ පිරිසක් පොලිස් මාර්ග බාධක ඉවත් කර ජනාධිපති මන්දිරය දෙසට යාමට උත්සාහ කළ අවස්ථාවේදීයි කඳුළු ගෑස් ප්‍රහාරය එල්ල කෙරුණේ.\nමෙම සිද්ධියේදී විරෝධතාකරුවන් 4 දෙනෙකු ද පොලිස් භාරයට ගෙන තිබුණා.\nලෝක වෙළඳ මධ්‍යස්ථානය අසල පිහිටි ආපන ශාලාවක ආහාර ගනිමින් සිටි බව කියන තරුණයෙකු ද මෙලෙස පොලිස් භාරයට ගෙන තිබුණා.\nමෙම සිද්ධිය රූගත කරමින් සිටි මාධ්‍යවේදීන්ට ද පොලිසියෙන් බාධා එල්ලවුණා.\nපොලිස් භාරයට ගත් පිරිස නිදහස් කරන තෙක් අරගලකරුවන් රැඳී සිටි අතර පසුව පොලිසිය එම පිරිස යළි අරගලකරුවන් වෙත භාරදුන්නා.",
       "URL": "https://www.hirunews.lk/305549/විරෝධතාකරුවන්ට-පොලිසියෙන්-ජල-සහ-කඳුළු-ගෑස්-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1136"
}