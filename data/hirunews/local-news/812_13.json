{
       "Source": "hirunews",
       "Timestamp": "Monday, 10 October 2022 - 18:59",
       "Headline": "ශ්‍රී ලංකා නාවික හමුදාවේ වෙඩි උණ්ඩ මැදින් තරුණයෙක් ධනුෂ්කොඩි දක්වා කිලෝමීටර් 13ක් පිහිනයි",
       "News Content": "24 හැවිරිදි ශ්‍රී ලාංකික දෙමළ පුද්ගලයෙක් පෝක් සමුද්‍ර සන්ධිය හරහා නාවික සැතපුම් හතක් පමණ පිහිනා ඊයේ (09) ඉරිදා දකුණු ඉන්දියාවේ ධනුෂ්කොඩි වෙත ළඟා වී තිබෙනවා.\nමෙලෙස මුහුද මැද දී ඔහු ගමන් ගත් බෝට්ටුවෙන් පැන ඉන්දියාව වෙත පිහිනා ගොස් ඇත්තේ මන්නාරම ප්‍රදේශයේ පදිංචි හසන් ඛාන් නොහොත් අජේ හෙවත් ඛාන් නැමැති පුද්ගලයෙක්.\nඔහු ඇතුළු පස් දෙනෙකුගෙන් යුත් පවුලක් නීතිවිරෝධී ලෙස තමිල්නාඩුවට රැගෙන යමින් සිටි බෝට්ටුවකට ශ්‍රී ලංකා නාවික හමුදාව අනතුරු ඇඟවීමේ වෙඩි කිහිපයක් තැබීමෙන් පසු මොහු මුහුදට පැන තිබෙනවා.\nපසුව ඒ අවට ධීවර කටයුතු වල නිරතව සිටි රාමේෂ්වරම් ධීවරයින් මෙම තරුණයා පිහිනමින් සිටිනු දැක නාවික පොලිසියට දැනුම් දී ඔහු වෙරළට රැගෙනවිත් තිබෙනවා.\nපසුව ඉන්දීය වෙරළාරක්ෂක ඒකකය මෙම තරුණයා ප්‍රශ්න කිරිම් සඳහා රැගෙන ගොස් තිබෙනවා.\nඑහිදී හෙළි වී ඇත්තේ මන්නාරම ප්‍රදේශයේ පදිංචි පස් දෙනෙකුගෙන් යුත් පවුලක් විසින් කුලියට ගත් නීති විරෝධී යාත්‍රාවකින් දින තුනකට පමණ පෙර ශ්‍රී ලංකාවෙන් පිටව ගොස් ඇති බවයි.\nඔවුන් අරිචල්මුනේ අසල පස්වන දූපතට ආසන්න වන විට මුහුද මැද සිට වෙඩි ප්‍රහාර එල්ල වූ බව ප්‍රශ්න කිරීම් වලදී පවසා තිබෙනවා.\nඑහිදී ඛාන් යාත්‍රාවෙන් මුහුදට පැන ඇති අතර බෝට්ටුවේ ගමන් ගත් ඉතිරි පස් දෙනා පසුගිය සිකුරාදා මණ්ඩපම් වෙරලට ලඟා වී තිබෙනවා.\nමෙතෙක් කරන ලද ප්‍රශ්න කිරීම් වලදී හෙළි වී ඇත්තේ ඛාන්ගේ දෙමාපියන් පුදුචේරි හි සරණාගත කඳවුරක් වන කුතුපත්තුවේ ජීවත් ව ඇති අතර ඥාතීන් කිහිප දෙනෙක් රාමනාතපුරම් හි ජීවත් වී ඇති බවටයි.\nදැඩි ආර්ථික අර්බුද හේතුවෙන් ඔහුට ශ්‍රී ලංකාවේ ජීවත් වීමට නොහැකි හෙයින්, ඔහු තම දෙමාපියන් සමඟ එකතු වී තමිල්නාඩුවේ හෝ පුදුචේරි හි ජීවනෝපායක් සොයා ගැනීම සඳහා මෙලෙස දිවයිනෙන් පලා\nආ බවයි ඔහු විමර්ශන නිලධාරීන්ට පවසා ඇත්තේ.\nකෙසේ වෙතත්, ඔහුගේ ප්‍රකාශයෙන් සම්බන්දයෙන් ආරක්ෂක අංශ තවදුරටත් විමර්ශන සිදුකරන අතර ඔහුගේ අනන්‍යතාව ශ්‍රී ලංකා පොලිසිය වෙතින් පරීක්‍ෂා කර ගැනීමට ද නියමිතයි.\nඑතෙක් ඔහු ඛාන් මණ්ඩපම් ස්ථානයේ රඳවා තබන අතර සත්‍යාපනය කිරීමේ ක්‍රියාවලිය අවසන් වූ පසු ඔහු මාර්තු මාසයේ සිට සරණාගතයින් 175ක් පමණ රැඳී සිටින මණ්ඩපම් පුනරුත්ථාපන කඳවුරේ නිලධාරීන්ට භාර දෙන බව එම නිලධාරියා වැඩිදුරටත් පැවසුවා.",
       "URL": "https://www.hirunews.lk/317517/ශ්‍රී-ලංකා-නාවික-හමුදාවේ-වෙඩි-උණ්ඩ-මැදින්-තරුණයෙක්-ධනුෂ්කොඩි-දක්වා-කිලෝමීටර්-13ක්-පිහිනයි",
       "Category": "Local News",
       "Parent URL": "https://www.hirunews.lk/local-news.php?pageID=812"
}