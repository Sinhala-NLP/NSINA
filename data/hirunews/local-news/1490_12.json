{
       "Source": "hirunews",
       "Timestamp": "Thursday, 16 December 2021 - 11:59",
       "Headline": "ජනතා හැසිරීම් ‍යහපත් නම්, නව ප්‍රභේදවලට බිය විය යුතු නැහැ - හේමන්ත හේරත් (වීඩියෝ)",
       "News Content": "කොරෝනා වෛරසය ශීඝ්‍රයෙන් පැතිරීමට හේතු වන්නේ, අන් කිසිවක් නොව, ජනතාවගේ අයහපත් හැසිරීම් රටාව සහ නිසි පරිදි සෞඛ්‍යාරක්ෂිත ක්‍රමවේදවලට අනුකූලව ක්‍රියා නොකිරීම නිසා බව නියෝජ්‍ය සෞඛ්‍ය සේවා අධ්‍යක්ෂ ජනරාල්,සෞඛ්‍ය අමාත්‍යාංශයේ මාධ්‍ය ප්‍රකාශක, විශේෂඥ වෛද්‍ය හේමන්ත හේරත් පවසනවා.\nඒ මහතා කියා සිටියේ, මෙම උත්සව සමය උත්සවශ්‍රීයෙන් සැමරීම් සිදු කිරීමට නොහැකි වුව ද, එසේ කිරීමට පෙළඹීම තුළ වෛරසය ව්‍යාප්ත වීමට වැඩි ඉඩකඩක් ඇත්තේ, සමාජ දුරස්ථභාවයට අනුගත නොවී, ඒකරාශී වීම් සිදු වුවහොත් බවයි.\nමෙම තත්ත්වය ඇති වීම වළක්වා ගැනීමට නම්, ලංකාවාසී සියලුම ජනතාව මෙම උත්සව සමයේ නිසි සෞඛ්‍ය උපදෙස් , සමාජ දුරස්ථභාවය රඳා ගනිමින් කටයුතු කළහොත්, සතුටින් උත්සව සමය ආරක්ෂිතව සැමරීමට සැමට අවකාශය ලැබෙන බව විශේෂඥ වෛද්‍ය හේමන්ත හේරත් පවසනවා.\nනව ප්‍රභේද මෙරට තුළ ඇති වුව ද , එයට කිසිලෙසකින් බිය නොවී ජීවත් වීමට හැකියාව ලැබෙන්නේ ද, නිසි පරිදි සෞඛ්‍ය උපදෙස් පිළිපදිමින් කටයුතු කරන්නේ නම් පමණක් බවයි හෙතෙම වැඩිදුරටත් සඳහන් කළේ.\nකොවිඩ් නීතිරීති පසෙකලා වගකීම්සහගත බවින් මිදී කටයුතු කරන්නේ නම්, අප සැමට පෙර සිටි අඳුරු අතීතයට යළි යෑමට අවකාශය හිමිවනු ඇති බවට ද ඔහු පවසනවා.\nමේ අතර, සෞඛ්‍ය මාධ්‍ය ප්‍රකාශකවරයා තෙවන එන්නත් මාත්‍රාව ලබ ගැනීම සම්බන්ධයෙන් ද අදහස් පළ කරමින් කියා සිටියේ, එන්නත්කරණයට ලක්වීම සුදුසු ද නුසුදුසු ද යන කාරණය සම්බන්ධයෙන් තීරණය ගැනීම සිය ස්වාධීන අයිතියවක් ලෙස අප සලකන අතර,එහෙත් වැඩි පිරිසක් ගැවසෙන ස්ථානවල හෝ සෞඛ්‍යමය වශයෙන් අනතුරුදායක ගමන්වලට යොමු වන්නේ නම්, තමන්ගේ මෙන්ම සමාජයේ යහපත උදෙසා මෙම තුන්වැනි මාත්‍රාව ලබා ගැනීමට අනිවාර්යෙන්ම යොමු වීම වඩාත් සුදුසු බවයි.\nපාසල් දරුවන් එන්නත් කිරීමේ වැඩපිළිවෙළ අධ්‍යාපන අමාත්‍යාංශය හරහා ඉදිරියේදී පාසල් තුළම සිදු කිරීමට අවශ්‍ය කරන කටයුතු සූදානම් කරමින්, ඒවා නියමිත පරිදි අදාළ දිනවකවානු ලබාදීමෙන් අනතුරුව ආරම්භ කිරීමට මේ වනවිටත් අවශ්‍ය කටයුතු සූදානම් කෙරෙමින් පවතින බව ද සෞඛ්‍ය අමාත්‍යාංශ මාධ්‍ය ප්‍රකාශකවරයා වැඩිදුරටත් සඳහන් කළා.",
       "URL": "https://www.hirunews.lk/291207/ජනතා-හැසිරීම්-‍යහපත්-නම්-නව-ප්‍රභේදවලට-බිය-විය-යුතු-නැහැ-හේමන්ත-හේරත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1490"
}