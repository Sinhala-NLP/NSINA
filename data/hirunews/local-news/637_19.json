{
       "Source": "hirunews",
       "Timestamp": "Wednesday, 28 December 2022 - 19:37",
       "Headline": "බිත්තර ලොරි 6 ක් කෘෂිකර්ම අමාත්‍යාංශයට (වීඩියෝ)",
       "News Content": "රුපියල් 55 ක මිලකට කොළඹ සහ ගම්පහ දිස්ත්‍රික්කයේ නගර කිහිපයක් කේන්ද්‍ර කර ගනිමින් බිත්තර අලෙවි කිරීම අද ආරම්භ කෙරුණා.\nඒ අනුව, කුලියාපිටියේ සිට බිත්තර ලොරි 6 ක් කෘෂිකර්ම අමාත්‍යාංශයට පැමිණ තිබුණේ සංකේතවත් ලෙස අදාළ බිත්තර තොග අමාත්‍යවරයාට පිලිගැන්වීමටයි.\nවෙළඳපොලේ බිත්තර සඳහා පැවති උපරිම සිල්ලර මිල අධිකරණ නියෝගයකට අනුව තාවකාලිකව ඉවත් කරනු ලැබුවා.\nපාරිභෝගික කටයුතු අධිකාරිය නිකුත් කළ ගැසට් නිවේදනයකට අනුව සුදු බිත්තරයක් රුපියල් 43 කට හා රතු බිත්තරයක් රුපියල් 45 ක උපරිම සිල්ලර මිලක් නියම කර තිබුණා.\nඑම ගැසට් නිවේදනයට එරෙහිව බිත්තර නිෂ්පාදකයින්ගේ සංගමය අභියාචනාධිකරණය ගිය අතර ඒ අනුව නඩු විභාගය අවසන් වනතුරු පාරිභෝගික සේවා අධිකාරිය නිකුත් කළ ගැසට් නිවේදනය අවලංගු කරනු ලැබුවා.\nමෙම තත්ත්වය හමුවේ බිත්තර මිල සීඝ්‍රයෙන් ඉහළ ගිය අතර මේ වනවිට ඇතැම් වෙළඳසැල් බිත්තරයක් අලෙවි කරන්නේ රුපියල් 65 ක මිලකටයි.\nඑමෙන්ම, පවතින තත්ත්වය හමුවේ බිත්තර හිඟයක් ද නිර්මාණය වී තිබෙනවා.\nඑවන් පසුබිමක බිත්තර නිෂ්පාදකයන් පසුගියදා වෙළඳ අමාත්‍යවරයා හමුවී බිත්තරයක් රුපියල් 55 ක මිලකට ලබාදීමට එකඟතාවය පළ කළා.\nඑහි ප්‍රතිඵලයක් ලෙසයි කොළඹ සහ ගම්පහ දිස්ත්‍රික්කයේ මෙලෙස ලොරි රථ යොදා ගනිමින් බිත්තර අලෙවි කිරීම ආරම්භ කරනු ලැබුවේ.\nකොටුව දුම්රිය ස්ථානය, දෙමටගොඩ, කොම්පඤ්ඤවීථිය, දෙහිවල, බත්තරමුල්ල, නුගේගොඩ, මහරගම, මීගොඩ සහ නාරාහේන්පිට ආර්ථික මධ්‍යස්ථානය මෙන්ම හෝමාගමද බිත්තර අලෙවි කිරීම ආරම්භ කර තිබෙනවා.\nඊට අමතරව ගම්පහ දිස්ත්‍රික්කයේ වත්තල, ජාඇල, රාගම, මීගමුව, කිරිබත්ගොඩ, කඩවත සහ පෑලියගොඩ නගරවලදී රුපියල් 55 ක මිලකට ජනතාවට බිත්තර අලෙවි කරනු ලබයි.\nමෙහිදී එක් පාරිභෝගිකයෙකුට එකවර බිත්තර 25 ත් 30 ත් අතර සංඛ්‍යාවක් ලබාගත හැකි අතර, ආපනශාලා සඳහා බිත්තර 50 ක සංඛ්‍යාවක් ලබාදෙනු ඇති.\nකෙසේ වෙතත්, තොග වෙළඳුන් සඳහා මෙහිදී බිත්තර ලබානොදෙන බවයි සමස්ත ලංකා බිත්තර නිෂ්පාදකයින්ගේ සංගමයේ භාණ්ඩාගාරික විජය අල්විස් සඳහන් කළේ.\nඑහෙත්, සමස්ත ලංකා බිත්තර වෙළඳ සංගමයේ ලේකම් අනුර මාරසිංහ කියා සිටියේ බිත්තර නිෂ්පාදකයින් සිදුකරන මාෆියාව වසා ගැනීම සඳහා ඔවුන් වෙළඳුන් පිට වරද පටවන බවයි.",
       "URL": "https://www.hirunews.lk/323775/බිත්තර-ලොරි-6-ක්-කෘෂිකර්ම-අමාත්‍යාංශයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=637"
}