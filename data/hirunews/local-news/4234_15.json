{
       "Source": "hirunews",
       "Timestamp": "Sunday, 05 November 2017 - 12:29",
       "Headline": "කොල්ලුපිටියේ ගණිකා නිවාසයක් වටලයි",
       "News Content": "කොල්ලුපිටිය ආර්. ඒ. ද. මෙල් මාවතේ පවත්වාගෙන ගිය ගණිකා නිවාසයක් වැටලීමට පොලිසිය සමත් වී තිබෙනවා.\nසම්බාහන මධ්‍යස්ථානයක් පවත්වාගෙන යන මුවාවෙන් මෙය සිදුකරගෙන ගොස් ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඊයේ (04) රාත්‍රී 8.30ට පමණ අධිකරණයෙන් ලබාගත් වරෙන්තුවක් මත කොල්ලුපිටිය පොලිස් නිළධාරීන් විසින් මෙම ගොඩනැගිල්ල සෝදිසි කර තිබුණා.\nඑහි කළමණාකාරවරයා, සේවිකාවන් සිව්දෙනෙකු සහ තවත් සැකකරුවෙකු එහිදී අත්අඩංගුවට ගත් බවයි වාර්තා වන්නේ.\nඅත්අඩංගුවට ගත් පුද්ගලයින් වයස අවුරුදු 27, 32, 40, 42, 50 සහ 67 යන වයස්වල පසුවන්නන් වන අතර කඹුරුපිටිය, රාගම, හංවැල්ල, අනුරාධපුර සහ තලංගම යන ප්‍රදේශවල පදිංචිකරුවන්.\nඔවුන් අද (05) දින කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/175294/කොල්ලුපිටියේ-ගණිකා-නිවාසයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=4234"
}