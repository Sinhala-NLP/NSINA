{
       "Source": "hirunews",
       "Timestamp": "Monday, 31 January 2022 - 13:29",
       "Headline": "ගමන බියකරු වූ පාලම (වීඩියෝ)",
       "News Content": "ගාල්ල, යක්කලමුල්ල ප්‍රාදේශීය ලේකම් කොට්ටාසයේ පිහිටි යක්කලමුල්ල පාලම ඉවුරු ඛාදනයට ලක්වීම හේතුවෙන් මේ වනවිට දැඩි අවදානම් තත්ත්වයකට පත්ව තිබෙනවා.\nප්‍රදේශවාසීන් පෙන්වා දෙන්නේ, කඩිනමින් මීට පිළියම් යෙදීමට අපොහොසත් වුවහොත් ඉදිරියේදී විශාල විනාශයක් සිදුවිය හැකි බවයි.\nගාල්ල, යක්කලමුල්ල ප්‍රදේශයේ පොල්අතුමෝදර ගංගාවට ඉහළින් මෙම පාලම ඉදිකර ඇත්තේ මීට වසර 20ක පමණ පෙරයි.\nඒ ප්‍රදේශවාසීන්ගේ ශ්‍රමදායකත්වය ද සමඟින්.\nමෙම පාලම මතින් දෛනිකව වාහන තුන් හාරසියයක් පමණක් ගමන් කරන අතර, කළුදියවල, පොල්පාගොඩ, කරාගොඩ, වල්පොල, මාරගස්දූව ආදී ගම්මාන රැසක ජනතාවට යක්කලමුල්ල නගරයට යාම සඳහා ඇති කෙටිම මාර්ගය ද මෙය වනවා.\nකෙසේ වෙතත්, ප්‍රදේශවාසීන් පෙන්වා දෙන්නේ පාලම දෙපස ඉවුරු දැඩි ලෙස ඛාදනය වීම හේතුවෙන් පාලම දැඩි අවදානම් තත්ත්වයට පත්ව ඇති බවයි.\nප්‍රදේශවාසීන් බලධාරීන්ගෙන් ඉල්ලා සිටින්නේ වර්ෂාව රහිත මේ කාලයේදී පාලමේ බැතිබැමි කඩිනමින් පිළිසකර නොකළහොත් මෙම ගැටලුව දැඩි ආර්බුදකාරී තත්ත්වයකට පත්වනු ඇති බවයි.\nයක්කලමුල්ල පාලමේ අවදානම් තත්ත්වය තවදුරටත් තීව්‍ර වී විශාල විනාශයක් සිදුවීමට පෙර එම ගැටලුව විසඳාලීම ප්‍රාදේශයේ දේශපාලන බලධාරීන්ට මෙන්ම රාජ්‍ය නිලධාරීන්ට ද පැවරෙන වගකීමක්.",
       "URL": "https://www.hirunews.lk/295774/ගමන-බියකරු-වූ-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1385"
}