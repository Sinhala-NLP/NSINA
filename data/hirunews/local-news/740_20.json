{
       "Source": "hirunews",
       "Timestamp": "Friday, 11 November 2022 - 23:43",
       "Headline": "ධනිෂ්කට ඇප ගන්න මුදල් නොමැතිව SLC අසීරුතාවක (වීඩියෝ)",
       "News Content": "ස්ත්‍රී දුෂණ චෝදනා සම්බන්ධයෙන් රක්ෂිත බන්ධනාගාරගත කර සිටින ධනිෂ්ක ගුණතිලකට ඇප ලබා ගැනීමට මුදල් සොයා ගැනීමට නොහැකිව ශ්‍රී ලංකා ක්‍රිකට් ආයතනය දැඩි අසීරුතාවට පත්ව ඇති බව ශ්‍රී ලංකා ක්‍රිකට් ආයතනයේ නීති අංශයේ හිටපු ප්‍රධානි චානක සේනානායක මහතා චෝදනා කරනවා.\nඔහු මෙම චෝදනාව ශ්‍රී ලංකා ක්‍රිකට් බලධාරීන්ට එල්ල කළේ අද කොළඹදී ප්‍රවෘත්ති සාකච්ඡාවක් කැඳවමින්.\nලෝක කුසලාන පන්දුවාර 20 ක්‍රිකට් තරගාවලිය අතරතුර ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ස්ත්‍රී දුෂණ චෝදනාවක් එල්ල වූ අතර ඒ අනුව ඔහු මේවන විට පසුවන්නේ ඔස්ට්‍රේලියාවේ නිව් සවුත් වේල්ස් පොලිස් අත්අඩංගුවේයි.\nපසුගිය සඳුදා ඩව්නිං සෙන්ටර් ප්‍රාදේශීය අධිකරණය හමුවට ධනිෂ්කව ඉදිරිපත් කෙරුණත් එහිදී ධනිෂ්කගේ ඇප ඉල්ලීම අධිකරණය විසින් ප්‍රතික්ෂේපකරනු ලැබුවා.\nකෙසේ වෙතත් ධනිෂ්කට ඇප ලබා ගැනීම සඳහා යළි ඇප අයදුම් පතක් අද ඉදිරිපත් කිරීමට ධනිෂ්ක වෙනුවෙන් පෙනීසිටින නව නීති ආයතනය සූදානම්ව සිටියත් එය අද ඉදිරිපත් කළේ නැහැ.",
       "URL": "https://www.hirunews.lk/320188/ධනිෂ්කට-ඇප-ගන්න-මුදල්-නොමැතිව-slc-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=740"
}