{
       "Source": "hirunews",
       "Timestamp": "Monday, 14 August 2017 - 13:15",
       "Headline": "උතුරේ යළි ඇමති අර්බුදයක්",
       "News Content": "උතුරු පළාත් ප්‍රධාන අමාත්‍ය සී.වී. විග්නේෂ්වරන් තමන්ට අමාත්‍ය ධූරයෙන් ඉවත් වන ලෙස දැනුම් දුන්නත් ඉන් ඉවත් නොවන බව පළාත් ප්‍රවාහන අමාත්‍ය බී.ඩෙනීස්වරන් අද (14) යළි ප්‍රකාශ කළා.\nඒ මන්නාරමේ දැන් පැවැත්වෙන මාධ්‍ය හමුවකදීයි.\nපළාත් අමාත්‍ය මණ්ඩලය පත් කිරීම ඇතුළු උතුර පළාත් ප්‍රධාන අමාතවරයා සතු බලතල භුක්ති විදීම සඳහා ඔහු වෙත බලය පැවරීමට දෙමළ ජාතික සන්ධානය පසුගිය සති අන්තයේදී තීරණය කළා.\nඊට අදාළව යාපනයේ පැවති මෙම සාකච්ඡාවට දෙමළ ජාතික සන්ධානය නියෝජනය කරන ඉලංන්ගෙයි තමිල් අරසු පක්ෂය, ඊ.පී.ආර්.එල්.එෆ්. ටෙලෝ සහ ෆ්ලොට් සංවිධානවල නායකයන් එක්ව සිටියා.\nප්‍රධාන අමාත්‍යවරයා ලෙස සී.වී. විග්නේෂ්වරන්ට හිමි බලතල භුක්ති විදීමට ඔහුට අයිතියක් පවතින බවට මෙහිදී යෝජනා සම්මත කර ගනු ලැබූ අතර නව අමාත්‍යවරුන් පත් කරන්නේ නම් උතුරු පළාත් ප්‍රධාන අමාත්‍යවරයා සියලු පක්ෂවල අදහස් විමසිය යුතුය යන්න එහිදී ඉදිරිපත් කෙරුණු තවත් යෝජනාවක්.\nමෙම රැස්වීමෙන් අනතුරුව මාධ්‍ය වෙත අදහස් දැක්වූ පළාත් ප්‍රධාන අමාත්‍ය සී.වී.විග්නේෂ්වරන් කියා සිටියේ ඉදිරියේදී පළාත් අමාත්‍ය මණ්ඩලයේ වෙනසක් සිදුකිරීමට සුදානම් බවයි.\nඒ අනුව, එම සංශෝධනයට ඉඩ සලසමින් පසුගියදා පළාත් සෞඛ්‍ය අමාත්‍ය පද්මනාදන් සත්‍යලිංගම් එම ධූරයෙන් ඉල්ලා අස්වී තිබුණා.\nපළාත් ප්‍රවාහන අමාත්‍ය පී.ඩෙනීස්වරන් උතුරු පළාත් සභාවේ ටෙලෝ සංවිධානය නියෝජනය කරන මන්ත්‍රීවරයෙක්.\nකෙසේ වෙතත් එම පක්ෂයම නියෝජනය කරන උතුරු පළාත් සභා මන්ත්‍රී එම්. කේ. සිවාජිලිංගම් හිරු ප්‍රවෘත්ති අංශයට ප්‍රකාශ කළේ ඉල්ලා අස් නොවන්නේ නම් ඩෙනීස්වරන් අමාත්‍යවරයා සම්බන්ධයෙන් ඉදිරි පියවර ගන්නා බවයි.",
       "URL": "https://www.hirunews.lk/168401/උතුරේ-යළි-ඇමති-අර්බුදයක්",
       "Category": "Local News",
       "Parent URL": "https://www.hirunews.lk/local-news.php?pageID=4372"
}