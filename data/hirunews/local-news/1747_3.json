{
       "Source": "hirunews",
       "Timestamp": "Wednesday, 18 August 2021 - 7:56",
       "Headline": "කළු අප්පුවා සොයා යාල වනයේ මෙහෙයුම්",
       "News Content": "යාල ජාතික වනෝද්‍යානයේ කලාප අංක තුන ප්‍රදේශයේ දී ඇතෙකුට වෙඩි තැබීමේ සිද්ධිය සම්බන්ධයෙන් මේ වනවිට දෙදෙනෙකු පොලීසිය අත්අඩංගුවට ගෙන තිබෙනවා.\nදකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ අධීක්ෂණය යටතේ සිදුකළ මෙහෙයුමක දී මෙලෙස අත්අඩංගුවට ගෙන ඇත්තේ වෙඩි තැබීම සිදුකළ පුද්ගලයෙකු සහ ඒ සඳහා ගිනි අවිය ලබාදුන් පුද්ගලයා යි.\nපසුගිය 14 වනදා සෙල්ලකතරගම - ගෝතමීගම - යාල විදුලි වැට සම්බන්ධ වන ස්ථානය ආසන්නයේ දී මෙම ඇතා වෙඩි තබා ඝාතනය කර හොඬවැල කපා දළ යුගලය රැගෙන ගොස් තිබුණා.\nපෙරේදා ගිනි අවිය සැකකරුවන්ට ලබාදුන් පුද්ගලයා අත්අඩංගුවට ගෙන ඇති අතර, වෙඩි තැබීමට සම්බන්ධ පුද්ගලයා ඊයේ ගන්දර ප්‍රදේශයේ දී අත්අඩංගුවට ගත් බවයි ප්‍රදේශය භාර උසස් පොලිස් නිලධාරියෙකු සඳහන් කළේ.\nකෙසේ වෙතත් ඔහු සමඟ වෙඩි තැබීමට පැමිණි කළු අප්පුවා නැමැත්තෙකු සොයා ඊයේ යාල වනෝද්‍යානයේ මෙහෙයුමක් ද සිදුකර තිබෙනවා.\nඑහෙත් ඔහු ව අත්අඩංගුවට ගැනීමට පොලිසියට හැකි වී නොමැති අතර, ඝාතනය කළ ඇතාගේ බවට සැළකෙන දළයක් සොයාගෙන ඇති බවට වාර්තා වනවා.",
       "URL": "https://www.hirunews.lk/279982/කළු-අප්පුවා-සොයා-යාල-වනයේ-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1747"
}