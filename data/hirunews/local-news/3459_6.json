{
       "Source": "hirunews",
       "Timestamp": "Tuesday, 12 March 2019 - 14:54",
       "Headline": "ගෝඨාභයගේ රීට් පෙත්සම් විභාගය 26 වනදා දක්වා කල් යයි",
       "News Content": "තමන් ඇතුළු 07 දෙනෙකු එරෙහිව ත්‍රිපුද්ගල විශේෂ මහාධිකරණය ගොනුකර ඇති නඩු විභාගය නතර කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ අභියාචනාධිකරණය හමුවේ ගොනුකර තිබූ රීට් පෙත්සම විභාගය මේ මස 26 වනදා දක්වා අද කල් තැබුණා.\nමෙම පෙත්සම සලකා බැලූණේ අභියාචනාධිකරණ විනිසුරුවරුන් වන අචල වෙන්ගප්පුලි සහ අර්ජුන ඔබේසේකර හමුවේයි.\nඑහිදී නීතිපතිවරයා වෙනුවෙන් පෙනී සිටි අතිරේක සොලිස්ටර් ජනරාල්වරුන් සදහන් කර තිබුණේ පෙත්සම්කාර පාර්ශවයේ නොතීසි මෙතෙක් ලැබී නොමැති බවයි.\nඒ අනුව, පෙත්සම්කාර පාර්ශවයට අදාළ නොතීසි ලබාදෙන ලෙස ද විනිසුරුවරුන් නියෝග කර තිබුණා.\nමැදමුලන ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33 ක මුදලක් අවභාවිතා කිරීම සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ ඇතුළු 7 දෙනෙකුට එරෙහිව මෙම නඩුව පවරා තිබෙනවා.",
       "URL": "https://www.hirunews.lk/212240/ගෝඨාභයගේ-රීට්-පෙත්සම්-විභාගය-26-වනදා-දක්වා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3459"
}