{
       "Source": "hirunews",
       "Timestamp": "Thursday, 06 January 2022 - 11:40",
       "Headline": "වැලිකඩ බන්ධනාගාර නඩුවේ තීන්දුව ප්‍රකාශයට පත් කිරීම ලබන 12 දක්වා කල් යයි(වීඩියෝ)",
       "News Content": "වැලිකඩ බන්ධනාගාරය තුළ දී රැඳවියන් 08 දෙනෙකු වෙඩි තබා ඝාතනය කිරීම සම්බන්ධයෙන් වන නඩුවේ තීන්දුව ප්‍රකාශයට පත් කිරීම මේ මස 12 වනදා දක්වා කල් දමා තිබෙනවා.\nඒ මෙම නඩුව තීන්දුව ලබාදීම සඳහා අද ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන විශේෂ ත්‍රිපුද්ගල මහාධිකරණ විනිසුරු මඩුල්ල හමුවේ කැඳවූ අවස්ථාවේදීයි.\nනඩුව කැඳවූ අවස්ථාවේදී ත්‍රිපුද්ගල විනිසුරු මඩුල්ලේ සභාපති විනිසුරු ගිහාන් කුලතුංග දැනුම් දුන්නේ, මෙම නඩු තීන්දුව සූදානම් කර ගැනීමට නො හැකි වූ හෙයින් එය ප්‍රකාශයට පත් කිරීම මෙලෙස කල් තබන බවයි.\n2012 වසරේ නොවැම්බර් මස 09 වනදා සිදුවූ මෙම ඝාතනය සම්බන්ධයෙන් පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව සහ හිටපු බන්ධනාගාර කොමසාරිස්වරයෙකු වූ එමිල් රන්ජන් ළමාහේවාට එරෙහිව නීතිපතිවරයා නඩු පවරනු ලැබුවා.\nනීතිපතිවරයා විසින් විශේෂ ත්‍රිපුද්ගල මහාධිකරණ විනිසුරු මඩුල්ල හමුවේ අධිචෝදනා ගොනු කර නඩු පවරනු ලැබුවේ, 2019 වසරේ ජූලි මස 04 වනදායි.\n2012 වසරේ නොවැම්බර් මස 09 වන දා බන්ධනාගාරය තුළ කැරැල්ලක් හේතුවෙන් රැඳවියන් 27 දෙනෙකු ඝාතනය වුවත් නීතිපතිවරයාට නඩු පැවරීමට තරම් ප්‍රමාණවත් සාක්ෂි ඉදිරිපත්ව තිබුණේ රැඳවියන් 08 දෙනෙකු ඝාතනය කිරීම සම්බන්ධයෙන් පමණයි.",
       "URL": "https://www.hirunews.lk/293173/වැලිකඩ-බන්ධනාගාර-නඩුවේ-තීන්දුව-ප්‍රකාශයට-පත්-කිරීම-ලබන-12-දක්වා-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1445"
}