{
       "Source": "hirunews",
       "Timestamp": "Monday, 27 September 2021 - 19:40",
       "Headline": "වල් බිහිවෙන පිළියන්දල ශාක්‍ය ජනපදය ජාත්‍යන්තර බෞද්ධ අධ්‍යාපන මධ්‍යස්ථානයක් හා ජාත්‍යන්තර සංචාරක කලාපයක් බවට පත් කිරීමේ සූදානමක් (වීඩියෝ)",
       "News Content": "2017 වර්ෂයේ ඉදිකිරීම් ආරම්භ කළ දැනට වල් බිහිවෙමින් පවතින පිළියන්දල කහපොල ප්‍රදේශයේ පිහිටා ඇති ශාක්‍ය ජනපදය ජාත්‍යන්තර බෞද්ධ මධ්‍යස්ථානයක් සහ ජාත්‍යන්තර බෞද්ධ සංචාරක කලාපයක් බවට පත් කිරීමට ඇති හැකි හැකියාව සොයා බලමින් පවතින බව වාර්තා වනවා\n2016 වසරේ මෙරට පැවති එක්සත් ජාතීන්ගේ වෙසක් දින සැමරුම් උළෙලට සමගාමීව, පිළියන්දල ඩේසිවත්ත නමැති අක්කර 74ක් පමණ විශාල ඉඩමේ අක්කර 20ක පමණ භූමි ප්‍රදේශයක මෙම ශාක්‍ය ජනපදය ඉදිකිරීමේ ව්‍යාපෘතිය ආරම්භ කෙරුණා.\nමෙම ඉඩම බුද්ධශාසන අමාත්‍යාංශය වෙත පවරා ගෙන අවබෝධතා ගිවිසුමක් යටතේ ‘ලයිට් ඔෆ් ඒෂියා ෆවුන්ඩේෂන්‘ නැමති ආයතනය වෙත පවරා ඉන්දියාවේ කපිලවස්තු ශාක්‍ය ජනපදය ප්‍රතිනිර්මාණය කිරීමේ ව්‍යාපෘතිය සඳහා ලබා දීමට අමත්‍ය මණ්ඩල අනුමැතිය ලැබුනේ 2016 වර්ෂයේ දීයි.\nඑම ව්‍යාපෘතිය 2017 වර්ෂයේ දී ආරම්භ කර 2020 මාර්තු මාසයේ දී අවසන් කිරීමට නියමිතව තිබූ නමුත් මේ වන විටත් එහි ප්‍රගතිය පවතින්නේ 5%කට වඩා අඩු මට්ටමකයි.\nඑබැවින් ‘ලයිට් ඔෆ් ඒෂියා ෆවුන්ඩේෂන් ආයතනය‘ සමඟ ඇති කරගත් එකී අවබෝධතා ගිවිසුම අවලංගු කර එකී ඉඩම බුද්ධශාසන, අගමික හා සංස්කෘතික කටයුතු අමාත්‍යාංශය වෙත නැවත භාර ගැනීමට තීරණය කෙරුනා.\nඅද පිලියන්දල මෙම ශාඛ්‍ය ජනපදය ඉදිකිරීමේ ව්‍යාපෘතිය නිරීක්ෂණය සඳහා එක්වූ දහම් පාසල් පිරිවෙන් හා භික්ෂු අධ්‍යාපන රාජ්‍ය අමාත්‍ය විජිත බේරුගොඩ කියා සිටියේ මෙහි ජාත්‍යන්තර බෞද්ධ අධ්‍යාපන මධ්‍යස්ථානයක් හා ජාත්‍යන්තර සංචාරක කලාපයක් බවට පත් කරන බවයි.",
       "URL": "https://www.hirunews.lk/283394/වල්-බිහිවෙන-පිළියන්දල-ශාක්‍ය-ජනපදය-ජාත්‍යන්තර-බෞද්ධ-අධ්‍යාපන-මධ්‍යස්ථානයක්-හා-ජාත්‍යන්තර-සංචාරක-කලාපයක්-බවට-පත්-කිරීමේ-සූදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1665"
}