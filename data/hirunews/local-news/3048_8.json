{
       "Source": "hirunews",
       "Timestamp": "Thursday, 14 November 2019 - 22:31",
       "Headline": "පෞද්ගලික නාලිකා දෙකකට තර්ජනය කළ ඇමති හකීම්ට එරෙහිව පොලිස් මූලස්ථානයට පැමිණිලි 2ක්",
       "News Content": "පෞද්ගලික නාලිකා දෙකකට තර්ජනය කරමින් අදහස් දැක්වූ අමාත්‍ය රවුෆ් හකීම් මහතාට එරෙහිව සංවිධාන දෙකක් අද පොලිස් මූලස්ථානයට පැමිණිලි ගොනු කළා.\nඊට අමතරව කබීර් හෂීම් සහ රාජිත සේනාරත්න යන අමාත්‍යවරුන්ට එරෙහිවද පොලිස් මූලස්ථානයට සහ අධිකරණයට පැමිණිලි දෙකක් ගොනු කෙරුණා.\nපෞද්ගලික නාලිකා දෙකකට හොඳ පාඩමක් උගන්වන බව පවසමින් අමාත්‍ය රවුෆ් හකීම් මහතා ඊයේ සිදු කළ අනතුරු ඇඟවීම සම්බන්ධයෙන් සත්‍ය ගවේශකයෝ සංවිධානය සහ සිංහලේ අපි සංවිධානය අද පොලිස් මූලස්ථානය වෙත පැමිණිලි දෙකක් සිදු කළා.\nමේ අතර සතිඅග ජාතික පුවත්පතක ජෝතිශ්‍ය අතිරේකයක් සඳහා එක් අපේක්ෂකයකුට අවාසිවන අයුරින්ල තම ලිපියක් යොදාගැනීම සම්බන්ධයෙන් අමාත්‍ය කබීර් හෂීම් මහතාට විරුද්ධව ජ්‍යෝතීර්වේදී හේමසිරි විජේසිංහ මහතා විසින් පොලිස් මූලස්ථානයට පැමිණිල්ලක් ගොනු කළා.\nමේ අතර අමාත්‍ය රාජිත සේනාරත්න මහතාගේ මාධ්‍ය සාකච්ඡාවට සහභාගී වූ සුදු වෑන් රථයක් පැදවූ බව කියන රියදුරා සම්බන්ධ තොරතුරු අපරාධ පරීක්ෂණ දෙපාර්තමේන්තුවට ලබා දීම පැහැර හැරීමට එරෙහිව නීතිඥයින් පිරිසක් අද කොටුව මහේස්ත්‍රාත්වරයා ඉදිරියේ පැමිණිල්ලක් ගොනු කළා.",
       "URL": "https://www.hirunews.lk/228289/පෞද්ගලික-නාලිකා-දෙකකට-තර්ජනය-කළ-ඇමති-හකීම්ට-එරෙහිව-පොලිස්-මූලස්ථානයට-පැමිණිලි-2ක්",
       "Category": "Local News",
       "Parent URL": "https://www.hirunews.lk/local-news.php?pageID=3048"
}