{
       "Source": "hirunews",
       "Timestamp": "Sunday, 23 July 2017 - 11:05",
       "Headline": "නල්ලූර් වෙඩි තැබීමට සම්බන්ධ දෙදෙනෙකු අත්අඩංගුවට",
       "News Content": "යාපනය - නල්ලූර් ප්‍රදේශයේදී ඊයේ සිදුවූ වෙඩි තැබීමට සම්බන්ධ පුද්ගලයන් දෙදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ මෙලෙස අත්අඩංගුවට ගෙන ඇත්තේ සිද්ධියට සම්බන්ධ ප්‍රධාන සැකකරුගේ වැඩිමහල් සොහොයුරා සහ තවත් ඥාතියෙකු බවයි.\nපොලිස් කණ්ඩායම් කිහිපයක් වැඩිදුර පරීක්ෂණ ක්‍රියාත්මක කර ඇති බව ද පොලිස් මාධ්‍ය ප්‍රකාශකවරයා සඳහන් කළා.\nඊයේ පස්වරුවේ විද්‍යා ඝාතන නඩුවේ විනිසුරුවරයෙකු වූ මානික්කවාසගම් ඉලංචේලියන්ගේ රථයට ආරක්ෂාව සපයමින් සිටි ඊට පිටුපසින් ගමන් කළ යතුරුපැදියට වෙඩි ප්‍රහාරයක් එල්ල වුණා.\nඉන් රෝහල් ගත කර සිටි පොලිස් නිලධාරියා රෝහල් ගත කර ප්‍රතිකාර ලබන අතරතුර  ජීවිතක්ෂයට පත්ව තිබුණා.\nමෙලෙස ජීවිතක්ෂය පත් වුනේ විද්‍යා ඝාතන නඩුවේ විනිසුරුවරයෙකුට ආරක්ෂාව සපයමින් ගිය 57 හැවිරිදි පොලිස් සැරයන්වරයෙකුයි.\nමෙම පොලිස් නිලධාරියා විනිසුරු මානික්කවාසගම් ඉලංචේලියන්ගේ රථයට ආරක්ෂාව සපයමින් ඊට පිටුපසින් යතුරුපැදියකින් ගමන් කළ බව සඳහන්.\nමේ අතර මෙම වෙඩි ප්‍රහාරය තමන් ඝාතනය කිරීමේ අරමුණින් එල්ල කළ වෙඩි ප්‍රහාරයක් බවට සැකකරන බව විනිසුරු මානික්කවාසගම් ඉලංචේලියන් ප්‍රකාශ කළා.\nවිනිසුරු ඉලංචේලියන්, යාපනය විද්‍යා ඝාතන නඩුවේ ත්‍රිපුද්ගල විනිසුරු මඩුල්ලේ සාමාජිකයෙකු ද වනවා.\nමෙම වෙඩි ප්‍රහාරයේදී යතුරුපැදියකින් පැමිණි සැකකරු වෙඩි ප්‍රහාර 11 ක් එල්ල කර ඇති බව සඳහන්.\nඔහු වෙඩි තැබීම සදහා භාවිත කළ පිස්තෝලය සිද්ධිය වූ ස්ථානයේ තිබී සොයා ගත් අතර, පොලිසිය ප්‍රකාශ කළේ සැකකරු පැමිණි බවට සැකකෙරෙන යතුරුපැදිය ද එහිදී හමුවූ බවයි.\nමේ අතර, නල්ලූර් හිදී ඊයේ සිදුවූ වෙඩි තැබීමට විරෝධය පළ කරමින් උතුරු පළාතේ සියලූම පෞද්ගලික බස් රථ වර්ජනයක් දියත් කිරීමට තීරණය කර තිබෙනවා.\nඋතුරු පළාත් පෞද්ගලික බස් රථ සංගමයේ උප සභාපති එස්.ටී.කේ. රාජේෂ්වරන් කියා සිටියේ හෙට දිනයේ සංකේත වැඩ වර්ජනයක් ක්‍රියාත්මක කිරීමට තම සංගමය තීරණය කර ඇති බවයි.",
       "URL": "https://www.hirunews.lk/166556/නල්ලූර්-වෙඩි-තැබීමට-සම්බන්ධ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4408"
}