{
       "Source": "hirunews",
       "Timestamp": "Tuesday, 21 February 2017 - 15:42",
       "Headline": "සීගිරියේ ඇත්තේ සිංහ පාදයක් නොවේ - පුජ්‍ය ඉනාමලුවේ සුමංගල නාහිමි",
       "News Content": "සීගිරි පර්වතයේ ඉහළ රජ මාළිගා පරිශ්‍රයට පිවිසීමට ඇති පඩි පෙළ දෙපසට දක්නට ඇති සත්ව පාද යුගල සිංහයෙකුගේ ඉදිරි පාද යුවළක් නොවන බව රංගිරි දඹුලු විහාර පාර්ශවයේ මහනායක පුජ්‍ය ඉනාමලුවේ ශ්‍රී සුමංගල නාහිමියන් පවසනවා.\nනිවේදනයක් නිකුත් කරමින් උන්වහන්සේ පෙන්වා දෙන්නේ සිංහ පාදය යනුවෙන් සවිකර ඇති නාම පුවරුව සහ සීගිරිය පිළිබඳ ලියවී ඇති ග්‍රන්ථවල ද එම නාමය භාවිත කර තිබීම එම ව්‍යවහාරයට පාදක වී ඇති බවයි.\nඑම සත්ව පාද යුගල නිරීක්ෂණය කිරීමේදී පැහැදිළි වන්නේ එය සිංහ පාද යුගළයක් නොවන බව උන්වහන්සේ පෙන්වා දෙනවා.\nස්වභාවිකව සිංහයෙකුගේ පාදයක තිබිය යුතු ඇගිලි සංඛ්‍යාව 4 ක් වුව ද දැනට සීගිරියේ ඇති සිංහ පාද යුග්මයේ ඇත්තේ ඇගිලි 3 ක් බවයි නාහිමියන් නිකුත් කල නිවේදනයේ දැක්වෙන්නේ.\nඇතැම් සීගිරි කුරුටු ගීවලින් ද ප්‍රකාශ වන ආකාරයට සිංහයෙකුගේ මුර්තියක් මෙහි පැවති බව අවිවාදිත බව උන්වහන්සේ සඳහන් කරනවා.\nමෙම තත්වයට මුලික වන්නට ඇත්තේ පුරාවස්තු සංරක්ෂණ ක්‍රියාවලයේදී එම මුර්තිය ප්‍රතිනිර්මාණය කිරීමේදී සිංහ පාදයක තිබිය යුතු ඇගිලි සංඛ්‍යාව සහ මුලික ලක්ෂණ පිළිබඳ අවධානය යොමු නොකිරීම බවයි ඉනාමලුවේ සුමංගල නා හිමියන්ගේ මතය වන්නේ.\nඑය මුර්ති ශිල්පියාට මෙන්ම පුරාවිද්‍යා සංරක්ෂකයාට සිදුව ඇති බලවත් අත්වැරැද්දක් බව පුජ්‍ය ඉනාමලුවේ ශ්‍රී සුමංගල නාහිමියන් නිකුත් කල නිවේදනයේ වැඩිදුරටත් සඳහන්.",
       "URL": "https://www.hirunews.lk/155072/සීගිරියේ-ඇත්තේ-සිංහ-පාදයක්-නොවේ-පුජ්‍ය-ඉනාමලුවේ-සුමංගල-නාහිමි",
       "Category": "Local News",
       "Parent URL": "https://www.hirunews.lk/local-news.php?pageID=4650"
}