{
       "Source": "hirunews",
       "Timestamp": "Tuesday, 11 June 2019 - 17:18",
       "Headline": "ලංගම ජාතික සේවක සංගම් නියෝජිතයින් අද මැදියම් රැයේ සිට වර්ජනයක",
       "News Content": "ඉල්ලීම්වලට විසඳුම් නොලැබීම නිසා එක්සත් ජාතික පක්ෂ සිරිකොත මූලස්ථානය ඉදිරිපිට උපවාසයක නිරතවූ ශ්‍රී ලංකා ගමනාගමන මණ්ඩලයේ ජාතික සේවක සංගමයේ සේවකයන් අද මධ්‍යම රාත්‍රියේ සිට වර්ජනයක් ආරම්භ කිරීමට තීරණය කර තිබෙනවා.\nහෙට පෙරවරු 10 ට පැවැත්වෙන සාකච්ඡාවේදී විසඳුමක් නොලැබුණහොත් එය අඛණ්ඩ වර්ජනයක් බවට ක්‍රියාත්මක කරන බවයි උපවාසයේ නිරත සේවකයන් සඳහන් කළේ.\nලබාදී ඇති උසස්වීම්වලට අදාළ වැටුප් ලබාදෙන ලෙස පවසමින් ශ්‍රී ලංකා ගමනා ගමන මණ්ඩලයේ සේවකයින් පිරිසක් සිරිකොත පක්ෂ මුලස්ථානයේ ඉදිරිපිට ඊයේ දහවල් මෙම උපවාසය ආරම්භ කළා.\nඅද උදෑසන ජාතික සේවක සංගමයේ නියෝජිතයින් කිහිපදෙනෙකු සහ එක්සත් ජාතික පක්ෂ මහ ලේකම් අමාත්‍ය අකිල විරාජ් කාරියවසම් සමඟ සාකච්ඡාවක් පැවැත්වුණද එයද විසඳුමකින් තොරව අවසන් වී තිබුණා.\nපසුව එම ස්ථානයට අමාත්‍ය දයා ගමගේ ද පැමිණ උපවාසයේ නිරත සේවකයින් සමග සාකච්ජාවක නිරත වු  බවයි එහි සිටින හිරු වාර්තාකරු සදහන් කළේ.\nවිරෝධතාකරුවන් සඳහන් කළේ සාකච්ඡාවට 13 ක් පමණ මීට පෙර පවත්වා ඇති නමුත් තමන්ට නිසි විසඳුමක් නොලැබුණු බවයි.\nඊයේ රාත්‍රියේ සිරිකොත පක්ෂ මූලස්ථානයට විශේෂ පොලිස් ආරක්ෂාවක්ද සපයා තිබුණා.",
       "URL": "https://www.hirunews.lk/218198/ලංගම-ජාතික-සේවක-සංගම්-නියෝජිතයින්-අද-මැදියම්-රැයේ-සිට-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=3306"
}