{
       "Source": "hirunews",
       "Timestamp": "Sunday, 12 April 2020 - 18:53",
       "Headline": "රට වෙනුවෙන් හිරු සහන යාත්‍රා ක්‍රියාන්විතය අඛණ්ඩව රට වටා (වීඩියෝ)",
       "News Content": "කොරෝනා වෛරසය ව්‍යාප්තවීමත් සමඟ දැඩි දුෂ්කරතා මැද, සරණක් අවැසිව සිටින අපේම ජනතාව වෙනුවෙන් ක්‍රියාත්මක ‘‘රට වෙනුවෙන් හිරු’’ සහන යාත්‍රා ක්‍රියාන්විතය මේ වන විට ගම් නගර සිසාරා සාර්ථකව ක්‍රියාත්මක වෙමින් පවතිනවා.\nමෙම ක්‍රියාන්විතයට සමගාමීව බස්නාහිර පළාත කේන්ද්‍ර කර ගනිමින් තවත් වැඩසටහන් කිහිපයක් අදත් පැවැත්වුණා.\nරට වෙනුවෙන් හිරු සහන යාත්‍රා ක්‍රියාන්විතය දියත් වන්නේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි.\nඑහි ප්‍රධාන මෙහෙයුම් කටයුතු කොටුව ලෝක වෙළඳ මධ්‍යස්ථානයේ 35 සහ 37 මහල්වල පිහිටි හිරු මාධ්‍ය ජාල මූලස්ථානයේ සිට සිදු කෙරෙන අතර, සියලූ බෙදාහැරීම් සිදු කෙරෙන්නේ පැලවත්ත හිරු ලයිෆ් මැදිරි සංකීර්ණයේ සිටයි.\nපන්සලේ, පල්ලියේ, කෝවිලේ, පුදබිමේ වැඩ සිටින අති පූජනීය මහා සංඝරත්නය ප්‍රධාන පූජකවරුන්ගේත්, ළමා නිවාසවල රැඳී සිටින දූ දරුවන්ගේත්, වැඩිහිටි නිවාසවල තනි වූ වැඩිහිටියන්ගේත්  ඕනෑ එපාකම් සපුරාලීම වෙනුවෙන් මෙවර හිරු පෙරමුණ ගෙන සිටිනවා.\nමේ අතර, කොරෝනා වෛරසය ආසාදනය වීමේ වැඩි අවදානමක් ඇති වැඩිහිටියන් ඉන් ආරක්ෂා කර ගැනීම සඳහා හිරු මාධ්‍ය ජාලය ආරම්භ කළ වැඩිහිටි නිවාස විෂබීජහරණය කිරීමේ  තවත් අදියරක් අද සිදුකෙරුණා.\nඒ, පන්නිපිටිය ආතර් පෙරේරා වැඩිහිටි නිවාසය, ඇල්පිටිය අබේසේකර වැඩිහිටි නිවාසය, බෙන්තර සුගත වැඩිහිටි නිවාසය කේන්ද්‍ර කර ගනිමින්.\nමෙම සම්පූර්ණ ක්‍රියාවලියම වෘත්තීමය සේවාවන් සපයන පුද්ගලයන් යොදාගෙන නිසි සෞඛ්‍යාරක්ෂිත ක්‍රම උපයෝගී කර ගනිමින් ක්‍රියාත්මක වීම විශේෂත්වයක්. 077 303 59 30 දුරකතන අංකය ඇමතීමෙන් අවශ්‍යතාවය ඇති වැඩිහිටි නිවාස වෙත මෙම සේවාව සපයා ගත හැකියි.\nඑමෙන්ම, හිරු සහන යාත්‍රා ක්‍රියාන්විතයට සමගාමීව හිරු මාධ්‍ය ජාලය ශ්‍රී ලංකා රතු කුරුස සමාජය හා එක්ව ක්‍රියාත්මක කරන පොදු ස්ථාන විෂබීජහරණය කිරීමේ වැඩසටහන් කොළඹ සහ ගම්පහ දිස්ත්‍රික්කයන් හි අද ක්‍රියාත්මක වුණා.\nකොළඹ වරාය පොලිස් ස්ථානය, මෝදර පොලිස් ස්ථානය හා වෙරළබඩ පොලිස් ස්ථානය  විෂබීජහරණයට ලක් කිරීම ද සිදුකෙරුණේ කොළඹ දිස්ත්‍රික්කයේ පොදු ස්ථාන විෂබීජහරණය කිරීමේ වැඩසටහනේ පළමු අදියර අවසන් කරමින්.\nඑමෙන්ම, ගම්පහ දිස්ත්‍රික්කයේ වත්තල, කදාන, ජාඇල, සීදුව, මීගමුව, කොච්චික යන පොලිස් ස්ථානයන් ද මෙලෙස විෂබීජහරණයට ලක්කෙරුණා.",
       "URL": "https://www.hirunews.lk/238484/රට-වෙනුවෙන්-හිරු-සහන-යාත්‍රා-ක්‍රියාන්විතය-අඛණ්ඩව-රට-වටා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2800"
}