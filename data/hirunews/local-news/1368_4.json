{
       "Source": "hirunews",
       "Timestamp": "Tuesday, 08 February 2022 - 16:28",
       "Headline": "32 හැවිරිදි ජර්මන් ජාතික තරුණියක් දූෂණය කළ බව කියන ව්‍යාපාරිකයෙකු අත්අඩංගුවට",
       "News Content": "කොල්ලුපිටිය ප්‍රදේශයේ හෝටලයක් තුලදී ජර්මන් ජාතික තරුණියක් මත් කර දූෂණයට ලක්කළ බව කියන 28 හැවිරිදි ව්‍යාපාරිකයෙකු පොලිස් අත්අඩංගුවට ගෙන තිබෙනවා.\n32 හැවිරිදි ජර්මන් ජාතික තරුණිය වෛද්‍යවරයෙකු වෙත ඉදිරිපත් කර ඇති අතර වෛද්‍ය වාර්තා ලැබීමට නියමිතයි.\nසැකකාර ව්‍යාපාරිකයා වසර 6ක පමණ කාලයක සිට මෙම ජර්මන් ජාතික තරුණියගේ මිතුරෙක් බවට ද පොලිස් විම්ර්ශණවලදී අනාවරණ වී තිබෙනවා.\nඇයගේ පියා ශ්‍රී ලාංකිකයෙකු වන අතර මව ජර්මන් ජාතික කාන්තාවක් බව ද සඳහන්.\nපසුගිය දෙසැම්බර් මස 18 වනදා මෙරටට පැමිණ තිබූ මෙම තරුණිය තංගල්ල ප්‍රදේශයේ ඥාති නිවසක නතරවී දිවයිනේ විවිධ ප්‍රදේශවල සංචාරය කර තිබෙනවා.\nඅනතුරුව ඇය සැකකාර ව්‍යාපාරිකයා සමග මහනුවර ප්‍රදේශයේ හෝටලයක සති දෙකක පමණ කාලයක් නවාතැන් ගෙන සිට  තිබූ බව ද පොලිසිය සඳහන් කළා.\nපසුගිය 6 වනදා මෙරටින් පිටව යාමට නියමිතව සිටි ඇය සැකකාර ව්‍යාපාරිකයා සමග 4 වනදා කොල්ලුපිටිය ප්‍රදේශයේ හෝටලයකට පැමිණ එදින රාත්‍රී දෙදෙනාම එක්ව සමාජ ශාලාවකට ගොස් තිබෙනවා.\nපසුදින අලුයම 4 පමණ වන තෙක් එහි රැඳී සිට ඔවුන් මත්පැන් පානය කර ඇති බවටයි හෙළිවී ඇත්තේ.\nජර්මන් ජාතික තරුණියගේ ක්‍රෙඩිට් කාඩ්පත එම ස්ථානයේදී අස්ථානගතවී ඇති අතර සැකකාර ව්‍යාපාරිකයා එය එතරම් ගණන් නොගැනීම පිළිබඳ දෙදෙනා අතර බහින්බස් වීමක් ද සිදුව තිබෙනවා.\nඅනතුරුව තරුණිය පමණක් ත්‍රී රෝද රථයකින් යළිත් තමන් නතර වී සිටි කොල්ලුපිටිය ප්‍රදේශයේ හෝටලය වෙත පැමිණ ඇතැයි සඳහන්.\nඑම හෝටලයේ සිටින අතරවාරයේ හෝ මත්පැන් පානය කරන අවස්ථාවේ තමන්ට පත්වීමට යම් පානයක් ලබාදී දූෂණය කර ඇති බවටයි ඇය කළ පැමිණිල්ලෙන් දක්වා ඇත්තේ.\nසැකකරු අධිකරණයට ඉදිරිපත් කිරීමට නියමිත අතර කොල්ලුපිටිය පොලිසිය පරීක්ෂණ සිදුකරනවා.",
       "URL": "https://www.hirunews.lk/296498/32-හැවිරිදි-ජර්මන්-ජාතික-තරුණියක්-දූෂණය-කළ-බව-කියන-ව්‍යාපාරිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1368"
}