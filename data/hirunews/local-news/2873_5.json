{
       "Source": "hirunews",
       "Timestamp": "Monday, 02 March 2020 - 20:01",
       "Headline": "එජාප නායක රනිල් නොමැතිව, සමගි ජන බලවේගය සම්මුතියකට එළඹේ",
       "News Content": "ගජ මිතුරු සංගම් රටේ ජාතික න්‍යාය පත්‍රය තීන්දු කල කාලය, සමගි ජන බලවේගය මගින් අවසන් කරන බව විපක්ෂ නායක සජිත් ප්‍රේමදාස පවසනවා.\nඔහු මේ බව කියා සිටියේ ඉදිරි මහ මැතිවරණය සඳහා විපක්ෂ නායක සජිත් ප්‍රේමදාසගේ නායකත්වයෙන් පිහිටුවන ලද සමගි ජන බලවේගයේ සමාරම්භක උළෙලට කොළඹ - නෙළුම් පොකුණ රඟහලේදී අද එක්වෙමින්.\nඑක්සත් ජාතික පක්ෂයේ නායක රනිල් වික්‍රමසිංහ, මහ ලේකම් අකිල විරාජ් කාරියවසම්, ජාතික සංවිධායක නවීන් දිසානායක, උපනායක පාර්ලිමේන්තු මන්ත්‍රී රවී කරුණානායක, පාර්ලිමේන්තු මන්ත්‍රී ජෝන් අමරතුංග, පක්ෂයේ ජ්‍යෙෂ්ඨ උප සභාපති ලක්ෂ්මන් කිරිඇල්ල, වජිර අබේවර්ධන සහ සාගල රත්නායක මෙම උත්සවයට පැමිණ සිටියේ නැහැ.\nමීට අමතරව, තිලක් මාරපන , ඞී.එම් ස්වාමිනාදන්, බුද්ධික පතිරණ ඇතුළු තවත් එක්සත් ජාතික පක්ෂ මන්ත්‍රීවරුන් 25 කට අධික ප්‍රමාණයක් මෙම අවස්ථාවට එක්නොවූ බවයි ආරංචි මාර්ග සදහන් කළේ.\nකෙසේ වෙතත් එක්සත් ජාතික පෙරමුණේ හවුල්කාර පක්ෂ වන ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම්, සමස්ත ලංකා මහජන කොංග්‍රසයේ  නායක පාර්ලිමේන්තු මන්ත්‍රී රිෂාඩ් බදියුදීන්, මෙම අවස්ථාවට සහභාගි වුනා.\nඑසේම දෙමළ ප්‍රගතිශීලී සන්ධානයේ නායක පාර්ලිමේන්තු මන්ත්‍රී මනෝ ගනේෂන්, එහි නියෝජ්‍ය නායක  පාර්ලිමේන්තු මන්ත්‍රී පී. දිගම්බරම්, කඳුරට ජනතා පෙරමුණේ නායක පාර්ලිමේන්තු මන්ත්‍රී වී. රාධක්‍රිෂ්ණන් සහ  ජාතික හෙළ උරුමයේ මහ ලේකම් පාර්ලිමේන්තු මන්ත්‍රී පාඨලී චම්පික රණවක ද මෙම උත්සවයට පැමිණ සිටියා.\nපාර්ලිමේන්තු මන්ත්‍රීවරුන් වන තලතා අතුකෝරාල,කබීර් හෂීම්,මංගල සමරවීර, ෆීල්ඞ් මාර්ෂල් සරත් ෆොන්සේකා, විජිත් විජයමුණි සොයිසා, සහ එක්සත් ජාතික පක්ෂයේ පසුපෙල මන්ත්‍රීවරුන් ද මෙම අවස්ථාවට එක්ව සිටි බව සදහන්.\nජාතික හෙළ උරුමය, ශ්‍රී ලංකා මුස්ලිම් කොංග්‍රසය, දෙමළ ප්‍රගතිශීලී සන්ධානය, සමස්ත ලංකා මහජන කොංග්‍රසය හා එක්සත් වාමාංශික පෙරමුණ, සහ සිවිල් සංවිධාන විස්සක් සහ වෘත්තිය සමිති 18 ක් නියෝජනය කරමින් එහි නියෝජිතයින් සමගි ජන බලවේගයේ මහ ලේකම්වරයා සමඟ ජාතික සම්මුතියේ අවබෝධතා ගිවිසුම් වලට එළඹුණා.\nසමගි ජන බලවේගයේ කටයුතු අද ආරම්භ කළ ද ඉදිරි මැතිවරණයට ඉදිරිපත්වන ලකුණ සම්බන්ධයෙන් එක්සත් ජාතික පක්ෂය සමඟ මේ වනවතුරුත් එකඟතාවට පැමිණ නැහැ.\nඊයේ පස්වරුවේ රැස්වූ එම පක්ෂයේ කෘත්‍යාධිකාරී මණ්ඩලය තීරණය කර තිබුණේ ඉදිරි මහ මැතිවරණය සඳහා ‘‘සමගි ජනබලවේගය ඩොට් එක්සත් ජාතික පක්ෂය’’ ලෙස අලියා ලකුණින් තරග කිරීමටයි. කෙසේ වෙතත්, විපක්ෂ නායක සජිත් ප්‍රේමදාස අතුලූ පිරිසක් ඊට විරුද්ධත්වය පළ කර තිබෙනවා.\nනව සන්ධානය සමඟ එක්සත් ජාතික පක්ෂයට එක්විය හැක්කේ එහි ව්‍යවස්ථාවට නීතිමය පිළිගැනීමක් ලැබීමෙන් පසුව බවයි  එක්සත් ජාතික පක්ෂ නායක රනිල් වික්‍රමසිංහ ඊයේ පැවති කෘත්‍යාධිකාරී මණ්ඩල හමුවෙන් පසු මාධ්‍ය වෙත අදහස් දක්වමින් කියා සිටියේ.\nමේ අතර, විපක්ෂ නායක සජිත් ප්‍රේමදාස අද පාර්ලිමේන්තු සංකීර්ණයේ දී  මාධ්‍ය  හමුවක් කැදවා තිබුණා.\nඊට එක්වෙමින් ඔහු කියා සිටියේ සමගි ජන බලවේගයේ ලකුණ පිලිබඳ නිවැරදි තීරණය ඉතා ඉක්මනින් ජනතාවට ප්‍රකාශ කරන බවයි.",
       "URL": "https://www.hirunews.lk/235646/එජාප-නායක-රනිල්-නොමැතිව-සමගි-ජන-බලවේගය-සම්මුතියකට-එළඹේ",
       "Category": "Local News",
       "Parent URL": "https://www.hirunews.lk/local-news.php?pageID=2873"
}