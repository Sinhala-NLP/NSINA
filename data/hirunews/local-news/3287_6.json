{
       "Source": "hirunews",
       "Timestamp": "Saturday, 22 June 2019 - 13:40",
       "Headline": "ඥානසාර හිමිගේ පැමිණීමෙන් පසු කල්මුණේ උපවාසයෙන් සිව් දෙනෙකු ඉවත් වෙයි",
       "News Content": "කල්මුණේ - උතුර උප ප්‍රාදේශීය ලේකම් කාර්යාලය ප්‍රධාන කාර්යාලයක් බවට පත් කරන ලෙස ඉල්ලා උපවාසයේ නිරත 5 දෙනාගෙන් සිව් දෙනෙකු අද ඉන් ඉවත්ව තිබෙනවා.\nඒ එම උපවාසය පැවති ස්ථානයට බොදුබල සේනා සංවිධානයේ මහලේකම්, පූජ්‍ය ගලගොඩඅත්තේ ඥානසාර හිමියන් අද පෙරවරුවේ පැමිණීමෙන් පසුවයි.\nඑහිදී අදාළ ඉල්ලීම් සම්බන්ධයෙන් බලධාරීන් සමඟ සාකච්ජා කර විසදුමක් ලබාදෙන බව උන්වහන්සේ පොරොන්දුවක් ලබා දී තිබෙනවා.\nඒ අනුව කල්මුණේ ශ්‍රී සුභද්‍රාරාමාධිපති පූජ්‍ය රන්මුතුගල සංඝරතන හිමියන්, සචිත්‍රා නන්දන් කුරුක්කල්තුමන්, කල්මුණේ නාගරික මන්ත්‍රී අලගකෝන් විජේරත්නම් සහ දෙමළ වෙළද සංගමයේ නියෝජිතයෙකු මෙලෙස තාවකාලිකව උපවාසයෙන් ඉවත් වූ බවයි ප්‍රදේශයේ හිරු වාර්තාකරු කියා සිටියේ.\nකෙසේ වෙතත්, කල්මුණේ නාගරික මන්ත්‍රී චන්ද්‍රසේකරන් රාජන් තවදුරටත් උපවාසයේ නිරත වනවා.\nකල්මුණේ - උතුර උප ප්‍රාදේශීය ලේකම් කාර්යාලය ප්‍රධාන කාර්යාලයක් බවට පත් කරන ලෙස ඉල්ලා 5 දෙනෙකු උපවාසයක් ආරම්භ කළේ මීට දින 6 කට පෙරයි.\nඑම උපවාසය පැවැත්වෙන ස්ථානයට ඊයේ අමාත්‍ය දයාගමගේ සහ දෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්දිරන් පැමිණි අතර එහිදී ඔවුන්ට ජනතාවගෙන් දැඩි විරෝධයක් ද එල්ල වුණා.",
       "URL": "https://www.hirunews.lk/218897/ඥානසාර-හිමිගේ-පැමිණීමෙන්-පසු-කල්මුණේ-උපවාසයෙන්-සිව්-දෙනෙකු-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3287"
}