{
       "Source": "hirunews",
       "Timestamp": "Tuesday, 29 June 2021 - 10:56",
       "Headline": "විදේශ විනිමය බාහිර ප්‍රේෂණ මත පනවා ඇති සීමා  දීර්ඝ කෙරේ",
       "News Content": "විදේශ සංචිත හා විදේශ විනිමය වෙළඳපොලේ සිදුවිය හැකි බලපෑම සැලකිල්ලට ගෙන විදේශ විනිමය බාහිර ප්‍රේෂණ මත පනවා ඇති සීමා ලබන මස 2 වනදා සිට තවත් මාස 6 කට දීර්ඝ කර තිබෙනවා.\nඒ මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ ඉදිරිපත් කළ යෝජනාව ඊයේ රැස්වූ අමාත්‍ය මණ්ඩලය විසින් අනුමත කරමින්. ඇතැම් ගණුදෙනුවලට සම්බන්ධිත බාහිර ප්‍රේෂණ අත්හිටුවීම සඳහා විදේශ විනිමය පනතේ 22 වන වගන්තිය යටතේ අදාළ නියෝග පනවා ඇති අතර, එහි වලංගු කාලය ජුලි පළවනදායින් අවසන් වීමට නියමිතව තිබුණා.\nවිදේශ විනිමය වෙළඳපොලේ ඇතිවිය හැකි අවදානම අවම කිරීමට සහ මූල්‍ය පද්ධතියේ ස්ථාවරත්වය පවත්වා ගැනීම පිණිස එම නියෝග තවදුරටත් ක්‍රියාත්මක විය යුතු බවටයි ශ්‍රී ලංකා මහබැංකුව ප්‍රකාශ කර ඇත්තේ.",
       "URL": "https://www.hirunews.lk/275606/විදේශ-විනිමය-බාහිර-ප්‍රේෂණ-මත-පනවා-ඇති-සීමා-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1853"
}