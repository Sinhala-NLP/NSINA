{
       "Source": "hirunews",
       "Timestamp": "Thursday, 15 April 2021 - 12:58",
       "Headline": "සෞඛ්‍ය මාර්ගෝපදේශ දැඩිව අනුගමනය කළ යුතුයි - පොලිස් මාධ්‍ය ප්‍රකාශක (වීඩියෝ)",
       "News Content": "උත්සව සමයේ නෑගම් සහ විනෝද චාරිකාවල නිරතවන ජනතාව සෞඛ්‍ය මාර්ගෝපදේශ දැඩිව අනුගමනය කළ යුතු බව පොලිසිය පවසනවා.\nමේ අතර, ගෙවුණු දිනයේ තවත් කොවිඩ් ආසාදිතයින් 117 දෙනෙකු මෙරටින් හඳුනාගැනීමත් සමග මෙරට කොවඩ් ආසාදිතයින්ගේ සංඛ්‍යාව 95,737ක් දක්වා ඉහළ ගියා.\nගෙවුණු දිනයේ මෙරටින් හඳුනාගැණුනු කොවිඩ් ආසාදිතයින් 117 දෙනා අතුරින් 99 දෙනෙකු දේශීය හඳුනාගත් ආසාදිතයින් වන අතර, සෙසු පුද්ගලයින් 18 දෙනා විදෙස්ගතව සිට මෙරටට පැමිණි අයයි.\nගෙවුණු දිනයේ වැඩිම ආසාදිතයින් පිරිසක් වාර්තා වූයේ යාපනය දිස්ත්‍රික්කයෙන්. එම ගණන 26ක්.\nඊට අමතරව කොළඹ දිස්ත්‍රික්කයෙන් ආසාදිතයින් 21 දෙනෙකු සහ නුවරඑළිය දිස්ත්‍රික්කයෙන් ආසාදිතයින් 19 දෙනෙකු වාර්තා වනවා.\nගෙවුණු දිනයේ තවත් කොවිඩ් මරණ දෙකක් වාර්තා වීමත් සමග මෙරට සමස්ත කොවිඩ් මරණ සංඛ්‍යාව දැක්වෙන්නේ 604ක් ලෙසයි.\nහිරිවඩුන්න ප්‍ර දේශයේ පදිංචි 63 හැවිරිදි පිරිමි පුද්ගලයෙක් සහ කරවෙඩ්ඩි ප්‍ර දේශයේ පදිංචි 83 හැවිරිදි පිරිමි පුද්ගලයෙක් මෙලෙස මියගොස් තිබෙනවා.\nමේ අතර, රෝහල්ගතව සහ අතරමැදි ප්‍රතිකාර මධ්‍යස්ථාන තුළ ආසාදිතයින් 2982කු තවදුරටත් ප්‍රතිකාර ලබන අතර, පූර්ණ සුවය ලබා රෝහල්වලින් පිටව ගොස් ඇති පුද්ගලයින්ගේ සංඛ්‍යාව 92150ක්.\nමේ අතර, මෙරට එන්නත්කරණ වැඩසටහන යටතේ කොවිෂීල්ඩ් එන්නතේ පළමු මාත්‍රාව මෙරට පුද්ගලයින් 925,242කුට ලබාදී ඇති බව වසංගත රෝග විද්‍යා ඒකකය පවසනවා.\nකෙසේ වෙතත් පසුගිය 11 වැනිදා සිට එන්නත් ලබාදීම සිදු නොකෙරුණු බවයි එම ඒකකය වාර්තා කළේ.මේ අතර, අලුත් අවුරුදු උත්සව සමයේ නුවරඑළිය නගරයට විශාල සංචාරකයින් පිරිසක් පැමිණෙමින් සිටින බව නුවරඑළිය මහනගර සභාවේ සභාපති චන්දන ලාල් කරුණාරත්න මහතා පවසනවා.\nමේ හේතුවෙන් නුවරඑළිය නගරයේ පිහිටි නවාතැන් ලබාගැනීමේ ස්ථානද පිරීගොස් ඇති බවයි ඔහු වැඩිදුරටත් සඳහන් කළේ.\nඑම නිසා නිරන්තරයෙන් සෞඛ්‍ය උපදෙස් පිළිපදින ලෙසයි නුවරඑළිය මහනගර සභාව සංචාරකයින්ගෙන් ඉල්ලා සිටින්නේ.\nමේ අතර, මෙවර අලුත් අවුරුද්ද වෙනුවෙන් නෑගම් යාමේදී කුඩා දරුවන් සහ වැඩිහිටියන් සිටින නිවෙස්වල සෞඛ්‍ය මාර්ගෝපදේශවලට මුල්තැන දී කටයුතු කරන ලෙස සේඛ්‍ය අමාත්‍යාංශය ජනතාවගෙන් ඉල්ලා සිටිනවා.\nමේ අතර, කොවිඩ් 19 ව්‍යාප්තිය සමග අඩු ආදායම්ලාභී පවුල් සඳහා රජය විසින් ලබාදෙන රුපියල් 5000 දීමනාව අද සිට යළි ලබාදීම ආරම්භ කළ බව රාජ්‍ය අමාත්‍ය ෂෙහාන් සේමසිංහ පවසනවා.\nමේවන විට පවුල් ඒකක ලක්ෂ 18කට පමණ එම දිමනාව ලබාදීමට රජය කටයුතු කර ඇති බවත්, ඔහු වැඩිදුරටත් සඳහන් කළා.",
       "URL": "https://www.hirunews.lk/268498/සෞඛ්‍ය-මාර්ගෝපදේශ-දැඩිව-අනුගමනය-කළ-යුතුයි-පොලිස්-මාධ්‍ය-ප්‍රකාශක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2019"
}