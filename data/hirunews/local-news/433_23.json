{
       "Source": "hirunews",
       "Timestamp": "Tuesday, 04 April 2023 - 20:08",
       "Headline": "අංගොඩ ලොක්කා මිය ගියේ හෘදයාබාධයකින් - ඉන්දීය මාධ්‍ය",
       "News Content": "ප්‍රබල පාතාල කල්ලි නායකයෙකු ලෙස සැළකුණු අංගොඩ ලොක්කා ඉන්දියාවේ දී මියගොස් ඇත්තේ හෘදයාබාධයකින් බව ඉන්දීය මාධ්‍ය වාර්තා කළා.\nඒ අනුව අංගොඩ ලොක්කාගේ මරණය සම්බන්ධයෙන් සිදුකළ විමර්ශන නවතා දැමීමට ඉන්දීය අපරාධ විමර්ශන දෙපාර්තමේන්තුව කටයුතු කර තිබෙනවා.\nප්‍රබල සංවිධානාත්මක අපරාධකරුවෙකු වන මද්දුමගේ ලසන්ත චන්දන පෙරේරා නොහොත් අංගොඩ ලොක්කා පිළිබඳව සමාජයේ වැඩි කථාබහක් මතුවන්නේ කළුතර එතනමඩල ප්‍රදේශයේ දී සමයංගේ ඝාතනයත් සමගයි.\nඑම ඝාතනයෙන් අනතුරුව අතුරුදන් වු අංගොඩ ලොක්කා පිළිබඳ කළ විමර්ශනවල දී ඔහු ඉන්දියාවට පළා ගොස් ඇති බව හෙළිවුණා.\nඔහු ඉන්දියාවේ බලාජිනගර් හි ප්‍රදීප් සිං යන නමින් වසර 02ක කාලයක් ජීවත්ව සිට ඇත්තේ අමානි තන්ජි නම් ශ්‍රී ලාංකික කාන්තාවක් සමගයි.\n2020 වසරේ ජුලි 05 වැනිදා අදාළ කාන්තාව විසින් අංගොඩ ලොක්කාව අසනීප තත්ත්යක් හේතුවෙන් රෝහල් ගත කර තිබුණේ අසල්වැසියෙකුගේ සහය ද ඇතුවයි.\nඑහි දී අංගොඩ ලොක්කා මියගොස් ඇති බවට තහවුරුවීමෙන් පසු සිරුර මරණ පරීක්ෂණ සඳහා කොයිම්බතූර් වෛද්‍ය විද්‍යාලය වෙත යොමු කර තිබුණා.\nඉන්දීය අපරාධ විමර්ශන දෙපාර්තමේන්තුව කොයිම්බතූර් හි අධිකරණයකට ඉදිරිපත් කළ මරණ පරීක්ෂණ වාර්තාවකින් තහවුරු කර ඇත්තේ මරණය හෘදයාබාධයකින් සිදුව ඇති බවට තහවුරු වී ඇති බවයි.\nඒ අනුව අංගොඩ ලොක්කාගේ මරණය සම්බන්ධව සිදු කළ විමර්ශන සහ නීති විරෝධීව ඉන්දියාවට පළායාමේදී ඉදිරිපත් කර ඇති ව්‍යාජ ලිපි ලේඛණ සකස් කිරීම සම්බන්ධයෙන් සිදුකළ විමර්ශන නවතා දැමීමට ඉන්දීය අපරාධ විමර්ශන දෙපාර්තමේන්තුව කටයුතු කර තිබෙනවා.\nමේ අතර, නදුන් චින්තක වික්‍රමරත්න හෙවත් හරක් කටා සහ සළිඳු මල්ෂික ගුණරත්න හෙවත් පානදුරේ කුඩු සලිදුගේ ජීවිතාරක්ෂාව තහවුරු කරන ලෙස ඉල්ලා ගොනු කර ඇති රීට් පෙත්සම්, සත්‍ය කරුණු වසන් කර ගොනු කර ඇති බැවින් ඒවා විභාගයට නොගෙන නිෂ්ප්‍රභ කරන ලෙස නීතිපතිවරයා අද (04) අභියාචනාධිකරණයෙන් ඉල්ලීමක් කළා.",
       "URL": "https://www.hirunews.lk/331715/අංගොඩ-ලොක්කා-මිය-ගියේ-හෘදයාබාධයකින්-ඉන්දීය-මාධ්‍ය",
       "Category": "Local News",
       "Parent URL": "https://www.hirunews.lk/local-news.php?pageID=433"
}