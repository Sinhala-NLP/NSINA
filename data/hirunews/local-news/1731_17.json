{
       "Source": "hirunews",
       "Timestamp": "Wednesday, 25 August 2021 - 13:56",
       "Headline": "රිෂාඩ් බන්ධනාගාර වෛද්‍යවරයෙකුට තර්ජනය කළ සිද්ධිය බන්ධනාගාර අධිකරණයකට",
       "News Content": "රිෂාඩ් බදියුදීන් විසින් කොළඹ මැගසින් බන්ධනාගාරයේදී වෛද්‍යවරයෙකුට අපහාස කිරීම, මරණ තර්ජන කිරීම සහ රාජකාරියට බාධා කිරීම සම්බන්ධයෙන් බන්ධනාගාර විනිසුරු සභාවක් වෙත කරුණු දැක්වීමට තීරණය වී තිබෙනවා.\nඒ මෙම සිද්ධියට අදාළව සහකාර බන්ධනාගාර අධිකාරීවරයෙකුගේ ප්‍රධානත්වයෙන් සිදු කළ මූලික විමර්ශණයේ වාර්ථාවට අනුවයි.\nබන්ධනාගාර ආඥා පනතට අනුව 87/1 වගන්තිය යටතේ බන්ධනාගාරය තුලදී යම් වරදක් සිදු කළ අයෙකුට බන්ධනාගාර විනිසුරු සභාවක් ඉදිරියට පැමිණවීමට බලය පවතින බව බන්ධනාගාර මාධ්‍ය ප්‍රකාශක බන්ධනාගාර කොමසාරිස් චන්දන ඒකනායක සඳහන් කළා.\nඒ අනුව ඉදිරියේදී මෙම සිද්ධියට අදාළව ස්වාධීන තීරණයක් ගැනීම සඳහා මහේස්ත්‍රාත්වරයෙකුගේ මූලිකත්වයෙන් යුත් බන්ධනාගාර විනිශ්චය මණ්ඩලයක් ඉදිරියට ඉදිරිපත් කරන බව නියමිතයි.\nඑම සිද්ධියට අදාළව බන්ධනාගාර රැඳවියෙකු අධිකරණයට කැඳවා අද ප්‍රකාශයක් ද සටහන් කර ගැණුනා.\nරක්ෂිත බන්ධනාගාර ගත කර සිටින රිෂාඩ් බදියුදීන් මන්ත්‍රීවරයා තමන්ට මරණ තර්ජනය සිදුකල බවට බන්ධනාගාර රෝහලේ වෛද්‍යවරයෙකු බොරැල්ල පොලීසියට කර තිබූ පැමිණිල්ලකට අනුව කොළඹ අපරාධ කොට්ඨාශය මෙන්ම, බන්ධනාගාර දෙපාර්තමේන්තුව විමර්ශන සිදුකරනවා.",
       "URL": "https://www.hirunews.lk/280589/රිෂාඩ්-බන්ධනාගාර-වෛද්‍යවරයෙකුට-තර්ජනය-කළ-සිද්ධිය-බන්ධනාගාර-අධිකරණයකට",
       "Category": "Local News",
       "Parent URL": "https://www.hirunews.lk/local-news.php?pageID=1731"
}