{
       "Source": "hirunews",
       "Timestamp": "Tuesday, 13 September 2022 - 19:50",
       "Headline": "ශ්‍රී ලංකාව සම්බන්ධයෙන් දැඩි ස්ථාවරයක සිටින්නැයි මානව හිමිකම් කවුන්සිලයට ලිපියක් (වීඩියෝ)",
       "News Content": "කොරේ පිටට මරේ ශ්‍රී ලංකාව සම්බන්ධයෙන් දැඩි ස්ථාවරයක සිටින්නැයි ජාත්‍යන්තර මානව හිමිකම් සංවිධාන හතරක් එක්සත් ජාතීන්ගේ මානව හිමිකම් කවුන්සිලයෙන් ඉල්ලයි.\nශ්‍රී ලංකාව සම්බන්ධයෙන් ශක්තිමත් යෝජනාවක් සම්මත කළ යුතු බවට ජාත්‍යන්තර මානව හිමිකම් සංවිධාන හතරක් එක්සත් ජාතීන්ගේ මානව හිමිකම් කවුන්සිලයට ලිපියක් යවමින් කියා සිටිනවා.\nමෙම ඉල්ලීම සිදුකර ඇත්තේ, ඇම්නෙස්ටි ඉන්ටර්නැෂනල්, ෆෝරම් ඒෂියා, හියුමන් රයිට්ස් වොච් සහ ජාත්‍යන්තර නීතිවේදීන්ගේ කොමිසම යන ජාත්‍යන්තර මානව හිමිකම් සංවිධාන හතරයි.\nඑක්සත් ජාතීන්ගේ මානව හිමිකම් කවුන්සිලයෙන් ඔවුන් ඉල්ලා සිටින්නේ ත්‍රස්තවාදය වැලැක්වීමේ පනත භාවිතාය අවසන් කිරීම ඇතුළුව දැනට සිදුවෙමින් පවතින අපයෝජනයන්ට විසඳුම් ලබා දෙන ලෙස ශ්‍රී ලංකාවෙන් ඉල්ලා සිටිය යුතු බවටයි.\nබ්‍රිතාන්‍ය යටත් විජිතයෙන් නිදහස් වීමෙන් අනතුරුව මුහුණ දෙන බරපතලම ආර්ථික, දේශපාලනික සහ මානව හිමිකම් අර්බුදයකට ලක්ව සිටින ශ්‍රී ලංකාවේ හිටපු ජනාධිපති ගෝඨාභය රාජපක්ෂ, දැවැන්ත විරෝධතා හේතුවෙන් 2022 ජූලි මාසයේදී ඉල්ලා අස්වූ අතර, ඔහුගේ අනුප්‍රාප්තිකයා වූ රනිල් වික්‍රමසිංහ, අදහස් ප්‍රකාශ කිරීමේ නිදහස සහ සාමකාමීව රැස්වීම් වල නිදහස යටපත් කිරීම සඳහා පීඩනකාරී ක්‍රියාමාර්ග භාවිතා කරන බවටයි ඔවුන් චෝදනා කරන්නේ.\nමේ අතර සැප්තැම්බර් 6 දා එක්සත් ජාතීන්ගේ මානව හිමිකම් පිළිබඳ හිටපු මහ කොමසාරිස් මිචෙල් බැචලෙට් නිවේදනයක් නිකුත් කරමින් කියා සිටියේ, “ශ්‍රී ලාංකිකයන් වැඩි විනිවිදභාවයක්, දූෂණය සහ ආර්ථික අවපාලනය සඳහා වගවීම සහ ප්‍රජාතන්ත්‍රවාදයේ වැඩි සහභාගිත්වය ඉල්ලා මහජන විරෝධතා ව්‍යාපාරයකට එක්වූ බවයි.\nඑහි දී විරෝධතාකරුවන්ගේ අයිතිවාසිකම්වලට ගරු කරන ලෙසත්, අතීත උල්ලංඝනයන් සඳහා දණ්ඩමුක්තිය අවසන් කරන ලෙසත්, වත්මන් අර්බුදයේ මූල හේතුවලට විසඳුම් ලබා දෙන ලෙසත් මේ ලිපිය හරහා ඇය රජයෙන් ඉල්ලා සිටියා.\n“වසර ගණනාවක් තිස්සේ ශ්‍රී ලංකාවේ විවිධ අපයෝජනයන්ට ගොදුරු වූවන් යුක්තිය ඉල්ලා සිටින අතර, අනුප්‍රාප්තික රජයන් පොරොන්දු කඩ කර, වගවීම අවහිර කර, යුද අපරාධවලට සම්බන්ධ වූවන් ට ඉහළ තනතුරු ලබා දී ඇති බව,” හියුමන් රයිට්ස් වොච් හි දකුණු ආසියානු අධ්‍යක්ෂ මීනක්ෂි ගංගුලි පවසනවා.\n\"වගකීම සහ නීතියේ ආධිපත්‍යය තහවුරු කරන ලෙස ශ්‍රී ලංකා රජයට බලපෑම් කරන යෝජනාවක් එක්සත් ජාතීන්ගේ මානව හිමිකම් කවුන්සිලය සම්මත කළ යුතුය.\" ඇය වැඩි දුරටත් කියා සිටියා.\nසැප්තැම්බර් 12 වැනි දින ආරම්භ වූ මානව හිමිකම් කවුන්සිලයේ 51 වැනි සැසිවාරයේදී, සාමාජික රටවල් 2021 මාර්තු මස යෝජනාව සමාලෝචනය කර යාවත්කාලීන කරන අතර ම එය ශ්‍රී ලංකාවේ සිදු කරන ලද ජාත්‍යන්තර අපරාධ පිළිබඳ සාක්ෂි එකතු කිරීමට සහ අනාගත නඩු පැවරීම් සඳහා භාවිතා කිරීම සඳහා එක්සත් ජාතීන්ගේ වගවීමේ ව්‍යාපෘතියක් ස්ථාපිත කරනු ඇති.\nජාත්‍යන්තර මානව හිමිකම් සංවිධාන වන, ඇම්නෙස්ටි ඉන්ටර්නැෂනල්, ෆෝරම් ඒෂියා, හියුමන් රයිට්ස් වොච් සහ ජාත්‍යන්තර නීතිවේදීන්ගේ කොමිසම ඉල්ලා සිටින්නේ අතිරේක සම්පත් ද සමඟින් මෙම යෝජනාව අලුත් කිරීම සහ ශක්තිමත් කිරීම අත්‍යවශ්‍ය බවයි.\nමානව හිමික්ම් මහ කොමසාරිස්වරිය සිය වාර්තාවේ, “ගැඹුරු මිලිටරිකරණය සහ පාලනයේ විනිවිදභාවය සහ වගවීම නොමැතිකම, බරපතල මානව හිමිකම් කඩකිරීම් සඳහා දණ්ඩමුක්තිය ඇතුළත් කිරීම, ආදී කාරණා හේතුවෙන් දූෂණයට සහ බලය අනිසි ලෙස භාවිතා කිරීමට පරිසරයක් නිර්මාණය කර ඇති” ආකාරය විස්තර කර ඇති බවයි ඔවුන් පෙන්වා දෙන්නේ.\nමානව හිමිකම් කඩකිරීම් සඳහා ශ්‍රී ලංකාව තුළ වගවීමක් නොමැති විට, එක්සත් ජාතීන්ගේ සාමාජික රටවල් විසින් ජාත්‍යන්තර අපරාධ සිදු කළ බවට චෝදනා ලැබ සිටින ශ්‍රී ලාංකිකයින්ට විශ්ව අධිකරණ බල ප්‍රතිපත්තිය යටතේ විදේශීය අධිකරණවල නඩු පැවරිය යුතු බවත්, විදේශයන්හි ඇති සොරකම් කළ වත්කම් සොයා ගැනීමට සහ\nඒවා අත්හිටුවීමට දරන උත්සාහයට සහාය විය යුතු බවත් ඇය පැවසුවා.\nඑමෙන්ම පුද්ගලයන් 250කට අධික සංඛ්‍යාවක් මරුමුවට පත් කළ 2019 පාස්කු ඉරිදා බෝම්බ ප්‍රහාරය පිළිබඳ පරීක්ෂණ සඳහා ජාත්‍යන්තර ක්‍රමවේදයක් ඉල්ලා සිටින මහ කොමසාරිස්වරිය පවසන්නේ, ශ්‍රී ලංකා ආරක්‍ෂක හමුදාවේ ක්‍රියාකලාපය සම්බන්ධයෙන් තවමත් පිළිතුරු නොමැති ප්‍රශ්න පවතින බවයි.\nමේ සම්බන්ධයෙන් අදහස් දැක්වූ ජාත්‍යන්තර නීතිවේදීන්ගේ කොමිසමේ ජ්‍යෙෂ්ඨ නීති උපදේශක මැසිමෝ ෆ්‍රිගෝ කියා සිටියේ “දණ්ඩමුක්තිය අවසන් කිරීමට සහ ශ්‍රී ලාංකිකයන්ට යුක්තිය ඉටු කිරීමට හදිසි ජාත්‍යන්තර ක්‍රියාමාර්ගයක් අවශ්‍ය වන පැහැදිලි සොයාගැනීම් මහ කොමසාරිස්වරයා විසින් ඉදිරිපත් කර ඇති බවයි.\nජූලි 21 වැනි දින ජනාධිපති වූ දා සිට, ජනාධිපති වික්‍රමසිංහ, විරෝධතාකරුවන් ප්‍රචණ්ඩ ලෙස විසුරුවා හැරීමට සහ විරෝධතාවලට සහභාගී වූ බවට චෝදනා එල්ල වූ පුද්ගලයන් විශාල සංඛ්‍යාවක් අත්අඩංගුවට ගැනීමට කුප්‍රකට ත්‍රස්තවාදය වැලැක්වීමේ පනත භාවිත කරමින් හමුදාව යොදවා ඇති බව එම වාර්තාවේ සඳහන්.\nමීට අමතරව ත්‍රස්තවාදය වැලැක්වීමේ පනත භාවිත කරමින් ශිෂ්‍ය නායකයින් තිදෙනෙකු කිසිදු චෝදනාවකින් තොරව රඳවා ගැනීමට ද ඔහු නියෝග කර ඇතැයි එහි සඳහන්.\nකෙසේ වෙතත් හිටපු විදේශ අමාත්‍ය ජී එල් පීරිස් ජුනි මාසයේදී මානව හිමිකම් කවුන්සිලයට කියා සිටියේ රජය එම නීතිය භාවිතා කිරීම තහනම් කරන බවයි.\nඑමෙන්ම වත්මන් විදේශ අමාත්‍ය, එවකට අධිකරණ අමාත්‍ය අලි සබ්රි ද මාර්තු මාසයේදී ශ්‍රී ලංකා පාර්ලිමේන්තුවට එම සහතිකය ලබා දුන්නා.\nමේ අතර සැප්තැම්බර් 8 වැනි දින ජනාධිපති වික්‍රමසිංහ විසින් මානව හිමිකම් උල්ලංඝනය කිරීම්වලට සම්බන්ධ තිදෙනෙකු රජයේ අමාත්‍යවරුන් ලෙස පත් කර තිබෙනවා.\nඒ අතරෙන් සිවනේෂතුරෙයි චන්ද්‍රකාන්තන් හෙවත් පිල්ලෙයාන් බෙදුම්වාදී දෙමළ ඊළාම් විමුක්ති කොටි (එල්ටීටීඊ) ඒකකයේ හිටපු සාමාජිකයෙකු වන අතර ඔහුට පැහැරගැනීම් සහ ළමා සොල්දාදුවන් බඳවා ගැනීම් පිලිබඳ චෝදනා එල්ල වී තිබෙනවා.\nමීට අමතරව ඔහුට එරෙහිව, 2001 වසරේ පාර්ලිමේන්තු මන්ත්‍රීවරයෙකු ඝාතනය කිරීම සම්බන්ධයෙන් තිබූ චෝදනා ද 2005 වසරේදී නීතිපතිවරයා විසින් ඉවත් කර ගත්තා.\nඑමෙන්ම 2021 සැප්තැම්බර් මාසයේදී සිරකරුවන්ට තුවක්කු පෙන්වා තර්ජනය කිරීමේ සිද්ධියෙන් පසු බන්ධනාගාර අමාත්‍ය ධූරයෙන් ඉල්ලා අස් වූ ලොහාන් රත්වත්තේ ද අළුතින් පත් වූ අමාත්‍ය ලැයිස්තුවේ සිටිනවා.\nමීට අමතරව මැයි 9 වැනිදා රාජ්‍ය විරෝධී උද්ඝෝෂකයන්ට ප්‍රචණ්ඩ ප්‍රහාරයක් එල්ල කිරීම සම්බන්ධයෙන් මේ වන විට පොලිස් පරීක්ෂණ පැවැත්වෙන සනත් නිශාන්ත හට ද අමාත්‍ය ධුර පිරිනැමීම මොවුන්ගේ දැඩි අවධානයට යොමු වී තිබෙනවා.\n\"මෙම අමාත්‍ය පත්වීම්වලින් පෙනී යන්නේ වික්‍රමසිංහ පරිපාලනය ට මානව හිමිකම් කඩකිරීම් සම්බන්ධයෙන් විශ්වාසනීය ලෙස වගවීම හෝ නීතියේ ආධිපත්‍යය තහවුරු කිරීම අපේක්ෂා කළ නොහැකි බවයි\" යනුවෙන් FORUM-ASIA හි එක්සත් ජාතීන්ගේ උපදේශක වැඩසටහන් කළමනාකරු අහමඩ් ඇඩම් පැවසුවා.\nරටේ මේ වන විට පවතින භයානක තත්ත්වය හේතුවෙන් ශ්‍රී ලංකාවේ මිනිසුන්ගේ අයිතිවාසිකම් ආරක්ෂා කිරීම සඳහා මානව හිමිකම් කවුන්සිලයෙන් ශක්තිමත් සහ පැහැදිලි යෝජනාවක් ඉල්ලා සිටීන අතර නව යෝජනාව මගින් ශ්‍රී ලංකාවේ මානව හිමිකම්වලට එල්ල වන තර්ජන පිළිබඳව අවධානය යොමු කළ යුතු බව එම ලිපියේ වැඩි දුරටත් සඳහන් කර තිබෙනවා.\nඑම යෝජනාව අනුව ඔවුන් රජයෙන් ඉල්ලා සිටින්නේ :\nපළිගැනීමට හෝ අත්අඩංගුවට ගැනීමට බියෙන් තොරව නිදහසේ සහ සාමකාමීව විරෝධතා දැක්වීමට සහ ඔවුන්ගේ අදහස් ප්‍රකාශ කිරීමට මිනිසුන්ගේ අයිතිවාසිකම්වලට ගරු කිරීම,\nමෑත කාලීන විරෝධතාවලට සහභාගී වූ හෝ සහාය දුන් බවට විශ්වාස කරන පුද්ගලයින්ට හිරිහැර කිරීම, බිය ගැන්වීම් සහ අත්තනෝමතික ලෙස අත්අඩංගුවට ගැනීම අවසන් කිරීම,\nත්‍රස්තවාදය වැලැක්වීමේ පනත අහෝසි කිරීම,\nඉදිරි කාලසීමාව තුළ එය භාවිතා කිරීම සඳහා වහාම තහනම් නියෝගයක් නිකුත් කිරීම,\nත්‍රස්තවාදය වැලැක්වීමේ පනත යටතේ රඳවා සිටින අය පිලිබඳව සමාලෝචනය කිරීම,\nජාත්‍යන්තරව පිළිගත හැකි චෝදනාවලට මුහුණ නොදෙන සියලු දෙනා වහා නිදහස් කර, පූර්ව අත්අඩංගුවේ පසුවන අය ද ඇතුළුව ත්‍රස්තවාදය වැලැක්වීමේ පනත යටතේ රඳවාගෙන සිටින සියලු දෙනා ගේ නඩු සාමාන්‍ය අධිකරණයකදී කඩිනමින් සහ සාධාරණව නැවත විභාග කිරීමට වග බලා ගැනීම,\nඅධිකරණයේ සහ මානව හිමිකම් කොමිසමේ ස්වාධීනත්වය යළි ස්ථාපිත කිරීමයි.",
       "URL": "https://www.hirunews.lk/315318/ශ්‍රී-ලංකාව-සම්බන්ධයෙන්-දැඩි-ස්ථාවරයක-සිටින්නැයි-මානව-හිමිකම්-කවුන්සිලයට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=871"
}