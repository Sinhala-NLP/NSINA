{
       "Source": "hirunews",
       "Timestamp": "Saturday, 01 February 2020 - 20:28",
       "Headline": "කොළඹ මහේස්ත්‍රාත් අධිකරණ භූමියේදී පාතාල නායක කංජිපානි ඉම්රාන්ගෙන් සැකකරුවෙකුට මරණ තර්ජන",
       "News Content": "බන්ධානාගාර ගතකර සිටින පාතාල සාමාජිකයෙකු හා මත්ද්‍රව්‍ය ජාවාරම්කරුවෙකුවන කංජිපානි ඉම්රාන් කොළඹ මහේස්ත්‍රාත් අධිකරණ භූමියේදි තවත් සැකකරුවෙකුට මරණ තර්ජන සිදුකර තිබෙනවා.\nසිද්ධිය සම්බන්ධයෙන් තර්ජනයට ලක් වූ සැකකරුගේ නිතීඥවරයා කොළඹ මහේස්ත්‍රාවරයාට පැමිණිලි කර ඇති බවටයි වාර්තා වන්නේ.\nපාතාල සාමාජිකයෙකුවන මොහමඩ් නජිබ් මොහමඩ් ඉම්රාන් හෙවත් කංජිපානි ඉම්රාන් තවත් සැකකරුවෙකුට මෙම මරණ තර්ජනය සිදුකරනු ලැබුවේ නඩු\nකටයුත්තක් සඳහා ඊයේ (31) දිනයේ අලුත් කඩේ මහේස්ත්‍රාත් අධිකරණයට රැගෙනවිත් යළි බන්ධානාගාරයට රැගෙන යන අවස්ථාවේදී.\nඅදාළ තර්ජනය සිදුකරණ අවස්ථාවේදි කංජිපානි ඉම්රාන් සිටියේ පොලිස් විශේෂ කාර්යය බලකායේ සහ බන්ධනාගාර නිලධාරින්ගේ ආරක්ෂාව යටතේයි.\nමෙලෙස තර්ජනයට ලක්වන්නේ හිටපු ජනාධිපති මෛත්‍රිපාල සිරිසේන මහතා සහ ජනාධිපති ගෝඨාභය රාජපක්ෂ මහතා ඝාතන කුමන්ත්‍රණයට අදාළව මහර\nබන්ධනාගාරයේ රඳවා සිටින සැකකරුවෙක්.\nතර්ජනයට ලක් වූ සැකකරුගේ නීතිඥවරයා විසින් මෙම සිද්ධිය සම්බන්ධයෙන් කොළඹ ප්‍රධාන මහේස්ත්‍රාත් ලංකා ජයරත්න මෙනවියට පැමිණිලි කර තිබෙනවා.\nමීට පෙරද අදාළ සැකකරු බන්ධනාගාර පරිශ්‍රයේදී සයනයිඩ් එන්නත් කර ඝාතනය කිරීමට උත්සහ කර ඇති බවටද තොරතුරු වාර්තාවනවා.\nගංජා කිලෝග්‍රෑම් පහයි ග්‍රෑම් 300 ක් ළඟ තබා ගැනීම සහ ජාවාරම් කිරීමේ චෝදනාවට වසර 6ක් සිරදඬුවම් නියම වී බුස්ස බන්ධනාගාරයේ රඳවා සිටින\nකංජිපානි ඉම්රාන් පසුගිය වසරේ පෙබරවාරි 5 වැනිදා ඩුබයි පොලිස් අත්අඩංගුවට පත්වුණේ පාතාල නායක මාකඳුරේ මධුෂ් සංවිධානකර තිබූ සාදයක සිටියදීයි.",
       "URL": "https://www.hirunews.lk/233521/කොළඹ-මහේස්ත්‍රාත්-අධිකරණ-භූමියේදී-පාතාල-නායක-කංජිපානි-ඉම්රාන්ගෙන්-සැකකරුවෙකුට-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=2923"
}