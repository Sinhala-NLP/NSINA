{
       "Source": "hirunews",
       "Timestamp": "Sunday, 30 August 2020 - 13:13",
       "Headline": "තිස්ස - රනිල් අතර තවත් හමුවක්",
       "News Content": "එක්සත් ජාතික පක්ෂයද සිය පක්ෂයට හිමිවූ එකම ජාතික ලැයිස්තු මන්ත්‍රී ධුරයට කිසිවෙකුත් නම් කර නැහැ.\nඒ වෙනුවෙන් එම පක්ෂයේ කෘත්‍යාධිකාරී මණ්ඩලය අවස්ථා ගණනාවකදී රැස්වුවද අවසන් තීරණයක් ගැනීමට නොහැකිවී ඇත්තේ එක්සත් ජාතික පක්ෂය තුළ ප්‍රබල අර්බුද ගණනාවක් උද්ගතව ඇති පසුබිමක් තුළයි.\nජාතික ලැයිස්තු මන්ත්‍රී ධුරය මෙන්ම එක්සත් ජාතික පක්ෂයේ නව නායකත්වය පිළිබඳව අවසන් තීරණයක් ගැනීම සඳහා එම පක්ෂයේ තීරණාත්මක කෘත්‍යාධිකාරී මණ්ඩල හමුවක් ඉදිරි සතියේ පැවැත්වීමට නියමිතයි.\nඅද මල්වතු පාර්ශවයේ මහනායක හිමියන් බැහැදැකීමට පැමිණි අවස්ථාවේ එක්සත් ජාතික පක්ෂයේ හිටපු පාර්ලිමේන්තු මන්ත්‍රී රුවන් විජේවර්ධන නායකත්ව අර්බුදය සම්බන්ධයෙන් අදහස් පළ කළා.\nඔහු කියා සිටියේ එළඹෙන කෘත්‍යාධිකාරී මණ්ඩල රැස්වීමේදී ඒකමතික තීන්දුවක් ගැනීමට නොහැකි වුවහොත් ඡන්දයෙන් නායකයෙකු තෝරා ගැනීමට බලාපොරොත්තු වන බවයි.\nමේ අතර එක්සත් ජාතික පක්ෂය සහ සමගි ජනබලවේගය එක් කිරීම සඳහා තීරණාත්මක සාකච්ඡාවක් රනිල් වික්‍රමසිංහ සහ තිස්ස අත්තනායක අතර පසුගියදා පැවැත්වුණා.\nඑම සාකච්ඡාවේදී අවසන් තීන්දුවක් ගැනීමට නොහැකිවී ඇති අතර, ඉදිරි සති දෙක තුළදී ඔවුන් දෙපළ අතර තවත් හමුවක් පැවැත්වීමට නියමිත බවයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/248978/තිස්ස-රනිල්-අතර-තවත්-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=2489"
}