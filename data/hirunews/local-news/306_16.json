{
       "Source": "hirunews",
       "Timestamp": "Tuesday, 30 May 2023 - 19:39",
       "Headline": "මුතුරාජා හස්තියා වසර 20කට පසු නැවතත් තායිලන්තයට  (වීඩියෝ)",
       "News Content": "විසි වසරකට පෙර තායිලන්ත රජයෙන් මෙරටට පරිත්‍යාග කළ සක් සුරින් හෙවත් මුතු රාජා හස්තියා රැකබලා ගැනීමට ලංකා රජය අපොහොසත් වීම සහ එම හස්තියාගේ ඉදිරි පාදයක් නැමීමට නොහැකි වීම මෙන්ම පසුපස පාදයක පවතින තුවාල නිසා මුතු රාජා යළි සිය රට ගෙන්වා ගැනීමට තායිලන්ත රජය තීරණය කර තිබෙනවා.\nමෙම හස්තියාව නිසියාකාරයකින් රැකබලා ගැනීමට අපොහොසත් වීම සම්බන්ධයෙන් සත්වෝද්‍යාන දෙපාර්තමේන්තුව ඇතුළු පාර්ශව රැසක් වගකීම් පැහැර හැර ඇති බවට සත්ත්ව සංවිධාන ද චෝදනා කරනු ලබනවා.\nපෙනුමෙන් ඉතාම තේජාන්විත භාවයක් ඉසිලූ මුතුරාජා හස්තියා වසර ගණනාවක් මෙරට පෙරහර අවස්ථාවන්ට එක්කර තිබූ අතර මහනුවර ඓතිහාසික නාථ දේවාලයේ පෙරහරටද වසර කිහිපයකට පෙර දායකත්වය සපයා තිබෙනවා.\nකෙසේ වෙතත් රැකබලා ගැනීමේදී දක්වා ඇති නොසැලකිලිමත්කම මෙන්ම අවස්ථා ගණනාවකදී රෝගාබාධවලට මුහුණ දීමට එම හස්තියාට සිදු වූ අතර මෙම හස්තියා මුහුණදී ඇති තත්වය සම්බන්ධයෙන් පසුගිය සඳුදා පළමුවරට හිරු ප්‍රධාන ප්‍රවෘත්ති ප්‍රකාශය ඔස්සේ අනාවරණය කරනු ලැබුවා.\nකෙසේ වෙතත් මෙම හස්තියා නැවත තායිලන්තයට යැවීම යහපත් තත්ත්වයක් නොවන බවයි “ජස්ටිස් ෆෝ ඇනිමල් ඇන්ඩ් නේචර්” සංවිධානයේ ලේකම් රේණුකා ඩී ප්‍රකාශ කර සිටින්නේ.\nහස්තියා වෙනුවෙන්ම සකස් කළ ආරක්ෂිත කූඩුවක් මගින් මුතුරාජා හස්තියා එළැඹෙන ජුලි 01 වනදා විශේෂ ගුවන් යානයකින් යළි රැගෙන යාමට තායිලන්ත රජය මේ වන විටත් තීරණය කර අවසන්.\nපශු වෛද්‍යවරු තුන්දෙනෙකු, ඇත්ගොව්වෙකු සහ සහායකයින් දෙදෙනෙකුද තායිලන්තයේ සිට මේ සඳහාම ශ්‍රී ලංකාවට පැමිණීමට නියමිත බවයි වාර්තා වන්නේ.\nමේ අතර පරිත්‍යාගයක් ලෙස මෙරටට හිමිවූ මුතු රාජා හස්තියා මුහුණදුන් ඉරණම රටේ අනාගතයටද බලපෑම් කරන බවයි මහාචාර්ය ප්‍රතිභා මහානාමහේවා පෙන්වා දෙන්නේ.",
       "URL": "https://www.hirunews.lk/336613/මුතුරාජා-හස්තියා-වසර-20කට-පසු-නැවතත්-තායිලන්තයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=306"
}