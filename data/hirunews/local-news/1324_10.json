{
       "Source": "hirunews",
       "Timestamp": "Wednesday, 02 March 2022 - 6:42",
       "Headline": "රුසියානු යුක්රේන ගැටුම ගැන ඉරාන ආධ්‍යාත්මික නායකයාගෙන් ඇමරිකාවට චෝදනා",
       "News Content": "රුසියාව යුක්රේන ආක්‍රමණය කිරීම වහාම නතර කළ යුතු බව ඉරානයේ අධ්‍යාත්මික නායක අයතුල්ලා අලි කමේනි පවසනවා.\nමෙම ගැටුම ඇමරිකා එක්සත් ජනපදය විසින් නිර්මාණය කළ එක්ක බවටයි ඔහු චෝදනා කළේ.\nපසුගිය සතියේ බ්‍රහස්පතින්දා යුක්රේනය ආක්‍රමණය කළ රුසියාව, වසර ගණනාවක් බටහිර සම්බාධකවලට යටත්ව සිටින ඉරානයේ මූලෝපායික හවුල්කරුවෙක් වනවා.\nඉරානය සහ වොෂින්ටනය දශක ගනනාවක් තිස්සේ සතුරන් වන අතර ඉරානය සහ රුසියාව අතර පවතින වෙළඳ සබඳතා ඉතා ගැඹුරු බවයි ආධ්‍යාත්මික නායකත්වය පෙන්වා දෙන්නේ.\n\"ඇමරිකා එක්සත් ජනපද පාලන තන්ත්‍රය අර්බුද නිර්මාණය කරනවා, එමෙන්ම ඔවුන් ලෝකයේ විවිධ අර්බුදවලින් පෝෂණය වන අතර යුක්රේනය මෙම ප්‍රතිපත්තියේ තවත් ගොදුරක්,\" යනුවෙන් කමේනි රූපවාහිනිය ඔස්සේ ප්‍රකාශයක් කරමින් සදහන් කර තිබෙනවා.\n\"මගේ මතය අනුව, යුක්රේනය එක්සත් ජනපදය විසින් නිර්මාණය කරන ලද අර්බුදවලට ගොදුරු වී තිබෙනවා, මෙහිදී ඉගෙන ගත යුතු පාඩම් දෙකක් තිබෙනවා. එක්සත් ජනපදයේ සහ බටහිර බලවතුන්ගේ සහයෝගය මත යැපෙන රාජ්‍යයන් එවැනි රටවල් විශ්වාස කිරීමට නොහැකි බව දැන කටයුතු කළ යුතුයි.\" යනුවෙන් ඉරාන ආධ්‍යාත්මික නායකත්වය ප්‍රකාශ කළා.\nමේ අතර රුසියාවට කිසිදු ආර්ථික සම්බාධකයක් පැනවීමට කටයුතු නොකරන බව මෙක්සිකෝව පවසනවා.\nඑරට ජනාධිපතිවරයා අවධාරණය කර ඇත්තේ, තමන්ට ලොව සියලු ම රටවල් සමග හොඳ හිත පවත්වා ගැනීමට අත්‍යාවශ්‍ය බවයි.\nමේ අතර යුක්රේනය ආක්‍රමණය කරන රුසියානු හමුදා විසින් කිව් අගනුවර රූපවාහිනී කුළුණකට ප්‍රහාරයක් එල්ල කළා.\nඑම ප්‍රහාරයෙන් පුද්ගලයින් 5 දෙනෙකු මිය ගොස් ඇති බවයි යුක්රේන බලධාරීන් පවසන්නේ.\nමෙම ප්‍රහාරය එල්ල වූයේ රුසියාව කිව් අගනුවර ඉලක්ක වෙත පහර දීමට සූදානම් වන බවට ජනතාවට අනතුරු අඟවා මොහොතකට පසුවයි.\nඑම අනතුරු ඇගවීම මගින් කියා සිටියේ තාක්ෂණික මධ්‍යස්ථාන වෙත ප්‍රහාර එල්ල කිරීමට සූදානම් වන අතර එවැනි ස්ථාන අවට සිටින ජනතාවට ඉවත්ව සිටින ලෙසටයි.\nරුසියානු සන්නාහ සන්නද්ධ රථ විශාල පෙළක් ද අඛණ්ඩව නගරය දෙසට ගමන් කරමින් සිටිනවා.\nරුසියාවේ ආරක්ෂක අමාත්‍යාංශය කියා සිටියේ, යුක්රේනයේ ආරක්ෂක සේවය විසින් භාවිතා කරනු ලබන කිව්හි ඉලක්ක වෙත ප්‍රහාර එල්ල කිරීමට සැලසුම් කර ඇති බවයි.\nමිලියන තුනක ජනගහනයක් සිටින නගරයේ එම ඉලක්ක පිහිටා ඇත්තේ කොතැනද යන්න පිළිබඳව කිසිදු තොරතුරක් ලබාදී නොමැති අතර, එවැනි ස්ථාන අසල පදිංචිකරුවන්ට ඔවුන්ගේ නිවෙස්වලින් ඉවත් වන ලෙස අනතුරු අඟවනු ලැබුවා.\nකිව් නගරාධිපතිවරයා විසින් නගරයේ රූපවාහිනී කුළුණ ගිනිදැල්වලින් ගිලී තිබෙන, පුද්ගලයන් පස් දෙනෙකුට මරු කැඳ වූ අවස්ථාව දැක්වෙන වීඩියෝවක් ප්‍රකාශයට පත් කළා.\nමේ අතර යුක්රේන ජනාධිපති ව්ලොදමීර් සෙලෙන්ස්කි අඟහරුවාදා ප්‍රකාශ කළේ, සටන් විරාමයක් පිළිබඳ අර්ථවත් සාකච්ඡා ආරම්භ කිරීමට පෙර රුසියාව යුක්‍රේනයේ නගරවලට බෝම්බ හෙලීම නතර කළ යුතු බවයි.\nපෙරේ දා පැවති පළමු වටයේ සාකච්ඡාවලින් සුළු ප්‍රගතියක් ලබා තිබීම ඊට හේතුවයි.\nදැඩි ආරක්‍ෂාවක් සහිත පරිශ්‍රයක පැවති එම සාකච්ඡාවේ දී රුසියානු ගුවන් හමුදාව නැවැත්වීම සඳහා පියාසර තහනම් කලාපයක් පනවන ලෙස යුක්රේන පාර්ශවය නේටෝ සාමාජිකයින්ගෙන් ඉල්ලා සිටි අතර, මෙය ගැටුම් වැළැක්වීමේ පියවරක් වන අතර රුසියාව සමඟ නේටෝ සංවිධානය අර්බුදයකට ඇද දැමීමට අදහස් නො කරන බව ද ප්‍රකාශ කර තිබෙනවා.\nරුසියානු හමුදා ඉදිරියට යද්දී යුක්‍රේන අගනුවර හැර යාම ජනාධිපතිවරයා ප්‍රතික්ෂේප කර ඇතැයි ද සදහන්.\nරුසියාව සමඟ වැඩිදුර සාකච්ඡා සඳහා ඔහුගේ කොන්දේසි සකස් කරමින්, සෙලෙන්ස්කි විදෙස් මාධ්‍ය වෙත ප්‍රකාශ කර ඇත්තේ \"අවම වශයෙන් මිනිසුන්ට බෝම්බ හෙලීම නතර කර, සාකච්ඡා මේසයේ වාඩි වීම අත්‍යාවශ්‍ය බවයි.\"\nමේ අතර සම්බාධක පැනවීමෙන් යුක්රේන ආක්‍රමණයට රුසියාව ගෙන ඇති තීරණයට කිසිදු බලපෑමක් නොවන බව රුසියාවේ ධනවත්ම ව්‍යාපාරිකයෙකු පවසනවා.\nකෝටිපති බැංකුකරුවෙකු වන මිහායිල් ෆ්‍රිඩ්මන් නම් එම ව්‍යාපාරිකයා ලන්ඩනයේ පැවති මාධ්‍ය හමුවකදී පැවසුවේ මෙම යුද්ධය රුසියාව සහ යුක්රේනය යන දෙපාර්ශවයටම ඛේදවාචකයක් බවයි.\nකෙසේවෙතත් ඔහු මෙම ගැටුම සම්බන්ධයෙන් සෘජු විවේචන කිරීමෙන් වැළකී ඇත්තේ ඉන් පුද්ගලිකව තමාට පමණක් නොව කාර්ය මණ්ඩලයට සහ සගයන්ටද අවදානමක් විය හැකි බව පවසමින්.\nමේ අතර යුක්රේනයේ දෙවන නගරය වන කාර්කිව් හි මධ්‍යම චතුරශ්‍රයට රුසියානු මිසයිල ප්‍රහාරයක් ද එල්ල වුණා.\nඑහි විශාල පිපිරීමක් ද සිදු වූ බවයි විදෙස් මාධ්‍ය වාර්තා කළේ.\nරුසියානු දේශසීමාව අසල නගරයේ පිහිටි ප්‍රාදේශීය රාජ්‍ය මූලස්ථානයකට ද මිසයිලය හේතුවෙන් හානි සිදුව තිබෙනවා.\nමීටර් 1.4ක උසකින් යුත් නගරයක් වන කාර්කිව් යුක්රේනයේ තාක්ෂණික අගනුවර ලෙස ද හඳුන්වනු ලබන අතර එහි ජනාකීර්ණ නේවාසික ප්‍රදේශවලට ද ප්‍රහාර එල්ල වී ඇති බවයි විදෙස් වාර්තාවල දැක්වෙන්නේ.\nකාර්කිව් නගරයට එල්ල වූ මෙම ප්‍රහාරයෙන් 10 දෙනෙකු මිය ගිය බවටයි වාර්තා වන්නේ.\nතවත් 20 දෙනෙකු තුවාල ලබා ඇති බව  සඳහන්.\nතවත් පිරිසක් සුන්බුන්වලට සිරවී සිටියදී බේරාගෙන තිබෙනවා.\nමේ අතර ඊසානදිග ඔක්ටිර්කා නගරයේ රුසියානු කාලතුවක්කු ප්‍රහාරයකින් යුක්රේන සොල්දාදුවන් 70ක් මිය ගොස් තිබෙනවා.\nයුක්රේන ප්‍රවෘත්ති ඒජන්සි වාර්තා උපුටා දක්වමින් විදෙස් මාධ්‍ය මේ බව කියා සිටියා.\nමේ අතර යුක්රේන ජනාධිපති සෙලෙන්ස්කි යුරෝපීය පාර්ලිමේන්තුවේ විශේෂ සැසිවාරයට එක්වෙමින් විශේෂ ප්‍රකාශයක් සිදු කළා.\nවීඩියෝ තාක්ෂණය ඔස්සේ කළ සිය ප්‍රකාශය මගින් ඔහු අවධාරණය කළේ කිසිවෙකුට තමන් බිඳ දැමිය නොහැකි බවයි.\nඑහිදී යුරෝපා පාර්ලිමේන්තුවේ නියෝජිතයන් ද සංවේදී වූ බවයි විදෙස් මාධ්‍ය වාර්තා කළේ.\nතම රටේ සිදු වෙමින් පවතින්නේ ඛේදවාචකයක් බවත් තම භූමිය, ජනතාවගේ නිදහස සහ ජීවිතය වෙනුවෙන් සටන් කරන බවත් ඔහු අවධාරණය කළා.\nඔහු පැවසුවේ අපි යුක්රේන ජාතිකයන් බැවින් කිසිවෙකුට බිඳ දැමිය නො හැකි බවයි.\nරුසියාව යුක්රේනයේ කුඩා දරුවන් ඉලක්ක කර ගනිමින් ප්‍රහාර එල්ල කර ඇති අතර ඊයේ දිනයේදී ළමුන් 16 දෙනෙකු මිය ගිය බව ඔහු පවසනවා.\nයුක්රේන ජනාධිපතිවරයා යුරෝපා සංගම් පාර්ලිමේන්තුවෙන් ඉල්ලා සිටියේ තමන් සමඟ එකට සිටින බව ඔප්පු කර පෙන්වන ලෙසටයි.\nයුක්රේනය පලවා නොහැර සැබෑ යුරෝපීයයන් බව ඔප්පු කරන ලෙස ද ඔහු කියාසිටියා.\nවීඩියෝ තාක්ෂණය ඔස්සේ සිය කතාව ඉදිරිපත් කළ සෙලෙන්ස්කිට පාර්ලිමේන්තු නියෝජිතයන් අත්පොළසන් දුන් බවයි විදෙස් මාධ්‍ය වාර්තා කළේ.\nයුක්රේනයේ පවතින ගැටුම්කාරී තත්ත්වය පිළිබඳව විවාද කෙරෙන යුරෝපා සංගම් පාර්ලිමේන්තුවේ විශේෂ සැසිවාරය ආරම්භයේදී දර්ශන මේ වන විට මාධ්‍යවලට නිකුත් වී තිබෙනවා.\nඑය ආරම්භ වූයේ යුක්‍රේන තානාපතිවරයාට ප්‍රශංසා කිරීමත් සමඟින්.\nඑමෙන්ම පාර්ලිමේන්තුවේ නියෝජිතයන් යුක්‍රේන ධජය සහිත ටී ෂර්ට් පැළඳ සිටියා.\nයුරෝපීය පාර්ලිමේන්තුවේ සභාපති රොබර්ටා මෙට්සෝලා ඊට සම්බන්ධ වූ ජනාධිපති සෙලෙන්ස්කිට ස්තූතිය පළ කළා.\n\"නැගී සිටීමේ අරුත ලොවට පෙන්වා දීම ගැන ජනාධිපතිතුමනි ඔබට ස්තුතියි.\nඋදාසීන භාවයේ අන්තරායන් ගැන අපට මතක් කර දීම ගැන ඔබට ස්තුතියි,\" ඇය සිය දේශනයේදී යුක්රේනය ආරක්ෂා කිරීම වෙනුවෙන් ජනාධිපතිවරයාගේ වීරත්වය ප්‍රශංසාවට ලක් කර තිබෙනවා.\nඇය මෙහිදී ප්‍රකාශ කළේ යුරෝපා සංගමයේ සාමාජිකයෙකු වීමට යුක්රේනයේ ඉල්ලීම පාර්ලිමේන්තුව පිළිගන්නා අතර එය යථාර්ථයක් බවට පත් කිරීමට කටයුතු කරන බවයි.\nරුසියානු ප්‍රහාරයන් හමුවේ වුව ද යුක්රේන අගනුවර වන කිව් තවමත් පවතින්නේ ජනාධිපති වොලොඩිමියර් සෙලෙන්ස්කිගේ රජය යටතේයි.\nඑමෙන්ම යුක්රේන හමුදා සහ සිවිල් වැසියන් රුසියානු ආක්‍රමණිකයන්ට එරෙහිව සටන් කිරීමට සූදානම්ව සිටිනවා.\nරුසියානු සන්නද්ධ රථ විශාල පෙළක් යුක්රේනයේ කිව් අගනුවර දෙසට ගමන් කරමින් පවතින ආකාරය චන්ද්‍රිකා ඡායාරූපවල දැක්වෙනවා.\nඑම චන්ද්‍රිකා ඡායාරූපවලට අනුව රුසියානු යුධ ටැංකි සහ ඉන්ධන ට්‍රක් රථ මහා මාර්ගයක් දිගේ සැතපුම් 40ක් (කිලෝමීටර් 60ක්) පමණ දුර පෝලිමක් වශයෙන් උතුරු ප්‍රදේශයේ සිට කියෙව් නගරයට ඇදෙන ආකාරය දැක්වෙනවා.\nමේ අතර යුරෝපා සංගමයේ, ඇමරිකා එක්සත් ජනපදයේ සහ බ්‍රිතාන්‍යයේ රාජ්‍ය තාන්ත්‍රිකයින් එක්සත් ජාතීන්ගේ මානව හිමිකම් සැසිවාරයේදී රුසියානු විදේශ අමාත්‍ය සර්ජි ලැව්රොව්ගේ කතාව අතර ඉවත්වී ගොස් තිබෙනවා.\nලැව්රොව් එක්සත් ජාතීන්ගේ මානව හිමිකම් කවුන්සිලය වීඩියෝ තාක්ෂණය ඔස්සේ අමතනු ලැබුවේ යුරෝපා සංගම් රාජ්‍යයන් රුසියානු ගුවන් යානා සඳහා යුරෝපා කලාපීය රටවල ගුවන් සීමා තහනම් කිරීමට පියවර ගැනීම හේතුවෙන්.\nයුරෝපා සංගමයේ රටවල් එම තීරණය ගැනීමත් සමග රුසියානු විදේශ අමාත්‍යවරයා ඔහුගේ පැමිණීම අවලංගු කර තිබුණා.\nමේ අතර රුසියාව ම්ලේච්ඡ හා විචක්ෂණශීලී ආකාරයකින් යුක්රේනයට ප්‍රහාර එල්ල කරන බවට එක්සත් රාජධානියේ අගමැති බොරිස් ජොන්සන් චෝදනා කරනවා.\nයුක්රේන ජනතාවගේ සටන් කිරීමට ඇති කැමැත්ත සහ බටහිර රටවල අධිෂ්ඨානය රුසියානු ජනාධිපතිවරයා අවතක්සේරු කර ඇති බවයි අගමැතිවරයා පැවසුවේ.\nපෝලන්තයේ සංචාරයක දී අදහස් දක්වමින් ඔහු කියා සිටියේ එක්සත් රාජධානිය මානුෂීය ආධාර සඳහා පවුම් මිලියන 220ක් වෙන් කර ඇති බවයි.\nමේ අතර එක්සත් ජාතීන්ගේ ආරක්ෂක කවුන්සිලයෙන් රුසියාව නෙරපා හරින ලෙස ඉල්ලා සිටීම සඳහා එක්සත් රාජධානිය සලකා බලමින් සිටින බව විදෙස් මාධ්‍ය වාර්තා කළා.\nකෙසේවෙතත් එම තොරතුරු මෙතෙක් නිල වශයෙන් තහවුරු වී නැහැ.\nරුසියානු ආක්‍රමණය හමුවේ යුක්රේනයේ ජනතාව පලා යමින් සිටින අතර ඔවුන්ගෙන් පිරිසක් එක්සත් රාජධානියට ගෙන්වා ගත හැකි බව බොරිස් ජොන්සන් පවසා තිබෙනවා.\nඑක්සත් රාජධානියේ පදිංචි යුක්රේන ජනතාවගේ සමීප ඥාතීන්ට රටට පැමිණීමට ඉඩ සලසන යෝජනා ක්‍රමය සඳහා වැඩිහිටි දෙමාපියන්, 18ට වැඩි දරුවන් සහ සහෝදර සහෝදරියන් ඇතුළත් කිරීමට නීති සංශෝධනයක් ද සිදු කිරීමට අපේක්ෂිතයි.\nරුසියාව විසින් යුක්රේනය ආක්‍රමණය කිරීම හේතුවෙන් මිලියන හතක පමණ ජනතාවක් අවතැන් වී ඇතැයි සැලකෙන අතර ලක්ෂ 5කට අධික ජනතාවක් රට හැර ගොස් ඇති බව එක්සත් ජාතීන්ගේ සංවිධානය පවසනවා.\n280,000කට වැඩි පිරිසක් මේ වන විට පෝලන්තයට ඇතුළු වී ඇති අතර, සරණාගතභාවය ලබා ගැනීමකින් තොරව වසර තුනක් දක්වා යුක්රේන සරණාගතයින්ට රටට ඇතුළු වීමට අවස්ථාව ලබාදීමට යුරෝපා සංගම් සාමාජිකයින් එකඟ වී තිබෙනවා.\nසඳුදා එක්සත් රාජධානියේ ප්‍රතිපත්තිය ගෙනහැර දක්වමින් ස්වදේශ කටයුතු ලේකම් ප්‍රීති පටෙල් පාර්ලිමේන්තුවට පැවසුවේ, වීසා නීතිවල වෙනස්කම් සිදු කර එක්සත් රාජධානියේ පදිංචි වී සිටින ඕනෑම පුද්ගලයෙකුට තම කලත්‍රයින්, සිවිල් සහකරුවන්, දිගුකාලීන අවිවාහක සහකරුවන් සහ දරුවන් ඇතුළු ඔවුන්ගේ ආසන්නතම යුක්රේන පවුලේ සාමාජිකයන් රැගෙන ඒමට ඉඩ ලබා දෙන බවයි.\nමෙමගින් පුද්ගලයින් 100,000කට පමණ උපකාර කළ හැකි බවටයි ප්‍රකාශ වී ඇත්තේ.\nඑක්සත් ජාතීන්ගේ සංවිධාන වාර්තාවන්ට අනුව, මේ දක්වා 500,000 වඩා සිවිල් වැසියන් යුක්රේනයෙන් පලා ගොස් තිබෙනවා.\nරුසියානු ආක්‍රමණය හේතුවෙන් මිලියන හතරක පමණ ජනතාවක් රට හැර යාමට උත්සාහ කළ හැකි බවටයි යුරෝපා සංගමය ඇස්තමේන්තු කර ඇත්තේ.\nයුක්රේන අර්බුදය හමුවේ පළා යන ජනතාවට ආරක්ෂාව සැපයීම වෙනුවෙන් යුරෝපා සංගමයේ රටවල් සරණාගතයින් සඳහා වන නීති ද ලිහිල් කර තිබෙනවා.\nයුක්රේන ජනතාව රුසියානු ආක්‍රමණය හමුවේ දේශසීමා හරහා බටහිරින් පිහිටි අසල්වැසි රටවල් වන පෝලන්තය, රුමේනියාව, ස්ලෝවැකියාව, හංගේරියාව සහ මෝල්ඩෝවා වෙත පැමිණෙමින් සිටිනවා.\nඑක්සත් ජාතීන්ගේ සංවිධාන වාර්තාවන්ට අනුව පෝලන්තය මේ වන විට සරණාගතයින් 280,000කට අධික සංඛ්‍යාවක් භාරගෙන ඇති අතර එරට රජය පවසන්නේ දිනකට තවත් 50,000ක් පමණ පැමිණෙන බවයි.\nතුවාල ලැබූ යුක්රේන ජාතිකයන් ප්‍රවාහනය කිරීම සඳහා පෝලන්තය වෛද්‍ය දුම්රියක් ද සූදානම් කරමින් සිටින අතර ඔවුන් යැවීමට රෝහල් 1230ක් සූදානම් කරමින් පවතිනවා.\nවිශේෂයෙන් 2014 වසරේ රුසියාව විසින් ක්‍රිමියාව තම පාලනයට නතු කර ගත් දින සිට යුක්රේන ජනතාව මිලියනයකට වඩා පිරිසක් මෑත වසරවල පෝලන්තයේ පදිංචි වී සිට තිබෙනවා.\nඅනෙකුත් රටවල් සම්බන්ධයෙන් ගත් කල, එක්සත් ජාතීන්ගේ සංවිධාන වාර්තාවන්ට අනුව ඉරිදා දිනය වන විට හංගේරියාව යුක්රේන වැසියන් 71,158ක් භාරගෙන තිබූ අතර රුමේනියාව 43,184ක් භාරගෙන තිබෙනවා.\nමෝල්ඩෝවා 41,525ක්,  ස්ලෝවැකියාව 17,648ක්, වශයෙන් යුක්රේන වැසියන් භාරගෙන ඇති බවයි වාර්තා වන්නේ.\nස්ලෝවැකියාව පවසන්නේ මේ වන විට දිනකට සරණාගතයින් 10,000කට අධික සංඛ්‍යාවක් භාර ගන්නා බවයි.\nරුසියානු ආක්‍රමණය හමුවේ පළා යන යුක්රේන සරණාගතයින්ට අසල්වැසි රටවලට යාමට ලිපි ලේඛන අවශ්‍ය නොවන නමුත් ඔවුන්ගේ අභ්‍යන්තර හෝ විදේශීය ගමන් බලපත්‍ර, ඔවුන් සමඟ ගමන් කරන දරුවන්ගේ උප්පැන්න සහතික සහ වෛද්‍ය ලියකියවිලි තිබීම වඩාත් සුදුසු බවටයි දන්වා ඇත්තේ.\nසරණාගත භාවය ලබා ගැනීමට, ඔවුන් යුක්රේන පුරවැසියන් හෝ විදේශීය සිසුන් වැනි යුක්රේනයේ නීත්‍යානුකූලව ජීවත් වන පුද්ගලයන් විය යුතුයි.\nමෙලෙස සරණාගතයින් ලෙසට පළා යන ජනතාව කිලෝමීටර් 15 (සැතපුම් 10) දක්වා දිගු පෝලිම්වල රැදී සිටිමින් ඇතැම් දේශ සීමා තරණයට දින ගණනාවක් ගතකර තිබෙනවා.\nබොහෝ දෙනෙකුට යුක්රේනයේ නගරවලින් ඔවුන්ව රැගෙන යන දුම්රියවලට නැගීමට ද නොහැකි වී ඇති බවයි විදෙස් මාධ්‍ය වාර්තා කළේ.\nසරණාගතයින් පිළිගන්නා රටවල් ඔවුන්ට අවශ්‍ය ආහාර,ඖෂධ, වෛද්‍ය පහසුකම්, ළමුන්ට අධ්‍යාපන පහසුකම් ඇතුලු සියලු අවශ්‍යතා ලබාදීමට කටයුතු සූදානම් කර තිබෙනවා.\nමේ අතර බ්‍රිතාන්‍ය අග්‍රාමාත්‍ය බොරිස් ජොන්සන් පවසන්නේ එක්සත් රාජධානියට යුක්රේන සරණාගතයින් 200,000ක් ලබා ගැනීමට හැකි බවයි.\nයුක්රේන ජාතිකයින්ට එක්සත් රාජධානියට පැමිණිය හැක්කේ බ්‍රිතාන්‍ය ජාතිකයන් වන ඥාතීන් සිටී නම් පමණක් බවටයි රජය මීට පෙර පවසා තිබුණේ.\nකෙසේවෙතත් ගැටලුව උග්‍ර වීම හමුවේයි සරණාගතයින් සඳහා වන නීති ලිහිල් කිරීමට බ්‍රිතාන්‍ය තීරණය කර ඇත්තේ.\nඑක්සත් ජාතීන්ගේ වාර්තාවලට අනුව මේ වනවිට යුක්රේනයේ අවම වශයෙන් 160,000ක පමණ ජනතාවක් අවතැන්ව සිටින අතර ඔවුන් ගැටුම් හමුවේ පලා ගොස් ඔවුන්ගේම රට තුළම අවතැන් වී තිබෙනවා.\nයුරෝපා සංගමය විශ්වාසය පළ කරන්නේ එම අගය මිලියන 7 දක්වා ඉහළ යා හැකි අතර යුක්රේන ජාතිකයන් මිලියන 18ක් යුද්ධයෙන් පීඩාවට පත්වනු ඇති බවයි.\nමෙම තොරතුරු ඉතා දළ ඇස්තමේන්තු වුවද සංඛ්‍යාත්මකව ගත් කළ ඉතා විශාල වන බැවින් මෙවැනි හදිසි අවස්ථාවක් සඳහා සූදානම් විය යුතු බවයි යුරෝපා සංගමයේ මානුෂීය ආධාර සහ අර්බුද කළමනාකරණය පිළිබඳ කොමසාරිස් ජැනෙස් ලෙනාර්සික් ප්‍රකාශ කළේ.",
       "URL": "https://www.hirunews.lk/298424/රුසියානු-යුක්රේන-ගැටුම-ගැන-ඉරාන-ආධ්‍යාත්මික-නායකයාගෙන්-ඇමරිකාවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1324"
}