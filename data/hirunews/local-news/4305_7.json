{
       "Source": "hirunews",
       "Timestamp": "Monday, 25 September 2017 - 7:40",
       "Headline": "ඔසරි පොට අල්ලන්න පාසල් දරුවන් යෙදවීම ගැන තවත් පරීක්ෂණයක්",
       "News Content": "මංගල උත්සවයකදී දිගම ඔසරි පොට සහිත සාරිය හැඳ ගිනස් වාර්තාවක් පිහිටුවීම සඳහා පාසල් දැරියන් 250 දෙනෙකු යොදා ගැනීමේ සිද්ධිය පිළිබඳව මධ්‍යම පළාත් ආණ්ඩුකාර නිලූකා ඒකනායක ද විශේෂ පරීක්ෂණයක් ආරම්භ කර තිබෙනවා.\nඑම පරීක්ෂණය සඳහා විද්‍යාලයේ විදුහල්පති ඇතුළු පළාත් අධ්‍යාපන නිලධාරීන් කැදවා ඇති බව සඳහන්.\nසිද්ධිය පිළිබදව අධ්‍යාපන අමාත්‍ය අකිල විරාජ් කාරියවසම්ද වාර්තාවක් කැදවා තිබුණා.\nරටට කීර්තියක් අත්කර දීමට ගිනස් වාර්තා පිහිටුවීම සතුටට කරුණක් වුවත් එවැනි කටයුතුවලදී පාසල් දරුවන්ගේ අධ්‍යාපන කටයුතුවලට බාධා සිදුවීම අනුමත කළ නොහැකි බව ද අධ්‍යාපන අමාත්‍යවරයා ප්‍රකාශ කළා.\nමේ අතර, ජාතික ළමා ආරක්ෂණ අධිකාරිය ද ඒ සම්බන්ධයෙන් පරීක්ෂණයක් ආරම්භ කර තිබෙනවා.\nමහනුවර - අලවතුගොඩ - සරත් ඒකනායක විද්‍යාලයේ ප්‍රාථමික අංශයේ දැරියන් 250ක පමණ පිරිසක් මෙම කටයුත්ත සඳහා යොදාගෙන තිබූ අතර, එය සමාජ මාධ්‍ය ඔස්සේ ද දැඩි කතාබහට ලක්වුණා.\nමෙම අවස්ථාවට මධ්‍යම පළාත් ප්‍රධාන අමාත්‍ය මෙන්ම අධ්‍යාපන අමාත්‍ය ධුරයද හොබවන සරත් ඒකනායක එක්ව සිටීම විශේෂත්වයක්.",
       "URL": "https://www.hirunews.lk/171761/ඔසරි-පොට-අල්ලන්න-පාසල්-දරුවන්-යෙදවීම-ගැන-තවත්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4305"
}