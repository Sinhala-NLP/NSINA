{
       "Source": "hirunews",
       "Timestamp": "Sunday, 24 December 2017 - 9:07",
       "Headline": "නිධන් වස්තු අලෙවිය වරදී (ඡායාරූප)",
       "News Content": "නිධානයකින් ලබාගත් මුතු බවට පවසමින් කුඩා බෝල 420 ක් අලෙවි කිරීමට සූදානම් වූ පුද්ගලයින් 05 දෙනෙකු දඹුල්ල - ගලේවෙල - කනාදන ප්‍රදේශයේදී පොලිසිය අත්අඩංගුවට ගෙන තිබෙනවා.\nඊයේ අත්අඩංගුවට ගත් සැකකරුවන් අවුරුදු 27 ත්, 42 ත් අතර වයස්වල පසුවන්නන්.\nඅප වාර්තාකරු සඳහන් කළේ මෙම මුතු ඇට රුපියල් ලක්ෂ 300 කට අලෙවි කිරීමට සැලසුම් කර තිබී ඇති බවයි.\nමැණික් මිළදී ගන්නා ව්‍යාපාරිකයන් ලෙසට පෙනී සිටිමින් දඹුල්ල පොලිසියේ කණ්ඩායමක් වැටලීම සිදුකර තිබෙනවා.\nසැකකරුවන් තුන්දෙනා වෙනත් අයෙක් නිධානයකින් ලබාගත් බව කියන මුතු අලෙවි කිරීමට සුදානම් වී ඇති බවයි හෙළිවී ඇත්තේ.\nඅලෙවියෙන් පසු එම පුද්ගලයාට එක් මුතු ඇටයක් වෙනුවෙන් රුපියල් දහසක මුදලක් ලබාදීමට ද ඔවුන් පොරොන්දුවී තිබෙනවා.\nඑමෙන්ම එම පුද්ගලයාට සැකකරුවන් සම්බන්ධකර දුන් පුද්ගලයාට ලක්ෂ 50 ක මුදලක් ලබාදීමටයි තීරණය වී තිබී ඇත්තේ.\nඉතිරි මුදල් මුතු අලෙවියට සම්බන්ධවන සැකකරුවන් තුන්දෙනා අතර සමසේ බෙදාගැනීමට පොරොන්දුවකට එළඹ ඇති බව ද අනාවරණ වී තිබෙනවා.\nඔවුන් ගලේවෙල, පස්සර, තිස්සමහාරාමය, වැලිකන්ද සහ මහඔය යන ප්‍රදේශවල පදිංචිකරුවන් වන අතර, අද දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - දඹුල්ල කාංචන කුමාර",
       "URL": "https://www.hirunews.lk/179170/නිධන්-වස්තු-අලෙවිය-වරදී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4159"
}