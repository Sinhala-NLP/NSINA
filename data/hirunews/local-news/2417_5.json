{
       "Source": "hirunews",
       "Timestamp": "Thursday, 01 October 2020 - 21:08",
       "Headline": "ජෛව විවිධත්වය පිළිබඳ රාජ්‍ය නායක සමුලුව ඇමතූ ජනපති (වීඩියෝ)",
       "News Content": "ස්වභාවික සම්පත් ආරක්ෂා කර ගැනීමටත් ඒවා තිරසර ලෙස කළමනාකරණයටත් ශ්‍රී ලංකාව කැපවන බව ජනාධිපති ගෝඨාභය රාජපක්ෂ මහතා පවසනවා.\nජනාධිපතිවරයා මේබව සඳහන් කළේ ජෛව විවිධත්වය පිළිබඳ එක්සත් ජාතීන්ගේ සමුළුව වීඩියෝ තාක්ෂණය ඔස්සේ අමතමින්.\nඑක්සත් ජාතින්ගේ මහා මණ්ඩලයේ 75 වන සැසිවාරයට සමගාමීව ජෛව විවිධත්වය පිළිබඳ රාජ්‍ය නායක සමුළුව ඊයේ පැවැත්වුණේ වීඩියෝ තාක්ෂණය ඔස්සේයි.\nමෙවර සමුළුවේ තේමාව “තිරසාර සංවර්ධනය සඳහා ජෛව විවිධත්වය පිළිබඳ ඉක්මන් ක්‍රියාමාර්ග“ යන්නයි.\nජනපති -\nශ්‍රී ලංකාව යුනෙස්කෝ ස්වභාවික උරුමයන් දෙකක් වන මධ්‍යම කඳුකරයට සහ සිංහරාජ වැසි වනාන්තර රක්ෂිතයට නිජ භූමිය වනවා. අපගේ තවත් ස්ථාන 6ක් තෙත් භූමි පිළිබඳ රැම්සා ප්‍රතිපත්තියෙන් පිළිගැනීමට ලක්ව තිබෙනවා. අපගේ අද්විතීය සහ සාරවත් ජෛව විවිධත්වයට දායක වන මෙම ස්වභාවික සම්පත් ආරක්ෂා කර ගැනීමට හා තිරසාර ලෙස කළමනාකරණයට ශ්‍රී ලංකාව තරයේ කැපවනවා. අපගේ පැරණි පාලන ක්‍රමය ගොඩනැගී තිබුණේ කිසිවිටෙකත් පාලකයා දේශයේ හිමිකරු නොව භාරකරු පමණක් යන සංකල්පය මතයි. එය අපගේ සංවර්ධන න්‍යායපත්‍රය අනුව මාගේ රජය අනුගමනය කරන මූලධර්මයයි.\nමේ අතර, දිස්ත්‍රික්ක 05ක පාසල් සඳහා පුස්තකාල පරිත්‍යාග කරමින් ජනාධිපති ගෝඨාභය රාජපක්ෂ මහතා ලෝක ළමා දිනය සැමරීමට එක්වුණා.\nඒ අදින් කියවීමේ මාසයද ආරම්භ වන බැවින්.\nසෑම පාසලකටම පුස්තකාල සහ ක්‍රීඩා පහසුකම් ලබාදීමෙන් දරුවාගේ මානසික සහ ශාරිරික නිරෝගීකම රැකගත හැකි බව තමා පසුගිය දිනවල දිවයින පුරා කළ චාරිකාවලදී වඩාත් පැහැදිළි වූ බවයි ජනාධිපතිවරයා එහිදී සඳහන් කළේ.\nජනාධිපති මාධ්‍ය අංශය නිවේදනය කළේ ඉතා දුෂ්කර ප්‍රදේශ රැසක දරුවන්ගේ ඉල්ලීම පරිදි ක්‍රීඩා පිටි රැසක් සංවර්ධනය කෙරෙමින් පවතින අතර, දිවයිනේ සෑම දිස්ත්‍රික්කයක්ම නියෝජනය කෙරෙන පරිදි තෝරාගත් පාසල් 25ක් සඳහා පුස්තකාල පහසුකම් දීමද ආරම්භ කර ඇති බවයි.",
       "URL": "https://www.hirunews.lk/251588/ජෛව-විවිධත්වය-පිළිබඳ-රාජ්‍ය-නායක-සමුලුව-ඇමතූ-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}