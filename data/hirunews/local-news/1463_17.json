{
       "Source": "hirunews",
       "Timestamp": "Wednesday, 29 December 2021 - 7:43",
       "Headline": "දුෂ්කර පළාත්වලට චන්ද්‍රිකාවෙන් අන්තර්ජාල පහසුකම්",
       "News Content": "චන්ද්‍රිකා තාක්ෂණය ඔස්සේ මුළු දිවයිනටම අන්තර්ජාල පහසුකම් ලබාදීමේ ස්ටාර් - ලින්ක් ව්‍යාපෘතිය ක්‍රියාත්මක කිරීම සඳහා අදාළ ඇමරිකානු ආයතනය සමඟ සාකච්ඡා ආරම්භ කර තිබෙනවා.\nවිදුලි සංදේශ නියාමන කොමිෂන් සභාව සඳහන් කළේ, චන්ද්‍රිකා තාක්ෂණය භාවිතයට ගැනෙන මෙම ක්‍රමවේදය තුළින්, දුෂ්කර - ග්‍රාමීය ප්‍රදේශ ඇතුළු මුළු දිවයිනට ම කිසිදු ගැටලුවකින් තොර ව අන්තර්ජාල පහසුකම් ලබාදීමට හැකි වන බවයි.\nදැනට මෙරටට අන්තර්ජාල පහසුකම් ලබා ගන්නේ ඉන්දියාව ඇතුළු ගෝලීය රටවල සිට සාගරය යටින් මෙරටට ස්ථාපිත කර ඇති සබ්මැරීන කේබල් 7කින් සමන්විත ජාලයකින්.\nඑලෙස මෙරටට ලැබෙන අන්තර්ජාල පහසුකම් ෆයිබර් තාක්ෂණය සහ ත්‍රීජී හෝ ෆෝජී යන ජංගම තාක්ෂණය ඔස්සේ අන්තර්ජාල පරිශීලකයන් වෙත බෙදා හැරෙනවා.\nකෙසේ වෙතත් එම ක්‍රමවේදයේ දී භූගෝලීය බාධක ඇතුළු විවිධ ගැටලු මත ගම්බද දුෂ්කර ප්‍රදේශවලට අන්තර්ජාල පහසුකම් විධිමත් පරිදි නො ලැබීමෙන් එම ජනතාව දැඩි අසීරුතාවට පත් ව සිටින බවට යි දිගින් දිගට ම තොරතුරු වාර්තා වන්නේ.\nඒ අනුව ග්‍රාමීය ප්‍රදේශවල සිසුන් අන්තර්ජාල සංඥා ලබා ගැනීම සඳහා ඉහළ කඳු මුදුන් සහ ගස් මත නැග ඔන්ලයින් අධ්‍යාපනය ලබා ගැනීමට වෙහෙසන ආකාරය පිළිබඳව අප දිගින් දිගට ම වාර්තා කළා.",
       "URL": "https://www.hirunews.lk/292439/දුෂ්කර-පළාත්වලට-චන්ද්‍රිකාවෙන්-අන්තර්ජාල-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=1463"
}