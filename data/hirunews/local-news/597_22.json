{
       "Source": "hirunews",
       "Timestamp": "Monday, 16 January 2023 - 17:10",
       "Headline": "බංග්ලාදේශ යෞවනියන් හමුවේ ශ්‍රී ලංකා යෞවනියන්ට ලකුණු 10ක පරාජයක්",
       "News Content": "දකුණු අප්‍රිකාවේ බෙනෝනි හිදී පැවැති වයස අවුරුදු 19න් පහළ අයි.සී.සී පන්දුවාර විස්ස ලෝක කුසලාන ක්‍රිකට් තරගාවලියේ ශ්‍රී ලංකා කණ්ඩායම සහ බංග්ලාදේශ කාන්තා කණ්ඩායම් අතර තරගයෙන් බංග්ලාදේශ කණ්ඩායමට ලකුණු 10 ජයක් හිමි වුණා.\nමේ තරගයේ පළමුව පන්දුවට පහරදුන් බංග්ලාදේශ වයස අවුරුදු 19න් පහළ කාන්තා කණ්ඩායම නියමිත පන්දුවාර 20 තුළ දී කඩුලු 2ක් දැවී ලකුණු 165ක් රැස්කර ගත්තා.\nඒ අනුව ජයග්‍රහණයය සඳහා ලකුණු 166ක ඉලක්කයක් හඹා ගිය ශ්‍රී ලංකා කණ්ඩායමට නියමිත පන්දු වාර 20 තුළ දී රැස්කරගත හැකිවූයේ කඩුළු 4ක් දැවී ලකුණු 155ක් පමණයි.\nඒ අනුව මේ තරගයෙන් බංග්ලාදේශ කණ්ඩායමට ලකුණු 10 ක් ජයග්‍රහණයක් හිමි වුණා.\nශ්‍රී ලංකා කණ්ඩායමේ පළමු කඩුල්ල බිඳ වැටුනේ මුළු ලකුණු සංඛ්‍යාව 4ක්ව තිබිය දීයි.\nනෙත්මි සේනාරත්න ලකුණු ලබා ගන්නට පෙර දැවී ගියා.\nඉන් පසු මුළු ලකුණු සංඛ්‍යාව 24ක්ව තිබිය දී අනෙක් ආරම්භක පිතිකාරිනිය වූ සුමුදු නිසංසලා ලකුණු තුනකට දැවී ගියා.\nඉන්පසු පිටියේ එක්වූ විශ්මි ගුණරත්න සහ දෙව්නි විජයරත්න දෙදෙනා තුන්වැනි කඩුල්ල සඳහා ලකුණු 116ක අගනා සම්බන්ධතාවක් ගොඩ නැගුවේ ශ්‍රී ලංකා කණ්ඩායමට ජයග්‍රහණය පිළිබඳ යම් බලාපොරොත්තුවක් ඇති කරමින්.\nකෙසේ වෙතත් වේගයෙන් පන්දුවට පහර දෙමින් සිටී දෙව්මි විජේරත්න ලකුණු 55ක් ලබා සිටිය දී තබාගන්නට මරුෆා අක්තාර් සමත් වුණේ බංග්ලාදේශ කණ්ඩායමට ජයග්‍රහණයේ වැඩි වාසි ලබා දෙමින්.\nදෙව්මිගේ ඉනිමට හතරේ පහර 7 ක් සහ හයේ පහර දෙකක් අන්තර්ගත වී තිබුණා.\nශ්‍රී ලංකා කණ්ඩායම වෙනුවෙන් වැඩිම ලකුණු සංඛ්‍යාවක් රැස් කර ගත් විශ්මි ගුනරත්න ලකුණු 61ක් ලබාගෙන නොදැවී සිටියා.\nඇයගේ ඉනිමට හතරේ පහර 8ක් සහ හයේ පහරක් අන්තර්ගත වුවද ශ්‍රී ලංකා කණ්ඩායම ජයග්‍රහණයය කරා රැගෙන යන්නට එය ප්‍රමාණවත් වූයේ නැහැ.\nඒ අනුව නියමිත පන්දුවාර 20 තුළ දී ශ්‍රී ලංකා කණ්ඩායම කඩුලු 4ක් දැවී රැස් කර ගත්තේය ලකුණු 155ක් පමණයි.\nපන්දු යැවීමේ දී මරුෆා අක්තාර් බංග්ලාදේශ කාන්තා කණ්ඩායම වෙනුවෙන් ලකුණු 19කට කඩුලු දෙකක් දවා ගත්තා.\nමේ අනුව බංග්ලාදේශ කණ්ඩායම වයස අවුරුදු 19 න් පහළ ලෝක කුසලාන ක්‍රිකට් තරගාවලියේ මේ දක්වා පැවැති තරග දෙකම ජයග්‍රහණය කිරීමට සමත්ව සිටිනවා.",
       "URL": "https://www.hirunews.lk/325198/බංග්ලාදේශ-යෞවනියන්-හමුවේ-ශ්‍රී-ලංකා-යෞවනියන්ට-ලකුණු-10ක-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=597"
}