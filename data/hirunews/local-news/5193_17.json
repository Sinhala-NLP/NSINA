{
       "Source": "hirunews",
       "Timestamp": "Wednesday, 27 January 2016 - 16:22",
       "Headline": "ඇඹිලිපිටිය සිද්ධියේ නිලධාරීන් අත්අඩංගුවට ගන්න අධිකරණ නියෝග",
       "News Content": "සාදයක් අතරතුර පොලීසිය සමඟ ඇතිවූ ගැටුමකින් තරුණයෙකු මියයෑමේ සිද්ධියට අදාළව ඇඹිලිපිටිය සහකාර පොලිස් අධිකාරීවරයා, මූලස්ථාන පොලිස් පරීක්ෂකවරයා ඇතුලූ සිද්ධියට සම්බන්ධ සියලූ පොලිස් නිලධාරීන් අත්අඩංගුවට ගන්න ලෙස අධිකරණය අද නියෝග කළා.\nඇඹිලිපිටිය මහේස්ත්‍රාත් ප්‍රසන්න ප්‍රනාන්දු මෙම නියෝගය නිකුත් කළේ සිද්ධියට අදාළ නඩුව විභාගයට ගත් අවස්ථාවේදියි.\nමෙම සිද්ධිය පිළිබඳ සාක්ෂි විමසීමේ කටයුතු තුන්වන දිනටත් අද සිදු  කෙරුණා.\nමේ අතර මියගිය සුමිත් ප්‍රසන්නගේ මිතුරන් පිරිසක්  සාක්ෂි විමසීම සිදුකරන අවස්ථාවේදී ඇඹිලිපිටිය අධිකරණය ඉදිරිපිට මාර්ගයේ නිහඩ විරෝධතාවක නිරතවුණා.\nඅප වාර්තාකරු සඳහන් කළේ නීතිය සැමට එක ලෙස ක්‍රියාත්මක කරන  ලෙස ඉල්ලමින් බැනර් සහ පුවරු ප්‍රදර්ශනය කරමින් ඔවුන් මෙම විරෝධතාවයේ නිරතවූ බවයි.\nඇඹිලිපිටියේ පැවති සාදයකදී පොලීසිය සමඟ ඇතිවූ ගැටුමකින් තරුණයෙකු මියයෑමේ සිද්ධිය සම්බන්ධයෙන් නීතිය හා සාමය පිළිබඳ අමාත්‍ය සාගල රත්නායකද අද පාර්ලිමේන්තුවේදී විශේෂ ප්‍රකාශයක් සිදුකළා.\nඔහු එහිදී සඳහන්කළේ එම සාදය ඝෝෂාකාරී බවට කිසිදු බාහිර පාර්ශවයකින් පොලීසියට ඇමතුම් ලැබී නොමැති බවයි.\nමීට පෙර එසේ ඇමතුම් ලැබුණු බවට මූලික වාර්තා පදනම් කරගනිමින් සිදුකළ ප්‍රකාශයද අමාත්‍යවරයා මෙහිදී නිවැරදි කළා.",
       "URL": "https://www.hirunews.lk/124864/ඇඹිලිපිටිය-සිද්ධියේ-නිලධාරීන්-අත්අඩංගුවට-ගන්න-අධිකරණ-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=5193"
}