{
       "Source": "hirunews",
       "Timestamp": "Monday, 16 May 2016 - 19:06",
       "Headline": "අයහපත් කාලගුණයෙන් මරණ 8 යි,11 000 කට පීඩා",
       "News Content": "දිස්ත්‍රික්ක 14 කට දැඩි බලපෑම් එල්ල කළ අයහපත් කාලගුණ තත්ත්වය හේතුවෙන් පවුල් 7 880 කට අයත් පුද්ගලයන් 11 667 දෙනෙකු මේ වනවිට පීඩාවට පත්ව තිබෙනවා.\nපුද්ගල මරණ 8 ක් වාර්තාවී ඇති අතර, තවත් තුන්දෙනෙකු අතුරුදන්වී ඇති බවයි ආපදා කළමනාකරන මධ්‍යස්ථානය ප්‍රකාශ කළේ.\nනිවාස 111 ක් සම්පූර්ණයෙන්ම විනාශ වී තිබෙනවා. තවත් 32 කට අර්ධ හානි සිදුව ඇති අතර, පුද්ගලයන් 5 196 දෙනෙකු ආරක්ෂිත ස්ථානවල රඳවා ඇති බවද ආපදා කළමනාකරන මධ්‍යස්ථානය සඳහන් කළා.\nඅප වාර්තාකරුවන් ප්‍රකාශ කළේ ප්‍රදේශ රැසක මාර්ග සහ පහත්බිම් මෙන්ම නිවාස ද ජලයෙන් යටවී ඇති බවයි.\nඑසේම පස් කඳු කඩාවැටී මාර්ග රැසක් අවහිරවූ අතර, ඇතැම් මාර්ගවල වාහන ගමනාගමනය තවමත් ඇණහිට තිබෙනවා.\nකෑගල්ල, දෙහි ඕවිට, හල්තොට, දෙනිස් වත්තේ ලයින් කාමර පෙළක ඊයේ රාත්‍රියේ සිදුවූ නාය යාමකින් එකම පවුලේ තුන්දෙනෙකු මියගිය අතර, ඉන් දෙදෙනෙකුගේ මළ සිරුරු අද උදෑසන සොයා ගත්තා.\nඅතුරුදන් වූ කාන්තාවකගේ් මළ සිරුර මෙතෙක් සොයාගෙන නැහැ.\nකෑගල්ල - රංවල ප්‍රදේශයේදී කෑගලූ ඔයේ පොල් ඇහිදීමට ගොස් ඊයේ අතුරුදන් වූ 52 හැවිරිදි පුද්ගලයා සම්බන්ධයෙන් ද මෙතෙක් තොරතුරු වාර්තා වී නොමැති බව සඳහන්.\nඇහැලියගොඩ - පනාවල ප්‍රදේශයේදී පස් කන්දක් කඩාවැටීමෙන් 43 හැවිරිදි පුද්ගලයෙකු අද මියගිය අතර, තුවාල ලැබූ ඔහුගේ බිරිඳ සහ දරුවා රෝහල් ගතකර තිබෙනවා.\nමාස දහයක බිළිඳියක්ද නිවසට පිරී තිබූ ජලයට ඇද වැටීමෙන් මියගිය පුවතක් වත්තල ප්‍රදේශයෙන් වාර්තාවුණා. එසේම මාතර කඹුරුගමුව ප්‍රදේශයේදී මාර්ගයේ ගමන් කරමින් සිටි පුද්ගලයෙකු ගසක් කඩාවැටීමෙන් අද පස්වරුවේ මියගිය අතර, ගාල්ල - පෝද්දල - ගෝනපුර ප්‍රදේශයේ පදිංචිකරුවෙකු මියගොස් තිබුණේ වර්ෂාවත් සමඟ ඇද වැටුණු විදුලි රැහැනකින් විදුලි සැර වැදීමෙන්.\nඑසේම මීගමුව මුහුදේ දී ධීවර යාත්‍රාවක් අනතුරට ලක් වූ  අතර නාවික හමුදාවේ සහ ගුවන් හමුදාවේ සහයෙන් දැඩි පරිශ්‍රමයකින් පසු ඔවුන් මුදාගත්තා.\nඅධික වැසි සමඟ කැළණි ගඟ පිටාර ගැලීම ආරම්භ වූ අතර එය අද පස්වරුව වනවිට අවදානම් සහගත ගංවතුර තත්ත්වයක් දක්වා වර්ධනය වුණා.\nවාරිමාර්ග දෙපාර්තමේන්තුව ප්‍රකාශ කළේ කැළණි ගඟ අවට සියලූම පහත්බිම්වල ජනතාවට එමඟින් බලපෑම් එල්ලවිය හැකි බවයි.\nපහළ හංවැල්ල, ඉහළ හංවැල්ල, නිරිපොල, දිද්දෙණිය, ආටිගල, ඇඹුල්ගම, රණාල, නවගමුව, බෝමිරිය, මල්වාන, බියගම, කැළණිය, ග්‍රෑන්ඞ්පාස්, නව කැළණි පාලම, අඹතලේ, වැල්ලම්පිටිය යන ප්‍රදේශවලට එම බලපෑම වැඩිවිය හැකි බවයි එම දෙපාර්තමේන්තුව සඳහන් කළේ.\nඑසේම දැදුරු ඔය පිටාර ගැලීම හේතුවෙන් ඒ අවට පහත් බිම්වල සිටින ජනතාවට අවධානයෙන් සිටින ලෙසද ආපදා කළමනාකරන මධ්‍යස්ථානය ඉල්ලීමක් කළා.\nබිංගිරිය, මහව, කොබෙයිගනේ, නිකවැරටිය, රස්නායකපුර, පල්ලම, ආරච්චිකට්ටුව, හලාවත සහ වාරියපොල යන ප්‍රදේශවලට එහි බලපෑම් එල්ලවිය හැකියි.\nදැදුරු ඔය ජලාශයේ වාන් දොරටු අටෙන් හතක්ම අඩි හත බැගින් මේ වනවිට විවෘත කර තිබෙනවා.\nමේ අතර දියවන්නා ඔයේ ජල මට්ටම ද ඉහළ ගොස් ඇති බැවින් පාර්ලිමේන්තු භූමියට ජලය ගලා ඒම වැළැක්වීම සඳහා වැලි කොට්ට යෙදීමට පියවර ගත්තා.\nඑසේම මාතලේ, බදුල්ල, මොණරාගල, මහනුවර, නුවරඑළිය, රත්නපුර, කෑගල්ල, කළුතර සහ කුරුණෑගල යන දිස්ත්‍රික්කවලට නිකුත් කරන ලද නාය යාමේ අනතුරු ඇගවීම තවදුරටත් ක්‍රියාත්මක බවයි ජාතික ගොඩනැගිලිි පර්යේෂණ සංවිධානය කියා සිටියේ.\nපස් කඳු කඩා වැටීම හේතුවෙන් කෑගල්ල විකල්ප මාර්ගය තාවකාලිකව වසා දැමුණු අතර, කොළඹ, ගම්පහ, ගාල්ල, කළුතර ඇතුලූ ප්‍රදේශ රැසක ගමනාගමන කටයුතුවලට බාධා  එල්ලවී තිබෙනවා.\nඅධික වර්ෂාවත් සමඟ කැළණිවැලි දුම්රිය මාර්ගයේ මාලපල්ල සිට  හෝමාගම අතර ප්‍රදේශයේ දුම්රිය මාර්ගයේ  ගල් සෝදා යාම හේතුවෙන් එහි දුම්රිය ධාවන කටයුතු අඩාල වී තිබෙනවා.\nඅනුරාධපුරය - මල්වතු ඔය ආශ්‍රිතව ද ගංවතුර තත්ත්වයක් ඇතිවීමේ අවදානමක් පවතින බව අනුරාධපුර දිස්ත්‍රික් ලේකම්වරයා සඳහන් කළා.\nමේ අතර යාපනය-  කරවෙඞ්ඩි ප්‍රදේශය හරහා අද පස්වරුවේ හමාගිය දැඩි සුළඟක් හේතුවෙන් නිවාස 12 කට හානි සිදුව තිබෙනවා.\nගත වූ පැය 24 තුළ වැඩිම වර්ෂාපතනය වාර්තාවන්නේ කිලිනොච්චි ප්‍රදේශයෙන්.\nඑය මිලිමීටර 373.2 ක්.  කටුනායකින් මිලිමීටර් 262ක වර්ෂාපතනයක් වාර්තාවූ අතර, කොළඹ ප්‍රදේශයට මිලිමීටර් 256.9ක වර්ෂාපතනයක් ලැබී තිබෙනවා.\nකාලගුණ විද්‍යා දෙපාර්තමේන්තුව ප්‍රකාශ කළේ දිවයිනට බලපෑ අඩු පීඩන කලාපය දැන් ශ්‍රී ලංකාවෙන් තමිල්නාඩුව දෙසට ගමන් කරමින් පවතින බවයි.\nවැසි කාලගුණය අඩුවූවත් ඇතැම් ප්‍රදේශවලට තද සුළං ඇතිවිය හැකි අතර, අද රාත්‍රී කාලයේත් බොහෝ ප්‍රදේශවලට ගිගුරුම් සහිත වැසි බලාපොරොත්තු විය හැකි බව කාර්යයේ නියුතු කාලගුණ විද්‍යාඥ චතුෂ්කා ප්‍රේමචන්ද්‍ර ප්‍රකාශ කළා.",
       "URL": "https://www.hirunews.lk/133366/අයහපත්-කාලගුණයෙන්-මරණ-8-යි11-000-කට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=5043"
}