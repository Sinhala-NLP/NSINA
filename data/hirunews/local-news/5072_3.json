{
       "Source": "hirunews",
       "Timestamp": "Tuesday, 26 April 2016 - 15:16",
       "Headline": "කෝටි හතරේ කේරළ ගංජා තොගය වැටලු හැටි (ඡායාරූප)",
       "News Content": "නවගත්තේගම වන්නි අමුණුකොලේ ප්‍රදේශයේදී කේරළ ගංජා තොගයක් සමග සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලිස් නිලධාරීන් මගහැර පළා යාමට උත්සාහ කල සුඛෝපභෝගී මෝටර් රථයක් නවතා පරීක්ෂා කිරීමේදී මෙම කේරළ ගංජා තොගය හමුවී ඇත්තේ.\nඋප්පුකුලම් ප්‍රදේශයේ පදිංචි සැකකරුව්න දෙදෙනා යාපනයේ සිට කොළඹ දක්වා ගංජා තොගය ප්‍රවාහනය කරමින් සිටියදී අත්අඩංගුවට ගෙන තිබෙනවා.\nසාලියවැව ප්‍රදේශයේදී පොලිස් නිලධාරීන් පිරිසක් මෝටර් රථය නවතන ලෙසට අණ කල ද එය නොතකා පළා යමින් සිටියදී නවගත්තේගම පොලිසියට ලැබුනු තොරතුරක් මත වැටලීම සිදුකර තිබුනා.\nඅප වාර්තාකරු සඳහන් කලේ පොලිසිය මෝටර් රථය අත්අඩංගුවට ගැනීමට කල මෙහෙයුමේදී සැකකරුවන් පැමිණි මෝටර් රථයට සමාන තවත් මෝටර් රථයක් පොලිස් නිලධාරීන් නොමග යැවීමට ද යොදවා තිබු බවයි.\nකෙසේවෙතත් පොලිසිය අදාළ මෝටර් රථය වන්නි අමුණුකොළ ගම්මානයේදී අත්අඩංගුවට ගෙන තිබෙනවා.\nඑහි තිබී කේරළ ගංජා කිලෝ 220 කට ආසන්න ප්‍රමාණයක් හමුවී ඇතැයි සඳහන්.\nඒවායෙහි වටිනාකම රුපියල් කෝටි 4 කට අධිකයි. මෝටර් රථයේ පැමිණි සැකකරුවන් දෙදෙනා පළා යමින් සිටියදී වන්නියාගම රක්ෂිත ප්‍රදේශයේදී අත්අඩංගුවට ගෙන තිබුනා.\nසැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - පුත්තලම  හිරාන් ප්‍රියංකර",
       "URL": "https://www.hirunews.lk/131793/කෝටි-හතරේ-කේරළ-ගංජා-තොගය-වැටලු-හැටි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5072"
}