{
       "Source": "hirunews",
       "Timestamp": "Friday, 18 March 2022 - 19:32",
       "Headline": "තවත් ගෑස් නැවක් සඳුදා - මිල වැඩි කළ යුතු බව ලිට්රෝ කියයි  (වීඩියෝ)",
       "News Content": "කිලෝග්‍රෑම් දොළහයි දශම පහ ගෘහස්ථ ගෑස් සිලින්ඩරයක් අලෙවි කිරීමේදී රුපියල් 2,000 ක පමණ පාඩුවක් අත්විඳින බව ලිට්රෝ සුරැකීමේ ජාතික එකමුතුව පවසනවා.\nඔවුන් පෙන්වා දෙන්නේ මේ වසරේ ගතවූ මාස කිහිපය තුළ රුපියල් බිලියනයක පාඩුවක් සමාගම ලබා ඇති බවයි.\nඒ හේතුවෙන් සමාගම ඉදිරියට පවත්වාගෙන යාම සඳහා ගෑස් මිල වැඩි කිරීමේ තීරණයක් ගත යුතු බවයි ලිට්රෝ සුරැකීමේ ජාතික එකමුතුව පවසන්නේ.\nමේ වනවිට 12.5 ගෑස් සිලින්ඩරයක් රුපියල් 2,675 කට අලෙවි කරන අතර, ඒ සඳහා සමාගම විසින් දරණ පිරිවැය රුපියල් 4,662 ක් බවයි එම මාධ්‍ය හමුවේදී අනාවරණ වුණේ.\nමේ අතර දින ගණනාවක් පුරා පැවති ගෑස් හිඟයට පිළියම් ලබාදෙමින් අද පෙරවරුවේ සිට ගෑස් බෙදාහැරීමේ කටයුතු ලිට්රෝ සමාගම ආරම්භ කළා.\nඒ අනුව අද දිනයේදී ගෑස් සිලින්ඩර ලක්ෂයත්, එක්ලක්ෂ විසි දහසත් අතර ගෑස් සිලින්ඩර ප්‍රමාණයක් වෙළඳපොලට නිකුත් කිරීමටයි ඔවුන් පියවර ගෙන ඇත්තේ.\nඊයේ දිනයේ ගොඩබෑම ආරම්භ කළ මෙට්‍රික් ටොන් 3,500 ක ගෑස් රැගත් නෞකාවේ ගෑස් ගොඩබෑම මේ වනවිට අවසන් කර ඇති අතර, එළඹෙණ සඳුදා දිනයේද මෙට්‍රික් 3,500ක් රැගත් තවත් ගෑස් නෞකාවක් දිවයිනට පැමිණීමට නියමිතයි.\nඊට අදාළ ගෙවීම් කටයුතු සිදුකරගැනීමේ ගැටළුවක් පැන නොනගිනු ඇති බවද එම සමාගමේ උසස් නිලධාරීයෙකු සඳහන් කළා.\nගොඩබෑ නෞකාවේ ගෑස් තොගය දින 3 කට පමණ ප්‍රමාණවත් වන අතර, ගෑස් මෙටි්‍රක් ටොන් එකකින් කිලෝග්‍රෑම් 12 යි දශම පහ සිලින්ඩර 80 ක් පමණ පිරවිය හැකියි.\nලිට්රෝ සමාගම නිකුත් කර ඇති ගෑස් සිලින්ඩර ලක්ෂ 75 ක් පමණ කිලෝ 12 දශම පහේ සිලින්ඩර වනවා.\nකෙසේ වෙතත් ලාෆ්ස් සමාගම තවදුරටත් ගෑස් බෙදාහැරීම තාවකාලිකව අත්හිටුවා ඇත්තේ ඩොලර් අර්බුදය හමුවේ ණයවර ලිපි විවෘත කරගැනීමේ අපහසුතා හේතුවෙන්.\nමේ අතර අද දිනයේත් දිවයිනේ ප්‍රදේශ රැසක ගෑස් ලබාගැනීම සඳහා පැමිණි ජනතාව පෝලිම්වල රැඳී සිටින ආකාරය දක්නට ලැබුණා.\nඑසේම ගෑස් හිඟයත් සමඟ ජනතාව භූමිතෙල් ලබාගැනීම සඳහා පිරවුම්හල් වෙත පැමිණීමත් සමඟ පිරවුම්හල් ආශ්‍රිතව භූමිතෙල් ලබාගැනීම සඳහාද පවතින්නේ දිගු පෝලිම්.",
       "URL": "https://www.hirunews.lk/299800/තවත්-ගෑස්-නැවක්-සඳුදා-මිල-වැඩි-කළ-යුතු-බව-ලිට්රෝ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1285"
}