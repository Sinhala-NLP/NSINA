{
       "Source": "hirunews",
       "Timestamp": "Wednesday, 24 March 2021 - 19:01",
       "Headline": "තවත් පිරිපහදු නොකළ පොල්තෙල් තොගයක් වරායෙන් මුදා හැර ඇති බවට තොරතුරු (වීඩියෝ)",
       "News Content": "ආනයනය කළ, පිරිපහදු නොකළ පොල්තෙල් මෙට්‍රික් ටොන් 8300 ක් ඊයේ රාත්‍රියේ කොළඹ වරායෙන් මුදා හැර ඇති බව වාර්තා වනවා.\nඒ ආනයනය කළ පොල්තෙල් බහාලුම් 13 ක් සඳහා සිදුකළ පරීක්ෂාවකදී ඒවායේ පිළිකා කාරක අඩංගු බවට අනාවරණ වී ඇති පසුබිමකයි.\nආනයනය කළ පොල්තෙල් බහාලුම් 13 ක ඇෆ්ලටොක්සීන්ස් නම් පිළිකා කාරකය අඩංගු බවට ඊයේ පාරම්පරික පොල්තෙල් නිෂ්පාදකවරුන්ගේ සංගමය මුල්වරට අනාවරණ කළා.\nඒ සම්බන්ධයෙන් අප ඊයේ සෞඛ්‍ය අමාත්‍යාංශයේ ආහාර ආරක්ෂණ අංශයෙන් විමසීමක් කළ අතර, ඔවුන් සඳහන් කළේ අදාළ පොල්තෙල් ප්‍රතිඅපනයනය කරන ලෙස මේ වනවිටත් නියෝග කර ඇති බවයි.\nකෙසේ වෙතත් එවන් පසුබිමක් තිබියදී තවත් ආනයනික පිරිපහදු නොකළ පොල්තෙල් තොගයක් කොළඹ වරායෙන් මුදා හැර ඇති බවයි පාරම්පරික පොල්තෙල් නිෂ්පාදකවරුන්ගේ සංගමයේ කැඳවුම්කරු බුද්ධික ද සිල්වා හිරු ප්‍රවෘත්ති අංශයට සඳහන් කළේ.\nමෙරට වාර්ෂික පොල්තෙල් අවශ්‍යතාව මෙටි්‍රක් ටොන් එක්ලක්ෂ 80,000 ක් වනවා. පොල්ගෙඩි බිලියන 2 යි දශම 8 ක් වාර්ෂිකව දේශීය ඵලදාව වශයෙන් රටට හිමිවන අතර, ඉන් සියයට 38 ක් බහුජාතික ආයතන නියෝජනය වන කර්මාන්තකරුවන් විසින් වෙළඳපොලෙන් මිලදී ගනු ලබනවා.\nදේශීය පොල් නිෂ්පාදකයන් පෙන්වා දෙන්නේ මෙම තත්ත්වය පොල්තෙල් නිෂ්පාදනය සඳහා අවශ්‍ය අමුද්‍රව්‍ය හිඟවීම කෙරෙහි ඍජුව බලපාන බවයි.\nඒ අනුව, පසුගිය ජනවාරි සහ පෙබරවාරි යන මාස දෙකේදී පමණක් පොල්තෙල් මෙටි්‍රක් ටොන් 37,000 ක් බදු සහන යටතේ මෙරටට ආනයනය කර තිබෙනවා.\nඒ සඳහා වැය වී ඇති මුළු මුදල රුපියල් බිලියන 10.5 ක්.\nමෙරටට ආනයනය කර ඇති අදාළ පොල්තෙල් වලින් සියයට 60 ක ප්‍රමාණයක් ගෙන්වා ඇත්තේ ද සීනි බදු සිද්ධිය සම්බන්ධයෙන් චෝදනා එල්ල වූ සමාගම බවටයි පාරම්පරික පොල්තෙල් නිෂ්පාදකයින්ගේ සංගමය සඳහන් කළේ.\nමේ අතර, අද දිනයේ සිට වෙළඳසැල්වල පොල්තෙල් සාම්පල පරීක්ෂාව ආරම්භ කළ බව පාරිභෝගික අධිකාරිය සඳහන් කළා.\nකෙසේ වෙතත්, දේශීය නිෂ්පාදකයින් පෙන්වා දෙන්නේ පිළිකා කාරක පොල්තෙල් මේ වනවිට වෙළඳපොලට නිකුත් වී ඇති බවයි.\n1971 වසරේ පිහිටවූ පොල් සංවර්ධන අධිකාරියේ බලය, හීන කිරීමේ වැඩපිළිවෙලක් ද ක්‍රියාත්මක බව පාරම්පරික පොල්තෙල් නිෂ්පාදකවරුන්ගේ සංගමයේ කැඳවුම්කරු බුද්ධික ද සිල්වා වැඩිදුරටත් සඳහන් කළා.\nමේ අතර අද පස්වරුවේ පැවති මාධ්‍ය හමුවට එක්වෙමින් රේගු අධ්‍යක්ෂ ජනරාල් විශ්‍රාමික මේජර් ජනරාල් විජිත රවිප්‍රිය කියා සිටියේ අදාළ රසායනික ද්‍රව්‍ය අඩංගු බවට මේ වනවිට තහවුරු වී ඇති බවයි.",
       "URL": "https://www.hirunews.lk/266422/තවත්-පිරිපහදු-නොකළ-පොල්තෙල්-තොගයක්-වරායෙන්-මුදා-හැර-ඇති-බවට-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2065"
}