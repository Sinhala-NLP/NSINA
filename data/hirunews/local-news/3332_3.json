{
       "Source": "hirunews",
       "Timestamp": "Monday, 27 May 2019 - 14:54",
       "Headline": "මධුමාධව ඇතුළු තුන් දෙනෙකුට විදෙස් ගමන් තහනම්",
       "News Content": "මිනුවන්ගොඩ කලහකාරී සිද්ධිය සම්බන්ධයෙන් පොලීසිය මඟ හරිමින් සිටින පිවිතුරු හෙළ උරුමයේ නියෝජ්‍ය නායක මධුමාධව අරවින්ද ඇතුළු තුන් දෙනෙකුට විදෙස්ගතවීම තහනම් කරමින් මිනුවන්ගොඩ මහේස්ත්‍රාත් අධිකරණය අද නියෝගයක් නිකුත් කළා.\nඒ, එම සැකකරුවන් තිදෙනා විදෙස්ගතවීමට සූදානම් වන බවට ලද තොරතුරකට අනුව මිනුවන්ගොඩ පොලීසිය, අධිකරණයට කරුණු වාර්තා කළ අවස්ථාවේදියි.\nමෙලෙස විදෙස් ගමන් තහනම් වූ අනෙක් දෙදෙනා මිනුවන්ගොඩ - පොල්වත්ත ප්‍රදේශයේ සහ කටුනායක - හීනටියන - ගුරුගම ප්‍රදේශයේ පදිංචිකරුවන්. ලද තොරතුරුවලට සහ වීඩියෝ දර්ශන ද  උපයෝගී කර ගනිමින් විමර්ශන කණ්ඩායම් ප්‍රචණ්ඩ ක්‍රියාවල නිරතවූවන් 15 දෙනෙකු හඳුනාගෙන ඇති අතර, ඔවුන්ගේ නම් සහ පදිංචි ලිපිනයන් ද අද අධිකරණය වෙත ඉදිරිපත් කෙරුණා.\nමේ අතර, පාස්කු ඉරිදා ප්‍රහාරයට සම්බන්ධ ත්‍රස්ත කණ්ඩායමට ආධාර අනුබල දුන් බවට සැකපිට අත්අඩංගුවට ගත් හොරොව්පතාන ප්‍රදේශයේ විදුහල්පතිවරයා ඇතුළු පස්දෙනා ලබන මස 4 වනදා දක්වා රක්ෂිත බන්ධනාගාර ගත කෙරුණා.\nඒ සැකකරුවන් කැබිතිගොල්ලෑව මහේස්ත්‍රාත් අධිකරණයට අද ඉදිරිපත් කළ අවස්ථාවේදියි. පසුගිය දා අත්අඩංගුවට ගත් මෙම පිරිසට හොරොව්පතාන ප්‍රාදේශීය ලේකම් කාර්යාලයේ සංවර්ධන නිලධාරියෙකු මෙන්ම ගුරුවරුන් දෙදෙනෙකු ද ඇතුළත්.\nඑමෙන්ම, වැල්ලම්පිටිය තඹ කර්මාන්තශාලාවේ සේවය කළ කරුපයියා රාජේන්ද්‍රන් හෙවත් අබ්දුල්ලා නැමති සැකකරු ලබන මස 10 වන දා දක්වා තවදුරටත් රක්ෂිත බන්ධනාගාරගත කිරීමටයි කොළඹ මහේස්ත්‍රාත් අධිකරණය අද නියෝග කළේ.\nඑසේම අද නඩුව කැදවූ අවස්ථාවේදී සිද්ධියට අදාළව අත්අඩංගුවට ගෙන පසුව ඇප මත මුදා හැරුණු තඹ කර්මාන්තශාලාවේ සේවකයින් 9 දෙනා ද අධිකරණය නිකුත් කර තිබූ නොතීසියකට අනුව අධිකරණය හමුවේ පෙනී සිටියා.\nෂැංග්‍රිලා හෝටලයට බෝම්බ ප්‍රහාරය එල්ල කළ සැකකරුට අයත් කර්මාන්තශාලාවේ සේවකයින් වන මොවුන් ත්‍රස්තවාදය වැළැක්වීමේ පනත යටතේ අධිකරණයට ඉදිරිපත් කිරීමට පොලීසිය අපොහොසත්වීම හේතුවෙනුයි පසුගිය 6 වන දා ඇප මත මුදා හැරුණේ.\nකෙසේ වෙතත්, මොවුන් 9 දෙනාට අද දිනයේ පෙනී සිටින ලෙස පසුගිය 22 වන දා නොතීසි නිකුත් කෙරුණේ වැල්ලම්පිටිය පොලීසිය මෝසමක් මගින් කළ ඉල්ලීමට අනුවයි.\nකොළඹ අතිරේක මහේස්ත්‍රාත් ප්‍රියන්ත ලියනගේ හමුවේ නඩුව අද කැඳවූ අවස්ථාවේදී ත්‍රස්ත විමර්ශන කොට්ඨාශයේ නිලධාරියා සදහන් කළේ වැඩබලන පොලිස්පතිවරයාගේ නියෝගය පරිදි තම කොට්ඨාශය මෙම සිදුවීම පිළිබදව විශේෂ පරීක්ෂණයක් ආරම්භ කර ඇති බවයි.\nනඩුවේ 10 වන සැකකරු වන කරුපයියා රාජේන්ද්‍රන් හෙවත් අබ්දුල්ලා නැමති සැකකරු ජාතික තව්හිද් ජමාත් සංවිධානයේ නායක සහරාන් හෂීම් සමඟ සමීප සබදතා පවත්වා ඇති බැවින් ඔහුට විරුද්ධව ත්‍රස්තවාදය වැළැක්වීමේ පනත යටතේ කටයුතු කරන බව ත්‍රස්ත විමර්ශන කොට්ඨාශයේ පොලිස් නිලධාරියා අධිකරණයට දැනුම් දුන්නා.\nමෙහිදී අතිරේක මහේස්ත්‍රාත්වරයා ප්‍රශ්න කළේ අනෙකුත් සැකකරුවන් සම්බන්ධයෙන් ත්‍රස්තවාදය වැළැක්වීමේ පනත යටතේ කටයුතු කරන්නේ ද යන්නයි.\nඊට පිළිතුරු ලබාදෙමින් ත්‍රස්ත විමර්ශන කොට්ඨාශය අධිකරණයට දැනුම් දුන්නේ ඇප මත මුදා හැර ඇති අනෙකුත් සැකකරුවන් 9 දෙනා ත්‍රස්ත ක්‍රියාකාරකම්වලට සම්බන්ධ බවට මෙතෙක් කරුණු හෙළි වී නොමැති බවයි.\nඑහෙත් ඔවුන් සම්බන්ධයෙන් තවදුරටත් විමර්ශන සිදුකරන නිසා ඇතැම් කරුණු තහවුරු කර ගැනීමට සැකකරුවන්ගෙන් ප්‍රකාශ ලබා ගැනීමට අවශ්‍ය බවයි ත්‍රස්ත විමර්ශන කොට්ඨාශය කියා සිටියේ.\nඒ අනුව ඇප මත මුදා හැර ඇති සැකකරුවන් 9 දෙනාට ජුනි මස 1 වන දා දක්වා කාලය තුළ ත්‍රස්ත විමර්ශන කොට්ඨාශය හමුවේ පෙනී සිට ප්‍රකාශ ලබාදෙන ලෙස අතිරේක මහේස්ත්‍රාත්වරයා නියෝග කළා.",
       "URL": "https://www.hirunews.lk/217186/මධුමාධව-ඇතුළු-තුන්-දෙනෙකුට-විදෙස්-ගමන්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3332"
}