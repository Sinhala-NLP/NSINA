{
       "Source": "hirunews",
       "Timestamp": "Tuesday, 28 January 2020 - 13:04",
       "Headline": "කොරෝනා වෛරස් මරණ සංඛ්‍යාව 100 ඉක්මවයි - ආසාදිතයන් 4500ක් - වෛරසය මැඬලන්න, චීනයෙන්ම ප්‍රතිජීවක ඖෂධයක්",
       "News Content": "කෙරෝනා වෛරසය ආසාදනය වීමෙන් චීනයේ මිය ගිය සංඛ්‍යාව 106 දක්වා ඉහළ ගොස් තිබෙනවා.\nනවතම විදෙස් වාර්තා සඳහන් කළේ ගත වූ පැය 24 තුළ එම වෛරසය ආසාදනය වූ රෝගීන් සංඛ්‍යාව 1400කට ආසන්න වන බවයි.\nඑය ආසාදිත සංඛ්‍යාව දෙගුණ වීමක් වන අතර, ඒ අනුව චීනය පුරා කොරෝනා වෛරසය ආසාදිත රෝගීන් සංඛ්‍යාව 4500කට අධිකයි.\nහුබෙයි ප්‍රාන්තයේ කොරෝනා වෛරසය ආසාදනය වීමෙන් මේ වන විට පුද්ගල මරණ 24ක් වාර්තා වී ඇති අතර, 1291කට අධික ප්‍රමාණයකට වෛරසය ආසාදනය වී තිබෙනවා.\nමේ අතර, කොරෝනා වෛරසයෙන් වැළකී සිටීම සඳහා එම වෛරසයට එරෙහිව ක්‍රියා කළ හැකි ප්‍රතිජීවක ඖෂධයක් සොයාගෙන ඇති බව වාර්තා වනවා.\nෂැංහයි ජාතික සෞඛ්‍ය විද්‍යායතනය මගින් හඳුන්වා දී ඇති මෙම ප්‍රතිජීවක ඖෂධය දියරක් ලෙසින් උගුරට ඉසීමට කටයුතු කරන බවයි චීනයේ පීපල්ස් ඩේලි පුවත්පත ප්‍රකාශ කළේ.\nමේ අතර, කොරෝනා වෛරස් වසංගත තත්ත්වය පාලනය කිරීමට චීනය ගන්නා ක්‍රියාමාර්ග එක්සත් ජාතීන්ගේ සංවිධානය අගය කර තිබෙනවා.\nඑම සංවිධානයේ මහලේකම් අන්තෝනියෝ ගුටේරස් ප්‍රකාශ කර ඇත්තේ මෙම තත්ත්වය පාලනය කිරීමට චීනයට ඇති හැකියාව පිළිබදව පූර්ණ විශ්වාසයක් පවතින බවයි.\nඑක්සත් ජාතින්ගේ සංවිධානයේ චීන නිත්‍ය නියෝජිත සෑන් ජුන් සමඟ පැවති සාකච්ඡාවකදී එක්සත් ජාතීන්ගේ සංවිධානයේ මහලේකම්වරයා මේ බව ප්‍රකාශ කර තිබෙනවා.\nවෛරසය රට පුරා පැතිරීම වැළැක්වීමට හා පාලනයට ජනතාවගේ අවශ්‍යතාවන්ට මූල්තැන දෙමින් චීන රජය වේගවත් හා ශක්තිමත් ක්‍රියාමාර්ග ගෙන ඇති බව චීනයේ එක්සත් ජාතීන්ගේ සංවිධානයේ නිත්‍ය නියෝජිත සෑන් ජුන් එහිදී පෙන්වා දී ඇති බව සඳහන්.\nපවතින තත්ත්වය ජය ගැනීමට චීනයට  ඕනෑම සහයෝගයක් සහ ආධාරයක් ලබාදීමට සූදානම් බවයි එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් අදාළ සාකච්ඡාවේදී වැඩිදුරටත් ප්‍රකාශ කර ඇත්තේ.\nමේ අතර, ජර්මනියෙන් ද කොරෝනා වෛරසය ආසාදිත පළමු රෝගියා වාර්තා වී තිබෙනවා.\nකැනඩාවෙන් සහ ශ්‍රී ලංකාවෙන් නව ආසාදිතයන් හමුවීම පිළිබදව ද ජාත්‍යන්තර මාධ්‍ය මගින් වාර්තා කර තිබුණා.\nලෝක සෞඛ්‍ය සංවිධානය මේ වන විට ප්‍රකාශ කර ඇත්තේ ලොව පුරා රටවල් 11ක කෙරෝනා වෛරසය ආසාදිත පුද්ගලයින් වාර්තා වී ඇති බවයි.\nකෙසේ වෙතත්, මීට දින 3කට පෙර ලෝක සෞඛ්‍ය සංවිධානය සඳහන් කර තිබුණේ කොරෝනා වෛරසය ගෝලීය අර්බුදයක් නොවන බවයි.\nඑහෙත් එය අත්වැරදීමකින් සිදුකළ ප්‍රකාශයක් බවයි ලෝක සෞඛ්‍ය සංවිධානය පසුව කියා සිටියේ.\nලෝක සෞඛ්‍ය සංවිධානයේ අවධානය දැන් යොමුව ඇත්තේ කොරෝනා වෛරසය ආසාදනය වීමෙන් පසු රෝග ලක්ෂණ පෙන්නුම් කිරීමට පෙර වෙනත් අයට සම්ප්‍රේෂණය වන්නේ ද යන්න තහවුරු කර ගැනීමටයි.\nමේ අතර, හිරු ප්‍රවෘත්ති අංශය සමඟ දුරකථන සංවාදයකට එක්වූ කොරෝනා වෛරසය පැතිර යාම ආරම්භ වූ වූහාන් නගරයේ සිටින මෙරට සිසුවෙකු වන ලහිරු අසංක බලධාරීන්ගෙන් ඉල්ලා සිටියේ ජනවාරි 20 වන දාට පෙර මෙරටට පැමිණ දැනට ශ්‍රී ලංකාවේ රැදී සිටින චීන ජාතිකයින් විශේෂ පරීක්ෂාවකට ලක් කරන ලෙසයි.",
       "URL": "https://www.hirunews.lk/233223/කොරෝනා-වෛරස්-මරණ-සංඛ්‍යාව-100-ඉක්මවයි-ආසාදිතයන්-4500ක්-වෛරසය-මැඬලන්න-චීනයෙන්ම-ප්‍රතිජීවක-ඖෂධයක්",
       "Category": "Local News",
       "Parent URL": "https://www.hirunews.lk/local-news.php?pageID=2930"
}