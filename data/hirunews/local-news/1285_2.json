{
       "Source": "hirunews",
       "Timestamp": "Saturday, 19 March 2022 - 7:34",
       "Headline": "සති අන්තයේ තෙල් බෙදාහැරීම අඛණ්ඩව - තවත් ඩීසල් නැවක් හෙට ළඟාවෙයි",
       "News Content": "කොළොන්නාව හා මුතුරාජවෙල ප්‍රධාන තෙල් ගබඩා 2න් අද දිනයේදී කොළඹ ඇතුලු ප්‍රදේශ වෙත අඛණ්ඩව ඉන්ධන බෙදාහැරීම සිදුකරන බව ලංකා ඛණිජතෙල් තොග ගබඩා පර්යන්ත සමාගම පවසනවා.\nඑහි සභාපති සභාපති විශ්‍රාමික මේජර් ජෙනරාල් එම්.ආර්.ඩබ්ලිව් ද සොයිසා හිරු ප්‍රවෘත්තී අංශයට කියා සිටියේ ලබා දී ඇති ඇනවුම්වල ඉන්ධන තොග ප්‍රමාණයද ඉක්මවා ඉන්ධන ලබා දීමට කටයුතු යොදා ඇති බවයි.\nමෙවන් පසුබිමක් තුල ඊයේ දිනයේදීත් දිවයිනේ ප්‍රදේශ රැසක ඉන්ධන පිරවුම්හල් ආශ්‍රිතව දිගු පෝලිම් දක්නට ලැබුණා.\nසතියකට ආසන්න කාලයක් කොළඹ වරායට ඔබ්බෙන් නැංගුරම්ලා ඇති ඩීසල් සහ ගුවන්යානා ඉන්ධන රැගත් නෞකාවට ගෙවීම සඳහා ඇමරිකානු ඩොලර් මිලියන 42 ක මුදල ලබා දීමට ඊයේ වන විටත් කිසිදු බැංකුවක් එකඟතාව පළ කර නැහැ.\nඒ අනුව එම ඉන්ධන ගොඩබෑමේ කටයුතු තවදුරටත් කල් යනු ඇති බවයි බලශක්ති අමාත්‍යංශ ආරංචි මාර්ග සඳහන් කළේ.\nඑමෙන්ම ඉන්දීය ණය ආධාර යටතේ ලැබෙන පළමු ඩීසල් තොගය හෙට දිනයේදී මෙරටට ලැබීමට නියමිතයි. ඩීසල් මෙට්‍රික් ටොන් 40,000 කට ආසන්න තොගයක් එලෙස ලැබීමට නියමිතව තිබෙනවා.\nමේ අතර දින ගණනාවක් පුරා පැවති ගෑස් හිඟයට පිලියම් ලබා දෙමින් අද දිනයේදීත් ගෑස් බෙදා හැරීමේ කටයුතු සිදු කරන බව ලිට්‍රෝ සමාගම පැවසුවා.\nඑම සමාගම ඊයේ දිනයේදී ගෘහස්ත ගෑස් සිලින්ඩර 120,000ක ප්‍රමාණයක් වෙළඳපොලට නිකුත් කිරීමටයි පියවර ගනු ලැබුවා.\nඅනිද්දා දිනයේ මෙට්‍රික් ටොන් 3,500ක ගෑස් නෞකාවක් පැමිණීමට නියමිතව තිබෙනවා. එහෙත් ඊට අදාල ගෙවීම් කටයුතු සිදු කර ගැනීම සම්බන්ධයෙන් මෙතෙක් පැහැදිලි ප්‍රකාශයක් නිකුත් වී නැහැ.\nපෙරේදා දිනයේ ගොඩබානු ලැබූ මෙට්‍රික් ටොන් 3,500ක ගෑස් නෞකාවේ ගෑස් තොගය දින 3කට පමණක් ප්‍රමාණවත් බවයි වාර්තාවන්නේ",
       "URL": "https://www.hirunews.lk/299820/සති-අන්තයේ-තෙල්-බෙදාහැරීම-අඛණ්ඩව-තවත්-ඩීසල්-නැවක්-හෙට-ළඟාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1285"
}