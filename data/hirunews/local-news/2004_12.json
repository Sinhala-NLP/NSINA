{
       "Source": "hirunews",
       "Timestamp": "Thursday, 22 April 2021 - 8:21",
       "Headline": "පොලිස් හදිසි ඇමතුම් අංකය අවභාවිත කරලා",
       "News Content": "මහජනතාවට එදිනෙදා සිදුවන හදිසි අනතුරු, ආපදා,බරපතළ අපරාධ ක්‍රියාවන් පිළිබඳව ක්ෂණිකව ශ්‍රී ලංකා පොලීසියට දැනුම් දීම සඳහා 2004 වසරේ දී ආරම්භ කෙරුණු පොලිස් හදිසි ඇමතුම් ඒකකය හෙවත් 119 හදිසි ඇමතුම් සේවාව බරපතළ ලෙස අවභාවිත කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහන පවසනවා.\nඔහු පවසන්නේ 119 අංකයට ලැබෙන පැමිණිලි සම්බන්ධයෙන් සිදුකළ ගැඹුරු විශ්ලේෂණයකින් අනතුරුව මේ තත්ත්වය හඳුනා ගත් බවයි.\nපොලිස් හදිසි ඇමතුම් ඒකකයට 2020 වසරේදී දුරකථන ඇමතුම් දොළොස් ලක්ෂ තිස් දෙදහස් දෙසිය හැත්තෑ දෙකක් ලැබී තිබෙනවා.\nඑම සංඛ්‍යාව සලකා බැලීමේදී පොලිස් හදිසි ඇමතුම් ඒකකයට දිනකට සක්‍රීය ඇමතුම්  3000කට අධික සංඛ්‍යාවක් ලැබෙන බවයි වාර්තා වන්නේ.\nකෙසේ වෙතත් මේ අතරවාරයේ පොලිස් හදිසි ඇමතුම් ඒකකයට සම්බන්ධ කර ගැනීමට දිනකට අට දහසකට වැඩි සංඛ්‍යාවක් උත්සාහ කරන බවටත් තොරතුරු ලැබී තිබෙනවා.\nමෙම අධ්‍යයනයේ දී හෙළි වී ඇති අනෙක් වැදගත් කරුණ වන්නේ පොලිස් හදිසි ඇමතුම් ඒකකයට ලැබෙන ඇමතුම් වලින් සියයට 93 අත්‍යවශ්‍ය නොවන කාරණා සඳහා ලැබෙන ඇමතුම් බවයි.\nමෙය පොලිස් හදිසි ඇමතුම් ඒකකයේ ප්‍රතිචාර දැක්වීමට සහ පලදායීතාවට දැඩි බාධාවක් බව පොලිස් මාධ්‍ය ප්‍රකාශකවරයා පවසනවා.\nඑබැවින් ඔහු මහජනතාවගෙන් ඉල්ලා සිටින්නේ පොලිස් හදිසි ඇමතුම් ඒකකය හදිසි අනතුරු, බරපතළ අපරාධ,ස්වභාවික ව්‍යසන ආදී කාරණා පිළිබඳව දැනුවත් කිරීම සඳහා පමණක් භාවිතා කරන ලෙසටයි.\nඑසේ නොමැතිව ඉඩම් ගැටලු,ගිවිසුම් ගැටලු, චෙක්පත් වංචාවන් වැනි කාරණා පොලිස් හදිසි ඇමතුම් ඒකකයට දැනුම් දීමෙන් නිසි  ප්‍රතිඵලයක් අත් කර ගත නොහැකි බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කරන්නේ.",
       "URL": "https://www.hirunews.lk/269146/පොලිස්-හදිසි-ඇමතුම්-අංකය-අවභාවිත-කරලා",
       "Category": "Local News",
       "Parent URL": "https://www.hirunews.lk/local-news.php?pageID=2004"
}