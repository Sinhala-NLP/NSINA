{
       "Source": "hirunews",
       "Timestamp": "Monday, 25 September 2023 - 8:17",
       "Headline": "පොලිස් නිලධාරීන්ට පහර දුන් 6 දෙනෙකුට වැඩ වරදී",
       "News Content": "ඊයේ (24) සවස් කාලයේදී ගල්කිස්ස වෙරළ තීරයේ ගල්පර සහිත අනතුරුදායක මුහුදේ බීමත්ව අනාරක්ෂිත ලෙස දිය නාමින් සිටි පුද්ගලයන් 6 දෙනෙකුට පොලිසිය විසින් අවවාද කිරීමට යාමේදී එම පුද්ගලයන් විසින් පොලිස් නිලධාරීන්ට පරුෂ වචනයෙන් බැන වැදී පහර දී තිබෙනවා.\nගල්කිස්ස පොලිසිය පවසන්නේ බීමත් පුද්ගලයින් පිරිසක් අනාරක්ෂිත ලෙස දිය නාමින් සිටින බවට ගල්කිස්ස පොලිස් වෙරළ ආරක්ෂක ඒකකයේ නිලධාරීන්ට ලද තොරතුරක් මත එම ස්ථානයට ගොස් පරීක්ෂා කොට ඔවුන්ට එම ස්ථානයේ දිය නෑමෙන් වළකින ලෙස උපදෙස් දුන් බවයි.\nපසුව ඔවුන් කළහකාරී ලෙස හැසිරෙමින් පොලිසියට පරුෂ වචනයෙන් බැන වැදී පහර දී තිබෙනවා.\nපහර කෑමට ලක් වූ පොලිස් නිලධාරීන් දෙදෙනෙකු කළුබෝවිල ශික්ෂණ රෝහලට ඇතුළත් කර තිබෙනවා.\nපහර දීමට සම්බන්ධ සැකකරුවන් හය දෙනා ගල්කිස්ස පොලිස් ස්ථානයේ නිලධාරීන් කණ්ඩායමක් විසින් අත්අඩංගුවට ගත් බව පොලිසිය පැවසුවා.\nඅත්අඩංගුවට ගත් සැකකරුවන් වයස අවුරුදු 16ත් 30ත් අතර වයස්වල පසුවන රත්මලාන, පිළියන්දල, සහ අහුන්ගල්ල ප්‍රදේශවල පදිංචිකරුවන්.\nමෙම සිද්ධිය පිළිබඳ වැඩිදුර විමර්ශන ගල්කිස්ස පොලිස් ස්ථානය විසින් සිදු කරනු ලබනවා.",
       "URL": "https://www.hirunews.lk/349302/පොලිස්-නිලධාරීන්ට-පහර-දුන්-6-දෙනෙකුට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=9"
}