{
       "Source": "hirunews",
       "Timestamp": "Sunday, 17 October 2021 - 12:20",
       "Headline": "යාපනය සහ කිලිනොච්චියේ අනතුරුවලින් එක් අයෙකු මරුට - දෙදෙනෙකුට බරපතලයි",
       "News Content": "යාපනයේ සහ කිලිනොච්චියේදී සිදු වූ රියඅනතුරුවලින් එක් පුද්ගලයෙකු ජීවිතක්ෂයට පත්ව පුද්ගලයින් දෙදෙනෙකු බරපතල තුවාල ලබා තිබෙනවා.\nයාපනය චාවකච්චේරි ප්‍රදේශයේ සහ කිලිනොච්චිය පලෛ පොලිස් බලප්‍රදේශයන්හි දී ඊයේ (16) දින මෙම රියඅනතුරු සිදු වී ඇති බවයි පලෛ පොලීසිය පවසන්නේ.\nයාපනය චාවකච්චේරි ප්‍රදේශයේදී ධාවනය වූ ටිපර් රථයක් සහ යතුරුපැදියක් මුහුණට මුහුණ ගැටීමෙන් යතුරුපැදිකරු බරපතල තුවාල ලබා රෝහල්ගත කිරීමෙන් පසුව මියගිය බවට පොලීසිය පවසනවා.\nයතුරුපැදියට තම අධික වේගය පාලනය කරගත නොහැකි වීම මෙම අනතුරට හේතුව බවටයි පොලීසිය සැක පළ කරන්නේ.\nමෙම අනතුරින් මිය ගොස් ඇත්තේ, චාවකච්චේරි ප්‍රදේශයේ පදිංචි නිරෝෂ් නමැති 24 හැවිරිදි තරුණයෙක්.\nමේ අතර, පලෛ පොලිස් බලප්‍රදේශයේ ත්‍රීරෝද රථයක් සහ ලොරි රථයක් අනතුරට ලක්වීමෙන් ත්‍රීරෝද රථයේ ගමන්ගත් පුද්ගලයින් දෙදෙනෙකු බරපතල තුවාල ලබා ඇති බවට පලෛ පොලීසිය පවසනවා.\nත්‍රීරෝද රථය තවත් වාහනයක් පසුකර යාමට ගත් උත්සහයකදී ,ඉදිරියෙන් පැමිණි විදුලි කණු පටවාගත් ලොරි රථයක ගැටීමෙන් මෙම අනතුර සිදුව ඇති අතර, එහිදී බරපතල තුවාල ලැබූ, ත්‍රීරෝද රථයේ ගමන්ගත් දෙදෙනා පලෛ රෝහලට ඇතුළත් කිරීමෙන් අනතුරුව ,යාපනය ශික්ෂණ රෝහලට ඇතුළත් කෙරුණා.\nසිද්ධීන් සම්බන්ධයෙන් පලෛ පොලීසිය වැඩිදුරටත් විමර්ශන සිදු කරනවා.",
       "URL": "https://www.hirunews.lk/285243/යාපනය-සහ-කිලිනොච්චියේ-අනතුරුවලින්-එක්-අයෙකු-මරුට-දෙදෙනෙකුට-බරපතලයි",
       "Category": "Local News",
       "Parent URL": "https://www.hirunews.lk/local-news.php?pageID=1623"
}