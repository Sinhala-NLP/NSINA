{
       "Source": "hirunews",
       "Timestamp": "Friday, 30 June 2017 - 7:23",
       "Headline": "දුම්රිය පා පුවරුවෙන් ඇද වැටී පාසල් සිසුවෙක් මරුට",
       "News Content": "දුම්රිය පා පුවරුවෙන් ඇද වැටී පාසල් සිසුවෙකු ජීවිතක්ෂයට පත්වී තිබෙනවා.\nඊයේ පස්වරු 2.15 ට පමණ අනතුර සිදුව ඇත්තේ ග්‍රෑන්ඩ්පාස් තුඩුගල ප්‍රදේශයේදීයි.\nකොළඹ සිට වේයන්ගොඩ දක්වා ධාවනය වු දුම්රියේ පා පුවරුවේ ගමන් කළ  15 හැවිරිදි සිසුවා ආලෝක සංඥා කණුවක ගැටී දුම්රියෙන් ඇද වැටී තිබෙනවා.\nබරපතල තුවාල ලැබු ඔහු කොළඹ ජාතික රෝහලට ඇතුලත් කිරීමේදී මරණයට පත්ව ඇති බවයි පොලිසිය කියාසිටියේ.\nමෙම සිසුවා වේයන්ගොඩ ප්‍රදේශයේ පදිංචිකරුවෙක් වන අතර ඔහු කොළඹ ආනන්ද විද්‍යාලයේ 10 වන වසරේ අධ්‍යාපනය ලබමින් සිට තිබෙනවා.\nමෘත ශරීරය ජාතික රෝහලේ තැන්පත් කර ඇති අතර පශ්චාත් මරණ පරීක්ෂණය අද සිදු කිරීමට නියමිතයි.\nග්‍රෑන්ඩ්පාස් පොලිසිය සිද්ධිය පිළිබඳ විමර්ශණ ආරම්භ කර තිබෙනවා.",
       "URL": "https://www.hirunews.lk/164730/දුම්රිය-පා-පුවරුවෙන්-ඇද-වැටී-පාසල්-සිසුවෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4445"
}