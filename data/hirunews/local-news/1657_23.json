{
       "Source": "hirunews",
       "Timestamp": "Friday, 01 October 2021 - 7:32",
       "Headline": "අද සිට රාජ්‍ය සේවය සක්‍රිය කෙරෙයි",
       "News Content": "දින 41කට පසු අද අලුයම 4ට දිවයිනට ම පනවා තිබූ නිරෝධායන ඇඳිරි නීතිය ඉවත් කෙරුණා.\nකෙසේ වෙතත්, යළි අද රාත්‍රී 10 සිට හෙට අලුයම 4 වනතුරු අත්‍යවශ්‍ය නො වන කාරණා සඳහා නිවෙස්වලින් බැහැර ව යාමට හැකියාවක් නැහැ.\nඑලෙස පැනවෙන නිරෝධායන ඇදිරි නීතිය අද සිට සෑම දිනක ම ඒ ආකාරයට ම ක්‍රියාත්මක බවයි සෞඛ්‍ය අමාත්‍ය කෙහෙලිය රඹුක්වැල්ල ප්‍රකාශ කළේ.\nඑසේම අත්‍යවශ්‍ය ක්‍රියාකාරකම් හැර අනෙකුත් අවශ්‍යතා සඳහා පළාත් අතර සංචරණ කටයුතු සිදු කිරීමට ද අද සිට හැකියාවක් නැහැ.\nඊට අමතර ව ජනතාව සහ ආයතන අද සිට ක්‍රියා කළ යුතු ආකාරය දැක්වෙන සෞඛ්‍ය මාර්ගෝපදේශ මාලාවක් ද ඊයේ නිකුත් කෙරුණා.\nඑමෙන්ම, අද සිට රාජ්‍ය සේවය ද සක්‍රිය වනවා.\nසෞඛ්‍ය අමාත්‍ය කෙහෙලිය රඹුක්වැල්ල සදහන් කළේ රට විවෘත කරන අද දවසේ සිට උපරිම ජනතා සහයෝගයක් අපේක්ෂා කරන බවයි.\nඔහු මේ බව කියා සිටියේ කොළඹ දී ඊයේ මාධ්‍ය වෙත අදහස් දක්වමින්.\nමේ අතර, සෞඛ්‍ය මාර්ගෝපදේශවලට යටත්ව පොදු ප්‍රවාහන කටයුතු සිදු කෙරෙන අතර පළාත් අතර පොදු ප්‍රවාහනය තවදුරටත් ක්‍රියාත්මක වන්නේ නැහැ.\nඑසේම සති දෙකක් යනතුරු දුම්රිය ධාවනය නො වන බවයි ප්‍රවාහන රාජ්‍ය අමාත්‍ය දිලුම් අමුණුගම කියා සිටියේ.\nඅද අලුයම 4ට මෙතෙක් පනවා තිබූ නිරෝධායන ඇදිරි නීතිය ඉවත් කිරීමෙන් පසුව ජනතාව කටයුතු කරන ආකාරය සම්බන්ධයෙන් අප සොයා බැලීමක් කළා.\nඅප වාර්තාකරුවන් සදහන් කළේ නිරෝධායන ඇදිරි නීතිය අද අලුයම 4ට ඉවත් කිරීමත් සමඟ ජනතාව සම සාමාන්‍යකරණය යටතේ රාජකාරී සදහා යාමට නගර වෙත ප්‍රවේශ වන ආකාරයක් දක්නට ලැබෙන බවයි.\nඔවුන්ට අවශ්‍ය ප්‍රවාහන පහසුකම් සදහා ලංකා ගමනාගමන මණ්ඩලයේ බස් රථ යොදවා ඇති ආකාරයක් ද දක්නට ලැබුණු බව අප ප්‍රාදේශීය වාර්තාකරුවන් සදහන් කළා.",
       "URL": "https://www.hirunews.lk/283708/අද-සිට-රාජ්‍ය-සේවය-සක්‍රිය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1657"
}