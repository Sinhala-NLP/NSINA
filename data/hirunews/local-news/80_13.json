{
       "Source": "hirunews",
       "Timestamp": "Tuesday, 22 August 2023 - 20:18",
       "Headline": "රාජ්‍ය ඇමති ප්‍රේමලාල්ගෙන් අමාත්‍යාංශයට චෝදනා රැසක්",
       "News Content": "වරාය නාවික හා ගුවන් සේවා අමාත්‍යාංශය අතිශය දූෂිත තත්වයට පත්ව ඇති බව තමන් වගකීමෙන් ප්‍රකාශ කරන බව එම විෂයභාර රාජ්‍ය අමාත්‍ය ප්‍රේමලාල් ජයසේකර පවසනවා.\nකොළඹ අද කැඳවා තිබු විශේෂ මාධ්‍ය හමුවට එක්වෙමින් රාජ්‍ය අමාත්‍යවරයා සඳහන් කළේ තමන්ට සිය ධුරයේ වැඩකටයුතු සිදු කිරීමට වරාය නාවික හා ගුවන් සේවා අමාත්‍යවරයා සහ නිලධාරින් ඉඩ ලබා නොදෙන බවයි.\nඅමාත්‍යාංශයේ නිලධාරීන් අමාත්‍යවරයාට අවැසි ලෙස පමණක් කටයුතු කරන බවත් රාජ්‍ය ඇමති ලෙස තමා පවසන කිසිවක් සිදුනොකරන බවත් ඔහු මෙහිදී පැවසුවා.\nමෙම අමාත්‍යංශයේ වසර ගණනක් එකම තැන පල්වෙන දූෂිත නිළධාරීන් සිටින බවත් ඔවුන් නිසා තමන්ට රාජකාරී කටයුතු සිදු කිරීමට නොහැකි තත්වයක් උදාවී ඇති බවද තමන්ට කාර්යාලය පවත්වාගෙන යාමට සුදුසු ස්ථානයක් තවම ලබාදී නොමැති නිසා ලෝක වෙළද මධ්‍යස්ථානයේ පවතින මෙම කාර්යාලය සඳහා ලක්ෂ 80 ක පමණ මුදලක් ගෙවීමට ඇති බවත් රට අද දවසේ පවතින අසීරු තත්වය මත තමන් මෙැවැනි මුදලක් වියදම් කිරීමට අකමැති බවද ඔහු සඳහන් කළා.",
       "URL": "https://www.hirunews.lk/345739/රාජ්‍ය-ඇමති-ප්‍රේමලාල්ගෙන්-අමාත්‍යාංශයට-චෝදනා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=80"
}