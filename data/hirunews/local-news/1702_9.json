{
       "Source": "hirunews",
       "Timestamp": "Thursday, 09 September 2021 - 16:32",
       "Headline": "ඖෂධ අධිකාරියේ දත්ත මැකූ සිද්ධියට අත්අඩංගුවට ගත් සමාගම් නිලධාරියාට ඇප",
       "News Content": "ජාතික ඖෂධ නියාමන අධිකාරිය පරිගණක දත්ත ගබඩාව මැකී යාමේ සිද්ධිය සම්බන්ධයෙන් අත්අඩංගුවට ගත් එම දත්ත ගබඩාව පවත්වාගෙන ගිය ”‍එපික් ලංකා ටෙක්නොලොජි”‍ සමාගමේ ප්‍රධාන විධායක නිලධාරීයා ඇප මත මුදා හරින ලෙස කොළඹ මහේස්ත්‍රාත් අධිකරණය අද නියම කළා.\nඅපරාධ පරීක්ෂණ දෙපාර්තමේන්තුව මගින් අත්අඩංගුවට ගත්  තරීන්ද්‍ර කල්පගේ නමැති මෙම සැකකරු අද දහවල් කොළඹ අතිරේක මහේස්ත්‍රාත් රජීන්ද්‍රා ජයසූරිය හමුවට ඉදිරිපත් කරනු ලැබුවා.\nඒ අනුව අදාළ සැකකරු රුපියල් ලක්ෂ 10 බැගින්වූ ශරීර ඇප දෙකක් මත මුදා හැරීමට නියෝග කළ මහේස්ත්‍රාත්වරිය ඔහුගේ විදේශ ගමන් තහනම් කළ අතර විදේශ ගමන් බලපත්‍රය අධිකරණයට භාර දිය යුතු බවට නියෝග කළා.\nඑමෙන්ම සෑම මසකම අවසන් ඉරුදින අපරාධ පරීක්ෂණ දෙපාර්තමේන්තුවට වාර්තා කළ යුතු බවටද සැකකරු වෙත තවත් ඇප කොන්දේසියක් පනවනු ලැබුවා.\nපැමිණිල්ල නැවත ලබන 13 වනදා කැඳවීමට නියම කළ මහේස්ත්‍රාත්වරිය එදින තෙක් විනාශයට ලක් වූ බව කියන දත්ත අඩංගු පරිගණක ගබඩාව යාවත්කාලීන කිරිමෙන් වළකින ලෙසත්, ශ්‍රී ලංකා තොරතුරු තාක්ෂණ නියෝජිත ආයතනයේ අධ්‍යක්ෂ ජනරාල්වරයාට එදින අධිකරණය හමුවේ පෙනී සිටින ලෙසත් දන්වමින් නොතීසි නිකුත් කළා.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නිලධාරින් අධිකරණය හමුවේ කරුණු දක්වමින්, ඖෂධ ලියාපදිංචි කිරීම සඳහා විවිධ සමාගම් විසින් ඉදිරිපත් කරනු ලබන ඉල්ලීම් වලට අදාල ආධාරක ලේඛන ගබඩා කර තබන පරිගණක දත්ත ගබඩාව විනාශ වීම සම්බන්ධයෙන් මෙම විමර්ශනය ආරම්භ කළ බව සඳහන් කළා.\nදත්ත ගබඩාවේ අන්තර්ගත දත්තවල වටිනාකම මෙතෙක් ගණනය කර නොමැති බව පෙන්වා දුන් ඔවුන් අදාළ දත්ත මැකී යාම හේතුවෙන් ඖෂධ ලියාපදිංචි කිරීමේ කටයුතු වලට බාධා සිදුවී ඇතැයි පෙන්වා දුන්නා.\nමෙම පරිගණක දත්ත පවත්වාගෙන යාමේ වගකීම ඖෂධ නියාමන අධිකාරිය විසින් ප්‍රසම්පාදන ක්‍රියාවලිය යටතේ  මෙම සැකකරු ප්‍රධානත්වය දරණ සමාගම වෙත පවරා තිබූ බව පෙන්වා දුන් අපරාධ පරීක්ෂණ දෙපාර්තමේන්තුවේ නිලධාරීන් එම වගකීම ඉටු කිරීමට අදාළ සමාගම අසමත් වී ඇතැයි ඔවුන් ප්‍රකාශ කළා.\nදත්ත ගබඩාවට ඇතුලත්වීමේ මුරපදය මෙම සමාගමේ පුද්ගලයින් හතර දෙනෙකු අත තිබී ඇතැයි  පෙන්වාදුන් එම නිලධාරීන් මෙය සංකීර්ණ පරීක්ෂණ කටයුත්තක් බවත් විමර්ශන කටයුතු තවමත් අවසන් වී නොමැති හෙයින් සැකකරු රක්ෂිත බන්ධනාගාර ගත කරන ලෙසත් ඉල්ලා සිටියා.\nඑහෙත් සැකකරු වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් මෙම දත්ත ගබඩාව මැකී යාමේ සිද්ධිය පිළිබඳව තම සේවාදායකයා සමාගම තුළ අභ්‍යන්තර පරීක්ෂණයක් පැවැත්වූ බව පැවසුවා.\nඑම අභ්‍යන්තර පරීක්ෂණයේදී මෙම දත්ත ගබඩාව විනාශ වීමේ යාම පිළිබඳ වගකීම අදාල සමාගමේ සේවය කළ ප්‍රමෝද් නැමැති ඉංජිනේරුවරයෙකු විසින් භාරගෙන තිබූ බවත්, ඔහුට එරෙහිව ආයතනික මට්ටමෙන් විනය ක්‍රියාමාර්ග ගෙන තිබෙන බවත් නීතිඥවරයා අධිකරණයට දන්වා සිටියා.\nඅපරාධ පරීක්ෂණ දෙපාර්තමේන්තුව වෙත තම සේවාදායකයා විසින් මේ බව ඉකුත් ජූලි මස 31 වනදා ලිඛිතව දන්වා තිබුණද, ප්‍රමෝද් නැමැති ඉංජිනේරුවරයා ගෙන් මේ දක්වා ප්‍රකාශයක් වත් සටහන් කර ගැනීමට අපරාධ පරීක්ෂණ දෙපාර්තමේන්තුව ක්‍රියාකර නැතැයිද ඔහු චෝදනා කළා.\nමෙහිදී මහේස්ත්‍රාත්වරිය අපරාධ පරීක්ෂණ දෙපාර්තමේන්තුවේ නිලධාරීන් වෙත ප්‍රශ්නයක් යොමු කරමින් මෙම දත්ත ගබඩාවට ප්‍රවේශ වීමේ මුරපදය මෙම සැකකරු සන්තකයේ තිබී ඇත් දැයි ප්‍රශ්න කළා.\nඊට ප්‍රතිචාර දක්වමින් අපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ සඳහන් කළේ එවැන්නක් පිළිබඳව විමර්ශනවලදී කරුණු අනාවරණය වී නොමැති බවයි.\nවැඩිදුරටත් මහේස්ත්‍රාත්වරිය ප්‍රශ්නයක් යොමු කරමින්  ප්‍රශ්නගත දත්ත ගබඩාව විනාශ කිරීමේ සිද්ධියට මෙම සැකකරු සම්බන්ධ බවට සෘජු සාක්ෂි අනාවරණය වී තිබේ දැයි විමසුවා.\nඊට ද ප්‍රතිචාර දක්වමින් අපරාධ පරීක්ෂණ දෙපාර්තමේන්තුවේ නිලධාරීන් සඳහන් කළේ අදාළ දත්ත ගබඩාව විනාශ කිරීමට මෙම සැකකරු සම්බන්ධ බවට මෙතෙක් සෘජු සාක්ෂි අනාවරණය වී නොමැති බවයි.\nඑහෙත් එම දත්ත ගබඩාව ආරක්ෂා කිරීමේ වගකීම මෙම සැකකරු වෙත පැවරී ඇති බවත් එම වගකීමෙන් ඔහුට බැහැර විය නොහැකි බවත් අපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ සඳහන් කළා.\nකරුණු සලකා බැලූ අතිරේක මහේස්ත්‍රාත්වරිය සැකකරු දත්ත ගබඩාව විනාශ වූ පසු ඒ පිළිබඳව අභ්‍යන්තර පරීක්ෂණයක් පවත්වා කරුණු අනාවරණය කර ගැනීමට කටයුතු කිරීම සහ දත්ත ගබඩාව විනාශ කිරීමේ කාර්යයට ඔහු සෘජුවම සම්බන්ධ බවට විමර්ශනවලදී කරුණු අනාවරණය වී නොමැති වීම හේතුවෙන් සැකකරු ඇප මත මුදා හැරීමට තීන්දු කරන බව නියෝග කළා.",
       "URL": "https://www.hirunews.lk/281793/ඖෂධ-අධිකාරියේ-දත්ත-මැකූ-සිද්ධියට-අත්අඩංගුවට-ගත්-සමාගම්-නිලධාරියාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1702"
}