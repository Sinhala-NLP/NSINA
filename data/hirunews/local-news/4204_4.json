{
       "Source": "hirunews",
       "Timestamp": "Thursday, 23 November 2017 - 16:46",
       "Headline": "පස් මහල් ගොඩනැගිල්ලකින් වැටුනු පුද්ගලයෙක් අධි බලැති විදුලි රැහැනකත් ගැටී මරුට (ඡායාරූප)",
       "News Content": "හැටන් ප්‍රදේශයේ පස් මහල් ගොඩනැගිල්ලකින් වැටුනු පුද්ගලයෙකු අධිබලැති විදුලි රැහැනක ගැටීමෙන් බරපතල තුවාල ලබා ජීවිතක්ෂයට පත්වී තිබෙනවා.\nඅනවසරයෙන් ඉදි කෙරෙමින් පැවති ගොඩනැගිල්ලක් වු එහි සේවය කළ අයෙක් මෙලෙස අනතුරට ලක්ව ඇති බවයි අප වාර්තාකරු සඳහන් කළේ.\nඅදාළ ගොඩනැගිල්ලේ පෙදරේරුවෙක් ලෙස සේවය කළ 38 හැවිරිදි මෙම පුද්ගලයා ගොඩනැගිල්ලෙන් වැටී ඇත්තේ අධි බලැති විදුලි රැහැනක් මතටයි.\nඅනතුරුව නිවසක් මතට වැටුනු ඔහු බරපතල තුවාල ලබා දික්ඔය මුලික රෝහලට ඇතුලත් කර ප්‍රතිකාර ලබමින් සිටියදී අද පස්වරුවේ මියගොස් තිබෙනවා.\nඊයේ උදෑසන 10 ට පමණ ඔහු අනතුරට ලක්ව ඇතැයි සඳහන්.\nමෙලෙස මරණයට පත්වුයේ නාවලපිටිය කැටපුලාව ප්‍රදේශයේ පදිංචි සිව් දරු පියෙක්.\nඔහුගේ පශ්චාත් මරණ පරීක්ෂණය දික්ඔය මුලික රෝහලේදී පැවැත්වීමට නියමිතයි.\nමේ අතර හැටන් දික්ඔය නගර සභාවේ ලේකම්වරිය සඳහන් කර ඇත්තේ අනවසරයෙන් ඉදි කරන මෙම ගොඩනැගිල්ලේ ඉදි කිරීම් නතර කරන ලෙසට එහි හිමිකරුට ලිඛිතව දැනුම්දී ඇති බවයි.\nඔහුට එරෙහිව නීතිමය පියවර ගැනීමට නගර සභාව මගින් කටයුතු කරමින් පවතින බව ද ඇය ප්‍රකාශකර තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/176764/පස්-මහල්-ගොඩනැගිල්ලකින්-වැටුනු-පුද්ගලයෙක්-අධි-බලැති-විදුලි-රැහැනකත්-ගැටී-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4204"
}