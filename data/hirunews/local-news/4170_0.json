{
       "Source": "hirunews",
       "Timestamp": "Saturday, 16 December 2017 - 13:02",
       "Headline": "චීනය ළඟට ගන්න එක ගැන ඉන්දියාව කියන කතාව",
       "News Content": "ශ්‍රී ලංකාව කලාපීය ආරක්ෂාව සහ සංවේදීතාවයන් ගැන අවධානයෙන් කටයුතු කළ යුතු බව ඉන්දියාව පවසනවා.\nඉන්දීය විදේශ කටයුතු අමාත්‍යාංශයේ ප්‍රකාශක රවීෂ් කුමාර් මේ බව ප්‍රකාශ කළේ හම්බන්තොට රුහුණු මාගම්පුර වරාය චීනයට වසර 99ක බද්දට ලබාදීම පිළිබඳව ඉන්දීය රජයේ මතය විමසීමේදියි.\nඉන්දීය මාධ්‍ය මගින් යොමු කළ ප්‍රශ්නවලට පිළිතුරු ලබාදෙමින් විදේශ අමාත්‍යාංශ ප්‍රකාශකයා වැඩිදුරටත් සඳහන් කළේ ඉන්දියාව සහ ශ්‍රී ලංකාව අතර සබඳතා, තුන්වැනි රටක් නිසා කිසිසේත් වෙනස් නොවන බවයි.\nඉන්දු - ශ්‍රී ලංකා සබඳතා විවිධ ක්ෂේත්‍රයන්ට පැතිරුණු මුල් බැසගත් සම්බන්ධයක් බවයි ඔහු අවධාරණය කළේ.\nකෙසේ නමුත්, ඉන්දියාවේ ආරක්ෂාවට ද බලපාන කරුණු සම්බන්ධයෙන් මිතුරෙකු ලෙස ශ්‍රී ලංකාව සමඟ අදහස් හුවමාරු කර ගන්නා බවත්, ඉන්දීය විදේශ අමාත්‍යාංශ ප්‍රකාශක රවීෂ් කුමාර් කියා සිටියා.\nහම්බන්තොට ඉන්ටර්නැෂනල් පෝට් ගෲප් සහ හම්බන්තොට ඉන්ටර්නැෂනල් පෝට් සර්විසස් යන චයිනා මර්චන්ට්ස් පෝට් හෝල්ඩින්ස් සමාගම මගින් කළමනාකරණය කරන සමාගම් දෙක සහ ශ්‍රී ලංකා වරාය අධිකාරිය අතර හවුල් ව්‍යාපාරයක් ලෙස ක්‍රියාත්මක වන හම්බන්තොට වරායේ ප්‍රමුඛ හිමිකාරත්වය චීනයට හිමි වනවා.\nඉන්දීය සාගරයට මුහුණලා පිහිටි හම්බන්තොට වරාය, චීනය - යුරෝපය හා යා කෙරෙන නව මුහුදු සේද මාර්ගයේ වැදගත් පුරුකක් ලෙසයි ඉන්දීය මාධ්‍ය හඳුන්වන්නේ.",
       "URL": "https://www.hirunews.lk/178530/චීනය-ළඟට-ගන්න-එක-ගැන-ඉන්දියාව-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4170"
}