{
       "Source": "hirunews",
       "Timestamp": "Sunday, 16 May 2021 - 19:40",
       "Headline": "කොරෝනා සිතියම රතු වෙයි (වීඩියෝ)",
       "News Content": "වසංගත රෝග විද්‍යා අංශය අද කොරෝනා රෝගීන් ව්‍යාප්ත වී ඇති ආකාරය දැක්වෙන සිතියම සංශෝධනයට ලක් කළ අතර, එමගින් දිවයිනේ සෞඛ්‍ය වෛද්‍ය නිලධාරී කොට්ඨාශ බොහොමයක් රතු පැහැයෙන් වර්ණ ගන්වා ඇත්තේ අධි අවධානම් කාණ්ඩයට ඇතුළත් කරමින්.\nමෙලෙස රතු පැහැ ගන්වා ඇති සෞඛ්‍ය වෛද්‍ය නිලධාරී කොට්ඨාශවලින් ආසාදිතයින් 100 ඉක්මවා වාර්තා වී තිබෙනවා.\nඅවධානම් අඩු සෞඛ්‍ය වෛද්‍ය නිලධාරී කොට්ඨාශ කොළ පැහැයෙන් වර්ණ ගන්වා ඇති අතර, එම පැහැයෙන් යුත් සෞඛ්‍ය වෛද්‍ය නිලධාරී කොට්ඨාශ ගණන 25කට ආසන්නයි.\nඑකඳු කොරෝනා ආසාදිතයෙකු වාර්තා වී නොමැති ප්‍රදේශ කහ පැහැයෙන් වර්ණ ගන්වා ඇති අතර, මාන්තෙයි උතුර සහ වැලිඔය එම සෞඛ්‍ය වෛද්‍ය නිලධාරී කොට්ඨාශ වනවා.\nඑමෙන්ම බූස්ස බන්ධනාගාරයේ තවත් 36 දෙනෙකුට කොරෝනා ආසාදනය වී ඇති බවට තහවුරු වී තිබෙනවා. රැඳවියන් 100 දෙනෙකුට සිදුකරන ලද කොරෝනා පරීක්ෂණයකින් අනතුරුවයි ඔවුන් ආසාදිතයන් ලෙස හඳුනාගෙන ඇත්තේ.\nබන්ධනාගාර මාධ්‍ය ප්‍රකාශක, පාලන සහ පුනරුත්ථාපන කොමසාරිස් චන්දන ඒකනායක ප්‍රකාශ කළේ මේ වනවිට බන්ධනාගාර ආශ්‍රිතව කොරෝනා ආසාදිතයන් 304 දෙනෙකු හඳුනාගෙන  ඇති බවයි.",
       "URL": "https://www.hirunews.lk/271542/කොරෝනා-සිතියම-රතු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1949"
}