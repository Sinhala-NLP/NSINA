{
       "Source": "hirunews",
       "Timestamp": "Tuesday, 21 December 2021 - 11:09",
       "Headline": "මහබැංකු අධිපතිගෙන් විශේෂ හෙළිදරව්වක් (වීඩියෝ)",
       "News Content": "දෙසැම්බර් 31 වනවිට මෙරට විදේශ සංචිත ඇමරිකානු ඩොලර් බිලියන 3 දක්වා ඉහළ දැමීමට කටයුතු කරන බව, මහබැංකු අධිපති අජිත් නිවාඩ් කබ්රාල් 'හිරු ටී. වී. සළකුණ' වැඩසටහනට එක්වෙමින් කියා සිටියා.\nමේ අතර, ඊයෙ මධ්‍යම රාත්‍රියේ දී මෙරට පෙට්‍රල් හා ඩීසල් මිල ගණන් ඉහළ දැමුණා.\nපළමුව ශ්‍රී ලංකා ඛනිජ තෙල් නීතිගත සංස්ථාව තම ඉහළ දැමූ මිල ගණන් පිළිබඳ නිවේදනයක් නිකුත් කර තිබුණු අතර, පසු ව අයි.ඕ.සී තෙල්වල මිල ද වැඩි වෙන බව නිවේදනය වුණා.\nඊයේ මධ්‍යම රාත්‍රියේ නිකුත් වූ මෙම නිවේදනය හිරු ටී.වී ඔස්සේ විකාශය වූයේ සලකුණ වැඩසටහන අතරතුරදීයි.\nඑහි දී මහබැංකු අධිපතිවරයා ප්‍රධාන සම්පත් දායකයා ලෙස එක් අසුනක හිඳගෙන සිටිද්දී අනෙක් අසුනෙහි සිටි නිවේදකයාට තෙල් මිල වැඩි වීමේ නිවේදනය කියවන්නට සිදු වුණා.\nඑය කෙතරම් දෛවෝපගත හාස්‍යයක් ද ?\nතෙල් මිල වැඩිවීමේ නිල නිවේදනය මහජනයාට දැනගැනීමට ලැබුණු ආකාරය හා සම්බන්ධ තවත් හාස්‍යෝත්පාදක සිදුවීමක් දක්නට ලැබෙනවා.\nඒ වෙන එකක් නො ව බලශක්ති අමාත්‍ය උදය ගම්මන්පිල මීට පෙර දිනක දී මාධ්‍යය හමුවේ කළ වහසි බස් දෙඩීමක් නිසාවෙන්.\nඛණිජ තෙල් වෘත්තිය සමිති නායකයෙකු වන ආනන්ද පාලිත මීට පෙර තෙල් මිල වැඩිවීම සහ ඛනිජතෙල් ක්ෂේත්‍රයේ මතු ව ඇති අර්බුදය සම්බන්ධයෙන් සිදු කළ අදහස් දැක්වීමකට කුපිත වූ ඛනිජ තෙල් අමාත්‍යවරයා  කියා සිටියේ, ඛනිජ තෙල් මිල අඩු වැඩි වීම් සහ එහි ඇති ගැටලුකාරී තත්ත්වයන් සම්බන්ධයෙන් සමාජය ඉදිරියට පැමිණ කාටත් පෙර අදහස් දක්වන්නෙ තමන් බවයි.\nඑහිදී  ඔහු, කිසිදු වෘත්තීය සමිති නායකයෙකුට පෙර, තෙල් මිලේ වෙනස් වීම පිළිබඳ පළමුව රටට දැනුම් දීමේ වගකීමත් තමා ගන්නා බව සඳහන් කළා.\nමේ අතර නැවතත් ඊයේ මාධ්‍ය හමුවේ පෙනී සිටි වෘත්තිය සමිති නායක ආනන්ද පාලිත සඳහන් කළේ, තවත් ටික දිනකින් සපුගස්කන්ද තෙල් පිරිපහදුවේ වැඩ නවතින බවත් තෙල් පිරිපහදුව අඛණ්ඩ ව ක්‍රියාත්මක කිරීමට අවශ්‍ය බොරතෙල් මේ දක්වා ලැබී නොමැති බවත් ය.\nඑසේම එහි දී ඔහු තෙල් මිල වැඩිවීම සම්බන්ධයෙන් ද හරියටම ගනන් මිනුම් ඉදිරිපත් කළේ, නැවත වතාවක් විෂයභාර අමාත්‍යවරයාට ඉදිරියෙන් සිටිමින් ඛනිජ තෙල් අර්බූදයේ නොනිල මාධ්‍ය ප්‍රකාශකයා බවට පත්වෙමින්.\nමීට පෙර මෙම ප්‍රකාශ හමුවේ මාධ්‍යය ඉදිරියේ වාදිභසිංහයෙකු සේ මුර ගෑ විෂය භාර ඇමති ගම්මන්පිලගේ, තෙල් මිල වෙනස් වීමේ නිවේදනය කොහි ගියේ දැ යි මහජනයා සොයමින් සිටින බවක් පෙනෙයි.\nමේ අතර, සීමාසහිත ලංකා පෙට්‍රෝලියම් ගබඩා පර්යන්ත සමාගමේ සභාපති උවයිස් මොහොමඩ් මහතාට ද ඉල්ලා අස්වන ලෙස බලශක්ති අමාත්‍ය උදය ගම්මන්පිල දන්වා තිබුණා.\nඒ, ඊයේ (20) දිනයේයි.\nමීට හේතුව ලෙස දැකිය හැක්කේ, සපුගස්කන්ද තෙල් පිරිපහදුවට අවශ්‍ය බොරතෙල් නැව ප්‍රමාද වීම හා මේ හරහා සපුගස්කන්දේ තෙල් පිරිපහදුවේ ක්‍රියාකාරීත්වය තවත් දින කිහිපයකින් නැවතීමේ අවදානම පිළිබඳ තමාට නො දැන් වීමෙන් ඇති වූ සිත්තැවුල බව සිති‍ය හැකියි.\nතෙල් මිල ඉහළ යා හැකි ය.\nවෙනදාට රුපියල් 100ක තෙල් ගසාගෙන යතුරු පැදියෙන් රැකියාවට ගිය පුද්ගලයාට හෙට අනිද්දාට බස් රථයේ යන්නට සිදු විය හැකි ය.\nතෙල් වැඩි වීම හරහා බස් ගාස්තු වැඩි වීමෙන්, බස් රථය ද නැති වී පයින් ම යන්නට ද සිදු විය හැකි ය.\nපයින් යන්නට ද නො හැක්කේ, ශරීරයට අවශ්‍ය ප්‍රෝටීන්, විටමින් ආදිය ලබාගත හැකි එළවළු මිල ද අහස උසට නැග ඇති නිසාවෙනි.\nදහ දුක් විඳ අඩු ම මුදලට එලවළු ග්‍රෑම් 250ක් මිලට ගත්ත ද එය තම්බා ගැනීමට ගෑස් නැත.\nගෑස් තිබුණ ද බඩු ශුවර් නැත.\nකොයි වෙලාවේ එය පුපුරා ගොස් එලොව යෑමට සිදු වෙයි දැ යි යන ගිනිහල් ගෙදර භයංකාරයෙන් ජනතාව හෙම්බත් වී සිටියි.\nගෑස් අර්බුධය ඉදිරියේ තමන් පත් ව ඇති භයංකාර තත්ත්වය පිළිබඳ නිසි බලධාරීන්ට පවසන්නට උත්සාහ දැරීමේ දී ඔවුන් මහජන ගැටලු හමුවේ පළා යන්නේ අඳුකොළ දුටු නයකු පරිද්දෙන්.\nගෑස් බල්ලාට දමා දරවලින්, භූමිතෙල් ළිපෙන් කෑම පිසින්නට සිතා ගත්තත් දැන් භූමිතෙල් මිල ද කුඩා මිනිහාට දරා ගත නො හැකි තරමට ඉහළ ගොස් තිබේ.\nකුසගින්නට සම්බෝලයක් තනාගන්නට පොල් ගෙඩියක් හොරකම් කළ අසරණ මිනිසුන් ව නිරුවත් කර ඇවිදවීමට කටයුතු කළ වතු අධිකාරිවරුන්ට ඇප ලැබී ඇත.\nඅන්තෝ ජටා බහී ජටා ය.\nගැට මත ගැට ගැසී, ගැටවල ද ගැටවලින් ජනයා බෙල්ලෙන් ම හිර වී නට්ටං වෙන්නට ම බිම වැටී සිටියි.\nකොයි දේ කුමන අයුරින් සිදු වුණ ද අහස කඩාගෙන මහජනයා මතට වැටුණ ද සුදු ඇඳගත් කළු දේශපාලඥයින් හා ටයි පටියෙන් බෙලි තදකරගත් ඔනරබල් පන්නයේ වැඩ බැරි ටාසන්ලා අදත් හෙටත් මතුවටත් මොනවා හෝ මාධ්‍යය ඉදිරියේ ඇද බා අත පිහි දා ගනු ඇත.\nකබ්රාල් කළේ ද එයම ය.\nගම්මන්පිල ද ඊට නො දෙවැනි ය.",
       "URL": "https://www.hirunews.lk/291695/මහබැංකු-අධිපතිගෙන්-විශේෂ-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}