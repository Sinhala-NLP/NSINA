{
       "Source": "hirunews",
       "Timestamp": "Saturday, 03 June 2023 - 16:35",
       "Headline": "අමාත්‍ය කංචනගෙන් දැනුම්දීමක්",
       "News Content": "හෙට වනවිට ප්‍රමාණවත් ඉන්ධන සියලු පිරවුම්හල්වල පවතිනු ඇති බව බලශක්ති අමාත්‍ය කංචන විජේසේකර පවසනවා.\nමේ වනවිට ලංකා ඛනිජ තෙල් සංස්ථාව මෙන්ම, අයි.ඕ.සී. සමාගම ද අඛන්ඩව ඉන්ධන බෙදා හරිමින් පවතින බවයි ඔහු සඳහන් කළේ.\nපිරවුම්හල් 121 ක් මැයි 27 වනදා සිට 31 දක්වා කාලය තුල කිසිදු ඇණවුමක් ලබාදී නොමැති බව ද මේ වනවිට අනාවරණ වී තිබෙනවා.\nඑසේම, බොහෝ පිරවුම්හල් අවම තොග පවත්වා ගැනීමට කටයුතු කර නැහැ.\nඅමාත්‍යවරයා පවසන්නේ ඛනිජ තෙල් සංස්ථාවේ පිරවුම්හල් සියයට 50 ක අවම තොගයක් පවත්වා ගැනීම අවශ්‍ය වන බවයි.\nඑම කොන්දේසි උල්ලංඝනය කර ඇති පිරවුම්හල්වල බලපත්‍ර සම්බන්ධයෙන් යළි සමාලෝචනය කිරීමට ද කටයුතු කරන බව අමාත්‍ය කංචන විජේසේකර වැඩිදුරටත් කියා සිටියා.\nපවතින තත්ත්වය සැලකිල්ලට ගනිමින් අද පෙරවරුවේත් ටැංකි රථ 200 ක් පමණ බෙදා හැරීම් කටයුතු සදහා පිටත්ව ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා. කෙසේ වෙතත් තවදුරටත් ප්‍රදේශ රැසක ඉන්ධන පිරවුම්හල් අසළ පෝලිම් දක්නට ලැබෙන බවයි ප්‍රදේශ රැසක හිරු වාර්තාකරුවන් සඳහන් කළේ.",
       "URL": "https://www.hirunews.lk/336960/අමාත්‍ය-කංචනගෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=296"
}