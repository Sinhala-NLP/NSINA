{
       "Source": "hirunews",
       "Timestamp": "Thursday, 23 March 2017 - 8:28",
       "Headline": "ශ්‍රී ලංකා - රුසියා ජනපතිවරුන් අතර හමුව අද",
       "News Content": "ජනාධිපති මෛත්‍රීපාල සිරිසේන සහ රුසියානු ජනාධිපති ව්ලැදිමීර් පුටින් අතර නිල සාකච්ජා අද දහවල් පැවත්වෙනවා.\nමොස්කව් නගරයේ ක්‍රෙම්ලින් මන්දිරයේදි අදාල හමුව පැවත්වෙන බවයි ජනාධිපති මාධ්‍ය ඒකකය සදහන් කළේ.\nජනාධිපති මෛත්‍රිපාල සිරිසේන සහ රුසියානු ජනාධිපති ව්ලැදිමීර් පුටින් අතර  නිල හමුවෙන් අනතුරුව ආර්ථික,වෙළඳ මෙන්ම දේශපාලන හා සංස්කෘතික සබදතා සවිමත් කෙරෙන අවබෝධතා ගිවිසුම් කිහිපයකටද අත්සන් තැබිමට ද නියමිතයි.\nතෙදින නිල සංචාරයක් සදහා රුසියාව බලා පිටත්ව ගිය ජනාධිපතිවරයා ඊයේ පස්වරුවේ මොස්කව් නගරයේ ඩොමොඩෙඩුවා ජාත්‍යන්තර ගුවන් තොටුපලට ළඟාවුණා.\nඑහිදි ජනාධිපතිවරයා ඇතුලූ ධූත පිරිස පිළිගනු ලැබුවේ රුසියානු විදේශ කටයුතු නියෝජ්‍ය අමාත්‍යවරයා විසින්.\nශ්‍රී ලාංකිය රාජ්‍ය නායකයෙකුට රුසියාවේ  නිල සංචාරයක් සදහා ආරාධනා ලැබුණේ වසර 43 කට පසුවයි.\nශ්‍රී ලංකාව සහ රුසියාව අතර රාජතාන්ත්‍රික සබදතා ආරම්භ කර වසර 60 ක් සපිරිම නිමිත්තෙන් පැවත්වෙන උත්සවයකටද ජනාධිපතිවරයා අද එක්වීමට නියමිතයි.",
       "URL": "https://www.hirunews.lk/157499/ශ්‍රී-ලංකා-රුසියා-ජනපතිවරුන්-අතර-හමුව-අද",
       "Category": "Local News",
       "Parent URL": "https://www.hirunews.lk/local-news.php?pageID=4600"
}