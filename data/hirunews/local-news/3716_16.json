{
       "Source": "hirunews",
       "Timestamp": "Thursday, 04 October 2018 - 7:49",
       "Headline": "බේරුවල වෙඩි තැබීමට හතරක් අල්ලයි (ඡායාරූප)",
       "News Content": "බේරුවල - පන්නිල - අක්කර අසූව ප්‍රදේශයේදී යතුරුපැදියකින් ගමන් ගත් පුද්ගලයින් දෙදෙනෙකුට වෙඩි තැබීමේ සිද්ධිය සම්බන්ධයෙන් හතරදෙනෙකු අත්අඩංගුවට ගෙන තිබෙනවා.\nබේරුවල පොලීසියේ උසස් නිලධාරියෙකු සඳහන් කළේ බේරුවල ප්‍රදේශයේදී අද (04) අලුයම අත්අඩංගුවට ගත් සැකකරුවන් ළඟ තිබී ටී 56 ගිනි අවියක්ද සොයාගත් බවයි.\nඊයේ (03) රාත්‍රියේ පන්නිල ප්‍රදේශයේදී යතුරුපැදියකින් ගමන් කරමින් සිටි දෙදෙනෙකු වෙත පැමිණි පුද්ගලයින් දෙදෙනෙකු මග හරස් කර යතුරුපැදිය පැහැරගැනීමට උත්සාහ කර තිබෙනවා.\nඑහිදී සිදුවූ වෙඩි තැබීමකින් යතුරුපැදියේ සිටි 26 හැවිරිදි වලතර - මුංහේන පාර ප්‍රදේශයේ පදිංචි තරුණයෙකු තුවාල ලැබුවා.\nපසුව වෙඩි තැබීම සිදුකළ දෙදෙනා යතුරුපැදිය රැගෙන පලාගිය අතර, සිද්ධිය සම්බන්ධයෙන් සිදුකළ විමර්ශනවලදී අනාවරණ වී ඇත්තේ අපරාධයක් සිදුකිරීමේ අරමුණින් මෙම යතුරුපැදිය පැහැරගෙන ගොස්  ඇති බවටයි.\nසිද්ධියෙන් තුවාල ලැබූ පුද්ගලයා කළුතර - නාගොඩ රෝහලට ඇතුළත් කෙරුණු අතර, පසුව වැඩිදුර ප්‍රතිකාර සඳහා කොළඹ ජාතික රෝහල වෙත මාරුකර යැවුණා.\nපොලීසිය සිදුකළ විමර්ශනවලදී අනාවරණ වී ඇත්තේ යතුරුපැදිය පැහැරගැනීමේ අරමුණින් පැමිණි දෙදෙනා එම ස්ථානයට මෝටර් රථයකින් පැමිණ ඇති බවටයි.\nපසුව මොවුන් දෙදෙනා එම ස්ථානයේ බස්සවා මෝටර් රථය පිටත්ව ගොස් තිබෙනවා.\nඡායාරූප - අගලවත්ත ධනුෂ්ක ලංකා නානායක්කාර",
       "URL": "https://www.hirunews.lk/201358/බේරුවල-වෙඩි-තැබීමට-හතරක්-අල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3716"
}