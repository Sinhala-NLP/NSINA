{
       "Source": "hirunews",
       "Timestamp": "Thursday, 06 April 2023 - 10:09",
       "Headline": "දූෂණ මර්ධන පනත් කෙටුම්පත ගැසට් කෙරේ (වීඩියෝ)",
       "News Content": "නව දූෂණ විරෝධී පනත් කෙටුම්පත ගැසට් කර තිබෙනවා.\nමේ අතර එල්ල වූ විරෝධතා හමුවේ ප්‍රති ත්‍රස්ත පනත් කෙටුම්පත පාර්ලිමේන්තුවේ ඉදිරිපත් කිරීම කල් දමන බව අධිකරණ අමාත්‍ය ආචාර්ය විජේදාස රාජපක්ෂ ප්‍රකාශ කළා.\nදූෂණ විරෝධී පනත් කෙටුම්පත සකස් කර ඇත්තේ අල්ලස් හෝ දූෂණ විමර්ශන කොමිෂන් සභාවේ හිටපු අධ්‍යක්ෂ ජනරාල් ජනාධිපති නීතිඥ සරත් ජයමාන්න ඇතුළු විද්වත් කමිටුවක් විසින්.\nමෙම කෙටුම්පත හරහා අල්ලස් හෝ දූෂණ විමර්ෂණ කොමිෂන් සභාවේ කාර්යභාරය ශක්තිමත් කර ඇති අතර, ඒ අනුව එම කොමිෂන් සභාවට වැඩි බලතල පවරා තිබෙනවා.\nරටේ ප්‍රධානියා ලෙස ජනාධිපතිවරයා ද වත්කම් බැරකම් ප්‍රකාශ ඉදිරිපත් කළ යුතු බව නව කෙටුම්පතෙහි සඳහන්.\nඑමෙන්ම, පැමිණිල්ලක් නොමැතිව වුවද, විමර්ශනයක් සිදුකිරීමට මෙම කෙටුම්පත හරහා අදාළ කොමිෂන් සභාවට බලය පැවරෙනවා.\nඒ අනුව, යම් තොරතුරක්, පැමිණිල්ලක් ලැබීමෙන්, පසුව හෝ කොමිෂන් සභාවේම අවශ්‍යතාවය මත හෝ කොමිෂන් සභාව වෙත ලැබෙන වෙනත් යම් වැදගත් දෙයක් මත යන කරුණු යටතේ අල්ලස් හෝ දූෂණ විමර්ශන කොමිෂන් සභාවට සිය විමර්ශන ආරම්භ කළ හැකියි.\nදූෂණයට එරෙහිව සහ වෙනත් ජාත්‍යන්තර වශයෙන් පිලිගත් සම්මතයන් සහ ප්‍රමිතීන් පිළිබඳ එක්සත් ජාතීන්ගේ සම්මුතියේ විධිවිධාන බලාත්මක කිරීම සහ වත්කම් සහ බැරකම් ප්‍රකාශවලට අදාළ අල්ලස් සහ දූෂණ වැරදි පිලිබඳ විමර්ශනය කිරීම මෙන්ම, ඒ ආශ්‍රිතව නඩු පැවරීමට විධාන කිරීම සඳහා ස්වාධීන කොමිෂන් සභාවක් පිහිටුවීම මෙම පනත් කෙටුම්පත මගින් අපේක්ෂිතයි.\nමේ අතර, ප්‍රතිත්‍රස්ත පනත් කෙටුම්පත පාර්ලිමේන්තුවට ඉදිරිපත් කිරීම කල් දමන බව අධිකරණ අමාත්‍ය ආචාර්ය විජේදාස රාජපක්ෂ අද ප්‍රකාශ කළා. ඔහු කියා සිටියේ විපක්ෂයේ දේශපාලන පක්ෂ ඇතුළු පාර්ශව කිහිපයකින් ඉදිරිපත් වූ ඉල්ලීම් සලකා බලා මෙම තීරණය ගත් බවයි.\nඅප්‍රේල් අවසන් සතියේ හෝ මැයි මුල සතියේ එය පාර්ලිමේන්තුවට ඉදිරිපත් කිරීමට අපේක්ෂා කරන බව ද අධිකරණ අමාත්‍යවරයා කියා සිටියා.\nශ්‍රී ලංකා නීතිඥ සංගමය ද මෙම කෙටුම්පත ගැසට් කර ඇත්තේ අදාළ පාර්ශවකරුවන් සමග ප්‍රමාණවත් උපදේශනයකින් තොරව බැවින් එය ඉදිරිපත් කිරීම කල් දමන ලෙස රජයෙන් ඉල්ලා තිබුණා.\nඅදාල ගැසට් පත්‍රයට\nමෙතැනින්\nපිවිසෙන්න.",
       "URL": "https://www.hirunews.lk/331816/දූෂණ-මර්ධන-පනත්-කෙටුම්පත-ගැසට්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=431"
}