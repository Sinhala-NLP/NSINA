{
       "Source": "hirunews",
       "Timestamp": "Saturday, 29 July 2017 - 19:19",
       "Headline": "හම්බන්තොට වරාය ගිවිසුමට එරෙහිව විරෝධතා",
       "News Content": "හම්බන්තොට වරාය චීන සමාගමකට බදු දීමට විරෝධය පළ කරමින් සමස්ත ලංකා වරාය පොදු සේවක සමිතිය අද (29) විරෝධතාවයක නිරත වුණා.\nඒ කොළඹ වරාය අධිකාරි පිවිසුම් දොරටුව අසලදීයි.\nවිරෝධයට එක්වෙමින් එහි ප්‍රධාන ලේකම් චන්ද්‍රසිරි මහගමගේ කියා සිටියේ ආණ්ඩුව හොර රහසේ මෙම ගිවිසුම අත්සන් කළ ද එය ක්‍රියාත්මක කිරීමට ඉඩ නොදෙන බවයි.\nමේ අතර, හම්බන්තොට වරාය බදුදීම සම්බන්ධයෙන් ඉදිරිපත් කළ කැබිනට් පත්‍රිකාවේ වැඩි අයිතිය වරාය අධිකාරිය සතු වුව ද අද අත්සන් කළ ගිවිසුමේ වැඩි අයිතිය චීන සමාගම සතු කර ඇතැයි ජාතික නිදහස් පෙරමුණ චෝදනා කළා.\nඑහි නියෝජ්‍ය නායක පාර්ලිමේන්තු මන්ත්‍රී ජයන්ත සමරවීර මේ බව ප්‍රකාශ කළේ කොළඹ දී අද පැවති මාධ්‍ය හමුවකට එක්වෙමින්.\nකැබිනට් පත්‍රිකාවේ සියයට 50 යි දශම 7 ක අයිතියක් ශ්‍රී ලංකා වරාය අධිකාරියට පවතින බව සදහන් කර තිබුණ ද එම ගිවිසුමේ ශ්‍රී ලංකා වරාය අධිකාරියට හිමිව ඇත්තේ සියයට 42 ක් පමණක් බවයි ඔහු එහිදී සදහන් කළේ.\nඊයේ දිනයේ පාර්ලිමේන්තුව තුළ හම්බන්තොට වරාය ගිවිසුමට අදාළ විවාදය පැවැත්වූයේ නම් ඒ පිළිබදව හෙළිදරව් වන බව ද ඔහු සදහන් කළා.\nමේ අතර, ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී රෝහිත අබේගුණවර්ධන ද අද බණ්ඩාරගම පැවති ජනහමුවකදී ඒ පිළිබදව අදහස් දක්වා සිටියා.\nඔහු කියා සිටියේ චීන සමාගමට හම්බන්තොට වරාය පවරාදීමෙන් පසු එක් නැව් සමාගමක් හෝ කොළඹ වරායට නොපැමිණෙන බවයි.",
       "URL": "https://www.hirunews.lk/167097/හම්බන්තොට-වරාය-ගිවිසුමට-එරෙහිව-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4396"
}