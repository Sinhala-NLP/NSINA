{
       "Source": "hirunews",
       "Timestamp": "Friday, 22 December 2017 - 13:31",
       "Headline": "මැතිවරණ නීති කැඩූ 13කට වැඩ වරදී",
       "News Content": "මැතිවරණ සමයේ සිදුවිය හැකි ප්‍රචණ්ඩ ක්‍රියා අවම කර ගැනීමට පොලිසිය යොදවන ආකාරය පිළිබඳ විශේෂ සාකච්ඡාවක් රාජගිරියේ පිහිටි මැතිවරණ කොමිසමේදී අද (22) පෙරවරුවේ පැවැත්වුණා.\nමෙම සාකච්ඡාව සඳහා පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සහ මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති සී.ඩී.වික්‍රමරත්නද එක්ව සිටි බවයි වාර්තා වන්නේ.\nමේ අතර, පළාත් පාලන ආයතන ඡන්ද විමසීමට අදාළ මැතිවරණ නීති උල්ලංඝනය කිරීම් සම්බන්ධයෙන් වන පැමිණිලි 14ක් මේ වනවිට ලැබී තිබෙනවා.\nපොලිස් මූලස්ථානය සඳහන් කළේ ඊයේ (21) දිනය තුළ මැතිවරණ නීති උල්ලංඝනය කිරීම් 05ක් වාර්තා වී ඇති බවයි.\nඒ අනුව නිකවැරටිය, කහවත්ත, කොබෙයිගනේ සහ මහව සහ අඹන්පොල යන ප්‍රදේශවලින් එම මැතිවරණ නීති උල්ලංඝනය කිරීම් වාර්තා වී ඇති බව සඳහන්.\nඊයේ (21) දිනයේ සිදුවු මෙම මැතිවරණ නීති උල්ලංඝනය කිරීමේ සිද්ධීන් සම්බන්ධයෙන් පුද්ගලයින් 13 දෙනෙකු අත්අඩංගුවට ගෙන ඇති බවද පොලිස් මූලස්ථානය වැඩිදුරටත් කියා සිටියා.\nඑමෙන්ම, දඹුල්ල - ගල්කිරියාගම - දඹුලුහල්මිල්ල වැව ප්‍රදේශයේදී එක්සත් ජාතික පක්ෂ ආධාරකරුවන් පිරිසක් ගමන් ගත් වාහන පෙළපාලියකට නාඳුනන පිරිසක් ගල් ප්‍රහාරයක් එල්ල කර තිබෙනවා.\nඊයේ (21) සිදුවු මෙම ප්‍රහාරයෙන් තුවාල ලැබූ පුද්ගලයෙකු මේ වනවිට දඹුල්ල රෝහලේ ප්‍රතිකාර ලබමින් සිටින බවයි ගල්කිරියාගම පොලිසිය සඳහන් කළේ.",
       "URL": "https://www.hirunews.lk/179033/මැතිවරණ-නීති-කැඩූ-13කට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4161"
}