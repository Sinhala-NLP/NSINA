{
       "Source": "hirunews",
       "Timestamp": "Sunday, 20 February 2022 - 19:11",
       "Headline": "පාස්කු ප්‍රහාරය ගැන ජාතික කතෝලික කමිටුවෙන් නිවේදනයක්",
       "News Content": "පාස්කු ඉරිදා ප්‍රහාරය පිළිබඳව විමර්ශනය කරන ලද ජනාධිපති විමර්ශන කොමිසම් සභාව නිකුත් කළ වාර්තාවේ ඉතිරි වෙළුම් වහාම තමන් වෙත ලබාදෙන ලෙස ජාතික කතෝලික කමිටුව ඉල්ලීමක් කරනවා.\nතම ජීවිත සහ ගෞරවය බිමට සමතලා කර දැමුණු අප ජනතාවගේ අයිතිවාසිකම් හා අවශ්‍යතා සාමූහිකව ආරක්ෂා කරන ලෙසත්, තැබූ විශ්වාසය පාවාදෙන අකාරයෙන් තවදුරටත් ක්‍රියා නොකර ලෙසත් රටේ රාජ්‍ය ආයතන වලින් ඉල්ලා සිටින බවයි එම නිවේදනයේ දැක්වෙන්නේ.\nකොළඹ අගරදගුරු පදවි සහයක රදගුරු ජේ.ඩී. ඇන්තනි හිමිපාණන්, ශ්‍රී ලංකා කතෝලික පැවිදි නිකායන්ගේ සම්මේලනයේ සභාපති රොෂාන් සිල්වා පියතුමන් සහ අගරදගුරු පදවි ජනසන්නිවේදන අධ්‍යක්ෂ ජූඩ් ක්‍රිෂාන්ත ප්‍රනාන්දු පියතුමන් ගේ අත්සනින් යුතු නිකුත් කර ඇති මෙම නිවේදනයේ දැක්වෙන්නේ පාස්කු ප්‍රහාරයේ සත්‍ය සහ සාධාරණත්වය ලබා දෙන ලෙස ජනතාව සමග තවමත් තමන් එක්ව නැගී සිටින බවයි.\nප්‍රහාරයේ සුලමුල හෙළිදරව් කිරීම සහ ඔවුන්ට එරෙහිව සාධාරණත්වයේ නාමයෙන් රටේ නීතියට අනුව කටයුතු කරන බවට සහතිකයක් ලැබීමේ මූලික අවශ්‍යතාවක් සියළු වින්දිතයන්ට පවතිනවා.\nඑහෙත් ජනතාවගේ කිසිදු බලාපොරොත්තුවක් කිසියම් හෝ දිනෙක ඉටුවීම පිළිබදව බරපතල සැකයක් අප තුළ මතුව ඇති බවයි ජාතික කතෝලික කමිටුව විසින් නිකුත් කරන ලද නිවේදනයේ දැක්වෙන්නේ.",
       "URL": "https://www.hirunews.lk/297548/පාස්කු-ප්‍රහාරය-ගැන-ජාතික-කතෝලික-කමිටුවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1344"
}