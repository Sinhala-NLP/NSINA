{
       "Source": "hirunews",
       "Timestamp": "Wednesday, 17 February 2021 - 20:32",
       "Headline": "සුරූපී කතක් සමග 6ක් කොටුවූ - වට්ස් ඇප් වලින් කළ අමුතු සෙල්ලම (වීඩියෝ)",
       "News Content": "නිධායනයකින් ලබාගත් රත්‍රං ලබාදිය හැකි බව පවසා ධනවත් ව්‍යාපාරිකයන් රවටා මුදල් කොල්ලකන කල්ලියක් හිරු සී.අයි.ඒ. හඹාගියා.\nඅද සී.අයි.ඒ. අනාවරණය ඒ පිළිබඳවයි.\nනිධානයකින් ලබාගත් රත්‍රං බව පවසමින් මෙම දර්ශන වට්ස් ඇප් සමාජ මාධ්‍ය හරහා ධනවත් ව්‍යාපාරිකයන්ට යැවීමටයි සංවිධානාත්මක කල්ලියක් කටයුතු කරන්නේ.\nමෙම දර්ශන මෑතකදී ලබාගත් බවට තහවුරු කිරීම සඳහා මෙලෙස දින ප්‍රදර්ශනය කිරීමක්ද ඔවුන් සිදුකරනවා.\nජාවාරම්කරුවන් පවසන්නේ රත්‍රං කිලෝ 30ක් තමන් සතු අතර ඉන් එක් කිලෝවක් රුපියල් ලක්ෂ 90කට අලෙවි කරන බවයි.\nමෙම රත්‍රං මිලදී ගැනීමට නම් ව්‍යාපාරිකයන් සතු මුදල්ද වට්ස් ඇප් හරහා ජාවාරම්කරුවන්ට පෙන්විය යුතු බවටයි ඔවුන් පවසන්නේ.\nජාවාරම්කරුවන්ගේ අරමුණවන්නේ මුදල් රැගෙන යම් ස්ථානයකට පැමිණි පසු ව්‍යාපාරිකයන් බියවද්දා අදාළ මුදල් රැගෙන පලායාමයි.\nමෙම සංවිධානාත්මක අපරාධය පිළිබඳව අප කුරුණෑගල නියෝජ්‍ය පොලිස්පති අජිත් ප්‍රියන්ත මහතාව දැනුවත් කළා.\nඒ අනුව කොට්ඨාස අපරාධ විමර්ශන ඒකකයේ නිලධාරීන් පිරිසක් මෙම කොල්ලකල්ලිය වැටලීමට සැළසුමක් සකස් කළා.\nඑහිදී කොල්ලකරුවන් ප්‍රකාශ කළේ මුදල් රැගෙන කුරුණෑගල වැව ආසන්නයට පැමිණෙන ලෙසයි.\nරාගම ප්‍රදේශයේ රූපලාවන්‍යාගාරයක් පවත්වාගෙන යන කාන්තාවක් මෙහිදී ගනුදෙනුවේ මැදිහත්කරුවෙකු ලෙස පෙනී සිටින්නේ රත්‍රං ගනුදෙනුවට පැමිණෙන ව්‍යාපාරිකයන්ගේ විශ්වාසය වැඩි කිරීම සඳහායි.\nපොලිස් නිලධරීන් මුලින්ම එම කාන්තාව අත්අඩංගුවට ගනු ලැබුවා.\nපසුව අනෙක් ජාවාරම්කරුවන්ද මෙම කාන්තාව සිටින ස්ථානයට ගෙන්වා ගැනීමට පොලිසිය සූක්ෂමව කටයුතු කළා.\nමෙම වැටලීමේදී රත්‍රං ජාවාරම සඳහා පැමිණි මෝටර් රථයක්, යතුරු පැදියක් මෙන්ම රත්‍රං ජාවාරම සඳහා පැමිණි කාන්තාව ඇතුළු පුද්ගලයන් 6 දෙනෙකු අත්අඩංගුවට ගනු ලැබුවා.",
       "URL": "https://www.hirunews.lk/262900/සුරූපී-කතක්-සමග-6ක්-කොටුවූ-වට්ස්-ඇප්-වලින්-කළ-අමුතු-සෙල්ලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2140"
}