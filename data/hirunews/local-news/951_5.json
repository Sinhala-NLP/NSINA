{
       "Source": "hirunews",
       "Timestamp": "Wednesday, 10 August 2022 - 14:28",
       "Headline": "ඵල දැරූ හිරු ප්‍රවෘත්ති අනාවරණය සොයා ඇමති අමරවීර ගල්ලෑල්ල සත්ත්ව ගොවිපොළට (වීඩියෝ)",
       "News Content": "ඩොලර් විශාල ප්‍රමාණයක් වැය කර මෙරටට ආනයනය කළ කෘෂි උපකරණ රැසක් ද සමඟ රුපියල් කෝටි ගණනක් වියදම් කර ස්ථාපිත කෙරුණු රජයට සත්ත්ව ගොවිපළක් විනාශ මුඛයට යාම පිළිබඳව අප මීට පෙර අනාවරණ කළා.\nවිෂයභාර අමාත්‍ය මහින්ද අමරවීර මහතා පොළොන්නරුව, ගල්ලෑල්ල ප්‍රදේශයේ පිහිටි අදාළ සත්ත්ව ගොවිපොලේ නිරීක්ෂණයකට එක්වූයේ හිරු ප්‍රවෘත්ති හරහා සිදුකළ හෙළිදරව්වේ තොරතුරු විමසා බැලීමටයි.\nපශු සම්පත් මණ්ඩලයට අයත් රජයේ සත්ත්ව ගොවිපළක් 1970 වර්ෂයේදී පොළොන්නරුව ගල්ලෑල්ල ප්‍රදේශයේ ස්ථාපිත කරනු ලැබුවේ දේශීය දියර\nකිරි නිෂ්පාදනයට ප්‍රමුඛතාව ලබාදීම ප්‍රමුඛ අරමුණක් කරගනිමින්.\nඑවක මෙම ගොවිපොළේ කිරි ගවයින් 5000කගෙන් පමණ දියර කිරි නිෂ්පාදනය සිදුකළ අතර, උත්පාදනය කෙරුණු සෘජු රැකියා සංඛ්‍යාව 300කට අධිකයි.\nනමුත් අද වනවිට මෙම භූමියෙන් වැඩි කොටසක් දේශපාලනඥයින් ඇතුළු විවිධ පාර්ශ්ව විසින් අත්පත් කර ගැනීමත් සමග ඊට අත්ව ඇති ඉරණම පිළිබඳව අප පසුගිය ජූලි 21 වැනිදා හිරු ප්‍රවෘත්ති තුළින් අණාවරණ කළා.\nඒ අනුව විෂයභාර අමාත්‍ය මහින්ද අමරවීර මහතා පොළොන්නරුව, ගල්ලෑල්ල සත්ත්ව ගොවිපළට පැමිණියේ එහි ගැටලු පිළිබඳව විමසා බැලීමටයි.\nරජයේ මුදල් කෝටි ගණනින් වැය කරමින් වසර දෙකක් තිස්සේ මන්දගාමීව ක්‍රියාත්මක වන වන මෙම ව්‍යාපෘතිය සම්බන්ධයෙන් නිලධාරීන් මෙලෙස කරුණු පැහැදිලි කළා.\nඑවක කිරි ගවයින් 5000ක් පමණ සිටි ගොවිපළේ අද වනවිට සිටින්නේ 500ක් පමණක් වන අතර සේවකයින් ද 50 කටත් අඩු සංඛ්‍යාවක් දක්වා සීමා වී තිබෙනවා.\nමේ අතර වසර දෙකකට පමණ පෙර මෙරටට ආනයනය කළ කෘෂි උපකරණ ද කිසිදු ප්‍රයෝජනයකට නොගෙන ප්‍රදර්ශන භාණ්ඩ ලෙස ගොවිපොල තුළ රඳවා තිබෙනවා.\nදේශීය කිරි අවශ්‍යතාව මුලුමනින්ම පාහේ ආනයනය මත සපුරන බලධාරීන් ඊට විකල්පයක් ලෙස මෙවැනි ගොවිපල සංවර්ධනයට අවධානය යොමු කරන තෙක් හිරු ප්‍රවෘත්ති අවධානයෙන්.",
       "URL": "https://www.hirunews.lk/312408/ඵල-දැරූ-හිරු-ප්‍රවෘත්ති-අනාවරණය-සොයා-ඇමති-අමරවීර-ගල්ලෑල්ල-සත්ත්ව-ගොවිපොළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=951"
}