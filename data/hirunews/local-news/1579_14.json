{
       "Source": "hirunews",
       "Timestamp": "Sunday, 07 November 2021 - 7:27",
       "Headline": "වේ ගඟ වනසන මැණික් ගැරීම (වීඩියෝ)",
       "News Content": "‘‘වේ ගඟේ\" ඉවුරු වනසමින්, ගංගාව ද මුළුමනින්ම හරස් කරමින් සංවිධානාත්මක පිරිසක් මේ දිනවල මැණික් ඉල්ලම් සෙවීමේ ජාවාරමක නිරත වන බවට හිරු සීගඅයිගඒගතොරතුරු අනාවරණය කර ගත්තා.\nමෙරට නීතියට ද අවනත නොවෙමින් එම සංවිධානාත්මක පිරිස් වේ ගඟේ මැණික් කොල්ලය සිදුකරන ආකාරය පිළිබඳවයි අද සී.අයි.ඒ. අනාවරණය.\n‘‘වේ ගඟ\" රත්නපුර - නිවිතිගල ප්‍රදේශය සරුසාර කරමින් ගලා බසිනා සුන්දර ස්වභාවික සම්පතක්.\nමෙම ගංගාව දෙපස ඉවුරු මැණික් ජාවාරම්කරුවන් විසින් සුනු විසුනු කිරීම අරඹා ඇත්තේ, නිවිතිගල කංකානම්වත්ත, අධිකාරීහේන යන ප්‍රදේශ ආශ්‍රිතවයි.\nජාවාරම්කරුවන් දිනපතා මෙලෙස ඉවුරු බිඳීමට කටයුතු කිරීමත් සමග ගංගාව දෙපස ඉඩම් මුළුමනින්ම වේගංගාවේ ජලපහරට බිළිවෙමින් පවතිනවා.\nඉන් ද නොනැවතී සංවිධානාත්මක පිරිස් වේ ගඟ මුළුමනින්ම ලී කොට, උණ බට ආදිය යොදා මුළු මනින්ම හරස්කොට පසුව දැවැන්ත යාන්ත්‍රික මෙවලම් ද උපයෝගී කරගනිමින් ගඟේ පතුල සුරා ගොඩදමන්නේ මැණික් ඉල්ලම් සෙවීමටයි.\nඔවුන් සම්බන්ධයෙන් නීතිය කිසිදු අයුරකින් ක්‍රියාත්මක නොවන පසුබිමක මෙම ජාවාරම්කරුවන් සිත් සේ වේ ගඟ සුනු විසුනු කරමින් ක්‍රියාත්මක වනවා.\nමෙම නීති විරෝධී ක්‍රියාවන් සම්බන්ධයෙන් පසුගිය දිනක නිවිතිගල පොලිසියට පැමිණිල්ලක් ඉදිරිපත් කළ අවස්ථාවේ ජාවාරම්කරුවන් පිරිසක් පොලිස් ස්ථානය තුළදීම පැමිණිලි ඉදිරිපත් කළ එම පුද්ගලයන්ට මරණ තර්ජන එල්ල කර තිබුණා.\nවේ ගඟේ විනාශයට එරෙහි වන පිරිස් බිය වද්දමින් මැණික් ජාවාරම්කරුවන් මේ වනවිට නීතිය ද අතට ගෙන වේ ගඟ වනසා දමන්නේ කාගේ බලපුළුවන්කාර කමකට ද ?\nදිනපතා ඇස් පනාපිට සිදුවන මෙම අපරාධයට වැට බැදීමට නීතිය ක්‍රියාත්මක කරන බලධාරීන් ක්‍රියාත්මක නොවන්නේ ඇයි ?\nහිරු සී.අයි.ඒ. මෙම අනාවරණයෙන් පසුව හෝ ඔවුන් නිදිගැට හැරපියා මෙම මැණික් කොල්ලයට එරෙහිව කටයුතු කරන්නේ දැයි හිරු සී.අයි.ඒ. අවධානයෙන්..",
       "URL": "https://www.hirunews.lk/287229/වේ-ගඟ-වනසන-මැණික්-ගැරීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1579"
}