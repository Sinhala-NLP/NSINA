{
       "Source": "hirunews",
       "Timestamp": "Sunday, 12 September 2021 - 15:26",
       "Headline": "ජගත් මානව හිමිකම් කවුන්සිල 48 වැනි සැසිවාරය හෙට ජිනීවා හිදී ඇරඹෙයි (වීඩියෝ)",
       "News Content": "එක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය හෙට ජිනිවා හිදී ආරම්භ වනවා.\nපළමු දිනයේදීම ශ්‍රී ලංකාව සම්බන්ධයෙන් මානව හිමිකම් මහකොමසාරිස්වරියගේ වාචික වාර්තාව ඉදිරිපත් කිරීමට නියමිතයි.\nඑක්සත් ජාතීන්ගේ මානව හිමිකම් කවුන්සිලයේ 48 වැනි සැසිවාරය හෙට සිට ඔක්තෝබර් 8 වනදා දක්වා ස්විට්සර්ලන්තයේ ජිනිවා හිදී පැවැත්වෙනවා.\nමානව හිමිකම් කවුන්සිලයේ 46 වැනි සැසිවාරයේදී ශ්‍රී ලංකාවේ සංහිඳියාවල වගවීම සහ මානව හිමිකම් ප්‍රවර්ධනය සම්බන්ධයෙන් යෝජනාවක් සම්මත කෙරුණා.\nඑම යෝජනාවට අනුව ශ්‍රී ලංකාව අත්කරගෙන ඇති ප්‍රගතිය සම්බන්ධයෙන් වාචික වාර්තාවක් මානව හිමිකම් පිළිබඳ එක්සත් ජාතීන්ගේ මහකොමසාරිස් මිචෙල් බැෂලේ විසින් හෙට ඇරඹෙන සැසිවාරයට ඉදිරිපත් කිරීමට නියමිතයි.\nඒ පිළිබඳ සාමාජික රටවල විවාදය අඟහරුවාදා පැවැත්වෙනවා.\nමේ අතර පසුගියදා පැවැති ප්‍රවෘත්ති සාකච්ඡාවකදී විදේශ අමාත්‍ය මහාචාර්ය ජී එල් පීරිස් මහතා මානව හිමිකම් කවුන්සිල සැසිවාරය සම්බන්ධයෙන් අදහස් පළකළා.",
       "URL": "https://www.hirunews.lk/282020/ජගත්-මානව-හිමිකම්-කවුන්සිල-48-වැනි-සැසිවාරය-හෙට-ජිනීවා-හිදී-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}