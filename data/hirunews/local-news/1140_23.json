{
       "Source": "hirunews",
       "Timestamp": "Friday, 27 May 2022 - 7:36",
       "Headline": "ජාත්‍යන්තර මූල්‍ය අරමුදල ශ්‍රී ලංකාව වෙනුවෙන් සිය කැපවීම තහවුරු කරයි",
       "News Content": "අර්බුදය විසඳීමට සහය වන ස්ථිර ක්‍රියාමාර්ග සම්පාදනය කරමින් ශ්‍රී ලංකාවට සහාය වීම සඳහා වන කැපවීම නැවත තහවුරු කරන බව ජාත්‍යන්තර මූල්‍ය අරමුදල ප්‍රකාශ කරනවා.\nඒ, මැයි 09 වැනිදා සිට 24 වැනිදා දක්වා මෙරට බලධාරීන් සමඟ පැවති සාකච්ඡා සමාප්ත කිරීමෙන් අනතුරුව නිවේදනයක් නිකුත් කරමින්.\nජාත්‍යන්තර මූල්‍ය අරමුදලේ නියෝජිතයන්, භාණ්ඩාගාර ලේකම් මහින්ද සිරිවර්ධන සහ මහ බැංකු අධිපති ආචාර්ය නන්දලාල් වීරසිංහ ඇතුලු ආර්ථික කණ්ඩායම සමඟ තාක්ෂණික සාකච්ඡා පැවැත්වීමෙන් අනතුරුව අග්‍රාමාත්‍ය රනිල් වික්‍රමසිංහද මුණගැසුණු බව එහි සඳහන්.\nඑමෙන්ම අයි.එම්.එෆ්. කණ්ඩායම මෙරට පෞද්ගලික අංශයේ, මූල්‍ය ක්‍ෂේත්‍රයේ නියෝජිතයන් සහ සංවර්ධන සහකරුවන්ද මුණගැසී තිබෙනවා.\nජාත්‍යන්තර මූල්‍ය අරමුදල සිය නිවේදනය මගින් සඳහන් කළේ ශ්‍රී ලංකාව දුෂ්කර ආර්ථික තත්වයන්ට සහ දරුණු ගෙවුම් ශේෂ හිඟයකට මුහුණදෙන බවයි.\nමෑත කාලීන ආර්ථික දර්ශකවලින් පැහැදිළි වන්නේ ඉන්ධන හිඟය සහ විදුලි කප්පාදුව හේතුවෙන් මෙරට ආර්ථික ක්‍රියාකාරකම් ඍණාත්මක වී ඇති බවයි.\nඉහළ යන ගෝලීය ආහාර සහ තෙල් මිලද මෙරට ගෙවුම් ශේෂ හිඟය තවදුරටත් උත්සන්න කර තිබෙනවා.\nවෙළඳ භාණ්ඩ හිඟවීම, ඉන්ධන මිල ඉහළ යාම සහ මුදල අවප්‍රමාණ වීම ඇතුලු කරුණු කිහිපයක්ම උද්ධමනය ඉහළ නැංවීමට හේතුවී ඇති බවයි මූල්‍ය අරමුදල පෙන්වා දෙන්නේ.\nමෙම වාතාවරණය හමුවේ පවතින අර්බුදකාරී තත්වයේ බලපෑම විශේෂයෙන් දුප්පත් සහ අවදානම් කාණ්ඩ වෙත බලපෑම සම්බන්ධයෙන් තමන් දැඩි කණස්සල්ලට පත්වන බවයි මූල්‍ය අරමුදල සඳහන් කළේ.\nජාත්‍යන්තර මූල්‍ය අරමුදලේ කාර්ය මණ්ඩලය මෙරට ආර්ථික සහ දේශපාලන වාතාවරණය පිළිබඳව තවදුරටත් සමීප අවධානයෙන් පසුවන අතර, මූල්‍ය අරමුදලේ සහය ලබන වැඩසටහනක් සඳහා තිරසාර පදනමක් සැකසීමට මෙරට බලධාරින් සමඟ කටයුතු කරනු ලබනවා.\nඅර්බුදයට කාලීන විසඳුමක් ලබාගැනීම සඳහා සියලු පාර්ශවකරුවන්ගේ පුළුල් සහයෝගයක් අවශ්‍ය වනවා.\nඑමෙන්ම මෙම දුෂ්කර අවස්ථාවේ ජාත්‍යන්තර මූල්‍ය අරමුදලේ ප්‍රතිපත්තිවලට අනුකූලව ශ්‍රී ලංකාවට සහයවීම සඳහා සිය කැපවීම තහවුරු කරන බවයි එමඟින් සහතික කළේ.\nමේ අතර ඉන්දීය අග්‍රාමාත්‍ය නරේන්ද්‍ර මෝදි ට්විටර් සටහනක් තබමින් ප්‍රකාශ කර තිබුණේ ශ්‍රී ලංකාව මේ වනවිට දුෂ්කාර කාල පරිච්ඡේදයක් පසුකරමින් සිටින බවයි.\nඑමෙන්ම සමීප මිතුරෙකු සහ අසල්වැසියෙකු ලෙස හැකි සෑම සහයෝගයක්ම ශ්‍රී ලංකාවට ලබාදෙන බවද ඉන්දීය අග්‍රාමාත්‍යවරයා එහිදී ප්‍රකාශ කර තිබෙනවා.",
       "URL": "https://www.hirunews.lk/305396/ජාත්‍යන්තර-මූල්‍ය-අරමුදල-ශ්‍රී-ලංකාව-වෙනුවෙන්-සිය-කැපවීම-තහවුරු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1140"
}