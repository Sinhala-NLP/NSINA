{
       "Source": "hirunews",
       "Timestamp": "Monday, 30 August 2021 - 11:08",
       "Headline": "සේරුවාවිලට කිසිම මැර කණ්ඩායමක ආක්‍රමණයක් සිදු වී නැහැ - පූජ්‍ය අලුදෙණියේ සුබෝධි හිමි කියයි",
       "News Content": "මැර පිරිසක් බලහත්කාරයෙන් සේරුවාවිල මංගල රජ මහා විහාරයේ පාලනය අතට ගෙන තමන් වහන්සේට එම විහාරස්ථානයට ඇතුළු වීමට ඉඩ නො දෙන බවට පූජ්‍ය කොටපොළ අමරකිත්ති හිමියන් විසින් පසුගියදා මාධ්‍යයට ප්‍රකාශයක් සිදුකර තිබුණා.\nඑහි දී උන්වහන්සේ වැඩිදුරටත් කියා සිටියේ, නීත්‍යනුකූල සේරුවාවිල රජ මහා විහාරයේ භාරකාරීත්වය තමන් වහන්සේ වෙත පවරා ඇති නමුත් අදාළ පිරිස් තමන් වහන්සේට එම නීත්‍යනුකූල භාරකාරත්වය දැරීමට ඉඩ නො දෙන බවයි.\nකෙසේ වෙතත් මෙම සිද්ධිය සම්බන්ධයෙන්යෙන් මේ වන විට සේරුවාවිල මංගල රජමහා විහාරයේ විහාරාධිපති ධුරය දරන පූජ්‍ය අලුදෙණියේ සුබෝධි හිමියන් විසින් පැහැදිලි කිරීමක් එවා තිබෙනවා.\nඑහි සඳහන් වන්නේ තමන් වහන්සේ ව සේරුවාවිල පන්සලෙන් පන්නා හතළිස් දෙනකු පමණ වන නාදුනන මැර පිරිසක් විසින් එය අල්ලාගෙන සිටිනා බවට කොටපොල අමරකිත්ති හිමියන් විසින් කරන ප්‍රකාශය අසත්‍ය බවයි.\nමේ සම්බන්ධයෙන් මාධ්‍ය වෙත නිවේදනයක් නිකුත් කරන පූජ්‍ය අලුදෙණියේ සුබෝධි ස්ථවිරයාණන් වහන්සේ සඳහන් කරන්නේ මෙලෙස සමාජ මාධ්‍ය ඔස්සේ අභූත චෝදනා නගන කොටපොල අමරකිත්ති හිමියන් සේරුවිල මංගල රාජමහා විහාරස්ථානයේ වැඩ නො සිටින බවයි.\nතව ද උන් වහන්සේට විරුද්ධ ව අධිකරණ ගණනාවකින් ම වාරණ නියෝගය පනවා ඇති බව එම මාධ්‍ය නිවේදනයේ වැඩිදුරටත් සඳහන්.\nසේරුවාවිල මංගල රජමහා විහාරයේ විහාරාධිපති පූජ්‍ය අලුදෙණියේ සුබෝධි ස්ථවිරයාණන් විසින් එවන ලද සම්පූර්ණ මාධ්‍ය නිවේදනය පහතින්.\n280916_1.pdf",
       "URL": "https://www.hirunews.lk/280916/සේරුවාවිලට-කිසිම-මැර-කණ්ඩායමක-ආක්‍රමණයක්-සිදු-වී-නැහැ-පූජ්‍ය-අලුදෙණියේ-සුබෝධි-හිමි-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1722"
}