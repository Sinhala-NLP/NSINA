{
       "Source": "hirunews",
       "Timestamp": "Friday, 23 April 2021 - 16:28",
       "Headline": "වරාය නගර කොමිසමට එරෙහි පෙත්සම් විභාගය අවසන් - ශ්‍රේෂ්ඨාධිකරණයේ නිගමනය කතානායකට (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පතට එරෙහිව ඉදිරිපත් වී ඇති පෙත්සම් සලකා බැලීම අද අවසන් කෙරුණා.\nපෙත්සම් විභාගය අවසන් කළ ශ්‍රේෂ්ඨාධිකරණය, එම පනත් කෙටුම්පතේ ව්‍යවස්ථානුකූලභාවය පිලිබද රහසිගත නිගමනය කතානායකවරයා වෙත යොමු කරන බව ප්‍රකාශ කළා.\nඅගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, මුර්දු ප්‍රනාන්දු, සහ ජනක් ද සිල්වා යන විනිසුරුවරුන්ගෙන් සමන්විත පංච පුද්ගල ශේෂ්ඨාධිකරණ විනිසුරු මඩුල්ලක් හමුවේ මෙම පෙත්සම් විභාගය දින 5 ක් පුරා පැවැත්වුණා.\nඅතිරේක සොලිසිටර් ජෙනරාල්වරිය මෙම පනත් කෙටුම්පත හරහා ස්ථාපිත කිරීමට යෝජිත කොමිසම ක්‍රියාත්මක වන ආකාරය පිළිබඳව දීර්ඝ ලෙස අද කරුණු පැහැදිලි කළා.\nවරාය නගර කලාපය තුළ ස්ථාපිත කෙරෙන බැංකු, මෙරට බැංකු අණපනත් මගින් අධීක්ෂණය කෙරෙන අතර අදාළ කලාපය තුළ ස්ථාපිත කෙරෙන බැංකු සදහා බලපත්‍ර නිකුත් කිරීමේ බලය ශ්‍රී ලංකා මහ බැංකුවේ මුදල් මණ්ඩලය වෙත පැවරී තිබෙන බව ද ඇය කියා සිටියා.\nමෙම පනත් කෙටුම්පත තුළින් ශ්‍රී ලංකා මහ බැංකුවේ මුදල් මණ්ඩලය සතු බලතල කප්පාදු කිරීමක් සිදු නොවන බවයි ඇය වැඩිදුරටත් සඳහන් කළේ.\nවරාය නගර කලාපය තුළ ව්‍යාපාරිකයෙකු ඉන් පිටත රටේ වෙනත් ප්‍රදේශයක ආයෝජන ක්‍රියාවලියක නිරත වන්නේ නම් ඔහුට සුවිශේෂ වරප්‍රසාද හිමි නොවන අතර එම ආයෝජකයා දිවයිනේ පොදු නීතියට යටත්ව එම ව්‍යාපාර කටයුතු කිරීමට සිදු වන බවද  ඇය අවධාරණය කලා.\nපෙත්සම් විභාගය අතරවාරයේ අග විනිසුරු ජයන්ත ජයසූරිය පෙත්සම්කාර පාර්ශවයේ නීතිඥ වරුන්ට පෙන්වා දුන්නේ මෙම පනත් කෙටුම්පත හරහා ස්ථාපිත කෙරෙන කොමිසමට ආයෝජකයින් වෙත සහන ප්‍රදානය කිරීම සඳහා බලයක් ලබා දී නොමැති බවයි.\nපෙත්සම් විභාගය අතරවාරයේ පෙත්සම්කාර පූජ්‍ය මුරුත්තෙට්ටුවේ ආනන්ද හිමියන් වෙනුවෙන් පෙනී සිටි ජනාධිපති නීතිඥ විජයදාස රාජපක්ෂ, විවිධ අමාත්‍යාංශ වල ලේකම්වරු විසින් පනත් කෙටුම්පතට අදාළ සංශෝධන ඉදිරිපත් කිරිම ගැටළු සහගත බව මෙහිදී කියා සිටියා.\nඑම අවස්ථාවේදී මුදල් අමාත්‍යංශයේ ලේකම් එස්.ආර්.ආටිගල වෙනුවෙන් පෙනී සිටි ජනාධිපති නීතිඥ සංජීව ජයවර්ධන සඳහන් කළේ තම සේවාදායකයා විසින් ඉදිරිපත් කළේ පනත් කෙටුම්පතට සංශෝධන සිදු විය යුතු ආකාරය පිළිබඳ යෝජනා පමණක් බවයි.",
       "URL": "https://www.hirunews.lk/269305/වරාය-නගර-කොමිසමට-එරෙහි-පෙත්සම්-විභාගය-අවසන්-ශ්‍රේෂ්ඨාධිකරණයේ-නිගමනය-කතානායකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2001"
}