{
       "Source": "hirunews",
       "Timestamp": "Monday, 08 May 2017 - 8:07",
       "Headline": "හිටපු ජනපතිගේ ආරක්ෂාවට සිටි පොලීසියේ 50 දෙනෙකු ඉවත් කිරීමේ තීරණය අවලංගු කෙරේ",
       "News Content": "හිටපු ජනාධිපති මහින්ද රාජපක්ෂගේ ආරක්ෂාවට යොදවා සිටින පොලිස් නිලධාරීන් 50 දෙනෙකු ඉන් ඉවත් කිරීම සම්බන්ධයෙන් ගෙන තිබූ තීරණය අවලංගු කළ බව පොලීසිය පවසනවා.\nඒ අනුව තවදුරටත් හිටපු ජනාධිපතිවරයාගේ ආරක්ෂාව සඳහා පොලිස් නිලධාරීන් 157 දෙනෙකු යොදවා ඇති බව සඳහන්.\nහිටපු ජනාධිපති මහින්ද රාජපක්ෂගේ ආරක්ෂාවට යොදවා සිටි තවත් පොලිස් නිලධාරින් 50 දෙනෙකු ඊයේ සිට ඉවත් කර ඇති බවට වාර්තා පළවුණා.\nමේ සම්බන්ධයෙන් අප කළ විමසීමකදී පොලිස් ප්‍රභූ ආරක්ෂක කොට්ඨාශයේ ජ්‍යෙෂ්ඨ නිලධාරියෙකු සඳහන් කළේ මින් පෙර එවැනි තීරණයක් ගෙන තිබුණද එය අවලංගු කිරීමට පියවර ගෙන ඇති බවයි.\nකෙසේ වෙතත් පසුගිය සතියේ හිටපු ජනාධිපතිවරයාගේ ආරක්ෂාවට යොදවා සිටි පොලිස් නිලධාරීන් හතළිස් දෙදෙනෙකු ඉවත් කර තිබුණා.\nඒ පිළිබඳව ඒකාබද්ධ විපක්ෂය විසින් පාර්ලිමේන්තුවේදී කථානායකවරයාගේ අවධානයටද යොමු කළ අතර, කථානායකවරයා සඳහන් කළේ රජය සමග සාකච්ඡා කිරීමෙන් පසු ඒ පිළිබඳ තීරණයක් ප්‍රකාශයට පත් කරන බවයි.",
       "URL": "https://www.hirunews.lk/160843/හිටපු-ජනපතිගේ-ආරක්ෂාවට-සිටි-පොලීසියේ-50-දෙනෙකු-ඉවත්-කිරීමේ-තීරණය-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4528"
}