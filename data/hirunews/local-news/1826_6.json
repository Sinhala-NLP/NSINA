{
       "Source": "hirunews",
       "Timestamp": "Monday, 12 July 2021 - 7:41",
       "Headline": "ලෝකයේ සහ ආසියාවේ එන්නත්කරණය පහත වැටෙද්දී ලංකාව ඉදිරියට (වීඩියෝ)",
       "News Content": "ලෝක එන්නත්කරණය සහ ආසියාවේ එන්නත්කරණය පහත වැටෙද්දී මෙරට කොරෝනා එන්නත්කරණය වේගවත් වී ඇති බවට ජාත්‍යන්තර වාර්තා පෙන්වා දෙනවා.\nමේ මස 10 වැනිදා වනවිට මෙරට ජනගහණයෙන් පුද්ගලයන් දසදහසකගෙන්ම 67 දෙනෙකුට කොරෝනා එන්නත ලබාදී ඇති අතර, ආසියාකරයේ එම සාමාන්‍යය 45 ක්.\nඑමෙන්ම, ගෝලීය වශයෙන් සැලකූ විට එය පුද්ගලයින් දසදහසකින් 39 දෙනෙකු වන බවයි සිදුකරන ලද ජාත්‍යන්තර සමීක්ෂණයකින් අනාවරණ වී ඇත්තේ.\nමේ අතර, රජයේ පාසල් සහ පෞද්ගලික පාසල්වල විදුහල්පතිවරුන්, ගුරුවරුන් සහ අනධ්‍යයන කාර්ය මණ්ඩල සඳහා එන්නත් ලබාදීම අද සිට ආරම්භ කෙරෙනවා.\nවයස් භේදය නොතකා අදාළ එන්නත්කරණය සිදු කෙරෙන බවයි අධ්‍යාපන අමාත්‍ය මහාචාර්ය ජී.එල්. පීරිස් කියා සිටියේ.\nඒ  අනුව කොළඹ අධ්‍යාපන කලාපයට අයත් සියළුම රජයේ පාසල් සහ පෞද්ගලික පාසල්වල විදුහල්පතිවරුන්, ගුරුවරුන් සහ අනධ්‍යයන කාර්ය මණ්ඩල සඳහා එන්නතේ පළමු මාත්‍රාව නාරාහේන්පිට යුද හමුදා රෝහලේදී අද සිට 16 වැනිදා දක්වා ලබාදෙන බවයි කොළඹ කලාප අධ්‍යාපන කාර්යාලය සඳහන් කළේ.\nතවත් කොරෝනා ආසාදිතයන් 1,507 දෙනෙකු ඊයේ දිනයේ හඳුනාගැනීමත් සමඟ මෙරට සමස්ත කොරෝනා ආසාදිත සංඛ්‍යාව 274,538 දක්වා ඉහළ ගියා.\nමේ අතර, කොරෝනා වසංගතයට එරෙහිව පනවා ඇති සීමාවන් මහජන සෞඛ්‍යාරක්ෂාවෙන් ඔබ්බට නොයා යුතු බව එක්සත් ජාතීන්ගේ සංවිධානයේ ශ්‍රී ලංකාවේ නේවාසික සම්බන්ධීකාරක හැනා සිංගර් පවසනවා.\nට්වීටර් සටහනක් තබමින් ඇය සඳහන් කළේ සාමකාමී විරෝධතා පැවැත්වීමද, එක්රැස්වීමේ අයිතියට ඇතුළත් බවයි.\nප්‍රකාශනයේ නිදහස සහ මහජන ප්‍රතිපත්ති කෙරෙහි බලපෑම් කිරීමටද එක්රැස්වීමේ අයිතිය ඉවහල්වන බව ඇය එමඟින් පෙන්වා දී තිබෙනවා.",
       "URL": "https://www.hirunews.lk/276733/ලෝකයේ-සහ-ආසියාවේ-එන්නත්කරණය-පහත-වැටෙද්දී-ලංකාව-ඉදිරියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1826"
}