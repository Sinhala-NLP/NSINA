{
       "Source": "hirunews",
       "Timestamp": "Wednesday, 14 September 2022 - 18:21",
       "Headline": "“ජාතික සභාව” පිළිබඳ යෝජනාව ලබන 20 වැනිදා පාර්ලිමේන්තුවේ අනුමතියට",
       "News Content": "පාර්ලිමේන්තුවේ අභිනවයෙන් ස්ථාපිත කිරීමට යෝජිත “ජාතික සභාව” නමින් හදුන්වනු ලබන පාර්ලිමේන්තු කාරක සභාව පිළිබඳ යෝජනාව ලබන 20 වැනිදා පෙරවරු 10.30 සිට පස්වරු 5.30 දක්වා විවාදයට ගැනීමෙන් අනතුරුව පාර්ලිමේන්තුවේ අනුුමතිය ලබා ගැනීමට නියමිත බව පාර්ලිමේන්තු මහලේකම් ධම්මික දසනායක මහතා පවසනවා.\nකථානායක මහින්ද යාපා අබේවර්ධනගේ ප්‍රධානත්වයෙන් අද (14) පැවති පාර්ලිමේන්තු කටයුතු පිළිබද කාරක සභාවේදී යි මේ බව තීරණය වී ඇත්තේ.\nසැප්තැම්බර් 09 වැනි දින නිකුත් කරන ලද න්‍යාය පුස්තකය හා සම්බන්ධ පරිපූරකයට ද මේ වන විට “ජාතික සභාව” පිළිබඳ යෝජනාව ඇතුළත් කර තිබෙනවා.\nලබන 20 වැනිදා සිට 23 වැනිදා දක්වා පාර්ලිමේන්තුව රැස්වීමට නියමිත අතර 23 වැනි සිකුරාදා හැර සෑම දිනකම පෙරවරු 9.30 සිට පෙරවරු 10.30 දක්වා කාලය වාචික පිළිතුරු අපේක්ෂා කරන ප්‍රශ්න සදහායි වෙන් කර ඇත්තේ.\nලබන 21 වැනිදා “රජයේ ආදායම වැඩිකර ගැනීමේ අවශ්‍යතාව” පිළිබද රජය විසින් ගෙනෙන සභාව කල් තැබීමේ යෝජනාවකට අනුව පෙරවරු 10.30 සිට පස්වරු 5.30 දක්වා විවාදය පැවැත්වීමට ද මෙහිදී තීරණය වූ බව මහලේකම්වරයා සඳහන් කළා.\nසැප්තැම්බර් 22 වැනිදා පෙරවරු 10.30 සිට දහවල් 12.30 දක්වා ශ්‍රි ලංකා රූපවාහිනි සංස්ථා (සංශෝධන) පනත් කෙටුම්පත (දෙවනවර කියවීම) සහ සිවිල් ගුවන් සේවා පනත යටතේ නියෝග විවාදයට ගැනීමෙන් අනතුරුව සම්මත කර ගැනීමට නියමිතව තිබෙනවා.\nඅනතුරුව පස්වරු 1.00 සිට පස්වරු 4.30 දක්වා පාර්ලිමේන්තුවේ ස්ථාවර නියෝග සංශෝධනය කිරීමට අදාළ නිර්දේශ විවාදයට ගැනීමට නියමිතයි.\nඉන්පසු පස්වරු 4.30 සිටපස්වරු 4.50 දක්වා කාලය සභාව කල්තබන අවස්ථාවේ ප්‍රශ්න සදහා වෙන්කර ඇති අතර පස්වරු 4.50 සිට පස්වරු 5.30 දක්වා විපක්ෂය විසින් ගෙනෙනු ලබන සභාව කල්තබන අවස්ථාවේ යෝජනාවට අනුව විවාදය පැවැත්වීමට ද තීරණය වී තිබෙනවා.\nසැප්තැම්බර් 23 වැනි සිකුරාදා පෙරවරු 9.30 සිට දහවල් 12.30 දක්වා කාලය දෙවැනි එළිසබෙත් මහරැජිනගේ අභාවය වෙනුවෙන් ශෝක යෝජනා ඉදිරිපත් කිරීමටත් ‍පස්වරු 1.00 සිට පස්වරු 5.30 දක්වා කාලය හිටපු පාර්ලිමේන්තු මන්ත්‍රී අභාවප්‍රාප්ත අමරකීර්ති අතුකෝරල මහතාගේ අභාවය වෙනුවෙන් ශෝක යෝජනා ඉදිරිපත් කිරීමටත් ‍මෙහිදී තීරණය ඇතැයි සඳහන්.\nමේ අතර පැවති කොවිඩ් තත්ත්වය සහ ආරක්ෂක හේතු මත පාර්ලිමේන්තුව නැරඹීම සදහා පනවා තිබූ සීමාවන් ලිහිල් කිරීමේ අවශ්‍යතාව පිළිබදව ද වේත්‍රධාරීවරයා මෙහිදී කමිටුවේ අවධානයට යොමු කර තිබෙනවා.\nමේ අනුව එහි මූලික පියවරක් ලෙස පාර්ලිමේන්තු රැස්වීම් නොමැති දිනවලදී පාසැල් ශිෂ්‍යයන් ඇතුළු පාර්ලිමේන්තුව නැරඹීමට ඉල්ලීම් සිදුකරන පාර්ශවයන්ට ඒ සදහා අවසර ලබා දීමට ද මෙහිදී එකඟත්වය පළවූ බවයි මහලේකම්වරයා සදහන් කළේ.",
       "URL": "https://www.hirunews.lk/315383/ජාතික-සභාව-පිළිබඳ-යෝජනාව-ලබන-20-වැනිදා-පාර්ලිමේන්තුවේ-අනුමතියට",
       "Category": "Local News",
       "Parent URL": "https://www.hirunews.lk/local-news.php?pageID=869"
}