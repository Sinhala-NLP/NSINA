{
       "Source": "hirunews",
       "Timestamp": "Thursday, 25 August 2022 - 14:05",
       "Headline": "තවත් කඳුකර කොටි පැටියෙක් මද්දකට බිලි වෙයි - කලින් මැරුණු කඳුකර කොටියාගේ වාර්තාව ඇමති අතට",
       "News Content": "මද්දකට හසු වි සිටි තවත් කදුකර කොටි පැටවෙකු ජිවිතක්ෂයට පත් ව තිබෙන බව නුවරඑලිය වනජිවි කාර්යාලයේ නිලධාරින් පවසනවා.\nමෙලෙස මිය ගොස් ඇත්තේ, නාවලපිටිය පොලිස් වසමට අයත් වෙස්ට්හොල් වතුයායට අයත් නිඩ්ලන්ඩ්ස් කොටසේ තේ වත්තේ අටවා තිබු උගුලකට හසු ව සිටි වයස අවුරුදු දෙකක් පමණ වන කදුකර කොටි පැටවෙකුයි.\nඑම කොටි පැටවා අද (25) උදෑසන මද්දකට හසුව ඇති අතර, එම ස්ථානයේ දී ම ජිවිතක්ෂයට පත් ව ඇතැයි වනජිවි නිලධාරින් සඳහන් කරනවා.\nතේ වත්තේ සැරිසරන සතුන් දඩයම් කිරිම සදහා කිසියම් පිරිසක් විසින් තේ ගසක අටවා තිබූ කම්බි සහිත මෙම මද්දට හසු වූ මෙම කඳුකර කොටි පැටවාගේ උදර ප්‍රදේශය දැඩි තෙරපීමකට ලක්ව ඇති බවයි වාර්තා වන්නේ.\nතේ වත්තේ වැඩ කරමින් සිටි කම්කරුවන් පිරිසක් විසින් උගුලට හසු වූ කඳුකර කොටියා පිළිබඳ වනජිවි නිලධාරින් වෙත කල දැනුම් දිමක් මත\nගම්පොල සහ නුවරඑලිය වනජිවි කාර්යාලයේ නිලධාරින් එම ස්ථානයට පැමිණි අතර ඔවුන් එම ස්ථානයට පැමිණෙන විටත් කඳුකර කොටි පැටවා ජිවිතක්ෂයට පත් ව තිබෙනවා.\nමියගිය කඳුකර කොටියා සම්බන්ධයෙන් නාවලපිටිය මහෙස්ත්‍රාත් අධිකරණය වෙත කරුණු වාර්තා කිරීමෙන් අනතුරුව, මියගිය කොටි පැටවාගේ සිරුර පශ්චාත් මරණ පරික්ෂණය සඳහා රණ්දෙණිගල පශු වෛද්‍ය රෝහල වෙත භාරදෙන බව වනජිවි නිලධාරින් ප්‍රකාශ කළා.\nමේ අතර පසුගිය අගෝස්තු 7 වැනි දා, හැටන්, සමර්හිල් වතු යායේ තේ වත්තක දී මද්දකට හසු වී, පසුව ගසක් මත සිරව සිටි කඳුකර කොටියා ජීවිතක්ෂයට පත්වීම සම්බන්ධයෙන් විමර්ෂණය කිරීමට පත් කළ ත්‍රිපුද්ගල කමිටුවේ අවසන් වාර්තාව අද වනජීවි හා වනසංරක්ෂණ අමාත්‍ය මහින්ද අමරවීරට භාර දුන්නා.\nඑම වාර්තාවෙන් අනාවරණය වුණේ, අදාළ කඳුකර කොටියා මිය යාමට හේතුව වී ඇත්තේ, කම්බියකින් සැකසූ මද්දට කොටියා හසුවී, ඌ උස් ගසක දීර්ඝ වේලාවක් එල්ලී සිටීමෙන් සිරුර අභ්‍යන්තරයේ ඉන්ද්‍රියයන්ට සිදු වූ හානිය නිසාවෙන් බවයි.\nඑසේ ම අදාළ කොටියා බේරා ගැනීමට ඌ එල්ලී සිටි ගස කැපූ අවස්ථාවේ දී, කොටියා ගසට යටවී නොමැති බවත් එම විමර්ශනවල දී අනාවරණය වී තිබුණා.\nකෙසේ නමුත් එම සිද්ධියේ දී වගකීම් විරහිත ලෙස හැසිරුණු වන ජීවී නිලධාරීන්ට තරයේ අවවාද කළ යුතු බව ද එම කමිටු වාර්තාවේ දැක්වෙන අතර, කඳුකර කොටිගහණය ආරක්ෂා කර ගැනීම සම්බන්ධව නිර්දේශ 25ක් ද ඉදිරිපත් කිරීමට කටයුතු කළා.",
       "URL": "https://www.hirunews.lk/313690/තවත්-කඳුකර-කොටි-පැටියෙක්-මද්දකට-බිලි-වෙයි-කලින්-මැරුණු-කඳුකර-කොටියාගේ-වාර්තාව-ඇමති-අතට",
       "Category": "Local News",
       "Parent URL": "https://www.hirunews.lk/local-news.php?pageID=915"
}