{
       "Source": "hirunews",
       "Timestamp": "Monday, 01 May 2023 - 7:00",
       "Headline": "වැඩ කරන දනන් වෙනුවෙන් හඬ නැඟූ දිවංගත ජනපති ප්‍රේමදාසයන් දැයෙන් සමුගෙන අදට 30 වසරක් (වීඩියෝ)",
       "News Content": "හිටපු ජනාධිපති දිවංගත රණසිංහ ප්‍රේමදාසගේ වසර 30ක ගුණානුස්මරණය අදට (01) යෙදී තිබෙනවා.\nවැඩ කරන ජනතාව වෙනුවෙන් සැමරෙනවා යැයි සැලකෙන මැයි දිනය හෙවත් ලෝක කම්කරු දිනය දා එක් අඳුරු පරිච්ඡේදයක් ශ්‍රී ලංකා වාසී මතකයේ තවමත් ඇති බවට නොරහසකි.\nඒ වර්ෂ 1993 මැයි මස 01 වැනි දාය.\nකිසිවෙකු නොසිතූ නොපැතූ අයුරින් මීට 30 වසරකට ඉහත දී මේ වනවිට කිසියම් කුමන්ත්‍රණකාරී ත්‍රස්ත ක්‍රියාවක් සිදුවෙමින් පැවැතිණි.\nඒ වැඩ කරන ජනයා ඇගයීම වෙනුවට සිදු වූයේ රටේම දුප්පත් මිනිහාට කවදත් ළෙන්ගතු වූ ක්‍රියාකාරී ජනාධිපතිවරයෙකුගේ ජීවිතය මහමගක දී උදුරා ගැනීමය.\nමෙදින ද එනම් 1993 මැයි 01 වැනි දින ද සුපුරුදු පරිදි රට පුරා විවිධ ආකාරයේ පෙළපාලිවලින් උණුසුම් වී තිබූ බව කාටත් අමතක නැත.\nඑහෙත් 1993 මැයි පළමුවැනිදා පැවති ජන රැලිය අවසන් වූයේ කිසිදා බලාපොරොත්තු නොවූ අන්දමේ ශෝචනීය සිදුවීමකිනි.\nඑදින ගෝල්ෆේස් පිටියේ දී පැවැත්වීමට නියමිතව තිබූ එක්සත් ජාතික පක්ෂයේ මැයි රැලියට පක්ෂය සූදානමින් සිටියේ සති ගණනාවකට පෙර සිටය.\nමැයි දින පෙළපාළිය කොළඹ සුගතදාස ගෘහස්ථ ක්‍රීඩාංගණයෙන් ඇරඹිය යුතු යැයි ප්‍රකාශයට පත් කර තිබුණේ ඊට පෙර දිනයේ ය.\nදිවයිනේ නන් දෙසින් පැමිණි එක්සත් ජාතික පාක්ෂිකයෝ සුගතදාස ක්‍රීඩාංගණය අසල ප්‍රධාන මාර්ගයේත් අවට මාර්ගවලත් අතුරු සිදුරු නැතිව පිරී සිටියා.\nජනාධිපති රණසිංහ ප්‍රේමදාස ද එම ස්ථානයට පැමිණි පසු ජාතික මැයි රැලියේ පෙළපාළිය ආරම්භ කිරීමට සූදානම් කොට තිබුණා.\nමැති ඇමැතිවරු විශාල පිරිසක් ද පෙළපාළිය සංවිධානය කිරීමේ කටයුතුවල නිරතව සිටි අතර කාලය තටු සලා මොහොතින් මොහොත ඒ අවට ගහ කොළ උඩින් ද පියාසර කළේ ​නොදැනුවත්වමය.\nඒ නිසලතාව නතර කර වීමට කම්පනය කරවීමට, කඳුළින් තෙත් කර වීමට තරම් බිහිසුණු මොහොතක් එළඹෙතැයි එහි සිටි කිසිවකු හෝ නොසිතෙන්නට ඇත.\nසියල්ල සිදු වූයේ අනපේක්ෂිත ලෙසටය.\nදහවල් 11.45ට පමණ සුගතදාස ක්‍රීඩාංගණය අසල පොදිකමින් සිටි ජනතාව එක වරම කලබල වූහ.\nඒ අතරින් පතර ඉදිරිපස බලන්නටත් ඉදිරියට ඇවිද යන්නටත් ඇතැම්හු උත්සාහ කළහ.\n“ජනාධිපතිතුමා ඇවිල්ලා...”\nඊළඟ අවස්ථාවේ එහි සිටියවුන්ට දිස් වූයේ මැයි දින පෙළපාළිය සංවිධානය කරන ජනාධිපති රණසිංහ ප්‍රේමදාස ය.\nරනිල් වික්‍රමසිංහ, සිරිසේන කුරේ, වීරසිංහ මල්ලිමාරච්චි, දයානන්ද වික්‍රමසිංහ යන මැති ඇමැතිවරු ද ජනාධිපති සමග එම කටයුත්තට එක්ව සිටියහ.\nජනාධිපතිතුමාගේ මෙහෙයවීමෙන් පෙළපාළිය පටන් ගත් බව එහි පසු පස සිටියවුන්ට දැන ගන්නට ලැබුණේ තරමක් ප්‍රමාද වීමෙනි.\nගාලු මුවදොරපිටිය බලා යන අතිවිශාල ජන ගංගාව ගමන් කළේ ඒ අන්දමිනි.\nමැයි පෙළපාළිය ආමර්වීදිය මංසන්ධියට පිවිසෙන විටත් ජනාධිපතිතුමා මහජනයා සමග ගැවසෙමින් සංවිධාන කටයුතුවල නිරත වුණා.\nරණසිංහ ප්‍රේමදාසගේ දේශපාලන කටයුතුවලට මුල් තැන හෙබ වූ මැද කොළඹ එක්සත් ජාතික පක්ෂ සංවිධානයේ මැයි පෙළපාළිය ප්‍රධාන පෙළපාළියට සම්බන්ධ වූයේ ආමර්වීදිය මංසන්ධියට වැටෙන අතුරු පාරකිනි.\nඔවුන්ට ද ප්‍රධාන පෙළපාළිය වෙත එක්වන ලෙස පැවසූ ජනාධිපතිතුමා දිගටම පෙළපාළිය සංවිධානය කිරීමෙහි යෙදී සිටි බවයි ඉතිහාසය සාක්ෂි දරන්නේ.\nඑහෙත් ඊළඟ මොහොතේ මහා පිපිරීමකට තමන් නතු වන බව කිසිවකු සිහිනයකින් වත් නොසිතන්නට ඇත.\nඈත ගම් දනව්වල වෙසෙන දිළිඳු මව්වරුන්ට පියවරුන්ට ඉන්න හිටින්න නිවස්න පවා තනා දුන් පුංචි පැල්පතකින් පැමිණි එම ජන නායකයා ජනතාවගෙන් උදුරා ගත් ඒ මාරක මොහොත උදා විය.\nඑක්වරම විශාල පිපිරීම් හඬක් ඇසිණි. ඒ සමගම එහි සිටි ජනතාව කෑ ගසන්නට ද විලාප දෙන්නට ද වූහ.\nඔවුන් ලේ පෙරාගෙන සීසීකඩ දිවගියේ දැඩි කලබලයෙනි.\n“ජනාධිපතිතුමත් මිය ගිහින්”\nසිද්ධිය වී පැයකට පමණ පසුව ආරංචි විය.\nපෙළපාළිය නතර කර තිබිණි. තුවාලකරුවන් රෝහල් කරා ගෙන ගොස් තිබිණි. බෝම්බය පිපිරූ ස්ථානය දෙපසට මාවත් හුදෙකලා කොට තැබිණි.\nබෝම්බය පිපිරූ ස්ථානය එකම ලේ විලකි. තැනක අත් පා ය. තවත් තැනක මස් වැදලි ය. හිස් මොළ අතුනු බහන් පාර පුරා ය.\nමාවත දිගටත් ඒ අවටත් පාවහන්, කුඩ, හිස් වැසුම්, බැනර්, පත්‍රිකා වැනි දේවල් විසිරී තිබිණි. තාර පාර පුරා ගලා ගිය රුධිරය ගිනි අව්වට කැකෑරී වියැළෙමින් පැවතිණි.\nශ්‍රී ලංකාවේ දෙවැනි විධායක ජනාධිපති ශ්‍රීමත් රණසිංහ ප්‍රේමදාස මැතිතුමා මැයි පළමුවැනිදා කොළඹ ආමර් වීදියේ දී අභාවප්‍රාප්ත වූ බව සංවේගයෙන් ප්‍රකාශයට පත් විය.\nඑතුමා ද ඇතුළුව බෝම්බය පිපිරීමෙන් මියගිය සංඛ්‍යාව 17 දෙනෙකි.\nජනාධිපතිතුමා අසලින්ම සිටි පොලිස් අධිකාරි රොනී ගුණසිංහ සහකාර පොලිස් අධිකාරි සරත් මහින්ද සහ සිරිමල් පෙරේරා යන නිලධාරින් ද ජනාධිපති ආරක්ෂක ඒකකයේ කිහිප දෙනෙක් ද මියගිය පිරිස අතර වූහ.\nජනාධිපතිතුමාගේ අවසන් කටයුතු පූර්ණ රාජ්‍ය ගෞරව සහිතව කොළඹ නිදහස් චතුරශ්‍රයේ දී සිදු කෙරිණි. අභාවය නිමිත්තෙන් එම අවමඟුල් කටයුතු සිදු වූ දිනය ජාතික ශෝක දිනයක් ලෙසට ද ප්‍රකාශයට පත් කෙරිණි.\nහිටපු ජනාධිපති ප්‍රේමදාසයන් ඝාතනයට ලක් වූයේ එල්.ටී.ටී.ඊ. මරාගෙන මැරෙන කොටි සාමාජිකයෙකු අතිනි.\n1924 ජුනි 23 උපත ලැබූ එතුමා මියයන විට අවුරුදු 68ක් විය.\nජනාධිපතිවරයා ඝාතනයට පැමිණි බාබු හෙවත් කුලවීරසිංහම් වීර කුමාර් එතුමා සමග මිත්‍රව සිටි අයෙකි.\nඑහෙත් ඔහුගේ ඒ හිත මිත්‍රකම රැඳී තිබුණේ එල්.ටී.ටී.ඊ. සංවිධානයට තිබූ පක්ෂපාතිත්වයට දෙවැනිවය.\n1991 දී කොළඹට පැමිණි බාබු ජනාධිපතිවරයාගේ නිවෙසට සමීපව සිටි රාජා නමැති ව්‍යාපාරිකයා සමග හවුල්කරුවෙකු වී කටයුතු කළේය.\nපසුව ජනාධිපතිවරයාගේ නිවසට සමීපයෙන් විශාල මුදලකට කඩ කාමරයක් මිලට ගත්තේය.\nඋපක්‍රමශීලීව සිය ව්‍යාපාරය ගෙන ගිය බාබු කිසි විටෙකත් උතුරු නැගෙනහිර තත්ත්වය පිළිබඳව උනන්දු වන්නකු සේ පෙනී නොසිටියේය.\nඔහු සැමවිටම පෙම් බැන්දේ ධනය සහ ජීවිතයට බව පෙනුණි.\nමේ අතර ජනාධිපතිවරයා සමීපයේ සිටි මොහිදින් සමගත් ජනාධිපතිවරයාගේ සේවකයන් සමගත් සමීප සබඳතා ගොඩනගා ගැනීමට බාබු කටයුතු කළේය.\nබාබු සහ ප්‍රේමදාස ජනාධිපතිවරයගේ සම්බන්ධය ගොඩනැගුවේ ද මොහිදින් ය.\nමේ නිසා ජනාධිපතිවරයා පිට පළාත්වල යන සංචාර කිහිපයකටම පරිවාර රථයක නැගී යාමට බාබුට අවස්ථාව උදා වී තිබිණි.\nමෙලෙස එතුමාට සමීප වූ බාබු අවසානයේ ජනධිපතිවරයා මිලේච්ඡ අන්දමින් ඝාතනය කළ බව මෙරට අතීත දේශපාලනය සාක්ෂි දරන්නේය.\nමූලාශ්‍රය :- ඉතිහාසයේ ප්‍රේමදාසයන් ගැන ලියැවුණු ලියැකිවිලිවලින්..",
       "URL": "https://www.hirunews.lk/333904/වැඩ-කරන-දනන්-වෙනුවෙන්-හඬ-නැඟූ-දිවංගත-ජනපති-ප්‍රේමදාසයන්-දැයෙන්-සමුගෙන-අදට-30-වසරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=378"
}