{
       "Source": "hirunews",
       "Timestamp": "Tuesday, 18 October 2022 - 8:56",
       "Headline": "පාර්ලිමේන්තුව විසුරුවා නො හරින බව ජනපති, ආණ්ඩුපක්ෂ මන්ත්‍රීවරුන්ට කියයි",
       "News Content": "පාර්ලිමේන්තුව විසුරුවා නොහරින බව ජනාධිපති රනිල් වික්‍රමසිංහ ප්‍රකාශ කර තිබෙනවා.\nඒ ජනාධිපතිවරයාගේ ප්‍රධානත්වයෙන් ජනාධිපති කාර්යාලයේ ඊයේ පැවති ආණ්ඩු පක්ෂ මන්ත්‍රී කණ්ඩායම රැස්වීමේ දී යි.\nඑහි දී මන්ත්‍රීවරුන් කිහිප දෙනෙකු ජනාධිපතිවරයාට ප්‍රකාශ කර ඇත්තේ, 20 වන ආණ්ඩුක්‍රම ව්‍යවස්ථා සංශෝධනයෙන් පාර්ලිමේන්තුව විසුරුවා හැරිමේ කාලසීමාව අවුරුදු දෙක හමාර දක්වා අඩු කර ඇති බව යි.\nඑහෙත් 19 වන ව්‍යවස්ථා සංශෝධනයෙන් එය වසර හතරහමාර දක්වා වැඩි කළ බවත් ඒ පිළිබදව 22 වන සංශෝධනයේ කිසිදු සඳහනක් කර නො තිබීම සම්බන්ධයෙන් මන්ත්‍රීවරුන් විමසා තිබෙනවා.\nඑම අවස්ථාවේ දී ජනාධිපති රනිල් වික්‍රමසිංහ ආණ්ඩු පක්ෂ මන්ත්‍රී කණ්ඩායම හමුවේ සඳහන් කර ඇත්තේ, පාර්ලිමේන්තුව විසුරුවා හරින්නේ නම් එය තමන් විසින් සිදු කළ යුතු අතර දැනට ඒ සඳහා කිසිදු සූදානමක් නොමැති බව යි.\nආණ්ඩු පක්ෂ මන්ත්‍රී කණ්ඩායම් රැස්වීමේ දී මන්ත්‍රීවරුන් වැඩි පිරිසක් 22 වන ආණ්ඩුක්‍රම ව්‍යවස්ථා සංශෝධනයට විරෝධය පළ කර ඇති බවයි දේශපාලන ආරංචි මාර්ග සඳහන් කළේ.\nඅධිකරණ අමාත්‍ය ආචාර්ය විජයදාස රාජපක්ෂ සහ විදේශ කටයුතු අමාත්‍ය ජනාධිපති නීතිඥ අලි සබ්්‍ර ප්‍රකාශ කර ඇත්තේ, ජාත්‍යන්තර මුල්‍ය අරමුදලේ සහ විදේශ රටවල සහාය ලබා ගැනීමට නම් 22 වන ආණ්ඩුක්‍රම ව්‍යවස්ථා සංශෝධනය ගෙන ආ යුතු බව යි.\nඑම අවස්ථාවේදී පාර්ලිමේන්තු මන්ත්‍රී වජිර අබේගුණවර්ධන විමසා ඇත්තේ, ජාත්‍යන්තර මූල්‍ය අරමුදලේ සහාය ලබා ගැනීමට 22වන ආණ්ඩුක්‍රම ව්‍යාවස්ථා සංශෝධනයක් අවශ්‍ය බවට කොන්දේසියක් පනවා ඇත්ද යන්න පිළිබඳව යි.\nකෙසේ වෙතත් මේ පිළිබඳ තවදුරටත් සාකච්ඡාවක නිරත විය යුතු බවට යි එහි දී ජනාධිපති රනිල් වික්‍රමසිංහ මන්ත්‍රී කණ්ඩායමට දැනුම් දී ඇත්තේ.",
       "URL": "https://www.hirunews.lk/318152/පාර්ලිමේන්තුව-විසුරුවා-නො-හරින-බව-ජනපති-ආණ්ඩුපක්ෂ-මන්ත්‍රීවරුන්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=796"
}