{
       "Source": "hirunews",
       "Timestamp": "Sunday, 25 September 2022 - 12:59",
       "Headline": "මහ කන්නයට නොච්චියාගම වී ගොවීන්ගෙන් අනතුරු ඇඟවීමක්",
       "News Content": "පොරොන්දු වූ පරිදි වී මිලදී ගැනීමට සහ පොහොර ලබාදීමට රජය කටයුතු නොකළහොත් මහ කන්නයේ වී ගොවිතැනින් ඉවත්වන බව නොච්චියාගම ප්‍රදේශයේ ගොවීන් ප්‍රකාශ කළා.\nනිසි පරිදි පොහොර ලබා නොදීම හේතුවෙන් මෙවර අස්වැන්න සියයට 50කින් පමණ අඩු වී ඇති බවත්, වගා කිරීමට වැයවූ වියදමවත් සොයාගත නොහැකි තත්වයකට තමන් පත්ව ඇති බවයි ඔවුන් පෙන්වා දෙනවා.\nමේ සම්බන්ධයෙන් ප්‍රතිචාර දක්වමින් කෘෂිකර්ම අමාත්‍ය මහින්ද අමරවීර කියා සිටියේ ගොවීන්ගේ වී මිල දී ගැනීමේ ගැටළුව සම්බන්ධයෙන් මේ වනවිට ජනාධිපතිවරයා සහ කැබිනට් මණ්ඩලය ද දැනුවත් කර ඇති බවයි.\nමල්වතු මහ නාහිමියන් අද පෙරවරුවේ බැහැදැකීමෙන් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළා.\nමේ අතර රාජ්‍ය සහ පෞද්ගලික අංශ ඒකාබද්ධව ගන්නොරුව සහල් පිටි සැකසුම් මධ්‍යස්ථානයේ නිෂ්පාදන කටයුතු ඊයේ සිට ආරම්භ කළා.\nඒ, කෘෂිකර්ම අමාත්‍ය මහින්ද අමරවීර සහ රාජ්‍ය අමාත්‍ය මොහාන් සිල්වා ගේ ප්‍රධානත්වයෙන්.\nමෙහිදී සහල් පිටිවලට මුරුංගා කොළ, නිල් කටරොළු කොළ සහ කරපිංචා යොදා අගය එකතු කළ නිෂ්පාදන වශයෙන් සකස් කිරීමට ද නියමිතයි.\nමෙහි නිෂ්පාදනය කෙරෙන සහල් පිටි සැකසුම් ජාතික ආහාර ප්‍රවර්ධන මණ්ඩලයේ වෙළඳසැල් මගින් සහ හේලීස් සමාගමේ දායකත්වයෙන් අලෙවිය සහ බෙදාහැරීම සිදු කිරීමට නියමිතයි.",
       "URL": "https://www.hirunews.lk/316264/මහ-කන්නයට-නොච්චියාගම-වී-ගොවීන්ගෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=845"
}