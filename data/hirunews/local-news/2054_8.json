{
       "Source": "hirunews",
       "Timestamp": "Monday, 29 March 2021 - 19:11",
       "Headline": "සිවිල් වැසියෙකුට පහර දුන් පොලිස් නිලධාරියාගේ වැඩ තහනම් (වීඩියෝ)",
       "News Content": "මේ වන විට සමාජ මාධ්‍යයේ සැරිසරන රථ වාහන රාජකාරියේ නිරත පොලිස් නිලධාරියෙකු මාර්ගයකදී අමානුෂික අන්දමින් පුද්ගලයෙකුට පහර දෙන දර්ශනයට අදාළ තොරතුරු පොලිස් මූලස්ථානය විසින් හෙළි කරගෙන තිබෙනවා.\nඒ අනුව හයිලෙවල් මාර්ගයේ මහරගම - පන්නිපිටිය ප්‍රදේශයේදී මෙලෙස පහරකෑමට ලක්වන්නේ ලොරි රථ රියදුරෙකු වන අතර පහර දෙන පොලිස් කොස්තාපල්වරයා මහරගම පොලීසියට අනුයුක්ත අයෙකු බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඅදාළ පොලිස් නිලධාරියා, රියදුරුට පහර දී බිම හෙළන අතර අනතුරුව රියදුරුගේ ශරීරය මතට වැරෙන් පනිනු දක්නට ලැබෙනවා.\nමහරගම පොලීසියේ රථ වාහන අංශයේ ස්ථානාධිපතිවරයා අනතුරට ලක් කිරීම හේතුවෙන් අදාළ පොලිස් නිලධාරියා මෙම පහරදීම සිදුකර ඇති බවට හෙළි වී ඇති බවයි පොලිස් මාධ්‍ය ප්‍රකාශකවරයා සදහන් කළේ.\nකෙසේ වෙතත්, සිද්ධියට අදාළව ලොරි රථ රියදුරාට පහරදීම සිදුකළ පොලිස් නිලධාරියාගේ වැඩ තහනම් කිරීමට උපදෙස් දුන් බවයි මහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/266921/සිවිල්-වැසියෙකුට-පහර-දුන්-පොලිස්-නිලධාරියාගේ-වැඩ-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2054"
}