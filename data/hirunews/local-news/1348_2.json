{
       "Source": "hirunews",
       "Timestamp": "Saturday, 19 February 2022 - 7:36",
       "Headline": "පූර්ණ එන්නත්කරණය සොයන්න ඇප් එකක්",
       "News Content": "මේ වනවිට රට තුල පවතින කොරෝනා ප්‍රතිශක්තිකරණ එන්නත් තොග ලබන ජූලි මාසයේදී කල් ඉකුත් වන බව සෞඛ්‍ය සේවා අධ්‍යක්ෂ ජනරාල්වරයා පවසනවා.\nඑමෙන්ම, අප්‍රේල් 30 වනදායින් පසු පොදු ස්ථානවලට ඇතුලු වීමේදී පූර්ණ එන්නත්කරණය සම්පූර්ණ කර ඇත්දැයි පරීක්ෂා කිරීම සඳහා යෙදවුමක් හඳුන්වාදීමටයි සැලසුම් කර ඇත්තේ.\nමෙරට ඉලක්ක ගත ජනගහණයට ප්‍රමාණවත් එන්නත් තොග මේ වනවිට රට තුල පවතින බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nකොළඹ ඊයේ පැවති මාධ්‍ය හමුවකදී සෞඛ්‍ය සේවා අධ්‍යක්ෂ ජනරාල්වරයා කියා සිටියේ කොරෝනා ආසාදනය වීමේදී සංකූලතා අවම කර ගැනීම සඳහා සියලු පුරවැසියන් කඩිනමින් බූස්ටර් මාත්‍රාව ලබා ගැනීමට කටයුතු කරන ලෙස ඉල්ලා සිටින බවයි.\nඑමෙන්ම, කොරෝනා ආසාදිතයන්ට ලබාදීම සඳහා පවතින ඔක්සිජන් තොගවල හිඟයක් පවතින බවට පල වන වාර්තා වල සත්‍යතාවයක් නොමැති බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nකොළඹ ඊයේ පැවති මාධ්‍ය හමුවකට එක්වෙමින් ඔහු කියා සිටියේ මේ වනවිට ඉල්ලුමට ප්‍රමාණවත් ඔක්සිජන් තොග මෙරට රෝහල් පද්ධතිය සතුව පවතින බවයි.\nමේ අතර තවත් කොරෝනා ආසාදිතයන් 1,282 ක් ඊයේ වාර්තා වීමත් සමග මෙරට සමස්ත කොරෝනා ආසාදිතයන් සංඛ්‍යාව 634,333 ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,949 ක් දක්වා ඉහළ ගියේ ඊයේ වාර්තා වූ කොරෝනා මරණ 23 ත් සමගයි.",
       "URL": "https://www.hirunews.lk/297406/පූර්ණ-එන්නත්කරණය-සොයන්න-ඇප්-එකක්",
       "Category": "Local News",
       "Parent URL": "https://www.hirunews.lk/local-news.php?pageID=1348"
}