{
       "Source": "hirunews",
       "Timestamp": "Saturday, 10 September 2022 - 13:02",
       "Headline": "කොටින් සහ වෙනත් සතුන් බේරා ගැනීමට විශේෂ දැලක්",
       "News Content": "මධ්‍යම පළාතට අයත් මාතලේ, මහනුවර සහ නුවරඑළිය දිස්ත්‍රික්කවල තේ වතු ආශ්‍රිතව උගුල්වලට හසුවන කඳුකර කොටින් ඇතුලු වෙනත් සතුන් බේරාගැනීම සඳහා වනජීවී දෙපාර්තමේන්තුව විශේෂ දැලක් හඳුන්වා තිබෙනවා.\nඒ අනුව කාගෝ වර්ගයේ දැලක් උපයෝගි කර ගැනීමෙන් කඳුකර කොටියා සහ වෙනත් සතුන් හානියකින් තොරව මුදාගැනීමටයි වනජීවී දෙපාර්තමේන්තුව සැළසුම් කර ඇත්තේ.\nමීට පෙර මධ්‍යම කඳුකරයේ කොටි හා වෙනත් සතුන් අල්ලා ගැනීමට යොදාගෙන තිබූ උපක්‍රම හේතුවෙන් මෙරට දුර්ලභ සතුන් අවස්ථා කිහිපයකදීම මරණයට පත්වී තිබුණා.\n2020 වසරේදී මධ්‍යම පළාතේ කොටි 9 දෙනෙකු, 2021 දී කොටි 8 දෙනෙකු, සහ මේ වසරේ ගත වූ කාලසීමාව තුළ කොටි 4 දෙනෙකු මිනිසුන් විසින් අටවන ලද උගුල්වලට හසුව මරණයට පත්ව ඇති බවයි වනජීවී දෙපාර්තමේන්තුව සඳහන් කළේ.\nමේ අතර, සමර්හිල් කොටියාගේ මරණය පිළිබඳ සොයා බැලීමට පත් කළ කමිටු නිර්දේශ අනුව මධ්‍යම පළාතේ ගම්මාන ආශ්‍රිතව විශේෂ ගලවා ගැනීමේ කණ්ඩායමක් සහ රෝහලක් ද ස්ථාපිත කිරීමට එම දෙපාර්තමේන්තුව යෝජනා කර තිබෙනවා.\nමේ අතර දීමනා සම්බන්ධයෙන් ඇතිවූ ගැටළුවක් හේතුවෙන් ලබන 23 වනදා අකුරට වැඩ කිරීමේ වෘත්තිය ක්‍රියාමාර්ගයකට එළඹීමට තීරණය කළ බව සමස්ත ලංකා වනජීවී නියාමක සංගමයේ ලේකම් ඩබ්ලිව්.එල්.ටී. සඳරුවන් සඳහන් කළා.",
       "URL": "https://www.hirunews.lk/315038/කොටින්-සහ-වෙනත්-සතුන්-බේරා-ගැනීමට-විශේෂ-දැලක්",
       "Category": "Local News",
       "Parent URL": "https://www.hirunews.lk/local-news.php?pageID=878"
}