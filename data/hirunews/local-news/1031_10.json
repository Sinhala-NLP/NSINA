{
       "Source": "hirunews",
       "Timestamp": "Sunday, 10 July 2022 - 18:09",
       "Headline": "අගමැතිගේ නිවසට ගිනිතැබීමේ සිද්ධියේ සැකකරුවන් රිමාන්ඩ් (වීඩියෝ)",
       "News Content": "කොල්ලුපිටිය - පස්වන පටුමගේ පිහිටි අග්‍රාමාත්‍යවරයාගේ පෞද්ගලික නිවසට ගිනි තැබීමේ සිද්ධිය සම්බන්ධයෙන් විමර්ශන අපරාධ පරීක්ෂණ දෙපාර්තමේන්තුවට භාරදී තිබෙනවා.\nමේ අතර සිද්ධියට අදාළව අත්අඩංගුවට ගත් සැකකරුවන් තුන්දෙනා කොළඹ කොටුව මහේස්ත්‍රාත් තිළිණ ගමගේ හමුවට ඉදිරිපත් කිරීමෙන් අනතුරු මේ මස 20 වනදා දක්වා රක්ෂිත බන්ධනාගර ගත කෙරුණා.\nමොවුන් තුන්දෙනා අවුරුදු 19, 21, 24 වයස්වල පසුවන ගල්කිස්ස, ගාල්ල සහ ජාඇළ ප්‍රදේශවල පදිංචිකරුවන්.\nඅග්‍රාමාත්‍ය රනිල් වික්‍රමසිංහගේ පෞද්ගලික නිවස ඉදිරිපිට ඊයේ පැවති විරෝධතාවක් අතරතුර පිරිසක් නිවසට ඇතුලු වී එහි තිබූ බඩු බාහිරාදියට ගිනි තබා තිබුණා.\nමේ හේතුවෙන් නිවසේ තිබූ කෞතුක භාණ්ඩ, වටිනා පොත්පත් ඇතුලු ද්‍රව්‍ය රැසක් විනාශ වී ඇති බවයි පොලිසිය සඳහන් කළේ.\nමෙම නිවස ඔහුගෙන් පසු කොළඹ රාජකීය විද්‍යාලයට පරිත්‍යාග කිරීමටයි තීරණය කර තිබුණේ.\nගිනි ගැනීමට ලක් වූ අග්‍රාමාත්‍යවරයාගේ නිවස අද රජයේ රස පරීක්ෂකවරයාගේ ද පරීක්ෂාවට ලක් වුණා.",
       "URL": "https://www.hirunews.lk/309625/අගමැතිගේ-නිවසට-ගිනිතැබීමේ-සිද්ධියේ-සැකකරුවන්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1031"
}