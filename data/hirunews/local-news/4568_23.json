{
       "Source": "hirunews",
       "Timestamp": "Tuesday, 11 April 2017 - 10:17",
       "Headline": "අලියෙක් පහර දීමෙන් තරුණයෙකු මරුට - තවත් අයෙකුට තුවාල (ඡායාරූප)",
       "News Content": "කහටගස්දිගිලිය, කොන් වැව ගලෙන්බිදුණුවැව ප්‍රධාන මාර්ගයේ ටික්කන්පොතාන ප්‍රදේශයේදී අලියෙකු පහර දීමෙන් තරුණයෙකු මියගොස් තවත් තරුණයෙකු තුවාල ලබා තිබෙනවා.\nමොවුන් දෙදෙනා යතුරුපැදියකින් ගමන් කරමින් සිටියදී ඊයේ රාත්‍රි 12ට පමණ මෙම අනතුරට මුහුණපා ඇති බවයි වාර්තා වන්නේ.\nපහරදීමෙන් මියගිය තරුණයා කහටගස්දිගිලිය, කෝමාරිකාවල ප්‍රදේශයේ පදිංචි 22 අයෙක් වන අතර සිද්ධියෙන් තුවාල ලැබූ අනෙක් තරුණයා එම ප්‍රදේශයේම පදිංචි 21 හැවිරිදි අයෙක් බවයි අප වාර්තාකරු සදහන් කළේ.\nමොවුන් දෙදෙනා ගලෙන්බිදුණු වැව ප්‍රදේශයේ ඇගලුම් කම්හලක සේවය කරන අතර රාත්‍රී සේවා මුරය අවසන්කර නිවසට පැමිණෙමින් සිටියදී මාර්ගයේ මැද සිටි අලියාගේ යතුරුපැදිය ගැටී ඇති බව සදහන්.\nයතුරුපැදිය අලියාගේ ශරීරයේ ගැටීමෙන් පසු අලියා මොවුන් දෙදෙනාට පහර දී ඇති බවයි වාර්තා වන්නේ.\nමෙම අනතුර සිදුවූ ප්‍රදේශයේ රාත්‍රී කාලයේ නිරන්තරයෙන් අලින් ගැවසෙන ප්‍රදේශයක් බවයි කහටගස්දිගිලිය පොලිසිය සදහන් කළේ.\nඅනතුරෙන් ජිවිතක්ෂයට පත් 22 හැවිරිදි තරුණයා\nඡායාරූප - කහටගස්දිගිලිය අතුල බණ්ඩාර",
       "URL": "https://www.hirunews.lk/158963/අලියෙක්-පහර-දීමෙන්-තරුණයෙකු-මරුට-තවත්-අයෙකුට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4568"
}