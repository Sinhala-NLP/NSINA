{
       "Source": "hirunews",
       "Timestamp": "Friday, 15 October 2021 - 7:16",
       "Headline": "පුවරසන්කුලමේ දී මනුෂ්‍ය ඝාතනයක්",
       "News Content": "පුවරසන්කුලම පොලිස් වසමේ කට්පගපුරම් ප්‍රදේශයේ දී සැමියා විසින් සිය බිරිඳ ව ඝාතනය කළ සිදුවීමක් වාර්තා වෙනවා.\nසැමියා සහ බිරිඳ අතර ඇති වූ පවුල් ආරවුලක් දුර දිග යෑමෙන් දෙදෙනා අතර බහින්බස්වීමක් ඇති වී, සැමියා විසින් බිරිඳ ව තල්ලු කිරීමෙන් මෙම අනතුරු සිදු වී තිබෙනවා.\nඅනතුරෙන් ඔළුව වැදී කාන්තාව සිහිසුන් වී ඇති අතර, සැකකරු විසින් කාන්තාවගේ සිරුරට භූමිතෙල් දමා ගිනි තබා ඇති බවයි වාර්තා වෙන්නේ.\nමරණකාරිය වයස අවුරුදු 43ක් වූ 04 වැනි පටුමඟ කට්පගපුරම් ප්‍රදේශයේ පදිංචිකාරියක්.\nසිදුවීමට සම්බන්ධ සැකකරු වයස අවුරුදු 46ක ඉහත ලිපිනයේ ම පදිංචිකරුවෙකු වෙන අතර, ඔහු පොලිස් අත්අඩංගුවට ගෙන තිබෙනවා.\nඅද (15) දින සැකකරු වව්නියා මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, පුවරසන්කුලම පොලිසිය විසින් වැඩිදුර පරීක්ෂණ මෙහෙයවෙනු ඇති.\nමේ අතර මීටියාගෙගොඩ - මැදදූව ප්‍රදේශයේ තියුණු ආයුධයකින් පහර දී සිදු කළ ඝාතනයක් වාර්තා වෙන අතර, මියගොස් ඇත්තේ, වයස අවුරුදු 41ක පුද්ගලයෙක්.\nමොරටුව - එගොඩ උයන ප්‍රදේශයෙන් ද මනුෂ්‍ය ඝාතනයක් පිළිබඳ පොලිස් මාධ්‍ය ඒකකය නිවේදනය කරනවා.\nබහින්බස් වීමක් දුරදිග යාමෙනු යි එම ඝාතනය සිදු වී ඇත්තේ.\nමියගොස් තිබෙන්නේ, වයස අවුරුදු 71ක පදිංචිකරුවෙක්.\nවයස අවුරුදු 26ක සිද්ධියට සම්බන්ධ සැකකරු අද (15) දින මොරටුව මහේස්ත්‍රාත් අධිකරණයට ඉදිරිපත් කිරීමට නියමිත අතර, එගොඩ උයන පොලිසිය විසින් වැඩිදුර පරීක්ෂණ මෙහෙයවෙනු ඇති.",
       "URL": "https://www.hirunews.lk/285023/පුවරසන්කුලමේ-දී-මනුෂ්‍ය-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=1628"
}