{
       "Source": "hirunews",
       "Timestamp": "Thursday, 04 August 2022 - 22:15",
       "Headline": "මත්ද්‍රව්‍ය චෝදනාවකට පැසිපන්දු ක්‍රීඩිකාවකට වසර නවයක සිර දඬුවමක්",
       "News Content": "අමෙරිකානු පැසිපන්දු ක්‍රීඩිකා Brittney Griner හට රුසියානු අධිකරණයක් විසින් වසර නවයක සිර දඬුවමක් නියම කර තිබෙනවා.\nඒ මත්ද්‍රව්‍ය චෝදනාවකට වැරදිකරු වීම හේතුවෙන්.\n31 හැවිරිදි Griner ගංජා ළඟ තබාගෙන සිටි බව පිළිගෙන ඇතැයි විදෙස් මාධ්‍ය වාර්තා කළා.\nමත්ද්‍රව්‍ය ප්‍රවාහනය කිරීම සහ ළඟ තබා ගැනීම සම්බන්ධයෙන් පැසිපන්දු ක්‍රීඩිකාව වරදකරු කළ අධිකරණය, නඩු පවරන්නන් විසින් නිර්දේශ කරනු ලැබූ උපරිම දඬුවමට ආසන්න දඬුවමක් මෙලෙස ලබා දී තිබෙනවා.\nGriner ද්විත්ව ඔලිම්පික් රන් පදක්කම් ලාභියෙකු වන අතර ලොව හොඳම ක්‍රීඩිකාවක ලෙස සැලකෙනවා.\nපෙබරවාරි මාසයේදී මොස්කව් ගුවන් තොටුපළකදී ඇයව රඳවා ගනු ලැබුවේ ඇගේ ගමන් මලුවල තිබී ගංජා සොයා ගැනීමත් සමඟයි.\nඇය රුසියාවට පැමිණ ඇත්තේ එක්සත් ජනපදයේ විවේක කාලයේදී ක්ලබ් පැසිපන්දු ක්‍රීඩා කිරීම සඳහා බවට අනාවරණ වුණා.\nඑක්සත් ජනපද ජනාධිපති ජෝ බයිඩන් මෙම දඬුවම පිළිගත නොහැකි බවයි ප්‍රකාශ කර තිබෙනවා.\nඇමරිකාව සහ රුසියාව මෙම ක්‍රීඩිකාව සම්බන්ධයෙන් සිරකරුවන් හුවමාරුවක් ගැන සාකච්ඡා කරමින් සිටින බැවින්, ඇය නිශ්චිතවම කොපමණ කාලයක් සිරගතව සිටිනු ඇත්ද පැහැදිළි නොමැති බව විදෙස් වාර්තා පවසනවා.\nමේ අතර ක්‍රීඩිකාවගේ නීතිඥවරුන් කණ්ඩායම පැවසුවේ මෙම තීන්දුවට එරෙහිව අභියාචනයක් ඉදිරිපත් කරන බවයි.",
       "URL": "https://www.hirunews.lk/311919/මත්ද්‍රව්‍ය-චෝදනාවකට-පැසිපන්දු-ක්‍රීඩිකාවකට-වසර-නවයක-සිර-දඬුවමක්",
       "Category": "Local News",
       "Parent URL": "https://www.hirunews.lk/local-news.php?pageID=964"
}