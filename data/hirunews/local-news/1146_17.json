{
       "Source": "hirunews",
       "Timestamp": "Tuesday, 24 May 2022 - 13:29",
       "Headline": "මිල ඉහළ ගියත් ඉන්ධන පෝලිම්වල අඩුවක් නැහැ - ගෑස් ගන්නත් අදත් පෝලිම් (වීඩියෝ)",
       "News Content": "ඉන්ධන මිල ඉහල ගිය ද පිරවුම්හල් ඉදිරිපිට දිගු පෝලිම් මේ වන විටත් දක්නට ලැබෙනවා.\nගෘහස්ථ ගෑස් සිලින්ඩර අද දිනයේ බෙදා හැරිම් සිදු නොකර බව දැනුම් දුන්න ද ඇතැම් ප්‍රදේශවල ජනතාව ගෑස් මිලදී ගැනීම සඳහා දිගු පෝලිම් වල රැදී සිටින බවයි හිරු වාර්තාකරුවන් කියා සිටියේ.\nඉන්ධන මිල ඉහළ දැමීමෙන් අනතුරුව මෝටර් රථවලට සිපෙට්කෝ පිරවුම්හල් මගින් ඉන්ධන නිකුත් කිරීමේ සීමාව ලිහිල් කර තිබෙනවා.\nඒ අනුව අද සිට යතුරුපැදි සඳහා ඉන්ධන නිකුත් කෙරෙන සිමාව රුපියල් 2000සේ සිට රුපියල් 2500 දක්වා ඉහළ නංවා ඇති අතර, ත්‍රිරෝද රථ සඳහා ඉන්ධන ලබාදෙන සීමාව රුපියල් 3000 දක්වා ඉහළ නැංවීමටයි ඛනිජ තෙල් නීතිගත සංස්ථාව පියවර ගනු ලැබුවේ.\nමෝටර් රථ සහ අනෙකුත් වාහන සඳහා ඉන්ධන ලබාදීමේ සීමාව රුපියල් 10,000 දක්වා ඉහළ දමා තිබෙනවා.\nමේ අතර, අද පැවති කැබිනට් තීරණ දැනුම් දීමේ මාධ්‍ය හමුවේදී අමාත්‍ය කංචන විජේසේකර සදහන් කළේ ඉන්දියානු අපනයන ආනයන බැංකුවේ සහය යටතේ ඉන්ධන මිලදී ගැනීම සදහා තවත් ඇමරිකානු ඩොලර් මිලියන 500ක කෙටි කාලීන ණයක් ලබා ගැනීමට ද කැබිනට් අනුමැතිය හිමි වූ බවයි.\nමේ අතර, ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය සදහන් කළේ ඩීසල් නිකුත් කිරීම සීමා කිරිම හමුවේ අද සිට පිරවුම්හල් වෙත ඩීසල් බෙදා හැරිමේ අඩුවක් පැවතිය හැකි බවයි.\nහෝමාගම, බණ්ඩාරගම,ගාල්ල, මහනුවර, හැටන්, කොළඹ, අනුරාධපුර, මාතර, ඇතුළු දිවයිනේ තවත් ප්‍රදේශවල පෙට්‍රල් සහ ඩීසල් ලබාගැනීම සදහා ජනතාව පෝලීම්වල රැදි සිටිනවා.\nඑවන් පසුබිමක ඇතැම් ඉන්ධන පිරවුම්හල් වලින් පොලිස් නිලධාරීන් අත්තනෝමතික ලෙස ඇතැම් පුද්ගලයින්ට ඉන්ධන ලබාදීමට කටයුතු කරමින් සිටින බවයි අප වාර්තාකරුවන් සදහන් කළේ.",
       "URL": "https://www.hirunews.lk/305178/මිල-ඉහළ-ගියත්-ඉන්ධන-පෝලිම්වල-අඩුවක්-නැහැ-ගෑස්-ගන්නත්-අදත්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1146"
}