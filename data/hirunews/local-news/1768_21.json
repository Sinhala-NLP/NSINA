{
       "Source": "hirunews",
       "Timestamp": "Sunday, 08 August 2021 - 6:20",
       "Headline": "සයිනෝෆාම් එන්නත් මාත්‍රා මිලියන 1.86ක් දිවයිනට රැගෙන එයි (වීඩියෝ)",
       "News Content": "තවත් සයිනොෆාම් එන්නත් මාත්‍රා මිලියන 1.86 ක් රැගත් ශ්‍රී ලන්කන් ගුවන් සේවයට අයත් යානයක් අද අලුයම දිවයිනට පැමිණියා.\nඇසුරුම් 60ක් තුළ තිබූ මෙම එන්නත් තොගය කිලෝග්‍රෑම් 20,000කට ආසන්න බරකින් යුක්ත බවයි වාර්තා වන්නේ.\nඑමෙන්ම ජපානයේ පරිත්‍යාගයක් ලෙස ඇස්ට්‍රාසෙනෙකා එන්නත් මාත්‍රා හත්ලක්ෂ 28,000ක් ඊයේ පස්වරුවේ දිවයිනට රැගෙන එනු ලැබුවා.\nඒවා කෑගල්ල ප්‍රදේශයේ එන්නත්කරණ කටයුතු සඳහා යෙදවීමට නියමිතයි.\nමේ අතර සයිනොෆාම් එන්නතේ පළමු හා දෙවන මාත්‍රා ලබාදීම පනාගොඩ බෝධිරාජාරාමය, වේරහැර පළමු වන වෛද්‍ය බලකා කඳවුර සහ නාරාහේන්පිට යුද හමුදා රෝහලේදී අද දිනයේත් සිදුකෙරෙනවා.\nඊට අමතරව සයිනොෆාම් එන්නතේ පළමු මාත්‍රාව ලබා ගත් 60ට වැඩි අයට ගාල්ල විද්‍යාලෝක විද්‍යාලයේදීත්, මාතර - මහින්ද රාජපක්ෂ විද්‍යාලයේදීත් එහි දෙවන මාත්‍රාව අද දිනයේත් ලබාගැනීමට හැකියාව පවතින බවයි යුද හමුදා මාධ්‍ය  ඒකකය සඳහන් කළේ.\nමේ අතර, කොළඹ නගරයේ එක් එන්නත් මාත්‍රාවක් හෝ ලබා නොගත් වයස අවුරුදු 30ට වැඩි පුද්ගලයින් සොයා එන්නත් ලබාදීම සඳහා ඊයේ ආරම්භ කළ මෙහෙයුම අද දිනයේත් ක්‍රියාත්මකයි.",
       "URL": "https://www.hirunews.lk/279151/සයිනෝෆාම්-එන්නත්-මාත්‍රා-මිලියන-1-86ක්-දිවයිනට-රැගෙන-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1768"
}