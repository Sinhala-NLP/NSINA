{
       "Source": "hirunews",
       "Timestamp": "Saturday, 23 January 2021 - 12:54",
       "Headline": "ධම්මික බණ්ඩාර කෑගල්ල කොට්ඨාස අපරාධ මර්ධන ඒකකයට (වීඩියෝ)",
       "News Content": "ඊයේ වාර්තාවූ ආසාදිතයන් 787 දෙනා අතරින් වැඩිම සංඛ්‍යාවක් ගම්පහ දිස්ත්‍රික්කයෙන් වාර්තා වී ඇති බව සෞඛ්‍ය අංශ පවසනවා.\nඑම සංඛ්‍යාව 139ක්.\nඊට අමතරව මහනුවර දිස්ත්‍රික්කයෙන් ආසාදිතයන් 108 දෙනෙකු වාර්තා වනවා.\nකෙසේ වෙතත් මේ දක්වා දෛනිකව වැඩිම ආසාදිතයන් වාර්තාවූ කොළඹ දිස්ත්‍රික්කයෙන් ඊයේ වාර්තාවී ඇත්තේ ආසාදිතයන් 101 දෙනෙකු පමණයි.\nකළුතරින් 66 දෙනෙකු, කුරුණෑගලින් 65 දෙනෙකු, ගාල්ලෙන් 61 දෙනෙකු, මාතලෙන් 45 දෙනෙකු, රත්නපුරින් 39 දෙනෙකු සහ මාතරින් ආසාදිතයින් 23 දෙනෙකු වාර්තාවී තිබෙනවා.\nඊයේ දිනය තුළ පමණක් පී.සී.ආර්. පරීක්ෂණ 19,285ක් සිදුකර ඇති බවයි කොවිඩ් නයින්ටීන් පැතිරීම වැලැක්වීමේ ක්‍රියාන්විත මධ්‍යස්ථානය සඳහන් කළේ.\nරජයේ වෛද්‍ය නිලධාරීන්ගේ සංගමය සඳහන් කළේ දෛනිකව වාර්තාවන ආසාදිතයන් ප්‍රමාණය සැළකිල්ලට ගනිමින් යළිත් සංචරණ සීමා පැනවීම පිළිබඳව අවධානය යොමු කළ යුතු බවයි.\nමේ අතර රත්නපුර පළාත්බද මහ රෝහලේ වෛද්‍ය කාර්ය මණ්ඩලයේ පස්දෙනෙකු ඇතුලු 30 දෙනෙකුට පසුගිය දෙසැම්බර් 28 වනදා සිට මේ දක්වා කාලය තුළ වෛරසය ආසාදනය වී ඇති බවට තහවුරු වී තිබෙනවා.\nමේ වනවිට ඉන් 8 දෙනෙකු පූර්ණ සුවය ලබා ඇති බවයි රෝහල් ආරංචි මාර්ග සඳහන් කළේ.\nඑමෙන්ම තංගල්ල දිසා අධිකරණයේ තෝල්ක මුදලිවරයාට කොරෝනා ආසාදනය වීම හේතුවෙන් එම අධිකරණය ඊයේ තාවකාලිකව වසා දමා කාර්ය මණ්ඩලයේ හයදෙනෙකු නිරෝධායනය සඳහා යොමු කෙරුණා.\nකෙසේ වෙතත් අධිකරණය සඳුදා දිනයේ යළි විවෘත කෙරෙන බවයි සෞඛ්‍ය වෛද්‍ය නිලධාරී කාර්යාලය සඳහන් කළේ.\nමේ අතර ඉන්දියාවෙන් මෙරටට හිමිවන කොව්ඩ් එන්නත් ගෙන්වීමෙන් අනතුරුව එන්නත්කරණ ක්‍රියාවලිය පවත්වාගෙන යායුතු ආකාරයට සම්බන්ධයෙන් විශේෂ පෙරහුරුවක් අද පෙරවරුවේ පිළියන්දල සෞඛ්‍ය වෛද්‍ය නිලධාරී කාර්යාලයේදී සිදු කෙරුණා.\nමේ අතර කටුනායක ගුවන් තොටුපලෙන් අද උදෑසන 8.30 න් අවසන් වූ පැය 24 ක කාලය තුළ මගී ගුවන් යානා මෙහෙයුම් 23 ක් සිදු කොට ඇති අතර ගුවන් මගීන් 1,044 දෙනෙකුට ගමන් පහසුකම් සළසා දී තිබෙනවා.\nමේ අතර, පේරාදෙණිය ශික්ෂණ රෝහලේ වෛද්‍යවරයෙකුට බැන තර්ජනය කිරීම පිළිබඳව ප්‍රශ්න කිරීම සඳහා කෑගල්ලේ ධම්මික බණ්ඩාර කෑගල්ල කොට්ඨාස අපරාධ මර්ධන ඒකකයට ගෙන්වා තිබෙනවා.\nපොලීසිය සඳහන් කළේ මේ වනවිට ඔහුගෙන් අදාළ සිද්ධිය සම්බන්ධයෙන් ප්‍රකාශයක් ලබාගනිමින් සිටින බවයි.",
       "URL": "https://www.hirunews.lk/260499/ධම්මික-බණ්ඩාර-කෑගල්ල-කොට්ඨාස-අපරාධ-මර්ධන-ඒකකයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2193"
}