{
       "Source": "hirunews",
       "Timestamp": "Tuesday, 11 May 2021 - 11:50",
       "Headline": "තරු හෝටල්වල විකිනෙන අම්බලන්තොට ස්පෙෂල් (ඡායාරූප)",
       "News Content": "ලොව ප්‍රමුඛ පෙලේ රට බීම වලට සමාන වන ලෙස මෙරටදී නිෂ්පාදනය කල ව්‍යාජ මත්පැන් තොගයක් සමග සැකකරුවෙකු අම්බලන්තොට මයුරපුර සිංහ ගම්මානයෙදී අත්අඩංගුවට ගැනීමට අම්බලන්තොට පොලිසිය සමත් වුනා.\nඑහිදී සිදුකල ප්‍රශ්න කිරීම් වලදී හෙළිවී ඇත්තේ මෙම පුද්ගලයා දේශීය මත්පැන් මිලට ගෙන රටබීම වල රසට සහ පැහැයට සමාන වන සේ විවිධ රසායනික ද්‍රව්‍ය යොදා මෙම නිෂ්පාදන සිදු කර ඇති බවයි.\nමෙලෙස ව්‍යාජ ලෙස නිෂ්පාදනය කරනු ලබන රට බීම ලොව ප්‍රමුඛ විස්කි,බ්‍රැන්ඩි, සන්නාම සටහන් කල බෝතල් වල අසුරා කොළඹට පටවන බවට තොරතුරු හෙළිවී තිබෙනවා.\nමෙම වැටලීමේදී මෙලෙස ව්‍යාජ මත්පැන් නිෂ්පාදනය සඳහා යොදා ගන්නා විවිධ රසායනික දව්‍ය සහ උපකරණ තොගයක්ද පොලිස් බාරයට ගැනුනා.\nවැටලීම සිදු කිරීමට පෙර මෙහි නිෂ්පාදනය කල ව්‍යාජ මත්පැන් තොගයක් කොළඹට පටවා ඇති බවට තොරතුරු ලැබී ඇති බවත් ඒ පිළිබඳව වැඩිදුර පරීක්ෂණ සිදු කරන බවත් අම්බලන්තොට පොලිස් ස්ථානධිපතිවරයා පැවසුවා.\nමෙම නිෂ්පාදන කොළඹ ප්‍රදේශයේ ප්‍රසිද්ධ අවන්හල්වල බෝතලයක් රුපියල් 5000 සහ 6000 අතර මිලකට අලෙවි කර ඇති බවට පරීක්ෂණවලදී තහවුරු\nවූ බවයි අම්බලන්තොට පොලිස් ස්ථානාධිපති ප්‍රධාන පොලිස් පරීක්ෂක ජගත් විජේරත්න වැඩිදුරටත් කියා සිටියේ.",
       "URL": "https://www.hirunews.lk/271044/තරු-හෝටල්වල-විකිනෙන-අම්බලන්තොට-ස්පෙෂල්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1961"
}