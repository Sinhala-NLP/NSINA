{
       "Source": "hirunews",
       "Timestamp": "Tuesday, 29 December 2015 - 7:14",
       "Headline": "පළාත් සෞඛ්‍ය අමාත්‍යංශය මහ ඇමති යටතට ගන්න - නැත්නම් ඉල්ලා අස්වන්න",
       "News Content": "එළඹෙන දෙසැම්බර් 31 වනදාට පෙර බස්නාහිර පළාත් සෞඛ්‍ය අමාත්‍යාංශය මහ ඇමතිවරයා යටතට පවරා ගැනීමට කටයුතු නොකළහොත් ඔහු වහා ඉල්ලා අස්විය යුතු බව බස්නාහිර පළාත් සෞඛ්‍ය අමාත්‍ය නිශාන්ත ශ්‍රී වර්ණසිංහ මහතා පවසනවා.\nකොළඹ දී විශේෂ ප්‍රවෘත්ති සාකච්ඡාවක් කැඳවමින් ඔහු මෙම අදහස් පළ කළා.\nබස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පසුගියදා සදහන් කළේ පළාත් සභාව සතු ඕනෑම අමාත්‍යාංශයක් තමන් යටතට පවරා ගැනීමේ බලය තමන් සතු බවයි.\nමේ අතර, පරාජයට පත්වූ බස්නාහිර පළාත් සෞඛ්‍ය අමාත්‍යාංශයේ වැය ශීර්ෂය ඇතුළු සියලූ වැය ශීර්ෂ යළි සම්මත කර ගැනීම සදහා පළාත් සභාව අනිද්දා හදිසියේ කැඳවීමට ආණ්ඩුකාරවරයා තීරණය කර තිබෙනවා.\nපළාත් සභාවේ නිදහස් සන්ධාන මන්ත්‍රී කණ්ඩායම සමග ඊයේ රාත්‍රී පැවති සාකච්ඡාවකදී මේ පිළිබඳව තීරණය වූ බවයි සන්ධානයේ ජ්‍යෙෂ්ඨ මන්ත්‍රීවරයෙකු සදහන් කළේ.\nඒ අනුව එදිනට සියලූම සන්ධාන මන්ත්‍රීවරුන් සහභාගි විය යුතු බවට ද තීරණය වී තිබෙනවා.\nකෙසේ වෙතත්, බස්නාහිර පළාත් සභාව නිල වශයෙන් යළි රැස්වීමට නියමිතව තිබුණේ ජනවාරි මස 5 වනදායි.",
       "URL": "https://www.hirunews.lk/122976/පළාත්-සෞඛ්‍ය-අමාත්‍යංශය-මහ-ඇමති-යටතට-ගන්න-නැත්නම්-ඉල්ලා-අස්වන්න",
       "Category": "Local News",
       "Parent URL": "https://www.hirunews.lk/local-news.php?pageID=5230"
}