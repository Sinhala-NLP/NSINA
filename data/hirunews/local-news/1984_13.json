{
       "Source": "hirunews",
       "Timestamp": "Saturday, 01 May 2021 - 7:52",
       "Headline": "පිළිකා කාරක අඩංගු තවත් පොල්තෙල් මෙට්‍රික් ටොන් 230ක්, ප්‍රතිඅපනයනය කෙරේ  (වීඩියෝ)",
       "News Content": "පිළිකා කාරක අඩංගු තවත් පොල්තෙල් මෙට්‍රික් ටොන් 230ක්, ප්‍රතිඅපනයනය කෙරේ\nපිළිකාකාරක අඩංගු බවට අනාවරණ වීම හේතුවෙන් ප්‍රතිඅපනයනය කිරීමට උපදෙස් ලැබුණු එදිරිසිංහ එඩිබල් ඔයිල් සමාගම විසින් ගෙන්වූ තවත් පොල්තෙල් මෙට්‍රික් ටොන් 230ක් ප්‍රතිඅපනයනය කිරීම සඳහා කොළඹ වරායට ඊයේ රැගෙන ආවා.\nඒ අනුව අදාළ පොල්තෙල් තොගය එළඹෙන 4 වන දා මලයාසියාවට ප්‍රතිඅපනයනය කෙරෙනු ඇති.\nඇෆ්ලටොක්සීන් පිළිකා කාරකය ඉහළ ප්‍රතිශතයක් අඩංගු පොල්තෙල් මෙට්‍රික් ටොන් 1850ක් මෙරට සමාගම් 3ක් විසින් ආනයනය කර තිබුණා.\nඑලෙස පිලිකා කාරක පොල්තෙල් ගෙන්වූ එදිරිසිංහ සමාගමේ පොල්තෙල් වලින් මෙට්‍රික් ටොන් 105ක කොටසක් මලයාසියාවට ප්‍රතිඅපනයනය කිරීමට පසුගිය දා පියවර ගෙන තිබුණා.\nමේ අතර, වෙළදපළේ ගෑස් හිඟයක් සහ කිලෝග්‍රෑම් 12.5 ගෑස් සිලින්ඩර් නොමැති බවට පවසමින් ලැබෙන පැමිණිලි ඉහළ යන බව පාරිභෝගික සේවා අධිකාරිය පවසනවා.\nමේ වන විටත් ඊට අදාළ පැමිණිලි 200ක් පමණ දිවයිනේ ප්‍රදේශ රැසකින් ලැබී ඇති බවයි පාරිභෝගික සේවා අධිකාරිය සඳහන් කළේ.\nලිට්රෝ  ගෑස් සමාගම විසින් කිලෝග්‍රෑම් 12 යි දශම 5 ගෑස් සිලින්ඩර් වෙනුවට ලීටර් 18 ක් ගෑස් අඩංගු බවට පවසමින් නව ගෑස් සිලින්ඩරයක් වෙළඳපොලට මේ වනවිට නිකුත් කර ඇත්තේ පාරිභෝගික සේවා අධිකාරියේ නියෝග ද නොතකමින්.\nඒ පිළිබඳව හිරු ප්‍රවෘත්ති අංශය දිගින් දිගටම කරුණු අනාවරණ කළා.\nඑයත් සමඟ පාරිභෝගික සේවා අධිකාරිය ලිට්රෝ සමාගමට උපදෙස් ලබාදුන්නේ වහාම නව ගෑස් සිලින්ඩරය වෙළදපොළෙන් ඉවත් කර ගන්නා ලෙසටයි.\nකෙසේ වෙතත්, තවමත් වෙළදපළේ 12.5 ගෑස් සිලින්ඩරය වෙනුවට ලීටර් 18ක් අඩංගු බවට පැවසෙන ගෑස් සිලින්ඩරය නිකුත් කරන බවටයි පාරිභෝගිකයින් සහ අලෙවි නියෝජිතයින් ප්‍රකාශ කළේ.",
       "URL": "https://www.hirunews.lk/270057/පිළිකා-කාරක-අඩංගු-තවත්-පොල්තෙල්-මෙට්‍රික්-ටොන්-230ක්-ප්‍රතිඅපනයනය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1984"
}