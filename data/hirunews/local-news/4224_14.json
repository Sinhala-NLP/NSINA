{
       "Source": "hirunews",
       "Timestamp": "Saturday, 11 November 2017 - 13:14",
       "Headline": "ප්‍රායෝගික පරීක්ෂණයට වැඩිමල් සහෝදරයා වෙනුවට පෙනී සිටි බාල සහෝදරයා අත්අඩංගුවට",
       "News Content": "තම වැඩිමහල් සහෝදරයා වෙනුවට ප්‍රායෝගික පරීක්ෂණයකට ඉදිරිපත් වූ බාල සහෝදරයෙකු පොලිසිය මඟින් අත්අඩංගුවට ගෙන තිබෙනවා.\nඅධ්‍යාපන අමාත්‍යාංශය මඟින්  පාසල් සදහා ක්‍රීඩා පුහුණුකරුවන්  බඳවා ගැනීමට අදාළව පනාගොඩ යුද හමුදා කඳවුරේ මේ දිනවල පැවත්වෙන  ප්‍රායෝගික  පරීක්ෂණයක් අතරතුරදී මෙම අත්අඩංගුවට ගැනීම සිදුකළ බවයි වාර්තා වන්නේ.\nඅම්පාර දිස්ත්‍රික්කය නියෝජනය කරන අයදුම්කරුවන් අදාළ, ප්‍රායෝගික පරීක්ෂණ පසුගිය සිකුරාදා පැවති අතර  අම්පාර දිස්ත්‍රික්කය නියෝජනය කරන වෙනත් අයදුම්කරුවෙකු වෙනුවට අදාළ පුද්ගලයා ද ඉදිරිපත් වී ඇති බවට අනාවරණය වී තිබෙනවා.\nඅමාත්‍යාංශ නිලධාරින් ඔහුගෙන් සිදුකළ ප්‍රශ්න කිරීම් වලදී සහ ලිපි ලේඛන පරීක්ෂා කිරීමේ දී අනාවරණය වී ඇත්තේ ඔහු සිය වැඩිමහල් සහෝදරයා වෙනුවට අදාල ප්‍රායෝගික පරීක්ෂණයට පෙනී සිට ඇති බවටයි.\nපසුව අධ්‍යාපන අමාත්‍යාංශ නිලධාරින් විසින් පොලීසිය දැනුවත් කිරීමෙන් පසු අදාල පුද්ගලයා හෝමාගම පොලිසිය විසින් අත්අඩංගුවට ගෙන තිබෙනවා.\nමීට අමතරව ඔහු සන්තකයේ තිබූ ජාතික හැඳුනුම්පත් දෙකක් ද පොලිස් භාරයට ගෙන ඇති බවයි වාර්තා වන්නේ.\nපාසල් ක්‍රීඩා ක්ෂේත්‍රය සංවර්ධනය කරමින් දරුවන්ගේ ක්‍රීඩා කෞශල්‍යයන් වර්ධනය කිරීම සඳහා අධ්‍යාපන අමාත්‍යංශය විසින් පාසල් සඳහා ක්‍රීඩා පුහුණුකරුවන් 3800 දෙනෙකු බඳවා ගැනීමට සැලසුම් කර තිබෙනවා.",
       "URL": "https://www.hirunews.lk/175780/ප්‍රායෝගික-පරීක්ෂණයට-වැඩිමල්-සහෝදරයා-වෙනුවට-පෙනී-සිටි-බාල-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4224"
}