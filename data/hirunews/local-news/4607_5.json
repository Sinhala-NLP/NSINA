{
       "Source": "hirunews",
       "Timestamp": "Saturday, 18 March 2017 - 20:36",
       "Headline": "මහනුවර වායු දුෂණය ඉහළට",
       "News Content": "මහනුවර නගරයේ පවතින අධික වායු දූෂණය හේතුවෙන් එහි ගමන් කරන ජනතාව මුඛවාඩම් පැළදීම යෝග්‍ය බව පේරාදෙණිය විශ්ව විද්‍යාලයේ රසායන විද්‍යා පිළිබද සම්මානනීය මහාචාර්ය ඕ. ඒ ඉලේපෙරුම මහතා පවසනවා.\nඔහු සදහන් කළේ මහනුවර නගරයේ වායු දූෂණය කොළඹ නගරයට වඩා පස් ගුණයකින් පමණ වැඩි වී ඇති බවයි.\nහන්තාන, බහිරවකන්ද සහ ධර්මරාජ ආදී කඳු පංතීන්ගෙන් වටවූ ඓතිහාසික මහනුවර නගරය ස්වභාව සෞන්දර්යෙන් අනූන නගරයක්.\nඑහෙත් ඒ සුන්දරත්වය වසා ගත් භයංකර තත්ත්වයක් මහනුවර නගරය වටා අද වන විට කෙමෙන් ගොඩනැගෙන්නේ ප්‍රදේශයේ පවතින අධික වායු දූෂණයත් සමගින්.\nමේ වන විටත් මධ්‍යම කඳුකරයේ අගනගරය වන මහනුවර මෙරට වායු දූෂණය වැඩිම නගරය බවට පත්ව අවසන්.\nදෛනික කටයුතු ඉටුකර ගැනීම සදහා මෙන්ම ශ්‍රී දළදා වහන්සේ වැද පුදා ගැනීම සඳහාත් ලක්ෂ ගණනක දෙස් විදෙස් ජනතාවක් දිනපතා මේ නගරයට පැමිණෙනවා.\nපවතින තත්ත්වය හමුවේ ඔවුන් විවිධ රෝගාබාධ වලට ගොදුරු වීමේ අවදානමක් මතුව තිබෙනවා.\nනයිට්‍රජන් ඩයොක්සයිඩ්, සල්ෆර් ඩයොක්සයිඩ් මෙන්ම විෂ සහිත සියුම් අංශු මහනුවර නගරයේ බහුලව පැවතීම ඊට හේතුවයි.",
       "URL": "https://www.hirunews.lk/157187/මහනුවර-වායු-දුෂණය-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4607"
}