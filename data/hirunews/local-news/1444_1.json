{
       "Source": "hirunews",
       "Timestamp": "Thursday, 06 January 2022 - 19:36",
       "Headline": "ත්‍රිකුණාමල තෙල් ටැංකි ගිවිසුම 18 පාර්ලිමේන්තුවට, අද (06) අත්සන් තැබීමේ සූදානමක්",
       "News Content": "ත්‍රිකුණාමලය තෙල් ටැංකි සංකීර්ණය ඒකාබද්ධ සංවර්ධන ව්‍යාපෘතියක් ලෙස, ට්‍රින්කෝ පෙට්‍රෝලියම් ටර්මිනල් ප්‍රයිවට් ලිමිටඩ් නමින් ස්ථාපිත කරනු ලැබූ සමාගමක් මගින් ක්‍රියාත්මක කිරීමට අදාළ ගිවිසුම ලබන 18 වනදා පාර්ලිමේන්තුවට ඉදිරිපත් කරන බව බලශක්ති අමාත්‍ය උදය ගම්මන්පිල ප්‍රකාශ කළා.\nඔහු කියා සිටියේ මේ වනවිට ගිවිසුම අත්සන් කිරීමට අදාළ සියලු ලියකියවිලි සකස් කර අවසන් බවයි.\nගිවිසුමට අදාළ කෙටුම්පත සඳහා නීතිපති වරයාගේ අනුමැතිය හිමිව ඇති අතර, අදින් පසු ඕනෑම අවස්ථාවක එම ගිවිසුමට අත්සන් තැබීමේ හැකියාව පවතින බව අමාත්‍ය උදය ගම්මන්පිල ප්‍රකාශ කළා.\nමේ අතර, ජාතික සම්පත් විකිණිමට එරෙහි තෙල්,වරාය,විදුලි, ඒකාබද්ධ සන්ධානය කොළඹදී මාධ්‍ය හමුවක් කැඳවමින් සඳහන් කළේ අද (06) රාත්‍රියේ කොළඹදී, අදාළ ගිවිසුමට අත්සන් තැබීමේ සූදානමක් පවතින බවයි.\nමේ අතර, අලුතින් ලියාපදිංචි කළ ටි්‍රන්කෝ පෙට්‍රෝලියම් ටර්මිනල්ස් පෞද්ගලික සමාගම ඈවර කිරීමට පියවර ගන්නා ලෙස ඉල්ලමින් ජාතික භික්ෂු පෙරමුණේ ප්‍රධාන ලේකම් පූජ්‍ය වකමුල්ලේ උදිත හිමියන් සමාගම් රෙජිස්ට්‍රාර් ජනරාල්වරයා වෙත ලිපියක් යොමු කර තිබෙනවා.\nමේ අතර, ඛනිජ තෙල් නීතිගත සංස්ථාවේ හිටපු ජ්‍යෙෂ්ඨ නියෝජ්‍ය සාමාන්‍යාධිකාරි සහ හිටපු වැඩබලන සභාපති සිරිල් සුදුවැල්ල පෙන්වා දෙන්නේ සපුගස්කන්ද තෙල් පිරිපහදුව තාවකාලිකව වරින් වර වැසීමට ගියහොත් එය වැසීයාමේ අවදානමක් මතුවිය හැකි බවයි.",
       "URL": "https://www.hirunews.lk/293226/ත්‍රිකුණාමල-තෙල්-ටැංකි-ගිවිසුම-18-පාර්ලිමේන්තුවට-අද-06-අත්සන්-තැබීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1444"
}