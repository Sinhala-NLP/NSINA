{
       "Source": "hirunews",
       "Timestamp": "Monday, 04 July 2022 - 7:19",
       "Headline": "බැස්ටියන් මාවත ඝාතන සිද්ධියේ ප්‍රධාන සැකකරු පොලිසිය සමඟ වෙඩි හුවමාරුවකින් මරුට",
       "News Content": "පිටකොටුව - බැස්ටියන් මාවත බස් නැවතුම්පල ඉදිරිපිටදී පුද්ගලයෙකු වෙඩි තබා ඝාතනය කිරීමේ සිද්ධියේ ප්‍රධාන සැකකරු වන ජෝෂප් කුමාර හෙවත් ඇල්පිටියේ ජෝෂා අද (04) අලුයම පොලිසිය සමඟ ඇතිවූ වෙඩි හුවමාරුවකදී ජීවිතක්ෂයට පත්ව තිබෙනවා.\nකොළඹ අපරාධ කොට්ඨාසය අද බෙම්මුල්ල ප්‍රදේශයේ සිදුකළ වැටලීමක් අතරතුර මෙම වෙඩි හුවමාරුව සිදුව ඇති බවයි පොලිසිය සඳහන් කළේ.\nමොහු සුප්‍රකට සංවිධානාත්මක අපරාධකරුවෙකු වන ගනේමුල්ල සංජීවගේ ප්‍රධාන වෙඩික්කරු ලෙසයි සැළකෙන්නේ.\nපසුගිය මැයි මස 30 වනදා බැස්ටියන් මාවතේ දී සිදු වූ වෙඩි තැබීමෙන් පුද්ගලයෙකු මියගොස් තවත් අයෙකු තුවාල ලැබුවා.\nමෙහිදී ජීවිතක්ෂයට පත්වූයේ අනුරාධපුර ප්‍රදේශයේ පදිංචි 30 හැවිරිදි අයෙක්.\nසිද්ධිය සම්බන්ධයෙන් කොළඹ අපරාධ පරීක්ෂණ දෙපාර්තමේන්තුව විමර්ශනයක් ආරම්භ කළ අතර ඒ අනුව ගම්පහ ඉහළගම ප්‍රදේශයේ නිවසක් පරීක්ෂා කිරීම සඳහා ඔවුන් අද අලුයම ගොස් තිබුණේ එහි ප්‍රතිඵලයක් ලෙසයි.\nනිවස පරීක්ෂා කරන අතරතුර නිවස දෙසට පැමිණි යතුරුපැදියක් එක්වරම යලි පිටව ගොස් තිබුණා.\nපසුව විමර්ශන නිලධාරීන් එම යතුරුපැදිය ලුහුබැද ඇති අතර, එහිදී බණ්ඩාරවත්ත - බෙම්මුල්ල මාර්ගය ඔස්සේ පලායමින් සිටි සැකකරු බටපොල - දලුපොත වෙල්යාය අසළදී යතුරුපැදිය මාර්ගය අසළ දමා පොලිසියට වෙඩි තබා තිබෙනවා.\nඑහිදී පොලිසිය සිදුකළ වෙඩි තැබීමකින් තුවාල ලැබූ සැකකරු ප්‍රතිකාර සඳහා ගම්පහ දිස්ත්‍රික් රෝහලට ඇතුළත් කිරීමෙන් පසු ජීවිතක්ෂයට පත්වූ බවයි පොලිසිය ප්‍රකාශ කළේ.",
       "URL": "https://www.hirunews.lk/308955/බැස්ටියන්-මාවත-ඝාතන-සිද්ධියේ-ප්‍රධාන-සැකකරු-පොලිසිය-සමඟ-වෙඩි-හුවමාරුවකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1048"
}