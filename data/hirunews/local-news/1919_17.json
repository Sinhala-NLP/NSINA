{
       "Source": "hirunews",
       "Timestamp": "Sunday, 30 May 2021 - 7:34",
       "Headline": "කොරෝනා වැළඳී පඬුවස්නුවර ප්‍රාදේශිය සභාවේ සභාපතිත් මියයයි - ඊයේ දිනයේ පමණක් මරණ 6ක්",
       "News Content": "කොරෝනා ආසාදනය වීමෙන් පඬුවස්නුවර ප්‍රාදේශීය සභාවේ සභාපති සුනිල් ජයවීර ජීවිතක්ෂයට පත්ව තිබෙනවා.\nඒ, කොළඹ අයි.ඩී.එච්. රෝහලේ ප්‍රතිකාර ලබමින් සිටින අතරතුරයි. වසර 30 ක කාලයක් දේශපාලනයේ නිරත වූ ඔහු මියයනවිට 60 හැවිරිදි වියේ පසුවුණා.\nඊයේ දිනයේදීත් මෙරටින් ආසාදිතයන් 2,882 ක් වාර්තාවීමත් සමඟ මෙරට සමස්ත කොරෝනා ආසාදිතයන් සංඛ්‍යාව එක්ලක්ෂ අසූ දහසේ සීමාව ඉක්මවා ගියා.\nඒ අනුව මුළු ආසාදිතයන් සංඛ්‍යාව දැක්වුණේ 180593ක් ලෙසයි.\nඑමෙන්ම සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කරන ලද මරණ 42ක් ඊයේ දිනයේදී වාර්තාවුණා.\nඊයේ හඳුනාගත් නව ආසාදිතයන්ගෙන් 2,827 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන්හි සිට පැමිණි 55 දෙනෙකුද ආසාදිතයන් ලෙස හඳුනා ගැනුනා.\nඒ අනුව තවදුරටත් රෝගීන් 30,797 දෙනෙකු රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 148,391ක්.\nරජයේ ප්‍රවෘත්ති දෙපාර්තමේන්තුව සඳහන් කළේ පසුගිය 14 වනදා සිට පෙරේදා දක්වා කාලය තුළ කොවිඩ් මරණ 36 ක් සිදුව ඇති බවට සෞඛ්‍ය සේවා අධ්‍යක්ෂ ජනරාල්වරයා තහවුරු කර ඇති බවයි.\nඊයේ දිනයේදී පමණක් මරණ 6ක් සිදුව තිබෙනවා. ඊයේ තහවුරු කළ මරණවලින්  10ක් ම සිදුව ඇත්තේ නිවසේදී වීම විශේෂත්වයක්.\nමේ අතර දැඩි සත්කාර ඒකකවල මේ වනවිට කොරෝනා ආසාදිතයින් 86 දෙනෙකු ප්‍රතිකාර ලබන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.",
       "URL": "https://www.hirunews.lk/272834/කොරෝනා-වැළඳී-පඬුවස්නුවර-ප්‍රාදේශිය-සභාවේ-සභාපතිත්-මියයයි-ඊයේ-දිනයේ-පමණක්-මරණ-6ක්",
       "Category": "Local News",
       "Parent URL": "https://www.hirunews.lk/local-news.php?pageID=1919"
}