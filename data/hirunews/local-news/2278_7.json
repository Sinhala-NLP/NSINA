{
       "Source": "hirunews",
       "Timestamp": "Sunday, 13 December 2020 - 7:41",
       "Headline": "ඉපලෝගම නටඹුන්වලට හානි කළ 10 දෙනෙකු අල්ලයි (වීඩියෝ)",
       "News Content": "අනුරාධපුරය - ඉපලෝගම ඵෙතිහාසික විජිතපුර බලකොටුව පැවති බවට සැලකෙන පුරාවිද්‍යාත්මක භූමියට හානි කිරීම සම්බන්ධයෙන් පුද්ගලයින් 10 දෙනෙකු පොලීසිය අත්අඩංගුවට ගෙන තිබෙනවා.\nඊයේ දිනයේදී ඒ පිළිබඳව සොයා බැලීම සඳහා උතුරු මැද පළාතේ ජ්‍යෙෂ්ඨ නියෝජ්‍ය පොලිස්පති නන්දන මුණසිංහ ඇතුලු පිරිසක්ද එහි පැමිණ තිබුණා.\nමුස්ලිම් පල්ලියක් සහ ඊට යාබද සුසාන භූමිය වෙන් කිරීම සඳහා අනවසරයෙන් තාප්පයක් ඉදිකිරීමට කිසියම් පිරිසක් පියවර ගෙන තිබුණේ එහි තිබූ පුරාවිද්‍යාත්මක වටිනාකම් සහිත නටඹුන් විනාශවන ලෙසයි.\nඑහිදී චෝදනා එල්ලවූයේ ඉපෝලෝගම ප්‍රාදේශීය ලේකම් කොට්ඨාසයට අයත් අලහප්පෙරුමාගම පිහිටි මුස්ලිම් පල්ලිය සහ පොදු සුසාන භූමිය වෙන් කිරීම සඳහා මෙම තාප්පය ඉදිකර ඇති බවටයි.\nමෙම ස්ථානයට යාබදව බැලුම්ගල නම් පුරාවිද්‍යා ස්ථානයද පවතින අතර, එයද 2018 වසරේදී ඩෝසර් කිරීමකට ලක්ව තිබුණා.\nකෙසේ වෙතත් පුරාවිද්‍යා නටඹුන් සහිත භූමිය විනාශ කිරීම සම්බන්ධයෙන් පොලීසිය පරීක්ෂණ පවත්වා ඊයේ දිනයේදී පුද්ගලයින් දසදෙනෙකු අත්අඩංගුවට ගෙන ඇති අතර, ඊට පල්ලියේ සභාපතිවරයාද අයත් වන බවයි පොලීසිය සඳහන් කළේ.\nමේ අතර, හිරු සී.අයි.ඒ. අනාවරණයත් සමඟ මාවනැල්ල ඓතිහාසික දෙවනගල පුදබිමේ පෞරාණික සෙල් ලිපිය ආරක්ෂා කිරීම සඳහා ආවරණය කිරීමට අවශ්‍ය ද්‍රව්‍ය ලබාදීමට නව සිංහලේ ජාතික සංවිධානය ඇතුලු සංවිධාන කිහිපයක් ඊයේ කටයුතු කළා.\nදෙවනගල පුදබිමේ පවතින පෞරාණික සෙල් ලිපියට අන්තවාදීන් පිරිසක් විසින් ඇසිඞ් යොදා විනාශ කිරීමට ගෙන තිබූ උත්සහයක් සම්බන්ධයෙනුයි හිරු සී.අයි.ඒ. පසුගියදා හෙළිකළේ.\nඒ අනුව ක්‍රියාත්මක වූ නව සිංහලේ ජාතික සංවිධානය ඇතුලු සංවිධාන කිහිපයක් දෙවනගල පුදබිමේ විහාරාධිපති පූජ්‍ය මැදිරිගිරියේ පුණ්‍යසාර හිමියන් බැහැදැක සෙල්ලිපිය ආරක්ෂා කිරීම සඳහා ආවරණයක් ඉදිකිරීමට අවශ්‍ය ද්‍රව්‍ය ලබාදීමට කටයුතු කළා.",
       "URL": "https://www.hirunews.lk/256899/ඉපලෝගම-නටඹුන්වලට-හානි-කළ-10-දෙනෙකු-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2278"
}