{
       "Source": "hirunews",
       "Timestamp": "Tuesday, 23 January 2018 - 14:53",
       "Headline": "සිංගප්පුරුව සහ ශ්‍රි ලංකාව අතර නිදහස් වෙළඳ ගිවිසුමක්",
       "News Content": "සිංගප්පුරුව සහ ශ්‍රී ලංකාව අතර වෙළඳ කටයුතු සීඝ්‍රයෙන් ඉදිරියට ගෙන යාමේ නිදහස් වෙළඳ ගිවිසුමකට අත්සන් තැබුනා.\nඒ මෙරට නිල සංචාරයකට එක්ව සිටින සිංගප්පුරුව අග්‍රාමාත්‍ය ලී ෂියෑන් ලුන් සහ ජනාධිපති මෛත්‍රීපාල සිරිසේන ඉදිරියේයි.\nශ්‍රී ලංකාව වෙනුවෙන් අමාත්‍ය මලික් සමරවික්‍රම සහ සිංගප්පුරු රජය වෙනුවෙන් එරට වෙළඳ හා කර්මාන්ත අමාත්‍ය එස් ඊෂ්වරන් ඊට අත්සන් තබා තිබෙනවා.\nසිංගප්පුරු අග්‍රාමාත්‍යවරයා මෙහිදී සඳහන් කළේ දෙරට අතර ආර්ථික, වෙළඳ සහ ආයෝජන සහයෝගීතාව ඉදිරියේදී තවදුරටත් වර්ධනය කර ගැනීමට කටයුතු කරන බවයි.\nඔහු අද පෙරවරුවේ ජනාධිපති මෛත්‍රීපාල සිරිසේන හමුවුනා.\nජනාධිපති මාධ්‍ය අංශය සඳහන් කළේ දෙරට අතර ආර්ථික, වෙළඳ සහ ආයෝජන සහයෝගීතාව වර්ධනය කර ගැනීම පිළිබඳ දෙරටේ නායකයන් දීර්ඝ වශයෙන් සාකච්ඡා කළ බවයි.\nදෙරට අතර අත්සන් තැබුනු නව ගිවිසුම මගින් වෙළඳ සහ ආයෝජන ක්ෂේත්‍ර තුල දෙරටටම ප්‍රතිලාභ සැලසෙන නව අවස්ථා රැසක් ඉදිරියේදී නිර්මාණය වනු ඇති බව මෙහිදී සිංගප්පුරු අග්‍රාමාත්‍යවරයා ප්‍රකාශ කළා.\nවෘත්තීය පුහුණු, නව රැකියා අවස්ථා සහ යටිතල පහසුකම් සංවර්ධන ක්ෂේත්‍ර සඳහා සිංගප්පුරුවෙන් ශ්‍රී ලංකාවට ලබාදෙන සහය ඉදිරියේදී තවදුරටත් ව්‍යාප්ත කිරීමට කටයුතු කරන බවයි ඔහු කියාසිටියේ.\nඑමෙන්ම ලංකාවේ සුලු හා මධ්‍ය පරිමාණ ව්‍යාපාරයන්ට අදාළ ආයෝජන අවස්ථා විශාල වශයෙන් වර්ධනය වී ඇති අතර ඊට සිංගප්පුරුවේ ආයෝජකයන් තවදුරටත් දිරිමත් කරන ලෙසට ජනාධිපතිවරයා ඉල්ලීමක් කර ඇති අතර සිංගප්පුරු අග්‍රාමාත්‍යවරයා සඳහන් කර ඇත්තේ ඒ පිළිබඳ එළඹෙන ව්‍යාපාරික හමුවලදී විශේෂ අවධානයක් යොමු කර කටයුතු කරන බවයි.\nමූලෝපායික වශයෙන් සමානකම් ඇති රටවල් දෙකක් ලෙස එම සබඳතා තවදුරත් ශක්තිමත් කර ගැනීමට බොහෝ සෙයින් ඉඩ ප්‍රස්ථාව පවතින බවයි ලී ෂියෑන් ලුන් පෙන්වා දුන්නේ.",
       "URL": "https://www.hirunews.lk/181819/සිංගප්පුරුව-සහ-ශ්‍රි-ලංකාව-අතර-නිදහස්-වෙළඳ-ගිවිසුමක්",
       "Category": "Local News",
       "Parent URL": "https://www.hirunews.lk/local-news.php?pageID=4112"
}