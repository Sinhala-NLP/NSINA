{
       "Source": "hirunews",
       "Timestamp": "Sunday, 03 June 2018 - 9:28",
       "Headline": "වරෙන්තු ලබා සිටි අඹුසැමි යුවළක් ඇතුළු 3 ක් අත්අඩංගුවට",
       "News Content": "වරෙන්තු නිකුත්වී ඇති සැකකරුවන් දෙදෙනෙකු සහ සැකකාරියක් පෑලියගොඩ කොට්ඨාශ අපරාධ විමර්ශණ අංශයේ අත්අඩංගුවට පත්ව තිබෙනවා.\nඑක් පුද්ගලයෙකු මුදල් වංචා කිරීම සහ විශ්වාසය කඩ කිරීම සම්බන්ධයෙන් විවෘත වරෙන්තු 13 ක් සහ දින වරෙන්තු 22 ක් නිකුත් වී ඇති අයෙක් බවයි පොලිසිය කියාසිටියේ.\nමීගමුව, වත්තල, කොටුව, අලුත්කඩේ, පානදුර සහ කලුතර යන අධිකරණවලින් එම සැකකරුට වරෙන්තු නිකුත්වී තිබෙනවා.\nඅධිකරණය මගහරිමින් සිටි එම පුද්ගලයා අත්අඩංගුවට ගෙන පෑලියගොඩ පොලිසියට ඊයේ ඉදිරිපත් කර තිබු අතර ඔහුට ඇප ලබා ගැනීමට ඉදිරිපත්වූ බිරිඳට විවෘත වරෙන්තු 3 ක් සහ සහ පියාට විවෘත වරෙන්තු දෙකක් මෙන්ම දින වරෙන්තු 3 ක් නිකුත්වී ඇති බවටයි අනාවරණ වී ඇත්තේ.\nඅවුරුදු 38 / 41 සහ 63 වයස්වල පසුවන සැකකරුවන් සහ සැකකාරිය වත්තල සහ කඩවත ප්‍රදේශවල පදිංචිකරුවන්.\nඔවුන් මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ප්‍රධාන සැකකරු හෙට දක්වා රක්ෂිත බන්ධනාගාර ගතකර තිබෙනවා.\nසැකකරුගේ පියා සහ බිරිඳ ඇප මත මුදාහැර ඇති බවයි පොලිසිය කියාසිටියේ.\nපෑලියගොඩ පොලිසිය විමර්ශණ මෙහෙයවනවා.",
       "URL": "https://www.hirunews.lk/192195/වරෙන්තු-ලබා-සිටි-අඹුසැමි-යුවළක්-ඇතුළු-3-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3913"
}