{
       "Source": "hirunews",
       "Timestamp": "Wednesday, 16 August 2017 - 14:59",
       "Headline": "මුවන් මරා, වැලි හාරා, මී හරක් අල්ලා රක්ෂිතයක් වැනසූ කල්ලිය කොටුවෙයි (ඡායාරූප)",
       "News Content": "අනුරාධපුර,මාතලේ හා කුරුණෑගල දිස්ත්‍රික් මායිමේ පිහිටි කහල්ල පල්ලේකැලේ රක්ෂිතයේ ගල්කිරියාගම කොටසේ සිදුකල මෙහෙයුමකදී මුවන් මැරූ දඩයක්කරුවන්, වැලි ජාවාරම්කරුවන් හා හරක් සොරකමේ ගිය පිරිසක් සැකපිට ඊයේ(15) රාත්‍රියේ හා අද(16) උදේ අත්අඩංගුවට ගැනීමට ගල්කිරියාගම වනජීවී කාර්යාලයේ නිලධාරීන්ට හැකිවුනා.\nසිදු කළ මෙම වැටලීමේදී වෙඩි තබා මස් කර සිටි මුවන් දෙදෙනකුගේ මස් හා සිරුරු කොටස්, ගිනි අවි, ජීව පතොරොම්, පිහි, විදුලි පන්දම් ,වැලි පැටවූ ට්‍රැක්ටර් දෙකක්, ටිපර් රථයක් හා මීහරක් ප්‍රවාහනය සදහා ගෙනවිත් තිබු ලොරි රථයක් සමග සැකකරුවන් හත් දෙනකු අත්අඩංගුවට ගත්බව ගල්කිරියාගම වනජීවී කාර්යාලයේ ප්‍රධානි ඩී රාමසිංහ කියා සිටියා.\nමේ දිනවල පවතින වියලි කාලගුණික තත්වය නිසා ප්‍රදේශයේ වැව් සිදීමෙන් දිය සොයා එන වන සතුන් ඝාතනය කිරීම සිදුකරන බවත් රක්ෂිතයේ ඇති ඇලවේලිවල ඇති වැලි පැටවීම් සිදුකොට වලවල් හාරා විශාල පරිසර විනාශයන් මේ පිරිස සිදු කරන බව වනජීවී නිලධාරීන් ප්‍රකාශ කළා.\nකහල්ල- පල්ලෙකැලේ රක්ෂිතයේ සිදුවන ජාවාරම් මැඩලීම සදහා දිගටම පැය 24 පුරා මෙහෙයුම් ක්‍රියාත්මක කරන බව වනජීවී නිලධාරීන පවසනවා.\nනිලධාරින් වැටලීම සිදුකරන අතරදී ඉතා අමානුෂික අන්දමට මුවන් මරා මස් කරමින් සිටි බවද ඔවුහු වැඩිදුරටත් කියා සිටියා.\nමේ වැටලීම සදහා ගල්කිරියාගම වනජීවී කලාපයේ අඩවි ආරක්ෂක ඩී රාමසිංහ, වනජීවී නියාමක අනුරුද්ධ ආරියරත්න , නිශාන්ත ජිවෙන්ද්‍ර  , සිවිල් ආරක්ෂක උපදේශක ආර් බී එස් වික්‍රමසිංහ , එන් ටී ජී නෙත්තිසිංහ, කලුආරච්ච් හා රත්නායක යන නිලධාරින් මෙන්ම වනජීවී මාර්ගෝපදේශක ආනන්ද බණ්ඩාර  ද එක්ව සිටියා.\nදඹුල්ල - කාංචන කුමාර ආරියදාස",
       "URL": "https://www.hirunews.lk/168588/මුවන්-මරා-වැලි-හාරා-මී-හරක්-අල්ලා-රක්ෂිතයක්-වැනසූ-කල්ලිය-කොටුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4368"
}