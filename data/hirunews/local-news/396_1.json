{
       "Source": "hirunews",
       "Timestamp": "Sunday, 23 April 2023 - 17:26",
       "Headline": "ඩෙල්ෆ් ඝාතකයා පැය 48 ක් රඳවාගෙන ප්‍රශ්න කරයි (වීඩියෝ)",
       "News Content": "යාපනය - ඩෙල්ෆ් දූපතේ මාවිලා වරාය අසළ නිවසක් තුළ එකම පවුලේ සහෝදරියන් 03 දෙනෙකු ඇතුළු 05 දෙනෙකු තියුණු ආයුධවලින් පහර දී ඝාතනය කිරීමේ සිද්ධියට අදාළව අත්අඩංගුවට ගත් සැකකරු පැය 48 ක් රඳවාගෙන ප්‍රශ්න කිරීමට අධිකරණය අවසර ලබා දී තිබෙනවා.\nඒ සැකකරු අද දින කයිට්ස් මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nඅත්අඩංගුවට ගත් සැකකරු 51 හැවිරිදි වියේ පසුවන යාපනය - පුංකුඩිතිවු ප්‍රදේශයේ පදිංචිකරුවෙක්.\nසැකකරුගෙන් කරන ලද ප්‍රශ්නකිරීම්වලදී අනාවරණ වී ඇත්තේ කොල්ලකෑමේ අරමුණින් ඔහු තනිව මෙම ඝාතනය සිදුකර ඇති බවටයි.\nසැකකරු ජර්මනියේ සිට 2019 වසරේ මෙරටට පැමිණ තිබූ බවට ද ප්‍රකාශ කර තිබෙනවා.\nඅදාළ නිවසේ සේවයට පැමිණි කාන්තාවගෙන් කරන ලද ප්‍රශ්නකිරීම්වලින් අනාවරණ වී තිබුණේ පසුගිය 19 වනදා නවාතැන් ගැනීමට ස්ථානයක් නොමැති බව පවසමින් පුද්ගලයෙකු එම නිවසට පැමිණ තිබූ බවටයි.\nපසුව නිවැසියන් ඔහුට නවාතැන් ලබා දී තිබූ අතර, ඝාතනය සිදු වූ දින තෙක් සැකකරු එහි සිට තිබුණා.",
       "URL": "https://www.hirunews.lk/333252/ඩෙල්ෆ්-ඝාතකයා-පැය-48-ක්-රඳවාගෙන-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=396"
}