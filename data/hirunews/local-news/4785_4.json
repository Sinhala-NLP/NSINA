{
       "Source": "hirunews",
       "Timestamp": "Tuesday, 22 November 2016 - 18:23",
       "Headline": "රවිරාජ් ඝාතනය කර ඇත්තේ කරුණාට දුන් අවියකින්ලූ",
       "News Content": "හිටපු පාර්ලිමේන්තු මන්ත්‍රී නඩරාජා රවිරාජ් සහ ඔහුගේ ආරක්ෂකයා ඝාතනය කර ඇත්තේ ගිරිතලේ හමුදා කඳවුරෙන් කරුණා පාර්ශවයට ලබාදුන් ගිනි අවියකින් බව නියෝජ්‍ය සොලිසිටර් ජනරාල් රොහාන් අබේසූරිය අද අධිකරණයේදී අනාවරණ කළා.\nඒ, එම ඝාතන සිද්ධියට අදාළ නඩුව කොළඹ මහාධිකරණ විනිසුරු මනිලාල් වෛද්‍යතිලක ඉදිරියේ විභාගයට ගත් අවස්ථාවේදියි.\nමෙහි ජූරි සභාව සඳහා හත්දෙනෙකු තෝරා ගැනුනේ කුසපත් ඇදීමකින්.\nගිරිතලේ හමුදා කඳවුරෙන් හිටපු එල්.ටී.ටී.ඊ. නායකයෙකු වන විනයාග මූර්ති මුරලිදරන් හෙවත් කරුණා අම්මාන්ගේ පාර්ශවයට ටී 56 ගිනි අවි 150 ක් ලබාදී ඇති බවද නියෝජ්‍ය සොලිසිටර් ජනරාල්වරයා මෙහිදී ප්‍රකාශ කර තිබෙනවා.\nසිද්ධිය සම්බන්ධයෙන් චෝදනා එල්ලවී ඇති සැකකරුවන් තුන්දෙනෙකුට අධිචෝදනා භාරදීමද අද සිදු කෙරුණා.\nමෙම නඩුව යළි හෙට කැඳවීමට නියමිතයි.\nමේ අතර ප්‍රතිකාර ලබා ගැනීමට මාස 03ක කාලයක් විදේශ ගතවීමට අවසර ලබාදෙන ලෙස ඉල්ලා හිටපු අමාත්‍ය බැසිල් රාජපක්ෂ කර තිබූ ඉල්ලීම සම්බන්ධයෙන් නීතිපති දෙපාර්තමේන්තුව මූලික විරෝධතා ඉදිරිපත් කර තිබෙනවා.\nකොළඹ මහාධිකරණ විනිසුරු කුසලා සරෝජනී වීරවර්ධන හමුවේ මෙම ඉල්ලීම අද සලකා බැලූණු අවස්ථාවේදී විනිසුරුවරිය නීතිපති දෙපාර්තමේන්තුවට නියෝග කළේ ඊට අදාල ලිඛිත විරෝධතා මේ මස 25 වැනිදා ගොනු කරන ලෙසයි.\nසිය සේවාදායකයා හෘද රෝග තත්ත්වයකට ඇමරිකාවෙන් ප්‍රතිකාර ලබාගන්නා බැවින් මාස 03ක කාලයක් විදේශගත වීමට අවසර ලබාදෙන ලෙස හිටපු අමාත්‍ය බැසිල් රාජපක්ෂ වෙනුවෙන් පෙනී සිටි නීතිඥවරයා අධිකරණයෙන් ඉල්ලා සිටියා.\nපසුගිය ජනාධිපතිවරණ සමයේ ශ්‍රී ලංකා ගමනාගමන මණ්ඩලයෙන් කුලී පදනම මත ලබාගත් බස්රථවලට ගාස්තු වශයෙන් රුපියල් මිලියන 142.5ක මුදලක් නොගෙවීමට එරෙහිව හිටපු ජනාධිපති මහින්ද රාජපක්ෂට එරෙහිව පවරා තිබූ නඩුව ද අද කොළඹ වාණිජ මහාධිකරණයේදී කැදවනු ලැබුවා. එහිදී නියෝග කෙරුණේ නඩුව ලබන වසරේ ජනවාරි 26 වැනිදා යලි කැදවීමටයි.",
       "URL": "https://www.hirunews.lk/148108/රවිරාජ්-ඝාතනය-කර-ඇත්තේ-කරුණාට-දුන්-අවියකින්ලූ",
       "Category": "Local News",
       "Parent URL": "https://www.hirunews.lk/local-news.php?pageID=4785"
}