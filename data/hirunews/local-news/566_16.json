{
       "Source": "hirunews",
       "Timestamp": "Wednesday, 01 February 2023 - 10:03",
       "Headline": "එක ම බෝට්ටුවේ නන්නත්තාර වුණ ලංකාව හා පාකිස්තානය",
       "News Content": "ශ්‍රී ලංකාව සහ පකිස්ථානය පසුගිය දශකය පුරා චීනයේ එක් මාවතක් - තීරයක් මුලපිරීමේ (BRI) ප්‍රබල පාර්ශ්වකරුවන් වූ අතර, බීජිං වෙතින් ඉහළ පොලී අනුපාත යටතේ ගත් ණය භාවිත කරමින් සුදු අලි ව්‍යාපෘති රැසක් නිර්මාණය කර ඇතැ යි හින්දුස්ථාන් ටයිම්ස් වෙබ් අඩවිය වාර්තා කරනවා.\nරටවල් දෙක ම අද බංකොලොත් වී ඇත්තේ, වර්ධනය වන ආහාර සහ ඉන්ධන අර්බුදය මැඩපැවැත්වීම සඳහා අත්‍යවශ්‍ය ආධාර සමඟින් ඔවුන්ගේ ආර්ථිකයන් පුනර්ජීවනය කිරීමට චීනය BRI වැඩසටහනට දැක්වූ උද්යෝගය නො පෙන්වීම හේතුවෙන් බවයි එම වාර්තාවේ දැක්වෙන්නේ.\nරටවල් ද්විත්වයම මුදල් ඒකක අවප්‍රමාණය වීම, ඉහළ උද්ධමනය සහ ඉතා ඉහළ බැංකු පොලී අනුපාත සමඟ ආර්ථික අර්බුදයේ පතුලටම ඇද වැටී සිටිනවා.\nයටිතල පහසුකම් සඳහා අරමුදල් සපයා ගැනීම සඳහා බීජිං සහය ලබා ගැනීමට අපේක්ෂාවෙන් සිටින නේපාලයට, බංග්ලාදේශයට, මාලදිවයින සහ මියන්මාරයට මෙම රටවල් දෙකේ ආර්ථික අර්බුදය මනා පාඩමක් බව හින්දුස්ථාන් ටයිම්ස් වාර්තාවේ සඳහන්.\nජාත්‍යන්තර මූල්‍ය අරමුදල සහ පැරිස් සමාජය හා එක්ව ශ්‍රී ලංකාවට මූල්‍ය හා ණය සහන ලබා දීමට එකඟ වන බව ඉන්දියානු අපනයන-ආනයන බැංකුව ලිඛිත ව දැනුම් දී ඇතත්, චීන අපනයන-ආනයන බැංකුව ශ්‍රී ලංකාවට දැනුම් දී ඇත්තේ ණය ආපසු ගෙවීමට වසර 2ක සහන කාලයක් පමණක් ලබා දෙන බව යි.\nඒ ජාත්‍යන්තර මූල්‍ය අරමුදල සහ පැරිස් සමාජය විසින් ශ්‍රී ලංකාවට ණය ආපසු ගෙවීමට වසර 10ක සහන කාලයක් සහ ශ්‍රී ලංකාවේ ණය වසර 15කට ප්‍රතිව්‍යුහගත කළ යුතු යැයි නිර්දේශ කර ඇති පසුබිමක යි.\nමෙයින් අදහස් වන්නේ මාර්තු මාසයේදී ශ්‍රී ලංකාවට ලැබීමට තිබෙන ඇමෙරිකානු ඩොලර් බිලියන 2.9 ක IMF පැකේජය චීන EXIM බැංකු කොන්දේසි හේතුවෙන් අනතුරට ලක්ව ඇති බව යි.\nඑසේ වුව හොත් එකම විකල්පය වන්නේ සම්පූර්ණයෙන්ම විනාශ වී ඇති ආර්ථික හා දේශපාලන ව්‍යාකූලත්වයෙන් ශ්‍රී ලංකාව ගලවා ගැනීම සඳහා IMF විසින් ස්වෛරී හිඟ මුදල් මත ණය දීමට ඉඩ දීමයි.\nචීන සංවර්ධන බැංකුවේ ණය ඇතුළුව ශ්‍රී ලංකාවේ චීන ණය පංගුව අවම වශයෙන් ඩොලර් බිලියන 7ක් පමණ වනවා.\nරාජපක්ෂ පාලනයේ මූල්‍ය අක්‍රමිකතා සහ වැරදි කලමනාකරණය හේතුවෙන් දරාගත නොහැකි ණය බරක් ශ්‍රී ලංකාව මත පැටවී තිබෙනවා.\nහම්බන්තොට වරාය, මත්තල රාජපක්ෂ ජාත්‍යන්තර ගුවන්තොටුපළ, නෙලුම් කුලුණ ඇතුළු රට පුරා තිරසාර නොවන සුදු අලි ව්‍යාපෘති රැසක් ඉදිකිරීමට එවකට පාලනය චීනයෙන් අධික පොලියට ලබා ගත් ණය යොදා ගත්තා.\n2022 දී රාජපක්ෂ පාලනයට එරෙහිව පැතිර ගිය මහජන අප්‍රසාදය නිසා දිවයිනේ අන්ත වාමාංශික දේශපාලන පක්ෂවලට නැඟී සිටීමට හැකි වී තිබීම යම් ආකරයක දේශපාලන ව්‍යාකූලත්වයක් නිර්මාණය කර ඇති අතර එය මූලික වශයෙන්, පකිස්ථානයේ මෙන්, ආර්ථික ව්‍යාකූලත්වයට වඩා අයහපත් තත්ත්වයක් නිර්මාණය කරනු ඇතැයි හින්දුස්ථාන් ටයිම්ස් වාර්තාවේ දැක්වෙනවා.\n2023 ජනවාරි 16 වැනි දින ජාත්‍යන්තර මූල්‍ය අරමුදලේ විධායක අධ්‍යක්ෂිකා ක්‍රිස්ටලිනා ජෝර්ජීවා වෙත යොමු කළ සිය ලිපියෙන් ඉන්දියාව පැහැදිලි කළේ කිසිදු අමතර කොන්දේසියකින් තොරව ජාත්‍යන්තර මූල්‍ය අරමුදල සහ පැරිස් සමාජය විසින් ණය තිරසාර විශ්ලේෂණයට පූර්ණ සහාය දෙන බවයි.\nකෙසේ වෙතත්, මෝදි ආන්ඩුව, ශ්‍රී ලංකා බලධාරීන් සියලුම වාණිජ ණය හිමියන්ගෙන් සහ අනෙකුත් නිල ද්විපාර්ශ්වික ණය හිමියන්ගෙන් සාධාරණ ණය සහන ලබා ගත යුතු බව මෙන්ම බහුපාර්ශ්වික සංවර්ධන බැංකුවලින් ප්‍රමාණවත් මූල්‍ය දායකත්වයක් ලබා ගත යුතු බව ද අවධාරණය කළා.\nඉන්දියාව ජාත්‍යන්තර මූල්‍ය අරමුදලට යැවූ ලිපියේ පිටපතක් ශ්‍රී ලංකා මුදල් අමාත්‍යාංශයට ද එවා තිබුණා.\nණය ආපසු ගෙවීමේ කාලය දීර්ඝ කිරීම සහ පොලී අනුපාත අඩු කිරීම හෝ ඒ හා සමාන මූල්‍ය/ණය සහන ලබා දෙන වෙනත් මූල්‍ය මෙහෙයුම් හරහා මධ්‍යම හා දිගු කාලීන ණය සහන සඳහා පැරිස් සමාජය සමඟ ශ්‍රී ලංකා රජය වෙනුවෙන් අඛණ්ඩ සාකච්ඡා කිරීමට කැප වන බවද ඉන්දියාව සිය ලිපියෙන් දන්වා තිබෙනවා.\n2032 වන විට ශ්‍රී ලංකාවේ රාජ්‍ය ණය දල දේශීය නිෂ්පාදිතයේ ප්‍රතිශතයක් ලෙස සියයට 95ට වඩා අඩු කර ගැනීම සහ 2027 -2032 දක්වා කාලය තුල මධ්‍යම රජයේ දළ මූල්‍ය අවශ්‍යතා දල දේශිය නිෂ්පාදිතයෙන් සියයට 13ක මට්ටමේ පවත්වා ගැනීම ජාත්‍යන්තර මූල්‍ය අරමුදල ඉලක්ක කර ඇති ණය තිරසර තක්සේරුවට ඇතුලත්.\nඊට අමතරව ශ්‍රී ලංකාවේ බාහිර මූල්‍ය පරතරය පියවා ගැනීම සඳහා මධ්‍යම රජයේ වාර්ෂික විදේශ මුදල් ණය සේවාව 2027-32 කාලය තුල සෑම වසරකම දළ දේශීය නිෂ්පාදිතයෙන් සියයට 4.5 ට වඩා අඩු විය යුතු බව ජාත්‍යන්තර මූල්‍ය අරමුදලේ නිර්දේශයයි.\nශ්‍රී ලංකාව දැනට අනුගමනය කරන ආර්ථික ප්‍රතිපත්තිවල යම් සාධනීය තත්ත්වයක් පෙන්නුම් කරමින් ජනවාරි මාසයේදී අපේක්ෂිත පරිදි මතුපිට උද්ධමනය පහළ යෑමක් පෙන්නුම් කර තිබෙනවා.\nඒ අනුව කොළඹ පාරිභෝගික මිල දර්ශකයෙහි වාර්ෂික ලක්ෂ්‍යමය වෙනස මගින් මනිනු ලබන මතුපිට උද්ධමනය, 2022 දෙසැම්බර් මාසයේ වාර්තා වූ සියයට 57.2 සිට 2023 ජනවාරි මාසයේදී සියයට 54.2 දක්වා පහළ ගොස් තිබෙනවා.\nශ්‍රී ලංකා මහ බැංකුවේ නවතම සාර්ව ආර්ථික පුරෝකථන අනුව, දැඩි මුදල් හා රාජ්‍ය ප්‍රතිපත්ති ක්‍රියාමාර්ග හේතුවෙන් යටපත් වූ ඉල්ලුම් තත්ත්වයන්, දේශීය සැපයුම් තත්ත්වයන්හි අපේක්ෂිත වැඩිදියුණු වීම්, සහ අපේක්ෂිත ගෝලීය බලශක්ති සහ ආහාර මිල ගණන් ලිහිල් වීම හේතුවෙන් දේශීය මිල මට්ටම් පහළ යෑම මෙන්ම හිතකර සංඛ්‍යානමය පදනම් බලපෑම් හේතුවෙන් උද්ධමනයේ පහත වැටීමේ ප්‍රවණතාව 2023 වසර පුරා පවතිනු ඇතැයි අපේක්ෂා කෙරෙනවා.\nකෙසේ වෙතත් මහ බැංකුව පවසන්නේ, දේශීය බලශක්ති මිල ගණන්වල ඇතිවිය හැකි ඉහළ යෑම් හා ඒ ආශ්‍රිත ඇතිවිය හැකි පසුබලපෑම්, ගෝලීය බලශක්ති හා ආහාර මිල ගණන්වල පහළ යෑම දේශිය පාරිභෝගිකයන් වෙත සම්ප්‍රේෂණය වීමේදී ඇති විය හැකි ප්‍රමාද වීම් හේතුවෙන් අපේක්ෂිත උද්ධමනය ඉහළ යෑමේ අවිනිශ්චිතතා ඇති විය හැකි බවයි.",
       "URL": "https://www.hirunews.lk/326372/එක-ම-බෝට්ටුවේ-නන්නත්තාර-වුණ-ලංකාව-හා-පාකිස්තානය",
       "Category": "Local News",
       "Parent URL": "https://www.hirunews.lk/local-news.php?pageID=566"
}