{
       "Source": "hirunews",
       "Timestamp": "Friday, 20 November 2020 - 11:59",
       "Headline": "ඇමති ජනක බණ්ඩාරට එරෙහි අධිචෝදනා බලරහිත කිරීමේ තීන්දුවක්",
       "News Content": "1999 වසරේ සිදුවූ මිනිස් ඝාතන සිද්ධියක් සම්බන්ධයෙන් අමාත්‍ය ජනක බණ්ඩාර තෙන්නකෝන් ඇතුළු දෙදෙනෙකුට එරෙහිව නීතිපතිවරයා විසින් ගොනු කරනු ලැබූ අධිචෝදනා පත්‍ර නීතියට පටහැනි යැයි තීන්දු කළ අභියාචනාධිකරණය එය බල රහිත කරමින් රිට් ආඥාවක් නිකුත් කළා.\nඅභියාචනාධිකරණයේ සභාපති විනිසුරු ඒ.එච්.එම්.ඩී. නවාස් සහ සෝභිත රාජකරුණා යන විනිසුරු මඩුල්ලක් විසින් මෙම නියෝගය අද නිකුත් කරනු ලැබුවා.\nපෙත්සම්කාර අමාත්‍ය ජනක බණ්ඩාර තෙන්නකෝන් අධිකරණය හමුවේ ගොනුකර තිබූ රිට් පෙත්සම් මගින් සඳහන් කර තිබුණේ 1999 වසරේ මහවෙල ප්‍රදේශයේ ඇති වූ මිනීමැරීමේ සිද්ධියක් සම්බන්ධයෙන් 2015 වසරේ දී බලයට පත් යහපාලන රජය විසින් තමන්ට එරෙහිව මහනුවර මහාධිකරණය හමුවේ අධිචෝදනා පත්‍රයක් ගොනු කළ බවයි. නිතීපතිවරයා විසින් ගොනු කරනු ලැබු එම අධිචෝදනා පත්‍ර නීතියට පටහැනිව සහ දේශපාලන අවශ්‍යතාවන් මත සිදු කර ඇති බැවින්  එය බල රහිත කිරීමේ රිට් ආඥාවක් නිකුත් කරන ලෙසත් ඉල්ලමිනුයි අමාත්‍යවරයා මෙම පෙත්සම ඉදිරිපත් කර තිබුණේ.\nඑම පෙත්සමට අදාළ තීන්දුව අද ප්‍රකාශයට පත් කළ අභියාචනාධිකරණය විනිසුරු මඩුල්ල  පෙත්සම්කරුවන්ට එරෙහිව මහනුවර මහේස්ත්‍රාත් අධිකරණය පවත්වා තිබෙන ලඝු නොවන නඩු විභාගය නිත්‍යානුකූල නොවන බව සඳහන් කළා. එහිදී විත්තිකරුගේ සහභාගිත්වයකින් තොරව මෙම ලඝු නොවන නඩු විභාගය එක් දිනකින් අවසන් කර තිබෙන බව පෙන්වා දුන් සභාපති විනිසුරුවරයා එය නීතියට පටහැනි බවයි කියා සිටියේ. ඒ අනුව ලඝු නොවන නඩු විභාගයේ නිර්දේශ පදනම් කරගනිමින්  නීතිපතිවරයා විසින් පෙත්සම්කරුට එරෙහිව මහනුවර මහාධිකරණයේ ගොනු කර තිබෙන අධි චෝදනා පත්‍රය ද නීතියට පටහැනි වන බව ද  සභාපති විනිසුරුවරයා සඳහන් කළා.ඒ අනුව අදාළ නීති විරෝධී අධිචෝදනා පත්‍ර තවදුරටත් පවත්වාගෙන යාමට හැකියාවක් නොමැති බව පෙන්වා දුන් සභාපති විනිසුරුවරයා ඒ අනුව එය බල රහිත කරමින් රිට් ආඥාවක් නිකුත් කරනු ලැබුවා.",
       "URL": "https://www.hirunews.lk/255167/ඇමති-ජනක-බණ්ඩාරට-එරෙහි-අධිචෝදනා-බලරහිත-කිරීමේ-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=2322"
}