{
       "Source": "hirunews",
       "Timestamp": "Thursday, 22 April 2021 - 19:31",
       "Headline": "ගතවූ පැය 24 තුළ මෙරටින් කොරෝනා ආසාදිතයින් 578ක් (වීඩියෝ)",
       "News Content": "කොවිඩ් අවදානම හේතුවෙන් කුලියාපිටිය පොලිස් වසම අද මධ්‍යම රාත්‍රියේ සිට හුදෙලා කරන බව යුද හමුදාපති ජෙනරාල් ශවේන්ද්‍ර සිල්වා පවසනවා.\nමේ අතර, අද දිනයේ තවත් කොවිඩ් ආසාදිතයින් 520 ක් වාර්තා වූ අතර, ගතවූ පැය 24 තුළත් ආසාදිතයින් 578 දෙනෙක් වාර්තා වුණා.\nඅවුරුදු සමයෙන් පසු මෙරට කොවිඩ් ආසාදිතයින් වාර්තා වීම ඉහළ යාමට හේතුව නව ප්‍රභේදයක්ද යන්න සම්බන්ධයෙන් සෞඛ්‍ය අංශ පරීක්ෂණයක් ආරම්භ කර තිබෙනවා.\nජාතික බෝවන රෝග විද්‍යායතනය හෙවත් IDH රෝහලේ කොවිඩ් රෝගීන් සඳහා වෙන් කර ඇති සියළු ඇදන් මේ වන විට රෝගීන්ගෙන් පිරී පවතින බව වාර්තා වනවා.\nකෙසේ වෙතත් රෝහල් බලධාරියෙකු හිරු ප්‍රවෘත්ති වෙත ප්‍රකාශ කළේ එය රෝහල් කටයුතු සඳහා බධාවක් නොවන අතර ඔක්සිජන් හෝ ඖෂධවලද කිසිදු හිගයක් නොමැති බවයි.\nඅද දිනයේ මේ දක්වා මෙරටින් වාර්තා වූ කොවිඩ් 19 ආසාදිතයින් 520ත් සමගින් මෙරටින් වාර්තාවන සමස්ත කොවිඩ් 19 ආසාදිතයින් සංඛ්‍යාව දැක්වුණේ 98,570 ක් ලෙසයි.\nපසුගිය පෙබරවාරි මාසයෙන් පසු දෛනික කොවිඩ් ආසාදිතයින් සංඛ්‍යාව යළි 500 සීමාව ඊයේ විශේෂත්වයක්. ඒ අතරින් වැඩිම ආසාදිතයින් පිරිසක් වාර්තා වුණේ කුරුණෑගල දිස්ත්‍රික්කයෙන්.\nඑම සංඛ්‍යාව 171ක්.\nකුරුණෑගලින් වාර්තා වූ මෙම ආසාදිතයින් අතරින් වැඩිම පිරිසක් වාර්තාවන්නේ වැල්ලව ප්‍රදේශයෙන්.\nඑම සංඛ්‍යාව 100ක්.\nකොවිඩ් ආසාදිතයින් සංඛ්‍යාව ඉහළ යාමත් සමඟ කුරුණෑගල, කුඹුක්ගැටේ පොලිස් බල ප්‍රදේශයට අයත් තිත්තවැල්ගාල ග්‍රාම නිලධාරී වසම හුදෙකලා කෙරුණා.\nමේ අතර, කුලියාපිටිය පොලිස් වසමද අද මධ්‍යම රාත්‍රි යේ සිට හුදෙකලා කිරීමට තීරණය කළ බව යුද හමුදාපතිවරයා සඳහන් කළා.\nමේ අතර, කුරුණෑගල දිස්ත්‍රික්කයට බලපා ඇති කොවිඩ් අවදානම සම්බන්ධයෙන් සාකච්ඡා කිරීම සඳහා වයඹ පළාත් ආණ්ඩුකාරවරයාගේ ප්‍රධානත්වයෙන් අද උදෑසන රැස්වීමක් පැවැත්වුණා.\nගම්පහ දිස්ත්‍රික්කයේ දිවුලපිටිය අස්වැන්නවත්ත ප්‍රදේශයේ පසුගිය 15 වැනිදා පැවති අවුරුදු උත්සවයක් ආශ්‍රිතව ආසාදිතයින් 5 දෙනෙකු හඳුනාගැනීමත් සමග සිදුකළ කොවිඩ් පරීක්ෂණවලින් තවත් ආසාදිතයින් 24 දෙනෙකු හඳුනාගෙන තිබෙනවා.\nඅම්බුළුවාවේ විනෝද චාරිකාවක් ගිය දිවුලපිටිය - මැල්ලවගෙදර ප්‍රදේශයේ පුද්ගලයින් 42කටද කොවිඩ් වෛරසය ආසාදනය වී ඇති බවයි දිවුලපිටිය, පරිපාලන මහජන සෞඛ්‍ය පරීක්ෂකවරයා පවසන්නේ.\nමේ අතර යාපනය පොලිස් ස්ථානයේ නිලධාරීන් 11 දෙනෙකුට කොවිඩ් ආසාදනය වී ඇති බව උතුරු පළාත් සෞඛ්‍ය අධ්‍යක්ෂ ඒ. කේදීස්වරන් මහතා පවසනවා.\nදික්ඔය මූලික රෝහලේ හෙදියකට සහ ඇයගේ පුතුන් දෙදෙනාටත් කොවිඩ් ආසාදනය වීමත් සමඟ ඇයගේ පුතුන් දෙදෙනා අධ්‍යාපනය ලැබූ හැටන් ශ්‍රී පාද විද්‍යාලයේ ළමුන් 107 දෙනෙකු ස්වයං නිරෝධායනයට යොමු කර තිබෙනවා.\nමෙරට සියලුම විශ්වවිද්‍යාල ආරම්භය තවත් සති දෙකකින් කල් දැමීමට තීරණය තර තිබෙනවා.\nලබන 27 වැනිදා මෙරට විශ්වවිද්‍යාල ආරම්භ කිරීමටයි මීට පෙර තීරණය කර තිබුණේ. කෙසේ වෙතත් පවතින තත්ත්වය හමුවේ පාසල් වසා දැමීම සම්බන්ධයෙන් මෙතෙක් තීරණය කර නැහැ.",
       "URL": "https://www.hirunews.lk/269212/ගතවූ-පැය-24-තුළ-මෙරටින්-කොරෝනා-ආසාදිතයින්-578ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2003"
}