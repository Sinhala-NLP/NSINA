{
       "Source": "hirunews",
       "Timestamp": "Saturday, 23 January 2021 - 17:11",
       "Headline": "මූල්‍ය ආයතන සහ සුපිරි වෙළඳසැල් කොල්ලකෑ ජාවාරමක සුළමුල හෙළිවේ",
       "News Content": "ප්‍රාදේශීය මූල්‍ය ආයතන සහ සුපිරි වෙළඳසැල් කොල්ලකෑමේ සිද්ධීන්වලට සම්බන්ධ දෙදෙනෙකු පෑලියගොඩ කොට්ඨාශ අපරාධ විමර්ශන ඒකකය අද අත්අඩංගුවට ගනු ලැබුවා.\nහෝමාගම සහ නාරාහේන්පිට ප්‍රදේශවලදී පොලිස් භාරයට ගැනුනු මොවුන් 42 හැවිරිදි වියේ පසුවන අවිස්සාවේල්ල සහ පුවක්පිටිය ප්‍රදේශවල පදිංචිකරුවන්.\nමොවුන් ලඟ තිබී පතොරම් තුවක්කු 2ක්, ගල්කටස් වර්ගයේ ගිනි අවියක්, ජීව අත්බෝම්බයක්, බෝර 12 වර්ගයේ පතොරොම් 34ක් සහ හිස් පතොරොම් කොපු 15ක් මෙන්ම යතුරුපැදියක් ද පොලිස් භාරයට ගෙන තිබෙනවා.\nසැකකරුවන් කිරිල්ලවල, කුරුකුලාව සහ කොකිස්කඩේ ප්‍රදේශවල මූල්‍ය ආයතන කොල්ලකෑම සහ වැලිපිල්ලෑව ප්‍රදේශයේ මූල්‍ය ආයතනයක් කොල්ලකෑමට තැත් කිරීමේ සිද්ධිවලට සම්බන්ධ බවට අනාවරණ වුණා.\nඑමෙන්ම රාගම සහ කිරිල්ලවල ප්‍රදේශවල සුපිරි වෙළඳසැල් කොල්ලකෑමේ සිද්ධීන් ද මොවුන් විසින් සිදුකර ඇති බවටයි හෙලිව ඇත්තේ.\nකඳාන ප්‍රදේශයේ තවත් සුපිරි වෙළදසැලක් කොල්ලකෑමට ගිය අවස්ථාවේ එහි රාජකාරියේ යෙදී සිටි ආරක්ෂක නිලධාරිනියකට තුවාල සිදු කර ඇති අතර ඇය රෝහල්ගතව ප්‍රතිකාර ලබමින් සිටියදී පසුව ජීවිතක්ෂයට පත්වුණා.",
       "URL": "https://www.hirunews.lk/260525/මූල්‍ය-ආයතන-සහ-සුපිරි-වෙළඳසැල්-කොල්ලකෑ-ජාවාරමක-සුළමුල-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2193"
}