{
       "Source": "hirunews",
       "Timestamp": "Monday, 06 December 2021 - 15:16",
       "Headline": "සජබ මන්ත්‍රීවරුන් නොමැති නිසා පාර්ලිමේන්තුව දහවලට පමණක් සීමා වේ",
       "News Content": "සමගි ජනබලවේගයේ මන්ත්‍රීවරුන් අද (06) පාර්ලිමේන්තුව වර්ජනය කිරීම හේතුවෙන් පාර්ලිමේන්තුවේ කටයුතු අද දහවල් 12.30 දක්වා පමණක් සීමා වුණා.\nඅයවැය කාරක සභා අවස්ථා විවාදය 12 වන දින වු අද කපාහැරීමේ යෝජනාව ඉදිරිපත් කිරීම සදහා නම් කර සිටි සමගි ජනබලවේගයේ මන්ත්‍රී නලින් බණ්ඩාර සභා ගර්භයේ නොසිටි බැවින් ස්ථාවර නියෝග යටතේ සංශෝධන පමණක් ඉදිරිපත් කිරීම සිදු කෙරුණා.\nකපා හැරිමේ යෝජනාව ඉදිරිපත් නොවි කාරක සභා අවස්ථා විවාදය ඉදිරියට පවත්වාගෙන යාමට නොහැකි බැවින් දහවල් පාර්ලිමේන්තුවේ කටයුතු අත්හිටුවා හෙට පෙරවරු 9.30 දක්වා සභාව කල් තැබීමට සභානායක අමාත්‍ය දිනේෂ් ගුණවර්ධන සිදුකළ යෝජනාවට අනුවයි මූලාසනය ඊට අවසර ලබා දුන්නේ.\nනාගරික සංවර්ධන හා නිවාස ඇතුළු තවත් රාජ්‍ය අමාත්‍යාංශ කිහිපයක් අද (06) විවාදයට ගැනීමට නියමිතව තිබු අතර, හෙට දිනයේ පරිසර හා වනජීවි හා වන සංරක්ෂණ සහ ධීවර අමාත්‍යාංශයන් පිළිබද අයවැය කාරක සභා අවස්ථාවේ විවාදයට ගැනීමට නියමිතයි.",
       "URL": "https://www.hirunews.lk/290186/සජබ-මන්ත්‍රීවරුන්-නොමැති-නිසා-පාර්ලිමේන්තුව-දහවලට-පමණක්-සීමා-වේ",
       "Category": "Local News",
       "Parent URL": "https://www.hirunews.lk/local-news.php?pageID=1513"
}