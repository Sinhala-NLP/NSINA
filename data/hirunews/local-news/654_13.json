{
       "Source": "hirunews",
       "Timestamp": "Tuesday, 20 December 2022 - 14:06",
       "Headline": "ආසියානු රග්බි සම්මේලනයෙන් ශ්‍රී ලංකාවට ලොකු දඩයක්",
       "News Content": "ශ්‍රී ලංකා කාන්තා රග්බී කණ්ඩායමට ආසියානු රග්බි සම්මේලනයෙන් ඇමරිකානු ඩොලර් 10,000 ක දඩයක් පනවා තිබෙනවා.\nමීට හේතු වී ඇත්තේ ශ්‍රී ලංකා කාන්තා රග්බි කණ්ඩායම ආසියානු සත් සාමාජික රග්බි ශූරතා තරගාවලියේ අවසන් වටයේ තරගාවලියෙන් හදිසියේ ඉවත් වීමයි.\nමෙලෙස ඉවත් වීම හේතුවෙන් එම තරගාවලියේ කණ්ඩායම් සංඛ්‍යාව හතක් දක්වා අඩුව වූ බවත් ඒ හේතුවෙන් සෑම කණ්ඩායමකටම නිතරග ලකුණ බැගින් හිමි වූ බවත් ආසියානු රග්බි සම්මේලනය පෙන්වා දෙනවා.\nඒ අනුව මෙම හදිසි ඉවත් වීම හේතුවෙන් ආසියානු කාන්තා සත් සාමාජික රග්බි තරගාවලියේ ජීව ගුණයට හානි වූ බවයි ආසියානු රග්බි සම්මේලනය පෙන්වා දෙන්නේ.\nශ්‍රී ලංකා රග්බි සම්මේලනය වෙත ලිපියක් යොමු කරමින් ආසියානු රග්බි සම්මේලනයේ ප්‍රධාන විධායක නිලධාරී බෙන්ජමින් වෑන් රූවන් පවසන්නේ ඒ වන විට ශ්‍රී ලංකා රග්බි පාපන්දු සංගමය ආසියානු සංගමය විසින් තහනම් කර තිබූ බැවින් ඔවුන් විසින් සංවිධානය කරනු ලබන කිසිදු තරගාවලියක් සඳහා ශ්‍රී ලංකා පිරිමි හෝ කාන්තා කණ්ඩායම් වලට එක් විය නොහැකි තත්ත්වයක් මතුව තිබූ බවයි.\nඒ අනුව 2023 ඔක්තෝබර් 22-23 දෙදින තුල තායිලන්තයේ බැංකොක් නුවර දී පැවැත්වීමට නියමිතව තිබූ ආසියානු සත් සාමාජික රග්බි ශූරතා තරගාවලියේ තරඟ සඳහා එක්වීමට ද ශ්‍රී ලංකා පිරිමි සහ කාන්තා කණ්ඩායම් දෙකටම වාරණයක් පැනවි තිබුණා.\nකෙසේ වෙතත් පසුගියදා මෙරට සංචාරයක නිරත වූ ආසියානු රග්බි සම්මේලනයේ සභාපතිවරයා, ක්‍රීඩා අමාත්‍යවරයා සහ ඔලිම්පික් කමිටු නිලධාරීන් සමඟ පැවති සාකච්ඡාවලින් අනතුරුව ශ්‍රී ලංකා රග්බි සම්මේලනය වෙත පනවා තිබූ තහනම ඉවත් කිරීමට කටයුතු කළා.\nඑවැනි තත්වයක් යටතේ පසුගිය නොවැම්බර් 16 වැනිදා ශ්‍රී ලංකා රග්බි සම්මේලනය වෙනුවෙන් ආසියානු රග්බි සම්මේලනය වෙත ඊ-මේල් පණිවිඩයක් නිකුත් කළ ජාතික ඔලිම්පික් කමිටුවේ ගාමිණි ජයසිංහ එම සම්මේලනයෙන් ශ්‍රී ලංකා පිරිමි කණ්ඩායට වීසා ලබාගැනීම සඳහා අවශ්‍ය කරන ලිපිලේඛන නිකුත් කරන ලෙස ඉල්ලා තිබුණා.\nකෙසේ වෙතත් නොවැම්බර් 21ක් වැනි දින නැවතත් ශ්‍රී ලංකා රග්බි පාපන්දු සම්මේලනයෙන් විමසීමක් කරන ආසියානු සත් සාමාජික රග්බි තරගාවලියේ තරග කළමනාකරු ශ්‍රී ලංකා කාන්තා කණ්ඩායම ආසියානු සත්සාමාජික තරගාවලියට සහභාගී කිරීමෙන් වැළකී සිටීමේ තීරණය පිළිබඳව නැවත සලකා බලන ලෙස ඉල්ලා තිබෙනවා.\nඒ සඳහා ද ශ්‍රී ලංකා ඔලිම්පික් කමිටුවේ හෝ රග්බි සම්මේලනයේ යහපත් ප්‍රතිචාරයක් හිමිවී නැහැ.\nකෙසේ වෙතත් ජාතික ඔලිම්පික් කමිටුවේ සහ ශ්‍රී ලංකා රග්බි පාපන්දු සංගමයේ මෙම අමනෝඥ ක්‍රියාව හේතුවෙන් මේ වන විට ආසියානු රග්බි සම්මේලනයට අමරිකානු ඩොලර් 10,000ක දඩ මුදලක් ගෙවීමට සිදුව ඇති අතර එය ශ්‍රී ලංකා මුදලින් රුපියල් ලක්ෂ 35ට ආසන්නයි.",
       "URL": "https://www.hirunews.lk/323123/ආසියානු-රග්බි-සම්මේලනයෙන්-ශ්‍රී-ලංකාවට-ලොකු-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=654"
}