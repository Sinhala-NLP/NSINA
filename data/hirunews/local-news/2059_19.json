{
       "Source": "hirunews",
       "Timestamp": "Saturday, 27 March 2021 - 13:39",
       "Headline": "සංවර්ධනය නොදුටු අටහවුල්හේන ගම්මානය (වීඩියෝ)",
       "News Content": "කළුතර දිස්ත්‍රික්කයේ පාලින්දනුවර ප්‍රාදේශීය සභා බල ප්‍රදේශයට අයත් අටහවුල්හේන ගම්මානයට පිවිසීමට තිබෙන ජනසවි ගම මාර්ගය අබලන්වීම හේතුවෙන් එහි ජනතාව දැඩි අසීරු තත්ත්වයකට පත්ව සිටිනවා.\nමෙම ගම්මානයට පිවිසීම සඳහා මාර්ග කිහිපයක් තිබුණ ද ඒ සෑම මාර්ගයක්ම වසර ගණනාවකින් ප්‍රතිසංස්කරණයට ලක් වෙලා නැහැ.\nමෙම තත්වය හේතුවෙන් ගම්වාසීන්ගේ දෛනික කටයුතුවලට මෙන්ම කුඩා දරුවන්ට පාසල වෙත යාමට ද සිදුව ඇත්තේ මෙම මාර්ගය හරහා ගලා බසිනා සේන දොළ තරණය කරමින්.\nවර්ෂාව නොමැති කාලවල දී එය යම් තාක් දුරට විසදුමක් වුව ද වර්ෂා කාලයට දොලේ දිය පහර ඉහළ යාම හේතුවෙන් ගම්වාසීන්ට අනතුරුදායක අභියෝගයකට මුහුණ දීමටයි සිදුව ඇත්තේ.\nසියයකට අධික පවුල් සංඛ්‍යාවක් ජීවත් වන මෙම ගම්මානයේ පවතින අක්‍රමවත් මාර්ග පද්ධතිය හේතුවෙන් ජනතාව හදිසි අවස්ථාවවල දී දැඩි අපහසුතාවයට පත් වෙනවා.\nමේ සම්බන්ධයෙන් අවස්ථා ගණනාවක දීම පාලින්දනුවර ප්‍රාදේශීය සභාව මෙන්ම දේශපාලනඥයින් දැනුවත් කළ ද ඒ කිසිවෙක් මෙම ගැටළුවට කන්දීමක් සිදුකර නැහැ.\nතම දෛනික කටයුතු සඳහා භාවිත කිරීමට ක්‍රමවත් මාර්ග පද්ධතියක් පමණක් ඉල්ලා සිටින මෙම ජනතාවගේ හඬට කන්දීම බලධාරීන්ගේ වගකීමක් නොවන්නේද මේ සම්බන්ධයෙන් බලධාරීන්ගේ අවධානය යොමු වන තුරු රතු මිනිත්තුව අවධානයෙන්.",
       "URL": "https://www.hirunews.lk/266705/සංවර්ධනය-නොදුටු-අටහවුල්හේන-ගම්මානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2059"
}