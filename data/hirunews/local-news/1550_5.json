{
       "Source": "hirunews",
       "Timestamp": "Saturday, 20 November 2021 - 7:49",
       "Headline": "ලන්ඩනයේ නිවසක ගින්නකින් ශ්‍රී ලාංකිකයින් සිව්දෙනෙකු මියයයි (ඡායාරූප)",
       "News Content": "බ්‍රිතාන්‍යයේ ලන්ඩන් නුවර බෙක්ස්ලිහීත් හි නිවසක ඇති වූ ගින්නකින් ශ්‍රී ලාංකික පවුලක සාමාජිකයන් හතරදෙනෙකු ජීවිතක්ෂයට පත්වුණා.\nකාන්තාවන් දෙදෙනෙකු සහ කුඩා ළමයින් දෙදෙනෙකු මෙලෙස මියගොස් ඇති අතර, තවත් අයෙකු නිවසේ උඩු මහලෙන් බිමට පැන දිවි ගලවාගෙන තිබෙනවා.\nඔහුගේ දෙපාවලට දැඩි හානි සිදුව ඇති බවයි රෝහල් ආරංචි මාර්ග සඳහන් කළේ.\nඅවුරුද්දක් වයසැති දැරියක, සිව් හැවිරිදි පිරිමි ළමයෙකු, ඔවුන්ගේ මව සහ ඇගේ නැන්දණිය මෙලෙස මියගොස් ඇති බවයි බ්‍රිතාන්‍ය මාධ්‍යය වාර්තා කළේ.\nබ්‍රහස්පතින්දා සන්ධ්‍යාවේ ඇති වූ ගින්නෙන් මියගිය දරුවන්ගේ මිත්තනිය ඊයේ නැවතත් ශ්‍රී ලංකාවට පැමිණීමට නියමිතව සිටි බව සඳහන්.\nඇය ලන්ඩනයට ගොස් ඇත්තේ සිය මුණුපුරු මිනිපිරියන් දැක බලාගැනීමේ අපේක්ෂාවෙන්.\nතුවාල ලබා ඇති පියාගේ සොහොයුරාගේ තත්ත්වය අසාධ්‍ය නොවන බව දැන් වාර්තා වනවා.\nරාත්‍රියේ ගින්න ඇතිවන අවස්ථාවේ පියා නිවසේ සිට නොමැති බව සඳහන්.\nගින්න නිවීම සඳහා ගිනි නිවන රථ හයක් සහ ගිනි නිවන භටයන් 40 දෙනෙකු පමණ සහභාගි වී තිබෙනවා.",
       "URL": "https://www.hirunews.lk/288598/ලන්ඩනයේ-නිවසක-ගින්නකින්-ශ්‍රී-ලාංකිකයින්-සිව්දෙනෙකු-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1550"
}