{
       "Source": "hirunews",
       "Timestamp": "Friday, 20 May 2016 - 6:59",
       "Headline": "කාලගුණය යළි වෙනස් වෙයි",
       "News Content": "දිවයිනේ ඇතැම් ප්‍රදේශවලට තද වැසි හෝ ඉතා තද වැසි ඇතිවීමේ හැකියාව තවදුරටත් පවතින බව කාගගුණ විද්‍යා දෙපාර්තමේන්තුව පවසනවා.\nඇතැම් ප්‍රදේශවලට මිලිමීටර් 100 ත් 150 ත් අතර තද වැසි ඇතිවිය හැකි බවයි දෙපාර්තමේන්තුව නිකුත්කල නිවේදනයේ දැක්වෙන්නේ.\nබෙංගාල බොක්ක ප්‍රදේශයේ පවතින  ‘ROANU’ සුළි කුණාටුව මේවන විට කන්කසන්තුරය ප්‍රදේශයට ආසන්නව කිලෝමීටර් 900 ක් පමණ උතුරින් පිහිටා ඇති බව එම නිවේදනය මගින් ඔවුන් පෙන්වා දෙනවා.\nඑය තවදුරටත් දිවයිනෙන් ඈතට ගමන් කරමින් ඇති අතර එම පද්ධතිය දෙසට ඇදී යන සුළං ප්‍රවාහයේ අභිසාරීබව හේතුවෙන් දිවයිනේ සහ අවට මුහුදු ප්‍රදේශවල සුළං වේගය ක්ෂණිකව වැඩිවීමේ හැකියාව ද තවදුරටත් පවතිනවා.\nමේ හේතුවෙන් දිවයිනේ නිරතදිග කොටසට වැසි ඇතිවීමේ හැකියාව වැඩි බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nඑමෙන්ම බස්නාහිර / වයඹ / මධ්‍යම සහ සබරගමුව පළාත්වල මෙන්ම ගාල්ල සහ මාතර දිස්ත්‍රික්වල වැසි හෝ ගිගුරුම් සහිත වැසි ඇතිවනවා.\nමේ අතර කන්කසන්තුරය සිට මන්නාරම / කොළඹ සහ ගාල්ල හරහා හම්බන්තොට දක්වා වෙරළට ඔබ්බෙන් වන මුහුදු ප්‍රදේශවල ද විටින් විට වැසි හෝ ගිගුරුම් සහිත වැසි ඇතිවනවා.\nදිවයින වටා වන මුහුදු ප්‍රදේශ තරමක් රලු වන අතර සුළං වේගය පැයට කිලෝමීටර් 70 ත් 80 ත් දක්වා විටින් විට ඉහළ යාමට ඉඩ ඇති බැවින් එම මුහුදු ප්‍රදේශ රලු වන බවයි කාලගුණ විද්‍යා දෙපාර්තමේන්තුව නිවේදනය කලේ.",
       "URL": "https://www.hirunews.lk/133587/කාලගුණය-යළි-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5039"
}