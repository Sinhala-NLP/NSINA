{
       "Source": "hirunews",
       "Timestamp": "Thursday, 30 January 2020 - 12:44",
       "Headline": "චීනයේ සෑම ප්‍රාන්තයකටම කොරෝනා පැතිරේ - ආසියානු කොටස් වෙළඳපොළත් කඩා වැටේ",
       "News Content": "මාරාන්තික නව කොරෝනා වෛරසය ආසාදිතයන් චීනයේ සෑම ප්‍රාන්තයකින්ම මේ වනවිට වාර්තා වෙමින් පවතින බව එරට මාධ්‍ය අද වාර්තා කළා.\nකොරෝනා වෛරසය හේතුවෙන් මේ වනවිට චීනයේ 170 දෙනෙකු මියගොස් තවත් 7711 දෙනෙකුට වෛරසය ආසාදනය වී ඇති බවටයි හෙළිවී ඇත්තේ.\nකොරෝනා බවට සැක කෙරෙන තවත් 12,167 ක් දෙනෙකුද රෝහල්ගතව සිටින බවද චීන මාධ්‍ය වාර්තා කර තිබුණා.\nරටවල් 21 කින් කොරෝනා ආසාදිතයින් මේ වනවිට වාර්තා වී ඇති අතර, ඒ අතරට අද එක්වූ නවතම රට වූයේ පින්ලන්තයයි.\nවූහාන් ප්‍රාන්තයේ සිට පින්ලන්තයේ සංචාරය කිරීම සඳහා දින 05 කට පෙර පැමිණි 32 හැවිරිදි චීන ජාතික කාන්තාවකට මෙලෙස කොරෝනා වෛරසය වැළඳී ඇති බවයි විදෙස් මාධ්‍ය වාර්තා කළේ.\nඑමෙන්ම චීනයේ අසල්වැසි රාජ්‍යයක් වන ටිබෙටයෙන්ද පළමුවරට කොරෝනා වෛරසය ආසාදනය වූ පුද්ගලයෙකු වාර්තාවී තිබෙනවා.\nඑමෙන්ම, කොරෝනා වසංගතයේ තිඹිරි ගෙය වූ චීනයේ හුබෙයි ප්‍රාන්තයේ වූහාන් නගරයේ සිට ජපානය සිය රටට ගෙන්වාගත් වැසියන් තුන් දෙනෙකුට කොරෝනා වෛරසය වැළඳී ඇති බවට තහවුරු වී තිබෙනවා.\nජපාන වැසියන් 206 දෙනෙකු මෙලෙස වූහාන් නගරයේ සිට ජපානය සිය රට ගෙන්වා ගෙන ඇති බවයි විදෙස් මාධ්‍ය වාර්තා කළේ.\nනව කොරෝනා වෛරසයෙන් බේරීම සඳහා චීන ජාතිකයින් ප්ලාස්ටික් හිස් වැසුම්, ජල බෝතල් සහ ප්ලාස්ටික් බෑග් භාවිතයට පෙළඹී ඇති බව වාර්තා වනවා. කොරෝනා වෛරසය පැතිරීමත් සමඟ චීනයේ මේ වනවිට ආරක්ෂිත මුහුණු ආවරණ හිඟයක් මතුවීම හේතුවෙනුයි මෙම පියවරයන් ගෙන ඇත්තේ.\nමුහුණු ආවරණ නිෂ්පාදන ඉල්ලූමට අනුව සැපයුම ලබාදීමට නොහැකි වී ඇති බවද එරට මාධ්‍ය වාර්තා කර තිබුණා. මෙම තත්ත්වය හමුවේ කොරෝනා වෛරසයෙන් බේරීම සඳහා චීන ජාතිකයන් දැවැන්ත උත්සහයක යෙදෙන අයුරු සමාජ මාධ්‍ය ඔස්සේ හුවමාරු වෙමින් පවතිනවා.\nෂැංහයි සිට  ඕස්ට්‍රේලියාවේ පර්ත් නුවර බලා ගමන් කළ ගුවන් යානයක සිටි චීන ජාතික යුවළක් ආරක්ෂිත හිස්වැසුම් පැළඳ සිටින අයුරු දැක්වෙන ඡායාරූපයක් සමාජ මාධ්‍ය ඔස්සේ පළවීම ඊට එක් නිදසුනක් ලෙස දැක්විය හැකියි.\nමේ අතර, ඉන්දියාවේ මදුරෙයි නගරයේ මුහුණු ආවරණ නිෂ්පාදන කර්මාන්තශාලාවල සේවකයින් අතිකාල සිදුකරමින් චීනයට අවශ්‍ය මුහුණු ආවරණ නිෂ්පාදන කටයුතු මේ වනවිට සිදුකරන බවද ඉන්දීය මාධ්‍ය අද වාර්තා කළා.\nඑමෙන්ම, ලොව සුප්‍රකට ගූගල් සමාගම චීනය, හොංකොං සහ තායිවානයේ පිහිටි සිය කාර්යාල තාවකාලිකව වසා දැමීමට තීරණය කර තිබෙනවා.\nවිකුණුම් සහ ඉංජිනේරු යන අංශයන් මුල් කර ගනිමින් මෙම රටවල ගූගල් සමාගමේ කාර්යාල පිහිටුවා තිබෙනවා.\nමේ අතර ආසියාවේ සිට කිසිදු පුද්ගලයෙකුට තම රටට ඇතුල්වීමට අවසර නොදීමට පැපුවා නිව්ගිනියා රාජ්‍ය තීරණය කර තිබුණා.\nනිවේදනයක් නිකුත් කරමින් එම රජය සඳහන් කළේ ආසියානු ජාතිකයින් රැගත් කිසිදු ගුවන් යානයකට හෝ මගී නෞකාවකට තම රටට ඇතුල් වීමට අවසර නොදී යළි හරවා යැවීමට තීරණය කර ඇති බවයි.\nඑමෙන්ම පැපුවා නිව්ගිනියාව සිය ඉන්දුනීසියානු දේශ සිමාවද වසා දමා තිබෙනවා.\nආසියානු රටක සංචාරය කොට යළි පැමිණෙන සිය පුරවැසියන්ව දැඩි වෛද්‍ය පරීක්ෂණයකට ලක් කිරීම අනිවාර්ය බවයි පැපුවා නිව්ගිනියාවේ සෞඛ්‍ය අමාත්‍යාංශය දැනුම් දී ඇත්තේ.\nඑමෙන්ම, පවතින තත්ත්වය හමුවේ ලෝක සෞඛ්‍ය සංවිධානයේ විශේෂ රැස්වීමක් අද පැවැත්වෙනවා.\nඑහිදී මාරාන්තිකම කොරෝනා වෛරසය පැතිරයාමේ තත්ත්වය සැලකිල්ලට ගෙන ලොව පුරා හදිසි තත්ත්වයක් ප්‍රකාශයට පත්කරන්නේද නැද්ද යන්න සම්බන්ධයෙන් සාකච්ඡා කෙරෙනු ඇති.\nකොරෝනා වසංගතය හේතුවෙන් ආසියානු කොටස් වෙළඳපොලද පහත වැටී තිබෙනවා.\nවිදෙස් වාර්තා සඳහන් කළේ පවතින තත්ත්වය හමුවේ චීනයේ ආර්ථිකය කඩාවැටීමකට ලක්වනු ඇති බවයි.",
       "URL": "https://www.hirunews.lk/233364/චීනයේ-සෑම-ප්‍රාන්තයකටම-කොරෝනා-පැතිරේ-ආසියානු-කොටස්-වෙළඳපොළත්-කඩා-වැටේ",
       "Category": "Local News",
       "Parent URL": "https://www.hirunews.lk/local-news.php?pageID=2927"
}