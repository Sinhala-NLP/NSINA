{
       "Source": "hirunews",
       "Timestamp": "Sunday, 16 July 2023 - 22:01",
       "Headline": "හිරු CIA නිසා නැවතුනු දැවැන්ත පරිසර හානිය (වීඩියෝ)",
       "News Content": "වගුරුබිම් වැනි සංවේදී පරිසර පද්ධති හුදෙක් වාණිජ අරමුණු වෙනුවෙන් කසළ පුරවා ගොඩකිරීම මගින් සිදුවන හානිය මිල මුදල්වලින් තක්සේරු කළ නොහැකියි.\nඑහෙත් ඒ පිළිබඳව මායිම් නොකර වත්තල මාබෝල ප්‍රදේශයේ වගුරුබිමකට කසළ පුරවමින් කලක සිට සිදුකළ දැවැන්ත පරිසර හානියක් නැවැත්වීමට හිරු CIA සමත්වුණා.\n2021 අංක 13 දරණ ශ්‍රී ලංකා ඉඩම් සංවර්ධනය කිරීමේ සංස්ථා සංශෝධන පනතට අනුව වගුරුබිම් ගොඩකිරීම, ඊට අනුබල දීම සහ ඊට සම්බන්ධ වන සියලුම තැනැත්තන්ට එරෙහිව අපරාධමය නීතිය යටතේ දඬුවම් ලබාදීමට හැකියාව පවතිනවා.\nඑලෙස වගුරුබිම්වල සුරක්ෂිතතාව වෙනුවෙන් ශක්තිමත් නෛතික රාමුවක් සකස්ක ර ඇත්තේ පරිසර පද්ධතියේ සමබරතාව වෙනුවෙන් වගුරුබිම්වලින් ලැබෙන අද්විතීය දායකත්වය හේතුවෙන්.\nඑහෙත් ඒ පිළිබඳව තුට්ටුවකට හෝ මායිම් නොකර වත්තල මාබෝල ප්‍රදේශයේ මරීනා ගාර්ඩ්න්හී පිහිටි වගුරුබිමකට කිසියම් පිරිසක් විසින් කසළ පුරවන බවට තොරතුරු හිරු CIA වෙත වාර්තා වුණා.\nඒ අනුව එම තොරතුරු සනාථ කරගැනීම සඳහා හිරු CIA දින ගණනාවක් වත්තල මාබෝල ප්‍රදේශයේ මෙලෙස රැඳී සිටියේ එම තොරතුරු සනාථකර ගැනීමේ\nඅරමුණින්.\nඒ අනුව හිරු CIA ශ්‍රී ලංකා ඉඩම් සංවර්ධන සංස්ථාවේ වැටලීම් අංශය දැනුවත් කළේ සනාථ කරගත් තොරතුරුද සහිතවයි.\nඒ අනුව ඉඩම් සංවර්ධන සංස්ථාවේ වැටලීම් අංශයේ නිලධාරීන් සහ වත්තල පොලිස් ස්ථානයේ ජ්‍යෙෂ්ඨ නිලධාරීන් සමඟ හිරු CIA වත්තල මාබෝල මරීනා\nගාර්ඩ්න් ප්‍රදේශය වෙත මෙලෙස ළඟා වුණා.\nඒ වනවිටත් අදාළ වගුරු බිම ගොඩකිරීම සඳහා ටිපර් රථ දෙකකින් කසළ රැගෙනවිත් තිබුණේ මෙලෙසින්.\nටිපර් රථ රියදුරන්ගෙන් දිගින් දිගටම පොලිසිය සහ ඉඩම් සංවර්ධන සංස්ථාවේ වැටලීම් ඒකකයේ නිලධාරීන් ප්‍රශ්න කළද මෙම අනවසර සිදුවීම පිටුපස සිටින\nතැනැත්තන් පිළිබඳව ඔවුන් හෙළි කළේ නැහැ.\nකොළඹ ඔරුගොඩවත්ත ප්‍රදේශයේ කසළ මෙම ප්‍රදේශයට රැගෙන එන බව පමණක් ඔවුන් අනාවරණ කළා.\nමෙම කසළ පිරවීමේ අනීතික ක්‍රියාව පිටුපස සිටින මහමොළකරු අනාවරණය නොකිරීමත් සමග එම ටිපර් රථ දෙකෙහි රියදුරන් සහ සහායකයින් පොලිසිය\nවිසින් අත්අඩංගුවට ගනු ලැබුවා.\nසිය වාණිජ අරමුණු වෙනුවෙන් මෙලෙස වගුරුබිම් වැනි සංවේදී පරිසර පද්ධති ගොඩකිරීම මගින් පරිසරයට සිදුවන හානිය මිල මුදල්වලින් තක්සේරු කළ\nනොහැකියි.\nඑහෙත් කිසිදු පැකිලීමකින් තොරව සිදුකරන මෙවැනි නීතිවිරෝධී ක්‍රියා සහ ඒවායේ පිටුපස සිටින මහමොළකරුවන් අනාවරණය කරගන්නාතුරු හිරු CIA අවධානයෙන්.",
       "URL": "https://www.hirunews.lk/341443/හිරු-cia-නිසා-නැවතුනු-දැවැන්ත-පරිසර-හානිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=178"
}