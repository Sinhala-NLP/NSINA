{
       "Source": "hirunews",
       "Timestamp": "Thursday, 27 October 2022 - 14:55",
       "Headline": "ද්විත්ව පුරවැසියන් කව්රුන්ද යන්න සොයා බැලීම සඳහා කථානායකගෙන් නාම ලේඛනයක්",
       "News Content": "21 වන ව්‍යවස්ථා සංශෝධනය පාර්ලිමේන්තුව තුළ සම්මත වීමෙන් පසු පාර්ලිමේන්තු මන්ත්‍රී ධූර දරන ද්විත්ව පුරවැසියන් කව්රුන්ද යන්න සොයා බැලීම සදහා කතානායක මහින්ද යාපා අබේවර්ධන විසින් පාර්ලිමේන්තු මන්ත්‍රීවරුන් 225 දෙනාගේම නාම ලේඛනයක් ආගමන විගමන දෙපාර්තමේන්තුව වෙත යොමු කර ඇති බව වාර්තා වනවා.\nකථානායකවරයාගේ මෙම ඉල්ලීමට අනුව ආගමන විගමන දෙපාර්තමේන්තුවේ විශේෂ කණ්ඩායමක් විසින් පසුගිය දින කිහිපය පුරා පාර්ලිමේන්තු මන්ත්‍රීවරුන් 225 දෙනාගේ පුරවැසිභාවය සම්බන්ධයෙන් විශේෂ විමර්ශනයක් ආරම්භ කර තිබෙනවා.\nමෙතක් කරන ලද මෙම විමර්ශනයේ දී ජාතික ලයිස්තුවෙන් පාර්ලිමේන්තු පැමිණි ජනතා නියෝජිතයකු ද්විත්ව පුරවැසිභාවයකට හිමිකම් කියන බව ආගමන විගමන දෙපාර්තමේන්තුව මේ වන විටත් හදුනාගෙන ඇති බව වැඩිදුරටත් වාර්තා වනවා.\nකෙසේ වෙතත් මෙම විමර්ශනයේ දී සිදු කෙරෙන්නේ අදාළ පාර්ලිමේන්තු නියෝජිතයන් විසින් ගමන් බලපත්‍ර ලබා ගැනීමේ දී ලබාදුන් තොරතුරු නැවත විමර්ශනයකට ලක් කිරීමක් වන අතර, එහි දී ඔවුන් ලබා දී ඇති තොරතුරු මත පදනම්ව පමණක් අදාල පාර්ලිමේන්තු නියෝජිතයන් තවත් රටක පුරවැසිභාවය හිමිකරගෙන ඇති ද යන්න පිළිබඳ තොරතුරු සනාථ කර ගත නොහැකි බව ආගමන විගමන දෙපාර්තමේන්තු නිලධාරීන් සඳහන් කරනවා.\nආගමන විගමන දෙපාර්තමේන්තු නිලධාරීන් වඩිදුරටත් සඳහන් කරන්නේ, බොහෝ විට මෙරට ගමන් බලපත්‍ර ලබා ගැනීමේ දී ද්විත්ව පුරවැසිභාවය හිමි පුද්ගලයන් එය සඟවා ගමන් බලපත්‍ර ලබා ගැනීමට පෙළඹෙන බව යි.\nඑලෙස ද්විත්ව පුරවැසිභාවය සඟවා හෝ ප්‍රකාශ කිරීමෙන් වැළකී සිටින අවස්ථාවක ඒ පිළිබඳ නැවත සොයා බැලීමට ක්‍රමවේදයක් ආයතනය තුළ නොමැති බවත් ඔවුන් පවසනවා.",
       "URL": "https://www.hirunews.lk/318973/ද්විත්ව-පුරවැසියන්-කව්රුන්ද-යන්න-සොයා-බැලීම-සඳහා-කථානායකගෙන්-නාම-ලේඛනයක්",
       "Category": "Local News",
       "Parent URL": "https://www.hirunews.lk/local-news.php?pageID=774"
}