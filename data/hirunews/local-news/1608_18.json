{
       "Source": "hirunews",
       "Timestamp": "Sunday, 24 October 2021 - 16:00",
       "Headline": "පාසල්වලට පැමිණීමේදී නිළ ඇඳුම අනිවාර්ය නොවන බව අධ්‍යාපන ලේකම් කියයි (වීඩියෝ)",
       "News Content": "දිවයිනේ සියළුම පාසල්වල ප්‍රාථමික අංශ හෙට ආරම්භ කිරීමත් සමඟ සුදුසු ඇඳුමකින් සැරසී පාසලට පැමිණිය හැකි බව අධ්‍යාපන අමාත්‍යාංශ ලේකම් මහාචාර්ය කපිල පෙරේරා ප්‍රකාශ කළා.\nඑසේම වෛද්‍යවරුන් පෙන්වා දෙන්නේ ප්‍රාථමික අංශවල ළමයින් පාසලට එවීමට කිසිවිටෙකත් බියවීමට අවශ්‍ය නොවන බවයි.\nකොරෝනා ව්‍යාප්තිය අඩු වීමත් සමග ළමයින් 200ට අඩු පාසල් පසුගිය 21 වන දා සිට විවෘත කිරීමට කටයුතු කෙරුණා.\nඑහි තවත් එක් පියවරක් ලෙසයි සියළුම පාසල්වල ප්‍රාථමික අංශය හෙට සිට විවෘත කිරීමට නියමිතව ඇත්තේ.\nඒ අනුව සෑම පාසලකම පාහේ දෙමව්පියන් පැමිණ පිරිසිදු කිරීමේ කටයුතුවල අද නිරත වුණා.\nළමා රෝග පිළිබද විශේෂඥ වෛද්‍ය දීපාල් පෙරේරා දැනුම් දුන්නේ ළමයින් පාසලට එවීමට කිසිදු බියක් ඇති කර නොගන්නා ලෙසටයි.\nශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න කොළඹ අද මාධ්‍ය හමුවක් කැදවමින් කියා සිටියේ නිසි සෞඛ්‍ය මාර්ගෝපදේශ අනුගමනය කරන්නේ නම් ළමයින් පාසල් වෙත ගෙන්වීමට කිසිදු බියක් ඇති කර ගැනීමට අවශ්‍ය නොවන බවයි.\nමේ අතර, පාසල්වලට පැමිණීමේදී සුදුසු ඇදුමකින් සැරසී පැමිණිය හැකි බව අධ්‍යාපන අමාත්‍යාංශ ලේකම් මහාචාර්ය කපිල පෙරේරා ප්‍රකාශ කළා.\nඔහු කියා සිටියේ වසරකට වැඩි කාලයක් පාසල් නොපැවැත්වුණු බැවින් මේ වන විට බොහෝ දරුවන්ට දැනට පවතින නිළ ඇදුම් භාවිතයට ගත නොහැකි තත්ත්වයන් වාර්තා වී ඇති බවයි.\nඑම තත්ත්වය සැලකිල්ලටගෙනයි මෙම තීරණය ගෙන ඇත්තේ.\nකෙසේ වෙතත්, හෙට සිට ප්‍රාථමික අංශ විවෘත කළ ද සිසුන් ප්‍රවාහනය කිරීමේ කටයුතු සිදුනොකරන බව සමස්ත ලංකා අන්තර් පළාත් පාසල් ළමයින් ප්‍රවාහන සේවා සංගමය ප්‍රකාශ කළා.\nමේ අතර, කොළඹ අද මාධ්‍ය හමුවක් කැදවමින් ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ, හෙට සිට තම වෘත්තීය සමිති අරගලය වෙනත් මානයකින් සිදුකරන බව ප්‍රකාශ කළා.\nකෙසේ වෙතත්, අඛණ්ඩව වෘත්තීය සමිති ක්‍රියාමාර්ගයේ නිරත වන බවට ප්‍රකාශ කළ ගුරු විදුහල්පති වැටුප් විෂමතාවට එරෙහිව ජාතික එකමුතුවේ සභාපති පූජ්‍ය උලපනේ සුමංගල හිමියන් ප්‍රකාශ කළේ වැඩ වර්ජනය නිමා කොට හෙට සිට පාසල්වලට  පැමිණ ඉගැන්වීම් කටයුතු සිදුකරන ලෙසට ගුරු විදුහල්පතිවරුන්ගෙන් තම සංගමය ඉල්ලා සිටින බවයි.",
       "URL": "https://www.hirunews.lk/285936/පාසල්වලට-පැමිණීමේදී-නිළ-ඇඳුම-අනිවාර්ය-නොවන-බව-අධ්‍යාපන-ලේකම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1608"
}