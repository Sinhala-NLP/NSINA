{
       "Source": "hirunews",
       "Timestamp": "Thursday, 10 August 2017 - 16:04",
       "Headline": "පෙම්වතිය ඝාතනය කළ අයෙකුට අද හිමිවු දඬුවම",
       "News Content": "ඉංගිරිය- නාච්චිමලේ ජලාශයේ දී තම පෙම්වතිය නිරුවත් කර දියේ ගිල්වා ඝාතනය කිරීමේ සිද්ධියට වරදකරු වූ පුද්ගලයෙකුට පානදුර පළාත්බද මහාධිකරණ විනිසුරු පද්මිණී රණවක ගුණතිලක අද (10) දඬුවම් නියම කළා.\nමෙම අපරාධයට වරදකරු වුයේ  හිටපු චීවරධාරියෙකුවු මෙන්ම ත්‍රීරෝද රථ රියදුරෙකු ද වූ පන්නිපිටියේ පදිංචිව සිටි හෙනේගම රත්නසිරි හිමි හෙවත් කොඩිතුවක්කු ආරච්චිගේ ප්‍රමිල සාරංග නැමැති 34 හැවිරිදි අයෙකුටයි.\n2010 මැයි මස 25 වැනිදා ඔහුගේ පෙම්වතිය යැයි කියන ඉංගිරියේ පදිංචි දෝන සුනේත්‍රා ප්‍රියදර්ශනී නැමැත්තිය ඉංගිරිය නාච්චිමලේ ජලාශයේ දී නිරුවත් කර දියේ ගිල්වා ඝාතනය කිරීම සම්බන්ධයෙන් විත්තිකරුට අධිචෝදනා එල්ල වී තිබුනා.\nසිද්ධිය පිළිබඳව දිර්ඝ නඩු විභාගයක් පැවැත්වු විනිසුරුවරිය විවෘත අධිකරණයේ දී මරණ දඬුවමේ නඩු තීන්දුව ප්‍රකාශයට පත් කර තිබෙනවා.\nවිත්තිකරු සසුන් ගත වී  සිට ඇති අතර, පසුව සිවුරු අතහැර තරුණියක් සමග අවුරුදු පහක් පමණ තදබල ප්‍රේම සම්බන්ධයක් පවත්වාගෙන ගොස් තිබෙනවා.\nපසුව ඇගෙන් මුදල් ද ලබා ගෙන ප්‍රේම සම්බන්ධය අතහැර ඔහු කොරියාවට පලා ගොස් ඇති බවයි අනාවරණ වුයේ.\nඅවුරුදු දෙකකට පසුව මව්බිමට පැමිණ ඇති අතර ඉන් පසු මේ තරුණිය යළිත් ඔහු සොයාගෙන පැමිණ තිබු බවද පරීක්ෂණවල දී හෙළි වුනා.\nප්‍රේම සම්බන්ධය අලුත්කර ගෙන මෙම තරුණිය සමග විවාහ වන බවටයි ඇගේ දෙමාපියන්ට ඔහු පොරොන්දුවී ඇත්තේ.\nඉන්පසුව 2010 මැයි 25 වැනිදා ඔහු මංගල්‍යයට අවශ්‍ය දේ මිළදී ගැනීමට යැයි පවසා ඇයව කොළඹ කැඳවාගෙන ගොස් තිබුනා.\nපසුදින ඇයගේ මළසිරුර ඉංගිරිය පොලිසිය විසින් නාච්චිමලේ ජලාශයේ තිබී සොයා ගත්තා.\nඇගේ ඇඳුම් ජලාශය අසල ගස් බෙනයක තිබී සොයා ගත බවත් හෙළි වී තිබුනා.\nදඬුවමට පෙර ප්‍රකාශයක් කිරීමට ඉඩ දීමේදී ඔහු කියා ඇත්තේ අවු 15ක් පැවිදි වී සිට සරසවියකින් උසස් අධ්‍යාපනය ලැබූ බවයි.\nපසුව ධර්ම දූත කාර්යයකට කොරියාවට ගිය බවත් ඔහු කියා තිබෙනවා.\nතමන් නිවැරදිකරු බව පැවසු ඔහු පසුව සිවුරු හැර ත්‍රි රෝද රථ රියදුරකු ලෙස රැකියාව කළ බවත් සඳහන් කර තිබෙනවා.",
       "URL": "https://www.hirunews.lk/168104/පෙම්වතිය-ඝාතනය-කළ-අයෙකුට-අද-හිමිවු-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4377"
}