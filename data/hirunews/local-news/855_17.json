{
       "Source": "hirunews",
       "Timestamp": "Tuesday, 20 September 2022 - 13:07",
       "Headline": "දිල්ෂාන් සහ කුසල් දකුණු අප්‍රිකා විස්සයි ක්‍රිකට් ලීගයේ දී වෙන්දේසි වෙයි",
       "News Content": "ලබන වසරේ දකුණු අප්‍රිකාවේ පැවැත්වීමට නියමිත එරට විස්සයි විස්ස ක්‍රිකට් ලීග් තරගාවලිය සඳහා ක්‍රීඩක වෙන්දේසියේ දී මෙරට ක්‍රීඩකයන් වන දිල්ෂාන් මධුසංක සහ කුසල් මෙන්ඩිස් අලෙවි වී තිබෙනවා.\nකේප් ටවුන් නගරයේ දී ඊයේ (19) මෙම වෙන්දේසිය පැවැත්වුණු අතර, කුසල් මෙන්ඩිස් රුපියල් ලක්ෂ 85කට සහ දිල්ෂාන් මධුසංක රුපියල් ලක්ෂ 56කට ආසන්න මුදලකට අලෙවි වුණා.\nකණ්ඩායම් හයක් මෙම තරගාවලියට එක්වන අතර, මෙම වෙන්දේසියේ දී වැඩි ම මුදලකට අලෙවි වුණේ දකුණු අප්‍රිකානු ක්‍රීඩක ක්‍රිස්ටන් ස්ටබ්ස්.\nකෙසේ වෙතත් දකුණු අප්‍රිකානු විස්සයි විස්ස කණ්ඩායමේ නායක ටෙන්බා බවුමා සහ ටෙස්ට් කණ්ඩායමේ නායක ඩීන් එල්ගාර් කිසිදු කණ්ඩායමක් විසින් මිල දී ගැනීමට ඉදිරිපත් නො වීම විශේෂත්වයක්.",
       "URL": "https://www.hirunews.lk/315874/දිල්ෂාන්-සහ-කුසල්-දකුණු-අප්‍රිකා-විස්සයි-ක්‍රිකට්-ලීගයේ-දී-වෙන්දේසි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=855"
}