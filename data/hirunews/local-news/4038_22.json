{
       "Source": "hirunews",
       "Timestamp": "Wednesday, 14 March 2018 - 12:27",
       "Headline": "හදිසි නීතිය ගැන අවසන් තීරණය ආරක්ෂක මණ්ඩල රැස්වීමෙන් පසු",
       "News Content": "මහනුවර දිස්ත්‍රික්කය තුල ඇති වූ කලහකාරී සිද්ධියත් සමඟ පැනවූ හදිසි නීතිය ඉවත් කිරීම සම්බන්ධයෙන් අවසන් තීරණය ආරක්ෂක මණ්ඩල රැස්වීමෙන් පසුව ප්‍රකාශයට පත් කිරීමට නියමිත බව නීතිය හා සාමය පිළිබඳ අමාත්‍ය රංජිත් මද්දුමබණ්ඩාර පවසනවා.\nහිරු ප්‍රවෘත්ති අංශය කළ විමසීමකදී අමාත්‍යවරයා කියා සිටියේ මේ සම්බන්ධයෙන් ආරක්ෂක අංශ වලින් ද වාර්තා කැදවා ඇති බවයි.\nමහජන ආරක්ෂක ආඥා පණතේ දෙවන කොටස බලාත්මක කරමින් ජනාධිපති මෛත්‍රීපාල සිරිසේන විසින් රට තුළ හදිසි තත්ත්වයක් ප්‍රකාශයට පත් කරනු ලැබුවේ පසුගිය 06 වනදායි.\nමහනුවර දිස්ත්‍රික්කයේ පැවති නොසන්සුන්කාරී තත්ත්වය පිළිබඳ විශේෂ අමාත්‍ය මණ්ඩල හමුවක් පැවැත්වීමෙන් අනතුරුව ජනාධිපතිවරයා මෙම තීරණය ප්‍රකාශයට පත් කළා.\nආණ්ඩුක්‍රම ව්‍යවස්ථාවට අනුව මෙවැනි අවස්ථාවකදී ජනාධිපතිවරයාට සිය අභිමතය පරිදි දින 10ක් සඳහා හදිසි නීතිය පැනවීමේ හැකියාව පවතිනවා.\nකෙසේ වෙතත් එය තවදුරටත් දීර්ඝ කරනු ලබන්නේ නම් ඒ සඳහා පාර්ලිමේන්තුවේ අනුමැතිය ලබා ගත යුතුයි.\nජනාධිපතිවරයා විසින් හදිසි නීතිය පැනවීම පිළිබඳව පසුගිය 09 වනදා කතානායකවරයා වෙත ලිඛිතව දැනුම් දෙනු ලැබුවා.",
       "URL": "https://www.hirunews.lk/185874/හදිසි-නීතිය-ගැන-අවසන්-තීරණය-ආරක්ෂක-මණ්ඩල-රැස්වීමෙන්-පසු",
       "Category": "Local News",
       "Parent URL": "https://www.hirunews.lk/local-news.php?pageID=4038"
}