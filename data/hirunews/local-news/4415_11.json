{
       "Source": "hirunews",
       "Timestamp": "Tuesday, 18 July 2017 - 19:21",
       "Headline": "අන්තරේ අදත් විරෝධතාවයේ - කාලෝ හොඳ - නරක කියයි",
       "News Content": "මාළඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලමින් අන්තර් විශ්වවිද්‍යාලයීය ශිෂ්‍ය බල මණ්ඩලය, වෛද්‍ය පීඨ ශිෂ්‍ය ක්‍රියාකාරී කමිටුව සහ අන්තර් විශ්වවිද්‍යාලයීය භික්ෂු බල මණ්ඩලය අදත් විරෝධතා පා ගමනක නිරතවුණා.\nකොළඹ සෞන්දර්ය පීඨය අභියසින් ආරම්භ වූ පා ගමන අවසන් වුණේ කොටුව - දුම්රියපල අසළින්.\nපා ගමන අතරතුර මරදාන සහ කොළඹ කොටුව අවට රථවාහන තදබදයක්ද හටගත්තා. අනතුරුව  කොටුව දුම්රියපල ඉදිරිපිට පැවති රැළියකදී අදහස් දැක්වූ අන්තර් විශ්වවිද්‍යාලයීය ශිෂ්‍ය බල මණ්ඩලයේ වැඩබලන කැඳවුම්කරු සනත් බණ්ඩාර කියා සිටියේ ආණ්ඩුව මාළඹේ පෞද්ගලික වෛද්‍ය විද්‍යාලය අහෝසි කිරීමට කටයුතු කළ යුතු බවයි.\nමෙම පා ගමන සම්බන්ධයෙන්  කොටුව පොලීසිය අධිකරණයට කරන ලද කරුණු දැක්වීමකට අනුව  එය මහජනයාට සහ රථවාහනවලට බාධාවක් ඇති නොවන අයුරින් සිදුකළ යුතු බවටද නියෝග කර තිබුණා.\nඒ, රජයේ කාර්යාලවලට බලහත්කාරයෙන් සහ සාමය කඩවන ආකාරයෙන් ඇතුලූවීමද වළක්වමින්.\nමේ අතර නෙවිල් ප්‍රනාන්දු රෝහල රජයට පවරා ගැනීමෙන් සයිටම් ගැටලූව සම්පූර්ණයෙන් නිරාකරණය නොවන බව ශ්‍රී ලංකා වෛද්‍ය සභාවේ හිටපු සභාපති මහාචාර්ය කාලෝ ෆොන්සේකා ප්‍රකාශ කළා.\nඒ, කොළඹ පැවති ප්‍රවෘත්ති සාකච්ඡාවකින් අනතුරුව මාධ්‍යවේදීන් විමසූ ප්‍රශ්න කිහිපයකට පිළිතුරු දෙමින්.\nඑහිදී වෛද්‍ය නෙවිල් ප්‍රනාන්දු රෝහල රජයට පවරාගැනීමෙන් මාළඹේ පෞද්ගලික වෛද්‍ය විද්‍යාල ගැටළුව නොවිසඳෙන බවයි.\nඑහෙත් එය සාධනීය පියවරක් ලෙස සඳහන් කළ ඔහු කියා සිටියේ මෙය රජයට පවරා ගැනීමෙන් මෙහි වාසිය පොදු ජනතාවට අත්වේද යන්න සම්බන්ධයෙන් තමන් මෙතෙක් සිතා බලා නොමැති බවයි.\nමේ අතර රජයේ වෛද්‍ය නිලධාරින්ගේ සංගමයේ උප ලේකම් වෛද්‍ය නවින් ද සොයිසා කොළඹ අද පැවති මාධ්‍ය හමුවකදී ඒ පිළිබඳව මෙලෙස අදහස් පළ කළා. ‘‘ මේ රට පාලනය කරපු දේශපාලනඥයෝම ඇවිල්ලා කියනවා රජයේ තියෙන රෝහල්වල පහසුකම් අඩුයි,රජයේ තියෙන වෛද්‍ය විද්‍යාල වල ප්‍රමිතිය අඩුයි එතකොට ඉතා පැහැදිලියි  මේ පිරිස මුදල් මත තමන්ගේ කථා බහ ගෙන යන බව ඉතා පැහැදිලි වෙනවා.සෞඛ්‍ය ලේකම්වරයා ඊයේ ලිපියක් යවනවා, එතකොට මේකේ තියෙනවා සුදුකම් නැති අය ඒ කියන්නේ රජයේ රොහල් මට්ටමේ සුදුසුකම් නැති අතුරු වෛද්‍ය සේවාවට අයත් පුද්ගලයින්, හෙදියන් මේ ආයතනයේ ඉන්නවා කියලා. එතකොට මේක පුදුම ආයතනයක්. සුදුසුකම් නැති වෛද්‍ය පීඨයක් තියෙනවා, ප්‍රමිතියකින් යුක්ත නැති අධ්‍යාපනයක් ලබා දෙනවා, සුදුසුකම් නොලැබූ ශිෂ්‍යයෝ පිරිසකුත් ඉන්නවා එකට සුදුසුකම් නොලබපු රෝහලකුත් තියෙනවා, ඒකේ සුදුසුකම් ප්‍රමාණයට රෝගීන් නෑ. ඒ විතරක් නෙමෙයි ඉන්න රෝගීන්ට ප්‍රතිකාර කරන්න සුදුසුකම් රහිත කාර්ය මණ්ඩලයක් ඉන්නවා. අපේ රටේ ඉන්න ඇමතිවරු දෙන්නා ගිහින් කියනවා උසාවියට මේකෙන් බිහිවෙන වෛද්‍යවරු සුදුසුකම්  තියෙනවා කියලා. අර නෙවිල් ප්‍රනාන්දු මහත්තයාගේ  සයිටම් වංචනික ආයතනයේ ශිෂ්‍යයින්ට පුහුණුව ලබා දෙන රෝහලක් නඩත්තු කරනවා රජය විසින්, රජයට බදු ගෙවන මුදල් වලින්.’’ යනුවෙන් වැඩිදුරටත් සඳහන් කළා.\nපෙරටුගාමී සමාජවාදි පක්ෂයේ අධ්‍යාපන ලේකම් පුබුදු ජාගොඩ ද කොළඹ අද පැවති මාධ්‍ය හමුවට එක්වෙමින් නෙවිල් ප්‍රනාන්දු රෝහල රජයට පවරා ගැනීම පිළිබද කරුණු පැහැදිළි කරමින් ‘‘ප්‍රාග්ධන වටිනාකම්වල අයිතිය නෙවිල් ප්‍රනාන්දුට තියෙනවා, පුනරාවර්තන වියදම් රජය දරනවා කියලා තමයි කැබිනට් පත්‍රිකාවේ තියෙන්නේ. ඊට වඩා වෙනස් දෙයක් තියෙනව නම් ඒක තියෙන්නේ  ඕනේ බදු ගිවිසුමේ. නෙවිල් ප්‍රනාන්දු රෝහලේ වියදම් ටිකත් කරනවා, නෙවිල් ප්‍රනාන්දු ණය ටිකත් ගෙවනවා.  හැබැයි රෝහලෙන්  මුදල් අයකරන්නේ නෑ කියලා යනවා.  දැන් ඒ ඔක්කොම කරන්නේ නෙවිල් ප්‍රනාන්දු නම්, රෝහල රජයට ගත්තා කියලා මොකක්ද මේ අමාත්‍යාවරයා මේ කරන ප්‍රකාශය. ඉතින් එහෙමනම් රාජිත සේනාරත්න අමාත්‍යවරයාට කියනවා බදු ගිවිසුම පෙන්නන්න, ඒක හංගන් ඉන්න එපා’’ යනුවෙන් ප්‍රකාශ කළා.",
       "URL": "https://www.hirunews.lk/166187/අන්තරේ-අදත්-විරෝධතාවයේ-කාලෝ-හොඳ-නරක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4415"
}