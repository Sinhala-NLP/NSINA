{
       "Source": "hirunews",
       "Timestamp": "Monday, 09 July 2018 - 17:33",
       "Headline": "මත්පැන් මිලදී ගැනීමට කාන්තාවන්ටත් අයිතිය ඉල්ලූ පෙත්සම විභාගයට",
       "News Content": "කාන්තාවන්ට මත්පැන් අලෙවිසැල්වල සේවය කිරීම හා මිලදී ගැනීමට තිබූ තහංචි ඉවත් කරමින් මුදල් අමාත්‍යාංශය නිකුත් කළ ගැසට් නිවේදනය අවලංගු කිරීමට ගත් තීරණයට එරෙහිව ගොනු කළ මූලික අයිතිවාසිකම් පෙත්සම් විභාගයට ගැනීමට ශ්‍රේෂ්ඨාධිකරණය අද තීන්දු කළා.\nඅගවිනිසුරු ප්‍රියසාද් ඩෙප්, බුවනෙක අලූවිහාරේ සහ විජිත් මලල්ගොඩ යන ත්‍රිපුද්ගල විනිසුරු මඩුල්ල හමුවේ පෙත්සම් කැදවූ අවස්ථාවේදී තීරණය කෙරුණේ ඒවා ලබන වසරේ පෙබරවාරි 6 වන දා සිට විභාගයට ගැනීමටයි.\nඅදාළ තහංචි ඉවත් කරමින් මුදල් අමාත්‍ය මංගල සමරවීර ගැසට් නිවේදනයක් නිකුත් කළ අතර, පසුව එය අවලංගු කෙරුණා.\nඉන් අනතුරුවයි කාන්තාව හා මාධ්‍ය සාමුහිකය සංවිධානය ඇතුළු පාර්ශව 15ක් මෙම මූලික අයිතිවාසිකම් පෙත්සම් ගොනු කරනු ලැබුවේ.",
       "URL": "https://www.hirunews.lk/194840/මත්පැන්-මිලදී-ගැනීමට-කාන්තාවන්ටත්-අයිතිය-ඉල්ලූ-පෙත්සම-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=3857"
}