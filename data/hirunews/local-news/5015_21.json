{
       "Source": "hirunews",
       "Timestamp": "Tuesday, 07 June 2016 - 19:11",
       "Headline": "කොස්ගම පිපිරීම ගැන පුදුමයි - මහින්ද",
       "News Content": "කොස්ගම - සාලාව කඳවුරේ මධ්‍යම අවි ගබඩාව පුපුරා යන මට්ටමට ආරක්ෂාවේ බිඳ වැටීමක් සිදුවීම පිළිබඳව තමා මවිතයට පත්වන බව හිටපු ජනාධීපති මහින්ද රාජපක්ෂ පවසනවා.\nයුද සමයේ එවැන්නක් සිදුවූයේ නම් යුද්ධය තාවකාලිකව හෝ නතර කිරීමට සිදුවනු ඇති බව ඔහුගේ අදහසයි.\nපසුගිය වසරේ ජනවාරි මාසයේ සිට ඇතිවූ සිද්ධීන් ගණනාවක් නිසා සටන් විරාම සමයේදීවත් අත්නොදුටු තරමට ආරක්ෂක හමුදාවන්ගේ ජීව ගුණය සහ ආත්ම ශක්තිය දුර්වල වී ඇති බවද හිටපු ජනාධිපති මහින්ද රාජපක්ෂ පවසන්නේ අදාළ සිද්ධිය පිළිබඳව නිවේදනයක් නිකුත් කරමින්.\nහානියට පත් නිවාස යළි ඉදිකර දෙන බවට ආණ්ඩුව ලබාදුන් ප්‍රතිඥාව තමන් අගය කරන බවද හිටපු ජනාධිපති මහින්ද රාජපකෂ ප්‍රකාශ කරනවා.\nමේ අතර කොස්ගම - සාලාව කඳවුරේ සිදුවූ පිපිරීම සම්බන්ධයෙන් කොළඹ අද කැඳවා තිබූ මාධ්‍ය හමු කිහිපයකදීද අදහස් පළවුණා.\nමෙහිදී හිටපු ජනාධිපති මහින්ද රාජපක්ෂගේ කොළඹ කාර්යාලයේ පැවති මාධ්‍ය හමුවකට එක්වෙමින් හිටපු අමාත්‍ය කෙහෙළිය රඹුක්වැල්ල කියා සිටියේ සිද්ධියට අදාළව එල්ලවන චෝදනා සම්බන්ධයෙන් රජයට නිර්දෝෂී විය හැක්කේ සිදුකරන පරීක්ෂණ වාර්තා අනුව බවයි.\nජාතික නිදහස් පෙරමුණ අද කැඳවා තිබූ මාධ්‍ය හමුවකට එක්වෙමින් එහි නායක පාර්ලිමේන්තු මන්ත්‍රී විමල් වීරවංශ කියා සිටියේ යුද හමුදා බුද්ධි අංශ අදාළ පරීක්ෂණ සඳහා මැදිහත් නොවීම ගැටළුවක් බවයි.\nසාලාව යුද හමුදා කඳවුරේ සිදුවූ පිපිරීම සම්බන්ධයෙන් සැක මතුවන බව වමේ කේන්ද්‍රය ද ප්‍රකාශ කළා.",
       "URL": "https://www.hirunews.lk/135002/කොස්ගම-පිපිරීම-ගැන-පුදුමයි-මහින්ද",
       "Category": "Local News",
       "Parent URL": "https://www.hirunews.lk/local-news.php?pageID=5015"
}