{
       "Source": "hirunews",
       "Timestamp": "Saturday, 17 December 2016 - 7:31",
       "Headline": "මැලේසියානු රජුගෙන් ශ්‍රී ලංකාවට ප්‍රශංසා",
       "News Content": "ජනාධිපති මෛත්‍රීපාල සිරිසේනගේ තුන්දින මැලේසියා සංචාරය අදින් අවසන් වනවා.\nජනාධිපතිවරයා ඊයේ මැලේසියානු අගමැති නජීබ් රසාක් මෙන්ම එරට රජු වන සුල්තාන් මොහොමඞ් ද හමුවුණා.\nමැලේසියානු අගමැතිවරයා ජනාධිපතිවරයා සමඟ පැවැති සාකච්ඡාවේදී සඳහන් කළේ ශ්‍රී ලංකාවේ නව ආයෝජන රැසකට සූදානම් බවයි.\nශ්‍රී ලංකාව තුළ සංහිදියාව ගොඩනැගීම සහ ස්ථීර ආර්ථික සංවර්ධනයක් ඇති කිරීම තම ප්‍රමුඛ අභිලාෂය බව ජනාධිපති මෛත්‍රීපාල සිරිසේන එහිදී කියා සිටියා.\nඒ වෙනුවෙන් සියලු හිතමිතුරු විදේශ රාජ්‍යයන්හි සහය ලබා ගනිමින් කටයුතු කරන බව ද ජනාධිපතිවරයා ප්‍රකාශ කළා.\nදෙරට අතර නව ගිවිසුම් 5කට ද මෙහිදී අත්සන් තැබුණු අතර, විදේශ රැකියා, තරුණ සංවර්ධන, සංචාරක, සංස්කෘතික සහ කෘෂිකාර්මික ක්ෂේත්‍රවලට අදාළව එම ගිවිසුම් අත්සන් කෙරුණු බවයි ජනාධිපති මාධ්‍ය අංශය ප්‍රකාශ කළේ.\nනව රජයේ කටයුතු පිළිබඳ ප්‍රශංසාව පළ කළ මැලේසියානු සුල්තාන් මොහොමඞ් රජු ඒ පිළිබඳ සිය සුභාශිංසන ද එක් කළා.\nසංහිදියාව, ආණ්ඩුක්‍රම ව්‍යවස්ථා සංශෝධනය සහ ආර්ථික සංවර්ධනය උදෙසා රජය ගෙන ඇති පියවර මෙහිදී ජනාධිපති මෛත්‍රීපාල සිරිසේන ඔහුට පැහැදිලි කර තිබෙනවා.\nශ්‍රී ලංකාවට අවශ්‍ය ඕනෑම සහයක් ලබාදෙන ලෙස තමන් රජයට උපදෙස් දී ඇති බවයි මැලේසියානු රජු මෙහිදී ශ්‍රී ලංකා ජනාධිපතිවරයාට සදහන් කර ඇත්තේ.",
       "URL": "https://www.hirunews.lk/149889/මැලේසියානු-රජුගෙන්-ශ්‍රී-ලංකාවට-ප්‍රශංසා",
       "Category": "Local News",
       "Parent URL": "https://www.hirunews.lk/local-news.php?pageID=4750"
}