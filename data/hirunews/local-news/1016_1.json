{
       "Source": "hirunews",
       "Timestamp": "Saturday, 16 July 2022 - 23:19",
       "Headline": "සජිත් ගත් තීරණය සමගි ජන සන්ධානය ඒකමතිකව සම්මත කරයි",
       "News Content": "අනුප්‍රාප්තික ජනපති ධුරය සඳහා ඉදිරිපත් වීමට විපක්ෂ නායක සජිත් ප්‍රේමදාස ගත් තීරණය සමගි ජන බලවේගයේ සහ සමගි ජන සන්ධානයේ පාර්ලිමේන්තු කණ්ඩායම විසින් ඒකමතිකව සම්මත කර තිබෙනවා.\nසමගි ජන බලවේගයේ සහ සමගි ජන සන්ධානයේ පාර්ලිමේන්තු මන්ත්‍රී කණ්ඩායම විපක්ෂ නායක සජිත් ප්‍රේමදාසගේ ප්‍රධානත්වයෙන් අද රැස්වුණා.\nඅනුප්‍රාප්තික ජනාධිපති ධුරය සඳහා තමන් ඉදිරිපත් වන බව විපක්ෂ නායක සජිත් ප්‍රේමදාස මීට පෙර දැනුම් දුන් අතර එය සමගි ජන බලවේගයේ සහ සමගි ජන සන්ධානයේ පාර්ලිමේන්තු මන්ත්‍රී කණ්ඩායම විසින් ඒකමතිකව සම්මත කරනු ලැබූ අතර එම යෝජනාව සම්මත කිරීම අද නැවත තහවුරු කර තිබෙනවා.\nජනපතිවරයාගේ ඉල්ලා අස්වීම නිල වශයෙන් ප්‍රකාශයට පත් කිරීම අද (16) පාර්ලිමේන්තුවේදී සිදු කෙරුණා.\nනව ජනාධිපතිවරයෙකු තෝරාපත් කරගැනීම සඳහා නාම යෝජනා භාර ගැනීම ලබන 19 වැනිදා උදෑසන සිදුකෙරෙන අතර ජනාධිපතිවරයා පත්කර ගැනීමට ලබන 20 වැනිදා සිදු කෙරෙන බවයි පාර්ලිමේන්තු මහලේකම් ධම්මික දසනායක මහතා සඳහන් කළේ.\nඊට අදාළ ඉදිරි කටයුතු සම්බන්ධයෙන් විපක්ෂය නියෝජනය කරන පක්ෂ රැසක් සමග විපක්ෂ නායක සජිත් ප්‍රේමදාස තවත් සාකච්ඡා කිහිපයක් පැවැත්වීමට නියමිතයි.",
       "URL": "https://www.hirunews.lk/310165/සජිත්-ගත්-තීරණය-සමගි-ජන-සන්ධානය-ඒකමතිකව-සම්මත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1016"
}