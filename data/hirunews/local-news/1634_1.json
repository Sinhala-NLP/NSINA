{
       "Source": "hirunews",
       "Timestamp": "Tuesday, 12 October 2021 - 11:49",
       "Headline": "ජාතික ආරක්ෂාව සුරක්ෂිත කිරීමට සයිබර් ආරක්ෂණ නීති පැනවීම කෙරෙහි කැබිනට් මණ්ඩලයේ අවධානය",
       "News Content": "තාක්ෂණයේ දියුණුවත් සමඟ විවිධ ත්‍රස්තවාදී කණ්ඩායම් සහ අපරාධකරුවන් විසින් ත්‍රස්තවාදී ක්‍රියාකාරකම්,සංවිධානාත්මක අපරාධ සහ සමාජ විරෝධී ක්‍රියා සඳහා සයිබර් අවකාශය යොදා ගැනීමට යොමු වී තිබෙනවා.\nමෙම තත්ත්වය ඕනෑම රටක ජාතික ආරක්ෂාවට සෘජු තර්ජනයක් බැවින් එය වළක්වා ගැනීමට ත්‍රිවිධ හමුදාවේ සහ පොලීසියේ සහය මෙන්ම අනෙකුත් නියෝජිත ආයතනවල සහය ද, සයිබර් අපරාධ වැළැක්වීමට ගත හැකි විධිමත් පියවර ලෙස 'ආරක්ෂක සයිබර් විධාන පනත'නමින් පනතක් කෙටුම්පත් කිරීම කෙරෙහි ද රජයේ අවධානය යොමු වී තිබෙනවා.\nමේ යටතේ සියලුම ආරක්ෂක ක්ෂේත්‍රයන් ආවරණය වන පරිදි නීති සකස් කරමින් ඒ සඳහා වන නිසි ආයතනික ව්‍යූහයක් සැකසීමටයි කැබිනට් මණ්ඩලයේ තීරණය කර ඇත්තේ.\nතාක්ෂණ අමාත්‍යාංශයේ විෂය පථයට අයත් මෙම ක්‍රියාවලියට අදාළ පනත් කෙටුම්පත් ‍යාන්ත්‍රණය සැකසීමට ආරක්ෂක අමාත්‍යාංශය,තාක්ෂණ අමාත්‍යාංශය සහ අනෙකුත් පාර්ශ්වයන් සමඟ සාකච්ඡා කොට,අදාළ නියාමන රාමුව සැකසීම සුදුසු බව යෝජනා වී තිබෙනවා.\nමෙම නව සයිබර් ආරක්ෂණ යාන්ත්‍රණයේදී ජාතික ආරක්ෂාව තහවුරු කිරීම හැරුණුකොට,ජාතික තොරතුරු සහ සයිබර් ආරක්ෂණ නියෝජිතායතනය ස්ථාපිත කිරීම,රට තුළ තීරණාත්මක සහ අතිශය වැදගත් තොරතුරු සම්බන්ධ යටිතල පහසුකම් ආරක්ෂා කිරීම සඳහා නෛතික විධිවිධාන සැකසීම,සයිබර් ආරක්ෂාවට ඇතිවන අවදානම් සහිත ක්‍රියාකාරකම් වැළැක්වීම යන කරුණු කෙරෙහි ද අවධානය යොමු කර තිබෙනවා.\nරට අභ්‍යන්තරයෙහි  විධිමත් සයිබර් ආරක්ෂණ පරිසරයක් ගොඩනැඟීම වස් නව නීති හඳුන්වාදීමේ අවශ්‍යතාව පැන නැඟී ඇති හෙයින්, ආරක්ෂක අමාත්‍ය සහ තාක්ෂණ අමාත්‍යවරයා වශයෙන් ජනාධිපති ගෝඨාභය රාජපක්ෂ විසින් ඉදිරිපත් කරන ලද යෝජනා සැලකිල්ලට ගෙන සයිබර් ආරක්ෂණ නීති පැනවීමට අදාළ පනත් කෙටුම්පත් ද්විත්වයක් සැකසීමට අමාත්‍ය මණ්ඩල අනුමැතිය හිමිවුණා.",
       "URL": "https://www.hirunews.lk/284773/ජාතික-ආරක්ෂාව-සුරක්ෂිත-කිරීමට-සයිබර්-ආරක්ෂණ-නීති-පැනවීම-කෙරෙහි-කැබිනට්-මණ්ඩලයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1634"
}