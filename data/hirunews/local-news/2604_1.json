{
       "Source": "hirunews",
       "Timestamp": "Tuesday, 07 July 2020 - 15:33",
       "Headline": "සහරාන් ඇතුළු කණ්ඩායම යතුරුපැදියක ඇටවූ බෝම්බයක් පුපුරවා හැරි කාත්තන්කුඩි ඉඩම හිස්බුල්ලාට අයත් ඉඩමක් - පාස්කු කොමිසමේදී හෙළිවෙයි (වීඩියෝ)",
       "News Content": "පාස්කු ප්‍රහාරයට පෙර පුහුණුවක් ලෙස, සහරාන් ඇතුළු කණ්ඩායම යතුරුපැදියක ඇටවූ බෝම්බයක් පුපුරවා හැරි කාත්තන්කුඩි ඉඩම කලකට\nඉහතදී නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලාට අයත්ව තිබූවක් බව අනාවරණය වුණා.\nඒ එම ස්ථානීය පරීක්ෂාව සිදු කළ උප පොලිස් පරීක්ෂකවරයෙකු පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ සාක්ෂි\nලබාදුන් අවස්ථාවේදියි.\nකොමිසම හමුවේ ඊයේ පස්වරුවේ සාක්ෂි ලබාදුන්නේ උප පොලිස් පරීක්ෂක එම්.පී.එම්. මොහොමඩ් ජෙසුලි මහතායි.\nසහරාන් හෂීම් ප්‍රමුඛ අන්තවාදි පිරිසක් ඉකුත් වසරේ අප්‍රේල් මස 16 වන දිනකාත්තන්කුඩි පානමුණේ ප්‍රදේශයේ ඉඩමක දී යතුරුපැදියක් පුපුරුවා හැරීම\nසම්බන්ධයෙන් ස්ථානීය පරීක්ෂණය සිදුකර තිබුණේ ඔහු විසින්.\nකොමිසම හමුවේ සාක්ෂි ලබාදෙමින් ඔහු සදහන් කළේ අදාළ සිදුවීම වු අවස්ථාව වන විට තමන් කාන්තන්කුඩිය පොලිස් ස්ථානයේ අපරාධ අංශයේ\nස්ථානාධිපති ලෙස කටයුතු කළ බවයි.\nමොහොමඩ් මුස්තාෆා බස්රි නැමැත්තෙකුට අයත් ඉඩමක් තුළ යම් පිපිරීමක් සිදුව ඇති බවට ඉකුත් වසරේ අප්‍රේල් මස 17 වන දින පස්වරුවේ\nකාත්තන්කුඩිය පොලිසියට පැමිණිල්ලක් ලැබුණු බව සාක්ෂිකරු සදහන් කළා.\nඒ අනුව එදින රාත්‍රී 10.40ට පමණ තමන් පිපිරීම වු ස්ථානයට පිටත්ව ගිය බවත් අදාළ පිපිරීම සිදුකර තිබුණේ කාත්තන්කුඩිය පානමුනේ ප්‍රදේශයේ\nප්‍රධාන මාර්ගයේ සිට කිලෝමීටර් 04ක පමණ දුරින් පිහිටි අක්කර 43 කින් යුත් කිරිතෝනවත්ත නම් ඉඩමේ බව සාක්ෂිකරු පැවසුවා.\nඔහු එහිදී වැඩිදුරත් සදහන් කළේ, පිපිරීම සම්බන්ධයෙන් සිදුකළ ස්ථානීය පරීක්ෂණයට අනුව මෙම පිපිරීම පැමිණිල්ල ලද දිනට පෙර දින එනම් ඉකුත්\nවසරේ අප්‍රේල් මස 16 දින සිදුකර තිබු බවත් පුපුරණ ද්‍රව්‍ය යොදාගනිමින්.\nස්කූටි වර්ගයේ යතුරුපැදියක් පුපුරුවා හැර තිබු බවත් මුලික පරික්ෂණයෙන් අනාවරණය කරගෙන තිබු බවයි.\nවැඩිදුර විමර්ශනයේදි අදාළ ස්කූටි වර්ගයේ යතුරුපැදියේ ලියාපදිංචි අංකය WP/ BCQ/ 0304 ලෙස තහවුරු කරගත් බවත් එය අංක 122, කොට්ටේගොඩ පාර\nකැළණිය ලිපිනයේ පදිංචි නිල්මිණි ජයකොඩි නම් කාන්තාවකගේ නමට ලියාපදිංචි වී ඇති බව අනාවරණය වු බව සාක්ෂිකරු සදහන් කළා.\nඅදාළ කාන්තාව විසින් කලකට ඉහතදි මෙම යතුරු පැදිය අරුණ වික්‍රමසේකර නම් යතුරුපැදි ව්‍යාපාරිකයෙකුට විකිණීම සදහා ලබාදී ඇති බවත් අදාළ\nව්‍යාපාරිකයාගෙන් ජෙරාඩ් යසිස් සිල්වා නැමැත්තෙකුගේ ජාතික හැදුනුම්පතක් පෙන්වා කිසියම් පුද්ගලයෙකු මෙම යතුරුපැදිය මිලදීගෙන ඇති බව ද\nසාක්ෂිකරු සදහන් කළා.\nජෙරාඩ් යසිස් සිල්වා නැමැත්තාගෙන් පසුව සිදුකළ ප්‍රශ්න කිරීම්වලදි ඔහුගේ මුදල් පසුම්බිය කලකට ඉහතදි අස්ථාන ගතවී ඇති බවත්, ඔහු විසින්\nයතුරුපැදිය මිලදි නොගත්තද, ඔහුගේ ජාතික හැදුනුම්පත අවභාවිතා කරමින් සහරාන් ඇතුළු කණ්ඩායම මෙම යතුරුපැදිය මිලදීගෙන ඇතැයි අනාවරණ වූ\nබවද සාක්ෂිකරු කොමිසමට පැවසුවා.\nමේ සම්බන්ධයෙන් තමන් මඩකලපුව මහේස්ත්‍රාත් අධිකරණයට කරුණු වාර්තා කළ බවද සාක්ෂිකරු වැඩිදුරත් සදහන් කළා.\nකොමිසම මෙහිදී විමසුවේ පිපිරීම සිදුවු ඉඩම මීට පෙර ප්‍රදේශයේ ප්‍රසිද්ධ දේශපාලනඥයෙක්ට අයත්ව තිබුවක්ද යන්නයි.\nඑයට පිළිතුරු දෙමින් උප පොලිස් පරීක්ෂකවරයා පැවසුවේ මෙම ඉඩම කලකට ඉහතදී නැගෙනහිර පළාත් හිටපු ආණ්ඩුකාර එම්.එල්.ඒ.එම් හිස්බුල්ලාට අයත්ව තිබූ බවට තොරතුරු ලැබුණු බවයි.\nපසුව අදාළ ඉඩම හිස්බුල්ලා විසින් විදේශිකයෙකුට විකිණීමට සුදානම්වීමෙදි, එහි වත්මන් අයිතිකරු වන මොහොමඩ් මුස්තාෆා බස්රි නැමැත්තා මිලදීගෙන\nඇති බව ඔහු වැඩිදුරත් සදහන් කළා.\nකොමිසම එහිදී යළි විමසුවේ අදාළ ඉඩම නැගෙනහිර පළාත් හිටපු ආණ්ඩුකාර එම්.එල්.ඒ.එම් හිස්බුල්ලා මහතා විසින් අත්පත් කරගන්නා ලද්දක්ද නැතහොත් රජයට, හෝ සුනාමියෙන් අවතැන් වු ජනතාව රැදී සිටි ඉඩමක් දයන්නයි.\nඑහිදි සාක්ෂිකරු පැවසුවේ ඒ සම්බන්ධයෙන් තමන් වැඩිදුර විමර්ශණයක් සිදු නොකළ බවයි.",
       "URL": "https://www.hirunews.lk/244917/සහරාන්-ඇතුළු-කණ්ඩායම-යතුරුපැදියක-ඇටවූ-බෝම්බයක්-පුපුරවා-හැරි-කාත්තන්කුඩි-ඉඩම-හිස්බුල්ලාට-අයත්-ඉඩමක්-පාස්කු-කොමිසමේදී-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2604"
}