{
       "Source": "hirunews",
       "Timestamp": "Thursday, 26 January 2023 - 10:51",
       "Headline": "ඉල්ලා අස්වීම් හමුවේ කොමිසමේ ක්‍රියාකාරිත්වය පිළිබඳ මහින්ද දේශප්‍රියගෙන් ෆේස්බුක් සටහනක්",
       "News Content": "මැතිවරණ කොමිසමේ සාමාජිකා පී.එස්.එම්.චාල්ස් ඉල්ලා අස්වුව ද පළාත් පාලන ඡන්ද විමසීම පැවැත්වීමට එය කිසිදු බාධාවක් නොවන බව කොමිසමේ සභාපති නීතිඥ නිමල් පුංචිහේවා පවසනවා.\nමැතිවරණ කොමිසමේ සාමාජිකාවක වන පී.එස්.එම්. චාල්ස් කොමිසමේ රාජකාරිවලින් ඉල්ලා අස් වී ඇති බවට ඊයේ වාර්තා වුණා.\nසාමාජිකයන් පස් දෙනෙකුගෙන් සැදුම්ලත් මැතිවරණ කොමිෂන් සභාවේ සභාපතිවරයාට අමතර ව, එහි සෙසු සාමාජිකයන් වන්නේ එස්.බී. දිවාරත්න, එම්.එම්. මොහොමඩ් සහ කේ.පී.පී. පතිරණ යි.\nකෙසේ වෙතත්, කොමිසමේ සාමාජිකාවක් ඉල්ලා අස්වීමෙන් කොමිසමට බලපෑමක් එල්ල නොවන බවත් ගන්නා ලද තීන්දු එලෙසම ක්‍රියාත්මක වන බවයි මැතිවරණ කොමිසමේ සභාපති නිීතිඥ නිමල් පුංචිහේවා සඳහන් කළේ.\nමැතිවරණයක් කැඳවා අවස්ථාවක එම කොමිසමේ සාමාජිකයෙකු ඉල්ලා අස්වීම කඩාකප්පල්කාරි ක්‍රියාවක් බවයි පැෆරල් සංවිධානයේ සභාපති රෝහණ හෙට්ටිආරච්චි කියා සිටියේ.\nමේ අතර, මැතිවරණ කොමිෂන් සභාවේ හිටපු සභාපති, මහින්ද දේශප්‍රියද මැතිවරණ කොමිසමේ සාමාජිකයෙකු ඉල්ලා අස්වීම සම්බන්ධයෙන් මුහුණු පොතට සටහනක් එක්කර තිබෙනවා.\nඑමගින් ඔහු පෙන්වා දී ඇත්තේ කොමිසමේ සාමාජිකයෙකු ඉල්ලා අස්වීම තුළින් එය අඩපණ නොවන බවත් කොමිෂන් සභාව ක්‍රියාත්මක වීමට සාමාජිකයන් තිදෙනෙකු සිටීම ප්‍රමාණවත් බවයි.\nමේ පිළිබඳ නිතර අසන ප්‍රශ්න කිහිපයකට පිළිතුරු සපයමින් මැතිවරණ කොමිසමේ හිටපු සභාපති මහින්ද දේශප්‍රිය සිය නිල ෆේස්බුක් ගිණුමෙහි සටහනක් තබා තිබෙනවා.\nඑම සම්පූර්ණ සටහන පහතින්\n''ඉල්ලා අස්වීම් නිසා මැකොස අඩපන වේවිද , මෙයට පිළිතුර නැත යන්න බව හා කොමිෂන් සභාව ක්‍රියාත්මක වීමට තිදෙනකු ඇති බව මෙයට පෙර පෝස්ටුවක සටහන් කළෙමි . නැවත නැවත බොහෝ දෙනකු විමසන මේ පැනයට පිළිතුරු ඇති ආණ්ඩුක්‍රම ව්‍යවස්ථාවේ 104 ව්‍යවස්ථාව එහි කමෙන්ටුවක් ලෙසද පලකළෙමි\nඑය නැවත පහත උපුටා දක්වමි\n104.(1). කොමිෂන් සභාවේ රැස්වීමක් සඳහා ගණපූරණය සාමාජිකයන් තිදෙනෙකුගෙන් සමන්විත විය යුත්තේය.\n(2) (අ) කොමිෂන් සභාවෙි සභාපතිවරයා කොමිෂන් සභාවෙි රැස්වීම්වල මුලසුන දැරිය යුත්තේය. සභාපතිවරයා කොමිෂන් සභාවේ යම් රැස්වීමකට පැමිණ නොසිටියහොත් පැමිණ සිටින සාමාජිකයන් විසින් ඔවුන් අතුරෙන් තෝරා පත්කර ගන්නා සාමාජිකයකු විසින් ඒ රැස්වීමේ මුලසුන දැරිය යුත්තේය .\n(ආ) කොමිෂන් සභාවේ තීරණ ,ඒ ඒ තීරණ ගනු ලබන රැස්වීමට පැමිණ ඡන්දය දෙන්නා වූ සාමාජිකයන්ගේ බහුතර ඡන්දයෙන් ගනු ලැබිය යුතු අතර, යම් හෙයකින් සම සමව ඡන්දය ලැබුණු අවස්ථාවකදී ඒ රැස්වීමේ සභාපතිවරයාට තීරක ඡන්දයක් තිබිය යුත්තේය .\n(3) කොමිෂන් සභාවේ සාමාජිකත්වයේ යම් පුරප්පාඩුවක් තිබුණද., ඒ නොතකා ක්‍රියාකිරීමට කොමිෂන් සභාවට බලය ඇත්තේය. එවැනි පුරප්පාඩුවක් තිබූ පමණින්ම හෝ යම් සාමාජිකයකු පත්කිරීමෙහි ලා දෝෂයක් තිබූ පමණින් ම , කොමිෂන් සභාවේ යම් ක්‍රියාවක් හෝ කටයුත්තක් හෝ තීරණයක් නිර්බල නොවන්නේය.නිර්බල වන්නේයයි නොසැලකිය යුත්තේය''",
       "URL": "https://www.hirunews.lk/325916/ඉල්ලා-අස්වීම්-හමුවේ-කොමිසමේ-ක්‍රියාකාරිත්වය-පිළිබඳ-මහින්ද-දේශප්‍රියගෙන්-ෆේස්බුක්-සටහනක්",
       "Category": "Local News",
       "Parent URL": "https://www.hirunews.lk/local-news.php?pageID=578"
}