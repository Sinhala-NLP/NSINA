{
       "Source": "hirunews",
       "Timestamp": "Sunday, 19 December 2021 - 19:42",
       "Headline": "කොරෝනා වලට බිය වී වසරක් නිවසක සිරවී සිටි, මවකගෙන් පොලීසියට පැමිණිල්ලක්",
       "News Content": "ලබන වසරේ ජනවාරි මස 1 වන දා සිට පොදු ස්ථානවලට ඇතුළුවීමේදී කොවිඩ් එන්නත් කාඩ්පත අනිවාර්ය කිරීමට රජය තීරණය කර ඇති බව සංචාරක අමාත්‍ය ප්‍රසන්න රණතුංග පවසනවා.\nගම්පහ දිස්ත්‍රික් කොවිඩ් කමිටු රැස්වීමට එක්වෙමින් සංචාරක අමාත්‍ය ප්‍රසන්න රණතුංග කියා සිටියේ මේ මස අවසන්වීමට පෙර ගම්පහ දිස්ත්‍රික්කයට කොරෝනා තුන්වන මාත්‍රාව ලබාදී අවසන් කිරීමට ද උපදෙස් ලබාදී ඇති බවයි.\nමේ අතර, කොරෝනා වෛරසයට බිය වී වසරකට අධික කාලයක් සැමියා විසින් බිරිඳ සහ දරුවන් දෙදෙනා නිවසේ සිරකර තැබීමේ පුවතක් ගලේවෙල - බඹරගස් වැව ප්‍රදේශයෙන් වාර්තා වනවා.\nමේ හේතුවෙන් තමන් සහ දරුවන් දැඩි පීඩාවට පත්ව ඇති බව පවසමින් බිරිඳ මකුළුගස්වැව පොලිසියට පැමිණිල්ලක් කර ඇති බවයි වාර්තා වන්නේ.\nමේ අතර, කොරෝනා ආසාදනය වී සිටි තවත් පුද්ගලයින් 10,144 දෙනෙකු සුවය ලබා තිබෙනවා.\nඒ අනුව සුවය ලැබූ සමස්ත කොරෝනා ආසාදිත සංඛ්‍යාව 557,326ක්.\nතවදුරටත් පුද්ගලයින් 7074 දෙනෙකු රෝහල්ගතව සහ නිවෙස් තුළ ප්‍රතිකාර ලබනවා.\nඑමෙන්ම, තවත් කොරෝනා මරණ 18ක් වාර්තා වීමත් සමග සමස්ත කොරෝනා මරණ සංඛ්‍යාව ද 14,752 දක්වා ඉහළ ගියා.",
       "URL": "https://www.hirunews.lk/291551/කොරෝනා-වලට-බිය-වී-වසරක්-නිවසක-සිරවී-සිටි-මවකගෙන්-පොලීසියට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1482"
}