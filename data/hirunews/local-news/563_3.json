{
       "Source": "hirunews",
       "Timestamp": "Thursday, 02 February 2023 - 12:55",
       "Headline": "ජාතික රෝහලේ සුළු සේවිකාවක් මත්කුඩු සමඟ අල්ලයි- බෙල්ලනට අදත් විරෝධතා",
       "News Content": "හෙරොයින් සමඟ අත්අඩංගුවට ගත් කොළඹ ජාතික රෝහලේ සෞඛ්‍ය කාර්ය සහායිකාව ලබන 13 වනදා දක්වා රක්ෂිත බන්ධනාගාර ගතකර තිබෙනවා.\nඒ මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nසැකකාරිය විසින් රූපලාවන්‍ය ආලේපන සහිත කුඩා බදුන් තුළ සූක්ෂම ලෙස සැඟවූ හෙරොයින් ඊයේ මෝටර් රථයකින් පැමිණි පුද්ගලයෙකුට අලෙවිකරන අවස්ථාවේයි කටුනායක පොලිසියේ අපරාධ විමර්ශන අංශයේ නිලධාරින් විසින් අත්අඩංගුවට ගනු ලැබුවේ.\nපදිංචි 39 හැවිරිදි ඇය, ජාතික රෝහලේ සෞඛ්‍ය කාර්ය සහායිකාවක ලෙස සේවයකරන අතරතුර කටුනායක, කෝවින්න ප්‍රදේශයේ නිවසක් කුලියට ගෙන ජීවත්ව ඇති බව සඳහන්.\nසැකකාරිය සතුව තිබී හමුවූ හෙරොයින්වල වටිනාකම රුපියල් දෙලක්ෂ 50,000 ක්.\nමේ අතර කොළඹ ජාතික රෝහලේ අද දිනයේදී ද විරෝධතාවයක් පැවැත්වුණා.\nඒ වෛද්‍ය රුක්ෂාන් බෙල්ලන යළිත් කොළඹ ජාතික රෝහලේ නියෝජ්‍ය අධ්‍යක්ෂ ධුරයට පත්කිරීමට විරෝධය පළකරමින්.\nඊයේ දිනයේදීද වෛද්‍ය රුක්ෂාන් බෙල්ලනට එරෙහිව රෝහල් කනිෂ්ඨ කාර්ය මණ්ඩලය නිහඩ විරෝධතාවයක නිරත වුණා.\nපසුගියදා රෝහල් කනිෂ්ඨ සේවකයෙකු මත්ද්‍රව්‍ය පානය කරන ආකාරය දැක්වෙන වීඩියෝ පටයක් වෛද්‍යවරයා මාධ්‍ය වෙත නිකුත් කිරීමත් සමග රෝහල් සේවකයන් නියෝජ්‍ය අධ්‍යක්ෂවරයාට විරෝධය පළ කළා.\nඉන් අනතුරුව ඇතිවූ නොසන්සුන්කාරි සිද්ධියත් සමඟ නියෝජ්‍ය අධ්‍යක්ෂවරයා තාවකාලිකව සෞඛ්‍ය අමාත්‍යංශයට මාරුකිරිමෙන් පසු යළි ඊයේ රෝහලේ නියෝජ්‍ය අධ්‍යක්ෂක ධුරයේ රාජකාරී ආරම්භ කිරීම සඳහා පැමිණ තිබුණා.",
       "URL": "https://www.hirunews.lk/326482/ජාතික-රෝහලේ-සුළු-සේවිකාවක්-මත්කුඩු-සමඟ-අල්ලයි-බෙල්ලනට-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=563"
}