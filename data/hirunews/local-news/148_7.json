{
       "Source": "hirunews",
       "Timestamp": "Thursday, 27 July 2023 - 10:11",
       "Headline": "බාලිකා විද්‍යාලයක විදුහල්පතිනියට රහසඟ පෙන්වූ නාගරික මන්ත්‍රීවරයෙකු අත්අඩංගුවට",
       "News Content": "රාජගිරිය - නාවල ප්‍රදේශයේ ප්‍රසිද්ධ බාලිකා විද්‍යාලයක විදුහල්පතිනිය ඇතුළු පිරිසකට රහසඟ පෙන්වූ කෝට්ටේ මහනගර සභාවේ ශ්‍රී ලංකා පොදුජන පෙරමුණේ හිටපු නාගරික මන්ත්‍රීවරයෙකු අත්අඩංගුවට ගෙන තිබෙනවා.\nවැලිකඩ පොලිසිය සඳහන් කළේ පැමිණිල්ලක් විභාග කිරීම සඳහා පසුගිය 23 වනදා පොලිසියට දෙපාර්ශවය පැමිණි අවස්ථාවේදී මෙම සිදුවීම සිදුව ඇති බවයි.\nවිදුහල්පතිනිය සිදුකළ පැමිණිල්ලකට අනුව අදාළ සැකකරු අත්අඩංගුවට ගෙන තිබෙන බවයි වාර්තා වෙන්නේ.\nනාගරික මන්ත්‍රී සමාජ මාධ්‍ය ඔස්සේ දිගින් දිගටම අදාළ පාසලේ විදුහල්පතිනියට එරෙහිව රැගෙන යන අපහාසාත්මක ප්‍රචාර සම්බන්ධයෙන් විභාග කිරීමටයි ඔවුන් පසුගිය ඉරිදා වැලිකඩ පොලිසිය වෙත කැඳවා තිබුණේ.\nමෙම අවස්ථාවට අත්අඩංගුවට ගත් හිටපු මන්ත්‍රීවරයාද පැමිණ සිටි අතර ඔහු පොලිස් භූමිය තුළදීම මෙම ක්‍රියාව සිදුකළ බවයි විදුහල්පතිනිය සමඟ එදින පොලිසිය වෙත පැමිණි මවක් හිරු ප්‍රවෘත්ති අංශයට පවසා සිටියේ.",
       "URL": "https://www.hirunews.lk/342672/බාලිකා-විද්‍යාලයක-විදුහල්පතිනියට-රහසඟ-පෙන්වූ-නාගරික-මන්ත්‍රීවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=148"
}