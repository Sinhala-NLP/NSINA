{
       "Source": "hirunews",
       "Timestamp": "Wednesday, 01 December 2021 - 17:36",
       "Headline": "මින් ඉදිරියට සවස 4.15න් පසු සිදු වෙන කිසිදු විදුලි බිඳවැටීමක් යථාවත් කරන්නේ නැහැ - සභාපති සෞම්‍ය කුමාර (වීඩියෝ)",
       "News Content": "ජාතික විදුලිබල මණ්ඩල විදුලි ඉංජිනේරු සංගමය අකුරට වැඩ කිරීමේ ක්‍රියාමාර්ගයක් ගෙන තිබුණද රටේ සිදු වූ හදිසි විදුලි බිඳ වැටීම් සම්බන්ධයෙන් ඔවුන් වහාම ක්‍රියාත්මක වී ඒවා යථාවත් කිරීමට කටයුතු කළ බව විදුලිබල මණ්ඩල ඉංජිනේරු සංගමයේ සභාපති සෞම්‍ය කුමාර වඩු පවසනවා.\nකෙසේ වෙතත් මේ වන විට විදුලි බල මණ්ඩල සභාපති එම්.එම්.සී ෆර්ඩිනැන්ඩෝ මෙම වෘත්තීය ක්‍රියාමාර්ගය සම්බන්ධයෙන් අනුගමනය කරන අමනෝඥ වැඩපිළිවෙළ නිසා මින් ඉදිරියට සවස 4.15න් පසු සිදු වෙන කිසිදු විදුලි බිඳවැටීමක් යථාවත් කිරීමට කටයුතු නොකරන බව බවයි ඔහු පවසන්නේ.\nඅද පැවති මාධ්‍ය හමුවකදී අදහස් දක්වමින් විදුලි ඉංජිනේරු සංගමයේ සභාපතිවරයා කියා සිටියේ මේ වනවිටත් විදුලිබල මණ්ඩලයේ අතිරේක සාමාන්‍යාධිකාරීවරුන් දෙදෙනෙකු  කිසිදු සාධාරණ හේතුවකින් තොරව සභාපතිවරයා විසින් අනිවාර්ය නිවාඩු යැවීමට කටයුතු කර ඇති බවයි.\nයුගදනවි විදුලි බලාගාරයේ කොටස් ඇමරිකානු නිව් ෆෝට්‍රස් සමාගමට පවරාදීම සම්බන්ධයෙන් විරෝධය දැක්වීමටයි විදුලි ඉංජිනේරුවන් මෙලෙස අකුරට වැඩ කිරීමේ වෘත්තීය ක්‍රියාමාර්ගයකට යොමු වී ඇත්තේ.\nමේ වන විටත් මෙම දූෂිත ගනුදෙනුව සම්බන්ධයෙන් පාර්ශව කිහිපයක් ශ්‍රේෂ්ඨාධිකරණයට පෙත්සමක් ද ඉදිරිපත් කර තිබෙනවා.\nමෙහිදී වැඩිදුරටත් අදහස් දැක්වූ විදුලි ඉංජිනේරු සභාපති සෞම්‍ය කුමාරවඩු කියා සිටියේ සිය සංගමය අකුරට වැඩ කිරීමේ වෘත්තිය ක්‍රියා මාර්ගයකට යොමු ව සිටිය ද පසුගිය දා සිදු වූ බරපතළ විදුලිය බිඳ වැටීම යථාවත් කිරීමටත් මුළු රැය පුරා වෙහෙසී කටයුතු කළ බවයි.\nනමුත් මෙම වෘත්තිය ක්‍රියාමාර්ගයට විදුලිබල මණ්ඩල සභාපතිවරයා මේ ආකාරයෙන් අනවශ්‍ය මැදිහත්වීම් සහ බාධා කිරීම් සිදු කරන්නේ නම් එය තවත් දඩි කරනු විනා වෙනත් කිසිදු විකල්පයක් නොමැති බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/289745/මින්-ඉදිරියට-සවස-4-15න්-පසු-සිදු-වෙන-කිසිදු-විදුලි-බිඳවැටීමක්-යථාවත්-කරන්නේ-නැහැ-සභාපති-සෞම්‍ය-කුමාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1524"
}