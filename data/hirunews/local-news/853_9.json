{
       "Source": "hirunews",
       "Timestamp": "Wednesday, 21 September 2022 - 20:02",
       "Headline": "යළි එකතු කළේ කල් ඉකුත්වීමට ආසන්න පැකට්ටු බවට ත්‍රීපෝෂ සමාගමෙන් ප්‍රකාශයක් (වීඩියෝ)",
       "News Content": "පසුගියදා යළි එකතු කිරීමට කටයුතු කරනු ලැබුවේ කල් ඉකුත් වීමට මාසයක් පැවති ත්‍රිපෝෂ පමණක් බව ත්‍රීපෝෂ සමාගම පවසනවා.\nඑහි සභාපති දීප්ති කුලරත්න කියා සිටියේ ඇෆලටොක්සීන් සම්මත මට්ටමට අනුව නිෂ්පාදනය කළ ත්‍රිපෝෂ පමණක් වෙළඳපොලට නිකුත් කර ඇති බවයි.\nකුඩා දරුවන්ට මෙන්ම ගර්භණී හා කිරිදෙන මව්වරුන්ට ලබාදෙන ත්‍රිපෝෂවල පිලිකාකාරක ඇෆලටොක්සීන් අඩංගු බවට මහජන සෞඛ්‍ය පරික්ෂකවරුන්ගේ සංගමයේ සභාපතිවරයා සිදුකළ ප්‍රකාශයත් සමඟ ඒ පිළිබඳව අද (21) දිනයේදී පාර්ශ්ව රැසක අවධානය යොමු වුණා.\nපාර්ලිමේන්තුවේදී ඒ සම්බන්ධයෙන් අදහස් දැක්වූ සෞඛ්‍ය අමාත්‍ය ආචාර්ය කෙහෙලිය රඹුක්වැල්ල අදාළ ප්‍රකාශය අසත්‍ය එකක් බවට ප්‍රකාශ කළා.\nඒ සම්බන්ධයෙන් නෛතික ක්‍රියාමාර්ග ගන්නා බවයි ඔහු එහිදී වැඩිදුරටත් කියා සිටියේ.\nකෙසේ වෙතත්, සෞඛ්‍ය අමාත්‍යාංශයේ ආහාර පාලන ඒකකයේ ප්‍රධානියා මෙන්ම රජයේ වෛද්‍ය නිලධාරීන්ගේ සංගමය ද මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සිදුකළ ප්‍රකාශය තහවුරු කළා.\nකෙසේ වෙතත්, අද දිනයේදී මතභේදයට තුඩු දී ඇති ත්‍රිපෝෂවල ඇෆලටොක්සීන් අඩංගු බවට වන ගැටළුව සම්බන්ධයෙන් සෞඛ්‍ය අමාත්‍යාංශ නිලධාරීන් අතර විශේෂ සාකච්ඡාවක් පවත්වා තිබෙනවා.\nඒ සඳහා සෞඛ්‍ය අමාත්‍යාංශ ලේකම්වරයා මෙන්ම ත්‍රීපෝෂ සමාගමේ සභාපතිවරයා ඇතුළු බලධාරීන් රැසක් එක්ව ඇති බවයි වාර්තා වන්නේ.\nඑසේම, මේ සම්බන්ධයෙන් අනාවරණය සිදුකළ මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණද අද සෞඛ්‍ය අමාත්‍යාංශයේ විමර්ශන ඒකකයට කැඳවා තිබුණා.",
       "URL": "https://www.hirunews.lk/315963/යළි-එකතු-කළේ-කල්-ඉකුත්වීමට-ආසන්න-පැකට්ටු-බවට-ත්‍රීපෝෂ-සමාගමෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=853"
}