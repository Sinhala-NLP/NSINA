{
       "Source": "hirunews",
       "Timestamp": "Saturday, 27 March 2021 - 13:21",
       "Headline": "සූවස් ඇළේ නෞකාවක් සිරවීමත් සමඟ මෙරට ඉන්ධන සැපයුමට කිසිදු බලපෑමක් නැහැ - ඇමති උදය ගම්මන්පිළ (වීඩියෝ)",
       "News Content": "සූවස් ඇළේ බහලුම් නෞකාවක් සිරවීමේ සිද්ධිය හේතුවෙන් ශ්‍රී ලංකාවට ඉන්ධන සැපයුම් පිළිබද කිසිදු බලපෑමක් ඇති නොවන බව බලශක්ති අමාත්‍ය උදය ගම්මන්පිළ ප්‍රකාශ කළා.\nඅමාත්‍යවරයා හිරු ප්‍රවෘත්ති අංශයට වැඩිදුරටත් කියා සිටියේ මේ වන විට සති දෙකකට ප්‍රමාණවත් ඉන්ධන ශ්‍රී ලංකාව සතුව පවතින බවයි.\nමේ අතර, මෙතෙක් ලෝකයේ නිෂ්පාදිත විශාලතම බහලුම් නෞකාවක් වන එවර් ගිවන් සූවස් ඇළ මාර්ගයේ සිර වීමෙන් මුහුදු කොල්ලකෑම් ඉහළ යාමේ අවදානමක් මතු වී තිබෙනවා.\nමේ වන විට සූවස් ඇළ දකුණු අන්තයේ නෞකා 200කට වැඩි සංඛ්‍යාවක් සිර වී ඇති අතර, ඒවායේ නවතම මෝටර් රථ, මත්පැන්, ගවයන් ඇතුළු සජීවි සතුන් මෙන්ම ඩොලර් බිලියන ගණනක් වටිනා බොරතෙල් පවතින බවයි විදෙස් වාර්තා සඳහන් කළේ.\nඩොලර් බිලියන 12කට අධික භාණ්ඩ රැගත් එම නෞකා විකල්ප මුහුදු මාර්ග සොයමින් සිටින්නේ සිර වූ නෞකාව ඉවත් කිරීම තවදුරටත් පමාවීම හේතුවෙන්.\nයුරෝපයට ළඟාවීම සදහා ඔවුන්ට පවතින විකල්පය වන්නේ දකුණු අප්‍රිකානු සුබ ප්‍රාර්ථනා තුඩුව හරහා ගමන් කිරීමයි.\nඑලෙස නෞකා රැසක් නැගෙනහිර අප්‍රිකානු මුහුදට පිවිසීම මුහුදු කොල්ල ඉහළ යාමේ අවදානම ඉහළ නංවන බව නාවික විශේෂඥයන් පෙන්වා දෙනවා.\nඑලෙස ඇති විය හැකි අවදානම් වැළැක්වීමේ සහය සඳහා නෞකා සමාගම් රැසක් තමන් ඇමතූ බව බහරේනයේ කේන්ද්‍ර ගත ඇමරිකානු නාවික හමුදාවේ 05 වන බලකායේ ප්‍රකාශකයෙකු සදහන් කළා.\nමේ අතර, සූවස් ඇළේ නෞකාවක් සිරවීමේ සිද්ධියත් සමග ලෝක වෙළදපොළේ බොරතෙල් මිල සියයට 4කින් පමණ ඉහළ ගොස් තිබෙනවා.\nබ්‍රෙන්ට් වර්ගයේ තෙල් බැරලයක මිල මේ වන  විට ඩොලර් 64 ඉක්මවා ඇති අතර ඇමරිකානු ඩබ්ලිව්.ටී.අයි. තෙල් බැරලයක මිල ද ඩොලර් 61කට ආසන්න වුණා.",
       "URL": "https://www.hirunews.lk/266699/සූවස්-ඇළේ-නෞකාවක්-සිරවීමත්-සමඟ-මෙරට-ඉන්ධන-සැපයුමට-කිසිදු-බලපෑමක්-නැහැ-ඇමති-උදය-ගම්මන්පිළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2059"
}