{
       "Source": "hirunews",
       "Timestamp": "Saturday, 15 January 2022 - 16:43",
       "Headline": "මධ්‍යම අධිවේගී මාර්ගයේ මීරිගම සහ කුරුණෑගල කොටස ජනතා අයිතියට (වීඩියෝ)",
       "News Content": "මධ්‍යම අධිවේගයේ ඇතුගල්පුර පිවිසුම ජනපති හා අගමැති අතින් ජනතා අයිතියට\nමධ්‍යම අධිවේගී මාර්ගයේ මිරිගම සහ කුරුණෑගල දක්වා වන දෙවන අදියරේ කොටස වූ ඇතුගල්පුර පිවිසුම අද ජනතා අයිතියට පත් කෙරුණා.\nඒ ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nඅධිවේගී මාර්ගය විවෘත කළ ජනාධිපතිවරයා සහ අග්‍රාමාත්‍යවරයා මෙන්ම සෙසු මැති ඇමතිවරුන් මේ වනවිට මීරිගම සිට කුරුණෑගල දක්වා අධිවේගී මාර්ගය ඔස්සේ ගමන් කරමින් සිටිනවා.\nමෙම කොටසේ මීරිගම, නාකලගමුව, දම්බොක්ක, කුරුණෑගල සහ යග්ගපිටිය යන ස්ථානවල පිවිසුම් ඉදිකර තිබෙනවා.\nමීරිගම සහ කුරුණෑගල දක්වා ඉදිකර ඇති මධ්‍යම අධිවේගී මාර්ගයේ දෙවන අදියරේ දුර කිලෝමීටර් 41කට ආසන්නයි.\nපාරිසරික සහ සමාජයීය බලපෑම් අවම වන පරිදි ඉදිකළ මෙම අධිවේගී මාර්ග පථය නාගරික ප්‍රදේශ මඟ හරිමින් හිස් ඉඩම් හරහා ඉදිකර තිබෙනවා.\nමංතීරු 4 ක් යටතේ ඉදිකළ මීරිගම සිට කුරුණෑගල දක්වා කොටස ශ්‍රී ලංකාවේ අලංකාරම අධිවේගී මාර්ග කොටස ලෙසට යි හඳුනාගෙන ඇත්තේ.\nදේශීය අරමුදල් යොදවා දේශීය කොන්ත්‍රාත්කරුවන් මගින් මෙම මාර්ගය ඉදිකර ඇති බවයි මහාමාර්ග අමාත්‍යාංශයේ මාධ්‍ය ඒකකය සඳහන් කළේ.\nඅධිවේගී මාර්ගයේ ඉදිකිරීම් සඳහා වැය කර ඇති මුදල රුපියල් බිලියන 149ක්.",
       "URL": "https://www.hirunews.lk/294097/මධ්‍යම-අධිවේගී-මාර්ගයේ-මීරිගම-සහ-කුරුණෑගල-කොටස-ජනතා-අයිතියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1423"
}