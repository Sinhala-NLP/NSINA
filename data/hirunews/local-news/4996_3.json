{
       "Source": "hirunews",
       "Timestamp": "Wednesday, 22 June 2016 - 9:06",
       "Headline": "රජය පසුගිය වසරේ අනුමත මුදලට වඩා දෙගුණයකින් ණයගනී",
       "News Content": "2015 වර්ෂය සඳහා රජය අනුමත මුදල ඉක්මවා දෙගුණයකින් ණය ලබාගෙන ඇති බව ජනතා විමුක්ති පෙරමුණේ නායක අනුර කුමාර දිසානායක ඊයේ පාර්ලිමේන්තුවේදී ප්‍රකාශ කළා.\nපසුගිය වසරට අදාළව  මුදල් අමාත්‍යාංශයේ වාර්ෂික වාර්තාව ඊයේ නිකුත් කෙරුණු අතර  එම වාර්තාවෙහි අඩංගු කරුණු විගනකාධිපතිවරයා විසින් දක්වා ඇති බවයි ඔහු කියා සිටියේ.\nඊට මුදල් අමාත්‍ය රවී කරුණානායක, පාර්ලිමේන්තු මන්ත්‍රිවරුන් වන බන්දුල  ගුණවර්ධන සහ විමල් වීරවංශ ද එක්වුණා.\nමේ අතර, සූරියවැව ජාත්‍යන්තර ක්‍රිකට් ක්‍රීඩාංගණය සම්බන්ධයෙන්ද පාර්ලිමේන්තුවේදී ඊයේ විවාදයට බදුන් වුණා.\nඒ, ජනතා විමුක්ති පෙරමුණු පාර්ලිමේන්තු මන්ත්‍රී නලින්ද ජයතිස්ස වාචික පිළිතුරු අපේක්ෂාවෙන් යොමුකළ ප්‍රශ්නයකදියි.\nඊට පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක පිළිතුරු ලබාදුන් අතර, ඊට ජනතා විමුක්ති පෙරමුණේ  නායක අනුර කුමාර දිසානායකද එක්වුණා.\nඑමෙන්ම පුද්ගලයින් ලියාපදිංචි කිරීමේ සංශෝධන පනත් කෙටුම්පත ද ඊයේ විවාදයට ගැනුනා.",
       "URL": "https://www.hirunews.lk/136145/රජය-පසුගිය-වසරේ-අනුමත-මුදලට-වඩා-දෙගුණයකින්-ණයගනී",
       "Category": "Local News",
       "Parent URL": "https://www.hirunews.lk/local-news.php?pageID=4996"
}