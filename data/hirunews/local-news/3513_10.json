{
       "Source": "hirunews",
       "Timestamp": "Friday, 08 February 2019 - 7:53",
       "Headline": "පාර්ලිමේන්තුවේ විදුලි සෝපානයට සීමා",
       "News Content": "පාර්ලිමේන්තු මන්ත්‍රීවරුන් 12 දෙනෙකු ගමන් කළ පාර්ලිමේන්තුවේ විදුලි සෝපානයක් සිරවීමත් සමඟ එහි ගමන් කළ හැකි උපරිම සංඛ්‍යාව 06 දක්වා සීමා කිරීමට කටයුතු කර තිබෙනවා.\nඑම සෝපානයෙහි පුද්ගලයින් 13 දෙනෙකුට ගමන් කළ හැකි බවත්, අදාළ සිද්ධිය වන අවස්ථාවේදී එහි මන්ත්‍රීවරුන් 12 දෙනෙකු පමණ ගමන් කර ඇති බව සඳහන්.\nපාර්ලිමේන්තුවේ මන්ත්‍රීවරුන් සඳහා වෙන් කර ඇති විදුලි සෝපානයක් හදිසියේ අක්‍රීය වීම හේතුවෙන් එහි ගමන්ගත් මන්ත්‍රීවරුන් 12 දෙනෙකුට විනාඩි 15 කට ආසන්න කාලයක් එහි සිරවී සිටින්නට ඊයේ සිදුවුණා.\nපාර්ලිමේන්තු සංකීර්ණයේ මන්ත්‍රීවරුන් සඳහා වෙන්කර ඇති 06 වැනි විදුලි සෝපානයයි මෙලෙස අක්‍රීයවී තිබුණේ.\nපාර්ලිමේන්තු රැස්වීමට සහභාගිවීම සඳහා දෙවන මහළ වෙත ගමන් කිරීමට අදාළ මන්ත්‍රීවරුන් පිරිස මෙම විදුලි සෝපානයට ඇතුළු වී ඇති අතර, එය දෙවන මහළ දක්වා ගමන් කර පසුව අක්‍රීය වූ බව සිද්ධියට මුහුණදුන් මන්ත්‍රීවරුන් සඳහන් කළා.\nසෝපානය තුළ සිර වූ මන්ත්‍රීවරුන් අතර එක්සත් ජනතා නිදහස් සන්ධානයේ පාර්ලිමේන්තු මන්ත්‍රීවරුන් වන විමල් වීරවංශ, චන්ද්‍රසිරි ගජධීර, දයාසිරි ජයසේකර, ඩලස් අලහප්පෙරුම, චන්දිම වීරක්කොඩි, සිසිර ජයකොඩි, බන්දුල ගුණවර්ධන, දිනේෂ් ගුණවර්ධන, රංජිත් සොයිසා සහ සී.බී.රත්නායක මෙන්ම රාජ්‍ය අමාත්‍ය රංජිත් අළුවිහාරේද සිටියා.\nකෙසේ වෙතත්, පාර්ලිමේන්තුවේ වේත්‍රධාරී නරේන්ද්‍ර ප්‍රනාන්දු ප්‍රකාශ කළේ පාර්ලිමේන්තු සංකීර්ණයේ ඇති සෝපාන සියල්ල වසර 35 ක් පමණ පැරණි වන අතර, ඒවායේ නඩත්තු කටයුතු සිදුකිරීම සඳහා අදාළ සමාගමේ සේවකයින් දෙදෙනෙකු කැඳවා ඇති බවයි.",
       "URL": "https://www.hirunews.lk/209944/පාර්ලිමේන්තුවේ-විදුලි-සෝපානයට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=3513"
}