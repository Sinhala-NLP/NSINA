{
       "Source": "hirunews",
       "Timestamp": "Wednesday, 20 February 2019 - 12:56",
       "Headline": "රත්ගම සිද්ධියට පොලිස් නිලධාරීන් දෙදෙනෙක් අද CID හමුවට",
       "News Content": "ගාල්ල - රත්ගමදී ව්‍යාපාරිකයන් දෙදෙනෙකු පැහැර ගෙන ගොස් අතුරුදන් කිරීමේ සිද්ධිය සම්බන්ධයෙන් ප්‍රකාශයක් ලබා ගැනීමට දකුණු පළාත් විශේෂ විමර්ශණ ඒකකයේ පොලිස් කොස්තාපල්වරයෙකු සහ උප පොලිස් පරීක්ෂකවරයෙකු අද අපරාධ පරීක්ෂණ දෙපාර්තමේන්තුවට කැඳවා තිබෙනවා.\nමෙම සිද්ධිය සම්බන්ධයෙන් එම ඒකකයේ පොලිස් පරීක්ෂකවරයෙකු වූ කපිල නිශාන්ත ද සිල්වා අත්අඩංගුවට ගෙන මේ මස 27 වනදා දක්වා රක්ෂිත බන්ධනාගාර ගත කිරීමටයි ගාල්ල මහේස්ත්‍රාත් අධිකරණය ඊයේ කටයුතු කරනු ලැබුවේ.\nඑමෙන්ම මෙම ව්‍යාපාරිකයන් දෙදෙනා අතුරුදන් වීමේ සිද්ධියත් සමඟ මාරු කර යැවුණු එම ඒකකය භාරව සිටි ජ්‍යෙෂ්ඨ නියෝජ්‍ය පොලිස්පති රවී විජේගුණවර්ධන අද පෙරවරුවේ පොලිස් මූලස්ථානයේ සිය රාජකාරි කටයුතු ආරම්භ කර තිබෙනවා.\nරත්ගම - බූස්ස - රත්නඋදාගම ප්‍රදේශයේ පදිංචිව සිටි 31 හැවිරිදි රසීන් චින්තක සහ 33 හැවිරිදි මංජුල අසේල යන ව්‍යාපාරිකයන් අතුරුදහන් වී තිබුණේ පසුගිය මස 23 වනදායි.\nමෙම අතුරුදන් වීම සිදුවී අදට දින 27ක් ගතවන නමුත් මෙතෙක් ඔවුන් සම්බන්ධයෙන් කිසිදු තොරතුරක් ලැබී නැහැ.\nමීට පෙර එක් ව්‍යාපාරිකයෙකුගේ බිරිදකට නිර්නාමික ලිපියක් ලැබුණු අතර එහි සඳහන් වූයේ පොලිස් පහරදීමකින් එක් පුද්ගලයෙකු මියගිය අතර එම සිද්ධිය වසන් කිරීමට අනෙක් පුද්ගලයාද ඝාතනය කර ඇති බවටයි.",
       "URL": "https://www.hirunews.lk/210806/රත්ගම-සිද්ධියට-පොලිස්-නිලධාරීන්-දෙදෙනෙක්-අද-cid-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=3492"
}