{
       "Source": "hirunews",
       "Timestamp": "Saturday, 22 October 2022 - 19:06",
       "Headline": "සුදුමැස්සා කහපාටට පෙම් කරයි - ප්‍රදේශ රැසකට බලපෑම්",
       "News Content": "පොල් වගාවට හානිකරන සුදු මැස්සා නම් කෘමියාගේ බලපෑමෙන් කොළඹ සහ ගම්පහ දිස්ත්‍රික්කවල පොල් වගාවන්ගෙන් සියයට 50 කට පමණ හානි සිදුව ඇති බව පොල් පර්යේෂණ ආයතනය පවසනවා.\nඑහි නියෝජ්‍ය අධ්‍යක්ෂිකා නයනි ආරච්චිගේ සඳහන් කළේ මෙම කෘමියා මේ වනවිට දිස්ත්‍රික්ක 11 ක ව්‍යාප්තව සිටින බවයි.\nගම්පහ සහ කොළඹ දිස්ත්‍රික්කවලට පසු මෙම සුදු මැස්සාගේ වැඩිම බලපෑමකට ලක්ව ඇත්තේ කෑගල්ල සහ කළුතර දිස්ත්‍රික්කයි.\nපුත්තලම, කුරුණෑගල, මහනුවර, රත්නපුර, කෑගල්ල, මාතර සහ හම්බන්තොට දිස්ත්‍රික්කවල ද මෙම කෘමියා ව්‍යාප්තව සිටින අතර, පොල් වගාව ආරක්ෂා කර ගැනීම සඳහා වැඩසටහන් රැසක් දැනටමත් ආරම්භ කර ඇති බවයි පොල් පර්යේෂණ ආයතනයේ නියෝජ්‍ය අධ්‍යක්ෂිකා නයනි ආරච්චිගේ සඳහන් කළේ.\nමෙම සුදුමැස්සා කහ වර්ණයට වැඩි ආකර්ශනයක් දක්වන බැවින් තැඹිලි ගස් වලට වැඩි හානියක් සිදුව ඇති බව දැනට සිදුකරන ලද පර්යේෂණවලදී තහවුරු වී තිබෙනවා.",
       "URL": "https://www.hirunews.lk/318576/සුදුමැස්සා-කහපාටට-පෙම්-කරයි-ප්‍රදේශ-රැසකට-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=785"
}