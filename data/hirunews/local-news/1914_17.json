{
       "Source": "hirunews",
       "Timestamp": "Tuesday, 01 June 2021 - 13:18",
       "Headline": "ස්පුට්නික් එක් මාත්‍රාවක් පමණක් ගැනීමට කැමැත්ත පළ කරමින් අත්සන් ලබාගත්තේ සෞඛ්‍ය අමාත්‍යාංශයේ උපදෙස් මතයි -  ඇමති කෙහෙළිය (වීඩියෝ)",
       "News Content": "මහනුවර දී ස්පුට්නික් එන්නත ලබාදීමේදී එක් මාත්‍රාවක් පමණක් ලබාදෙන බවට පවසමින් අත්සන් ලබා ගැනීම සිදුකළේ සෞඛ්‍ය අමාත්‍යාංශයේ සහ විශේෂඥ කමිටුවේ උපදෙස් මත බව කැබිනට් ප්‍රකාශක අමාත්‍ය කෙහෙලිය රඹුක්වැල්ල ප්‍රකාශ කළා.\nකෙසේ වෙතත්, ඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ ස්පුට්නික් වී එන්නතේ පළමු මාත්‍රාව පමණක් ජනතාවට ලබාදීමට කිසිදු තීරණයක් ගෙන නොමැති බවයි.\nස්පුට්නික් එන්නත ලබාදීම පෙරේදා මහනුවර දී ආරම්භ කළ අතර එහිදී එන්නත ලබාගත් පුද්ගලයින්ට කැමැත්ත ප්‍රකාශ කිරීම සඳහා වෙනම පත්‍රිකාවක් ලබාදී තිබුණා.\nඑහි තිබූ මුද්‍රවක දැක්වුණේ ස්පුට්නික් වී එන්නතේ පළමු මාත්‍රාව පමණක් වුවද ලබා ගැනීමට මම කැමැත්තෙමි යන්නයි.\nඒ පිළිබදව හිරු ප්‍රවෘත්ති ඔස්සේ ද කරුණු අනාවරණ කළ අතර ඒ සම්බන්ධයෙන් අදහස් දක්වමින් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සදහන් කළේ සෞඛ්‍ය අමාත්‍යාංශය ඒ පිළිබදව කිසිවක් නොදන්නා බවයි.\nඑහෙත් කැබිනට් ප්‍රකාශක අමාත්‍ය කෙහෙලිය රඹුක්වැල්ල අමාත්‍ය මණ්ඩල තීරණ දැනුම් දීමේ මාධ්‍ය හමුවට අද එක්වෙමින් ප්‍රකාශ කළේ සෞඛ්‍ය අමාත්‍යාංශය සහ විශේෂඥ කමිටුවේ අනුදැනුම සහිතව එය සිදුවූවක් බවයි.",
       "URL": "https://www.hirunews.lk/273057/ස්පුට්නික්-එක්-මාත්‍රාවක්-පමණක්-ගැනීමට-කැමැත්ත-පළ-කරමින්-අත්සන්-ලබාගත්තේ-සෞඛ්‍ය-අමාත්‍යාංශයේ-උපදෙස්-මතයි-ඇමති-කෙහෙළිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1914"
}