{
       "Source": "hirunews",
       "Timestamp": "Wednesday, 01 June 2022 - 18:04",
       "Headline": "ගංවතුරෙන් පීඩාවට පත් ජනතාවට සහන සලසන්න නාවික හමුදා සහන කණ්ඩායම් 13ක්",
       "News Content": "දිවයිනට බලපා ඇති අයහපත් කාළගුණික තත්වය හමුවේ පීඩාවට පත් ජනතාවට සහන සැලසීම සඳහා බස්නාහිර, සබරගමුව සහ දකුණු පළාතේ ගංවතුර අවධානම සහිත ප්‍රදේශ වෙත නාවික හමුදා සහන කණ්ඩායම් 13ක් ස්ථානගත කර තිබෙනවා.\nකළු සහ ගිං යන ගංඟා ද්‍රෝණීන්හි ධාරා ප්‍රදේශ වෙත අධික වර්ෂාපතනයක් ඇදහැලීම හේතුවෙන් එම ගංඟාවන්ගේ ජල මට්ටම රත්නපුර, කළුතර සහ ගාල්ල දිස්ත්‍රික්කයන්ගේ ඇතැම් ප්‍රදේශවල පිටාර මට්ටමට පැමිණ ඇති අතර, එමඟින් පීඩාවට පත්වන ජනතාවට සහන සැළසීම සඳහායි නාවික හමුදා සහන කණ්ඩායම් මෙලෙස ස්ථානගත කර ඇත්තේ.\nඒ අනුව, බටහිර නාවික විධානය මඟින් කළුතර දිස්ත්‍රික්කයේ පරගොඩ, බදුරලිය, බුලත්සිංහල සහ පැලවත්ත යන ප්‍රදේශ වෙතද, රත්නපුර දිස්ත්‍රික්කයේ රත්නපුර නගරය, දෙල්ගොඩ, අයගම සහ මුවගම ප්‍රදේශ වෙත ද, දකුණු නාවික විධානය මඟින් ගාල්ල දිස්ත්‍රික්කයේ තවලම, හිනිදුම, නාගොඩ සහ මාපලගම යන ප්‍රදේශ වෙත ද සහන කණ්ඩායම් 13ක් ස්ථානගත කර තිබෙනවා.\nඑමෙන්ම කළුතර පරගොඩ හා කුඩලිගම ප්‍රදේශයේ සහ ගාල්ල හිනිදුම ප්‍රදේශයේ ඇතිව ඇති සුළු ජල ගැලීම් තත්වය හමුවේ නාවික හමුදා සහන කණ්ඩායම් මඟින් සාමාන්‍ය පෙළ විභාගයට පෙනී සිටින පාසැල් ළමුන් ඇතුළු ගංවතුරෙන් පීඩාවට පත් ජනතාවට අද උදෑසන සිට අවශ්‍ය සහන සලසමින් සිටිනවා.\nඑමෙන්ම, ගංවතුර අවධානම හමුවේ පීඩාවට පත්වන ජනතාවට සහන සැලසීම සඳහා අවශ්‍යතාවය මත ස්ථානගත කිරීම සඳහා බටහිර නාවික විධානයේ සහන කණ්ඩායම් 25ක් ද, දකුණු නාවික විධානයේ සහන කණ්ඩායම් 5ක් සහ වයඹ නාවික විධානයේ සහන කණ්ඩායම් 10ක් ද සූදානමින් තබා ඇති බවයි නාවික හමුදාව කියාසිටියේ.",
       "URL": "https://www.hirunews.lk/305927/ගංවතුරෙන්-පීඩාවට-පත්-ජනතාවට-සහන-සලසන්න-නාවික-හමුදා-සහන-කණ්ඩායම්-13ක්",
       "Category": "Local News",
       "Parent URL": "https://www.hirunews.lk/local-news.php?pageID=1126"
}