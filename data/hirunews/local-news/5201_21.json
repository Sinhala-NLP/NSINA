{
       "Source": "hirunews",
       "Timestamp": "Thursday, 21 January 2016 - 15:08",
       "Headline": "ජී එස් පී ප්ලස් නැවත ගන්න ස්වීඩනයේ පූර්ණ සහාය",
       "News Content": "යුරෝපා සංගමය විසින් ශ්‍රී ලංකාවට එරෙහිව පනවා ඇති මත්ස්‍ය තහනම ඉවත් කිරීමට සහ ජී එස් පී ප්ලස් සහනය නැවත ලබාගැනීමට පූර්ණ සහයෝගය ලබාදෙන බව ස්වීඩනයේ අග්‍රාමාත්‍ය ස්ටෙෆන් ලෝෆ්වන් පවසනවා.\nස්විට්සර්ලන්තයේ ඩෙවෝස් නුවර පැවැත්වෙන ලෝක ආර්ථික සමුළුව අතරවාරයේ ශ්‍රී ලංකා අග්‍රාමාත්‍ය රනිල් වික්‍රමසිංහ හමුවෙමිනුයි ඔහු මේ බව ප්‍රකාශ කර ඇත්තේ.\nප්‍රජාතන්ත්‍රවාදී ආයතන ශක්තිමත් කරලීම සඳහා ශ්‍රී ලංකා ආණ්ඩුව ගෙන යන වැඩපිළිවෙලට තම පූර්ණ සහයෝගය ලබාදෙන බවද ස්වීඩන අග්‍රාමාත්‍යවරයා ප්‍රකාශ කර තිබෙනවා.\nඅධ්‍යාපනය නගා සිටුවීම සඳහා දළ දේශීය නිෂ්පාදනයෙන් සියයට 6ක ප්‍රතිශතයක් වෙන් කිරීම සම්බන්ධයෙන් සහ දිවා සුරැකුම් මධ්‍යස්ථාන සදහා ඉහළ පහසුකම් ලබාදෙමින් කාන්තාවන්ට රැකියාවේ නියැලීමට අවකාශ සැලසීම සම්බන්ධයෙන් මෙහිදී අග්‍රාමාත්‍ය රනිල් වික්‍රමසිංහ පැහැදිලි කළා.\nශ්‍රී ලංකාව තුළ හරිත තාක්ෂණය වැඩි දියුණු කිරිම සදහා තම පූර්ණ අනුග්‍රාහකත්වය ලබාදීමට සූදානම් බවයි ස්වීඩන අග්‍රාමාත්‍යවරයා ප්‍රකාශ කර ඇත්තේ.\nඑක්සත් ජාතීන්ගේ සංවිධානයේ ආරක්ෂක මණ්ඩලයේ සාමාජිකත්වය ලබා ගැනීමට තම රට අපේක්ෂා කරන බැවින් ඒ සදහා සහාය ලබාදීම පිණිස සලකා බලන මෙන් ද ඔහු රනිල් වික්‍රමසිංහ අග්‍රාමාත්‍යවරයාගෙන් ඉල්ලීමක් කර තිබෙනවා.\nමේ අතර අග්‍රාමාත්‍යවරයා අද ලෝකප්‍රකට මයික්‍රොසොෆ්ට් සමාගමේ සභාපතිවරයා ද හමුවීමට නියමිතයි.",
       "URL": "https://www.hirunews.lk/124452/ජී-එස්-පී-ප්ලස්-නැවත-ගන්න-ස්වීඩනයේ-පූර්ණ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=5201"
}