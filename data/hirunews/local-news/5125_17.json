{
       "Source": "hirunews",
       "Timestamp": "Friday, 18 March 2016 - 13:00",
       "Headline": "ITN  සිද්ධිය ගැන ජනපති කොමිසමේ වාර්තාව අවසන් අදියරේ",
       "News Content": "ස්වාධීන රූපවාහිනි සිද්ධිය සම්බන්ධයෙන් බරපතල වංචා හා දුෂණ විමර්ශනය කිරීමේ ජනාධිපති කොමිෂන් සභාවේ අවසන් වාර්තාව සකස් කිරීමේ කටයුතු මේ වනවිට අවසන් අදියරේ පවතිනවා.\nකොමිසමේ ප්‍රකාශකයෙකු සදහන් කළේ මහාධිකරණ විනිසුරුවරුන් පස් දෙනෙකු මගින් මෙම වාර්තාව සකස් කෙරෙන බවයි.\nපසුගිය මාස 6 කට අධික කාලයක් තිස්සේ මීට අදාළ විමර්ශන කටයුතු බරපතල වංචා හා දුෂණ සෙවීමේ ජනාධිපති කොමිසම විසින් මෙහෙයවනු ලැබුවා.\n2015 ජනාධිපතිවරණයේදී හිටපු ජනාධිපති මහින්ද රාජපක්ෂ වෙනුවෙන් ස්වාධීන රූපවාහිනියේ ප්‍රචාරය කළ දැන්වීම් මගින් එම ආයතනයට අලාභයකට හේතු වූ බව කියන සිද්ධිය සම්බන්ධයෙනුයි මෙම විමර්ශන සිදුකරනු ලැබුවේ.\nහිටපු ජනාධිපතිවරයා මෙන්ම, හිටපු ජනමාධ්‍ය අමාත්‍ය කෙහෙළිය රඹුක්වැල්ල සහ ස්වාධීන රූපවාහිනි සේවයේ හිටපු ප්‍රධානීන්, දැනට සේවයේ නියුතු ප්‍රධානීන් රැසක් කොමිසම හමුවේ පසුගිය මාස කිිහිපය තුළ ප්‍රකාශ ලබාදුන්නා.\nඑම ප්‍රකාශවලින් අනතුරුව මහජන සාක්ෂි විමසීම සිදුකෙරුණු අතර අවසන් අදියරේදී චෝදනා එල්ල වී ඇති පාර්ශවයන්ට සිය සාක්ෂි ලබාදීමට කොමිසම මගින් දින 4 ක් ලබාදුන් බවයි එහි ප්‍රකාශකයෙකු සදහන් කළේ.\nපංච පුද්ගල විනිසුරු මඩුල්ල විසින් සකස් කෙරෙන ස්වාධීන රූපවාහිනි සිද්ධියේ අවසන් වාර්තාව ජනාධිපති මෛත්‍රීපාල සිරිසේන වෙත භාරදීමට නියමිත අතර, ඉන් අනතුරුව වාර්තාවේ නිර්දේශයන් මත නඩු පැවරීම සිදුකෙරෙනු ඇති.",
       "URL": "https://www.hirunews.lk/128801/itn-සිද්ධිය-ගැන-ජනපති-කොමිසමේ-වාර්තාව-අවසන්-අදියරේ",
       "Category": "Local News",
       "Parent URL": "https://www.hirunews.lk/local-news.php?pageID=5125"
}