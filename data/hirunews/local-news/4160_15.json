{
       "Source": "hirunews",
       "Timestamp": "Friday, 22 December 2017 - 20:15",
       "Headline": "විල්පත්තුවේ සිදුවූ නීතියට පටහැනි කරුණ විගණකාධිපති පෙන්වයි",
       "News Content": "විල්පත්තු පරිවාර වනාන්තරයක් වන විලත්තිකුලම් රක්ෂිතයේ පුද්ගල පදිංචිය සඳහා අක්කර 650 ක් නිදහස් කිරීම නීතියට පටහැනි බව විගණකාධිපතිවරයා පෙන්වා දෙනවා.\nවිල්පත්තු වන විනාශය සම්බන්ධයෙන් සිදු කළ විශේෂ විගණන පරීක්ෂණයේ වාර්තාව නිකුත් කරමින් විගණකාධිපතිවරයා වැඩිදුරටත් පෙන්වා දෙන්නේ මෙම පදිංචි කිරීම් හරහා දෙවන, තුන්වන පරම්පරාවල පවුල්වලට ඉඩම් ලබාදීමද නීති විරෝධී බවයි.\nවිල්පත්තු වනෝද්‍යානයේ පරිවාර වනාන්තරයක් වන විලත්තිකුලම් සංවේදී වන කලාපය සුනු විසිණු කරමින් නීති විරෝධීව ජනතාව පදිංචිකරන බවට හිරු සී.අයි.ඒ අනාවරණය කළේ 2015 වසරේ සිටයි.\nමෙම වන විනාශය සම්බන්ධයෙන් තොරතුරු හෙළි කිරීමට කිසිදු මාධ්‍යයක් ඉදිරිපත් නොවූ අවස්ථාවක එම ජාතික වගකීම ඉටු කිරීමට හිරු සී.අයි.ඒ කටයුතු කළා.\nඅපගේ මේ හෙළිදරව්වත් සමඟ සමාජ ජාල මාධ්‍යය සිවිල් සංවිධාන හා පරිසර සංවිධාන බොහෝ පිරිසක් විල්පත්තු වන සංහාරයට එරෙහිව පෙරට එන්නේ සමාජය තුළ නව කථිකාවතක් ඇති කරමින්.\nසංවේදී වනකලාපයක සිදුකළ විනාශය සම්බන්ධයෙන් හිරු සී.අයි.ඒ සිදුකළ අනාවරණයන්ගෙන් අනතුරුව විගණකාධිපති දෙපාර්තමේන්තුව විශේෂ විගණන පරීක්ෂණයක් සිදු කර කළා.\nවිගණකාධිපති ගාමිණී විජේසිංහ මහතාගේ අත්සනින් යුතුව නිකුත් කර ඇති එම විගණන වාර්තාවෙන් නිගමනය කර ඇත්තේ විලත්තිකුලම් රක්ෂිත වනාන්තරයේ පුද්ගලයින් පදිංචිය සඳහා අක්කර 650 ක් නිදහස් කර තිබුණද එය නීතියට පටහැනි බවයි.\nඑමෙන්ම රක්ෂිතය එළි කිරීමේදී පාරිසරික බලපෑම් පිළිබඳ ඇගයීමක් සිදුකර නොමැති බව අනාවරණය වී තිබෙනවා.\nඒ අනුව රක්ෂිතයට සිදුවූ හා ඉදිරියේදී සිදුවන හානිය සම්බන්ධයෙන් පියවර ගැනීමට කටයුතු කර නැති බව විගණකාධිපතිවරයාගේ නිගමනයයි.\nයුද්ධයෙන් අවතැන්ව තම ඉඩම් අහිමි වූ පවුල්වලට මුල් ඉඩම් ලබාදීම ප්‍රධාන අරමුණ වුවද එයට පටහැනිවල ඔවුන්ගේ දෙවන හා තුන්වන පරම්පරාවල පවුල්වලට මෙම වන  රක්ෂිතයෙන් ඉඩම් ලබාදීම එකී අරමුණට පටහැනි බවටද විගණකාධිපතිවරයා නිගමනය කර තිබෙනවා.",
       "URL": "https://www.hirunews.lk/179079/විල්පත්තුවේ-සිදුවූ-නීතියට-පටහැනි-කරුණ-විගණකාධිපති-පෙන්වයි",
       "Category": "Local News",
       "Parent URL": "https://www.hirunews.lk/local-news.php?pageID=4160"
}