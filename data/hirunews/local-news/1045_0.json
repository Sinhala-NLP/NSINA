{
       "Source": "hirunews",
       "Timestamp": "Tuesday, 05 July 2022 - 16:09",
       "Headline": "කන්දකාඩු පුනරුත්ථාපන කඳවුරේදී මියගිය රැඳවියාගේ මරණය මරණ පරීක්ෂණය එලියට",
       "News Content": "කන්දකාඩු පුනරුත්ථාපන කඳවුරේදී මියගිය රැඳවියාගේ මරණය මොට ආයුධවලින් පහරදීමෙන් ශරීරය පුරා ඇතිවූ තැලීම් තුවාලවල සංකූලතා නිසා සිදුව ඇති බව, පශ්චාත් මරණ පරීක්ෂණයේදී අනාවරණය වී තිබෙනවා.\nකන්දකාඩු පුනුරුත්ථාපන මධ්‍යස්ථානය තුළදී රැඳවියෙකු සැකකටයුතු ලෙස මියයාම සම්බන්ධයෙන් දැඩි නොසන්සුන්කාරී තත්ත්වයක් හටගත්තේ පසුගිය ජුනි 29 වනදායි.\nඅදාළ රැඳවියාගේ මරණය පිළිබඳව දැඩි විරෝධය පළකළ රැඳවියන් විශාල පිරිසක් පුනුරුත්ථාපන මධ්‍යස්ථානයෙන් පළාගොස් තිබුණා.\nඔවුන් චෝදනා කළේ සිද්ධියට පෙර දින දුම්කොළ සන්තකයේ තිබියදී උපදේශකවරුන් විසින් අල්ලා ගැනුණු රැඳවියාගේ මියයාම පිළිබඳ සැකයක් පවතින බවටයි.\nඒ අනුව එහි සහාය උපදේශකවරු සිව් දෙනෙක් වැලිකන්ද පොලීසිය විසින් මෙම මස පළමුවනදා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඔවුන් එළඹෙන 14 වනදා දක්වා රිමාන්ඩ් බන්ධනාගාරගත කෙරුණා.\nමෙලෙස අත්අඩංගුවට ගෙන තිබුණේ ගුවන් හමුදා සැරයන්වරු දෙදෙනෙකු, යුද හමුදා මාණ්ඩලික සැරයන්වරයෙකු හා යුද හමුදා සැරයන්වරයෙකුයි.\nඑමෙන්ම මරණකරුට පහරදුන් බවට සැක කෙරෙන වයරයක් සහ උණ පතුරු දෙකක් ද මේ වනවිට සොයාගෙන ඇති බව පොලීසිය පවසනවා.",
       "URL": "https://www.hirunews.lk/309121/කන්දකාඩු-පුනරුත්ථාපන-කඳවුරේදී-මියගිය-රැඳවියාගේ-මරණය-මරණ-පරීක්ෂණය-එලියට",
       "Category": "Local News",
       "Parent URL": "https://www.hirunews.lk/local-news.php?pageID=1045"
}