{
       "Source": "hirunews",
       "Timestamp": "Monday, 13 November 2017 - 12:39",
       "Headline": "සයිටම් නඩුවට විනිසුරුවරයෙක් අකමැත්තෙන්",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් තීන්දුවට එරෙහිව ශ්‍රී ලංකා වෛද්‍ය සභාව ගොනු කළ පෙත්සම් විභාගයට සහභාගි වීමට තමන් අකමැති බව ශ්‍රේෂ්ඨාධිකරණ විනිසුරු ප්‍රියන්ත ජයවර්ධන අද ප්‍රකාශ කළා.\nඒ මෙම පෙත්සම ශ්‍රේෂ්ඨාධිකරණ විනිසුරුවරුන් වන ඊවා වනසුන්දර, ප්‍රියන්ත ජයවර්ධන සහ නලින් පෙරේරා හමුවේ කැදවූ අවස්ථාවේදීයි.\nඅද මෙම පෙත්සම කැදවූ අවස්ථාවේදි නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල්වරයා කියා සිටියේ සයිටම් ආයතනය රජයට ඒකාබද්ධ කිරීම සම්බන්ධයෙන් සොයා බැලීමට පත් කළ කමිටුවේ නිර්දේශ මේ වනවිට ක්‍රියාත්මක වෙමින් පවතින බවයි.\nදෙසැම්බර් මස 31 වනදාට පෙර මෙම නිර්දේශ ක්‍රියාත්මක කරන ලෙස දැනුම් දී ඇති අතර මේ නිසා පෙත්සම කැදවීම ලබන වසරේ සිදුකරන ලෙසයි අතිරේක සොලිසිටර් ජෙනරාල්වරයා ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලෙන් ඉල්ලා සිටියේ.\nඑහෙත් සයිටම් ආයතනය සහ එහි සිසුන් වෙනුවෙන් පෙනී සිටි නීතිඥවරයා මෙම ඉල්ලීමට විරෝධය පළ කර අතර ඒ අනුව මෙම පෙත්සම මේ මස 21 දක්වා කල් තැබීමට විනිසුරු මඩුල්ල නියෝග කළා.\nමාළඹේ පෞද්ගලික වෛද්‍ය විද්‍යාලයෙන් උපාධිය නිම කරන සිසුන්ට ශ්‍රී ලංකා වෛද්‍ය සභාවේ ලියාපදිංචියට නීත්‍යානුකූල අවසරය හිමි වන බව අභියාචනාධිකරණය පසුගිය ජනවාරි 31 වන දා  තීන්දු කළා.\nඑම තීන්දුව අභියෝගයට ලක්කරමිනුයි ශ්‍රී ලංකා වෛද්‍ය සභාව ශ්‍රේෂ්ඨාධිකරණය හමුවේ පෙත්සමක් ගොනු කරනු ලැබුවේ.",
       "URL": "https://www.hirunews.lk/175906/සයිටම්-නඩුවට-විනිසුරුවරයෙක්-අකමැත්තෙන්",
       "Category": "Local News",
       "Parent URL": "https://www.hirunews.lk/local-news.php?pageID=4221"
}