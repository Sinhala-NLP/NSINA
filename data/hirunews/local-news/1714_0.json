{
       "Source": "hirunews",
       "Timestamp": "Friday, 03 September 2021 - 13:49",
       "Headline": "සන්ෂයින් සුද්දා වෙඩි තබා ඝාතනය කෙරේ (ඡායාරූප සහ වීඩියෝ)",
       "News Content": "මාතර - වරකපිටිය ප්‍රදේශයේ අද දහවල් සිදුවූ වෙඩි තැබීමකින් මත්ද්‍රව්‍ය ජාවාරම්කරුවෙකු වන අමිල ප්‍රසන්න හෙට්ටිහේවා හෙවත් සන්ෂයින් සුද්දා ජීවිතක්ෂයට පත්වුණා.\nසිය මෝටර් රථයෙන් ගමන් කරමින් සිටියදී වරකපිටිය මහවිදුහල ඉදිරිපිට දී මෙම වෙඩි තැබීම සිදුවූ අතර ඒ සම්බන්ධයෙන් මෙතෙක් කිසිවෙකු අත්අඩංගුවට ගෙන නැහැ.\nඔහු ගමන් ගත් මෝටර් රථය තවත් මෝටර් රථයකින් හඹා ගොස් මාර්ගය අවහිර කර ඇති බවට ද තොරතුරු වාර්තා වනවා.\nටී - 56 ගිනි අවියකින් මෙම වෙඩි තැබීම සිදුකර ඇති අතර, මෝටර් රථය ආසන්නයේ වැටී තිබියදී හිස් උණ්ඩ කොපු 4ක් ද සොයාගැනුනා.\nමාතර මිරිස්ස - උඩුපිල ප්‍රදේශයේ පදිංචි 29 හැවිරිදි එක්දරු පියෙකු වන සන්ෂයින් සුද්දා  මීට පෙර කොළඹ නිවාස සංකීර්ණයක් අසළදී පොලිසිය සමඟ වෙඩි හුවමාරුවකදී මියගිය පාතාල නායක මාකඳුරේ මධුෂ්ගේ සමීපතමයෙකු ද වනවා.\n2019 වසරේ ඩුබායි දී මාකඳුරේ මධුෂ් සමඟ අත්අඩංගුවට ගත් පිරිස අතර, සන්ෂයින් සුද්දා ද වූ අතර, පසුව ඔහුව මෙරටට පිටුවහල් කෙරුණා.\nසන්ෂයින් සුද්දාට මීට පෙර අවස්ථාවක පිරිසක් විසින් වෙඩි තැබූ අතර, එහිදී ඔහු පලාගොස් දිවි බේරාගනු ලැබුවා.\nකෙසේ වෙතත් ඝාතනයට ලක්වූ සන්ෂයින් සුද්දා වරකාපිටිය ප්‍රදේශයේ කාන්තාවක් සමඟ අනියම් සබඳතාවක් පවත්වාගෙන ගොස් ඇති අතර, ඇගේ නිවස වෙත පැමිණ ආපසු යමින් සිටියදී අද මෙලෙස වෙඩි ප්‍රහාරයට ලක්ව ඇති බවයි පරීක්ෂණවලදී අනාවරණ වී ඇත්තේ.\nඅදාළ කාන්තාවගේ සැමියා විසින් මෙම ඝාතනය සිදුකර ඇති බවට පොලීසිය සැක කරන අතර, මීට පෙර එම කාන්තාවගේ සැමියා සහ සන්ෂයින් සුද්දා අතර ගැටුමක් හටගෙන තිබූ බවටද වාර්තාවනවා.",
       "URL": "https://www.hirunews.lk/281285/සන්ෂයින්-සුද්දා-වෙඩි-තබා-ඝාතනය-කෙරේ-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1714"
}