{
       "Source": "hirunews",
       "Timestamp": "Sunday, 16 August 2020 - 12:59",
       "Headline": "කෝටි ගණන් වැයකර ආනයනය කරන යන්ත්‍රයක් ඉතා අඩු මුදලකට දේශීයව නිපදවූ තරුණයින් දෙදෙනෙක් (වීඩියෝ)",
       "News Content": "දේශීය ආර්ථිකය බලගැන්වීම මේ දිනවල සමාජයේ ප්‍රමුඛ මාතෘකාවක්.\nඒ සඳහා වඩා වැදගත් වන්නේ ආනයන අවම කර දේශීය කර්මාන්ත සවිමත් කිරීම.\nකෝටි ගණන් මුදල් වැයකර ආනයනය කරන යන්ත්‍රයක් ඉතා අඩු මුදලකට අපේ රටේ නිෂ්පාදනය කළ තරුණයින් දෙදෙනෙක් අපට හමුවුණේ මෙවන් පසුබිමක් තුළයි.\nපරිගණකයට ඇතුළත් කරන ඕනෑම නිර්මාණයක් ලීයක් මතට කැටයම් කළ හැකි යන්ත්‍රයක් නිර්මාණය සිදුකරන්නට අදහසක් පහළ වී තිබුණේ මාතර,  දෙයියන්දර ප්‍රදේශයේ එකම පවුලේ සොයුරන් දෙදෙනෙකුට.\nඅසංක සම්පත් සහ වසන්ත උදයකීර්ති නිර්මාණය කළ මේ යන්ත්‍රයෙන් ඔවුන් අද නොයෙකුත් නිර්මාණයන් සිදුකරනවා.\nපාසැල් අධ්‍යාපනය නිමවා සිටින අතරතුර වඩු කර්මාන්තයට ප්‍රවේශ වන අසංක, ලෝකයේ දියුණු නිර්මාණ කෙරෙහි සිය අවධානය යොමු කරන්නේ තමන්ටද අලුත් අදහසක් ලබා ගැනීමේ අරමුණනින්.\nඒ අනුවයි ඔහුට පරිගණක යන්ත්‍රයකින් ලබා දෙන විධානයන්ට අනුව ලී කැටයම් සිදුකරනු ලබන යන්ත්‍රයක් පිළිබදව දැනගන්නට ලැබී ඇත්තේ.\nදැනට ලෝකයේ භාවිතා වන මෙවැනි යන්ත්‍රයක වටිනාකම මෙරට මුදලින් රුපියල් ලක්ෂ 40 කට අධික වන නමුත් මොවුන්ට මේ යන්ත්‍රය නිෂ්පාදනය කිරීමට වැයවී ඇත්තේ රුපියල් ලක්ෂ දෙක හමාරක පමණ මුදලක් පමණයි.\nඒ මුදල සපයා ගැනීමද ඔවුනට දුෂ්කර කාර්යයක් බවට පත්ව තිබුණා.\nනව නිපැයුම් වෙනුවෙන් අත හිත දීම සඳහාම නව අමාත්‍යංශයක් ස්ථාපිත කර ඇති පසුබිමක මෙවැනි නිර්මාණකරුවන්ට සහය ලබාදෙන්නේ නම් විදේශයන්ට ගලා යන විශාල මුදලක් මෙරට තුලම ඉතිරි කර ගත හැකි නොවෙන්නේද ?",
       "URL": "https://www.hirunews.lk/247938/කෝටි-ගණන්-වැයකර-ආනයනය-කරන-යන්ත්‍රයක්-ඉතා-අඩු-මුදලකට-දේශීයව-නිපදවූ-තරුණයින්-දෙදෙනෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}