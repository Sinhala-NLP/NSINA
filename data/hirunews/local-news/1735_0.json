{
       "Source": "hirunews",
       "Timestamp": "Tuesday, 24 August 2021 - 7:29",
       "Headline": "කොරෝනා මරණ 7,500 ඉක්මවයි යළිත් දෛනික ආසාදිතයින් 4000 පනී",
       "News Content": "මෙරට දෛනික කොරෝනා ආසාදිතයින්ගේ සංඛ්‍යාව ඊයේ දිනයේ ද හාරදහසේ සීමාව ඉක්මවා ගියා.\nඊයේ අලුතින් ආසාදිතයන් 4353ක් වාර්තා වූ අතර, ඒ අනුව මේ දක්වා මෙරටින් හමු වූ සමස්ත ආසාදිත සංඛ්‍යාව දැක්වෙන්නේ 394,355ක් ලෙසයි.\nඑමෙන්ම තවත් කොරෝනා මරණ 194ක් පෙරේදා සිදු වූ බවට සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඉන් 91 දෙනෙකු පිරිමි පුද්ගලයින් වන අතර, 103 දෙනෙකු කාන්තාවන්.\nමෙම 194 දෙනාගෙන් 145 දෙනෙකු වයස අවුරුදු 60ට වැඩි පුද්ගලයන් වනවා.\n49 දෙනෙකු 30ත් 59ත් අතර වයසේ පසුවන්නන් බවට යි රජයේ ප්‍රවෘත්ති දෙපාර්තමේන්තුව නිවේදනය කළේ.\nමේ අතර, තවත් කොරෝනා ආසාදිතයන් 2,222ක් සුවය ලබා රෝහල්වලින් ඊයේ පිටව ගියා.\nඒ අනුව, සුවය ලැබූ මුළු ආසාදිතයන් සංඛ්‍යාව 344,381ක් දක්වා ඉහළ ගිය බවයි වසංගත රෝග විද්‍යා අංශය සදහන් කළේ.\nචීනයේ නිෂ්පාදිත සයිනොෆාම් එන්නත් මාත්‍රා තවත් මිලියනයක් අද අලුයම දිවයිනට රැගෙන එනු ලැබුවා.\nචීනයේ බිජිං නුවර සිට එන්නත් තොගය රැගත් ශ්‍රි ලංකන් ගුවන් සේවයට අයත් යානය අද අලුයම 5යි 9ට කටුනායක ගුවන් තොටුපොළ වෙත ළගා වූ බවට යි හිරු ගුවන් තොටුපොළ වාර්තාකරු සඳහන් කළේ.\nසයිනොෆාම් එන්නත් මාත්‍රා තවත් මිලියන 2ක් මේ මස අග දී මෙරටට ලැබීමට නියමිත බවයි කොළඹ පිහිටි චීන තානාපති කාර්යාලය මීට පෙර ප්‍රකාශ කර තිබුණේ.\nඑමෙන්ම, කොරෝනා වෛරසයට එරෙහි ඉහළ ම ප්‍රතිචාරයක් දක්වන ෆයිසර් - බයෝඑන්ටෙක් කොරෝනා එන්නත සඳහා ඇමරිකානු ආහාර හා ඖෂධ පරිපාලන ආයතනයේ පුර්ණ අනුමැතිය හිමි වී තිබෙනවා.\nඑෆ්.ඩී.ඒ හෙවත් ඇමරිකානු ඖෂධ නියාමනය එහි හදිසි භාවිතය සඳහා අනුමැතිය ලබා දුන්නේ පසුගිය දෙසැම්බරයේදි යි.\nඑමඟින් , පුර්ණ අනුමැතිය ලබා දුන් පළමු කොරෝනා එන්නත ද ෆයිසර් - බයෝඑන්ටෙක් එන්නත යි.\nමේ අතර පසුගිය සිකුරාදා රාත්‍රී 10 සිට මුළු දිවයිනට ම ක්‍රියාත්මක වන පරිදි පැන වූ නිරෝධායන ඇඳිරිනීතිය ලබන සඳුදා අලුයම 4 දක්වා ක්‍රියාත්මකයි.",
       "URL": "https://www.hirunews.lk/280463/කොරෝනා-මරණ-7500-ඉක්මවයි-යළිත්-දෛනික-ආසාදිතයින්-4000-පනී",
       "Category": "Local News",
       "Parent URL": "https://www.hirunews.lk/local-news.php?pageID=1735"
}