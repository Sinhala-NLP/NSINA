{
       "Source": "hirunews",
       "Timestamp": "Saturday, 09 December 2017 - 10:56",
       "Headline": "හම්බන්තොට වරාය ගිවිසුම ඇරඹුන හැටි (ඡායාරූප)",
       "News Content": "හම්බන්තොට වරාය ජනතාවට බරක් නොවන අයුරින් දියුණු කරන බවට ලබාදුන් පොරොන්දුව ඉටු කර ඇති බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ හම්බන්තොට වරාය, චීන - ශ්‍රී ලංකා හවුල් ව්‍යාපාරයක් ලෙස අද (09) සිට ක්‍රියාත්මක කිරීමේ උත්සවයට පාර්ලිමේන්තු සංකීර්ණයේදී අද එක්වෙමින්.\nඊට අදාළ කටයුතු නිල වශයෙන් ආරම්භ කෙරුණේ අග්‍රාමාත්‍යවරයා සහ චීන සමූහාණ්ඩුවේ මෙන්ම, චයිනා මර්චන්ට්, පෝට් හෝල්ඩින්ග්ස් සමාගමේ නියෝජිතයින්ගේ ද සහභාගිත්වයෙන්.\nහම්බන්තොට වරායේ හවුල් ගිවිසුමට පසුගිය බ්‍රහස්පතින්දා රැස්වූ විශේෂ කැබිනට් මණ්ඩලයේදී අනුමැතිය හිමි වුණා.\nහම්බන්තොට වරායේ මෙහෙයුම් පුළුල් කරමින් එය සංවර්ධනය කිරීම සඳහා වරාය අධිකාරිය, ශ්‍රී ලංකා රජය, චයිනා මර්චන්ට්ස් පෝට් හෝල්ඩින්ග්ස් පෞද්ගලික සමාගම, හම්බන්තොට ඉන්ටර්නැෂනල් පෝට් ගෲප් සමාගම සහ හම්බන්තොට ඉන්ටර්නැෂනල් පෝට් සර්විස් සමාගම අතර හවුල් ගිවිසුමක් අත්සන් තැබුණේ පසුගිය ජූලි මස 29 වනදායි.\nමේ අතර,  චීන සමාගමට පැවරීම සම්බන්ධයෙන් ඊයේ පස්වරුවේ පැවති විවාදය නියමිත වේලාවට පෙර ආරම්භ කිරීම මගින් පාර්ලිමේන්තු වරප්‍රසාද උල්ලංඝනය වී ඇති බව ඒකාබද්ධ විපක්ෂය පාර්ලිමේන්තුව ආරම්භයේදී ප්‍රකාශ කළා.\nඑහිදී ආණ්ඩු පක්ෂයෙන් ඊට ප්‍රතිචාර දැක්වීමත් සමග පාර්ලිමේන්තුවේ ඇති වූයේ උණුසුම් තත්ත්වයක්.",
       "URL": "https://www.hirunews.lk/177970/හම්බන්තොට-වරාය-ගිවිසුම-ඇරඹුන-හැටි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4180"
}