{
       "Source": "hirunews",
       "Timestamp": "Friday, 28 July 2023 - 11:01",
       "Headline": "පොලිස් යතුරුපැදිය අනතුරට ලක්කර පලා ගිය රියදුරා අත්අඩංගුවට",
       "News Content": "පොලිස් නිලධාරීන් දෙදෙනෙකු අනතුරට ලක් කර පලාගිය දහ නම හැවිරිදි කාර් රථ රියදුරෙකු වැල්ලවාය පොලිසිය විසින් අත්අඩංගුවට ගෙන තිබෙනවා.\nයාලබෝව සෙල්ලබාව ප්‍රදේශයේ රථවාහන හැසිරවීමේ රාජකාරි යෙදී සිටියදී කාර් රථයක් නැවැත්වීම සඳහා පොලිස් නිලධාරීන් දෙදෙනා අණ කළ ද කාර් රථය පොලිස් නිලධාරීන්ගේ යතුරුපැදියේ ගැටීමට සලස්වා අදාළ රියදුරු පළාගොස් ඇති බවයි පොලිසිය පැවසුවේ.\nඑම කාර් රථය පසුපස යතුරුපැදියෙන් හඹා ගිය පොලිස් නිලධාරීන් දෙදෙනා යතුරුපැදිය පාලනයෙන් ගිලිහී පෙරළීමෙන් අනතුරකට ලක් වී තිබෙනවා.\nඑම අනතුරෙන් තුවාල ලැබූ පොලිස් නිලධාරීන් වැල්ලවාය මූලික රෝහලට ඇතුළත් කර ඇති අතර පොලිස් යතුරු පැදියට ද හානි සිදුවී ඇති බවයි පොලිසිය වැඩිදුරටත් සඳහන් කර සිටියේ.\nඅත්අඩංගුවට ගත් සැකකරු අද (28) දින අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/342801/පොලිස්-යතුරුපැදිය-අනතුරට-ලක්කර-පලා-ගිය-රියදුරා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=145"
}