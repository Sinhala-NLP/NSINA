{
       "Source": "hirunews",
       "Timestamp": "Thursday, 24 March 2022 - 12:51",
       "Headline": "ඇමති ලොකුගේගේ රියදුරු ඝාතනයට, එක ම පවුලේ සිව් දෙනා රිමාන්ඩ්",
       "News Content": "බලශක්ති අමාත්‍ය ගාමිණී ලොකුගේගේ ආරක්ෂක රථයේ රියදුරු තියුණු ආයුධයකින් ඇන පහර දී ඝාතනය කිරීම සම්බන්ධයෙන් අත්අඩංගුවට ගැණුනු එක ම පවුලේ සිව් දෙනා ලබන මස 5 වනදා දක්වා රක්ෂිත බන්ධනාගාරගත කෙරුණා.\nඒ, මොවුන් කැස්බෑව මහේස්ත්‍රාත් රුවන්තිකා මාරසිංහ හමුවට අද ඉදිරිපත් කිරීමෙන් පසුවයි.\nමෙලෙස රිමාන්ඩ් භාරයට පත් වූයේ පිළියන්දල - මාවිත්තර - ගම්මානවත්ත පාර ප්‍රදේශයේ පදිංචි 52 හැවිරිදි පියා, 46 හැවිරිදි මව, ඔවුන්ගේ අවුරුදු 25 සහ 21 යන වයස්වල පසුවන පුතුන් දෙදෙනායි.\nරිමාන්ඩ් භාරයට පත් එක් සැකකාර පුතෙකු පසුගිය 21 වනදා ගම්මානවත්ත පාර ප්‍රදේශයේ අධික වේගයෙන් යතුරුපැදියක් ධාවනය කිරීම සම්බන්ධයෙන් ඝාතනයට ලක් වු කනිෂ්ක ගයාන් නමැති දෙදරු පියා අවවාද කිරීම මුල්කරගනිමින් බහින් බස්වීමක් ඇතිව තිබෙනවා.\nඑය දුරදිග යාමෙන් යතුරුපැදිකරුගේ පවුලේ සාමාජිකයන් තියුණු ආයුධවලින් සහ පොලුවලින් පහර දී මොහු ඝාතනය කර තිබුණා.\nසැකකරුවන් සිවු දෙනා ගල්කිස්ස කොට්ඨාස අපරාධ විමර්ශන අංශය මඟින් අත්අඩංගුවට ගෙන තිබුණේ, දෙහිවල, කළුබෝවිල, ගල්කිස්ස සහ මාවිත්තර ප්‍රදේශවලදීයි.",
       "URL": "https://www.hirunews.lk/300268/ඇමති-ලොකුගේගේ-රියදුරු-ඝාතනයට-එක-ම-පවුලේ-සිව්-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1274"
}