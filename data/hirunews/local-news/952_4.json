{
       "Source": "hirunews",
       "Timestamp": "Wednesday, 10 August 2022 - 8:10",
       "Headline": "කොටහේනේ මංකොල්ලයට සම්බන්ධ 4 ක් පොලිස් දැලේ",
       "News Content": "කොටහේන ශාන්ත බෙනඩික් මාවත ප්‍රදේශයේදී ව්‍යාපාරිකයෙකුගේ නිවසට ඇතුළුවී රුපියල් කෝටි 2කට ආසන්න වටිනාකමකින් යුත් මුදල් හා රන් භාණ්ඩ කොල්ලකෑමේ සිද්ධිය සම්බන්ධයෙන් සැකකරුවන් 4 දෙනෙකු අත්අඩංගුවට ගෙන තිබෙනවා.\nඔවුන් අද (10) කොළඹ අලුත්කඩේ අංක 5 අධිකරණයට ඉදිරිපත් කිරීමට නියමිත බවයි පොලීසිය සඳහන් කළේ.\nඒ අතර කඳාන සහ රාගම ප්‍රදේශවල පදිංචි කාන්තාවන් දෙදෙනෙකු ද සිටින අතර, අනෙක් දෙදෙනා කොළඹ - මහවත්ත සහ කඳාන ප්‍රදේශවල පදිංචි එකම පවුලේ සහෝදරයින් දෙදෙනෙක්.\nමොවුන් පෙරේදා දහවල් අදාළ ව්‍යාපාරිකයාගේ නිවසට කඩා වැදී පොලීසියෙන් බව පවසා හැඳුනුම්පත් පෙන්වමින් හිමිකරුගේ හිසට ගිනි අවියක් එල්ල කර, දෑත් මංචු දමා බියවද්දා මෙම කොල්ලකෑම සිදුකර තිබුණා.\nඅත්අඩංගුවට ගත් කාන්තාවක් අදාළ ව්‍යාපාරිකයාගේ නිවසට අවස්ථා කිහිපයකදීම පැමිණ ඇති බවට හෙළි වී තිබෙනවා.\nමොවුන් කොල්ලකන ලද මුදල් අටලක්ෂ පනස් හතරදහසක් සහ රන්භාණ්ඩවලින් කොටසක් සමග වැලිගම්පිටිය, රාගම සහ කඳාන ප්‍රදේශවලදී පොලීසිය සොයාගෙන තිබෙනවා.",
       "URL": "https://www.hirunews.lk/312371/කොටහේනේ-මංකොල්ලයට-සම්බන්ධ-4-ක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=952"
}