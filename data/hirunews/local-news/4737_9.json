{
       "Source": "hirunews",
       "Timestamp": "Monday, 26 December 2016 - 13:28",
       "Headline": "පොලිස් කොස්තාපල්වරුන් දෙදෙනාට වෙඩි තැබූ  සැකකරුවන් සොයා පරීක්ෂණ",
       "News Content": "කටාන,කටිවෙල ප්‍රදේශයේ පාමුර සංචාරයේ නිරතවූ පොලිස් කොස්තාපල්වරු දෙදෙනාට වෙඩි තබා පලා ගිය සැකකරුවන් දෙදෙනා සොයා පොලිස් කණ්ඩායම් කිහිපයක් පරීක්ෂණ ආරම්භ කර තිබෙනවා.\nවෙඩි තැබීම සිදුවූ ස්ථානයේ තිබී මෙම පුද්ගලයින්ගේ බවට සැක කරන ජංගම දුරකථන තුනක්ද පොලිස් භාරයට ගෙන ඇති බව සඳහන්.\nකටාන පොලීසියට අනුයුක්තව සේවය කළ මෙම පොලිස් කොස්තාපල්වරුන් දෙදෙනා කටිවෙල ප්‍රදේශයේ පාමුර සංචාරයේ නිරතවෙමින් සිටියදි සැකකටයුතු අන්දමින් ප්‍රදේශයේ ගැවසෙමින් සිටි දෙදෙනෙකු පරික්ෂා කර ඇත්තේ ඊයේ රාත්‍රියේයි.\nඑම අවස්ථාවේදී එක් සැකකරුවෙකු පොලිස් කොස්තාපල්වරයෙකු ළඟ තිබූ රිවෝල්වරයක් උදුරාගෙන මොවුන්ට වෙඩි තබා ඇති බවයි පොලීසිය සඳහන් කළේ.\nපසුව සැකකරුවන් මෙම රිවෝල්වරය රැගෙන පලාගොස් ඇති අතර,අසළ නිවසක තිබූ යතුරුපැදියක්ද සැකකරුවන් පැහැරගෙන ගොස් ඇති බවයි වාර්තාවන්නේ.\nකෙසේ වෙතත් සිද්ධියෙන් තුවාල ලැබූ පොලිස් කොස්තාපල්වරුන් දෙදෙනා ප්‍රතිකාර සඳහා මීගමුව රෝහලට ඇතුළත් කෙරුණු අතර ඔවුන්ගේ තත්ත්වය බරපතල නොවන බවයි රෝහල් ප්‍රකාශකයෙකු සඳහන් කළේ.",
       "URL": "https://www.hirunews.lk/150603/පොලිස්-කොස්තාපල්වරුන්-දෙදෙනාට-වෙඩි-තැබූ-සැකකරුවන්-සොයා-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4737"
}