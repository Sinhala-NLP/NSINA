{
       "Source": "hirunews",
       "Timestamp": "Wednesday, 11 October 2017 - 19:54",
       "Headline": "update: ඉල්ලීම්වලට විසඳුම් ලැබෙන තෙක් අඛණ්ඩව වර්ජනය කිරීමට දුම්රිය රියදුරු සංගමය තීරණය කරයි",
       "News Content": "තම ඉල්ලීම්වලට විසඳුම් ලැබෙන තෙක් වර්ජනය අඛණ්ඩව සිදු කිරීමට දුම්රිය රියදුරු සංගමය තීරණය කර තිබෙනවා.\nඔවුන් අද පස්වරුවේ වර්ජනය ආරම්භ කළේ එන්ජින් රියදුරු සහයකයින් බඳවා ගැනීමේ පටිපාටියේ ගැටලුවක් මුල්කර ගනිමිනුයි.\nදුම්රිය රියදුරන් සහ නියාමකවරුන් ආරම්භ කළ හදිසි වෘත්තිය සමිති ක්‍රියාමාර්ගය හේතුවෙන් කොළඹ - කොටුවෙන් හා මරදානෙන් ආරම්භ වන දුම්රිය ගමන්වාර රැසක් අද පස්වරුවේ අවලංගු කෙරුණා.\nමෙම තත්ත්වයත් සමග දුම්රිය මගීන් නොසන්සුන්කාරී ලෙස හැසිරීමෙන් කොළඹ - කොටුව සහ මරදාන දුම්රිය ස්ථානවල ඇතිවූයේ උණුසුම් තත්ත්වයක්.\nඅද පස්වරුවේ මෙම වෘත්තිය ක්‍රියාමාර්ගය ආරම්භ කර ඇත්තේ දුම්රිය එන්ජින් රියදුරන්ගේ සංගමය සහ දුම්රිය නියාමකවරුන්ගේ සංගමය එක්වයි.\nඑන්ජින් රියදුරු සහයකයින් බඳවා ගැනීමේ පටිපාටියේ ගැටලුවක් මුල්කර ගනිමින් මෙම වර්ජනය ආරම්භ කළ බව දුම්රිය රියදුරන්ගේ සංගමයේ ලේකම් ඉන්දික දොඩම්ගොඩ මහතා සඳහන් කළා.\nදුම්රිය රියදුරන්ගේ මෙම වෘත්තිය ක්‍රියාමාර්ගයත් සමග දුම්රිය ගමන්වාර රැසක් අවලංගු කිරීමෙන් මගීන් පත්වූයේ දැඩි අපහසුතාවයකටයි.\nදුම්රිය ප්‍රමාදවීම් හා අවලංගු කිරීම් නිසා මගීන් නොසන්සුන්කාරීව හැසිරීමත් සමග කොළඹ කොටුව දුම්රිය ස්ථානයේ උණුසුම් තත්ත්වයක්ද හටගත්තා.\nමරදාන දුම්රිය ස්ථානයේ ද නොසන්සුන්කාරීව හැසිරුණු මගීන් හේතුවෙන් උද්ගත වූයේ උණුසුම් තත්ත්වයක්.\nතත්ත්වය පාලනය සඳහා විශේෂ පොලිස් කණ්ඩායමක්ද දුම්රිය ස්ථානය වෙත කැඳවනු ලැබුවා.\nupdate: Wednesday, 11 October 2017 - 21.34\n--------------------------------------------------------------------------------------\nකොළඹ කොටුවෙන් සහ මරදානෙන් ආරම්භ වන දුම්රිය ගමන් වාර රැසක් අවලංගු කර තිබෙනවා.\nඒ දුම්රිය රියදුරන්ගේ සහ නියාමකවරුන්ගේ හදිසි වර්ජනයක් හේතුවෙන්.\nදුම්රිය රිය සහායකයන් පිරිසක් නියමිත ක්‍රියා පටිපාටියෙන් තොරව බඳවාගැනීමට විරෝධය පළ කරමිනුයි මෙම වර්ජනය ආරම්භ කර ඇත්තේ.\nමේ අතර කොටුව දුම්රිය ස්ථානයේ මගීන් අතර දැඩි නොසන්සුන්තාවක් හටගෙන තිබෙනවා.\nඒ හදිසියේ ආරම්භ වු දුම්රිය වර්ජනය සහ දුම්රිය ගමන්වාරවල පවතින ප්‍රමාදය හේතුවෙන්.\nමෙම තත්වය මත මරදාන දුම්රිය ස්ථානයට විශේෂ පොලිස් කණ්ඩායමක් ද පිටත්කර යවා ඇති බවයි පොලිසිය සඳහන් කළේ.",
       "URL": "https://www.hirunews.lk/173254/",
       "Category": "Local News",
       "Parent URL": "https://www.hirunews.lk/local-news.php?pageID=4276"
}