{
       "Source": "hirunews",
       "Timestamp": "Tuesday, 09 July 2019 - 12:40",
       "Headline": "පාස්කු ඉරිදා ප්‍රහාරයට මුදල් යෙදවූ බව කියන, බංග්ලාදේශ ජාතිකයෙකු ගැන, බ්‍රිතාන්‍යයෙන් පරීක්ෂණයක්",
       "News Content": "පාස්කු ඉරිදා මෙරට සිදුවූ ත්‍රස්ත ප්‍රහාරය සඳහා විශාල වශයෙන් මුදල් යෙදවූ බව කියන අයි.එස්. අනුගාමිකයෙකු පිළිබද බ්‍රිතාන්‍ය ආරක්ෂක අංශවල අවධානය යොමු වී තිබෙනවා.\nෂාහිඞ් උද්දින් ඛාන් නැමති මොහු බංග්ලාදේශ ජාතිකයෙකු වන අතර, 2009 වසරේ සිට සිය පවුල සමඟ බ්‍රිතාන්‍යයේ වාසය කරනවා.\nබංග්ලාදේශයේදී විවිධ මූල්‍ය දූෂණවල නිරත වී ඇති මොහු මූල්‍ය විශුද්ධිකරණයේ යෙදුණු බවට ද චෝදනා එල්ල වනවා.\nඒ සඳහා එක්සත් රාජධානියේ මොහු විසින් පිහිටුවා ඇති සමාගමකින් එරට දේශපාලනඥයින්ට ද සහය ලබාදී ඇති බව පුවත්පත් මගින් අනාවරණ කළා.\nඑමෙන්ම, කුප්‍රකට ජාවාරම්කරු ඩාව්ට් ඊබ්‍රහිම්ගේ කල්ලිය හා සම්බන්ධ වී ඇති ඔහු එක්සත් රාජධානියේ සහ බටහිර යුරෝපයේ මත්ද්‍රව්‍ය වෙළදාමේ නිතර වී ඇති බව ද සඳහන්.\nමොහු පිළිබද විමර්ශන බ්‍රිතාන්‍ය පොලීසිය මගින් පසුගිය මස 16 වන දා ආරම්භ කළ බවයි වාර්තා වන්නේ.\nදැනට අතුරුදන් වී ඇති ෂාහිඞ් උද්දින් ඛාන් අත්අඩංගුවට ගැනීම සඳහා ජාත්‍යන්තර පොලීසිය මගින් රතු නිවේදනයක් ද නිකුත් කර තිබෙනවා.\nමේ අතර, පාස්කු ඉරිදා බෝම්බ ප්‍රහාරය සම්බන්ධයෙන් සංවාදයක් සිදුකර සම්මුතියකට එළඹිය යුතු බව පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ප්‍රකාශ කළා. උන්වහන්සේ මේ බව කියා සිටියේ ජාතික විද්වත් භික්ෂු සංසදයේ කථිකාවතකට කොළඹ දී අද එක්වෙමින්.",
       "URL": "https://www.hirunews.lk/219958/පාස්කු-ඉරිදා-ප්‍රහාරයට-මුදල්-යෙදවූ-බව-කියන-බංග්ලාදේශ-ජාතිකයෙකු-ගැන-බ්‍රිතාන්‍යයෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=3258"
}