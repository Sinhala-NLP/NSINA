{
       "Source": "hirunews",
       "Timestamp": "Tuesday, 19 July 2022 - 19:32",
       "Headline": "විමල්, වාසු පිල, ශ්‍රීලනිපය සහ මුස්ලිම් කොංග්‍රසයේ සහය ඩලස්ට - පොදුජන තරුණ පෙරමුණ රනිල්ට සහය දෙයි (වීඩියෝ)",
       "News Content": "ජනාධිපතිවරයා තෝරා පත්කරගැනීම සඳහා පාර්ලිමේන්තුවේ හෙට පැවැත්වෙන ඡන්ද විමසීමේදී තම පාර්ශවයේ සහය පාර්ලිමේන්තු මන්ත්‍රී ඩලස් අලහප්පෙරුම වෙත ලබාදෙන බව විමල් වීරවංශ, වාසුදේව නානායක්කාර, උදය ගම්මන්පිල යන පාර්ලිමේන්තු මන්ත්‍රීවරුන් ඇතුලු පිරිස නියෝජනය කරන ස්වාධීන පක්ෂ එකමුතුව ප්‍රකාශ කළා.\nඒ, ශ්‍රී ලංකාවේ කොමියුනිස්ට් පක්ෂ කාර්යාලයේ පැවති මාධ්‍ය හමුවකදියි.\nමේ අතර ශ්‍රී ලංකා පොදුජන තරුණ පෙරමුණ හෙට පැවැත්වෙන ඡන්ද විමසීමේදී වැඩබලන ජනාධිපති රනිල් වික්‍රමසිංහ වෙත සහය පළ කිරීමට තීරණය කර තිබෙනවා.\nඑමෙන්ම  ජනාධිපතිවරයා තෝරාපත් කරගැනීම සඳහා හෙට (20) පාර්ලිමේන්තුවේදී පැවැත්වෙන ඡන්ද විමසීමේදී අපේක්ෂක ඩලස් අලහප්පෙරුම මහතා වෙත සිය ඡන්දය ප්‍රකාශ කිරීමට තීරණය කළ බව ශ්‍රීලනිපය පවසනවා.\nමෙවන් පසුබිමක ජනාධිපති ධුර අපේක්ෂක පාර්ලිමේන්තු මන්ත්‍රී ඩලස් අලහප්පෙරුම සහ විපක්ෂ නායක සජිත් ප්‍රේමදාස එක්ව පැවැත්වූ විශේෂ මාධ්‍ය හමුවක් අද පස්වරුවේ පැවැත්වුණේ පාර්ලිමේන්තු පරිශ්‍රයේදියි.\nඑහිදී පාර්ලිමේන්තු මන්ත්‍රී ඩලස් අලහප්පෙරුම කියා සිටියේ විපක්ෂයත්, ආණ්ඩු පක්ෂයත් අතර අද ගොඩනැගී ඇත්තේ මතවාදයකට වඩා සම්මුතිවාදයක් බවයි.\nතමන් ජනපති ධුර අපේක්ෂකත්වයෙන් ඉවත්වන බවත්, සමගි ජනබලවේගයේ සහය පාර්ලිමේන්තු මන්ත්‍රී ඩලස් අලහප්පෙරුම වෙත ලබාදෙන බවත්, විපක්ෂ නායකවරයා මීට පෙර සඳහන් කළා.\nශ්‍රී ලංකා මුස්ලිම් කොංග්‍රසයේ මහ ලේකම් නිසාම් කාරියප්පර් අද පස්වරුවේ කියා සිටියේ සමගි ජනබලවේගය ගත් තීරණය අනුව යමින් තම පක්ෂයද හෙට පැවැත්වෙන ඡන්ද විමසීමේදී පාර්ලිමේන්තු මන්ත්‍රී ඩලස් අලහප්පෙරුමට සහය දැක්වීමට තීරණය කළ බවයි.\nඑසේම දෙමළ ප්‍රගතිශීලී සන්ධානය අද පස්වරුවේ තීරණය කළේ හෙට පැවැත්වෙන ඡන්ද විමසීමේදී පාර්ලිමේන්තු මන්ත්‍රී ඩලස් අලහප්පෙරුමට සහය ලබාදීමටයි.\nකෙසේ වෙතත් හෙට පැවැත්වෙන ඡන්ද විමසීමේදී සහය ලබාදෙන්නේ කුමන පාර්ශවයටදැයි දෙමළ ජාතික සන්ධානය, ලංකා කම්කරු කොංග්‍රසය සහ සමස්ත ලංකා මහජන කොංග්‍රසය මේ වනතුරු නිල වශයෙන් ප්‍රකාශ කර නැහැ.\nඡන්දය ලබාදීම පිළිබඳ තීරණයකට එළඹීම සඳහා දෙමළ ජාතික සන්ධානයේ නියෝජිතයින් අද පස්වරුවේ එහි නායක ආර්. සම්බන්ධන්ගේ නිවසට රැස්වී සාකච්ඡා කිරිමට නියමිත බවද වාර්තා වුණා.",
       "URL": "https://www.hirunews.lk/310426/විමල්-වාසු-පිල-ශ්‍රීලනිපය-සහ-මුස්ලිම්-කොංග්‍රසයේ-සහය-ඩලස්ට-පොදුජන-තරුණ-පෙරමුණ-රනිල්ට-සහය-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}