{
       "Source": "hirunews",
       "Timestamp": "Wednesday, 22 June 2016 - 9:00",
       "Headline": "වෙලේ සුදාගේ ගෝලයින් තුන්දෙනෙකු මත්කුඩු සමග අත්අඩංගුවට (ඡායාරූප)",
       "News Content": "ජාත්‍යන්තර මත්ද්‍රව්‍ය ජාවාරමට සම්බන්ධ තරුණයින් 3 දෙනෙකු රුපියල් කෝටියකට අධික වටිනාකමින් යුත් හොරොයින් සමග වැල්ලවත්ත ප්‍රදේශයේදී අද (22) අලූයම අත්අඩංගුවට ගැණුනා.\nපොලිස් මත්ද්‍රව්‍ය නාශක කාර්යාංශයේ නිලධාරින් පිරිසක් සිදුකළ වැටලීමකදී මොවුන් අත්අඩංගුවට ගත් අතර සැකකරුවන් දැනට බන්ධනාගාර ගතකර සිටින වෙලේ සුදා සහ සුසේ නමැත්තාගේ ගෝලයින් බවයි පොලිසිය සදහන් කළේ.\nඔවුන් බන්ධනාගාරයේ සිට මත්කුඩු ජාවාරම මෙහෙයවන බවට පොලිස් මත්ද්‍රව්‍ය නාශක කාර්යාංශය වෙත මීට පෙර තොරතුරු ලැබී තිබුණා.\nඒ අනුව ඊට සම්බන්ධ මෙම සැකකරුවන් තිදෙනා අත්අඩංගුවට ගැනීම සඳහා අදාළ මෙහෙයුම දියත් කෙරුණු අතර මොවුන් අත්අඩංගුවට ගැණුනේ වැල්ලවත්ත ප්‍රදේශයේ නිවාස සංකීර්ණයක සිට පිටතට පැමිණෙමින් සිටියදීයි.\nසැකකරුවන් භාවිතයට ගත් නවීන පන්නයේ වාහන දෙකක් සහ රුපියල් ලක්ෂ 7 ක මුදලක් ද එහිදී පොලිස් භාරයට ගෙන තිබෙනවා.\n24 හැවිරිදි වියේ පසුවන තරුණයින් වන මොවුන් වැල්ලවත්ත සහ දෙහිවල ප්‍රදේශවල පදිංචිකරුවන්.\nඉන් එක් අයෙකු මත්කුඩු ළග තබා ගැනීමේ චෝදනාවකට අධිකරණයෙන් ඇප ලබා සිටින අයෙකු බවට ද අනාවරණ වී තිබෙනවා.",
       "URL": "https://www.hirunews.lk/136141/වෙලේ-සුදාගේ-ගෝලයින්-තුන්දෙනෙකු-මත්කුඩු-සමග-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4996"
}