{
       "Source": "hirunews",
       "Timestamp": "Tuesday, 19 December 2017 - 7:00",
       "Headline": "තාවකාලිකව වැසුණු රජටර පීඨ 04",
       "News Content": "රජරට විශ්වවිද්‍යාලයේ පැතිර ගොස් ඇති උණ රෝගය සම්බන්ධයෙන් සොයා බැලීමට සෞඛ්‍ය අමාත්‍යාංශයේ වසංගත රෝග විද්‍යා ඒකකය විශේෂ පරීක්ෂණයක් ආරම්භ කර තිබෙනවා.\nඒ  සඳහා  නිලධාරීන් පිරිසක් විශ්වවිද්‍යාල පරිශ්‍රයට ගොස් සිටින බවයි වාර්තා වන්නේ.\nමෙම වෛරස් උණ රෝගය හේතුවෙන් රජරට විශ්වවිද්‍යාලයේ මිහින්තලේ පරිශ්‍රයේ පිහිටි කළමනාකරණ, සමාජ විද්‍යා, ව්‍යවහාරික සහ තාක්ෂණික ඇතුළු පීඨ 4ක් අද වසා දැමීමට විශ්වවිද්‍යාල පරිපාලන අධිකාරිය තීරණය කරනු ලැබුවා.\nවිශ්වවිද්‍යාලයේ සිසුන් 250කට පමණ මෙම වෛරසය වැලදී තිබූ අතර, යළි ලබන 26 වන දා සියළුම සිසුන්ට  නේවාසිකාගාරවලට පැමිණෙන ලෙසයි විශ්වවිද්‍යාලයේ උප කුලපති මහාචාර්ය රංජිත් විජයවර්ධන ඉල්ලා සිටියේ.\nසෑම වසරකම මැයි, ජුනි කාලසීමාවේ සහ නොවැම්බර්, දෙසැම්බර් මාසවල ඉන්ෆ්ලූවෙන්සා බී වෛරසය පැතිර යාමේ අවදානමක් පවතිනවා.\nමෙරට දේශගුණ තත්ත්වයත් සමඟ මෙම රෝගය ව්‍යාප්ත වීමේ හැකියාවක් පවතින බවයි වසංගත රෝග විද්‍යා ඒකකය පවසන්නේ.\nකොළඹ වෛද්‍ය පර්යේෂණ ආයතනයට ඉන්ෆ්ලූවෙන්සා වෛරසය වැළදී ඇති බව සනාථ කිරීම සඳහා රෝගීන් 250කගේ සෙම පටල ලැබී ඇති අතර, ඉන් රෝගීන් 88 දෙනෙකුට ඉන්ෆ්ලූවෙන්සා බී වෛරසය වැලදී ඇති බවට තහවුරු වී තිබෙනවා.\nමේ අතර, ඉන්ෆ්ලූවෙන්සා බී වෛරසය වැළඳීමෙන් මුලතිව් රෝහලේ ප්‍රතිකාර ලබමින් සිටි රෝගීන් 9 දෙනෙකු පසුගිය දා ජීවිතක්ෂයට පත්වුණා.\nමෙම සිද්ධිය සම්බන්ධයෙන් සොයා බැලීමට ද වසංගත රෝග විශේෂඥ වෛද්‍යවරයෙක් එම ප්‍රදේශයට ගොස් විශේෂ පරික්ෂණයක් සිදුකරන බවයි සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළේ.",
       "URL": "https://www.hirunews.lk/178731/තාවකාලිකව-වැසුණු-රජටර-පීඨ-04",
       "Category": "Local News",
       "Parent URL": "https://www.hirunews.lk/local-news.php?pageID=4166"
}