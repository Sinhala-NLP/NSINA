{
       "Source": "hirunews",
       "Timestamp": "Monday, 12 October 2020 - 12:55",
       "Headline": "යහපාලන සමයේ අගතිගාමී නඩුවල වාර්තා, නීතිපති හමුවට ඉදිරිපත් කරන්නැයි ඉල්ලීමක් (වීඩියෝ)",
       "News Content": "පාර්ලිමේන්තු මන්ත්‍රී රිශාඩ් බදියුදීන්ගේ සොහොයුරු රියාජ් බදියුදීන් මුදා හැරීම සම්බන්ධයෙන් කරුණු විමසීම සඳහා අපරාධ පරීක්ෂන දෙපාර්තමේන්තුවේ නියෝජ්‍ය පොලිස්පතිවරයා සහ ප්‍රධාන විමර්ශන නිළධාරියාව නීතිපතිවරයා විසින් අද සිය කාර්යාලය වෙත කැඳවා තිබෙනවා.\nමෙහිදී රියාජ් බදියුදීන් අපරාධ චෝදනාවලින් නිදහස් කිරීමට හේතු වූ කාරණා පිළිබඳව නීතිපතිවරයාගේ අවධානයට යොමුවීමට නියමිතයි.\nනීතිපතිවරයාගේ සම්බන්ධීකරණ නිලධාරිනී රජයේ අධි නීතීඥ නිශාරා ජයරත්න මෙනවිය සඳහන් කළේ අදාළ විමර්ශනයේ සියළු විමර්ශන ගොනු ද නීතිපතිවරයා වෙත ඉදිරිපත් කරණ ලෙස දැනුම් දී ඇති බවයි.\nනීතිපතිවරයාගේ දැනුමෙන් සහ අධීක්ෂණයෙන් තොරව රියාජ් බදියුදීන් නිදහස් කළේ කෙසේද යන්න සම්බන්ධයෙන් සහ ශ්‍රේෂ්ඨාධිකරණයේ මුලික අයිතිවාසිකම් හා අභියාචනාධිකරණයේ ගොනුකළ හේබියස් කෝපුස් නඩු රියාජ් බදියුදීන් විසින් ඉල්ලා අස්කර ගැනීමෙන් පසු ඔහුව අපරාධ චෝධනාවලින් නිදහස් කිරීමට හේතු වූ කාරණා ද නීතිපතිවරයාගේ අවධානයට යොමු වීමට නියමිතයි.\nමේ අතර සිංහලේ ජාතික සංවිධාය සහ යුතුකම සංවිධානය විසින් අද පොලිස් කොමිසම වෙත පැමිනිල්ලක් ඉදිරිපත් කළා.\nඒ පාර්ලිමේන්තු මන්ත්‍රී රිෂාඩ් බදියුදීන්ගේ සොහොයුරා වන රියාජ් බදියුදීන් සම්බන්ධයෙන් කළ පරීක්ෂණවලට අදාළව අපරාධ පරීක්ෂණ දෙපාර්තමේන්තුවේ නිලධාරින් සම්බන්ධයෙන් විමර්ශනයක් සිදුකරන ඉල්ලමින්.\nයහපාලන සමයේ ශානි අබේසේකර ඇතුළු අපරාධ පරීක්ෂණ දෙපාර්තමේන්තුව කළ බවට අනාවරණය වන අගතිගාමී විමර්ශනවල නඩු ගොනු නීතිපතිවරයා හා පොලිස් කොමිසම වෙත ගෙන්වා නැවත විමර්ශනයක් සිදු කරන ලෙසද සිංහලේ ජාතික සංවිධානය මෙහිදී ඉල්ලීමක් කළා.\nඒ, අදාළ පැමිණිල්ල පොලිස් කොමිසමට ඉදිරිපත් කිරීමෙන් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/252360/යහපාලන-සමයේ-අගතිගාමී-නඩුවල-වාර්තා-නීතිපති-හමුවට-ඉදිරිපත්-කරන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2394"
}