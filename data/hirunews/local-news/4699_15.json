{
       "Source": "hirunews",
       "Timestamp": "Saturday, 21 January 2017 - 13:42",
       "Headline": "ඉදිරි දින කිහිපය සඳහා කාලගුණයෙන් නිවේදනයක්",
       "News Content": "හෙට සිට ලබන අගහරුවාදා දක්වා වැසි සහිත කාලගුණික තත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nදිවයින අවට පවතින තරංගාකාර කැළඹිලි ස්වභාවය හේතුවෙන් මෙම වැසි තත්වය ඇති වන බවයි දෙපාර්තමේන්තුව නිවේදනය කලේ.\nදිවයිනේ බොහෝ ප්‍රදේශවලට වැසි හෝ ගිගුරුම් සහිත වැසි ඇතිවීමේ හැකියාව ඉහළ මට්ටමක පවතිනවා.\nඇතැම් ස්ථානවලට මිලිමීටර් 100 ට වඩා තද වැසි ද බලාපොරොත්තුවන බවයි කාලගුණ විද්‍යා දෙපාර්තමේන්තුව සඳහන් කලේ.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ද ඇතිවීමේ හැකියාවක් පවතිනවා.\nමේ අතර, බදුල්ල, මොණරාගල, කෑගල්ල සහ දිවයිනේ තවත් ප්‍රදේශ කිහිපයකට ඊයේ දිනයේ වැසි ඇතිවූ බවයි හිරු වාර්තාකරුවන් සදහන් කළේ.\nදිවයිනේ පැවති නියං කාලගුණ තත්ත්වය හේතුවෙන් පසුගිය කාලය තුළ ජනතාවට දැඩි දුෂ්කරතාවන්ට මුහුණදීමට සිදුවුණා.\nවැඩි වර්ෂාපතනයක් ලැබී ඇත්තේ අරලගංවිල ප්‍රදේශයට වන අතර එය මිලිමීටර් 62ක්.\nකෙසේ වෙතත්, කාසල්රී, නෝර්ටන් බ්‍රිජ්, මාවුස්සාකැලේ, කැනියොන්, ලක්ෂපාන සහ ඉහළ කොත්මලේ යන ජලාශ පිහිටි ප්‍රදේශවලට මෙතෙක් වැසි ලැබී නොමැති බවයි කාලගුණ විද්‍යා දෙපාර්තමේන්තුව සදහන් කළේ.\nනමුත් රන්ටැඹේ, රන්දෙණිගල, බෝවතැන්න, උකුවෙල සහ වික්ටෝරියා ජලාශ පිිහිටි ප්‍රදේශවලට සුළු වර්ෂාපතනයක් ලැබී ඇති බවයි වාර්තා වන්නේ.\nඇතැම් ප්‍රදේශවලට වැසි ලැබුණ ද බලපා ඇති වියළි කාලගුණය හමුවේ මේ වනවිට දස ලක්ෂකට ආසන්න පිරිසක් තවදුරටත් පීඩාවට පත්ව සිටින බව ආපදා කළමනාකරණ මධ්‍යස්ථානය පවසනවා.\nඑම මධස්ථානයේ සහකාර අධ්‍යක්‍ෂ ප්‍රදීප් කොඩිප්පිලි හිරු ප්‍රවෘත්ති අංශයට කියා සිටියේ පීඩාවට පත්වූවන්ට 117 දුරකථන අංකය අමතා අවශ්‍ය සහන ලබාගැනීමට හැකි බවයි.",
       "URL": "https://www.hirunews.lk/152564/ඉදිරි-දින-කිහිපය-සඳහා-කාලගුණයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4699"
}