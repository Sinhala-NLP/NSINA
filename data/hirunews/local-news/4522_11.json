{
       "Source": "hirunews",
       "Timestamp": "Thursday, 11 May 2017 - 18:53",
       "Headline": "ඒකාබද්ධ විපක්ෂය උතුරුමැද මහඇමති ධුරය ඉල්ලයි",
       "News Content": "උතුරුමැද පළාත් සභාවේ ප්‍රධාන අමාත්‍ය ධුරය පළාත් සභාව නියෝජනය කරන ඒකාබද්ධ විපක්ෂයේ මන්ත්‍රීවරයෙකුට ලබානොදුනහොත් ජනතාව සමග එක්ව පළාත් සභාව වටලන බව අනුරාධපුර දිස්ත්‍රික් පාර්ලිමේන්තු මන්ත්‍රී එම්.එම්.චන්ද්‍රසේන ප්‍රකාශ කළා.\nඅනුරාධපුරයේ අද (11) පැවති මාධ්‍ය හමුවකට එක්වෙමින් මන්ත්‍රීවරයා වැඩිදුරටත් සදහන් කළේ පළාත් සභාවේ සෞඛ්‍ය අමාත්‍යවරයා ලෙස කටයුතු කළ කේ.එච්.නන්දසේන එම තනතුරෙන් ඉවත් කිරීමෙන් පළාත් සභාව තුළ විශාල අර්බුදයක් නිර්මාණය වී ඇති බවයි.\nඑමෙන්ම, උතුරු මැද පළාත් සභාව ජයග්‍රහණය කරනු ලැබුවේ හිටපු ජනාධිපති මහින්ද රාජපක්ෂගේ ආණ්ඩුව යටතේයී.\nඑබැවින් මහ ඇමති ධුරය ඒකාබද්ධ විපක්ෂයට ලබාදෙන ලෙසටයි ඔහු මාධ්‍ය හමුවට එක්වෙමින් වැඩිදුරටත් කියා සිටියේ.\nනැතහොත් පළාත් සභාව වැටලීමට කටයුතු කරන බවද මන්ත්‍රීවරයා සඳහන් කළා.\nමේ අතර, උතුරුමැද පළාත් සභා ප්‍රවාහන, ක්‍රීඩා, සහ යෞවන කටයුතු, අමාත්‍ය එස්.එම් රංජිත් සිය ඉල්ලා අස්වීමේ ලිපිය අද (11) පළාත් ආණ්ඩුකාර පී.බී. දිසානායක වෙත භාර දී තිබෙනවා.\nපළාත් සභාව තුළ ඇති වී ඇති අර්බුදකාරි තත්ත්වය හා පක්ෂය විසින් ගන්නා තීන්දු තීරණය පිළිබදව කනස්සල්ලෙන් පසුවන බවයි උතුරුමැද පළාත් ඇමති එස් එම් රංජිත්  එම ලිපියේ සදහන් කර ඇත්තේ.\nපළාත් සෞඛ්‍ය ඇමති කේ.එච් නන්දසේන ධුරයෙන් ඉවත් කිරීමට එරෙහිව තමන් ද පළාත් අමාත්‍ය ධුරයෙන් ඉල්ලා අස්වන බව ඔහු කොළඹ ඊයේ පැවති මාධ්‍ය හමුවකදී සදහන් කළා.\nකෙසේ වෙතත්, උතුරුමැද පළාත් සභාව පවත්වාගෙන යාමට ගැටලූවක් නොමැති බව ශ්‍රී ලංකා නිදහස් පක්ෂ මහලේකම් අමාත්‍ය දුමින්ද දිසානායක හිරු ප්‍රවෘත්ති අංශයට අදහස් දක්වමින් කියා සිටියා.",
       "URL": "https://www.hirunews.lk/161111/ඒකාබද්ධ-විපක්ෂය-උතුරුමැද-මහඇමති-ධුරය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4522"
}