{
       "Source": "hirunews",
       "Timestamp": "Sunday, 11 February 2018 - 12:31",
       "Headline": "ඡන්ද ප්‍රතිඵල ප්‍රමාදයට හේතුව ?",
       "News Content": "මැතිවරණ ප්‍රතිඵල නිකුත් කිරීම ප්‍රමාද වීම සම්බන්ධයෙන් මැතිවරණ කොමිසම ජනතාවගෙන් සමාව ඉල්ලා සිටිනවා.\nඒ එම කොමිසමේ නිල වෙබ් අඩවිය ඔස්සේ නිවේදනයක් නිකුත් කරමින්.\nඡන්ද මධ්‍යස්ථානවලින් ලැබෙන ප්‍රතිඵල අනුව මැතිවරණ ප්‍රතිඵල ස්වයංක්‍රීයව යාවත්කාලීන කිරීම සදහා යාන්ත්‍රණයක් සකසා තිබුණා.\nසැලසුම් කළ පරිදි එමගින් දත්ත නොලැබීම නිසා මැතිවරණ ප්‍රතිඵල ප්‍රමාදය සිදුවූ බවයි එම නිවේදනයේ දැක්වෙන්නේ.\nමැතිවරණ කොමිසම වෙත ලිඛිත ආකෘතියකින් දත්ත ලැබීම සිදුවූ බැවින් පරිගණක පද්ධතියට ඒවා ඇතුළත් කිරීමට නොහැකි බව කොමිසම පෙන්වා දෙනවා.\nඒ අනුව, මැතිවරණ ප්‍රතිඵල ස්වයංක්‍රීයව යාවත්කාලීන කිරීමට නොහැකි නිසා අදාළ ප්‍රතිඵල ලේඛණ අතින් සකස් කිරීමට සිදුවූ බව ද කොමිසම පෙන්වා දෙනවා.\nඑකම කොට්ඨාශයේ ප්‍රතිඵල ප්‍රකාශ කිරීමේදී තැපැල් ඡන්ද ප්‍රතිඵල එකතු කර ප්‍රකාශ කර ඇති නමුත් ඇතැම් ස්ථානවල තේරීම් භාර නිලධාරීන්ට ෆැක්ස් මගින් එවා ඇත්තේ ප්‍රතිඵල වාර්තා දෙකෙන් එකක් පමණක් බවයි මැතිවරණ කොමිසමේ සභාපතිවරයා සඳහන් කළේ.\nමේ නිසා සමස්ත ප්‍රතිඵලය සකස් කිරීම්දී නැවත නැවතත් පරීක්ෂා කිරීමට තේරීම් භාර නිලධාරීන්ට සිදුවී ඇති හෙයින් අවසන් ප්‍රතිඵල ප්‍රකාශ කිරීම ප්‍රමාද වන බවයි මැතිවරණ කොමිසමේ සභාපතිවරයා නිකුත් කළ නිවේදනයේ තවදුරටත් දැක්වෙන්නේ.\nමේ අතර, කොට්ඨාශ මට්ටමින් නිකුත් කළ ප්‍රතිඵල ලබන බදාදා වනවිට මැතිවරණ කොමිසමේ වෙබ් අඩවියට ඇතුළත් කරන බව එහි සභාපති මහින්ද දේශප්‍රිය ප්‍රකාශ කළා.",
       "URL": "https://www.hirunews.lk/183410/ඡන්ද-ප්‍රතිඵල-ප්‍රමාදයට-හේතුව",
       "Category": "Local News",
       "Parent URL": "https://www.hirunews.lk/local-news.php?pageID=4084"
}