{
       "Source": "hirunews",
       "Timestamp": "Thursday, 08 July 2021 - 16:59",
       "Headline": "ශෂීන්ද්‍ර රාජපක්ෂට සහ මොහාන් පී ද සිල්වාට හිමි වූ නව රාජ්‍ය අමාත්‍යංශ දෙක",
       "News Content": "බැසිල් රාජපක්ෂ මුදල් අමාත්‍යවරයා ලෙස සහ අග්‍රාමාත්‍යවරයා ආර්ථික ප්‍රතිපත්ති හා සැලසුම් ක්‍රියාත්මක කිරීමේ අමාත්‍යවරයා ලෙස දිවුරුම් දීමෙන් පසු තවත් රාජ්‍ය අමාත්‍යවරුන් දෙදෙනෙකු අද පස්වරුවේ ජනාධිපති ගෝඨාභය රාජපක්ෂ ඉදිරියේ දිවුරුම් දුන්නා.\nඒ අනුව වෙරළ සංරක්ෂණ හා පහත්බිම් සංවර්ධන රාජ්‍ය අමාත්‍යවරයා ලෙස මොහාන් පී. ද සිල්වා දිවුරුම් දෙනු ලැබුවා.\nමීට පෙර නාගරික සංවර්ධන, වෙරළ සංරක්ෂණ, අපද්‍රව්‍ය බැහැරවීම හා ප්‍රජා පවිත්‍රතා කටයුතු ලෙස පැවති රාජ්‍ය අමාත්‍යාංශයෙන් වෙරළ සංරක්ෂණ කොටස ඉවත් කර නව අමාත්‍යාංශයක් ලෙස එය ගැසට් කර තිබෙනවා.\nඑසේම කාබනික පොහොර නිෂ්පාදන ප්‍රවර්ධන හා සැපයුම් නියාමන සහ වී හා ධාන්‍ය, කාබනික ආහාර, එළවළු, පළතුරු, මිරිස්, ළුෑණු හා අර්තාපල් වගා ප්‍රවර්ධන, බීජ නිෂ්පාදන හා උසස් තාක්ෂණ, කෘෂිකර්ම අමාත්‍යවරයා ලෙස දිවුරුම් දෙනු ලැබුවේ ශෂීන්ද්‍ර රාජපක්ෂයි.\nකාබනික පොහොර සඳහා වෙනම අමාත්‍යාංශයක් වෙන් කර තිබීම විශේෂත්වයක් වන අතර, මෙතෙක් මොහාන් පී. ද සිල්වා රාජ්‍ය අමාත්‍ය ධුරය දැරූ පොහොර නිෂ්පාදන හා සැපයුම්, රසායනික පොහොර හා කෘමිනාශක භාවිත නියාමන රාජ්‍ය අමාත්‍යාංශය අහෝසි කර තිබෙනවා.\nඑම අමාත්‍යාංශය යටතේ පැවති ආයතනවලින් ජාතික පොහොර ලේකම් කාර්යාලය, සීමාසහිත ලංකා පොහොර සමාගම, කොළඹ කොමර්ෂල් පොහොර සමාගම, ශ්‍රී ලංකා ජාතික සාගිනි නිවීමේ ව්‍යාපාර මණ්ඩලය, ශෂීන්ද්‍ර රාජපක්ෂ රාජ්‍ය අමාත්‍යවරයා දිවුරුම් දුන් කාබනික පොහොර නිෂ්පාදන ප්‍රවර්ධන අමාත්‍යාංශය යටතට පත් කර තිබෙනවා.\nඑමෙන්ම මොහාන් පී. ද සිල්වා දැරූ රාජ්‍ය අමාත්‍යාංශය යටතේ පැවති මාංශභෝග හා ධාන්‍ය පර්යේෂණ සහ නිෂ්පාදන අධිකාරිය, සීමාසහිත ජනතා ෆර්ටිලයිසර් එන්ටප්‍රයිසස් සමාගම, අමාත්‍ය බැසිල් රාජපක්ෂගේ මුදල් අමාත්‍යාංශය යටතට පත් කෙරුණේ ජනාධිපති ගෝඨාභය රාජපක්ෂ ඊයේ නිකුත් කළ අති විශේෂ ගැසට් පත්‍රයෙන්.\nඑසේම මහින්දානන්ද අලුත්ගමගේට අයත් කෘෂිකර්ම අමාත්‍යාංශයටද අලුතින් ආයතන කිහිපයක් එක් කර තිබෙනවා.\nකර්මාන්ත අමාත්‍යාංශය යටතේ පැවති සීමාසහිත ලංකා පොස්පේට් සමාගම, කෘෂිකර්ම රාජ්‍ය අමාත්‍යාංශය යටතේ පැවති වී අලෙවි මණ්ඩලය, හෙක්ටර් කොබ්බෑඩුව ගොවි පර්යේෂණ හා පුහුණු ආයතනය සහ ශ්‍රී ලංකා කෘෂිකාර්මික පර්යේෂණ ප්‍රතිපත්ති සභාවද කෘෂිකර්ම අමාත්‍යාංශය යටතට පවරා තිබෙනවා.",
       "URL": "https://www.hirunews.lk/276446/ශෂීන්ද්‍ර-රාජපක්ෂට-සහ-මොහාන්-පී-ද-සිල්වාට-හිමි-වූ-නව-රාජ්‍ය-අමාත්‍යංශ-දෙක",
       "Category": "Local News",
       "Parent URL": "https://www.hirunews.lk/local-news.php?pageID=1833"
}