{
       "Source": "hirunews",
       "Timestamp": "Friday, 20 January 2017 - 12:20",
       "Headline": "බූස්සේදී පෞද්ගලික බස් රථයක් පැහැර ගනී",
       "News Content": "ධාවනය වෙමින් පැවති පෞද්ගලික බස් රථයක් ගාල්ල - බූස්ස ප්‍රදේශයේදී මග හරස් කර නවතා එහි සිටි මගීන් බස්සවා පැහැරගෙන ගොස් රියදුරුට සහ කොන්දොස්තරවරයාට පහරදීමේ සිද්ධියක් හිරු ප්‍රවෘත්ති අංශයට වාර්තා වුණා.\nමෙලෙස පැහැර ගැනීමට ලක්ව ඇත්තේ ඇල්පිටියේ සිට ගාල්ල බලා ධාවනය වූ පෞද්ගලික බස් රථයක්.\nබීමතින් සිටි 15 දෙනෙකුගෙන් පමණ සමන්විත පිරිසක් කොන්දොස්තරවරයාට සහ රියදුරාට පහරදී ඇති අතර, අනතුරුව බස් රථය රත්ගම - පින්තාලිය - දැල්කඩ පොල අසල දමාගොස් තිබියදී රත්ගම පොලිසිය සොයා ගෙන ඇති බව සදහන්.\nඔවුන් බස් රථයේ එන්ජිමට දැඩි ලෙස හානි සිදුකර ඇති අතර, මැර ප්‍රහාරයට ලක් වූ බස් රථයේ රියදුරා සහ කොන්දොස්තරවරයා ආරච්චිකන්ද රෝහලේ ප්‍රතිකාර ලබනවා.\nබස් රථය පැහැර ගන්නා අවස්ථාවේදී එහි මගීන් 40 දෙනෙකු පමණ ගමන් කර ඇති බවයි වාර්තා වන්නේ.\nසිද්ධිය සම්බන්ධයෙන් පරීක්ෂණ පවත්වන්නේ රත්ගම පොලිසියයි.\nබස් රථ ධාවනය කරන වේලාවන් සම්බන්ධයෙන් පවතින ගැටලූවක් හේතුවෙන් තවත් බස් රථයක හිමිකරුවෙකු ඇතුළු පිරිසක් මෙම පැහැර ගැනීම සහ පහරදීම සිදුකර ඇති බවටයි තොරතුරු අනාවරණය වී ඇත්තේ.\nකෙසේ වෙතත්, පහරදීමේ සිද්ධිය සම්බන්ධයෙන් කිසිවෙකුත් අත්අඩංගුවට ගෙන නොමැති බව සඳහන්.",
       "URL": "https://www.hirunews.lk/152498/බූස්සේදී-පෞද්ගලික-බස්-රථයක්-පැහැර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4700"
}