{
       "Source": "hirunews",
       "Timestamp": "Thursday, 27 July 2023 - 6:41",
       "Headline": "හමුදා කුමන්ත්‍රණයකින් නයිජර් ජනපති බලයෙන් පහ කෙරේ",
       "News Content": "නයිජර් ජනාධිපති මොහොමඩ් බසූම් බලයෙන් පහ කර ඇති බව එරට ජාතික රූපවාහිනියේ පෙනී සිටි හමුදා නිළධාරීන් පිරිසක් පවසා තිබෙනවා.\nඑම කණ්ඩායමේ සිටින එරට හමුදා ප්‍රධානියෙකු වන කර්නල් Amadou Abdramane සහ තවත් නිලධාරීන් නව දෙනෙකු රූපවාහිනී මැදිරියට ඇතුල් වී විශේෂ ප්‍රකාශයක් සිදු කරමින් මේ බව නිවේදනය කොට තිබෙන බවයි විදෙස් මාධ්‍ය වාර්තා කොට සිටින්නේ.\nඔවුන් පවසා ඇත්තේ, \"පිරිහෙමින් පවතින ආරක්ෂක තත්ත්වය සහ අයහපත් පාලනය හේතුවෙන් පවතින පාලන තන්ත්‍රය තමන් අවසන් කිරීමට\" ආරක්ෂක අංශ තීරණය කළ බවයි.\nබලයෙන් පහ කළ ජනපතිවරයාගේ යහ පැවැත්ම උදෙසා මේ ප්‍රශ්නයේදී තමන් බටහිර රටවල මැදිහත්වීමක් ප්‍රතික්ෂේප කරන බවටද එම කණ්ඩායම අනතුරු අඟවා තිබෙනවා.\nබටහිර අප්‍රිකානු රටක් වන නයිජර් සම්පූර්ණයෙන්ම ගොඩබිමෙන් වට වූ පැරණි ප්‍රංශ යටත් විජිතයක් වන අතර පසුගිය සමය තුළ අප්‍රිකාවේ ඇති වූ ගැටුම්වලට මැදිහත්වීම සඳහා බටහිර රටවලට සහයෝගය දැක්වූවා.\nනයිජර්හි සිදු වූ මෙම හමුදා කුමන්‍ත්‍රණය, 2020 වසරෙන් පසුව බටහිර සහ මධ්‍යම අප්‍රිකාවේ ඇති වූ හත්වැනි හමුදා කුමන්ත්‍රණය ලෙස සැලකෙනවා",
       "URL": "https://www.hirunews.lk/342647/හමුදා-කුමන්ත්‍රණයකින්-නයිජර්-ජනපති-බලයෙන්-පහ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=148"
}