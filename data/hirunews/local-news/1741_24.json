{
       "Source": "hirunews",
       "Timestamp": "Friday, 20 August 2021 - 14:16",
       "Headline": "අද රාත්‍රී 10 සිට රට ලොක්ඩවුන් (වීඩියෝ)",
       "News Content": "අද රාත්‍රී 10 සිට මේ මස 30 වන සඳුදා අලුයම 4 දක්වා නිරෝධායන ඇඳිරි නීතිය පැනවීමට ජනාධිපති ගෝඨාභය රාජපක්ෂ තීරණය කර තිබෙනවා.\nඅදාළ කාලය තුළ අත්‍යාවශ්‍ය සේවා, කෘෂිකාර්මික, ඇඟලුම් සහ ඉදිකිරීම් කර්මාන්ත, අපනයන කර්මාන්ත, ගුවන් තොටුපළ සහ ගුවන් යානා මෙහෙයුම් අඛණ්ඩ ව පවත්වාගෙන යාමට ද ජනාධිපතිවරයා උපදෙස් ලබා දී ඇති බවයි ජනාධිපති මාධ්‍ය අංශය සඳහන් කළේ.\nඑමෙන්ම, ඔසුසැල් විවෘත කර තැබීමට ද අවසරය හිමි ව තිබෙනවා.\nජනාධිපතිවරයා මෙම උපදෙස් ලබාදීම සිදු කරනු ලැබුවේ ජනාධිපති කාර්යාලයේ දී අද පෙරවරුවේ පැවති කොවිඩ් මර්ධන විශේෂ කමිටු රැස්වීමේදී යි.\nවයස අවුරුදු 60ට වැඩි මෙතෙක් එන්නත් ලබා නො ගත් සියලු දෙනාට එන්නත ලබාදීම ඉලක්ක කර ගනිමින් මෙලෙස නිරෝධායන ඇඳිරි නීතිය පනවා ඇති අතර, ඒ අනුව සැප්තැම්බර් මස 1 වනදාට පෙර ඔවුන් එන්නත්කරණය කර අවසන් කරන ලෙස ජනාධිපතිවරයා උපදෙස් ලබාදුන් බවයි ජනාධිපති මාධ්‍ය ඒකකය සඳහන් කළේ.\nප්‍රාදේශීය ලේකම්, පළාත්පාලන ආයතන ප්‍රධානීන් හා ග්‍රාමීය කොවිඩ් මර්දන කමිටු හරහා එම පිරිස් හඳුනාගෙන එන්නත්කරණය සඳහා සෞඛ්‍ය අංශ වෙත මේ මස 23 වනදාට පෙර වාර්තා කළ යුතුවනවා.\nඑමෙන්ම 1906 ක්‍ෂණික දුරකතන අංකයට හෝ කොරෝනා මර්දන ජාතික මෙහෙයුම් මධ්‍යස්ථානයට ඇමතුමක් ලබාදීමෙන් ලියාපදිංචි වීමේ පහසුකම් ද සලසා දී තිබෙනවා.\nඑම එන්නත්කරණ වැඩසටහන සෞඛ්‍ය අංශ උපදෙස් අනුව හමුදාපතිවරයාගේ අධීක්ෂණය යටතේ සිදු කිරීමටයි තීරණය කර ඇත්තේ.\nනිරෝධායන ඇඳිරි නීතිය කඩකරන්නන් පිළිබඳ ව සොයා ඔවුන්ට එරෙහි ව දැඩි ලෙස නීතිය ක්‍රියාත්මක කරන ලෙස ද ජනාධිපතිවරයා පොලිස්පතිවරයාට උපදෙස් ලබා දී තිබෙනවා.\nමෙම කාලසීමාවේ දී දේශීය ඖෂධ, ග්‍රාමීය සහ නාගරික මට්ටමින් ජනතාවට ලබාදීමට පියවර ගන්නා ලෙස ද ජනාධිපතිවරයා දේශීය වෛද්‍ය රාජ්‍ය අමාත්‍යවරයාට උපදෙස් ලබාදුන් බවයි ජනාධිපති මාධ්‍ය අංශය සඳහන් කළේ.\nමේ අතර, යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළේ නිරෝධායන ඇඳිරි නීතිය ක්‍රියාත්මක කළ ද රැකියා සඳහා යන පුද්ගලයන්ට විශේෂ අවසර පත්‍රයක් ලබාගැනීමට අවශ්‍ය නො වන බවයි.\nඑසේ ම මහනුවර ඇසළ පෙරහැර පැවැත්වීම සඳහා නිරෝධායන ඇඳිරි නීතිය බාධාවක් නො වන බව ඔහු කියා සිටියා.\nමේ අතර, ප්‍රවාහන අමාත්‍ය ජොන්ස්ටන් ප්‍රනාන්දු සඳහන් කළේ අධිවේගී මාර්ග හා දිවයිනේ සියලු ම මාර්ග සංවර්ධන ව්‍යාපෘති හා ඉදිකිරීම් ඇදිරි නීතිය ක්‍රියාත්මක කාලය තුළ නැවතීමක් සිදු නො වන අතර ඒවායේ සේවකයින්ට එම කටයුතු කරගෙන යාමට බාධාවක් නොමැති බවයි.\nකෙසේ වෙතත්, අද රාත්‍රියේ සිට නිරෝධායන ඇදිරි නීතිය පනවන බවට නිවේදනය කිරීමත් සමඟ දිවයිනේ බොහෝ නගරවල දැඩි තදබදයක් දක්නට ලැබුණේ, භාණ්ඩ මිලදී ගැනීම සඳහා ජනතාව වැඩි වශයෙන් පැමිණීම හේතුවෙන්.\nනිරෝධායන ඇඳිරි නීතියට අනුව ජනතාව කටයුතු නො කළහොත් වෛරසය පාලනය කිරීමට කළ හැකි දෑ ඇත්තේ ඉතා අල්ප ප්‍රමාණයක් පමණක් බව, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/280193/අද-රාත්‍රී-10-සිට-රට-ලොක්ඩවුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1741"
}