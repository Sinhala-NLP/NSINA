{
       "Source": "hirunews",
       "Timestamp": "Sunday, 02 July 2017 - 7:20",
       "Headline": "රිය අනතුරුවලින් අවුරුදු 2 ක් වයසැති දැරියන් දෙදෙනෙක් මරුට",
       "News Content": "ප්‍රදේශ දෙකක සිදුවු රිය අනතුරුවලින් අවුරුදු 2 ක කුඩා දැරියන් දෙදෙනෙකු ජීවිතක්ෂයට පත්ව තිබෙනවා.\nඑක් අනතුරක් ඊයේ පස්වරු 3.30 ට පමණ සිදුවී ඇත්තේ මඩොල්සිම අමුණුදෝව ප්‍රදේශයේදීයි.\nතේ දළු ප්‍රවාහනය කර අවසන් වී යළි නිවසට යමින් තිබු ලොරියක කුඩා දැරියක් ගැටීමෙන් එම අනතුර සිදුව තිබෙනවා.\nලොරියේ රියදුරා දැරියගේ පියා වන අතර ලොරිය නිවසට පැමිණෙන විට පියා දැක ගැනීම සඳහා දැරිය ලොරිය ඉදිරියට පැමිණි අවස්ථාවේදීයි ඊට යටවී ඇත්තේ.\nඑහිදී තුවාල ලැබු අවුරුදු 2 යි මාස 6 ක් වු දැරිය පස්සර රෝහලට ඇතුලත්  කිරීමේදී මරණයට පත්ව තිබෙනවා.\nමෘත ශරීරය පස්සර රෝහලේ තැන්පත් කර තිබෙනවා.\nඅනතුර සම්බන්ධයෙන් දැරියගේ පියා අත්අඩංගුවට ගෙන ඇති බවයි පොලිසිය කියාසිටියේ.\nමේ අතර වත්තේගම යටවර ප්‍රදේශයේදී ලොරියකින් ඇද වැටීමෙන් අවුරුදු 2 ක දැරියක් ජීවිතක්ෂයට පත්ව තිබෙනවා.\nඊයේ රාත්‍රී අදාළ දැරිය සිය මව සමග ලොරි රථයක පිටුපස නැගී මාතලේ දෙසට ගමන් කරමින් සිට තිබෙනවා.\nයටවර දුන්හිඳ පාලම අසලදී ලොරියේ දොර විවෘත වී දැරිය මාර්ගයට වැටී බරපතල තුවාල ලබා මාතලේ රෝහලට ඇතුලත් කිරීමෙන් පසු මියගොස් ඇති බවයි පොලිසිය සඳහන් කළේ.\nඇය මාතලේ කච්චේරිය පාර ප්‍රදේශයේ පදිංචි දැරියක්.\nඅනතුරට සම්බන්ධ රථයේ රියදුරා අත්අඩංගුවට ගෙන තිබෙනවා.",
       "URL": "https://www.hirunews.lk/164877/රිය-අනතුරුවලින්-අවුරුදු-2-ක්-වයසැති-දැරියන්-දෙදෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4442"
}