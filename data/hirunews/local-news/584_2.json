{
       "Source": "hirunews",
       "Timestamp": "Monday, 23 January 2023 - 13:43",
       "Headline": "නව පාසල්වාරයට පෙළපොත් නිසි වේලාවට ලබාදෙනවා - අධ්‍යාපන අමාත්‍යාංශය",
       "News Content": "ඉන්දීය ණය ආධාර මත ලැබුණු පළමු කඩදාසි තොගය ද රාජ්‍ය මුද්‍රණ නීතිගත සංස්ථාවට ලැබී ඇති අතර මේ වනවිට (23) පෙළපොත් මුද්‍රණ කටයුතු සිදුකෙරෙන බව අධ්‍යාපන අමාත්‍යාංශය ප්‍රකාශ කළා.\nඒ අනුව, 2023 වර්ෂයේ නව පාසල් වාරය සඳහා පාසල් ශිෂ්‍ය ශිෂ්‍යාවන්ට නොමිලේ පෙළ පොත් නිසි වේලාවට ලබාදීමට අදාළව සියලු පියවර ගනිමින් සිටින බවයි එම අමාත්‍යාංශය නිවේදනය කළේ.\nපෙළපොත්වලින් සියයට 45 ක් රාජ්‍ය මුද්‍රණ නීතිගත සංස්ථාවට ද සියයට 55 ක් පෞද්ගලික මුද්‍රණ ආයතනවලට ද ලබාදීමටයි අමාත්‍ය මණ්ඩල අනුමැතිය හිමිව ඇත්තේ.\nඒ අනුව සුදුසුකම් ලැබූ පෞද්ගලික මුද්‍රණ ආයතන 22 ක් සඳහා මේ වනවිට මුදල් ඇණවුම් භාර දී ගිවිසුම් අත්සන් කර ඇති බව අධ්‍යාපන අමාත්‍යාංශය සඳහන් කළා.\nමුද්‍රණය අවසන් කළ පෙළපොත් පෞද්ගලික මුද්‍රණාල කිහිපයකින් මේ වනවිට අධ්‍යාපන අමාත්‍යාංශය වෙත ලැබී ඇති බව සඳහන්.",
       "URL": "https://www.hirunews.lk/325704/නව-පාසල්වාරයට-පෙළපොත්-නිසි-වේලාවට-ලබාදෙනවා-අධ්‍යාපන-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=584"
}