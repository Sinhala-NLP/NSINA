{
       "Source": "hirunews",
       "Timestamp": "Monday, 24 January 2022 - 8:56",
       "Headline": "දැවිතෙල් ගැටලුව උග්‍ර අතට - අද සිට විදුලිය කැපෙයි (වීඩියෝ)",
       "News Content": "සපුගස්කන්ද විදුලි බලාගාරය ඇතුළු ප්‍රධාන පෙළේ විදුලි බලාගාර හතරකට දැවිතෙල් නො ලැබීම මත අද (24 දා) සිට දිවයින පුරා විදුලි කප්පාදුවකට යෑමට සිදු වන බව ලංකා විදුලිබල මණ්ඩල ඉන්ජිනේරු සංගමයේ ලේකම් ධම්මික විමලරත්න පවසනවා.\nඒ අනුව අද (24 දා) කලාප හතරක් යටතේ, පස්වරු 2.00 සිට රාත්‍රි 09.00 අතර පැයක කාලයක් විදුලි කප්පාදුවක් සිදු කෙරෙන බවත් හෙට (25 දා) සිට පැය දෙකකට ආසන්න කාලයක් විදුලි කප්පාදුවකට යෑමට සිදු වන බවත් ඔහු අවධාරණය කළා.\nමෙම විදුලි කප්පාදුවට අදාළ අනුමැතිය මහජන උපයෝගිතා කොමිසමෙන් අද (24 දා) දින ලබා ගැනීමට බලාපොරොත්තු වන බව යි ඔහු පැවසුවේ.\nදැවිතෙල් නො මැති වීම මත ජාතික විදුලිබල පද්ධතියට මෙගාවොට් 108ක විදුලි ධාරිතාවක් සැපයූ සපුගස්කන්ද විදුලි බලාගාරය මේ වනවිට මුළුමනින්ම අක්‍රිය වී තිබෙනවා.\nලංකා විදුලි ඉන්ජිනේරු සංගමය මාධ්‍ය හමුවක් පවත්වමින් ඊයේ (23 දා) හෙළිදරව් කරනු ලැබුවේ, විදුලිබල පද්ධතියට මෙගාවොට් 60ක ධාරිතාවක් ලබා දෙන කොළඹ වරායේ ස්වාධීන පාවෙන විදුලි බලාගාරය සඳහා දැවිතෙල් ප්‍රමාණවත් ව ඇත්තේ තව දින එකහමාරකට පමණක් බව යි.\nජාතික විදුලිබල පද්ධතියට මෙගාවොට් 24ක ධාරිතාවක් ලබා දෙන උතුරු ජනනී විදුලි බලාගාරය සඳහා දැවිතෙල් ඇත්තේ තව දින හතරකට පමණක් බව ද විදුලි ඉන්ජිනේරු සංගමය හෙළිදරව් කරනවා.\nකෙරවළපිටිය පිහිටි ‘යුගදනවි’ බලාගාරයේ ජාතික විදුලිබල පද්ධතියට මෙගාවොට් 300ක ධාරිතාවක් සපයන අතර එම බලාගාරය සඳහා දැවිතෙල් ඇත්තේ, තවත් දින 10කට පමණක් බව ද එම සංගමය වැඩිදුරටත් පැවසුවා.\nඉකුත් සතියේ ලංකා ඛනිජ තෙල් නීතිගත සංස්ථාවෙන් ඩීසල් මෙටි්‍රක්ටොන් 10,000ක් ලබා ගෙන යළි ක්‍රියාත්මක කළ කැලණිතිස්ස බලාගාරය සඳහා ඩීසල් ප්‍රමාණවත් වන්නේ තව දින 04කට පමණක් බව ද ලංකා විදුලි ඉන්ජිනේරු සංගමය අවධාරණය කළා.\nජල විදුලිය නිෂ්පාදනය පහත වැටීම හා නොරොච්චෝලේ බලාගාරයේ මෙගාවොට් 300ක ජනන යන්ත්‍රයත් අක්‍රිය වීම මත මෙම විදුලි අර්බුදය උග්‍ර වී ඇති බව යි එම සංගමය වැඩිදුරටත් හෙළිදරව් කළේ.\nමේ සම්බන්ධයෙන් අදහස් දක්වන විදුලිබල ඒකාබද්ධ වෘත්තීය සමිති කැඳවුම්කරු රංජන් ජයලාල් සඳහන් කරන ආකාරයට, මේ තත්ත්වය මත ලබන සිකුරා දා සිට පැය 04ක කාලයක් විදුලිය විසන්ධි වෙනු ඇති.",
       "URL": "https://www.hirunews.lk/294936/දැවිතෙල්-ගැටලුව-උග්‍ර-අතට-අද-සිට-විදුලිය-කැපෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1403"
}