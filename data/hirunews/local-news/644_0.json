{
       "Source": "hirunews",
       "Timestamp": "Sunday, 25 December 2022 - 14:41",
       "Headline": "දිනෙන් දින තරුණ පරපුර බිලිගන්නා අයිස් ව්‍යසනය (වීඩියෝ)",
       "News Content": "අයිස් ව්‍යසනය මෙරට තරුණ පරපුර වසාගෙන පැතිර ඇති ආකාරය පිළිබඳව, පසුගිය දින කිහිපයේදී අප ඔබට තොරතුරු ගෙන ආවා.\nඒ, දැවැන්ත ආර්ථික අර්බුදයකින් පීඩා විඳින ශ්‍රී ලංකාව වැනි රටක ශ්‍රම බලකාය අයිස් මත දියැවී යෑමට පෙර සමාජයේ දෙනෙත් විවර කරවීම සඳහායි.\nඅයිස් රකුසාගෙන් තම මනස විකල් කරගත් තවත් තරුණ ජීවිත දෙකක් ගැනයි අද විමසා බැලෙන්නේ.\nමේ අංගොඩ ජාතික මානසික සෞඛ්‍ය විද්‍යායතනයේ පිහිටි මත්ද්‍රව්‍යවලට ඇබ්බැහි වූවන් සඳහා ප්‍රතිකාර කරන විශේෂ ඒකකයයි.\nමෙහි ප්‍රතිකාර පතා බහුලව පැමිණෙන්නේ, අවුරුදු 16 ත් 30ත් අතර පසුවන තරුණ තරුණියන්.\nඔවුන්ගෙන් බොහෝ පිරිසක් අයිස් මත්ද්‍රව්‍ය භාවිත කිරිමට පෙළඹී ඇත්තේ, ඉන් ලිංගික උත්තේජනය ඇති කරන බවට වූ දුර්මතය හේතුවෙන්.\nමෙම ඒකකයේ ප්‍රතිකාර සඳහා පැමි‍ණෙන රෝගීන් පැය 24 පුරාම නිරීක්ෂණය කරනු ලබන අතර, අනෙකුත් රෝගීන්ගෙන් වෙන් කර ප්‍රතිකාර ලබා දීම විශේෂත්වයක්.\nවෛද්‍ය ජනනි ගෝවින්න මහත්මිය ප්‍රකාශ කළේ සාමාන්‍ය මානසික රෝගියෙකුට සාපේක්ෂව, අයිස් හෝ හෙරොයින් නිසා මානසික රෝගවලට ගොදුරු වූවන් ඉතා ඉක්මණින් සුවය ලබන බවයි.\nමේ අතර, මත්ද්‍රව්‍යවලට ඇබ්බැහි වූවන් සහ ඔවුන්ගේ ඥාතීන් දැනුවත් කිරීමේ වැඩසටහනක් කිරුළපන සහ නාරාහේන්පිට ප්‍රදේශවල අද පැවැත්වුණේ බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ ප්‍රධානත්වයෙන්.",
       "URL": "https://www.hirunews.lk/323521/දිනෙන්-දින-තරුණ-පරපුර-බිලිගන්නා-අයිස්-ව්‍යසනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=644"
}