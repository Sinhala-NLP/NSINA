{
       "Source": "hirunews",
       "Timestamp": "Monday, 30 January 2017 - 13:07",
       "Headline": "විගණකාධිපති ගැන අවිශ්වාසයක් නැහැ - ලක්ෂ්මන් යාපා",
       "News Content": "බැඳුම්කර ගණුදෙනු පිළිබඳ විගණකාධිපති ගාමිණි විජේසිංහ විසින් ඉදිරිපත් කළ වාර්තාව සම්බන්ධයෙන් දේශපාලකයින් විවිධ අදහස් පළ කරනවා.\nඒ පසුගියදා මහබැංකුව නිකුත් කරන ලද බැදුම්කර වාර්තාව තමන්ට නොදී කෝප් කමිටුවට ලබාදුන් බවට මුදල් අමාත්‍ය රවී කරුණානායක සිදුකළ ප්‍රකාශයත් සමඟයි.\nකෙසේ වෙතත්, මේ සම්බන්ධයෙන් මාතර ප්‍රදේශයේ ඊයේ පැවති උත්සවයකින් අනතුරුව මුදල් රාජ්‍ය අමාත්‍ය ලක්ෂ්මන් යාපා කියා සිටියේ විගණකාධිපතිවරයාගේ වාර්තාව සම්බන්ධයෙන් කිසිදු අවිශ්වාසයක් නොමැති බවයි.\n‘‘මේ තනතුර ස්වාධීන තනතුරක්. මේ තනතුර පාර්ලිමේන්තුවට තමයි වග කියන්නේ. නැතුව මේ කිසිම ඇමතිවරයෙකුට විගණකාධිපති වගකියන්න අවශ්‍යතාවයක් නැහැ. එතකොට මේ පත්වීම් කරන්නේ ජනාධිපතිතුමාගේ අනුමැතිය යටතේ. ඒ වගේම අපිට විගණකාධිපති ගැන විශ්වාසයක් තියෙනවා. මොකද එතුමා තමන්ගේ කටයුත්ත නිසියාකාරව ඉෂ්ඨ කරලා තියෙනවා. ඍජුව උත්තර දීලා තියෙනවා සමහර තැන්වල. ඉතින් යම් යම් අය මත ප්‍රකාශ කරනවා. මම හිතන්නේ අපිට අයිතියක් නැහැ ස්වාධීන පුද්ගලයෙක් පිළිබඳ එහෙම මතයක් ප්‍රකාශ කරන්න. ස්වාධීන පුද්ගලයෙකු පිලිබඳ එහෙම මතයක් ප්‍රකාශ කරන්න. එහෙම තීන්දුවක් ගන්න ව්‍යවස්ථාදායක සභාවක් තියෙනවා. ජනාධිපතිතුමා ඉන්නවා.’’\nමේ අතර, විගණනාධිපතිවරයාගේ කටයුතුවලට මැදිහත්වී විවිධ චෝදනා එල්ලකිරීම හෙළා දකින බව සමාජවාදී ජනතා පෙරමුණ ප්‍රකාශ කළා. එහි ප්‍රධාන ලේකම් නීතීඥ රාජා කොල්ලූරේ මේ බව කියා සිටියේ කොළඹ අද පෙරවරුවේ පැවති මාධ්‍ය හමුවකට එක්වෙමින්.\n‘‘විගණකාධිපතිතුමාට විරුද්ධව චෝදනා එල්ල කිරීම ඇත්ත වශයෙන්ම නිහීීන ක්‍රියාවක්. ඉහළ නිලධාරියෙකුට විරුද්ධව මේ වගේ චෝදනා එල්ල කිරීම දේශපාලනයට පටහැනියි. සභානායක ලක්ෂ්මන් කිරිඇල්ල මහත්තයා කියා සිටියේ විගණකාධිපතිතුමාගේ වාර්තාව නිසි ආකාරයට සකස් කර නැතැයි කියලා ලෝක බැංකුවේ නිලධාරින් ප්‍රකාශ කළා කියලා. විජේසිංහ මහත්තයා කියපු විදිහට ඔහු වාර්තාව ඉදිරිපත් කරලා තියෙන්නේ ලෝක බැංකුවට නෙවෙයි. ඔහු විගණකාධිපති දෙපාර්තමේන්තුවේ හා විගණන නීතිය අනුව රීතිය අනුව ඒ කාර්ය නිසි ආකාරයෙන් ඉෂ්ඨ කරලා තියෙනවා. එහෙම තිබියදී ඔහුගේ වාර්තා සුළු කොට තැබීම අපිට කිසිසේත්ම පිළිගන්නට පුළුවන් කමක් නැහැ. දැන් මුල ඉඳලම උත්සාහ කරනවා ඔහුගේ වාර්තා ප්‍රතික්ෂේප කරමින් ආණ්ඩුව බැඳුම්කර මගඩිය වසා ගැනීමට. මහේන්ද්‍රන් මහත්තයා බේරා ගැනීමට.’’",
       "URL": "https://www.hirunews.lk/153252/විගණකාධිපති-ගැන-අවිශ්වාසයක්-නැහැ-ලක්ෂ්මන්-යාපා",
       "Category": "Local News",
       "Parent URL": "https://www.hirunews.lk/local-news.php?pageID=4685"
}