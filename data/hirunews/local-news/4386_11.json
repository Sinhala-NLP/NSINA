{
       "Source": "hirunews",
       "Timestamp": "Friday, 04 August 2017 - 15:51",
       "Headline": "දළ සිරවී අසරණ වූ දැවැන්තයා බේරාගත් මෙහෙයුම",
       "News Content": "උඩවලව ජාතික වන උද්‍යානයේ වෙසෙන දළ ඇතෙකු හම්බෙගමුව, රතඹලාගම ප්‍රදේශයේ සැරි සරන අතරතුර දළ දෙක ගසක සිරවී සිටියදී ප්‍රදේශවාසීන්ගේ සහාය ඇතිව වනජීවී පශූ වෛද්‍යවරු සහ වනජීවී නිලධාරීන් විසින් අද (04) බේරාගනු ලැබුවා.\nඅවුරුදු 45ක් පමණ වයසැති මෙම සත්වයා උඩවලව ජාතික වන උද්‍යානයෙන් පිටතට පැමිණ හම්බෙගමුව, රතඹලාගම, වැනි ප්‍රදේශවල වැසියන්ගේ වගා ඉඩම්වලට පැමිණ ඒවායේ වගාවන්ට හානිකරන බවයි ප්‍රදේශවාසීන් පවසන්නේ.\nවනජීවී නිලධාරීන් පවසන්නේ මීට දින තුනකට පෙර මෙම ඇතා නිර්වින්දනය කර සත්වයාගේ තුවාලයකට ප්‍රතිකාර කර ඇතිබව ඔවුන් පවසනවා.\nප්‍රතිකාරවලින් පසුව යළි වන උද්‍යානයට නොගොස් ගම්මානයේම සැරිසරද්දී ඇතා මේ අනතුරට පත්ව ඇති බවයි තොරතුරු වාර්තා වන්නේ.\nගසේ දළ පැටලී සිටි සත්වයා  පිළිබඳව ගම්වාසීන් වනජීවී දෙපාර්තමේන්තුව දැනුවත් කිරීමෙන් අනතුරුව උඩවලව, කල්තොට සහ ගල්කොටුකන්ද වනජීවී කාර්යාලවල නිලධාරීන් සහ උඩවලව ඇත්අතුරු සෙවනේ පශූ වෛද්‍ය නිලධාරීන් ඇතුළු තිස් දෙනෙකුගෙන් යුත් කණ්ඩායමක් පැමිණ ඇතා බේරා ගැනීමේ මෙහෙයුම දියත්කර තිබෙනවා.\nඇතා නිර්වින්දනය කර සේලයින් ලබා දී පසුව විදුලි කියත් උපයෝගී කර ගනිමින්  ඇතාට හානියක් නොවන ආකාරයෙන් ගසේ කොටස් කපා ඉවත් කර සිරවී සිටි ඇතා බේරාගෙන ඇති බවයි වාර්තා වන්නේ.",
       "URL": "https://www.hirunews.lk/167622/දළ-සිරවී-අසරණ-වූ-දැවැන්තයා-බේරාගත්-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=4386"
}