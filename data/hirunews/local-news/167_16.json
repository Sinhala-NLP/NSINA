{
       "Source": "hirunews",
       "Timestamp": "Thursday, 20 July 2023 - 13:53",
       "Headline": "ජල හිඟයෙන් උඩවලවේ ගොවීන් අර්බුදයක",
       "News Content": "ජලය හිග වීම හේතුවෙන් උඩවළව ජලාශයෙන් පෝෂණය වන කුඹුරු වගා කරන ගොවීන් මේ වනවිට දැඩි අර්බුදයකට මුහුණ දී සිටිනවා.\nගොවීන් පෙන්වා දෙන්නේ, ගොවිතැන් සඳහා ජලය ඇත්තේ තවත් දින 12කට පමණක් බැවින්, කුඹුරු අක්කර 65,000කට අධික ප්‍රමාණයක් විනාශ වීමේ අවදානමකට මුහුණ දී ඇති බවයි.\nඊට කඩිනම් විසඳුම් ලබා නොදුනහොත් ඉදිරියේදී ආහාර හිගයක් ඇතිවීම වැළැක්විය නොහැකි බවත් ගොවීන් පෙන්වා දෙනවා.\nඋඩවළව ජලාශය ආශ්‍රයෙන් වගා කෙරෙන කුඹුරු අක්කර ප්‍රමාණය හෙක්ටයාර 26,000ක් පමණ වන අතර රටට බත සපයන ගොවි පවුල් 85,000කට අධික පිරිසක් මේ යටතේ ජීවනෝපාය සරි කර ගන්නා අතර, ඔවුන් මේ වනවිට දැඩි දුෂ්කරතාවට පත්ව සිටින්නේ තොවිතැනට ප්‍රමාණවත් ජලය නොමැතිවීම හේතුවෙන්.\nඔවුන් පවසන්නේ, සමනළ ජලාශයෙන් උඩවළව ජලාශයට ජලය ලබා දී මෙම ගැටළුවට පිළියම් යෙදීමට හැකියාව තිබුණද බලධාරීන් ඒ සඳහා කටයුතු නොකරන බවයි.",
       "URL": "https://www.hirunews.lk/341889/ජල-හිඟයෙන්-උඩවලවේ-ගොවීන්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=167"
}