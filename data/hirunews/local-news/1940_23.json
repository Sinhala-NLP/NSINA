{
       "Source": "hirunews",
       "Timestamp": "Thursday, 20 May 2021 - 13:45",
       "Headline": "සේවකයින් 400කට එකවර කෝවිඩ් වැළඳීම ගැන පරීක්ෂණයක් පවත්වන්නැයි නියෝග",
       "News Content": "තුල්හිරියා ඇඟලුම් කම්හලක සේවකයින් 400කට එකවර කෝවිඩ් රෝගය වැළඳීමේ සිද්ධිය සම්බන්ධයෙන් වහාම පරීක්ෂණයක් පවත්වන ලෙස කම්කරු අමාත්‍ය නිමල් සිරිපාල ද සිල්වා විසින් කම්කරු කොමසාරිස්වරයාට නියෝගකර තිබෙනවා.\nඇඟළුම් කර්මාන්ත ආශ්‍රිතව කොරෝනා ආසාදිතයන්ගේ ඉහළ යාමක් පෙන්නුම් කරන බැවින් ඒ පිළිබඳව අවධානය යොමු කරන ලෙස නිදහස් වෙළඳ කලාප හා පොදු සේවා සේවක සංගමය ඉල්ලීමක් කරනවා.\nතුල්හිරිය කර්මාන්ත ජනපදයේ ඇඟළුම් කර්මාන්තශාලාවකින් කොරෝනා ආසාදිතයන් 400 ක් වාර්තාවීමත් සමඟ එම කර්මාන්තශාලාව ඊයේ වසා දැමීමට බලධාරීන් පියවර ගත්තා.\nමීට අමතරව පානදුර, නුවරඑළිය සහ කොග්ගල යන ප්‍රදේශවලින්ද ඇඟළුම් කර්මාන්ත ආශ්‍රිතව වැඩි ආසාදිතයන් සංඛ්‍යාවක් මේ වන විට වාර්තාවී තිබෙනවා.\nනෝර්වුඩ් ප්‍රදේශයේ ඇඟළුම් කර්මාන්තශාලාවක තවත් සේවකයින් 16 දෙනෙකුට පමණ කොරෝනා ආසාදනය වී ඇති අතර මේ වනවිට එම කර්මාන්තශාලාවෙන් වාර්තාවී ඇති මුළු ආසාදිතයන් සංඛ්‍යාව 100ක්.\nකෙසේ වෙතත් අදාළ කර්මාන්තශාලාව විෂබීජහරණයට ලක්කොට එහි සේවා කටයුතු සිදුකරගෙන යන බවටයි හිරු වාර්තාකරු සඳහන් කළේ.\nනිදහස් වෙළඳ කලාප හා පොදු සේවා සේවක සංගමයේ සම ලේකම් ඇන්ටන් මාකස් චෝදනා කළේ දිවයිනේ කර්මාන්තශාලා තුනක හැර අනෙකුත් කිසිදු කර්මාන්තශාලවක කොවිඩ් කමිටු පිහිටුවා නොමැති බවයි.",
       "URL": "https://www.hirunews.lk/271932/සේවකයින්-400කට-එකවර-කෝවිඩ්-වැළඳීම-ගැන-පරීක්ෂණයක්-පවත්වන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1940"
}