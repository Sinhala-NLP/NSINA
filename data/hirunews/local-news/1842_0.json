{
       "Source": "hirunews",
       "Timestamp": "Sunday, 04 July 2021 - 18:07",
       "Headline": "දෙහිවල සිංහයාට ආසාදනය වුණේ බ්‍රිතාන්‍ය ඇල්ෆා කොරෝනා ප්‍රභේදය බව හෙළිවෙයි (වීඩියෝ)",
       "News Content": "දෙහිවල සත්වෝද්‍යානයේ තෝර් නමැති සිංහයාට ආසාදනය වී ඇත්තේ බ්‍රිතාන්‍යයේ කෙන්ට් ප්‍රාන්තයේ පැතිර යන ඇල්ෆා කොරෝනා වෛරස් ප්‍රභේදය බවට මේ වනවිට තහවුරු වී තිබෙනවා.\nඒ රාගම වෛද්‍ය පීඨයේ ක්ෂුද්‍ර ජීව විද්‍යා අධ්‍යයන අංශය සහ ශ්‍රී ජයවර්ධනපුර විශ්වවිද්‍යාලය එක්ව කළ පරීක්ෂණවලින් පසුවයි.\nහිරු ප්‍රවෘත්ති අංශය කළ විමසීමකදී රාගම වෛද්‍ය පීඨයේ ක්ෂුද්‍ර ජීව විද්‍යා අධ්‍යයන අංශයේ ජ්‍යෙෂ්ඨ මහාචාර්ය එම්.පී.සුනිල් චන්ද්‍රසෝම සඳහන් කළේ මූලික කොරෝනා පරීක්ෂණය මගින් වෛරසය ආසාදනය වූ බවට අනාවරණය වීමෙන් පසුව සිංහයාට වැළඳී ඇත්තේ කුමන ප්‍රභේදයදැයි සෙවීමට මෙම පරීක්ෂණය සිදුකළ බවයි.\nඑසේම, සිංහ ධේනුවගේ ජෛව සාම්පල ද වැළඳී ඇති කොරෝනා ප්‍රභේදය සෙවීම සඳහා පරීක්ෂණයට භාජනය කර ඇති බව ජ්‍යෙෂ්ඨ මහාචාර්ය එම්.පී. සුනිල් චන්ද්‍රසෝම වැඩිදුරටත් සඳහන් කළා.",
       "URL": "https://www.hirunews.lk/276062/දෙහිවල-සිංහයාට-ආසාදනය-වුණේ-බ්‍රිතාන්‍ය-ඇල්ෆා-කොරෝනා-ප්‍රභේදය-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1842"
}