{
       "Source": "hirunews",
       "Timestamp": "Thursday, 25 August 2022 - 22:29",
       "Headline": "හෙට බස් ධාවනය හරි අඩකින් අඩු වෙයි ? (වීඩියෝ)",
       "News Content": "ප්‍රමාණවත් පරිදි ඩීසල් සැපයීමක් සිදු නොවීම හේතුවෙන් හෙට සිට බස් ධාවනය 50%කට වඩා අඩු කිරීමට සිදුවන බව පෞද්ගලික බස්රථ හිමියන්ගේ සංගමයේ සභාපති ගැමුණු විජේරත්න මහතා පවසනවා.\nමේ අතර ප්‍රමාණවත් පරිදි ඩීසල් නොලැබීම හේතුවෙන් පෞද්ගලික බස් රථ ධාවනය සීමා කිරීමට සිදුවන බව ලංකා පෞද්ගලික බස් රථ හිමියන්ගේ සංමගේ සභාපති ගැමුණු විජේරත්න මහත පවසනවා.\nඅප කළ විමසීමකදී ඔහු වැඩිදුරටත් සඳහන් කළේ හෙට දිනයේදී බස් රථ ධාවනය 50%කටත් වඩා අඩු මට්ටමකට පත්විය හැකි බවයි.\nසුපර් ඩීසල් මෙට්‍රික් ටොන් 30000ක් රැගත් නෞකාවක් ඊයේ මෙරටට පැමිණි අතර එහි ඉන්ධන ගොඩබෑමේ කටයුතු අද පස්වරුව දක්වා පමා වුණේ බැංකු නිෂ්කාශන ගැටලුවක් හේතුවෙන්.\nබලශක්ති අමාත්‍ය කංචන විජේසේකර මහතා ට්විටර් පණිවුඩයක් නිකුත් කරමින් සඳහන් කළේ අද රාත්‍රියේ ඉන්ධන බෙදා හැරීම සිදුකර එම පමාවේ බලපෑම අවම කර ගැනීමට අපේක්ෂා කරන බවයි.\nඊට අමතරව ඔටෝ ඩීසල් රැගත් නෞකාවක් අද රාත්‍රියේ මෙරටට ළඟා වන බවත්, එහි ගොඩබෑමේ කටයුතු හෙට අරඹන බවත්ල බලශක්ති අමාත්‍යවරයා පවසනවා.\nපෙට්‍රල් බෙදාහැරීම පමාවීමට හේතුව බොහෝ පිරවුම්හල් වෙත ඩීසල් සහ පෙට්‍රල් එකවර ප්‍රවාහනය කිරීමට සිදුවීම බවයි අමාත්‍යවරයා පෙන්වා දෙන්නේ.\nඔටෝ ඩීසල් රැගත් නෞකාවක් හෙට මෙරටට ළඟාවීමට නියමිත අතර, සුපර් ඩීසල් රැගෙන ඊයේ පැමිණි නෞකාවෙන් ඩීසල් ගොඩබෑම බැංකු නිෂ්කාශන කටයුතු හේතුවෙන් අද පස්වරුව දක්වා පමා වූ බව බලශක්ති අමාත්‍යවරයා සඳහන් කළා.\nමේ අතර ඩීසල් හිඟයක් රට තුළ මතුව ඇති බව ඉන්ධන පාරිභෝගිකයින් පවසනවා. ඒ හේතුවෙන් ජාතික ඉන්ධන බලපත්‍රයට අනුව ඩීසල් ලබාගැනීමට පැමිණි රියදුරන් සහ රථවාහන හිමියන් පත්ව ඇත්තේ දැඩි අසීරුතාවකටයි.\nමෙවන් පසුබිමක හැටන් නගරයේ පිහිටි සිපෙට්කෝ ඉන්ධන පිරවුම්හලක සේවකයෙකු ඩීසල් ලීටර් 15ක් වැඩි මිලට අලෙවි කිරීමට යාමේදී උණුසුම් තත්ත්වයක් හටගත්තා.\nමේ අතර රාජ්‍ය දෙපාර්තමේන්තු, තේ සහ පතල් කර්මාන්ත සඳහා ඉන්ධන සැපයීමට ජාතික ඉන්ධන බලපත්‍රය නිකුත් නොකිරීම හේතුවෙන් දැඩි අර්බුදයක් මතුව ඇතිබව ඛනිජ තෙල් බෙදුම්කරුවන්ගේ සංගමයේ ලේකම් කපිල නාඔටුන්න මහතා පවසනවා.\nමේ අතර, හදිසියේ අක්‍රිය වූ නොරොච්චෝලේ තාප විදුලි බලාගාරයේ පළමු ජනන යන්ත්‍රය ලබන සඳුදා සිට යළි ජාතික පද්ධතිය හා එක් කළ හැකි බව ලංකා විදුලිබල මණ්ඩලය පවසනවා.\nපසුගිය අගෝස්තු 15 වැනිදා නොරොච්චෝලේ තාප විදුලි බලාගාරයේ පළමු ජනන යන්ත්‍රය හදිසියේ අක්‍රිය වුණා.\nඑම දෝෂය හඳුනා ගැනීමට දින 5ක පමණ කාලයක් ගතවූ බවයි ලංකා විදුලිබල මණ්ඩලය සහන් කළේ.\nමෙවන් පසුබිමක දෛනික විදුලි කප්පාදුව පැය තුනක් දක්වා වැඩි කිරීමට ලංකා විදුලිබල මණ්ලය තීරණය කළා.\nකෙසේ නමුත් දින 8ක පමණ හදිසි මෙහෙයුමකින් පසු පළමු ජනන යන්ත්‍රයේ පැවති දෝෂය නැවත යථාතත්ත්වයට පත්කර ගැනීමට ලංකා විදුලිබල මණ්ඩලයේ ඉංජිනේරුවන්ට හැකිවී තිබෙනවා.\nඒ අනුව පළමු ජනන යන්ත්‍රය ලබන සඳුදා සිට යළි ජාතික පද්ධතියට එක්වනු ඇති.\nඑමගින් මෙගා වොට් 300ක විදුලි ධාරිතාවක් ජාතික පද්ධතියට එක්වන බවයි විදුලි ඉංජිනේරුවන් පවසන්නේ.",
       "URL": "https://www.hirunews.lk/313738/හෙට-බස්-ධාවනය-හරි-අඩකින්-අඩු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=913"
}