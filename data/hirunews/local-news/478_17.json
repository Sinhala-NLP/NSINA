{
       "Source": "hirunews",
       "Timestamp": "Monday, 13 March 2023 - 16:15",
       "Headline": "නව මහ බැංකු පනතෙන් ආණ්ඩුක්‍රම ව්‍යවස්ථාව උල්ලංඝනය වනවා ද?",
       "News Content": "රජය විසින් පාර්ලිමේන්තුවට ඉදිරිපත් කර තිබෙන මහ බැංකු සංශෝධන පනත් කෙටුම්පතේ ඇතැම් ප්‍රතිපාදන ආණ්ඩුක්‍රම ව්‍යවස්ථාවට පටහැනි යැයි තීන්දු කරන ලෙස ඉල්ලා ශ්‍රේෂ්ඨාධිකරණය හමුවේ පෙත්සම් 04ක් ඉදිරිපත් වී තිබෙනවා.\nපාර්ලිමේන්තු මන්ත්‍රීවරුන් වන උදය ගම්මන්පිල සහ ජෙහාන් හමීඩ්, විශ්‍රාමික ලුතිනන් කර්නල් අනිල් අමරසේකර, ඒ.ඩී.බී. අබේසේකර ගුණරත්න යන අය විසින් එම පෙත්සම් ඉදිරිපත් කර ඇති බව සඳහන්.\nපෙත්සම්කරුවන් කියා සිටින්නේ, යෝජිත \"මහ බැංකු සංශෝධන පනත් කෙටුම්පතේ\" අන්තර්ගත ඇතැම් විධිවිධානවලින් මහ බැංකුවේ ස්වාධීනභාවයට බරපතළ අනතුරක් සිදු වන බව යි.\nමෙම සංශෝධිත පනත් කෙටුම්පත හරහා විෂය භාර අමාත්‍යවරයාට මහ බැංකුවේ කටයුතු සඳහා මැදිහත් වීමට අවකාශ සැලසෙන අතර, ඒ තුළින් අදාළ ආයතනයේ ස්වාධීනභාවය උල්ලංඝනය වන බවත් පෙස්සම්වලින් පෙන්වා දී තිබෙනවා.\nමේ හරහා රට තුළ මූල්‍ය අර්බුද ඇතුළු විවිධාකාරයේ ගැටලු මතු කිරීමට ඉඩ කඩ ඇතැ යි පෙන්වා දෙන පෙස්සම්කරුවන්, අදාළ සංශෝධන පනත් කෙටුම්පතේ ඇතැම් ප්‍රතිපාදන තුළින් රටේ ස්වෛරීභාවය මෙන්ම භෞමික අඛණ්ඩතාවටත් පටහැනි බව පෙන්වා දී තිබෙනවා.\nඑබැවින් මෙම පනත් කෙටුම්පතේ අන්තර්ගත ප්‍රශ්නගත ප්‍රතිපාදනවලින් ආණ්ඩුක්‍රම ව්‍යවස්ථාවේ 1,2,3,4 යන වගන්ති උල්ලංඝනය වන බව යි පෙස්සමේ සඳහන් වන්නේ.\nඑබැවින් මෙම පනත් කෙටුම්පත සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක විශේෂ බහුතර ඡන්දයකින් අනුමත වී, ජනමත විචාරණයකින් ද අනුමත විය යුතු බව පෙස්සම මඟින් ශ්‍රේෂ්ඨාධිකරණයට දන්වා තිබෙනවා.",
       "URL": "https://www.hirunews.lk/329830/නව-මහ-බැංකු-පනතෙන්-ආණ්ඩුක්‍රම-ව්‍යවස්ථාව-උල්ලංඝනය-වනවා-ද",
       "Category": "Local News",
       "Parent URL": "https://www.hirunews.lk/local-news.php?pageID=478"
}