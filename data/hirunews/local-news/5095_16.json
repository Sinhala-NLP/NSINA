{
       "Source": "hirunews",
       "Timestamp": "Saturday, 09 April 2016 - 18:43",
       "Headline": "පෝට් සිටි කලාපයට තර්ජනයක් නොවන බවට සහතිකයක්",
       "News Content": "සිය තුන්දින චීන නිල සංචාරය අවසන් කරමින් අග්‍රාමාත්‍ය රනිල් වික්‍රමසිංහ ඇතුලූ දුත පිරිස අද යළි ශ්‍රී ලංකාව බලා පිටත්වී තිබෙනවා.\nචීනය බලා පිටත්ව ගියේ පසුගිය බදාදායි.\nමෙම සංචාරයේදී ශ්‍රී ලංකා දුත පිරිස චීන ජනාධිපති ෂී - ජින්පිං සහ අග්‍රාමාත්‍ය ලී ක්චියාන් හමුවී ද්වීපාර්ශවික සාකච්ඡා සිදුකළා.\nඊට අමතරව, බීජිං නුවර පැවැති චීන ව්‍යාපාරික සමුළුවකට ද ශ්‍රී ලංකා දුත පිරිස එක්වුණා.\nමේ අතර, ස්වාධිපත්‍ය, භෞමික අඛන්ඩතාව සහ සංවර්ධනය මූලික කරගෙන පොදු ප්‍රශ්නවලදී අනෝන්‍ය වශයෙන් සහය ලබාදීමට චීනය සහ ශ්‍රී ලංකාව එකඟ වූ බව විදේශ අමාත්‍යාංශය ප්‍රකාශ කළා.\nඒ අග්‍රාමාත්‍ය රනිල් වික්‍රමසිංහගේ චීන සංචාරයෙන් පසු නිකුත් කළ ඒකාබද්ධ ප්‍රකාශනයෙන්.\nකරුණු 20 ක් යටතේ නිකුත් කර ඇති එම ප්‍රකාශනයෙන් චිනය සහ ශ්‍රී ලංකාව අතර සබදතා ඉහළ නැංවීම සදහා අග්‍රාමාත්‍යවරයාගේ සංචාරය තුළ ගැණුනු පියවර ද පැහැදිලි කර තිබෙනවා.\nතෙදින චීන නිල සංචාරය අවසන් කරමින් චීනයේ බීජිං නුවර පැවති ප්‍රවෘත්ති සාකච්ඡාවකදී අග්‍රාමාත්‍යවරයා සඳහන් කළේ පෝට් සිටි ව්‍යාපෘතිය ආරම්භ කිරීම කලාපීය රටවල ආරක්ෂාවට තර්ජනයක් නොවන බවයි.",
       "URL": "https://www.hirunews.lk/130501/පෝට්-සිටි-කලාපයට-තර්ජනයක්-නොවන-බවට-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=5095"
}