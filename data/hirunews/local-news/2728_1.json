{
       "Source": "hirunews",
       "Timestamp": "Sunday, 17 May 2020 - 9:04",
       "Headline": "﻿නේපාලයේ ප්‍රථම කොරෝනා මරණය වාර්තා වෙයි",
       "News Content": "කොවිඞ් 19 හෙවත් කොරෝනා වෛරසය ආසාදනය වී නේපාලයේ සිදුවූ ප්‍රථම මරණය ඊයේ වාර්තාවුණා.\nඑහිදී මියගොස් ඇත්තේ මෑතකදී දරුවෙකු ප්‍රසූත කළ 29 හැවිරිදි කාන්තාවක්.\nඑමෙන්ම නේපාලයේ කොරෝනා ආසාදිතයන් සංඛ්‍යාවද මේ වනවිට 281 දක්වා ඉහළ ගොස් තිබෙනවා. කත්මන්ඩු අගනුවරට කිලෝමීටර 90ක් පමණ ඈතින් වූ ප්‍රදේශයක පදිංචි එම කාන්තාව ප්‍රතිකාර සඳහා රෝහල වෙත රැගෙන යන විටයි මෙලෙස මියගොස් ඇත්තේ.\nඇය කොවිඩ් 19 ආසාදනයෙන් මියගොස් ඇති බව තහවුරු වී යැයි නේපාල සෞඛ්‍ය අමාත්‍යාංශයේ ප්‍රකාශකයෙකු පසුව සඳහන් කළා.\nඑම කාන්තාව පසුගිය මැයි 6 වනදා කත්මන්ඩු නුවර රෝහලකදී දරුවෙකු ප්‍රසූත කර ඇති අතර, ඊට පසුදින ඇය පදිංචි ගම්මානය වෙත ගොස් තිබෙනවා. ඇය උණ සහ ස්වසන ආබාධ පැවතීම හේතුවෙන් ප්‍රදේශයේ රෝහලකින්ද ප්‍රතිකාර ලබා ඇති බවයි වාර්තාවන්නේ.\nනේපාල සෞඛ්‍ය අමාත්‍යාංශය වැඩිදුරටත් සඳහන් කළේ ඇගේ දරුවාට සහ පවුලේ අනෙකුත් සාමාජිකයන්ට වෛසරය ආසාදනය වී ඇත්දැයි පරීක්ෂා කරන බවයි.\nනේපාල වසංගත රෝග විශේෂඥවරියක වන ලාමෝ ෂර්පා පවසන පරිදි නේපාලයේ නිල වශයෙන් වාර්තාවන ප්‍රථම කොවිඩ් මරණය මෙය වුවත්, කොරෝනා වෛරසයට ගොදුරුවී තවත් මරණ සිදුවී තිබිය හැකියි.\nමිලියන 28 ක ජනගහණයක් වෙසෙන නේපාලයේ සිදුකර ඇති කොවිඩ් 19 පරීක්ෂාවන් සංඛ්‍යාව ලක්ෂයකට අඩුවන අතර, මේ නිසා ආසාදිතයන් සහ මරණ මීට වඩා වැඩි අගයක් විය හැකි බව ඇගේ අදහසයි.\nකෙසේ නමුත් දෙවන කොරෝනා ආසාදිතයා හමුවීමෙන් පසු වෛරසයේ ව්‍යාප්තිය පාලනය කිරීම සඳහා පසුගිය මාර්තු 24 වනදා සිට නේපාලයේ නිරෝධායන රෙගුලාසි ක්‍රියාත්මකයි.",
       "URL": "https://www.hirunews.lk/240890/﻿නේපාලයේ-ප්‍රථම-කොරෝනා-මරණය-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2728"
}