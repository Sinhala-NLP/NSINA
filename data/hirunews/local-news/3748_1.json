{
       "Source": "hirunews",
       "Timestamp": "Saturday, 15 September 2018 - 7:44",
       "Headline": "හොරණ කම්හලේ පිපිරුණු ගෑස් සිලින්ඩරය, වසර 30ක් පැරණි බවට හෙළිවේ",
       "News Content": "හොරණ - පෝරුවදණ්ඩ - හොරකැටිය ප්‍රදේශයේ පිහිටි රබර් නිෂ්පාදන ආයතනයක සිදුවු පිපිරීමට හේතු වූ ඇමෝනියා වායුව අඩංගු ගෑස් සිලින්ඩරය වසර 30ක් පැරණි බව කම්කරු දෙපාර්තමේන්තුවේ කර්මාන්ත සුරක්ෂිතතා අංශය පවසනවා.\nඑහි කළුතර දිස්ත්‍රික් කර්මාන්තශාලා පරීක්ෂක ඉංජිනේරු ටී.ජී.ආර්.කේ.හේමචන්ද්‍ර ඊයේ (14) එහි පරීක්ෂාවක නිරත වීමෙන් අනතුරුව මේ බව කියා සිටියා.\nඑමෙන්ම ඇමෝනියා සැපයුම්කරුවන්ගෙන් තොරතුරු ලබා ගැනීම සඳහා ලබන සතිය තුළ කටයුතු කරන බව ද ඔහු සඳහන් කළා.\nඇමෝනියා ප්‍රවාහනය කිරීමේදී නිසි ක්‍රමවේදය අනුගමනය කළේ ද යන්න පිළිබදව සහ කල් ඉකුත් වූ ඇමෝනියා ලබා දී ඇත්ද යන්න පිළිබදව එහිදී වැඩි වශයෙන් අවධානය යොමු කිරීමට නියමිතයි.\nඑම තොරතුරු ඇතුළත් වාර්තාවක් කාර්මාන්ත සුරක්ෂිත අංශයේ ඉහළ නිලධාරීන් වෙත ලබාදෙන බවයි ඉංජිනේරු ටී.ජී.ආර්.කේ. හේමචන්ද්‍ර කියා සිටියේ.\nඊයේ (14) සිදුවු පිපිරීමෙන් තුවාල ලැබූ පුද්ගලයින් පස් දෙනාගෙන් දෙදෙනෙකුගේ තත්ත්වය බරපතල බවයි රෝහල් ආරංචි මාර්ග සඳහන් කළේ.\nඑහිදී වයස අවුරුදු 18 ත් 35 ත් අතර වයස්වල පසුවන ලුණුගල, කහවත්ත සහ නමුනුකුල ප්‍රදේශවල පදිංචි අදාළ රබර් නිෂ්පාදන කර්මාන්ත ශාලාවේ සේවකයින් පස් දෙනෙකු තුවාල ලැබුවා.\nඉන් බරපතල තත්වයේ පසුවූ දෙදෙනෙකු පානදුර මහ රෝහලට මාරු කර යවා තිබෙනවා.\nඅදාළ කර්මාන්තශාලාවට ඊයේ (14) පෙරවරුවේ ලොරි රථයකින් ගෙන ආ ඇමෝනියා ගෑස් සිලින්ඩර් 17ක් ඉන් ඉවත් කිරීමට යාමේදී එක් වරම එහි තිබූ සිලින්ඩරයක් පිපිරී මෙම අනතුර සිදුවුණා.",
       "URL": "https://www.hirunews.lk/199927/හොරණ-කම්හලේ-පිපිරුණු-ගෑස්-සිලින්ඩරය-වසර-30ක්-පැරණි-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3748"
}