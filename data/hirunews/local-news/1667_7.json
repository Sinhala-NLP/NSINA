{
       "Source": "hirunews",
       "Timestamp": "Sunday, 26 September 2021 - 19:34",
       "Headline": "ශ්‍රී ලංකාවට ආවේණික ඩෙල්ටා අනු ප්‍රභේදය ඇමරිකාව, රුසියාව ඇතුලු රටවල් කිහිපයකටත් පැතිරෙයි (වීඩියෝ)",
       "News Content": "ශ්‍රී ලංකාව තුලදී නිර්මාණය වී මෙහිම පරිණාමය වූ ඩෙල්ටා කොරෝනා අනු ප්‍රභේදයක් දැන් පවතින බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ ආචාර්ය චන්දිම ජීවන්දර පවසනවා.\nඒ එම අනු ප්‍රභේදය නිල වශයෙන් වර්ගීකරණය කිරීමෙන් අනතුරුවයි.\nශ්‍රී ලංකාවේ පැතිර යන 701-එස් කාණ්ඩයේ මෙම ඩෙල්ටා කොරෝනා අනු ප්‍රභේදය හඳුන්වා ඇත්තේ ඒ.වයි.28 ලෙසින්.\nඑහි සම්පූර්ණ විද්‍යාත්මක හැඳින්වීම වන්නේ බී-එක 617 දෙක විසි අට යන්නයි. සාම්පල පරීක්ෂණ මගින් අනාවරණ වී ඇත්තේ විශේෂයෙන් ශ්‍රී ලංකාව තුළ දැන් 95% කට වැඩි ප්‍රතිශතයක් පැතිර ඇත්තේ ඩෙල්ටා කොරෝනා ප්‍රභේදය බවයි.\nප්‍රෝටීන විකෘතිතා 3ක් සහිත මෙම ඩෙල්ටා කොරෝනා අනු ප්‍රභේදය හඳුනාගෙන වාර්තා කරන ලද්දේ ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනය මගින්.\nඑහි ප්‍රධානී මහාචාර්ය නීලිකා මලවිගේ ට්විටර් පණිවිඩයක් නිකුත් කරමින් සඳහන් කළේ, බී-එක 617 දෙක විසි අට සුවිශේෂී ඩෙල්ටා කොරෝනා අනු ප්‍රභේදයක් ලෙස දැන් වර්ගීකරණය කර ඇති බවයි.\nඑය ශ්‍රී ලංකා ඩෙල්ටා කොරෝනා අනු ප්‍රභේදය ලෙසද හැඳින්විය හැකි යැයි ඇය වැඩිදුරටත් සඳහන් කළා.\nමෙම ශ්‍රී ලංකාවට ආවේණික ඩෙල්ටා කොරෝනා අනු ප්‍රභේදය තවත් රටවල් කිහිපයකටද පැතිරී තිබෙනවා.\nඑහි වැඩිම ප්‍රතිශතයක් එනම් සියයට 69 ක් ශ්‍රී ලංකාවේ පවතින අතර, තුර්කියේ සියයට 8 ක් ඉන්දියාවේ සියයට 4 ක් සහ රුසියාවේ සියයට 3ක් පවතින බවයි කොරෝනා අනු ප්‍රභේද ව්‍යාප්තිය පිළිබඳ විද්‍යාත්මක දත්ත උපුටා දක්වමින් මහාචාර්ය නීලිකා මලවිගේ සඳහන් කළේ.\nඇමරිකා එක්සත් ජනපදයේද ශ්‍රී ලංකා ඩෙල්ටා කොරෝනා අනු ප්‍රභේදය සියයට 3ක් දක්නට ලැබෙනවා.",
       "URL": "https://www.hirunews.lk/283304/ශ්‍රී-ලංකාවට-ආවේණික-ඩෙල්ටා-අනු-ප්‍රභේදය-ඇමරිකාව-රුසියාව-ඇතුලු-රටවල්-කිහිපයකටත්-පැතිරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1667"
}