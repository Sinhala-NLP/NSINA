{
       "Source": "hirunews",
       "Timestamp": "Thursday, 29 September 2022 - 18:27",
       "Headline": "පනත් කෙටුම්පතකට එරෙහිව අධිකරණයට පෙත්සමක්",
       "News Content": "රජය විසින් පාර්ලිමේන්තුවට ඉදිරිපත් කර ඇති, \"පුනරුත්ථාපන කාර්යාංශ පනත් කෙටුම්පතේ\" අඩංගු ඇතැම් ප්‍රතිපාදන ආණ්ඩුක්‍රම ව්‍යවස්ථාවට පටහැනි යැයි තීන්දුවක් ලබාදෙන ලෙස ඉල්ලා ජීවන්ත පීරිස් පියතුමා ඇතුළු පිරිසක් විසින් ශ්‍රේෂ්ඨාධිකරණයට පෙත්සමක් ඉදිරිපත් කර තිබෙනවා.\nඑහි වගඋත්තරකරු ලෙස නීතිපතිවරයාට නම් කර තිබුණු අතර පෙත්සම්කරුවන් කියා සිටින්නේ, යෝජිත පනත් කෙටුම්පතේ අන්තර්ගත ඇතැම් ප්‍රතිපාදනවලින් යම් පුද්ගලයෙකු අධිකරණ නියෝගයකින් තොරව පුනරුත්ථාපන ක්‍රියාවලිය සඳහා යොමුකිරීමට බලය ලබා දී ඇති බවයි.\nඊට අමතරව එම පෙත්සම ඔස්සේ පුද්ගල නිදහස හා නිදහසේ අදහස් ප්‍රකාශ කිරීමේ මූලික මිනිස් අයිතිවාසිකම් උල්ලංඝනය වන බවත් පෙන්වා දී තිබෙනවා.\nඒ අනුව අදාළ පනත් කෙටුම්පතේ අන්තර්ගත ප්‍රශ්නගත ප්‍රතිපාදන සම්මත කිරීමට අවශ්‍ය නම් ඒවා පාර්ලිමේන්තුවේ විශේෂ බහුතරයකින් සම්මත වී ජනමත විචාරණයකින් ද අනුමත විය යුතු බවට තීන්දුවක් ලබාදෙන ලෙසයි පෙත්සම්කාර පාර්ශවය ශ්‍රේෂ්ඨාධිකරණයෙන් ඉල්ලා සිටියේ.",
       "URL": "https://www.hirunews.lk/316643/පනත්-කෙටුම්පතකට-එරෙහිව-අධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=835"
}