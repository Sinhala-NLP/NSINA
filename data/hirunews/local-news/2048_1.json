{
       "Source": "hirunews",
       "Timestamp": "Thursday, 01 April 2021 - 15:27",
       "Headline": "තවත් බැඳුම්කර නඩුවකින් රවීට ඇප",
       "News Content": "බැඳුම්කර සාවද්‍ය පරිහරණයට අදාළ නඩු දෙකකට අදාළව චෝදනා එල්ල වී සිටි හිටපු මුදල් අමාත්‍ය රවී කරුණානායක ඇතුළු විත්තිකරුවන් පිරිසක් අද ඇප මත මුදා හැරුණා.\n2016 වසරේ මාර්තු මාසයේ 29 සහ 31 පැවති බැඳුම්කර වෙන්දේසි සම්බන්ධයෙන් මෙම නඩු ගොනුකර තිබෙනවා.\n2016 වසරේ මාර්තු මස 29 වනදා පැවති ශ්‍රී ලංකා මහ බැංකුවේ බැඳුම්කර වෙන්දේසියේදී රුපියල් බිලියන 36.98 ක් වටිනා බැඳුම්කර සම්බන්ධයෙන් සාපරාධී සාවද්‍ය පරිහරණය කිරීම සම්බන්ධයෙන් ඔවුන්ට එරෙහිව අදාළ නඩුවේදී චෝදනා එල්ල වී තිබුණා.\nඊට අදාළ නඩුව දමිත් තොටවත්ත, මංජුල තිලකරත්න සහ මොහොමඩ් ඉර්ෂඩීන් යන ත්‍රිපුද්ගල මහාධිකරණ විනිසුරු මඩුල්ල ඉදිරියේ අද සලකා බැලු‍ණා.\nඑහිදී ත්‍රිපුද්ගල මහාධිකරණ විනිසුරු මඩුල්ලේ සාමාජික විනිසුරු මංජුල තිලකරත්න සිය තීන්දුව ප්‍රකාශයට පත් කරමින් අපරාධ නඩු විධාන සංග්‍රහයේ 450(6) යටතේ මෙවැනි ත්‍රිපුද්ගල මහාධිකරණ විභාගයකදී විත්තිකරුවකුට ඇප ලබාදීම සඳහා නීතිපතිවරයාගේ අනුමැතිය පළ වීම අත්‍යවශ්‍ය බව සඳහන් කළා.\nවිත්තිකරුවන්ට ඇප ලබාදීම සම්බන්ධයෙන් නීතිපතිවරයා සිය අනුමැතිය පළ නොකිරීම සහ ඔවුන්ට අදාළ චෝදනා පොදු දේපල පනත යටතේ ඉදිරිපත් කර තිබීම යන කරුණු සැලකිල්ලට ගෙන ඇප ඉල්ලීම් ප්‍රතික්ෂේප කරන බවයි මහාධිකරණ විනිසුරු මංජුල තිලකරත්න එහිදී සඳහන් කළේ.\nකෙසේ වෙතත් ත්‍රිපුද්ගල මහාධිකරණ විනිසුරු මඩුල්ලේ සභාපති විනිසුරු දමිත් තොටවත්ත සහ සාමාජික විනිසුරු මොහොමඩ් ඉර්ෂාඩීන් යන අය තීන්දු කළේ මෙම විත්තිකරුවන්ට අදාළ ඇප සලකා බැලීමේදී අපරාධ නඩු විධාන සංග්‍රහයේ 450 (6) වග සඳහන් ප්‍රතිපාදනය අදාළ නොවන බවයි.\nඒ අනුව දමිත් තොටවත්ත සහ මොහොමඩ් ඉර්ෂඩීන් යන විනිසුරුවරුන්ගේ බහුතරය එකඟත්වය මත එම විත්තිකරුවන් ඇප මත මුදා හැරීමට තීන්දු කළා.\nඑහිදී එක් එක් විත්තිකරු රුපියල් ලක්ෂ 10 බැගින් වූ මුදල් ඇප  සහ රුපියල් ලක්ෂ 50 බැගින් වූ ශරීර ඇප දෙකක් මත මුදාහැරීමටයි නියෝග කෙරුණේ.\nඔවුන්ට විදේශ ගමන් තහනම් කළ විනිසුරු මඩුල්ල විදේශ ගමන් බලපත්‍ර අධිකරණයට භාර දිය යුතු බවත්, නියෝගය ආගමන හා විගමන පාලකවරයා ඇතුළු ජාත්‍යන්තර ගුවන්තොටුපොළ වෙත දැනුම් දීමට පියවර ගන්නා ලෙසත් ප්‍රකාශ කළා.\nරවී කරුණානායක ඇතුළු විත්තිකරුවන් 7 දෙනෙකුට අදාළව පවරා තිබූ අනෙක් බැඳුම්කර නඩුවට පාදක වූයේ 2016 වසරේ මාර්තු මස 31 වනදා සිදුකළ වෙන්දේසියක්.\nඑහිදී රුපියල් බිලියන 15ක් වටිනා බැදුම්කර සාපරාධි සාවද්‍ය පරිහරණය කළේ යැයි ඔවුන්ට චෝදනා එල්ල වී තිබුණා.\nඑම නඩුවට අදාළව විත්තිකරුවන්ට ඇප ලබාදීමටයි අධිකරණය අද පෙරවරුවේ නියෝග කළේ.",
       "URL": "https://www.hirunews.lk/267220/තවත්-බැඳුම්කර-නඩුවකින්-රවීට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2048"
}