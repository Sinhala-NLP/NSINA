{
       "Source": "hirunews",
       "Timestamp": "Wednesday, 30 August 2017 - 19:31",
       "Headline": "නිදහස් පක්ෂයේ ප්‍රතිසංවිධාන කටයුතු සංවත්සරයෙන් පසුයි - අමාත්‍ය දුමින්ද දිසානායක",
       "News Content": "පවුල්වාදයෙන් බැහැර වෙමින් ඉදිරියේදී ශ්‍රී ලංකා නිදහස් පක්ෂයේ ප්‍රතිසංවිධාන කටයුතු සිදු කරන බව පක්ෂ මහලේකම් අමාත්‍ය දුමින්ද දිසානායක මහතා පවසනවා.\nකොළඹ අද පැවැති ප්‍රවෘත්ති සාකච්ඡාවකදී ඔහු සදහන් කළේ පක්ෂ ව්‍යවස්ථාව උල්ලංඝනය කරන පිරිස් සම්බන්ධයෙන් ප්‍රතිසංවිධානයේදී අවධානය යොමු කරන බවයි.\nශ්‍රී ලංකා නිදහස් පක්ෂ 66 වන සංවත්සර සම්මේලනය එළැඹෙන ඉරිදා බොරැල්ල කැම්බල් පිටියේදී පක්ෂයේ සභාපති ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පැවැත්වීමට නියමිතයි.\nඒ සදහා කැම්බල් පිටියේ සිදු කෙරෙන සංවිධාන කටයුතු සම්බන්ධයෙන් සොයා බැලීම සදහා ශ්‍රී ලංකා නිදහස් පක්ෂ මහලේකම් දුමින්ද දිසානායක මහතා ඇතුළු පක්ෂයේ ජ්‍යෙෂ්ඨයින් පිරිසක් අද පැමිණියා.\nසංවත්සර උත්සවය සදහා ඉදිකිරීම් නිරීක්ෂණය කිරීමෙන් අනතුරුව ඔවුන් එම ස්ථානයේදීම ප්‍රවෘත්ති සාකච්ඡාවක් පැවැත්වුවා.",
       "URL": "https://www.hirunews.lk/169784/නිදහස්-පක්ෂයේ-ප්‍රතිසංවිධාන-කටයුතු-සංවත්සරයෙන්-පසුයි-අමාත්‍ය-දුමින්ද-දිසානායක",
       "Category": "Local News",
       "Parent URL": "https://www.hirunews.lk/local-news.php?pageID=4345"
}