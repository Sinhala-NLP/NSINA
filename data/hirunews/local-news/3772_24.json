{
       "Source": "hirunews",
       "Timestamp": "Thursday, 30 August 2018 - 15:03",
       "Headline": "ඇලෝසියස් සහ පලිසේන යළි රිමාන්ඩ්",
       "News Content": "දැනට සිංගප්පූරුවේ සිටින බවට නිරීක්ෂණය කර ඇති හිටපු මහබැංකු අධිපති අර්ජුන මහේන්ද්‍රන් උදර්පන නීතිය යටතේ යළි මෙරටට ගෙන්වා ගැනීමට කටයුතු කරමින් සිටින බව නීතිපති දෙපාර්තමේන්තුව අද අධිකරණයට දැනුම් දුන්නා.\nඒ මහබැංකු බැදුම්කර වංචාව සම්බන්ධයෙන් වන නඩුව කොටුව මහේස්ත්‍රාත් ලංකා ජයරත්න හමුවේ කැදවූ අවස්ථාවේදීයි.\nමේ අතර, හිටපු මහබැංකු අධිපතිවරයා ඉල්ලා සිටි වරෙන්තු පිටපත් සහ අනෙකුත් ලේඛණ ලබාදීමේ නෛතික ගැටලූවක් නොමැති බවද අපරාධ පරීක්ෂණ දෙපාර්තමේන්තුව ජාත්‍යන්තර පොලීසියට දැනුම්දී ඇති බවයි ජ්‍යෙෂ්ඨ නියෝජ්‍ය සොලිසිටර් ජෙනරාල් හරිප්‍රියා ජයසුන්දර අධිකරණයේදී අද සදහන් කළේ.\nමේ අතර, පර්පෙචුවල් ටෙ‍්‍රෂරීස් සමාගමට අනුබද්ධ ඩබ්ලිව්.එම්. මෙන්ඩිස් සමාගමේ පසුගිය වර්ෂවල ගිණුම් වාර්තා අපරාධ පරීක්ෂණ දෙපාර්තමේන්තුව මීට පෙර එම සමාගමෙන් ඉල්ලා තිබුණා.\nඒවා සකස් කිරීමට නම් එහි අධ්‍යක්ෂවරයෙකු වන අර්ජුන් ඇලෝසියස්ගෙන් අනුමැතිය ලබා ගත යුතු බවත්, ඒ සදහා ඔහුගේ අත්සන ලබා ගත යුතු බවත් එම සමාගම වෙනුවෙන් පෙනී සිටි ජනාධිපති නීතිඥ කෝලිත ධර්මවර්ධන අද අධිකරණයේදී කියා සිටියා.\nකරුණු සලකා බැලූ කොටුව මහේස්ත්‍රාත් ලංකා ජයරත්න නියෝග කළේ ඩබ්ලිව්.එම්.මෙන්ඩිස් සමාගමේ ගිණුම් සකස් කරනු ලබන විගණන නිලධාරින්ට බන්ධනාගාරය තුළදී එම ලේඛණවලට අත්සන් ලබා ගැනීමට කටයුතු කරන ලෙසයි.\nඑමෙන්ම, පර්පෙචුවල් ටෙ‍්‍රෂරීස් සමාගමට ලද දුරකථන සංවාද ඇතුළත් විකෘති කරන ලද තවත් හඩපට කිහිපයක් සම්බන්ධයෙන් රස පරීක්ෂක වාර්තා කැදවීමට බලාපොරොත්තු වන බවයි නීතිපති දෙපාර්තමේන්තුව මෙහිදී ප්‍රකාශ කළේ.\nඒ අනුව, බැදුම්කර වංචාව සම්බන්ධයෙන් අත්අඩංගුවට ගෙන සිටින පර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන ලබන මස 13 වනදා දක්වා යළි රක්ෂිත බන්ධනාගාර ගත කරන ලෙස ද කොටුව මහේස්ත්‍රාත් ලංකා ජයරත්න නියෝග කළා.",
       "URL": "https://www.hirunews.lk/198784/ඇලෝසියස්-සහ-පලිසේන-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3772"
}