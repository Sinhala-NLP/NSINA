{
       "Source": "hirunews",
       "Timestamp": "Saturday, 18 May 2019 - 13:49",
       "Headline": "පොලීසිය දයාසිරිගෙන් පැය තුනහමාරක් ප්‍රකාශ ගනී",
       "News Content": "හෙට්ටිපොල ප්‍රදේශයේ පසුගියදා ඇති වූ නොසන්සුන් තත්ත්වයට මැදිහත් වීම සම්බන්ධයෙන් ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර කොළඹ දිසාව භාර නියෝජ්‍ය පොලිස්පති කාර්යාලයට පැමිණ අද ප්‍රකාශයක් ලබා දුන්නා.\nඑහිදී මන්ත්‍රීවරයාගෙන් පැය තුනහමාරකට අධික කාලයක් ප්‍රකාශ සටහන් කර ගෙන තිබෙනවා.\nකලහකාරි ලෙස හැසිරීම හේතුවෙන් බිංගිරිය පොලීසිය විසින් පුද්ගලයන් 6 දෙනෙකු අත්අඩංගුවට ගත් අතර ඔවුන් හෙට්ටිපොල පොලීසියට රැගෙන යාමත් සමඟ පසුගිය 13 වනදා එම පොලීසිය ඉදිරිපිට නොසන්සුන් තත්ත්වයක් හට ගත්තා.\nශ්‍රී ලංකා නිදහස් පක්ෂ මහලේකම් දයාසිරි ජයසේකර මන්ත්‍රීවරයා ඇතුළු පිරිසක් එම ප්‍රදේශයේ සංචාරයක නිරත වුණේ ඒ අතරතුරයි.\nදූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර ද ඒ වනවිට එම ස්ථානයේ රැදී සිටි අතර දෙදෙනා අතර එහිදී උණුසුම් වචන හුවමාරුවක් ද සිදුවුණා.\nහෙට්ටිපොල පොලීසිය අත්අඩංගුවට ගත් සැකකරුවන් පාර්ලිමේන්තු මන්ත්‍රී දයාසිරි ජයසේකර විසින් පොලීසියෙන් පිටතට රැගෙන ආ බව කියන සිද්ධිය වූයේ ද ඒ අතරතුරයි.\nපසුව ඒ පිලිබඳව පැහැදිලි කළ දයාසිරි ජයසේකර මන්ත්‍රීවරයා කියා සිටියේ බිංගිරිය පොලීසියට රැගෙන ආ සැකකරුවන් අනවශ්‍ය ආකාරයෙන් හෙට්ටිපොල පොලීසියට රැගෙන ඒම නිසා ඇති වූ නොසන්සුන් තත්ත්වය පාලනය කිරිම සඳහා තමන් සැකකරුවන් යළි බිංගිරිය පොලිසිය වෙත රැගෙන ගොස් භාර දුන් බවයි.\nකෙසේ වෙතත් අදාල සිද්ධිය සම්බන්ධයෙන් ප්‍රකාශයක් ලබා ගැනීම සඳහා ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයසිරි ජයසේකර අද කොළඹ දිසාව භාර නියෝජ්‍ය පොලිස්පති කාර්යාලයට කැඳවා තිබුණා.\nපෙරවරු 9 යි 30ට පමණ එහි පැමිණි මන්ත්‍රීවරයාගෙන් ප්‍රකාශ සටහන් කර ගැනුණා.",
       "URL": "https://www.hirunews.lk/216609/පොලීසිය-දයාසිරිගෙන්-පැය-තුනහමාරක්-ප්‍රකාශ-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3346"
}