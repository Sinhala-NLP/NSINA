{
       "Source": "hirunews",
       "Timestamp": "Sunday, 21 November 2021 - 18:54",
       "Headline": "සිවිල් ජනයා අනතුරේ දමා මහ රෑ පදින රේස්  (වීඩියෝ)",
       "News Content": "නිවාඩු දිනවල කොළඹ නගරයේ සහ තදාසන්න ප්‍රදේශවල මහාමාර්ගවල රාත්‍රී කාලයේ සිදු කෙරෙන මුදල් ඔට්ටුවට සිදුකෙරෙන යතුරුපැදි ධාවන තරග පිළිබඳව ත්‍රිරෝද රථ ධාවන තරඟ පිළිබඳව අප මීට පෙර වරින් වර තොරතුරු ඉදිරිපත් කර තිබෙනවා.\nමීට සති දෙකකට පමණ පෙර මේ ආකාරයට මාලඹේ ප්‍රදේශයේ පැවැත්වූ තිරෝද රථ ධාවන තරගයක් අතර තුර ත්‍රිරෝද රථයක් අනතුරට ලක්වීමෙන් එම ත්‍රීරෝද රථය පැද වූ පුද්ගලයා බරපතළ ලෙස තුවාල ලැබුවා.\nමාධ්‍ය ඔස්සේ වරින් වර මෙවැනි හෙළිදරව් සිදු කරන අතරවාරයේ මෙම තරග මුදල් ඔට්ටුවට සංවිධානය කරන පුද්ගලයින් ඉතා සූක්ෂම ලෙස ඒවා සංවිධානය කර ගැනීමට කටයුතු කරනු ලබනවා.\nමේ සඳහා ඔවුන් බොහෝ විට භාවිත කරනුයේ මිතුරන් අතර පමණක් වෙන්වූ ෆේස්බුක් සමාජ ජාලා පිටු මෙම සමාජ ජාලා පිටුවක් ඔස්සේ තරඟ පැවැත්වෙන දිනය වේලාව සහ ස්ථානය පිළිබඳව ඔවුන්ගේ සෙසු සාමාජිකයින් දැනුවත් කරන අතර එම තරග වල වීඩියෝ පට මුදා හැරෙන්නේ ද එම ෆේස්බුක් පිටු වලට පමණක් වීමත් විශේෂත්වයක්.\nලොව බොහෝ දියුණු රටවල මේ ආකාරයේ නවීකරණය කරන ලද මෝටර් රථ ධාවන තරග පැවැත්වෙනවා නගරයේ වීථී ඔස්සේ සාමාන්‍ය රථවාහන ධාවනයේදී සිදුකෙරෙන මෙම තරග මෝටර් රථ ධාවනය අනතුරේ හෙළන ඔවුන්ගේ ජීවිත පමණක් නොවේ ඒ හරහා මෙම තරඟ ධාවකයින් නගරයේ වීථි වල සැරිසරනා පදිකයින් මෙන්ම අනෙකුත් මෝටර් රථ ධාවකයින්ගේ ජීවිතද අනතුරේ හෙළනවා.\nශ්‍රී ලංකාවේ මෝටර් රථ නියාමන පනත අනුව මේ ආකාරයේ ප්‍රධාන මාර්ගවල ධාවන තරග පැවැත්වීම නීති විරෝධී කාරණයක්.\nමේ සම්බන්ධයෙන් පොලිසිය ඇතුළු ආරක්ෂක අංශ වරින් වර ක්‍රියාත්මක වුවද මෙම නොහික්මුණු ජාවාරම්කාර තරඟ සංවිධායකයින් මර්දනය කිරීමට හෝ ඔවුන් නීතියේ රැහැනට කොටුකර ගැනීමට මෙතෙක් හැකියාවක් ලැබී නැහැ.\nනීතිය කරවන බලධාරීන් නිද්‍රාශීලීව සිටින්නේ මෙම එක් තරඟයක් හරහා ජීවිත ගණනාවක් ඇසිල්ලකින් විනාශ වී මහා ඛේදවාචකයක් සිදු වන තුරුද?\nරාත්‍රී කාලය පුරා කොළඹ නගරය සහ තදාසන්න ප්‍රදේශවල සිදු කෙරෙන මෙම නීති විරෝධී සිවිල් ජනයාට අනතුරුදායක ක්‍රියාවලියට නැවතීමේ තිත තබන්නට බලධාරීන් ක්‍රියාත්මක වන්නේ කවදාද හිරු ප්‍රවෘත්ති ඒ දෙස අවධානයෙන්.",
       "URL": "https://www.hirunews.lk/288747/සිවිල්-ජනයා-අනතුරේ-දමා-මහ-රෑ-පදින-රේස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}