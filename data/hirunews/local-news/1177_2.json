{
       "Source": "hirunews",
       "Timestamp": "Wednesday, 11 May 2022 - 11:58",
       "Headline": "අපි ශ්‍රී ලංකාවේ තත්ත්වය සමීප ව නිරීක්ෂණය කරනවා - එක්සත් ජාතීන්ගේ මානව හිමිකම් මහකොමසාරිස් (වීඩියෝ)",
       "News Content": "ප්‍රචණ්ඩත්වය අත හැර සංයමයෙන් සංවාදයේ මාවතට පිවිසෙන ලෙස එක්සත් ජාතීන්ගේ මානව හිමිකම් පිළිබඳ මහ කොමසාරිස් මිචෙල් බැචලෙ ශ්‍රී ලංකා බලධාරීන්ගෙන් සහ ජනතාවගෙන් ඉල්ලා සිටිනවා.\nඑක්සත් ජාතීන්ගේ මානව හිමිකම් පිළිබඳ මහ කොමසාරිස් මිචෙල් බැචලෙට් නිවේදනයක් නිකුත් කරමින් කියා සිටින්නේ \"මැයි 9 වෙනිදා කොළඹදී සාමකාමී විරෝධතාකරුවන්ට අග්‍රාමාත්‍යවරයාගේ ආධාරකරුවන් පහර දීමෙන් පසු ශ්‍රී ලංකාවේ ප්‍රචණ්ඩත්වය උත්සන්න වීම සහ පසුව ආණ්ඩු පක්ෂයේ සාමාජිකයින්ට එරෙහිව ඇති වූ මැර ප්‍රචණ්ඩත්වය පිළිබඳව මම දැඩි ලෙස කනස්සල්ලට පත්ව සිටින බවයි.\nඇය මෙම නිවේදනය හරහා අවධාරණය කරන්නේ මේ වන විට රට තුළ පවතින දැඩි ආර්ථික අර්බුදය හමුවේ ඉහළ ගොස් ඇති ජනතා පීඩනය සහ දුක් ගැනවිලි විසඳීම සඳහා රජය සංයමයෙන් අර්ථවත් සංවාදයක යෙදිය යුතු බවයි.\nඑසේ නොමැතිව ප්‍රචණ්ඩත්වය ඉස්මතු වන ආකාරයේ ක්‍රියාමාර්ග අනුගමනය කිරීම මෙම ගැටලු විසඳීම සඳහා සාර්ථක පියවරක් නොවන බවත් ඇය අවධාරණය කරනවා.\n“මම සියලු ප්‍රචණ්ඩත්වය හෙළා දකින අතර සිදුවී ඇති සියලුම ප්‍රහාර ස්වාධීනව, පරිපූර්ණව සහ විනිවිදභාවයෙන් විමර්ශනය කරන ලෙස බලධාරීන්ගෙන් ඉල්ලා සිටිමි.\nප්‍රචණ්ඩත්වය උසිගන්වන හෝ සංවිධානය කරන අය ඇතුළුව වගකිව යුතු අය ගණන් ගනු ලබන බව සහතික කිරීම ඉතා වැදගත් \" යනුවෙන් ඇය ගේ නිවේදනයේ වැඩිදුරටත් සඳහන්.\nමේ වන විටත් මෙම සිදුවීම්වල දී පුද්ගලයින් හත් දෙනෙකු මිය ගොස් ඇති බවත් ඒ අතර පාර්ලිමේන්තු මන්ත්‍රීවරයෙකු සහ ප්‍රාදේශීය දේශපාලඥයින් දෙදෙනකු ද ඇතුළුව තවත් 250ට වැඩි පිරිසක් තුවාල ලබා රට පුරා තවත් බොහෝ දෙනෙකුගේ දේපොළ ගිනි තබා විනාශ කර ඇති බවත් ඇය එම නිවේදනයෙන් පෙන්වා දෙනවා.\nතවදුරටත් ප්‍රචණ්ඩත්වය වළක්වා රට තුළ සාමකාමී තත්ත්වයක් ස්ථාපනය කිරීම ආරක්ෂක හමුදාවන්ගේ වගකීමක් බවත් එම වගකීම් ඉටු කර සාමකාමීව රැස්වීමේ අයිතිය ආරක්ෂා කරන ලෙසත් මහකොමසාරිස් වරයා බලධාරීන්ගෙන් ඉල්ලා සිටිනවා.\n\"ආරක්ෂක හමුදාවන්ට සහය දැක්වීම සඳහා යොදවා ඇති හමුදා නිලධාරීන් ඇතුළු බලධාරීන්, තත්ත්වය පාලනය කිරීමේදී මනා සංයමයකින් ක්‍රියා කළ යුතු අතර, හදිසි අවස්ථාවෙහි ගනු ලබන ක්‍රියාමාර්ග ජාත්‍යන්තර මානව හිමිකම් ප්‍රමිතීන්ට අනුකූල වන බවට සහතික විය යුතු බවටත් ඇය පෙන්වා දෙනවා.\nඑමෙන්ම එම ක්‍රියාමාර්ග විසම්මුතිය මැඩපැවැත්වීමට හෝ සාමකාමී විරෝධතාවලට බාධා කිරීමට භාවිතා නොකළ යුතු බවටත් ඇය අවධාරණය කරනවා.\nඑක්සත් ජාතීන්ගේ මානව හිමිකම් කාර්යාලය මේ වන විට රටේ උද්ගතව ඇති තත්ත්වය පිළිබඳව සමීපව නිරීක්‍ෂණය කර වාර්තා කරන බවත් එක්සත් ජාතීන්ගේ මානව හිමිකම් පිළිබඳ මහ කොමසාරිස් මිචෙල් බැචලෙ ගේ නිවේදනයේ සඳහන්.\nමිනිසුන්ගේ දුක් වේදනා සමනය කිරීමට, ප්‍රජාතන්ත්‍රවාදය සහ මානව හිමිකම් ශක්තිමත් කිරීමට, තවදුරටත් ප්‍රචණ්ඩත්වය වැලැක්වීමට ශ්‍රී ලංකාව\nක්‍රියා කර වත්මන් අර්බුදයට සාමකාමී විසඳුමක් සොයා ගනු ඇතැයි ද ඇය විශ්වාසය පළ කරයි.",
       "URL": "https://www.hirunews.lk/304058/අපි-ශ්‍රී-ලංකාවේ-තත්ත්වය-සමීප-ව-නිරීක්ෂණය-කරනවා-එක්සත්-ජාතීන්ගේ-මානව-හිමිකම්-මහකොමසාරිස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1177"
}