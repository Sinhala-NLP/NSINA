{
       "Source": "hirunews",
       "Timestamp": "Tuesday, 22 March 2022 - 14:32",
       "Headline": "අවශේෂ කැළෑ පිළිබඳ නිකුත් කළ චක්‍රලේඛය තාවකාලිකව අත්හිටුවයි",
       "News Content": "වනසංරක්ෂණ දෙපාර්තමේන්තුව යටතේ තිබූ සංරක්ෂිත නොවන අවශේෂ කැලෑ ප්‍රාදේශීය ලේකම්වරුන්ගේ පාලනයට යටත් කරමින් නිකුත් කර ඇති චක්‍රලේඛය අනුව ක්‍රියා නොකරන ලෙස දන්වමින් ඉඩම් කොමසාරිස් ජනරාල්වරයාට අද (22) අභියාචනාධිකරණය නියෝගයක් නිකුත් කළා.\nසැප්තැම්බර් මස 01 වනදා තෙක් මෙම නියෝගය බලපැවැත්වෙන බවයි සෝභිත රාජකරුණා සහ ධම්මික ගනේපොලගෙන් සමන්විත අභියාචනාධිකරණ විනිසුරු මඩුල්ල නියෝග කළේ.\nඒ, අදාළ චක්‍රලේඛය අභියෝගයට ලක් කරමින් පරිසර යුක්ති කේන්ද්‍රය විසින් ඉදිරිපත් කළ රිට් පෙත්සමක් විභාගයට ගත් අවස්ථාවේදියි.\nඑදින පෙත්සම සම්බන්ධයෙන් කරුණු දක්වන ලෙස දන්වා එහි වගඋත්තරකරුවන් වන ඉඩම් කොමසාරිස් ජනරාල්, වන සංරක්ෂණ අධ්‍යක්ෂ ජනරාල් ඇතුළු පාර්ශ්වකරුවන් පස් දෙනෙකුට අධිකරණය විසින් නොතීසි ද නිකුත් කරනු ලැබුවා.\n2020 වසරේ නොවැම්බර් 4 වන දා නිකුත් කෙරුණු මෙම චක්‍රලේඛයෙන් වනාන්තර හෙළි පෙහෙළි කර හේන් ගොවිතැන ඇතුළු වගා කටයුතු සඳහා ලබාදීමක් සිදු වී ඇතැයි පෙන්වා දෙන පෙත්සම්කරුවන් ඒ හරහා කැළෑ විනාශ වී දැඩි පාරිසරික සංකූලතාවක් ඇතිවීමේ අවදානමක් මතුව ඇති බව සඳහන් කළා.",
       "URL": "https://www.hirunews.lk/300102/අවශේෂ-කැළෑ-පිළිබඳ-නිකුත්-කළ-චක්‍රලේඛය-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=1278"
}