{
       "Source": "hirunews",
       "Timestamp": "Thursday, 05 January 2023 - 20:19",
       "Headline": "බසවක්කුලම වැව දෙපස ගස් කැපූ හේතුව හෙළිවේ",
       "News Content": "ඓතිහාසික බසවක්කුලම වැව දෙපස තිබූ ගස් කපා දැමීමට හේතු වූයේ ඒවා දිරාපත්ව තිබීම නිසා කඩාවැටීමේ අවදානමක් පැවතීම හේතුවෙන් බව මධ්‍යම නුවරගම් පළාතේ ප්‍රාදේශීය ලේකම් ආර්. එම්. ඩී සේනාරත්න පවසනවා.\nඅදාළ ගස් කපා දමා ඇති අයුරු දැක්වෙන ඡායාරූප සමාජ මාධ්‍යයේ සංසරණය වීමත් සමඟ ඒ පිළිබඳ සමාජයේ දැඩි කතා බහක් මතුව තිබෙනවා.\nඒ අනුවයි අප බසවක්කුලම වැව දෙපස තිබූ ගස් කපා දැමීම සම්බන්ධයෙන් සොයාබැලීමක් සිදුකළේ.\nඅප කළ විමසීමකදී මධ්‍යම නුවරගම් පළාතේ ප්‍රාදේශීය ලේකම් ආර්. එම්. ඩී සේනාරත්න කියා සිටියේ ප්‍රදේශයේ ග්‍රාමසේවා නිලධාරියා විසින් පසුගිය වසරේ මැයි මස 12 වැනි දා යොමුකළ ලිපියකින් අනාරක්ෂිත පැවති මාර ගස් 07ක් සම්බන්ධයෙන් දැනුම් දීමක් සිදුකළ බවයි.\nඒ පිළිබඳව අවශ්‍ය ක්‍රියාමාර්ග ගන්නා මෙන් ඔහු තමන් වෙත යොමුකළ ලිපියෙන් ඉල්ලා තිබූ බවයි මධ්‍යම නුවරගම් පළාතේ ප්‍රාදේශීය ලේකම් ආර්. එම්. ඩී සේනාරත්න සඳහන් කළේ.\nඒ අනුව ප්‍රාදේශීය ලේකම්වරයා විසින් අනුරාධපුර පුරාවිද්‍යා සහකාර අධ්‍යක්ෂවරයා සහ ප්‍රාදේශයේ වාරිමාර්ග ඉංජිනේරු වෙත ලිඛිතව ඒ පිළිබඳව දැනුම්දීමට පියවර ගෙන තිබූ බව සඳහන්.",
       "URL": "https://www.hirunews.lk/324383/බසවක්කුලම-වැව-දෙපස-ගස්-කැපූ-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=620"
}