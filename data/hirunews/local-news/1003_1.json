{
       "Source": "hirunews",
       "Timestamp": "Friday, 22 July 2022 - 3:10",
       "Headline": "ගාලු මුවදොර උණුසුම් තත්ත්වයක්",
       "News Content": "ගාලු මුවදොර ප්‍රදේශයේ උණුසුම් තත්ත්වයක් මතුව ඇතැයි වාර්තා වනවා.\nමේවන විට එම ස්ථානයට මේවන විට යුද හමුදා ආරක්ෂාව ද යොදවා ඇති බවයි අප වාර්තාකරුවන් සඳහන් කළේ.\nකෙසේවෙතත් මෙම තත්ත්වයට නිශ්චිත හේතුවක් තහවුරු වී නැහැ.\nමේ අතර මෙම උණුසුම් වාතාවරණය සම්බන්ධයෙන් ශ්‍රී ලංකාවේ කැනඩා තානාපතිවරයා ට්විටර් සටහනක් තබා තිබෙනවා.\nමෙහි සිදුවෙමින් පවතින දේ නොදන්නා අතර බලධාරීන් සංයමයෙන් හා ප්‍රචණ්ඩත්වයෙන් වැළකී කටයුතු කිරීම ඉතා වැදගත් බවයි ඔහු සිය ට්විටර් පණිවුඩය මගින් ප්‍රකාශකර ඇත්තේ.\nමේ අතර අරලියහ මන්දිරය ඉදිරිපිට ක්‍රියාත්මක වූ නෝ ඩීල්ගම විරෝධතාව අවසන් කිරීමට අරගලකරුවන් ඊයේ (21) කටයුතු කළා.\nඑම ස්ථානයෙන් ඉවත්වීමට පෙර අරගලකරුවන් සඳහන් කළේ මින් ඉදිරියට ව්‍යවස්ථානුකූලව කටයුතු කරන බවයි.\nගාලු මුවදොර අතරල අරගල භූමියේ රැඳී සිටි රතුකුරුස සංවිධානයේ නියෝජිතයින් ද එම ස්ථානයෙන් ඉවත්වීමට කටයුතු කර තිබෙනවා.\nකෙසේවෙතත් වෙනසක තාරුණ්‍යය සංවිධානය ප්‍රවෘත්ති සාකච්ඡාවක් කැඳවමින් සඳහන් කර සිටියේ ගාලු මුවදොර ජනතා අරගලයේ ක්‍රියාකාරී සැලැස්ම ජයග්‍රහණය කරනා තෙක් ජනතා අරගලය අඛණ්ඩව සිදුකරන බවයි.\nමේ අතර පසුගිය වසරේ පැවති උද්ඝෝෂණයකදී අයුතු ජන රාශිය ලෙස කටයුතු කරමින් අයුතු අවහිරයක් සිදුකළ බවට පොලිසිය විසින් ගොනු කළ පැමිණිල්ලකට අනුව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ පූජ්‍ය රත්කරව්වේ ජිනරතන හිමියන්ට කොටුව මහේස්ත්‍රාත් තිලිණ ගමගේ මහතා විසින් වරෙන්තු නිකුත් කරනු ලැබුවා.\nඅදාළ පැමිණිල්ලට අනුව සැකකරුවන් අධිකරණය හමුවේ පෙනී නොසිටි අතර ඒ අනුවයි ඔවුන්ට මෙලෙස වරෙන්තු නිකුත් කරනු ලැබුවේ.",
       "URL": "https://www.hirunews.lk/310613/ගාලු-මුවදොර-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1003"
}