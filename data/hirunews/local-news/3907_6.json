{
       "Source": "hirunews",
       "Timestamp": "Thursday, 07 June 2018 - 13:09",
       "Headline": "පලාගිය 138 බස් රියදුරුට ලැබුණු දඬුවම",
       "News Content": "බීමත්ව බස් රථය පදවා රිය අනතුරක් සිදුකර පලාගිය පෞද්ගලික බස් රථ රියදුරෙකුට මාස 3 ක සිර දඩුවමක් නියම කර තිබෙනවා.\nමීට අමතරව ඔහුට රුපියල් 30,000 ක දඩයක්ද නියම කර ඇති අතර, එම දඩ මුදල් නොගෙවන්නේ නම් තවත් වසර 3 කින් සිර දඩුවම දීර්ඝ කිරීමටයි අලුත්කඩේ මහේස්ත්‍රාත් අධිකරණය ඊයේ (06) නියෝග කළේ.\nමෙලෙස සිර දඩුවම් නියමවී ඇත්තේ මාර්ග අංක 138, කොට්ටාව - පිටකොටුව බස් රථයක සේවය කරන 28 හැවිරිදි පිළියන්දල ප්‍රදේශයේ තරුණයෙකුටයි.\nපසුගිය මස 24 වනදා කුරුඳුවත්ත ප්‍රදේශයේදී ඔහු පැදවූ බස් රථය මෝටර් රථයක ගැටී තිබූ අතර පසුව සැකකරු පලා ගොස් තිබුණා.\nඅනතුරුව කුරුඳුවත්ත පොලිසිය විසින් අදාළ 138 බස් රථය පසුපස ලුහුබැඳ ගොස් බස් රථය සහ රියදුරු අත්අඩංගුවට ගෙන තිබෙනවා.\nඅනතුර සිදුවන අවස්ථාවේ සැකකාර බස් රියදුරු බීමතින් සිට ඇති බව එහිදීයි අනාවරණ වී ඇත්තේ.\nඅනතුරුව පසුගිය 25 වනදා සැකකරු ඊයේ දින දක්වා රක්ෂිත බන්ධනාගාර ගතකර තිබෙනවා.\nපසුව ඊයේ දිනයේ නැවත එම නඩුව කැඳවූ අවස්ථාවේදීයි සැකකරුට මෙම දඬුවම් නියම කර ඇත්තේ.",
       "URL": "https://www.hirunews.lk/192510/පලාගිය-138-බස්-රියදුරුට-ලැබුණු-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=3907"
}