{
       "Source": "hirunews",
       "Timestamp": "Friday, 09 February 2018 - 18:51",
       "Headline": "මැතිවරණ රාජකාරී සඳහා පොලිසියේ 65,000ක්",
       "News Content": "ඡන්ද මධ්‍යස්ථානවල හෝ ඒ අවට ප්‍රචණ්ඩකාරී ලෙස හැසිරෙන  ඕනෑම පුද්ගලයෙකුට වෙඩි තැබීමට වුවද හැකියාවක් පවතින බව පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර පවසනවා.\nපොලිස් මූලස්ථානයේ අද පැවැති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nදිවයින පුරා මැතිවරණ රාජකාරී සඳහා පොලිස් නිලධාරීන් 65,000ක් යොදවා ඇති අතර, එක් ඡන්ද මධ්‍යස්ථානයකට ගිනි අවි සහිතව පොලිස් නිලධාරීන් දෙදෙනෙකු යොදවා ඇති බවයි පොලිස් මාධ්‍ය ප්‍රකාශකවරයා එහිදී වැඩිදුරටත් සඳහන් කළේ.\nමැතිවරණයේ නිහඬ කාලසීමාව තුළ දී ගෙන් ගෙට ගොස් ඡන්දය ඉල්ලූ ආධාරකරුවන් 7 දෙනෙකු අත්අඩංගුවට ගත් බව ද ඔහු කියා සිටියා.\nමේ අතර අදත් මැතිවරණ නීති උල්ලංඝනය කිරීමේ සිද්ධීන් වාර්තා වුණා.\nබුලත්සිංහල පොලිස් ස්ථානය ඉදිරිපිටදී පිරිසක් රැස්වී උද්ඝෝෂණයක නිරතවුණේ මැතිවරණ නීති උල්ලංඝනය කිරීමකට සම්බන්ධ පුද්ගලයින් අත්අඩංගුවට ගන්නැයි බලධාරීන්ට බලකරමින්.\nඑම අවස්ථාවට නියෝජ්‍ය අමාත්‍ය පාලිත තෙවරප්පෙරුම මහතා ද එක්ව සිටියා.\nඅප වාර්තා කරු සඳහන් කලේ අද පස්වරුව වන තුරුද නියෝජ්‍ය අමාත්‍යවරයා ඇතුළු පිරිස අදාළ ස්ථානයේ රැඳී සිටි බවයි.\nමේ අතර හලාවත ප්‍රාදේශීය සභාව සඳහා තරග කරන අපේක්ෂකයෙකු මැතිවරණ ප්‍රචාරක කටයුතු වල නිරතව සිටියදී අද පොලිසිය අත්අඩංගුවට ගෙන ඇති අදාළ පුද්ගලයා සතුව තිබී ප්‍රචාරක පත්‍රිකා රැසක්ද පොලිස් භාරයට ගෙන තිබෙනවා.\nමේ අතර රජයේ විගණකාධිපතිවරයා පසුගියදා ප්‍රවෘත්ති සාකච්ජාවකදී රාජ්‍ය ණය සම්බන්ධයෙන් කළ ප්‍රකාශයක් මුල් කර ගනිමින් ඊට අදාළව අවශ්‍ය පියවර ගන්නා ලෙසට ඉල්ලමින් පාර්ලිමේන්තු මන්ත්‍රී බන්දුල ගුණවර්ධනලගාමිණි ලොකුගේ යන මහත්වරුන් ඇතුළු පිරිසක් අද මැතිවරණ කොමසාරිස්වරයා හමුවී ලිඛිත පැමිණිල්ලක් ඉදිරිපත් කළා.\nමැතිවරණ ප්‍රචාරක කටයුතු අවසන් වීමට පැය කිහිපයක් ඉතිරිව තිබියදී විගණකාධිපතිවරයා පැවැත්වූ ප්‍රවෘත්ති සාකච්ජාව සම්බන්ධව ජාතික මැතිවරණ\nනිරීක්ෂණ මධ්‍යස්ථානය ද ශ්‍රී ලංකා වරලත් ගණකාධිකාරී ආයතනයට පැමිණිල්ලක් ඉදිරිපත් කර තිබුණේ අදාළ ප්‍රවෘත්ති සාකච්ජාව වෘත්තීය අචාරධර්මවලට පටහැනි බව දන්වමින්.\nමේ අතර පැෆ්රල් සංවිධානය පවසන්නේ මැතිවරණ සමයේ මේ දක්වා කාලය තුළ මැතිවරණ නීති උල්ලංඝනය කිරීම් 864ක් වාර්තා වී ඇති බවයි.\nඉන් 160 ක් ප්‍රචණ්ඩ ක්‍රියා ලෙසත් 64 ක් රාජ්‍ය බලය සහ රාජ්‍ය දේපොල අවභාවිත කිරීම් ලෙසත් වාර්තාවන බව ඔවුන් සඳහන් කළා.\nසිද්ධීන් 182ක් වාර්තා වී ඇත්තේ භෞතික සහ මානසික අල්ලස් ලබාදීම් ලෙසයි.",
       "URL": "https://www.hirunews.lk/183316/මැතිවරණ-රාජකාරී-සඳහා-පොලිසියේ-65000ක්",
       "Category": "Local News",
       "Parent URL": "https://www.hirunews.lk/local-news.php?pageID=4086"
}