{
       "Source": "hirunews",
       "Timestamp": "Thursday, 09 June 2022 - 19:50",
       "Headline": "ඊයේ පැමිණි ගෑස් නැවට මෙතෙක් ගෙවා නැහැ (වීඩියෝ)",
       "News Content": "ගෑස් මෙට්‍රික් ටොන් 3900 ක් රැගෙන ඊයේ (08) මෙරටට පැමිණි ගෑස් නෞකාවට ගෙවිය යුතු ඇමෙරිකානු ඩොලර් මිලියන 2.5 ක මුදල ගෙවා නොමැතිවීම හේතුවෙන් තවමත් ගෑස් ගොඩබෑමේ කටයුතු සිදුකර නොමැති බව වාර්තා වනවා.\nමේ හේතුවෙන් ලිට්රෝ ගෑස් අද (09) දිනයේත් බෙදාහැරීම් සිදුකළේ නැහැ. කෙසේ වෙතත්, වෙළඳපොලේ ගෑස් නොමැති වුවත් අදත් දිවයින පුරා ප්‍රදේශ රැසක ජනතාව ගෑස් මිලදී ගැනීම සඳහා දිගු පෝලිම්වල රැදී සිටිනු දක්නට ලැබුණු බව අප වාර්තාකරුවන් සඳහන් කළා.\nමේ අතර හෙට (10) දිනයේ දිත් කිසිදු ගෑස් බෙදාහැරීමක් දිවයින පුරා සිදු නොවන බව ලිට්‍රෝ සමාගම පවසනවා.\nමේ අතර, ගෑස් ඉල්ලා සිදුකළ විරෝධතාවක් හේතුවෙන් මාලිගාවත්ත ප්‍රදේශයේදී අද උණුසුම් තත්ත්වයක් ද හට ගත්තා.\nඑමෙන්ම, පෙට්‍රල් සහ ඩීසල් ලබා ගැනීම සඳහා ද දිවයින පුරා පිරවුම්හල් අසල අදත් ජනතාව දිගු පෝලිම්වල රැදී සිටිනවා.\nමේ අතර, දීර්ඝ කාලීන පදනමින් රුසියාවෙන් ඉන්ධන මිලට ගැනීම සඳහා ද්වීපාර්ශවික සාකච්ඡා ආරම්භ කරන ලෙස ඉල්ලමින් ජාතික නිදහස් පෙරමුණ, ඇතුළු පාර්ලිමේන්තුවේ ස්වාධීන වූ පක්ෂ 9 ක නියෝජිතයන් ජනාධිපතිවරයා වෙත ලිපියක් යොමුකර තිබෙනවා.",
       "URL": "https://www.hirunews.lk/306686/ඊයේ-පැමිණි-ගෑස්-නැවට-මෙතෙක්-ගෙවා-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1107"
}