{
       "Source": "hirunews",
       "Timestamp": "Sunday, 05 September 2021 - 13:22",
       "Headline": "නිධන්ගත රෝගවලින් පෙළෙන දරුවන්ට සහ තරුණයින්ට, කොරෝනා ආසාදනය වීමේ අවදානම ඉහළට (වීඩියෝ)",
       "News Content": "ප්‍රතිශක්තිකරණ දුර්වලතාවලින් පෙළෙන වයස අවුරුදු 60ට වැඩි වැඩිහිටියන්ට සහ අවුරුදු 12ට වැඩි ඕනෑම අයෙකුට 03වන මාත්‍රාවක් ලබා දිය යුතු බව ශ්‍රී ලංකා වෛද්‍ය සංගමය පවසනවා.\nඑහි විශේෂඥ කමිටුව නිකුත් කළ වාර්තාවක දැක්වෙන්නේ රට වසා දැමීමේ ක්‍රමවේදයේ පුර්ණ ප්‍රතිලාභ ලබා ගැනීමට නම් තවදුරටත් නිරෝධායන ඇඳිරි නීතිය මේ මස 18 වනදා දක්වා හෝ ඔක්තොම්බර් ම 02 වනදා දක්වා දීර්ඝ කළ යුතු බවයි.\nශ්‍රී ලංකා වෛද්‍ය සංගමය නිකුත් කළ නිවේදනයේ දැක්වෙන්නේ අවුරුදු 60ට වැඩි වැඩිහිටියන්ට සහ අවුරුදු 12ට වැඩි ප්‍රතිශක්තිකරණ දුර්වලතාවලින් පෙළෙන ඕනෑම අයෙකුට තුන් වන මාත්‍රාව ලෙස ෆයිසර්, ඇස්ට්‍රාසෙනෙකා සහ මොඩර්නා එන්නත් ලබා දිය යුතු බවයි.\nඑමෙන්ම මෙලෙස ප්‍රතිශක්තිකරණ ඌනතාවයෙන් පෙළෙන, සයිනොෆාම් එන්නතේ මාත්‍රා දෙකම ලබාගත් වයස අවුරුදු 60ට වැඩි පුද්ගලයින්ට තුන්වන මාත්‍රාව ලබාදිය යුත්තේ දෙවන මාත්‍රාව ලබාදී අවම වශයෙන් දින 28කට පසුව බවද එහි දැක්වෙනවා.\nමේ අතර නිධන්ගත රෝගවලින් පෙළෙන ළදරුවන්ට සහ තරුණයින්ට කොරෝනා වෛරසය ආසාදනය වීමේ අවදානම වැඩිහිටියන්ට හා සමාන වන බව ශ්‍රී ජයවර්ධනපුර විශ්වවිද්‍යාලයේ අසාත්මිකතා, ප්‍රතිශක්ති විද්‍යා හා සෛල ජෛව විද්‍යායතනයේ මහාචාර්ය නීලිකා මලවිගේ පවසනවා.\nමාර්ගගත ක්‍රමයට පැවති සාකච්ඡාවකට එක්වෙමින් මහාචාර්යවරිය කියා සිටියේ ළමයින් මිලියනයකට කොරෝනා ආසාදනය වුවහොත් 13 දෙනෙකු මියයන බව කේම්බිජ් විශ්වවිද්‍යාලයේ පර්යේෂණයකින් අනාවරණය වී ඇති බවයි.\nවයස අවුරුදු 65 ත් 74 ත් අතර වැඩිහිටියන් මිලියනයකට කොරෝනා ආසාදනය වුවහොත් ඉන් 22,000 ක් සහ අවුරුදු 75 ට වැඩි පුද්ගලයින් මිලියනයකින් එක්ලක්ෂ 20,000 ක්ද මියයා හැකි බව ඇය එහිදී පෙන්වා දුන්නා.\nබටහිර රටවලින් වාර්තාවන කොරෝනා ආසාදිතයන් සහ මරණ සංඛ්‍යාව ඉහළ ගියත් ඔවුන් පාසල් පද්ධති විවෘතව පවත්වාගෙන යන බවත්, වර්තමානයේ ලොව පාසල් විවෘත කර නොමැති රටවල් 15 අතර ශ්‍රී ලංකාව ද සිටින බවත් මහාචාර්ය නීලිකා මලවිගේ වැඩිදුරටත් සඳහන් කළා.\nමේ අතර ශ්‍රී ලංකාව විසින් චීනයෙන් මිලදී ගත් සයිනොෆාම් එන්නත් මාත්‍රා ලක්ෂ 40 අද (05) උදෑසන මෙරටට රැගෙන එනු ලැබුවේ ශ්‍රී ලංකන් ගුවන් සේවයට අයත් භාණ්ඩ ප්‍රවාහන යානාවකින්.\nමේ අතර මෙරට එන්නත්කරණ වැඩසටහන අදත් ක්‍රියාත්මක වනවා.\nදින 23 කට පසු මෙරට දෛනික ආසාදිතයන් සහ කොරෝනා මරණ සංඛ්‍යාවේ අඩුවක් ඊයේ (05) දක්නට ලැබුණා.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා තහවුරු කරන ලද කොරෝනා මරණ 145 ක් ඊයේ වාර්තා කර තිබුණා.\nමෙරට දෛනික කොරෝනා මරණ සංඛ්‍යාව 150 ක් අගයකට අඩුවෙන් වාර්තා වූයේ දින 23 කට පසුවයි.\nඑමෙන්ම ඊයේ මෙරටින් වාර්තා වූ කොරෝනා ආසාදිතයන්ගේ සංඛ්‍යාව 3,333 ක්.",
       "URL": "https://www.hirunews.lk/281432/නිධන්ගත-රෝගවලින්-පෙළෙන-දරුවන්ට-සහ-තරුණයින්ට-කොරෝනා-ආසාදනය-වීමේ-අවදානම-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1710"
}