{
       "Source": "hirunews",
       "Timestamp": "Monday, 22 March 2021 - 7:57",
       "Headline": "පස්සර මාරක අනතුර ගැන බස් සංගම්වලින් පොලීසියට සහ මාර්ග සංවර්ධන අධිකාරියට චෝදනා",
       "News Content": "14 දෙනෙකුට මරු කැදවමින් ලුණුගල - පස්සර මාර්ගයේ 13 කණුව ප්‍රදේශයේ සිදුවූ බස් රථ අනතුර සම්බන්ධයෙන් බස් සංගම් පොලීසියට සහ මාර්ග සංවර්ධන අධිකාරියට චෝදනා එල්ල කරනවා.\nසිද්ධියට අදාළව ඊයේ දිනයේදී බස් රථයේ රියදුරු සහ ටිපර් රථයේ රියදුරු මේ මස 25 වනදා දක්වා රක්ෂිත බන්ධනාගාර ගත කෙරුණා.\nමේ වන විට බස් රථයේ රියදුරු බදුල්ල රෝහලේ ප්‍රතිකාර ලබන අතර ටිපර් රථයේ රියදුරු සිද්ධියෙන් අනතුරුව පළා ගොස් සිටියදී අත්අඩංගුවට ගැනුණා.\nඑමෙන්ම, අනතුරට ලක්වූ බස් රථයේ රියදුරු අනතුර සිදුවන අවස්ථාවේදී බීමතින් සිට ඇත්ද යන්න සම්බන්ධයෙන් ද විමර්ශනයක් ආරම්භ කර තිබෙනවා.\nඊයේ දිනයේදී බස් අනතුර සිදුවූ ලුණුගල - පස්සර මාර්ගයේ 13 කණුව ප්‍රදේශයෙන් ආරක්ෂක වැටක් ඉදිකිරීමට ද බලධාරීන් පියවර ගත් අතර, මාර්ගය අනතුරුදායක බව දැක්වෙන මාර්ග පුවරුද සවි කිරීමටයි මාර්ග සංවර්ධන අධිකාරිය පියවර ගෙන තිබුණේ.\nකෙසේ වෙතත්, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ අනතුර සම්බන්ධයෙන් බස් රථයේ රියදුරුට පමණක් චෝදනා එල්ල කිරීම සාධාරණ නොවන බවයි.\nමාර්ග සංවර්ධන අධිකාරිය සහ පොලීසිය ද ඒ සම්බන්ධයෙන් වගකිව යුතු බවටයි ඔහු හිරු ප්‍රවෘත්ති අංශයට අදහස් දක්වමින් ප්‍රකාශ කළේ.",
       "URL": "https://www.hirunews.lk/266119/පස්සර-මාරක-අනතුර-ගැන-බස්-සංගම්වලින්-පොලීසියට-සහ-මාර්ග-සංවර්ධන-අධිකාරියට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2072"
}