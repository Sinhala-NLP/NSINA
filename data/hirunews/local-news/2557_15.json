{
       "Source": "hirunews",
       "Timestamp": "Monday, 27 July 2020 - 12:39",
       "Headline": "කොරෝනා පරීක්ෂණ ප්‍රතිඵල මිනිත්තු 36 කින් - සිංගප්පූරුවෙන් නව ක්‍රමවේදයක්",
       "News Content": "නිරෝධායන කටයුතු අවසන් කළ තවත් පුද්ගලයන් 29 දෙනෙකු අද දිනයේ නිවෙස් වෙත පිටත් කර හැරීමට නියමිත බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළා.\nමේ වනවිට පුද්ගලයන් 26,942 නිරෝධායනය ක්‍රියාවලිය අවසන් කර නිවෙස් වෙත පිටව ගොස් ඇති අතර, ත්‍රිවිධ හමුදාව මගින් පාලනය කරනු ලබන නිරෝධායන මධ්‍යස්ථාන 44ක් තුළ තවදුරටත් 3556 දෙනෙකු නිරෝධායනයට ලක්වෙමින් සිටිනවා.\nමේ අතර විදේශ රටවල සිට ශ්‍රී ලාංකිකයන් ඇතුලූ ගුවන් මගීන් 55 දෙනෙකු අද අලූයම 1.30ට කටාර් සිට පැමිණි කිව්. ආර්. 668 දරණ ගුවන් යානයෙන් කටුනායක ගුවන් තොටුපල වෙත පැමිණියා.\nවිදේශ රටවලට අයත් නෞකාවල සේවය කළ ශ්‍රී ලාංකිකයන් 47 දෙනෙකු සහ මෙරට පිහිටි විදේශ තානාපති කාර්යාලවල සේවය කරන පවුල් දෙකකට අයත් නිලධාරීන් සහ ඔවුන්ගේ පවුල්වල සාමාජිකයන් අටදෙනෙකුද එලෙස දිවයිනට පැමිණ ඇති බව සඳහන්.\nගුවන් තොටුපල වෙත පැමිණීමෙන් අනතුරුව මෙම පිරිස පී.සී.ආර්. පරික්ෂණවලට ලක් කිරීමෙන් පසු නිරෝධායනය සඳහා යොමුකර තිබෙනවා.\nකොවිඩ් 19 ආසාදිතයන් හඳුනා ගැනීම සඳහා මේ වනවිට මෙරට තුළ පී.සී.ආර්. පරීක්ෂණ 151,324ක් සිදු කර ඇති බව කොවිඩ් 19 පැතිරීම වැළැක්වීමේ ජාතික මෙහෙයුම් මධ්‍යස්ථානය සඳහන් කළා.\nඑමෙන්ම කන්දකාඩු මත්ද්‍රව්‍ය, ප්‍රතිකාර හා පුනරුත්ථාපන මධ්‍යස්ථානය ආශ්‍රීතව  හඳුනා ගත් කොරෝනා පොකුරේ ආසාදිත සංඛ්‍යාව 580ක් දක්වා ඉහළ ගොස් තිබෙනවා.\nඉන් 465 දෙනෙකු පුනරුත්ථාපන රැඳවියන් වන අතර, තවත් 65 දෙනෙකු එහි කාර්ය මණ්ඩලයේ සාමාජිකයන්.\nඊට අමතරව ආරාධිත කාර්ය මණ්ඩලයේ 05 දෙනෙකු සහ කන්දකාඩු ආසාදිතයන් ළඟින් ඇසුරු කළ පුද්ගලයින් 5 දෙනෙකුට ද වෛරසය ආසාදිත බවයි කොවිඩ් 19 පැතිරීම වැළැක්වීමේ ජාතික මෙහෙයුම් මධ්‍යස්ථානය කියා සිටියේ.\nඒ අනුව මෙරට කොරෝනා ආසාදිතයන් සංඛ්‍යාව තවදුරටත් 2782 පවතින අතර ඉන් 665 දෙනෙකු වෛද්‍ය අධීක්ෂණය යටතේ පසුවන අතර, සුවය ලැබූ සංඛ්‍යාව 2106ක්.\nකොරෝනා පරීක්ෂණ ප්‍රතිඵල මිනිත්තු 36ක් තුළ ලබාගැනීමේ වැඩි දියුණු කළ ක්‍රමවේදයක් සොයාගැනීමට සිංගප්පූරුවේ විශ්වවිද්‍යාලයක විද්‍යාඥයන් කණ්ඩායමක් සමත්ව තිබෙනවා.\nවර්තමාන පරීක්ෂණ ක්‍රමවේදයට ඉහළ තාක්ෂණික පුහුණුවක් ලත් කාර්ය මණ්ඩල අවශ්‍ය වන අතර, ප්‍රතිඵල ලබාගැනීමටද පැය කිහිපයක් ගතවන බවයි විදෙස් වාර්තා පෙන්වා දෙන්නේ.\nජංගම පරීක්ෂණ කට්ටලයක් ලෙසද භාවිත කළ හැකි මෙම නව ක්‍රමවේදය තුළ ප්‍රජාව පවා ප්‍රක්ෂේපනයට ලක් කර පරීක්ෂා කළ හැකි බව සඳහන්.\nඑමෙන්ම කොරෝනා වෛරසයේ ව්‍යාප්තිය පාලනය කිරීමෙන් පසු චීනයෙන් වැඩිම කොරෝනා අසාදිත සංඛ්‍යාවක් ඊයේ වාර්තාවී තිබෙනවා.\nනව ආසාදිතයන් 61 දෙනෙකු හඳුනාගැනීමත් සමඟ එරට මුළු ආසාදිත සංඛ්‍යාව 83,830 දක්වා ඉහළ ගොස් ඇති බවයි විදෙස් වාර්තා සඳහන් කළේ.\nනව ආසාදිතයන් 61 දෙනාගෙන් 57 දෙනෙකුම ෂිංජියැන්ග් ප්‍රදේශයෙන් වාර්තාවී ඇති බවද එම වාර්තා පෙන්වා දෙනවා.",
       "URL": "https://www.hirunews.lk/246502/කොරෝනා-පරීක්ෂණ-ප්‍රතිඵල-මිනිත්තු-36-කින්-සිංගප්පූරුවෙන්-නව-ක්‍රමවේදයක්",
       "Category": "Local News",
       "Parent URL": "https://www.hirunews.lk/local-news.php?pageID=2557"
}