{
       "Source": "hirunews",
       "Timestamp": "Monday, 01 February 2021 - 7:38",
       "Headline": "වරාය වෘත්තීය සමිති අද අගමැති හමුවේ - නැගෙනහිර පර්යන්තය ගැන සෙවූ, විද්වත් කමිටු වාර්තාවත් විෂය භාර ඇමතිට",
       "News Content": "කොළඹ වරායේ නැගෙනහිර පර්යන්තය ඉන්දියාවට ලබාදීම සම්බන්ධ ගැටළුව නිරාකරණය කර ගැනීමට වරාය වෘත්තිය සමිති සහ අග්‍රාමාත්‍ය මහින්ද රාජපක්ෂ අතර විශේෂ සාකච්ඡාවක් අද (01) පැවැත්වෙනවා.\nඋදෑසන 10ට අග්‍රාමාත්‍යවරයාගේ විජේරාමේ පිහිටි නිළ නිවසේදී මෙම සාකච්ජාව පැවැත්වෙන බවයි වාර්තා වන්නේ.\nමේ අතර, නැගෙනහිර පර්යන්තය ඉන්දියාවට ලබාදීම සම්බන්ධයෙන් සොයා බැලීම සඳහා අමාත්‍ය මණ්ඩලය විසින් පත් කළ සම්මුති කමිටුව ඊයේ (31) පස්වරුවේ රැස්ව තිබෙනවා.\nසාමාජිකයින් 07 දෙනෙකුගෙන් සමන්විත එම කමිටුවේ නිර්දේශ ඇතුළත් වාර්තාව ඊයේ රාත්‍රියේ විෂය භාර අමාත්‍ය රෝහිත අබේගුණවර්ධනට ලබාදුන් බවයි එම කමිටුවේ සභාපති වරාය අමාත්‍යාංශයේ ලේකම් යූ.ඩී.සී. ජයලත් ප්‍රකාශ කළේ.\nඒ අනුව අදාළ වාර්තාව බොහෝ දුරට අද දිනයේදී කැබිනට් මණ්ඩලයට ඉදිරිපත් කෙරෙනු ඇති.\nපෙරේදා රාත්‍රියේ සිට ශ්‍රී ලංකා වරාය අධිකාරියේ මෙහෙයුම් කටයුතු අත්‍යවශ්‍ය මහජන සේවාවක් ලෙස ප්‍රකාශයට පත්කරමින් අතිවිශේෂ ගැසට් නිවේදනයක් නිකුත් කරනු ලැබුවා.\nකෙසේ වෙතත් වරාය වෘත්තීය සමිති කියා සිටියේ පසුගිය 29 වනදා සිට ආරම්භ කළ අකුරට වැඩ කිරීමේ වෘත්තීය සමිති ක්‍රියාමාර්ග තවදුරටත් ක්‍රියාත්මක බවයි.",
       "URL": "https://www.hirunews.lk/261289/වරාය-වෘත්තීය-සමිති-අද-අගමැති-හමුවේ-නැගෙනහිර-පර්යන්තය-ගැන-සෙවූ-විද්වත්-කමිටු-වාර්තාවත්-විෂය-භාර-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=2177"
}