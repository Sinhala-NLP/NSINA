{
       "Source": "hirunews",
       "Timestamp": "Sunday, 11 April 2021 - 6:36",
       "Headline": "පොලිසියෙන් ජනතාවට උපදෙසක්",
       "News Content": "අලුත් අවුරුදු සමයේදී ජනතාව සෞඛ්‍ය මාර්ගෝපදේශවලට අනුගමනය නොකරන තත්වයක් පෙන්නුම් කරන බව පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ බස් රියදුරන්, කොන්දොස්තරවරුන් මෙන්ම එහි ගමන් කරන ජනතාව සහ සාප්පු සංකීර්ණවලට යන ජනතාව දුරස්ථ භාවය තබා නොගැනීම ද පෙන්නුම් කෙරෙන බවයි.\nමේ හේතුවෙන් පොලිස් මූලස්ථානය විසින් දිවයිනේ සියලු පොලිස් ස්ථානවලට චක්‍රලේඛයක් ද නිකුත් කර ඇත්තේ මේ පිළිබඳ සොයාබලා කටයුතු කරන ලෙසටයි.\nමේ හේතුවෙන් සියලු පොලිස් ස්ථාන මගින් අද සිට නිරන්තරයෙන් මෙම කරුණු අධීක්ෂණය කරන අතර සෑම අවස්ථාවකදීම මුහුණ ආවරණ පැළඳීම ඇතුලු සෞඛ්‍ය ආරක්ෂණ උපදේශ අනුගමනය කරන ලෙසටයි පොලිසිය ජනතාවට දැනුම්දෙන්නේ.\nඑමෙන්ම අලුත් අවුරුද්ද වෙනුවෙන් සංවිධාන කෙරෙන සියලු උත්සව කටයුතු සෞඛ්‍ය මාර්ගෝපදේශවලට අනුව කටයුතු කිරීමේ අවශ්‍යතාව ද පොලිස් මාධ්‍ය ප්‍රකාශකවරයා අවධාරණය කළා.\nඑම සියලු ක්‍රියාකාරකම් සම්බන්ධයෙන්ම සෞඛ්‍ය බලධාරීන්ගේ මෙන්ම පොලිසියේ අවසරය ලබාගත යුතුයි.",
       "URL": "https://www.hirunews.lk/268114/පොලිසියෙන්-ජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=2028"
}