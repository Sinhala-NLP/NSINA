{
       "Source": "hirunews",
       "Timestamp": "Wednesday, 04 March 2020 - 20:37",
       "Headline": "විමල් පාස්කු ප්‍රහාරය ගැන සොයන කොමිසමට යයි",
       "News Content": "පාස්කු බෝම්බ ප්‍රහාරයට පසුදින කොච්චිකඩේ දේවස්ථානය අසල වෑන් රථයක අටවා තිබූ බෝම්බය නියමිත පරිදි පුපුරාගියේ නම්, පාස්කු ප්‍රහාරයෙන් මියගිය පිරිසට වඩා වැඩි පිරිසක් ජීවිතක්ෂයට වීමේ අවදානමක් පැවති බව, විශේෂ කාර්ය බලකා බෝම්බ නිශ්ක්‍රීය අංශයේ නියෝජ්‍ය අධ්‍යක්ෂ, සහකාර පොලිස් අධිකාරී දිමුතු සුරංග සමරනායක මහතා පවසනවා.\nඔහු මේ බව ප්‍රකාශ කළේ, පාස්කු ප්‍රහාරය සම්බන්ධව සොයාබලන ජනාධිපති කොමිසම හමුවේ සාක්ෂි දෙමින්.\nපාස්කු ප්‍රහාරය සඳහා බෝම්බ රැගෙන පැමිණ වෑන් රථය කොච්චිකඩේ ශාන්ත අන්තෝනි දේවස්ථානය අසළ නවතා තිබියදී පසුගිය වසරේ අප්‍රේල් 22 වැනිදා සොයා ගැනුණු අතර, ජනතාව එම ස්ථානයෙන් ඉවත් කිරීමෙන් පසුව එහි අටවා තිබූ බෝම්බය පුපුරුවා හැරුණා.\nඑම අවස්ථාවේදී බෝම්බය නිශ්ක්‍රීය කිරීමේ කාර්යයේ නිරත වූයේ, විශේෂ කාර්ය බලකායේ සෝදිසි හා බෝම්බ නිශ්ක්‍රීය අංශයේ නියෝජ්‍ය අධ්‍යක්ෂ, සහකාර පොලිස් අධිකාරී දිමුතු සුරංග සමරනායක මහතායි.\nප්‍රියන්ත නම් නිලධාරියාගේ දැනුම් දීම මත තමා එම ස්ථානයට ගිය බවත්, මෙය නිශ්ක්‍රීය කිරීමට ඉතාමත් අපහසු සංකීර්ණ බෝම්බයක් බව ඔහු පැවසූ බවත්, පාස්කු ප්‍රහාරය සම්බන්ධයෙන් සොයා බලන ජනාධිපති කොමිසම හමුවේ සාක්ෂි දෙමින් සුරංග සමරනායක මහතා පැවසුවා.\nරෙදි සෝදන යන්ත්‍රවලට භාවිත කාල විරාම යන්ත්‍රයක් මගින් බෝම්බය සක්‍රීය කර තිබූ අතර එය බින්දුවට පැමිණ තිබූ නමුත් බෝම්බයේ පරිපථයේ තිබූ දෝෂයක් හේතුවෙන් ඒ වනවිට එය පිපිරීමට ලක්ව නොතිබූ බවද සාක්ෂිකරු කොමිසම හමුවේ පැවසුවා.\nබෝම්බ නිශ්ක්‍රීය උපකරණයක් යොදා ගනිමින් අදාළ තංගුස් නූල ඇදීමට ගිය අවස්ථාවේදී එය පහත් වූ බවත්, ඒ හේතුවෙන් බෝම්බය සක්‍රීය වූ බව වටහා ගත් බවත් සාක්ෂිකරු කොමිසම හමුවේ අනාවරණ කළා.\nඔහු ප්‍රකාශ කළේ, තංගුස් නූල ඇදීමත් සමග බෝම්බයේ පරිපථය සම්පූර්ණ වීම හේතුවෙන් එම අවස්ථාවේදී බෝම්බය පුපුරා ගිය බවයි.\nජනතාව රැස්ව සිටි අවස්ථාවක මෙම බෝම්බය පුපුරා ගියේ නම් කුමන තත්ත්වයක් ඇතිවන්නේදැයි කොමිසම විමසා සිටියා.\nකොච්චිකඩේ දේවස්ථානයේ පළමු පිපිරීමෙන් පසු එය බැලීමට පැමිණෙන ජනතාව ඉලක්ක කර මෙම බෝම්බය අටවා තිබූ බවත්, එසේ වූවානම් පෙරදින මරාගෙන මැරෙන බෝම්බ ප්‍රහාරවලින් මියගිය පිරිසට වඩා වැඩි පිරිසක් මියයාමේ අවදානම පැවති බවත්, සාක්ෂිකරු පෙන්වා දුන්නා.\nමේ අතර, සහරාන් හෂීම් සහ ඔහුගේ ප්‍රහාර සම්බන්ධයෙන් කර තිබූ ප්‍රකාශයක් පිළිබඳව සාක්ෂි ලබාදීම සඳහා අමාත්‍ය විමල් වීරවංශ මහතා පාස්කු ප්‍රහාරය\nපිළිබඳව සොයා බලන ජනාධිපති කොමිසමේ පොලිස් ඒකකය වෙත පැමිණ තිබුණා.",
       "URL": "https://www.hirunews.lk/235802/විමල්-පාස්කු-ප්‍රහාරය-ගැන-සොයන-කොමිසමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=2869"
}