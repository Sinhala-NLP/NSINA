{
       "Source": "hirunews",
       "Timestamp": "Sunday, 21 May 2017 - 13:17",
       "Headline": "වෛද්‍ය වර්ජනය දිගුවෙයි",
       "News Content": "සයිටම් ගැටළුව ඇතුළු ඉල්ලීම් 5ක් මුල් කර ගනිමින් රජයේ වෛද්‍ය නිලධාරීන්ගේ සංගමය හෙට ක්‍රියාත්මක කිරීමට නියමිතව තිබූ වරුවක වර්ජනය පැය 24ක් දක්වා දීර්ඝ කර තිබෙනවා.\nරජයේ වෛද්‍ය නිළධාරීන්ගේ සංගමයේ සංස්කාරක වෛද්‍ය නලින් ද හේරත් කියා සිටියේ හෙට පෙරවරු අටේ සිට දිවයින පුරා රෝහල්වල ක්‍රියාත්මක කරන මෙම වැඩ වර්ජනය මෘතෘ සහ ළමා රෝහල්, අපේක්ෂා රෝහල සහ වකුගඩු රෝග ප්‍රතිකාර ඒකක වල ක්‍රියාත්මක නොකරන බවයි.\nඑමෙන්ම හෙට දිනයේදී රජයේ වෛද්‍යවරුන්, පෞද්ගලික වෛද්‍ය සේවා කටයුතුවලින් ද ඉවත් වීමට තීරණය කර තිබෙනවා.\nසයිටම් ආයතනයට විරුද්ධව උද්ඝෝෂණය කළ විශ්වවිද්‍යාල සිසුන්ට රජය ප්‍රහාරයක් එල්ල කිරීම, වෛද්‍ය සභාවට බෝම්බ ප්‍රහාරයක් එල්ල කිරීමේ සිද්ධියට වගකිව යුත්තන් අත්අඩංගුවට නොගැනීම, සයිටම් ආයතනයේ හිටපු විධායක නිළධාරියා හා සම්බන්ධ වෙඩි තැබීමේ සිද්ධියේ චූදිතයන්ට නීිතිය ක්‍රියාත්මක නොකිරීම, රජයේ වෛද්‍යවරුන්ගේ වර්ජනයට ප්‍රධාන කරුණු වනවා.\nඑමෙන්ම සයිටම් ආයතනයේ සිසුන්ට සායනික පුහුණුව සඳහා රජයේ රෝහල් භාවිතා කිරීමට අවසර ලබාදීමට එරෙහිව තම සංගමය අල්ලස් කොමිසමට සහ පොලීසියට කර ඇති පැමිණිලි සම්බන්ධයෙන් පරීක්ෂණයක් සිදුනොකිරීම ද මෙම වර්ජනයට තවත් හේතුවක්.\nකොළඹ අද පැවැති මාධ්‍ය හමුවකට එක්වෙමින් රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය නලින් ද හේරත් කියා සිටියේ වෘත්තීය සමිති නායකයන් මර්දනය කිරීම සඳහා රජය ගෙන යන වැඩපිළිවෙල මෙම වර්ජනය දීර්ඝ කිරීමට තවත් හේතුවක් වූ බවයි.",
       "URL": "https://www.hirunews.lk/161811/වෛද්‍ය-වර්ජනය-දිගුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4507"
}