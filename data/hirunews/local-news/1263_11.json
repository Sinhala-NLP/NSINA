{
       "Source": "hirunews",
       "Timestamp": "Tuesday, 29 March 2022 - 12:50",
       "Headline": "කිරිඳිඇල්ල අමුණෙන් හමු වූ පිරිමි දරුවාගේ මළසිරුර - තිදෙනකු පොලිස් අත්අඩංගුවට (වීඩියෝ)",
       "News Content": "පැල්මඩුල්ල කිරිඳිඇල්ල අමුණේ තිබියදී හමු වූ දාසය හැවිරිදි පිරිමි ළමයාගේ මරණය සම්බන්ධයෙන් ඔහුගේ මිතුරන් තිදෙනෙකු පැල්මඩුල්ල පොලිසිය විසින් අත්අඩංගුවට ගෙන තිබෙනවා.\nදියේ ගිලී මියගිය සිසුවාගේ මිතුරන් තිදෙනෙකු වන මොවුන් මෙලෙස අත්අඩංගුවට ගෙන ඇත්තේ අදාළ සිද්ධිය සම්බන්ධයෙන් තොරතුරු පොලිසියට වාර්තා නොකිරීම නිසාවෙන්.\nඊයේ (29) පැල්මඩුල්ල, උඩතුල ප්‍රදේශයේ කිරිඳිඇල්ල අමුණේ තිබී පිරිමි දරුවෙකුගේ මළ සිරුරක් සොයා ගත් බව පොලීසිය සඳහන් කළා.\nමෙලෙස මෙම අවාසනාවන්ත ඉරණමට මුහුණ දුන්නේ රත්නපුර පැල්මඬුල්ල - ගරාඬුව ප්‍රදේශයේ පදිංචි පාසල් සිසුවෙක්.\nඔහු පසුගිය 26 වනදා ලෙල්ලුපිටිය ප්‍රදේශයට යන බව පවසා නිවසින් පිටව ගොස් තිබෙනවා.\nකෙසේ වෙතත් පසු දිනයේදීත් ඔහු නිවසට නොපැමිණීම සම්බන්ධයෙන් දරුවාගේ දෙමාපියන් විසින් පසුගිය 27 වන දා පැල්මඩුල්ල පොලිස් ස්ථානයට පැමිණිල්ලක් සිදු කළා.\nඊයේ දිනයේ කිරිඳිඇල්ල අමුණේ තිබී මෙම සිසුවාගේ මළ සිරුර හමුවීමත් සමග පොලීසිය කළ වැඩිදුර විමර්ශනයේ දී අනාවරණය වී ඇත්තේ එම සිසුවා තවත් සිසුන් කිහිපදෙනෙකු සමඟ පසුගිය දිනක ප්‍රදේශයේ ජලාශයක දියනෑමට ගොස් ඇති බවටයි.\nදිය නාමින් සිටිය දී දියේ ගිලී අතුරුදන්ව ඇති සිය මිතුරා සම්බන්ධයෙන් කිසිවකුටත් නොදන්වා මෙම මිතුරන් පිරිස එම ප්‍රදේශයෙන් පිටව ගොස් ඇති බවයි රත්නපුර පොලිසිය සඳහන් කළේ.\nමේ වන විට මියගිය දරුවාගේ මෘත ශරීරය කහවත්ත රෝහලේ තැන්පත් කර ඇති අතර සිද්ධිය සම්බන්ධයෙන් පැල්මඩුල්ල පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/300687/කිරිඳිඇල්ල-අමුණෙන්-හමු-වූ-පිරිමි-දරුවාගේ-මළසිරුර-තිදෙනකු-පොලිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1263"
}