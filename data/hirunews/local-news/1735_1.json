{
       "Source": "hirunews",
       "Timestamp": "Tuesday, 24 August 2021 - 7:23",
       "Headline": "කාලීනව වැදගත් වන කරුණු සම්බන්ධයෙන් විනිසුරුවරුන් සඳහා සම්මන්ත්‍රණ",
       "News Content": "විවිධ අවස්ථාවන්හි දී කාලීන ව වැදගත් වන කරුණු සම්බන්ධයෙන් විනිසුරුවරුන් සඳහා සම්මන්ත්‍රණ පවත්වන බව අධිකරණ අමාත්‍යාංශය නිවේදනය කරනවා.\nඒ පාර්ලිමේන්තු මන්ත්‍රී අනුර කුමාර දිසානායක අධිකරණ සේවා කොමිෂන් සභාව සම්බන්ධයෙන් පාර්ලිමේන්තුවේ දී නැගූ ප්‍රශ්න කිරීමක් පිළිබඳ පැහැදිලි කිරීමක් සිදුකරමින්.\nඅදාළ සම්මන්ත්‍රණය අධිකරණ සේවා කොමිෂන් සභාව විසින් පැවැත්වූවක් නො වන අතර, ශ්‍රී ලංකා විනිශ්චයකාරවරුන්ගේ ආයතනය විසින් එම සම්මන්ත්‍රණය පවත්වා ඇති බවයි අධිකරණ අමාත්‍යාංශ ලේකම්වරයා ප්‍රකාශ කරන්නේ.\nකොරෝනා තත්ත්වය හමුවේ සෞඛ්‍ය අමාත්‍යාංශය නිකුත් කළ චක්‍රලේඛ, එම තත්ත්වය මත අධිකරණ ක්‍රියාවලිය පවත්වාගෙන යාම, නිරෝධායන පනත, අපරාධ නඩු විධාන සංග්‍රහය, දණ්ඩ නීති සංග්‍රහය හා මහජන පීඩා පිළිබඳ නෛතික විශ්ලේෂණ යන ක්ෂේත්‍ර සම්බන්ධයෙන් මෙම සම්මන්ත්‍රණය පවත්වා තිබෙනවා.\nසම්මන්ත්‍රණය සඳහා යවනු ලැබූ කැඳවීම් ලිපියට අදාළ ආකෘතිය ද මීට දස වසරකට පෙර සිට ම භාවිත කර ඇති බවයි අධිකරණ අමාත්‍යාංශයේ ලේකම්වරයා නිකුත් කළ නිවේදනයේ දැක්වුණේ.\nඅධිකරණ සේවා කොමිෂන් සභාව ආණ්ඩුක්‍රම ව්‍යවස්ථාවෙන් පැවරී ඇති බලතල සහ කාර්යභාරයන්ට පරිබාහිර කිසිදු කාර්යයකට මැදිහත් නො වන බව ද එමඟින් අවධාරණය කර තිබෙනවා.\nමේ පිළිබඳ ව ඉදිරි දිනක දී අධිකරණ අමාත්‍යවරයා විසින් පාර්ලිමේන්තුවේ දී වැඩිදුර කරුණු දැක්වීම් සිදුකරනු ඇතැයි ද අදාළ නිවේදනයේ තවදුරටත් දැක්වුණා.",
       "URL": "https://www.hirunews.lk/280462/කාලීනව-වැදගත්-වන-කරුණු-සම්බන්ධයෙන්-විනිසුරුවරුන්-සඳහා-සම්මන්ත්‍රණ",
       "Category": "Local News",
       "Parent URL": "https://www.hirunews.lk/local-news.php?pageID=1735"
}