{
       "Source": "hirunews",
       "Timestamp": "Wednesday, 01 June 2022 - 17:42",
       "Headline": "මහ වැසි මැද විභාගය ලිවීම ගැන පරීක්ෂණයක්",
       "News Content": "ගම්පහ කලාපයේ පාසලක විභාග ශාලාවක සාමාන්‍ය පෙළ සිසුන් වර්ෂාව හමුවේ පවතින දුෂ්කරතා මධ්‍යයේ විභාගයට පෙනී සිටීමේ සිදුවීම සම්බන්ධයෙන් පරීක්ෂණයක් පැවැත්වීමට තීරණය කර තිබෙනවා.\nවිභාග කොමසාරිස් ජනරාල් එල්.එම්.ඩී.ධර්මසේන කියාසිටියේ මෙම සිද්ධිය සම්බන්ධයෙන් පුර්ණ පරීක්ෂණයක් සිදුකරන බවයි.\nසිද්ධියට අදාළව විනය පරීක්ෂණයක් ද සිදු කරන අතර මෙය විභාග දෙපාර්තමේන්තුවට කල හානියක් බවයි විභාග කොමසාරිස් ජනරාල්වරයා පෙන්වා දුන්නේ.\nඑමෙන්ම මෙම සිදුවීම සම්බන්ධයෙන් තම දෙපාර්තමේන්තුවට දැනුම් දීමක් සිදුකර නොමැති බව ද ඔහු ප්‍රකාශ කළා.\nමෙම සිදුවීම සම්බන්ධයෙන් සමාජ මාධ්‍යයේ සහ මුද්‍රිත මාධ්‍යයේ ද ඡායාරූප පළවී තිබුණා.\nමෙම ශාලාව, විභාග ශාලාවක් ලෙස තෝරාගැනීමත්, වැසි සහිත අවස්ථාවක ක්ෂණික පියවර ගෙන ශාලාව වෙනස් නොකිරීමත්, විභාග දෙපාර්තමේන්තුවට මේ තත්වය වාර්තා කර උපදෙස් නොගැනීමත් යන කරුණු සම්බන්ධයෙන් විභාග දෙපාර්තමේන්තුව මගින් අදාළ පරීක්ෂණය සිදුකිරීමට නියමිතයි.\nනිසි පියවර ගැනීමට හා මතුවට මෙවැනි අවස්ථා ඇති නොවීමට සුදුසු පියවර ගැනීම සඳහා විභාග කොමසාරිස්වරයාට අවශ්‍ය උපදෙස් දී ඇති බව ද අධ්‍යාපන අමාත්‍යාංශය සඳහන් කළා.\nමේ අතර විභාග කොමසාරිස් ජනරාල් එල්.එම්.ඩී.ධර්මසේන කියාසිටියේ අද අවසන් වූ සාමාන්‍ය පෙළ විභාගය මෙතෙක් ඉතිහාසයේ පැවැත්වූ දුෂ්කරතම මෙන්ම අභියෝගාත්මකම විභාගය වූ බවයි.\nවිවිධ ගැටලු සහ ප්‍රශ්න රැසක් මැද විභාගය පැවැත්වූ අතර ප්‍රශ්න පත්‍ර මුද්‍රණය කර ගැනීමට හැකියාවක් ලැබේද යන්න පිළිබඳව ද ගැටළුවක් පැවති අතර ඒ සියල්ල සාර්ථක කර ගැනීමට හැකිවූ බවයි ඔහු පෙන්වා දුන්නේ.\nමෙතරම් දුක් විඳිනු ලැබූ විභාගයක් අතීතයේ තිබි නොමැති බව ද විභාග කොමසාරිස් ජනරාල්වරයා සිහිපත් කළා.\nපුත්තලම ප්‍රදේශයේ ඇති වූ ගංවතුර තත්වයේදී විභාගය පැවැත්වීමට බොහෝ පිරිසක් සහයෝගය ලබාදුන් අතර ගංවතුර පැමිණිය ද හානියක් නොවී විභාග පැවැත්වීමට හැකිවූ බවයි එල්.එම්.ඩී.ධර්මසේන මහතා කියාසිටියේ.\nඑමෙන්ම ඒ වෙනුවෙන් සහය දුන් සියලුදෙනාට හැමෝටම ස්තූතිවන්ත වෙන බව ද විභාග කොමසාරිස්වරයා ප්‍රකාශ කළා.\nඑක් අපේක්ෂකයෙක් වෙනුවෙන් වෙනත් අයෙක් විභාගයට පෙනී සිටීමේ සිදුවීමක් කල්මුණේ ප්‍රදේශයෙන් වාර්තා වූ අතර එම සැකකරු අත්අඩංගුවට ගෙන තිබෙනවා.\nඑමෙන්ම ගුරුවරයෙක් විසින් සිසුවියකට අතවර කළ බව කියන සිදුවීමට අදාළව සැකකාර ගුරුවරයාගේ රාජකාරී තහනම් කර ඇති අතර ඔහු අත්අඩංගුවට ගෙන තිබෙනවා. ඒ සම්බන්ධයෙන් පරීක්ෂණයක් ද සිදුවන බවයි විභාග කොමසාරිස් ජනරාල්වරයා ප්‍රකාශ කළේ.\nඋත්තර පත්‍ර පරීක්ෂාව ආරම්භ වීමට නියමිත අතර පරීක්ෂකවරුන් 32368ක් විභාග උත්තර පත්‍ර පරීක්ෂාවට සම්බන්ධවීමට නියමිතයි.\nඑහි පළමු අදියර ජූනි 17 සිට ආරම්භ කිරීමටයි සැලසුම් කර ඇත්තේ.\nඑමෙන්ම අධික වර්ෂාව මධ්‍යයේ විභාගය ලියුවා යැයි කියන ලමයින්ගේ ප්‍රශ්න පත්‍ර වෙනම පරීක්ෂාවට ලක් කරන අතර ඔවුන්ට අසාධාරණයක් වීමට ඉඩ ලබා නොදෙන බව ද විභාග කොමසාරිස් ජනරාල් එල්.එම්.ඩී.ධර්මසේන අවධාරණය කළා.",
       "URL": "https://www.hirunews.lk/305925/මහ-වැසි-මැද-විභාගය-ලිවීම-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1126"
}