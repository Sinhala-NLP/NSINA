{
       "Source": "hirunews",
       "Timestamp": "Thursday, 24 February 2022 - 14:10",
       "Headline": "රුසියානු ආරක්ෂක අංශ යුක්‍රේනය ආක්‍රමණයත් සමග ඉන්ධන බැරලය ඩොලර් සියය ඉක්මවයි",
       "News Content": "රුසියානු ආරක්ෂක අංශ යුක්‍රේනය ආක්‍රමණයත් සමග ලෝක වෙළඳ පොලේ ඉන්ධන බැරලයක මිල ඩොලර් සියය ඉක්මවා ගොස් තිබෙනවා.\nමේවන විට බ්‍රෙන්ට් වර්ගයේ බොරතෙල් බැරලයක මිල දැක්වෙන්නේ ඩොලර් 102.30ක් ලෙසටයි.\nවසර හතක පමණ කාලයකින් පසු ලෝක වෙළඳ පොලේ ඉන්ධන මිල මෙතරම් ඉහළ අගයක් දක්වා ගිය පළමු අවස්ථාව මෙයයි.\nබටහිර රටවල ආර්ථික සම්බාධක සහ රුසියානු ගෑස් නල මාර්ගයක් අවහිර කිරීමේ පියවර මධ්‍යයේ මෙම සතිය මුලදී බොරතෙල් මිල ඉහල ගියා.\nසෞදි අරාබියට පසු දෙවන විශාලතම බොරතෙල් අපනයනකරු ලෙසට සැලකෙන්නේ රුසියාවයි.\nමේ වන විට එක්සත් රාජධානියේ FTSE 100 දර්ශකය 2.6%ට වඩා පහත වැටීමත් සමඟ කොටස් වෙලඳපොල ගණුදෙනු ද පහත වැටී තිබෙනවා.\nදින ගණනාවක් තිස්සේ ලොව පුරා අවධානයට ලක් වූ රුසියානු - යුක්රේන යුද උණුසුම අද පුපුරා ගියා.\nඒ රුසියානු ජනාධිතිවරයා නැගෙනහිර යුක්රේනයේ හමුදා මෙහෙයුම් නිල වශයෙන් ප්‍රකාශයට පත්කිරීමත් සමඟයි.\nයුක්රේනයේ ජනාධිපතිවරයාද තම රාජ්‍ය වෙත මිසයිල ප්‍රහාර එල්ල වූ බව තහවුරු කළා.\nයුක්රේන අගනුවරටද ගුවන් ප්‍රහාර එල්ල වී ඇති බවයි විදෙස් මාධ්‍ය වාර්තා කරන්නේ.\nමේ අතර නැගෙනහිර යුක්රේනයට පහරදීමට පැමිණි රුසියානු ගුවන් හමුදා යානා 5ක් සහ හෙළිකොප්ටර් යානයක් බිම හෙළූ බව යුක්රේන හමුදා අංශ උපුටා දක්වමින් විදෙස් මාධ්‍ය වාර්තා කළා.\nකෙසේ වෙතත් රුසියාව පැවසුවේ යුක්රේනයේ ගුවන් කඳවුරු සහ ගුවන් ආරක්ෂක පද්ධතිය විනාශ කිරීමට කටයුතු කළ බවයි.\nයුක්රේනයට එරෙහි යුද්ධය ආරම්භ කරමින් රුසියාව නැගෙනහිර ඩොන්බාස් වෙත පළමු ප්‍රහාරය එල්ල කළේ අද අලුයම 5 ට පමණ.\nයුද ප්‍රකාශ කරමින් රුසියානු ජනාධිපති ව්ලැදිමීර් පුටින් යුක්රේන සෙබලුන්ට දැනුම් දුන්නේ අවි බිම තබා යටත් වන ලෙසයි.\nයුක්රේනයේ කිව් අගනුවරට ද මිසයිල ප්‍රහාර එල්ල වී ඇතැයි එරට ස්වදේශ කටයුතු අමාත්‍යවරයා උපුටා දක්වමින් විදෙස් මාධ්‍ය වාර්තා කරනවා.\nප්‍රහාර හේතුවෙන් යුක්රේනයේ විදුලි බලාගාරයක්ද ගිනි ගැනීමකට ලක්ව තිබුණා.\nමේ වන විට යුක්රේනය සිය ගුවන් කලාපය සිවිල් ගුවන් සේවා සඳහා මුළුමනින්ම වසා දමා තිබෙනවා.\nඑවන් පසුබිමක යුක්රේන ජනාධිපතිවරයා ජාතිය අමතා විශේෂ ප්‍රකාශයක් සිදුකරමින් සඳහන් කළේ ජනතාවගේ ආරක්ෂාව වෙනුවෙන් ඕනැම ක්‍රියාමාර්ගයකට එළැඹීමට සූදානම් බවයි.\nඊට සහය දෙන ලෙස ඔහු ලෝක ප්‍රජාවගෙන් ඉල්ලා සිටියා.\nරුසියාව තම රටට එරෙහිව පූර්ණ යුද්ධයක් ආරම්භ කර ඇති බව පවසන යුක්රේන විදේශ අමාත්‍යවරයා එය නතර කිරීමට කළ හැකි සියලු දේ කරන ලෙස එක්සත් ජාතීන්ගේ සංවිධානයේන් ඉල්ලා තිබෙනවා.\nයුක්රේනයට යුද සහය ලබා දෙන බවට බයිඩ්න් පරිපාලනය නිවේදනය කළ අතර මේ වන විටත් අමෙරිකානු හමුදා භට පිරිස් යුක්රේන දේශ සීමාවන්ගේ කඳවුරු බැඳගෙන සිටිනවා.\nඑමෙන්ම රුසියාවට එරෙහිව දැඩි සම්බාධක පනවන බවද ඇමෙරිකානු ජනාධිපති ජෝ බයිඩන් නිවේදනය කළා.\nකෙසේ වෙතත් සිය මෙහෙයුම් සඳහා වෙනත් රාජ්‍යයන් මැදිහත් වුවහොත් ප්‍රතිවිපාක දරුණු විය හැකි බව රුසියානු ජනාධිපතිවරයා අනතුරු අඟවනවා.\nඑමෙන්ම යුක්රේනයේ නගරවලට ප්‍රහාර එල්ල කළ බවට එල්ල වන චෝදනා ප්‍රතික්ෂේප කළ රුසියාව පවසන්නේ ප්‍රහාර එල්ල කළේ හමුදා ඉලක්කවලට පමණක් බවයි.\nනේටෝ සංවිධානය පවසන්නේ මෙම ආක්‍රමණය ජාත්‍යන්තර නීතිය බරපතල ලෙස උල්ලංඝනය කිරීමක් බවයි.\nයුද්ධය ප්‍රකාශ කිරීමත් සමග එක්සත් ජාතීන්ගේ මහලේකම්වරයා විසින් නිව්යෝර්ක් වේලාවෙන් රාත්‍රී 9.40ට හදිසි ආරක්ෂ මණ්ඩල රැස්වීමක් කැඳවනු ලැබුවා.\nරුසියානු - යුක්රේන අර්බුදය සම්බන්ධයෙන් දින තුනක් තුල කැඳවනු ලැබූ මෙම දෙවන හදිසි ආරක්ෂ මණ්ඩල රැස්වීමේදී එක්සත් ජාතීන්ගේ මහලේකම් අන්තෝනියෝ ගුටෙරස් රුසියානු ජනාධිපතිවරායගෙන් සෘජුව ඉල්ලා සිටියේ යුක්රේනයට පහරදීම නතර කරන ලෙසයි.\nඑම යුද ගැටුම් ආරම්භ වීමත් සමගයි වසර 7ක ඉතිහාසයේ ඉහළම අගය සටහන් කරමින් බ්‍රෙන්ට් බොරතෙල් බැරලයක මිල ද අමෙරිකානු ඩොලර් 100 ඉක්මවා ගියේ.\nමේ අතර නැගෙනහිර යුක්රේනයට පහර දීමට පැමිණි රුසියානු ගුවන් හමුදා යානා 5කට සහ හෙලිකොප්ටර් යානයක් බිම හෙළුෑ බව යුක්රේන හමුදා අංශ උපුටා දක්වමින් විදෙස් මාධ්‍ය වාර්තා කළා.\nකෙසේ වෙතත් රුසියාව ප්‍රකාශ කළේ යුක්රේනයේ ගුවන් කඳවුරු සහ ගුවන් ආක්ෂක පද්ධතිය විනාශ කිරීමට කටයුතු කළ බවයි.",
       "URL": "https://www.hirunews.lk/297919/රුසියානු-ආරක්ෂක-අංශ-යුක්‍රේනය-ආක්‍රමණයත්-සමග-ඉන්ධන-බැරලය-ඩොලර්-සියය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1336"
}