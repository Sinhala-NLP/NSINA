{
       "Source": "hirunews",
       "Timestamp": "Thursday, 30 November 2017 - 7:41",
       "Headline": "දළ ඇතාට වෙඩි තැබූ සැකකරු අල්ලයි; ගිනි අවියට බලපත්‍රයක්",
       "News Content": "දළ ඇතෙකු වෙඩි තබා ඝාතනය කිරීමේ සිද්ධිය සම්බන්ධයෙන් එක් සැකකරුවෙකු සැකපිට අත්අඩංගුවට ගෙන ඇති බව කරුවලගස්වැව පොලිසිය පවසනවා.\nපොලිසිය විසින් අත්අඩංගුවට ගෙන ඇත්තේ කරුවලගස්වැව - 8 කණුව පදිංචි 48 හැවිරිදි පුද්ගලයෙක්.\nඔහු සතුව තිබී බෝර 12 ගිනි අවියක්ද පොලිස් බාරයට ගෙන තිබෙනවා.\nඑම ගිනි අවිය සන්තකයේ තබා ගැනීම සදහා සැකකරුට බලපත්‍රයක් තිබී ඇති බවද පොලිසිය පවසනවා.\nවෙඩි තබා ඝාතනය කරන ලද ඇතෙකුගේ මල සිරුරක් පසුගිය 29 වැනිදා තබ්බෝව වැව් තාවුල්ලේ තිබියදී වන ජීවී නිලධාරීන්ට හමුවී තිබුණා.\nඅඩි 2 ½ ක පමණ දල යුගගක් මෙම ඇතාට හිමි බවත්,එම සතාගේ දකුණු පාදයකට වෙඩි වැදී තිබුණු බවත් වන ජීවී නිලධාරීන් සදහන් කළා.\nමේ සම්බන්ධයෙන් විමර්ශණ කටයුතු සිදු කළ කරුවලගස්වැව පොලිසිය සැකකරුව අත්අඩංගුවට ගෙන තිබෙනවා.\nසැකකරු පුත්තලම දිසා අධිකරණයට ඉදිරිපත් කිරීමට නියමිතව ඇති අතර කරුවලගස්වැව පොලිසිය වැඩිදුර විමර්ශණ කටයුතු කරගෙන යනු ලබනවා.\nමේ අතර ඝාතනය කරන ලද ගල්ගමුව - දළ පූට්ටුවාගේ සිරුර පොල්පිතිගම - කහල්ල - පල්ලෙකැලේ අභයභූමියේ හොරොව්වැව ඉස්මත්තේ තිබියදී පොලිස් විශේෂ කාර්ය බලකාය ඊයේ සොයාගත්තා.\nවනජීවි දෙපාර්තමේන්තුව සඳහන් කළේ සිද්ධියට තවත් සැකකරුවෙකු ඊයේ දිනයේ අත්අඩංගුවට ගත් බවයි.\nඇත්දළ යුගලයක් අලෙවි කිරීමට සූදානම් වීමේදී වලාන දූෂණ මර්දන ඒකකය මගින් ග්‍රාම නිලධාරීවරයෙකු සහ තවත් පුද්ගලයෙකු පසුගිය 21 වනදා අත්අඩංගුවට ගැනීමත් සමඟ එම ඇත්දළ දළ පූට්ටුවාගේ බවට හෙළි වුණා.\nඒ අනුව හස්තියාගේ ශරීරය සොයා පොල්පිතිගම - හේරත්ගම - ගලහිටියාව වැව ඉස්මත්තේ ඉඩමක ඉකුත් (28) දිනයේදී කැණීම් සිදුකළද එහි තිබී කිසිවක් හමුවූයේ නැහැ.\nකෙසේ වෙතත්, වනජීවි අමාත්‍යවරයාගේ උපදෙස් පරිදි වනජීවි නිලධාරීන් පොල්පිතිගම පොලිසිය සහ පොලිස් විශේෂ කාර්ය බලකාය අද කහල්ල - පල්ලෙකැලේ අභයභූමියේ මෙහෙයුමක් දියත් කළ අතර, එහිදී ඝාතනය කර තිබූ දළ පූට්ටුවාගේ සිරුර සොයා ගැනුණු බවයි වයඹ කලාපය භාර සහකාර වනජීවි අධ්‍යක්ෂ ඒ.එච්.සුමනසේන ප්‍රකාශ කළේ.\nපුත්තලම - ජුඩ් සමන්ත, ගල්ගමුව රොෂාන් රණසිංහ",
       "URL": "https://www.hirunews.lk/177256/දළ-ඇතාට-වෙඩි-තැබූ-සැකකරු-අල්ලයි-ගිනි-අවියට-බලපත්‍රයක්",
       "Category": "Local News",
       "Parent URL": "https://www.hirunews.lk/local-news.php?pageID=4194"
}