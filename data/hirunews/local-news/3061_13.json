{
       "Source": "hirunews",
       "Timestamp": "Wednesday, 06 November 2019 - 15:34",
       "Headline": "කළුගඟ ජලාශ දියවර මංගල්‍යය හෙට ජනපතිගේ ප්‍රධානත්වයෙන්",
       "News Content": "මොරගහකන්ද ජලාශ ව්‍යාපෘතියට සම්බන්ධ අනෙක් මහා ජලාශය වන කළුගඟ ජලාශයේ සංචිත දියවර මුදාහැරීම ජනාධිපති මෛත්‍රීපාල සිරිසේනගේ ප්‍රධානත්වයෙන් හෙට සිදුකිරීමට නියමිතයි.\nකළු ගඟ, ලග්ගල - පල්ලේගම ප්‍රදේශයෙන් හරස් කරමින් කළුගඟ ජලාශය නිර්මාණය කර ඇති අතර, මෙහි සම්පූර්ණ ධාරිතාව ඝන මීටර දස ලක්ෂ දෙසිය හතළිස් අටක්.\nමෙම ජලාශයේ ප්‍රධාන වේල්ලේ දිග මීටර 618 ක් වන අතර, එහි උස මීටර 68 ක් වනවා.\nමාතලේ දිස්ත්‍රික්කයට අයත් දුම්බර මිටියාවතේ නකල්ස් කඳුවැටියේ කලුපහන ප්‍රදේශයෙන් ආරම්භ වන කළු ගඟ ලග්ගල, පල්ලේගම ප්‍රදේශයේ දී හරස් කරමින් කළුගඟ ජලාශය නිර්මාණය කර තිබෙනවා.\nමෙහි සම්පූර්ණ ධාරිතාව ඝන මීටර් දස ලක්ෂ 248ක්.\nඑනම් අක්කර අඩි 200,880ක්.\nමෙම ජලාශයේ ප්‍රධාන වේල්ලේ දිග මීටර් 618ක් වන අතර උස මීටර් 68ක්.\nවේල්ලේ මුදුනත පළල මීටර් 8ක් වන අතර මෙහි අනෙකුත් සැඳලි වේලි ජලාශයට දකුණු පස ඉදිවන අතර එහි දිග මීටර් 28ක් වන අතර උස මීටර් 719ක්.\nජල පෝෂක ප්‍රදේශය වර්ග කිලෝමීටර් 128ක් වන අතර ජලාශයේ වර්ග ප්‍රමාණය වර්ග කි.මි. 14.5ක්.\nකළුගඟ පහළ නිම්න ප්‍රදේශයේ නැවත පදිංචි කරනු ලබන පවුල් 3,000 ක් සඳහා කළුගඟ ජලාශයෙන් ජලය සැපයෙන අතර, පැරණි හත්තොට අමුණෙන් ජලය ගෙන ගොස් සංවර්ධනය කරන ලද අක්කර 2,000ක පමණ ප්‍රමාණයක් තිරසරව වගා කිරීම සඳහා අවශ්‍ය ජලය සැපැයීමෙන් අනතුරුව අතිරික්ත ජල ප්‍රමාණය මොරගහකන්ද ජලාශය වෙත නිකුත් කිරීම කරනු ලබනවා.\nඒ සදහා කිලෝමීටර් 9ක් වූ ඇළ මාර්ගයක් ඉදිකර තිබෙන අතර, මෙම ඇළ මාර්ගය මගින් කළුගඟ ජලාශයේ පිරෙන ජලය තත්ත්පරයකට ඝන මීටර් 35ක් මොරගහකන්ද ජලාශයට ගමන් කරනවා.\nමෙම උමගේ පළල අඩි 25 ක් වන අතර, ඇළේ පළල අඩි 25ක්.\nමෙහි සියලු සැලැසුම් පරිසර හිතකාමී අයුරින් නිර්මාණය වීම විශේෂත්වයක්.\nකළුගඟ ජලාශය නිර්මාණය වීම හේතුවෙන් මොරගහකන්ද – කළුගඟ ව්‍යාපෘතියේ ඉහළ ඇළහැර ඇළ මඟින් මහකනදරාව දක්වා ගෙන යන ජල ප්‍රමාණය හා පැරැණි අඹන් ගඟ, යෝධ ඇළ හරහා මින්නේරිය, ගිරිතලේ කවුඩුල්ල, කන්තලේ දක්වා ගෙන යන ජල ප්‍රමාණය තවත් වර්ධනය වී ඒ ප්‍රදේශවල කෘෂිකර්මික සංවර්ධනය තව දුරටත් පුළුල් වනවා.\nමේ හැර පැරණි අඹන් ගඟ ඔස්සේ බෝවතැන්න ජලාශයේ සිට මොරගහකන්ද ඇළහැර අමුණ ප්‍රදේශයෙන් ගලා ගිය ජල ප්‍රමාණය වයඹ ප්‍රදේශයේ පවුල් 40,000 කට පමණ වසර පුරා තිරසර ලෙස වගා කිරීමටත් අනෙකුත් පානීය හා කර්මාන්ත සඳහා අවශ්‍ය ජලය සැපැයීමටත් හැකි වනසේ කළුගඟ ජලාශයේ ජලය මොරගහකන්ද ජලාශය වෙත සැපැයීම සිදුවනු ඇති.\nමොරගහකන්ද - කළුගඟ සංවර්ධන ව්‍යාපෘතිය යටතේ රුපියල් මිලියන 1200ක වියදමින් සංවර්ධනය කෙරුණු අඹන නව නගරයේ නව රෝහල, සමෘද්ධි බැංකුව, ගොවිජන සේවා මධ්‍යස්ථානය, බස් නැවතුම්පොළ ආදී රේඛීය ආයතන ජනතා අයිතියට පත් කිරීම ද හෙට ජනාධිපතිතුමාගේ ප්‍රධානත්වයෙන් සිදු කෙරෙනවා.",
       "URL": "https://www.hirunews.lk/227745/කළුගඟ-ජලාශ-දියවර-මංගල්‍යය-හෙට-ජනපතිගේ-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=3061"
}