{
       "Source": "hirunews",
       "Timestamp": "Thursday, 12 January 2023 - 11:06",
       "Headline": "ශ්‍රී ලංකාව තුළ ඖෂධ නිෂ්පාදනය ආරම්භ කිරිමට ආයෝජකයින් ගිවිසුම් ගත වෙයි",
       "News Content": "අනුරාධපුර ඔයාමඩුව ප්‍රදේශයේ ඉදිකෙරෙන \"සුව සිරිපුර \"ඖෂධ නිෂ්පාදන කර්මාන්ත පුරය ඉදිකිරීමේ මූලික කටයුතු මේ වන විට අවසන් වී තිබෙනවා.\nඉදිකෙරෙන සමස්ථ ඖෂධ නිෂ්පාදන කර්මාන්ත විසි තුනෙන් මේ වනවිට 12ක් සඳහා ආයෝජකයින් ගිවිසුම් ගත වී ඇති බවයි වාර්තා වෙන්නේ.\nඑම ආයෝජන මිලදී ගැනීමේ සහතික පත් එම ආයෝජකයින් වෙත පිරිනැමීම සෞඛ්‍ය අමාත්‍ය කෙහෙළිය රඹුක්වැල්ල මහතාගේ ප්‍රධානත්වයෙන් ඊයේ (11) සිදුකෙරුණා..\nසුව සිරිපුර ඖෂධ නිෂ්පාදන කර්මාන්තපුරයේ ඉදිරි ආයෝජන සහ ඉදිරි වැඩපිළිවෙළ පිළිබඳව මෙම අවස්ථාවට එක් වූ මාධ්‍ය ආයතන ප්‍රධානීන් වෙත කරුණු පැහැදිලි කළා.\nශ්‍රී ලංකාවට අවශ්‍ය ඖෂධ ආනයනය කිරීම සඳහා වර්ෂයකට ඩොලර් මිලියන 700කට අධික මුදලක් වැය කෙරෙන අතර, නිදහස් සෞඛ්‍ය සේවාවක් පවතින රටක් ලෙස සෑම අභියෝගයක් මධ්‍යයේම එය පවත්වාගෙන ගොස් තිබෙනවා.\nඖෂධ නිෂ්පාදන කර්මාන්තපුරය ආරම්භ කිරීමෙන් පසුව රටට අවශ්‍ය ඖෂධ නිෂ්පාදනය කිරීමෙන් රට තුළ මුදල් ඉතිරි කර ගැනීමත් ඍජු හා වක්‍ර ආකාරයෙන් රැකියා අවස්ථාවන් බිහිවීම ද සිදුවනවා.\nසමස්ත ආයෝජනය රුපියල් බිලියන 80ක් වන අතර එය 100% දේශීය ආයෝජන වෙයි.\nමෙරට නිෂ්පාදනය කරන ඖෂධ ප්‍රමිතියෙන් ඉහළ ව නිෂ්පාදනය කරන අතර ඒවා අපනයනය කිරීමට ද අපේක්ෂා කර තිබෙනවා.\nශ්‍රී ලංකාව තුළ හැකිතාක් ඖෂධ නිෂ්පාදනය කිරීමට ද සෞඛ්‍ය අමාත්‍යාංශය මේ වනවිට පියවර ගෙන ඇති බව වාර්තා වෙනවා.\nමෙම ඖෂධ කර්මාන්තපුරය පිළිබඳව සෞඛ්‍ය අමාත්‍ය ආචාර්ය කෙහෙළිය රඹුක්වැල්ල ද මෙහිදී අදහස් දැක්වු අතර අමාත්‍යවරයා පෙන්වා දුන්නේ සෞඛ්‍ය ක්ෂේත්‍රය තුළ ඉතා වැදගත් අරමුණු රැසක් ඉටුකර ගැනීමටත් නිදහස් සෞඛ්‍ය සේවාවේ ඉදිරි ගමනට මෙය ඉතා වැදගත් ව්‍යාපෘතියක් බවයි.",
       "URL": "https://www.hirunews.lk/324848/ශ්‍රී-ලංකාව-තුළ-ඖෂධ-නිෂ්පාදනය-ආරම්භ-කිරිමට-ආයෝජකයින්-ගිවිසුම්-ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=607"
}