{
       "Source": "hirunews",
       "Timestamp": "Thursday, 01 June 2023 - 19:40",
       "Headline": "ජෙරම්ගේ පෙත්සමට ඇල්ලේ හිමියන්ගෙන් අතරමැදි පෙත්සමක්",
       "News Content": "තමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා දේවගැති ජෙරොම් ප්‍රනාන්දු ඉදිරිපත් කර තිබෙන මූලික අයිතිවාසිකම් පෙත්සම විභාගයට නොගෙන නිෂ්ප්‍රභ කරන්නැයි ඉල්ලමින් පූජ්‍ය ඇල්ලේ ගුණවංශ හිමියන් ඇතුළු පිරිසක් විසින් ශ්‍රේෂ්ඨාධිකරණය හමුවේ අතරමැදි පෙත්සමක් ගොනු කර තිබෙනවා.\nමෙම සිද්ධිය සම්බන්ධයෙන් පරීක්ෂණයක් සිදුකරන බවට නීතිපතිවරයා පසුගියදා ශ්‍රේෂ්ඨාධිකරණය හමුවේ ප්‍රතිඥාවක් ලබාදී තිබියදී එවැනි පෙත්සම ගොනු කර තිබෙන බවයි අතරමැදි පෙත්සම්කරුවන් චෝදනා කර ඇත්තේ.\nඉදිරිපත්වූ පැමිණිලි මත විමර්ශනයක් පැවැත්වෙන අවස්ථාවක මෙවැනි පෙත්සමක් ඉදිරිපත් කිරීමට කිසිදු නීතිමය පදනමක් නොමැති බවත් එබැවින් එම මූලික අයිතිවාසිකම් පෙත්සම විභාගයට නොගෙනම නිෂ්ප්‍රභ කරන ලෙස පූජ්‍ය ඇල්ලේ ගුණවංශ හිමියන් ඇතුළු පිරිස සිය අතරමැදි පෙත්සම හරහා ශ්‍රේෂ්ඨාධිකරණයෙන් ඉල්ලා තිබෙනවා.\nමේ අතර, සිංහල රාවය ජාතික සංවිධානයේ ප්‍රචාරක ලේකම් ඇතුලු පිරිසක් අද අපරාධ පරික්ෂණ දෙපාර්තමේන්තුවට පැමිණ පැය දෙකහමාරකට වැඩි කාලයක් ප්‍රකාශයක් ලබාදුන් අතර, පැමිණිල්ලක්ද ඉදිරිපත් කළා.\nබුදුදහමට අපහාසාත්මක ප්‍රකාශයක් සිදුකල බව කියන ජයනි නතාෂා එදිරිසූරියට එරෙහි නඩුවේ විනිසුරු හට බලපෑම් සිදුකර ඇති බවයි එම පැමිණිල්ලෙන් ඔවුන් දක්වා ඇත්තේ.",
       "URL": "https://www.hirunews.lk/336807/ජෙරම්ගේ-පෙත්සමට-ඇල්ලේ-හිමියන්ගෙන්-අතරමැදි-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=300"
}