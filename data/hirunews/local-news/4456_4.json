{
       "Source": "hirunews",
       "Timestamp": "Friday, 23 June 2017 - 9:12",
       "Headline": "ආබාධිත සෙබළෙක් රේල් පීල්ලට බෙල්ල තියයි (ඡායාරූප)",
       "News Content": "සියදිවි නසා ගැනීමට සූදානම්ව දුම්රිය මාර්ගයේ වැතිරී සිටි ආබාධිත යුද හමුදා සෙබළකුගේ ජීවිතය, නීතිඥයකු විසින් බේරා ගැනීමේ පුවතක්‌ අනුරාධපුර නගරයෙන් වාර්තා වනවා.\nඉකුත් (18 දා) රාත්‍රියේ කොළඹ සිට වව්නියාව දක්‌වා ගමන් කරන සීග්‍රගාමී දුම්රියට පැන මෙම ආබාධිත සෙබළා සියදිවි හානි කර ගැනීමට සූදානම් ව සිටියදී එම දුම්රිය හරස්‌ මාර්ගය අසල ශරීර සුවතාවේ යෙදී සිටි අනුරාධපුර නීතිඥ රෝහණ ප්‍රේමලාල් රත්නායක විසින් මෙම සෙබළාගේ ජිවිතය බේරාගෙන තිබුණා.\nමේ සම්බන්ධයෙන් අප කළ වීමසීමකදී අදහස්‌ දැක්‌වු නීතිඥ ප්‍රේමලාල් හෙට්‌ටිආරච්චි\n\"මා සෑම දිනකම සවස 5 ට පමණ මාර්ගයේ ඇවිදිමින් ශරීර සුවතාවේ යෙදෙනවා. පසුගිය 18 දා උත්සවයකට සහභාගී වූ නිසා ප්‍රමාද වී තමයි ශරීර සුවතාවේ යෙදුණේ. අනුරාධපුර තැපැල් කන්තෝරුව ඉදිරිපිටින් ස්‌වර්ණපාලි බාලිකා විද්‍යාලය දෙසට දිවෙන අතුරු මාර්ගයේ, දුම්රිය මාර්ගය අසලින් රාත්‍රි 8 ට පමණ ඇවිදිමින් යන විට දැක්‌කා පුද්ගලයකු බිම දිගා වී රේල් පීල්ලට බෙල්ල තියාගෙන සිටිනවා. මා දැන සිටියා ටික වේලාවකින් එම ස්‌ථානයෙන් දුම්රියක්‌ ගමන් කරන බව. මා සෑම සති අන්තයකම කොළඹ ගොස්‌ නැවත රාජකාරිය සඳහා පැමිණෙන්නේ එම දුම්රියෙන්. පසුව එම පුද්ගලයාට ළං වී බලන විට කටින් සෙම දාගෙන සිටියේ. කවුරුන් හෝ මරා රේල් පාරට ගෙනත් දමන්න ඇතැයි සැක සිතු නිසා එම පුද්ගලයාට අත තියන්න ටිකක්‌ මා බිය වුණා. පසුව ළං වී බලන විට හුස්‌ම ගන්න අයුරු දැක, දුම්රියක්‌ එනවා යෑයි කියා ඔහුට ඉවත් වන්න කීවා. එයට අවනත නොවූ නිසා මා සැරෙන් කතා කොට පාදයෙන් තල්ලු කර ඔහුව මාර්ගයෙන් ඉවත් කරා. ඉන් පසු ඔහු මා හට පරුෂ වචනයෙන් බැණ වැදුණා. එම අවස්‌ථාවේදී මා දුටුවා ඔහු කෘත්‍රිම පාදයක්‌ පැළඳ සිටිනවා. ආබාධිත රණවිරුවෙකු යෑයි මා සැක සිතූ නිසා හොඳින් කතා කරමින් ඔහුගෙන් ඇසුවා \"පුතා, ඔයා ආබාධිත රණවිරුවෙක්‌ නේද? සියදිවි නසා ගන්න හදන්නේ ඇයි දැයි කියා- එවිට එම පුද්ගලයා තමන් හමුදාවේ සේවය කළ අයෙකු බවත් බිරිඳ සමඟ ඇති කරගත් ආරවුලක්‌ නිසා මෙසේ දුම්රියට පැන සියදිවි නසා ගැනීමට පැමිණි බවත් පැවසුවා. ඉන් අනතුරුව මා ඔහුට කතා කොට කියා සිටියේ රට ජාතිය බේර ගන්න ගිහින් කකුලකුත් නැති කරගෙන සිටින ඔයාලා වගේ අයගේ ජීවිත අපිට වටිනවා යෑයි කියා.\nමෙම පුද්ගලයා දුම්රිය මාර්ගය අසලින් ඉවත් නොවන නිසා මා ඉක්‌මනින් අනුරාධපුර පොලිසියට ඇමතුමක්‌ ගෙන මේ පිළිබඳ දැන්වූවා.\nඑම දුරකථනයට පිළිතුරු දුන් පොලිස්‌ නිලධාරියා සඳහන් කළේ. මේ වෙලාවේ එවන්න නිලධාරීන් නැහැ කියලයි. පසුව මා අනුරාධපුර දුම්රිය ස්‌ථානයට කතා කළා. පිළිතුරු දුන් නිලධාරියා පැවසුවේ පොලිසියට දන්වන්න කියලා.\nඑම අවස්‌ථාවේ දී මාර්ගයේ ගමන් කළ අයෙකුට මෙම පුද්ගලයා මාර්ගයෙන් ඉවත් කරමු යෑයි පැවසූ විට \"අනේ අයියා ඕවට කර ගහලා පොලිසි ගානේ යන්න බැහැ\" යෑයි පවසා ඔහු යන්න ගියා. එම සිදුවීම සිදු වී විනාඩි 5 ක්‌ යන්නට මත්තෙන් කොළඹ සිට වව්නියාව දක්‌වා යන දුම්රිය එම ස්‌ථානයෙන් ගමන් කළා.\nඊළඟට පැමිණෙන දුම්රියට මොහු පනිවී යෑයි සැක සිතූ නිසා මම එම ස්‌ථානයේම රැඳී සිටියා. කෙසේ වෙතත් පොලිස්‌ නිලධාරීන් පැමිණෙන විට දුම්රිය එම ස්‌ථානයෙන් ගමන් කර විනාඩි 20 ක්‌ පමණ ගත වූවා. පැමිණි නිලධාරීන් මෙම පුද්ගලයා පරීක්‌ෂා කර බලා ඔහු පැමිණි ත්‍රිරෝද රථය, එම රථයේ ඉදිරි අසුන මත තිබූ එම පුද්ගලයාගේ මුදල් පසුම්බිය, හැඳුනුම්පත් සොයාගෙන තිබුණු අතර අධික බීමතින් සිටි ඔහු පොලිසියට රැගෙන යැමට කටයුතු කළා.\nමෙම සිද්ධිය හරහා මාධ්‍ය මගින් ජනතාවට කිවයුතු වන්නේ දුම්රිය අංශ නිලධාරීන්, පොලිසිය හා සිවිල් ජනයා අනතුරක්‌ සිදු වන්නට යන අවස්‌ථාවේ දී එකට එක්‌ වී ක්‍රියා කළහොත් එම අනතුර වළක්‌වා ගත හැකි බවයි.\nමිහින්තලේ රංග චතූ",
       "URL": "https://www.hirunews.lk/164219/ආබාධිත-සෙබළෙක්-රේල්-පීල්ලට-බෙල්ල-තියයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4456"
}