{
       "Source": "hirunews",
       "Timestamp": "Thursday, 31 August 2023 - 15:30",
       "Headline": "කීර්තිමත් පාංශු විද්‍යාඥ පානබොක්කේ අභාවප්‍රාප්ත වෙයි",
       "News Content": "ශ්‍රී ලංකාවේ කීර්තිමත් පාංශු විද්‍යාඥයකු මෙන්ම විශිෂ්ටතම කෘෂිකර්ම අධ්‍යක්‍ෂවරයකු වූ ආචාර්ය ක්‍රිස්ටෝපර් රාජින්ද්‍ර පානබොක්කේ පෙරේදා (29 දා) අභාවප්‍රාප්ත වුණා.\nආචාර්ය ක්‍රිස්ටෝපර් රාජින්ද්‍ර පානබොක්කේ උපත ලැබුවේ 1926 දී කඩුගන්නාව, වට්ටප්පල, පානබොක්ක වලව්වේදීයි.\nඔහු අධ්‍යාපනය ලැබුවේ මහනුවර හිල්වුඩ්, කටුගස්තොට ශාන්ත අන්තෝනි හා කොටහේන ශාන්ත බෙනඩික් යන විදුහල්වලින්.\nඔහු විශ්වවිද්‍යාලයට ඇතුළත් වුණේ ශ්‍රීමත් අයිවර් ජෙනිංස් උප කුලපතිවරයා වශයෙන් කටයුතු කළ අවදියේදීයි.\nවසර 60 ක කාලයක් තිස්සේ 1950 මහඉලුප්පල්ලම කෘෂිකර්ම පර්යේෂණ දෙපාර්තමේන්තුවේ පර්යේෂණ නිලධාරියකු ලෙස මේ රටේ කෘෂිකර්ම ක්‍ෂේත්‍රයේ උන්නතිය උදෙසා ඔහු සිදු කළේ විශාල මෙහෙයක්.\nඔහු විශිෂ්ටතම කෘෂි පර්යේෂණ රැසක නියමුවා ද වුණා.\nඔහු මෙරට මෙන්ම ජාත්‍යන්තරයේ ද කෘෂි අධ්‍යාපනය ලැබූ විශිෂ්ට විද්වතෙක් වෙනවා.\nආචාර්ය පානබොක්කේගේ දේහය අද (31දා) බොරැල්ල ජයරත්න රෙස්පෙක්ට්හි තැන්පත් කර තිබෙන අතර අවසන් කටයුතු අද (31දා) සවස 5.00ට බොරැල්ල කනත්තේදී සිදු කිරීමට නියමිතයි.",
       "URL": "https://www.hirunews.lk/346716/කීර්තිමත්-පාංශු-විද්‍යාඥ-පානබොක්කේ-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=60"
}