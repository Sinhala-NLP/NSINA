{
       "Source": "hirunews",
       "Timestamp": "Friday, 27 January 2023 - 19:39",
       "Headline": "කාදිනල් හිමියන්ගේ පෙත්සම විභාගයට ගැනීමට අවසර",
       "News Content": "පාස්කු ප්‍රහාරයට අදාළව, ජනාධිපති පරීක්ෂණ කොමිසම, පොලිස් නිලධාරීන්ට එරෙහිව සිදුකර ඇති නිර්දේශ ක්‍රියාත්මක කරන ලෙස නීතිපතිවරයාට නියෝගයක් නිකුත් කරන්නැයි ඉල්ලා අගරදගුරු අතිඋතුම් මැල්කම් කාදිනල් රංජිත් හිමිපාණන් ගොනු කළ පෙත්සමක් සලකා බැලීමට අභියාචනාධිකරණය අද (27) දින නියම කළා.\nඒ අනුව ලබන මැයි මස 19 වනදා අදාළ පෙත්සම සළකා බැලීමට නියමිතයි.\nසෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ මෙම පෙත්සම අද කැඳවනු ලැබුවා.\nඑහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් රූකාන්ත අබේසූරිය අධිකරණයට දන්වා සිටියේ මෙවැනි ගැටලු‍ සම්බන්ධයෙන් සොයා බලනු ලබන්නේ ජාතික පොලිස් කොමිසම වන අතර, ජාතික පොලිස් කොමිසම මෙම පෙත්සමේ සාමාජිකයෙකු වශයෙන් නම් කර නොමැති බවයි.\nඒ අනුව අදාළ පෙත්සම සංශෝධනය කිරීමට පෙත්සම්කාර පාර්ශ්වයට අභියාචනාධිකරණය අවසර දුන්නා.\nමේ අතර පාස්කු ප්‍රහාරයට අදාළ නඩුව විභාගවන අවස්ථාවේදී විත්ති කූඩුවට නැගීමෙන් වැළකී සිටීම සම්බන්ධයෙන් කොළඹ - කොටුව මහේස්ත්‍රාත් තිලිණ ගමගේ, අද හිටපු ජනාධිපති මෛත්‍රීපාල සිරිසේනට අවවාද කරනු ලැබුවා.\nඉන් අනතුරුව ඔහු විත්ති කූඩුවට නැගුණු බවයි හිරු අධිකරණ වාර්තාකරු කියා සිටියේ.\nපාස්කු ඉරිදා ත්‍රස්ත ප්‍රහාරය වළක්වා ගැනීමට අපොහොසත් වීම සම්බන්ධයෙන් සිරිල් ගාමිණී පියතුමන් ඇතුළු දෙදෙනෙකු විසින් හිටපු ජනාධිපතිවරයාට එරෙහිව ගොනුකර ඇති පෞද්ගලික පැමිණිල්ලට අදාළ නඩුව අද කොළඹ කොටුව මහේස්ත්‍රාත් අධිකරණයේදී විභාගයට ගනු ලැබුවා.\nඑහිදී හිටපු ජනාධිපතිවරයා විත්ති කූඩුවට නැගීමකින් තොරව පිටත රැඳී සිටි අවස්ථාවේ පැමිණිල්ල වෙනුවෙන් පෙනී සිටි ජනාධිපති නීතීඥ රියෙන්සි අර්සකුලරත්න ඊට විරෝධය පළකළා.\nකෙසේ වෙතත් හිටපු ජනාධිපතිවරයා වෙනුවෙන් පෙනී සිටි ජනාධිපති නීතීඥ ෆයිසර් මුස්තාපා කියා සිටියේ සිය සේවා දායකයා වෙනුවෙන් පවරා ඇති පෞද්ගලික පැමිණිල්ලට අදාළව ඉදිරි පියවර ගැනීම අභියාචනාධිකරණය විසින් අත්හිටුවා ඇති බැවින් ඔහු විත්තිකූඩුවට නැගීමක් සිදු නොකළ බවයි.\nකෙසේ වෙතත් අභියාචනාධිකරණය විසින් තම අධිකරණයට නියෝග කර ඇත්තේ සැකකරුට චෝදනා පත්‍රය කියවාදී නඩුවේ ඉදිරි කටයුතු යළි අභියාචනාධිකරණ තීන්දුවක් ලබාදෙන තුරු වැළැක්වීම මිස ඔහුට විත්ති කූඩුවට නොනගින ලෙස නියෝගයක් නොවන බවයි මහේස්ත්‍රාත්වරයා කියා සිටියේ.\nඉන් අනතුරුව හිටපු ජනාධිපතිවරයා විත්ති කූඩුවට නැග ඇති අතර, නඩුව යළි මාර්තු 17 වනදා කැඳවීමට මහේස්ත්‍රාත්වරයා නියෝග කරනු ලැබුවා.",
       "URL": "https://www.hirunews.lk/326042/කාදිනල්-හිමියන්ගේ-පෙත්සම-විභාගයට-ගැනීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=575"
}