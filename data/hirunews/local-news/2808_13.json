{
       "Source": "hirunews",
       "Timestamp": "Wednesday, 08 April 2020 - 16:18",
       "Headline": "තවත් ආසාදිතයන් 3 ක් හඳුනාගැනේ - මෙරට කොරෝනා ආසාදිතයන් 188 දක්වා ඉහළට",
       "News Content": "කොරෝනා වෛරසය ආසාදනය වූ තවත් පුද්ගලයින් තුන්දෙනෙකු වාර්තා වීමත් සමඟ මෙරට කොරෝනා ආසාදිතයින් සංඛ්‍යාව මේ වනවිට 188ක් දක්වා ඉහළ ගොස් තිබෙනවා.\nපුද්ගලයින් 140 දෙනෙකු වෛද්‍ය අධීක්ෂණය යටතේ ප්‍රතිකාර ලබන අතර, සුවය ලැබූ 42ක් මේ වනවිට රෝහල්වලින් පිටව ගොස් ඇති බවයි සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ.\nමේ අතර කොරෝනා රෝගී තත්ත්වය හෙළි නොකර කටයුතු කිරීම හරහා සමාජයට රෝගය තවදුරටත් ව්‍යාප්තවීමේ අවදානම පවතින බවයි බොරැල්ල වෛද්‍ය පර්යේෂණ ආයතනයේ අධ්‍යක්‍ෂ වෛද්‍ය ජයරුවන් බණ්ඩාර සඳහන් කළේ.\nමේ අතර පසුගිය වසරේ අගෝස්තු මස ඉන්දියාවේ අග්‍රා නුවර කේන්ද්‍රීය හින්දි සන්ජ්ස්ථාන් අධ්‍යාපන ආයතනයේ ශිෂ්‍යත්ව සඳහා පිටත්ව ගිය ශ්‍රී ලාංකික සිසු සිසුවියන් 16 දෙනෙකු එහි නේවාසිකාගාරයේ තවදුරටත් රඳවා සිටිනවා.\nඔවුන් පවසන්නේ තමන්ට ආහාරපාන ලැබුණද, ඒවා පිළියෙල කිරීමට පැමිණෙන පුද්ගලයින් කිසිදු ආරක්ෂිත ක්‍රමවේදයක් භාවිත නොකරන බවයි.\nමේ අතර කල්පිටිය ප්‍රදේශයේ පෞද්ගලික සමාගමකට අයත් කාමර 41කින් සමන්විත සුඛෝපභෝගි නිවාඩු නිකේතනයක් නිරෝධායන මධ්‍යස්ථානයක් ලෙස පවත්වාගෙන යාමට නාවික හමුදාවට අද භාර දෙනු ලැබුවා.\nඑමෙන්ම නව කොරෝනා වෛරසය ආසාදිත පුද්ගලයින් සඳහා ප්‍රතිකාර ලබාදිය හැකි දුරස්ථ පාලකයකින් ක්‍රියා කරන මෙඩ්මේට් නම් ස්වයංක්‍රිය උපකරණයක් නාවික හමුදාව මගින් නිෂ්පාදනය කර තිබෙනවා.\nඑය අද දිනයේදී නෙවිල් ප්‍රනාන්දු රෝහල වෙත භාරදීම සිදු කෙරුණා.",
       "URL": "https://www.hirunews.lk/238197/තවත්-ආසාදිතයන්-3-ක්-හඳුනාගැනේ-මෙරට-කොරෝනා-ආසාදිතයන්-188-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2808"
}