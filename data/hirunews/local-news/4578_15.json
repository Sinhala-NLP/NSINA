{
       "Source": "hirunews",
       "Timestamp": "Tuesday, 04 April 2017 - 19:29",
       "Headline": "දවුල්දෙණ නාහිමිපාණන්ට ජනපති අවසන් ගෞරව පුද කරයි",
       "News Content": "අපවත් වී වදාළ අමරපුර නිකායේ මහනායක අග්ගමහා පණ්ඩිත අතිපූජ්‍ය දවුල්දෙණ ඥාණිස්සර හිමිපාණන්ගේ ශ්‍රී දේහයට ජනාධිපති මෛත්‍රීපාල සිරිසේන අද අවසන් ගෞරව දක්වනු ලැබුවා.\nඋන්වහන්සේගේ ශ්‍රී දේහය තැන්පත් කර ඇති නුගේගොඩ - පාගොඩ ශ්‍රී විද්‍යා විජය විහාරස්ථානය වෙත ගිය ජනාධිපතිවරයා එහි වැඩ සිටින භික්ෂූන් වහන්සේලා වෙත සිය සංවේගයද පළ කළා.\nමේ අතර මල්වතු පාර්ශවයේ මහා නායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන් අද ශෝක පණිවුඩයක් නිකුත් කරමින් සඳහන් කළේ අපවත්වී වදාළ දවුල්දෙණ ඥාණීස්සර මහ නාහිමියන් ගිහි පැවිදි සියලූදෙනාට ආදර්ශ සැපයූ ශ්‍රේෂ්ඨ සංඝ පීතෘවරයාණන් වහන්සේ නමක් බවයි.\nඋන්වහන්සේගේ අපවත්වීම රටටම බලවත් පාඩුවක් බවද එහි දැක්වෙනවා.\nමහ නාහිමියන්ගේ අභාවය පිළිබඳව ශෝක පණිවුඩයක් නිකුත් කරමින් කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් සඳහන් කළේ උන්වහන්සේ දශක 9 ක් පුරා සසුනට සහ රටවැසියාට කළ මෙහෙවර ප්‍රශංසා සහගත බවයි.\nමහ නාහිමියන්ගේ අපවත්වීම සම්බුදු සසුනට සහ රටට පාඩුවක් බව අවධාරණය කරන අගරදගුරු හිමිපාණන් මහ නාහිමියන්ට නිවන් සුව ප්‍රාර්ථනා කළා.\nඅග්‍රාමාත්‍ය රනිල් වික්‍රමසිංහ ද ශෝක පණිවුඩයක් නිකුත් කරමින් කියා සිටියේ දවුල්දෙණ ඥාණීස්සර මහ නාහිමියන් රටට බුදු සසුනට සහ ලෝකයට ඉටුකළ මෙහෙවර උත්තරීතර බවයි.\nමේ අතර අපවත්වී වදාළ දවුල්දෙණ ඥාණීස්සර මහ නාහිමියන්ගේ ශ්‍රී දේහයට අවසන් ගෞරව දැක්වීම සඳහා දේශපාලනඥයින් ඇතුළු විශාල පිරිසක් නුගේගොඩ - පාගොඩ පිහිටි ශ්‍රී විද්‍යා විජය විහාරස්ථානය වෙත මේ වනවිටත් පැමිණෙමින් සිටිනවා.\nමේ අතර, මහ නාහිමියන් වෙනුවෙන් සියලූ රාජ්‍ය ආයතන සහ නිවෙස්වල කහ පැහැති ධජයක් ඔසවා තබන ලෙස රජය ඉල්ලීමක් කළා. අග්ගමහා පණ්ඩිත අතිපූජ්‍ය දවුල්දෙණ ඥාණිස්සර මහ නාහිමියන්ගේ ශ්‍රී දේහය පිළිබඳ ආදාහන පූජෝත්සවය පූර්ණ රාජ්‍ය ගෞරව සහිතව කොළඹ නිදහස් චතුරස‍්‍ර පරිශ්‍රයේදී අනිද්දා සිදුකිරීමට නියමිතයි.",
       "URL": "https://www.hirunews.lk/158494/දවුල්දෙණ-නාහිමිපාණන්ට-ජනපති-අවසන්-ගෞරව-පුද-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4578"
}