{
       "Source": "hirunews",
       "Timestamp": "Wednesday, 25 November 2020 - 12:51",
       "Headline": "ඔන්ලයින් වරම් නැති දරුවෝ (වීඩියෝ)",
       "News Content": "කොවිඩ් වසංගතයෙන් කඩා වැටුණු පාසල් අධ්‍යාපන කටයුතු යළි ශක්තිමත් කිරීමට පිළියමක් ලෙස ඔන් ලයින් ක්‍රමවේදය හරහා අධ්‍යාපනය ලබා දීමට බොහෝ පාසල් උත්සුක වුණා.\nනමුත් එහි නිසි ඵල නෙලා ගන්නට ඇතැම් ප්‍රදේශවල දරුවන්ට නොහැකි වී ඇත්තේ විවිධ තාක්ෂණික බාධා පැවතීම හේතුවෙන්.\nකෙසේ වෙත්ත විදුලි සන්දේශන නියාමන කොමිසම මේ වන විට එම ගැටලුවලට විසඳුම් ලබාදීමටත් කටයුතු කරමින් සිටිනවා.\nකොවිඩ් වසංගතය මුළු රටම වෙලාගෙන ඇති පසුබිමක ඉන් වැඩිම බලපෑමක් එල්ල වී ඇති ක්ෂේත්‍රයක් වන්නේ අධ්‍යාපන ක්ෂේත්‍රයයි.\nමෙම වසරේ වැඩි කාලයක් සිසු අධ්‍යාපනය වෙනුවෙන් පාසල් විවෘත කර තැබීමට අවස්ථාව හිමිවූයේ නැහැ.\nමේ හේතුවෙන් දරුවන්ගේ අධ්‍යාපන කටයුතුවලට යම් සහනයක් ලබා දීමේ අපේක්ෂාවෙන් ඔන්ලයින් ක්‍රමවේදය ඔස්සේ විෂය කරුණු දරුවාට සමීප කිරීමට බලධාරීන් පියවර ගත්තා.\nකෙසේ වුවත් කුරුණෑගල රිදීගම ප්‍රාදේශීය ලේකම් කොට්ඨාසයේ දුණුමාව, අලවතුවල, කිතුල්ගොල්ල, බඹරගහ කන්ද යන ගම්මානවල දුරකතන සංඥා පහසුකම් නොමැතිවීමෙන් නව ක්‍රමය ඔස්සේ අධ්‍යාපන වරම් ලබා ගැනීමට නොහැකිව දරුවන් පත්ව සිටින්නේ දැඩි අසීරු තත්ත්වයකටයි.\nවත්මන් කොවිඩ් උවදුර හමුවේ තම දරුවන්ගේ අධ්‍යාපන කටයුතු යම් ප්‍රමාණයකට හෝ ඉටු කර ගැනීමට අවශ්‍ය තාක්ෂණික සහය ලබා දෙන් ලෙස ගම්වාසීන් බලධාරීන්ගෙන් ඉල්ලා සිටිනවා.\nකෙසේ වෙතත් දුෂ්කර ප්‍රදේශවල පවතින මෙම සන්නිවේදන ගැටලුවලට පිළියම් යෙදීම සඳහා ගමට සංනිවේදනය වැඩසටහන යටතේ විදුලි සංදේශන නියාමන කොමිෂන් සභාව වැඩපිළිවෙළක් ආරම්භ කර තිබෙනවා.\nබදුරලිය, කැළණිකන්ද ප්‍රදේශය ෆෝ ජී තාක්ෂණයෙන් බලගැන්වීමට අවශ්‍ය කටයුතු පසුගියදා ආරම්භ කෙරුණේ ඒ අනුවයි.\nඒ එම ප්‍රදේශයේ දරුවන් දුෂ්කරතා මධ්‍යයේ අධ්‍යාපන කටයුතු ඔන්ලයින් ක්‍රමවේදයට සිදුකරන බවට පළවූ සමාජ මාධ්‍ය වාර්තාවන්ට කඩිනම් ප්‍රතිචාර දක්වමිනුයි.\nමේ අතර මොණරාගල දුෂ්කර ප්‍රදේශයක් වන මීයාගල ගම්මානයද 4G තාක්ෂණයෙන් බලගැන්වීමට කටයුතු කෙරුණේ විදුලි සන්දේශ නියාමන කොමිෂන් සභාවේ අධ්‍යක්ෂ ජෙනරාල් ඔෂධ සේනානායක මහතාගේ ප්‍රධානත්වයෙන්.",
       "URL": "https://www.hirunews.lk/255566/ඔන්ලයින්-වරම්-නැති-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2313"
}