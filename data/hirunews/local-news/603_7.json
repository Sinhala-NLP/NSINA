{
       "Source": "hirunews",
       "Timestamp": "Saturday, 14 January 2023 - 13:11",
       "Headline": "ප්‍රංශයේ රී - යුනියන් දූපතට ගිය 46 දෙනා පිටුවහල් කරයි",
       "News Content": "නීතිවිරෝධීව මුහුදු මාර්ගයෙන් ප්‍රංශයට අයත් රී - යුනියන් දූපත වෙත ඇතුලුවීමට තැත් කළ ශ්‍රී ලාංකිකයන් 46 දෙනෙකු ගුවන් මගින් ශ්‍රී ලංකාවට යළි පිටුවහල් කර තිබෙනවා.\nශ්‍රී ලංකා නාවික හමුදාව සඳහන් කළේ ප්‍රංශ බලධාරීන් විසින් ඊයේ (13) මොවුන් නැවත මෙරටට පිහිටුවහල් කර ඇති බවයි.\nපසුගිය වසරේ දෙසැම්බර් 2 වනදා මීගමුව ප්‍රදේශයෙන් බහුදින ධීවර යාත්‍රාවක් උපයෝගී කරගනිමින් ඔවුන් රී - යුනියන් දූපත ඇතුලුවීමට උත්සහ කර තිබුණා.\nඑම යාත්‍රාව තුළ පිරිමි පුද්ගලයින් 43 දෙනෙකු සහ කාන්තාවන් දෙදෙනෙකු සහ එක් කුඩා ළමයෙකු සිට තිබෙනවා.\nඔවුන් යාපනය, කිලිනොච්චිය, මුලතිව්, මන්නාරම, මඩකලපුව, හලාවත ප්‍රදේශවල පදිංචිකරුවන් බවටයි අනාවරණ වී ඇත්තේ.\nමේ අතර මිනිස් ජාවාරමේ යෙදුනු යාත්‍රා 42 ක් සහ පුද්ගලයින් 1,532 ක් පසුගිය වසර තුළ නාවික හමුදාව විසින් තම භාරයට ගෙන තිබෙනවා.\nනාවික හමුදා මාධ්‍ය ඒකකය සඳහන් කළේ එම යාත්‍රා සහ අත්අඩංගුවට ගත් පුද්ගලයින්ට එරෙහිව මේ වනවිටත් නීතිමය ක්‍රියාමාර්ග ගෙන ඇති බවයි.\nමේ අතර ගජමුතු 46 ක්, රත්‍රං කිලෝ 2 යි ග්‍රෑම් 384 ක් සමඟ පුද්ගලයින් 39 දෙනෙකු පසුගිය වසර තුළ නාවික හමුදා භාරයට ගෙන තිබුණා.\nඑමෙන්ම මුහුදු සීමා උල්ලංඝනය කළ ඉන්දීය ධීවර යාත්‍රා 36 ක් සහ ඉන්දීය ජාතිකයින් 264 ක් ද නාවික හමුදා භාරයට ගෙන තිබෙනවා.",
       "URL": "https://www.hirunews.lk/325012/ප්‍රංශයේ-රී-යුනියන්-දූපතට-ගිය-46-දෙනා-පිටුවහල්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=603"
}