{
       "Source": "hirunews",
       "Timestamp": "Sunday, 28 May 2017 - 21:05",
       "Headline": "දිස්ත්‍රික්ක 4කට තවදුරටත් ගං වතුරෙන් බලපෑම්",
       "News Content": "අයහපත් කාලගුණ තත්ත්වය හමුවේ ගාල්ල, මාතර, කළුතර සහ රත්නපුර යන දිස්ත්‍රික්කවල ප්‍රදේශ රැසකට තවදුරටත් ගං වතුරෙන් බලපෑම් එල්ල වී තිබෙනවා.\nඅප වාර්තාකරුවන් සඳහන් කළේ ඇතැම් ප්‍රදේශවල ජල මට්ටම අඩි 12ක් පමණ උසට පවතින බවයි.\nඅයහපත් කාලගුණය හේතුවෙන් වැඩි බලපෑමක් එල්ල වී ඇත්තේ රත්නපුර දිස්ත්‍රික්කයටයි.\nකරන්ගොඩ, හල්දොල, රදැල්ල, ඇලපාත, නිවිතිගල සහ කලවාන ප්‍රදේශවලට තවමත් ගං වතුරෙන් දැඩි බලපෑම් එල්ල වී ඇති බවයි එහි සිටින හිරු මාණ්ඩලික වාර්තාකරු සමීර කපුකොටුව කියා සිටියේ.\nමාතර දිස්ත්‍රික්කයේ ප්‍රාදේශීය ලේකම් කොට්ඨාශ 14ක අයහපත් කාලගුණයෙන් බලපෑම් එල්ල වී ඇති බව දිස්ත්‍රික් ලේකම් ප්‍රදීප් රත්නායක කියා සිටියා.\nනිල්වලා ගඟ පිටාර ගැලීමත් සමඟ කිඹුලන් ගොඩබිමට පැමිණීමේ අවදානමක් පවතින බැවින් ඒ පිළිබදව අවදානයෙන් පසුවන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කළා.\nඑමෙන්ම ගාල්ල දිස්ත්‍රික්කයේ ද පහත් බිම් රැසක් තවදුරටත් ජලයෙන් යට වී තිබෙනවා.\nනෙලුව සහ තවලම යන ප්‍රදේශවල පැවැති ගං වතුර තත්ත්වය මේ වන විට පහව ගිය ද අනෙකුත් ප්‍රදේශවල ගං වතුර තත්ත්වයේ අඩුවක් නොමැති බවයි ගාල්ල දිස්ත්‍රික් ලේකම් එස්.ටී. කොඩිකාර කියා සිටියේ.\nකැළණි ගඟ පිටාර ගැලීම හේතුවෙන් කොහිලවත්ත, කැළණිය, කැළණිමුල්ල, වෙලේවත්ත, අංගොඩ, අඹතලේ, නවගමුව, කඩුවෙල, අවිස්සාවේල්ල සහ වැල්ලම්පිටිය යන ප්‍රදේශ තවදුරටත් ජලයෙන් යටව තිබෙනවා.",
       "URL": "https://www.hirunews.lk/162342/දිස්ත්‍රික්ක-4කට-තවදුරටත්-ගං-වතුරෙන්-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=4494"
}