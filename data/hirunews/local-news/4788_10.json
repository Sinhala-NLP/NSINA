{
       "Source": "hirunews",
       "Timestamp": "Sunday, 20 November 2016 - 11:05",
       "Headline": "මහනුවර - අංකුඹුරේදී පුද්ගලයෙකු ඝාතනය කෙරේ",
       "News Content": "මහනුවර - අංකුඹුර - ගල්හින්න ප්‍රදේශයේ අද උදෑසන සිදුවූ වෙඩි තැබීමකින් පුද්ගලයෙකු මියගොස් තවත් අයෙකු තුවාල ලැබුවා.\nතුවාල ලැබූ පුද්ගලයා මේ වනවිට මහනුවර රෝහලේ දැඩි සත්කාර ඒකකයේ ප්‍රතිකාර ලබන බවයි අංකුඹුර පොලිසිය කියා සිටියේ.\nපොලිසිය සඳහන් කලේ අංකුඹුර බැබිලගොල්ල ප්‍රදේශයේ දේවස්ථානයක් අසල මාර්ගයේ සිටි දෙදෙනෙකු ඉලක්ක කර මෝටර් රථයකින් පැමිණි පිරිසක් වෙඩි තැබීම සිදුකර ඇති බවයි.\nඑහිදී තුවාල ලැබු අයෙකු එම ස්ථානයේදීම මරණයට පත්ව තිබෙනවා.\nවෙඩි තැබීම සිදුකල බවට සැක කරන සන්නද්ධ කණ්ඩායමේ සාමාජිකයකු වෙඩි තැබීම සිදුවු ස්ථානයේ සිට කිලෝමීටර් 4 ක් පමණ දුරින් පිහිටි කබල්ගස්තැන්න ප්‍රදේශයේදී ප්‍රදේශවාසීන්ගේ සහය මත අත්අඩංගුවට ගත් බවයි පොලිසිය සඳහන් කලේ.\nඑම පුද්ගලයා සතුව තිබී වෙඩි තැබීමට යොදාගත් බවට සැක කෙරෙන ටී 56 අවියක් සහ ජීව උණ්ඩ 20 ක් පොලිස් භාරයට ගෙන තිබෙනවා.\nසැකකරු මහයියාව ප්‍රදේශයේ පදිංචි 30 හැවිරිදි අයෙක් බව සඳහන්.\nවෙඩි තැබීමට පැමිණි කණ්ඩායම ගමන් කල රතු පැහැති මෝටර් රථයක් පුජාපිටිය ප්‍රදේශයේ දමා ගොස් තිබියදී සොයා ගැනුනා.\nමෙම ඝාතනයට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීමට ප්‍රදේශය පුරා විශේෂ මෙහෙයුමක් ක්‍රියාත්මකයි.\nමෙම සිද්ධිය ව්‍යාපාරික හෝ පෞද්ගලික අමනාපයක් මත සිදුවුවක් බවටයි පොලිසිය සැක කරන්නේ.\nසිද්ධිය සම්බන්ධයෙන් මධ්‍යම පළාත භාර ජ්‍යෙෂ්ඨ නියෝජ්‍ය පොලිසපතිවරයාගේ මෙහෙයවීම මත පොලිස් කණ්ඩායම් 6 ක් පරීක්ෂණ පවත්වනවා.\nමෙම වෙඩි තැබීම  සිදුවු ආකාරය දැක්වෙන CCTV  වීඩියෝවක් අන්තර්ජාලයට එක්ව තිබෙනවා.",
       "URL": "https://www.hirunews.lk/147922/",
       "Category": "Local News",
       "Parent URL": "https://www.hirunews.lk/local-news.php?pageID=4788"
}