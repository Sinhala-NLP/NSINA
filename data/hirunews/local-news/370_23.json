{
       "Source": "hirunews",
       "Timestamp": "Thursday, 04 May 2023 - 8:20",
       "Headline": "කුවේට් හී ගෘහ සේවිකාවක් මරණය ඝාතනයක් දැයි සැකයි - ඇමති ගීතා (වීඩියෝ)",
       "News Content": "කුවේට් රාජ්‍යයේ වසර 7කට වැඩි කාලයක් ගෘහ සේවයේ නිරතව සිට නැවත මෙරටට පැමිණීමට සූදානමින් සිටි දිනයේදීම ගෘහ සේවිකාවක් ගෙල වැළලාගෙන සියදිවි හානිකර ගැනීම ඝාතනයක් බවට සැකකරන බව කාන්තා හා ළමා කටයුතු රාජ්‍ය ඇමතිනි ගීතා කුමාරසිංහ පවසනවා.\nඒ පිළිබඳව හිරු පුවත් ඔස්සේද පසුගියදා කරුණු අනාවරණය කළා. (වීඩියෝව පහතින්)\nමාතලේ - යටවත්ත - මරගස්යාය - උඩස්ගිරිය ප්‍රදේශයේ පදිංචි පී.ජී.අනෝමා නැමති එක් දරු මවක් මෙලෙස ජීවිතක්ෂයට පත්වී තිබූ අතර ඇය පසුගිය අප්‍රේල් 25 වනදා මෙරටට පැමිණීමට නියමිතව තිබුණා.\nඑහෙත් පවුලේ ඥාතීන් විසින් කළ සොයාබැලීමකදී අනාවරණය වූයේ ඇය එරට ගුවන් තොටුපළෙන් පිටවී නොමැති බවටයි.\nඒ අනුවයි පසුව සිදුකළ සොයා බැලීමකදී ඇය සිය දිවි හානිකරගෙන තිබූ බවට අනාවරණ වී ඇත්තේ.\nකෙසේ වෙතත් කාන්තා හා ළමා කටයුතු රාජ්‍ය ඇමතිනි ගීතා කුමාරසිංහ කොළඹ ඊයේ මාධ්‍ය හමුවකට එක්වෙමින් සඳහන් කළේ මෙලෙස විදෙස්ගතවන ශ්‍රී ලාංකික කාන්තාවන්ට සිදුවන හිරිහැර පිළිබඳව තානාපති කාර්යාලය විසින් නිසි සැළකිල්ලක් දැක්විය යුතු බවයි.\nමේ අතර සෞදි අරාබියේ ගෘහ සේවයට ගොස් විවිධ වධ හිංසාවන්ට ලක්වූ ආදිවාසි තරුණියක් ඊයේ දිවයිනට පැමිණ තිබෙනවා.",
       "URL": "https://www.hirunews.lk/334199/කුවේට්-හී-ගෘහ-සේවිකාවක්-මරණය-ඝාතනයක්-දැයි-සැකයි-ඇමති-ගීතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=370"
}