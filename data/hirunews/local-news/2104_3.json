{
       "Source": "hirunews",
       "Timestamp": "Sunday, 07 March 2021 - 19:26",
       "Headline": "මුං ඇට හිඟයක් - කහ කිලෝව 5000ට නගී- ජාවාරමක් ගැනත් තොරතුරු",
       "News Content": "ආනයනය තාවකාලිකව නතර කර ඇති අත්‍යාවශ්‍ය භාණ්ඩ කිහිපයක මිල ගණන් යළිත් වරක් වෙළඳපොළේ ඉහළ ගොස් තිබෙනවා.\nකව්පි, මුංඇට, උඳු, කුරහන් සහ කහ වැනි අත්‍යාවශ්‍ය භාණ්ඩවල මිල ගණන් මෙලෙස ඉහළ ගොස් ඇති බවයි වෙළදපොළ ආරංචි මාර්ග සඳහන් කළේ.\nමුංඇට වෙළදපොළේ හිග වන අතර, කහ කිලෝග්‍රෑමයක තොග මිල පවතින්නේ රුපියල් 4500ත්, 5000ත් අතරයි.\nමීට අමතරව කව්පි කිලෝග්‍රෑමයක් රුපියල් 600 දක්වාත් උඳු කිලෝග්‍රෑමයක් රුපියල් 1600 දක්වාත් ඉහළ ගොස් ඇති බවයි ආරංචි මාර්ග සදහන් කළේ.\nමීට අමතරව කුරහන් කිලෝග්‍රෑමයක මිල ද රුපියල් 600 දක්වා ඉහළ ගොස් තිබෙනවා.\nඅත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න සඳහන් කළේ වෙළදපොළට අවශ්‍ය පරිදි දේශීය නිෂ්පාදනයක් සිදුනොවීම හේතුවෙන් මෙලෙස මිල ඉහළ ගොස් ඇති බවයි.\nඑවන් පසුබිමක මෙරටට ආනයනය කිරීම තාවකාලිකව නතර කර ඇති අත්‍යාවශ්‍ය ආහාර ද්‍රව්‍ය වෙනත් ආහාර ද්‍රව්‍ය තුළ සඟවා නීතිවිරෝධී ලෙස මෙරටට ගෙන්වීමේ ජාවාරමක් සම්බන්ධයෙන් ද තොරතුරු අනාවරණ වී තිබෙනවා.\nඅර්තාපල්, ලොකුළුෑණු, වියළි මිරිස් ඇතුළු ආහාර ද්‍රව්‍ය අඩංගු බහාලුම් තුළ සගවා කව්පි, මුංඇට සහ කහ මෙලෙස ගෙන්වන බවටයි රේගුව සඳහන් කළේ.\nඒ අනුව එලෙස ගෙන්වන ලද බහාලුම් 15කට වැඩි සංඛ්‍යාවක් රේගු භාරයේ පවතින බවයි වාර්තා වන්නේ.",
       "URL": "https://www.hirunews.lk/264628/මුං-ඇට-හිඟයක්-කහ-කිලෝව-5000ට-නගී-ජාවාරමක්-ගැනත්-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=2104"
}