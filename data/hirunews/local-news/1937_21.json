{
       "Source": "hirunews",
       "Timestamp": "Friday, 21 May 2021 - 19:28",
       "Headline": "ක්‍රිකට් ආයතනයේ කොන්ත්‍රාත් කඩිමුඩිය ගැන ක්‍රීඩකයන්ට ප්‍රශ්නයක් (වීඩියෝ)",
       "News Content": "ශ්‍රී ලංකා ක්‍රිකට් කළමනාකරණ කමිටුව අනවශ්‍ය කඩිමුඩියකින් ක්‍රීඩක කොන්ත්‍රාත් ගිවිසුම්වලට අත්සන් ලබා ගැනීමට උත්සුක වීම විමතිය උපදවන කරුණක් බව එම ක්‍රීඩකයන් සිය ගිවිසුම් සම්බන්ධයෙන් සාකච්ඡා කිරීමට පත් කළ නීතිඥ නිෂාන් සිඩ්නි ප්‍රේමතිරත්න පවසනවා.\nමෙලෙස ශ්‍රී ලංකා ක්‍රිකට් ක්‍රීඩකයන්ගේ වාර්ෂික කොන්ත්‍රාත් ගිවිසුම්වලට අත්සන් ලබා ගැනීමට කටයුතු කර ඇත්තේ ඔවුන් බංග්ලාදේශ සංචාරය සඳහා පිටත්ව යාමට පැය කිහිපයකට පෙරයි.\nදිමුත් කරුණාරත්න, ඇන්ජලෝ මැතිව්ස්, දිනේෂ් චන්දිමාල්, සුරංග ලක්මාල්, කුසල් පෙරේරා ඇතුළු ජාතික කණ්ඩායමේ ක්‍රීඩකයන් 24 දෙනෙකු වෙනුවෙන් පෙනී සිටි එම නීතිඥවරයා සඳහන් කළේ පසුගිය 19 වනදා ශ්‍රී ලංකා ක්‍රිකට් ආයතනය මාධ්‍ය හමුවක් පවත්වමින් ක්‍රීඩකයන්ගේ කොන්ත්‍රාත් ගාස්තු පමණක් හෙළිදරව් කරනු ලැබූ බවයි.\nඑහෙත්, ශ්‍රී ලංකා ක්‍රිකට් ආයතනයේ ඉපයීම් සහ එහි නිලධාරින්ට පරිපාලකයන්ට, පුහුණුකරුවන්ට සහ කාර්ය මණ්ඩලයට කරන ගෙවීම් පිළිබඳව එහිදී කරුණු වසන් කරනු ලැබූ බවයි නීතිඥ නිෂාන් සිඩ්නි ප්‍රේමතිරත්න සඳහන් කළේ.\nශ්‍රී ලංකා ක්‍රිකට් ක්‍රීඩකයන්ට ගෙවනු ලබන්නේ වෙනත් රටවල ජාතික කණ්ඩායමේ ක්‍රීඩකයන්ට ගෙවන දීමනා වලින් තුනෙන් එකක් පමණ වන අතර, එලෙස ඒක පාර්ශිකව තොරතුරු හෙළිදරව් කිරීම ක්‍රීඩකයන්ගේ ආත්ම විශ්වාසයට මෙන්ම ආරක්ෂාවට ද තර්ජනයක් බවයි ඔහු වැඩිදුරටත් පෙන්වා දෙන්නේ.",
       "URL": "https://www.hirunews.lk/272069/ක්‍රිකට්-ආයතනයේ-කොන්ත්‍රාත්-කඩිමුඩිය-ගැන-ක්‍රීඩකයන්ට-ප්‍රශ්නයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1937"
}