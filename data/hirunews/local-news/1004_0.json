{
       "Source": "hirunews",
       "Timestamp": "Thursday, 21 July 2022 - 16:45",
       "Headline": "ජාතික ඉන්ධන අවසර පත්‍රය සඳහා ලියාපදිංචිය මිලියන 3 ඉක්මවයි (වීඩියෝ)",
       "News Content": "ජාතික ඉන්ධන අවසර පත්‍රය සඳහා මේවන විට මිලියන 3කට වැඩි පිරිසක් ලියාපදිංචි වී ඇතැයි විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවුඩයක් යොමු කරමින් ඔහු සඳහන් කළේ මේවන විට 3,044,779ක් මෙම බලපත්‍රය වෙනුවෙන් ලියාපදිංචි වී ඇති බවයි.\nමේ අතර ජාතික ඉන්ධන අවසර පත්‍ර ක්‍රමය, කොළඹ නගරයේ ස්ථාන කිහිපයක අද සිට ලබන 24 වනදා දක්වා නියමු ව්‍යාපෘතියක් ලෙස ක්‍රියාත්මක කෙරෙනවා.\nඅදාළ කේත ක්‍රමය ලබාගැනීම සදහා වාහන හිමියන්ට ශ්‍රී ලංකා තොරතුරු තාක්ෂණ නියෝජිත ආයතනයේ නිලධාරීන් සහය වන ආකාරයද දක්නට ලැබුණා.\nමෙම ක්‍රමවේදය ලබන සඳුදා සිට දිවයින පුරා ක්‍රියාත්මක කිරීමට නියමිතයි.\nවාහනයේ ලියාපදිංචි අංකයේ අවසාන ඉලක්කම අනුව සිපෙට්කෝ පිරවුම්හල් වෙතින් අද සිට ඉන්ධන නිකුත් කෙරෙනවා.\nඒ අනුව එක් එක් වාහන සඳහා උපරිම සීමාවකට යටත්ව ඉන්ධන සැපයෙන් අතර ජාතික ඉන්ධන අවසර පත්‍රයේ අත්හදා බැලීම් කටයුතුද අද ආරම්භ වුණා.\nජාතික ඉන්ධන අවසර පත්‍රය, ජූලි 25 වන සඳුදා සිට ක්‍රියාත්මක වනතුරු වාහනයේ ලියාපදිංචි අංකයේ අවසාන ඉලක්කම අනුව සිපෙට්කෝ පිරවුම්හල් හරහා ඉන්ධන බෙදාහැරීම අද සිට ආරම්භ කෙරුණේ සීමාවන්ට යටත්වයි.\nඒ අනුව යතුරුපැදියකට උපරිම රුපියල් 1500ක සීමාවකට යටත්ව ඉන්ධන නිකුත් කෙරෙන අතර, ත්‍රිරෝද රථ සඳහා උපරිම ඉන්ධන සීමාව රුපියල් 2000 ක්.\nඅනෙකුත් වාහන සඳහා රුපියල් 7000ක උපරිම මුදලකට ඉන්ධන නිකුත් කෙරෙනු ඇති.\nවාහනයේ ලියාපදිංචි අංකයේ අවසාන ඉලක්කම 0, 1, 2 අංක සඳහා අඟහරුවාදා සහ සෙනසුරාදා දින වෙන් කර ඇති අතර, 3, 4, 5 සඳහා වෙන් කර ඇත්තේ බ්‍රහස්පතින්දා සහ ඉරිදා දිනයන්.\nඊට අමතරව අවසන් අංකය 6, 7, 8 සහ 9 යන අංක යෙදෙන රථවාහන සඳහා සඳුදා, බදාදා සහ සිකුරාදා දින වෙන් කර තිබෙනවා.\nඒ අනුව අද ඉන්ධන ලබාදෙන්නේ අවසාන අංකය 3,4,5 ලෙස දැක්වෙන වාහන සඳහායි.\nඅමාත්‍යවරයා සඳහන් කළේ මෙම ඉන්ධන ලබාදීමේ ක්‍රමවේදය තවදුරටත් ක්‍රියාත්මක වන බවයි.\nජාතික ඉන්ධන බලපත්‍රයට අනුව ඉන්ධන ලබාදීමේ ක්‍රමවේදය ලබන සඳුදා (25) සිට ක්‍රියාත්මක කිරීමටයි සැලසුම් කර ඇත්තේ.",
       "URL": "https://www.hirunews.lk/310573/ජාතික-ඉන්ධන-අවසර-පත්‍රය-සඳහා-ලියාපදිංචිය-මිලියන-3-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1004"
}