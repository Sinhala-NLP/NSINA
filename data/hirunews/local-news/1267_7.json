{
       "Source": "hirunews",
       "Timestamp": "Sunday, 27 March 2022 - 19:06",
       "Headline": "මෙරට ණය බර දරා ගත නොහැකියි - මූල්‍ය අරමුදල කියයි  (වීඩියෝ)",
       "News Content": "ජාත්‍යන්තර මූල්‍ය අරමුදලේ ශ්‍රී ලංකාව පිළිබඳ ආටිකල් ෆෝ උපදේශන සහ කාර්ය මණ්ඩල වාර්තාව පිළිබද පාර්ලිමේන්තු විවාදයක් සදහා ලබන සතියේ දී දින ලබාදෙන බව ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු පවසනවා.\nමීට පෙර එක්සත් ජාතික පක්ෂයේ නායක හිටපු අග්‍රාමාත්‍ය රනිල් වික්‍රමසිංහ එම වාර්තාව පිළිබද පාර්ලිමේන්තු විවාදයක් ඉල්ලා තිබුණා.\nඒ අනුවයි ආණ්ඩු පක්ෂය විසින් ඒ පිළිබදව අවදානය යොමු කර ඇත්තේ. බොහෝදුරට ලබන සතියේදී පැවැත්වෙන පක්ෂ නායක රැස්වීමේදී මේ පිළිබද තීරණයක් ගන්නා බව ආණ්ඩු පක්ෂයේ ආරංචි මාර්ග සදහන් කළා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ පක්ෂ නායක රැස්වීමක් කැදවීම සදහා දැනටමත් කථානායකවරයාගෙන් ලිඛිත ඉල්ලීමක් කර ඇති බවයි.\nමේ අතර, මෙරට ණය බර ආර්ථිකමය හා දේශපාලනමය වශයෙන් දරාගත නොහැකි මට්ටමක පවතින බව ජාත්‍යන්තර මූල්‍ය අරමුදලේ ශ්‍රී ලංකාව පිළිබඳ ආටිකල් ෆෝ උපදේශන සහ කාර්ය මණ්ඩල වාර්තාවෙන් ප්‍රකාශ කර තිබෙනවා.\nඉදිරි වසර කිහිපය තුළ ණය පාලනය කළ හැකි සුරක්ෂිත මට්ටමක් කරා ගෙන ඒමට අවශ්‍ය මූල්‍යමය තත්වය ශක්තිමත් කර ගැනීමේ ප්‍රයත්නයන් ආර්ථික හා දේශපාලනික වශයෙන් කළ නොහැකි තරම් විශාල වනු ඇති බවයි එහි වැඩිදුරටත් දක්වා ඇත්තේ.\nවිශාල මූල්‍යමය වගකීම් සහ බාහිර මූල්‍ය පහසුකම්වල පරතරය හේතුවෙන් මෙම ණය තිරසාරව පවත්වා ගෙන යෑමේ ඉතා ඉහළ අවදානමක් පවතිනවා.\nහිතකර මූල්‍ය උපකල්පනයන් යටතේ වුවද, මෙම මූලික ණය මට්ටම දිගින් දිගටම වැඩි වනු ඇති අතර මෙම තත්වය තවත් තීව්‍ර වීමේ අවාසිදායක තත්වයන් සහ අවදානම සැළකිය යුතු තත්වයක ඇති බවයි ජාත්‍යන්තර මූල්‍ය අරමුදලේ ආටිකල් ෆෝ උපදේශන සහ කාර්ය මණ්ඩල වාර්තාවෙන් ප්‍රකාශ කර ඇත්තේ.\nඑමෙන්ම මීට පෙර ජාත්‍යන්තර මූල්‍ය අරමුදල ලබා දී තිබූ නිර්දේශ ක්‍රියාත්මක නොකිරීම සම්බන්ධයෙන් ද එම වාර්තාවේ සඳහන් කර තිබෙනවා.\n“ බදු ප්‍රතිසංස්කරණය, රාජ්‍ය ව්‍යාපාර ප්‍රතිසංස්කරණය සහ විදේශ සංචිත ශක්තිමත් කිරීම ජාත්‍යන්තර මූල්‍ය අරමුදල මීට පෙර ලබාදී තිබූ නිර්දේශ වනවා. නිර්දේශිත බදු නිදහස් කිරීම් ඉවත් කිරීම, නව ආදායම් බදු නීතියක් සකස් කිරීම, බදු පරිපාලනය විධිමත් කිරීම මෙන්ම මූල්‍ය නීතිය විධිමත් කර මූල්‍ය හිගය අවම කිරීම සදහා බදු ප්‍රතිසංස්කරණ යටතේ ඔවුන් නිර්දේශ කර තිබුණා. එමෙන්ම රාජ්‍ය ව්‍යාපාර ප්‍රතිසංස්කරණය යටතේ බලශක්ති මිල ප්‍රතිශෝධනය, අයවැයෙන් බැහැරව ඇති ඉන්ධන හා විදුලි සහනාධාර රජයේ වියදමක් ලෙස පිළිගෙන මධ්‍යම රජයට දැරීමට සිදුවන අවිනිශ්චිත වගකීම් වැළැක්වීමට ද ජාත්‍යන්තර මූල්‍ය අරමුදල නිර්දේශ කලා. තවද විදේශ සංචිත ශක්තිමත් කිරීමට ඔවුන් නිර්දේශ කර තිබුණේ විදේශ සංචිත මිලදී ගැනීම සහ නම්‍යශීලී විනිමය අනුපාතයක් පවත්වා ගැනීමයි. ”",
       "URL": "https://www.hirunews.lk/300545/මෙරට-ණය-බර-දරා-ගත-නොහැකියි-මූල්‍ය-අරමුදල-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1267"
}