{
       "Source": "hirunews",
       "Timestamp": "Sunday, 05 February 2023 - 14:11",
       "Headline": "මැතිවරණ කොමිසම රුපියල් මිලියන 770 ක් ඉල්ලයි",
       "News Content": "මැතිවරණයට මුදල් ලබා නොදීමේ යෝජනාවක් පාර්ලිමේන්තුවට ගෙන ඒමේ කිසිදු සූදානමක් නොමැති බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nඅමාත්‍යවරයා මේ බව සඳහන් කළේ රුවන්වැල්ලේ අද ()05) පැවති ජන හමුවකින් පසුව මාධ්‍ය වෙත අදහස් දක්වමින්.\nමේ අතර පළාත්පාලන ඡන්ද විමසීමට අදාළ කාර්යයන් සඳහා පෙබරවාරි මාසය සඳහා පමණක් රුපියල් මිලියන 770 ක මුදලක් ලබාදෙන්නැයි මැතිවරණ කොමිසන් සභාව මුදල් අමාත්‍යාංශයෙන් ඉල්ලීමක් කර තිබෙනවා.\nඑම කොමිසමේ සභාපති නීතීඥ නිමල් පුංචිහේවා හිරු ප්‍රවෘත්ති වෙත අදහස් දක්වමින් කියා සිටියේ මුදල් අමාත්‍යාංශ ලේකම්වරයාගෙන් ලිඛිතව මෙම ඉල්ලීම සිදුකළ බවයි.\nඑමෙන්ම තැපැල් ඡන්ද විමසීමට අදාළ ඡන්ද පත්‍රිකා මුද්‍රණය හෙට හෝ අනිද්දා ආරම්භ කරන බව රජයේ මුද්‍රණාලයාධිපතිනි ගංගානි ලියනගේ ප්‍රකාශ කළා.\nඡන්ද විමසීමට අදාළ ඡන්ද පත්‍රිකා මුද්‍රණය මෙතෙක් ආරම්භ කර නොමැති බවත්, ඊට අදාළ සෝදුපත් බැලීම සිදු කෙරෙන බවයි ඇය වැඩිදුරටත් සඳහන් කළේ.",
       "URL": "https://www.hirunews.lk/326719/මැතිවරණ-කොමිසම-රුපියල්-මිලියන-770-ක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=556"
}