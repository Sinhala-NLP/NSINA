{
       "Source": "hirunews",
       "Timestamp": "Monday, 01 February 2021 - 8:14",
       "Headline": "මත්ද්‍රව්‍ය ජාවාරමට ඉන්දියාවේදී ඇල්ලූ දෙදෙනා මධුෂ්, කංජිපානි සහ අංගොඩ ලොක්කා සමඟ සබදතා පැවැත්වූ බවට තොරතුරු",
       "News Content": "ඉන්දියාවේ පොලිස් මත්ද්‍රව්‍ය නාශක කාර්යාංශය මගින් හෙරොයින් කිලෝ 100ක් සමඟ පසුගිය දා අත්අඩංගුවට ගත් ශ්‍රී ලාංකිකයින් දෙදෙනා පිළිබඳ තවත් තොරතුරු රැසක් ද හින්දු පුවත්පත වාර්තා කර තිබෙනවා.\nඉන්දීය ආරක්ෂක අංශ සිදුකරන ලද විමර්ශනවලදී අනාවරණ වී ඇත්තේ පසුගිය දා ඝාතනයට ලක්වූ සංවිධානාත්මක අපරාධ කල්ලි සාමාජිකයෙකු වන මාකඳුරේ මධුෂ්, දැනට සිරගතව සිටින කංජිපානි ඉම්රාන් සහ පසුගියදා ඉන්දියාවේදී මියගිය බවට වාර්තා පළ වූ අංගොඩ ලොක්කා නැමැති පාතාල කල්ලි සාමාජිකයින් සමඟ මොවුන් ඍජුව සබඳතා පවත්වා ඇති බවටයි.\nඔවුන් දෙදෙනා පොලිස් මත්ද්‍රව්‍ය නාශක කාර්යාංශයේ හිටපු වැටලීම් ප්‍රධානියා වූ පොලිස් පරීක්ෂක නියොමාල් රංගජීව ඝාතනයට තැත් කළ එම්.එම්.එම්. නවාස් සහ මොහොමඩ් අෆ්නාස් වන අතර ඔවුන් තවදුරටත් ඉන්දීය ආරක්ෂක අංශ භාරයේ පසුවනවා.\nඑම්.එම්.එම්. නවාස් ඉන්දියාවට පළා ගොස් ඇත්තේ නියොමාල් රංගජීව ඝාතනය කිරීමට තැත් කිරීමෙන් අනතුරුව බවටයි වාර්තා වන්නේ.\nමොවුන් රාමේෂ්වරම් ප්‍රදේශයෙන් ඉන්දියාවට ඇතුළු වී ඇති අතර චෙන්නායි නගරයෙන් පිටත ජීවත්ව ඇත්තේ රෙදි වෙළදාමේ යෙදෙන පුද්ගලයින් ලෙසටයි.\nඅන්තර්ජාලය හරහා සහ මෙරට සිම්පත් භාවිත කරමින් ඔවුන් දෙදෙනා මත්ද්‍රව්‍ය ජාවාරමට අදාළ සබදතා පවත්වාගෙන ගොස් තිබෙනවා.\nව්‍යාජ නම් වලින් ඉන්දියාව තුළ පෙනී සිටි මොවුන් එරට බැංකුවලින් ණය මුදල් ලබාගෙන ඇති බවට ද තොරතුරු අනාවරණ වී ඇති බවයි ද හින්දු පුවත්පත වැඩිදුරටත් අනාවරණ කළේ.\nමොවුන් දෙදෙනා ජාත්‍යන්තර මත්ද්‍රව්‍ය ජාවාරම්කරුවන් සමග සබදතා පවත්වා ඇති අතර, පාකිස්තානය, ඉරානය සහ ඇෆ්ගනිස්ථානයට අයත් ලොව හෙරොයින් නිෂ්පාදනයේ ත්‍රිකෝණය ලෙස සැලකෙන ප්‍රදේශවල නිෂ්පාදනය කෙරෙන හෙරොයින් මුහුදු මාර්ගය ඔස්සේ ශ්‍රී ලංකාව, මැලේසියාව සහ ඕස්ට්‍රේලියාව ඇතුළු විවිධ රටවලට බෙදා හැරීමේ ජාවාරමක්  ද මෙහෙයවා ඇති බවටයි වාර්තා වූයේ.\nඑසේම මේ වන විට සිරගතව සිටින කංජිපානි ඉම්රාන් සමග බන්ධනාගාරයේ පසුවන පාකිස්තාන ජාතිකයෙකු ද මොවුන් සමග ජාත්‍යන්තර මත්ද්‍රව්‍ය ජාවාරම් සිදුකර ඇති බවටයි වාර්තා වන්නේ.\nමේ සම්බන්ධයෙන් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණගෙන් කළ විමසීමකදී ඔහු කියා සිටියේ එම සැකකරුවන් දෙදෙනා කඩිනමින් දිවයිනට ගෙන්වා ගැනීමට අවශ්‍ය කටයුතු මේ වන විටත් සූදානම් කරමින් පවතින බවයි.",
       "URL": "https://www.hirunews.lk/261294/මත්ද්‍රව්‍ය-ජාවාරමට-ඉන්දියාවේදී-ඇල්ලූ-දෙදෙනා-මධුෂ්-කංජිපානි-සහ-අංගොඩ-ලොක්කා-සමඟ-සබදතා-පැවැත්වූ-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=2177"
}