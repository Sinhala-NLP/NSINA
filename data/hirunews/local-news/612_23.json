{
       "Source": "hirunews",
       "Timestamp": "Monday, 09 January 2023 - 20:30",
       "Headline": "ෆ්‍රැන්සිස් පාප් වහන්සේට ඉල්ලා අස්වීමට බල කිරීමට වතිකානුව කුමන්ත්‍රණය කරයි",
       "News Content": "කතෝලික සභාවේ ප්‍රධානියා වන ප්‍රැන්සිස් පාප් වහන්සේ දැඩි ආතතියකට ලක් කර ඔහුට ඉල්ලා අස් වීමට බල කෙරෙන ආකාරයේ 'රහස් සැලැස්මක්' දියත් කෙරෙන බව ඉතාලි කාදිනල් හිමියන් හෙළි කර තිබෙනවා.\nඉතාලි පුවත් පතකට ප්‍රකාශයක් සිදු කරමින් එරට කාදිනල් හිමියන් පවසා ඇත්තේ, මෙම කුමන්ත්‍රණය පසුපස ඇත්තේ වත්මන් පාප් වහන්සේගේ ලිබරල් ප්‍රතිපත්තීන් අනුමත නොකරන කොන්සර්වේටිව්වරුන් බවයි.\n86 හැවිරිදි ලිබරල් අදහස් ඇති පාප්තුමා නෙරපා හැරීමේ පියවර දැඩි ලෙස ආරම්භ වූයේ දෙසැම්බර් 31 වන දින ඔහුගේ පූර්වගාමියා වූ 16 වන බෙනඩික්ට් පාප්තුමාගේ අභාවයෙන් දින කිහිපයකට පසුවයි.\nකෙසේ වෙතත් ෆ්‍රැන්සිස් පාප් වහන්සේ මීට පෙර ප්‍රකාශ කර තිබුණේ තම සෞඛ්‍ය තත්ත්වය අයහපත් වුවහොත් තමන් ධුරයෙන් ඉවත් වන බව‍යි.\nනමුත්, පාප්වරුන් තිදෙනෙකු ජීවමානව සිටින පෙර නොවූ විරූ තත්වයක් අතිවීම වැලැක්වීම සඳහා XVI වන බෙනඩික්ට් පාප් වහන්සේ ජීවතුන් අතර සිටියදී එය සිදු නොවනු ඇති බවටයි වතිකානයේ ආරංචිමාර්ග පැවසුවේ.\nඉතාලි පුවත්පතක් වන ල ස්ටම්පා (La Stampa) වෙත අදහස් දක්වමින් ඉතාලි කාදිනල්වරයා පැවසුවේ කොන්සර්වේටිව් කණ්ඩායම මෙම 'කොමියුනිස්ට්' පාප් වහන්සේට එරෙහිව ගමන් කිරීමට සූදානම් වන බවයි.\nඉතාලි පුවත්පතක් වන ල ස්ටම්පා (La Stampa) වෙත ඉතාලි කාදිනල්වරයා දැක්වූ අදහස් උපුටමින් බ්‍රිතාන්‍ය ඩේලිමේල් වෙබ් අඩවිය වාර්තා කරන්නේ \"රහසිගත සැලැස්ම විවිධ අක්ෂ සහ අදියර මත සකස් කරනු ඇත, නමුත් එයට එක් අරමුණක් ඇත - එය තමයි ෆ්‍රැන්සිස් පාප් වහන්සේට ඉල්ලා අස්වීමට සිදුවන තරම් පීඩනයකට උන්වහන්සේ පත් කිරීමයි. ෆ්‍රැන්සිස් පාප් වහන්සේගේ විරුද්ධවාදීන් දන්නවා දැන් ඔවුන් සිටින්නේ සුළුතරයක් බවත්, ඔවුන්ට සම්මුතියක් දිනා ගැනීමටත්, උන්වහන්සේ දුර්වල කිරීමටත් කාලය අවශ්‍ය වනු ඇති බව\".යනුවෙන් ඉතාලි කාදිනල් හිමියන් පැවසූ බවයි.\nකලින් කාදිනල් බර්ගොග්ලියෝ ලෙස හැඳින්වූ ෆ්‍රැන්සිස් පාප් වහන්සේ 2013 දී XVI වන බෙනඩික්ට් පාප් වහන්සේ ඉල්ලා අස්වීමෙන් පසු පාප් වහන්සේ බවට පත්වුනා.\nවත්මන් පාප් වහන්සේට එරෙහි පාර්ශවයේ ප්‍රධාන චරිතයක් වන්නේ බෙනඩික්ට් පාප් වහන්සේගේ පුද්ගලික ලේකම් ලෙස වසර 19ක් ගත කළ කාදිනල් ජෝර්ජ් ගන්ස්වීන් වන අතර ඔහුගේ පෙනුම නිසා 'ශුද්ධාසනයේ ජෝර්ජ් ක්ලූනි' යන අන්වර්ථ නාමයෙන් ඔහු හඳුන්වනු ලබනවා.\nජර්මානු මාධ්‍ය වෙත අදහස් දක්වමින් කාදිනල් ජෝර්ජ් ගන්ස්වීන් (Gänswein) XVI වන බෙනඩික්ට් පාප් වහන්සේගේ අවමංගල්‍ය උත්සවයේ දී සාම්ප්‍රදායික ලතින් දිව්‍ය පූජාව සීමා කිරීමට\nපාප් වහන්සේ ගත් තීරණය දැඩි ලෙස විවේචනය කරමින් පවසා සිටියේ එම තීරණය වත්මන් පාප් වහන්සේගේ පූර්වගාමියා ගේ හදවත බිඳී යන ආකාරයේ තීරණයක් වූ බවයි.\nමෙම යටිකූට්ටු ව්‍යාපාරයේ අනෙකුත් සාමාජිකයින් අතරට ඇමරිකානු කාදිනල් වරයෙකු වන රේමන්ඩ් බර්ක් කාදිනල්වරයා සහ XVI වන බෙනඩික්‍ර් පාප් වහන්සේගේ සමීප සගයෙකු වූ ජෙරාඩ් ලුඩ්වින්ග් මුලර් (Gerhard Ludwig Müller) ද සිටිනවා.\nබෙල්ජියමේ ෆිලිප් රජු සහ ස්පාඤ්ඤයේ සොෆියා රැජින ඇතුළු රාජකීයයන් විශාල පිරිසක් ද සහභාගි අභාවප්‍රාප්ත පාප් වහන්සේගේ අවමංගල්‍ය උත්සවය සඳහා ශාන්ත පීතර චතුරශ්‍රයට\nරෝද පුටුවකින් පැමිණ සැරයටියක ආධාරයෙන් සිටගත් ෆ්‍රැන්සිස් පාප් වහන්සේ සිය දේශනයේදී බෙනඩික්ට් පාප් වහන්සේගේ නම සඳහන් කළේ එක් අවස්තාවක දී පමණයි.\nමෙම දේව මෙහෙයේ දී යේසුස් වහන්සේ \"පල්ලියේ මනාලයා\" ලෙස හඳුන්වමින් ෆ්‍රැන්සිස් පාප් වහන්සේ පැවසුවේ \"බෙනඩික්ට්, පල්ලියේ මනාලයාගේ විශ්වාසවන්ත මිතුර, දැන් ඔබ ඔහුගේ හඬ ඇසෙන මානයේ සිටිනවා, දැන් සදහටම ඔබේ ප්‍රීතිය සම්පූර්ණ වේවා\"යනුවෙන්.",
       "URL": "https://www.hirunews.lk/324660/ෆ්‍රැන්සිස්-පාප්-වහන්සේට-ඉල්ලා-අස්වීමට-බල-කිරීමට-වතිකානුව-කුමන්ත්‍රණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=612"
}