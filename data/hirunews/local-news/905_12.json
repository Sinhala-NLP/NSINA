{
       "Source": "hirunews",
       "Timestamp": "Monday, 29 August 2022 - 13:29",
       "Headline": "පිරවුම්හල්වලින් 60%කට ඉන්ධන ලැබිලා - බෙදුම්කරුවෝ",
       "News Content": "කොළඹ ඇතැම් ප්‍රදේශවල අද(29) දිනයේ ඉන්ධන පෝලිම්වල අඩුවක් දක්නට ලැබුණ ද දිවයිනේ පිට පළාත්වල තවදුරටත් දිගු පෝලිම් පවතින බව අප වාර්තාකරුවන් සඳහන් කළා.\nබොහෝ පිරවුම්හල් ඉන්ධන නොමැති බව පවසමින් වසා දමා තිබෙන අයුරුද දක්නට ලැබෙනවා.\nපසුගිය දිනවල ඛනිජතෙල් නීතිගත සංස්ථාව සහ ලංකා අයි.ඕ.සී. සමාගම පිරවුම්හල්වලට සීමාසහිතව ඉන්ධන ලබාදීම හේතුවෙන් මෙම පෝලිම් නිර්මාණය වූ බවත්, මේ වනවිට පිරවුම්හල් සියයට 60 කට පමණ යළි ඉන්ධන ලැබී ඇති බවත් ඛනිජ තෙල් බෙදුම්කරුවන්ගේ සංගමයේ සභාපති කුසුම් සන්දනායක අද පැවති මාධ්‍ය හමුවක දී කියා සිටියා.\nමේ වනවිට ඩීසල් නිකුත් කරනු ලබන්නේ මුතුරාජවෙල ඛනිජ තෙල් පර්යන්තයෙන් පමණක් බවයි ඉන්ධන ප්‍රවාහන ටැංකි රථ රියදුරන් සඳහන් කළේ.\nලංගම ඩිපෝ හරහා ලබාදෙන ඉන්ධන ප්‍රමාණවත් නොවන බැවින් මෙලෙස බස් රථ ධාවනය සීමා කර ඇති බවයි බස් සංගම් පෙන්වා දෙන්නේ.\nපවතින ඉන්ධන හිඟය හේතුවෙන් ත්‍රිරෝද රථ රියදුරන් සහ ස්වයං රැකියාවල නියුතු පුද්ගලයින්ට තම රැකියා කරගෙන යාමේ ගැටළුකාරී තත්වයක් උද්ගතව තිබෙනවා.\nටිපර් රථ සහ බරවාහනවලට ද ලැබෙන ඉන්ධන ප්‍රමාණවත් නොවන බව ටිපර් රථ සහ බරවාහන සංගමයේ සභාපති ඩී.බී. වීරසිංහ ප්‍රකාශ කළා.\nමේ අතර හේන් ගොවිතැන්වලට අවශ්‍ය ජලය සපයාගැනීමට ජල මෝටර් ක්‍රියාත්මක කිරීම සඳහා ඉන්ධන ලබාගැනීම ගැටළුවක් වී ඇති බව ගොවීන් පවසනවා.",
       "URL": "https://www.hirunews.lk/314025/පිරවුම්හල්වලින්-60කට-ඉන්ධන-ලැබිලා-බෙදුම්කරුවෝ",
       "Category": "Local News",
       "Parent URL": "https://www.hirunews.lk/local-news.php?pageID=905"
}