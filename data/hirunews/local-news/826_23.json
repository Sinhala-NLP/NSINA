{
       "Source": "hirunews",
       "Timestamp": "Monday, 03 October 2022 - 19:49",
       "Headline": "ගෑස්, තිරිඟු පිටි මිල පහතට - ඩීසල් මිල වෙනස් නොකරන බව ඇමති කියයි (වීඩියෝ)",
       "News Content": "අනිද්දා මධ්‍යම රාත්‍රියේ සිට ලිට්රෝ ගෑස් මිල යළි පහත දමන බව එහි සභාපති මුදිත පීරිස් ප්‍රකාශ කළා.\nමිල සූත්‍රයට අනුව සංශෝධිත මිල එදිනට ප්‍රකාශයට පත් කරන බවයි ඔහු කියා සිටියේ.\nපසුගිය මස 6 වනදා ලිට්රෝ සමාගම ගෘහස්ථ ගෑස් සිලින්ඩරයක මිල රුපියල් 113 කින් පහත දැමූ අතර ඒ අනුව දැනට වෙළඳපොලේ එම වර්ගයේ ගෑස් සිලින්ඩරයක් අලෙවි වන්නේ රුපියල් 4,551 කටයි.\nමේ අතර, ඉදිරි සති දෙක තුල තිරිඟු පිටි කිලෝග්‍රෑමයක මිල රුපියල් 250 දක්වා පහත දැමීමට අපේක්ෂා කරන බව වෙළඳ අමාත්‍ය නලින් ප්‍රනාන්දු අද පාර්ලිමේන්තුවේදී ප්‍රකාශ කළා.\nදැනට තිරිඟු පිටි කිලෝවක් රුපියල් 410 ත් 420 ත් අතර මිලකට අලෙවි වන අතර ඒ පිලිබඳව සමගි ජනබලවේගයේ අනුරාධපුර දිස්ත්‍රික් පාර්ලිමේන්තු මන්ත්‍රී රෝහණ බණ්ඩාර දිසානායක නැගූ ප්‍රශ්නයකට පිළිතුරු ලබාදෙමිනුයි අමාත්‍යවරයා මේ බව සඳහන් කළේ.\nමේ අතර, සමගි ජනබලවේගයේ මන්ත්‍රීවරයෙකු නැගූ ප්‍රශ්නයකට පිළිතුරු ලබාදෙමින් විදුලිබල හා බලශක්ති අමාත්‍ය කංචන විජේසේකර අද පාර්ලිමේන්තුවේදී කියා සිටියේ පෙට්‍රල් මිල පහළ දැමුව ද ඩීසල් මිලෙහි සංශෝධනයක් කිරීමට අපේක්ෂා නොකරන බවයි.",
       "URL": "https://www.hirunews.lk/316970/ගෑස්-තිරිඟු-පිටි-මිල-පහතට-ඩීසල්-මිල-වෙනස්-නොකරන-බව-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=826"
}