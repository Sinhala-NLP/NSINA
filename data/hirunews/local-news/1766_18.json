{
       "Source": "hirunews",
       "Timestamp": "Monday, 09 August 2021 - 9:43",
       "Headline": "ත්‍රීරෝද රථ රියදුරන්ට පොලිසියෙන් දැනුම් දීමක් (වීඩියෝ)",
       "News Content": "ත්‍රීරෝද රථ රියදුරන් විසින් රාත්‍රී කාලයට මගීන් රැගෙන යෑමේ දී විමසිලිමත් ව කටයුතු කළ යුතු බවට පොලීසිය අවධාරණය කරනවා.\nපොලිස් මාධ්‍ය ප්‍රකාශක, ජ්‍යේෂ්ඨ නියෝජ්‍ය පොලිස්පති අජිත් රෝහණ පවසා සිටියේ, මගීන් ලෙස ත්‍රීරෝද රථයට ගොඩවෙන පුද්ගලයින් ඇතැම් විට අපරාධකරුවන් ද විය හැකි බවයි .\nඊයේ රාත්‍රීයේ දී අනුරාධපුර ප්‍රදේශයේ ත්‍රීරෝද රථයකට ගොඩ වී ඇති පුද්ගලයින් දෙදෙනෙකු විසින් එම ත්‍රීරෝද රථය මංකොල්ල කා පළා ගොස් ඇතැයි ද පොලිස් මාධ්‍ය ප්‍රකාශකවරයා සඳහන් කළා.\nයම් ස්ථානයකට රැගෙන යන ලෙස ත්‍රීරෝද රථ රියදුරුට පවසා එම ස්ථානයට යන අතරමඟ දී මෙලෙස ත්‍රීරෝද රථය මංකොල්ලකා ඇත.\nකෙසේ වෙතත් විමර්ශන සිදුකළ අනුරාධපුර පොලීසිය විසින් පැහැරගත් එම ත්‍රීරෝද රථය සමඟ එක් පුද්ගලයෙක් අත්අඩංගුවට ගෙන තිබෙනවා.\nසැකකරු 28 හැවිරිදි නිට්ටඹුව, රුක්ගහවිල ප්‍රදේශයේ පදිංචි අයෙක් බවට අනාවරණය වු බවත් අනෙක් සැකකරු අත්අඩංගුවට ගැනීමට මේ වන විට විමර්ශන සිදුකරන බවත් පොලිස් මාධ්‍ය ප්‍රකාශකවරයා තවදුරටත් සඳහන් කළා.",
       "URL": "https://www.hirunews.lk/279240/ත්‍රීරෝද-රථ-රියදුරන්ට-පොලිසියෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1766"
}