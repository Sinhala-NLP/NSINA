{
       "Source": "hirunews",
       "Timestamp": "Thursday, 18 July 2019 - 18:27",
       "Headline": "ජලාශ 3ක වාන් දොරටු විවෘතයි - කැළණි සහ කළු ගඟ අවදානම්",
       "News Content": "මධ්‍ය කඳුකර ප්‍රදේශයට පවතින අධික වර්ෂාවත් සමග ජල මට්ටම ඉහළ යාම නිසා ලක්ෂපාන, කැනියොන් සහ ඉහළ කොත්මලේ ජලාශවල වාන්දොරටු මේ වනවිට විවෘත කර තිබෙනවා.\nඉහළ කොත්මලේ ජලාශයේ වාන්දොරටු 3 ක් විවෘතව පවතින අතර කැනියොන් ජලාශයේ වාන්දොරටුවක් ද, ලක්ෂපාන ජලාශයේ වාන් දොරටු 2 ක් ද විවෘත කර ඇති බවයි ආපදා කළමනාකරන මධ්‍යස්ථානය ප්‍රකාශ කළේ.\nමේ හේතුවෙන් කැළණි ගඟේ සහ කළු ගඟේ ජල මට්ටම ඉහළ යාමේ අවදානමක් පවතින අතර, ඒ පිලිබඳව අවධානයෙන් පසුවන ලෙස එම මධ්‍යස්ථානය ගඟ  දෙපස පහත් බිම්වල ජනතාවට දැනුම් දෙනවා.\nමේ අතර, වාරිමාර්ග දෙපාර්තමේන්තුව ද සදහන් කළේ රත්නපුර අවට කළු ගඟේ සහ අතු ගංගාවල ජල මට්ටම ඉහළ යමින් පවතින බවයි.\nඒ පිලිබඳව පහත් බිම් වල ජනතාව අවධානයෙන් පසුවිය යුතුයි.\nඑසේම, රත්නපුර සහ බලංගොඩ ප්‍රදේශවලට නායයාමේ අවදානමක් ද ප්‍රකාශයට පත් කර ඇති බව ආපදා කළමනාකරණ මධ්‍යස්ථානය සදහන් කළා.\nමේ අතර, හැටන් - ආගරපතන ටොරින්ටන් වත්තේදී 11 හැවිරිදි පාසල් සිසුවියන් දෙදෙනෙකු අද පස්වරුවේ ජල පහරකට හසුවී ගසාගෙන ගොස් තිබූ අතර එහිදී එක් සිසුවියක ජීවිතක්ෂයට පත්වී, අනෙක් සිසුවිය අතුරුදන්ව තිබෙනවා.\nපොලීසිය සඳහන් කළේ පාසල් නිම වී යළි නිවසට පැමිණෙමින් සිටියදි ඔවුන් මෙලෙස ජල පහරට හසුව ඇති බවයි.\nඑමෙන්ම, මධ්‍යම කඳුකරයට ඇද හැලූණු වර්ෂාපතනයත් සමග හැටන් සහ කොටගල ප්‍රදේශවල පහත් බිම් රැසක නිවාස ජලයෙන් යටවී ඇති බව හිරු වාර්තාකරු පැවසුවා.\nමේ අතර, දැනට පවතින වැසි සහ සුළං තත්ත්වය අනිද්දා දිනය දක්වා අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව, මධ්‍යම, සබරගමුව යන පළාත්වලට මෙන්ම කළුතර - ගාල්ල සහ මාතර යන දිස්ත්‍රික්කවලට මිලිමිටර් 150 ඉක්මවූ තද වැසි අපේක්ෂා කළ හැකි බවයි එම දෙපාර්තමේන්තුව සඳහන් කළේ.\nඅද උදෑසන 8.30 සිට පස්වරු 3.30 දක්වා පැය 7ක කාලය තුළ වැඩිම වර්ෂාපතනය වූ මිලිමීටර් 172 යි දශම 5 රත්නපුර - කුඩව ප්‍රදේශයෙන් වාර්තා වී තිබෙනවා.",
       "URL": "https://www.hirunews.lk/220571/ජලාශ-3ක-වාන්-දොරටු-විවෘතයි-කැළණි-සහ-කළු-ගඟ-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=3241"
}