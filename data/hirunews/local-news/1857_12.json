{
       "Source": "hirunews",
       "Timestamp": "Sunday, 27 June 2021 - 13:01",
       "Headline": "මින්නේරිය ජාතික උද්‍යානයේ සිද්ධියක් ගැන පොලීසියට පැමිණිල්ලක්  (වීඩියෝ)",
       "News Content": "මින්නේරිය  ජාතික උද්‍යානය ආශ්‍රිතව විශේෂ මෙහෙයුමක යෙදී සිටි වනජීවි නිලධාරින් පිරිසකට වනෝද්‍යානයේ සිට පිට වූ යුද හමුදාවේ යැයි කියන කණ්ඩායමක් විසින් පහරදීමට තැත් කිරීමේ සිද්ධියක් සම්බන්ධයෙන් පොලීසියට පැමිණිල්ලක් ඉදිරිපත් වී තිබෙනවා.\nඅදාළ පැමිණිල්ල ඉදිරිපත් කර ඇත්තේ මින්නේරිය ජාතික උද්‍යානයේ භාරකරු ඇතුළු වනජිවි නිලධාරින් පිරිසක් විසින්.\nහබරණ මින්නේරිය ජාතික වනෝද්‍යානයෙන් අලි පැටවෙකු පැහැර ගැනීමේ සූදානමක් සම්බන්ධයෙන් වනජිවි නිලධාරින් විශේෂ මෙහෙයුම ක්‍රියාත්මක කර ඇත්තේ පසුගිය බදාදා සිටයි.\nඑම මෙහෙයුම අතරතුර පෙරේදා රාත්‍රියේ වනෝද්‍යාන මායිමේ ඊරිගම වෙල්යායේ සිට යුද හමුදා කැබ් රථ දෙකක් පිටවී ඇති අතර, වනජිවි නිලධාරින් එම රථ ලුහුබඳිමින්, නවත්වන ලෙස සංඥා කර ඇතත්, ඒවා නොනවත්වාම ධාවනය කර ඇති බවයි අදාළ පැමිණිල්ලේ දැක්වෙන්නේ.\nපසුව ඒ සම්බන්ධව මොරගස්වැව යුද හමුදා මාර්ග බාධකයේ නිලධාරින් ද දැනුවත් කිරීමට ද වනජිවි නිලධාරින් පියවර ගෙන තිබෙනවා.\nඑහෙත් ඔවුන් ද දැනුම්දී ඇත්තේ අදාළ කැබ් රථ නොනවත්වා ධාවනය කර ඇති බවටයි.\nවනජිවි නිලධාරින් නොනවත්වා අදාළ කැබ් රථ ලුහුබැඳ ගිය බවත්, පසුව ඒවා අනුරාධපුර ප්‍රදේශයේ යුද හමුදා කඳවුරක් වෙත ගමන් කර ඇති බවත් වනජිවි නිලධාරින් පොලීසියට ඉදිරිපත් කළ පැමිණිල්ලේ දැක්වෙනවා.\nපසුව, මේ සම්බන්ධයෙන් අදාළ කඳවුරේ ප්‍රධාන දොරටුවේ රාජකාරියේ නිරත නිලධාරින් දැනුවත් කර යළි හබරන බලා පැමිණීමටයි වනජිවි නිලධාරින් කටයුතු කර ඇත්තේ.\nඑසේ පැමිණෙන විට හබරණ - ටැම්පිට විහාරය අසල යුද හමුදා මාර්ග බාධකයේදී වනජිවි නිලධාරින්ගේ කැබ් රථ යුද හමුදාව විසින් නතර කර ඇති අතර, එහිදී සිවිල් ඇඳුමින් සැරසී සිටි අයෙකු තමන් හමුදාවේ ප්‍රධානියෙකු බව පවසමින් තර්ජනය කළ බව ද පැමිණිල්ලේ සඳහන්.\nවනජිවි නිලධාරින් සිද්ධියේ කොටසක් පටිගත කර තිබුණා.\nඅනතුරුව, වනජිවි නිලධාරින් මේ සම්බන්ධයෙන් හබරන පොලීසිය වෙත පැමිණිලි කර ඇති අතර පොලීසිය පැවසුවේ ඒ පිළිබඳව විමර්ශනයක් ක්‍රියාත්මක බවයි.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය යුද හමුදා මාධ්‍ය අධ්‍යක්ෂ බ්‍රිගේඩියර් නිලන්ත ප්‍රේමරත්නගෙන් ද විමසීමක් කළා.\nඔහු කියා සිටියේ සිද්ධිය සම්බන්ධයෙන් පොලීසියට පළමු පැමිණිල්ල සිදුකර ඇත්තේ අදාළ යුද හමුදා නිලධාරිවරයා විසින් බවයි.\nඅදාළ යුද හමුදා නිලධාරියා හබරණ සිට කඳවුර වෙත පැමිණෙමින් සිටියදී මෙම සිද්ධිය සිදුව ඇති අතර, වනජිවි නිලධාරින් අනුරාධපුර කඳවුරට ගොස් එහි ගේට්ටුවේ රාජකාරියේ නිරත භටයින් වෙත නිසි පරිදි කරුණු පැහැදිලි කිරීමක් ද සිදුකර නොමැති බව ද ඔහු කියා සිටියා.",
       "URL": "https://www.hirunews.lk/275455/මින්නේරිය-ජාතික-උද්‍යානයේ-සිද්ධියක්-ගැන-පොලීසියට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1857"
}