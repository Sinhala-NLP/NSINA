{
       "Source": "hirunews",
       "Timestamp": "Sunday, 09 October 2022 - 19:43",
       "Headline": "ප්‍රියමාලි සමඟ ගනුදෙනු කළ බවට සමාජ මාධ්‍ය ප්‍රචාරයන්ට එරෙහිව ගම්මන්පිළ සී.අයි.ඩී යට (වීඩියෝ)",
       "News Content": "බරපතල මූල්‍ය වංචා සම්බන්ධයෙන් රක්ෂිත බන්ධනාගාරගතකර සිටින තිළිණි ප්‍රියමාලි නම් කාන්තාව සමඟ ගනුදෙනු කළ බවට තමාගේ නම සඳහන් කරමින් සමාජ ජාල මාධ්‍ය ඔස්සේ සිදුකරන ප්‍රචාරයට එරෙහිව පාර්ලිමේන්තු මන්ත්‍රී උදය ගම්මන්පිල අද අපරාධ පරීක්ෂණ දෙපාර්තමේන්තුව වෙත පැමිණිල්ලක් ඉදිරිපත් කළා.\nමේ අතර ඇය සිදුකළ මූල්‍ය වංචා සම්බන්ධයෙන් අපරාධ පරීක්ෂණ දෙපාර්තමේන්තුවට මේ වන විට ලැබී ඇති පැමිණිලි සංඛ්‍යාව 08 ක්.\nඑමෙන්ම හෝමාගම , කඩුවෙල සහ කොළඹ යන අධිකරණවලද ඇයට එරෙහිව මීට පෙර සිටම මුල්‍ය වංචා සම්බන්ධයෙන් නඩු විභාගවෙමින් පවතින බවයි පොලිසිය සඳහන් කළේ.\nතිළිණි ප්‍රියමාලි නම් මෙම කාන්තාව සම්බන්ධයෙන් අපරාධ පරීක්ෂණ දෙපාර්තමේන්තුව ආරම්භ කළේ කොළඹ 02 ප්‍රදේශයේ පදිංචි පුද්ගලයෙකුගෙන් ලද පැමිණිල්ලකට අනුවයි.\nරුපියල් මිලියන 226 කට අධික මුදලක් ලබාගෙන ඒවා ආපසු ගෙවීම සඳහා ලබා දුන් චෙක්පත් අඟරු වීම සම්බන්ධයෙන් එම පුද්ගලයා පැමිණිල්ලක් ඉදිරිපත් කර තිබූ අතර ඒ අනුවයි පොලිසිය විමර්ශන ආරම්භ කළේ.\nකෙසේ වෙතත් මෙම කාන්තාවට මුදල් ලබාදුන් බවට තමාගේ නමද ඇතුළත් කරමින් සමාජ මාධ්‍ය ඔස්සේ පැතිරෙන ප්‍රචාරවලට විරුද්ධව අද පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිළ අපරාධ පරීක්ෂණ දෙපාර්තමේන්තුවට පැමිණිල්ලක් ගොනුකලා.",
       "URL": "https://www.hirunews.lk/317446/ප්‍රියමාලි-සමඟ-ගනුදෙනු-කළ-බවට-සමාජ-මාධ්‍ය-ප්‍රචාරයන්ට-එරෙහිව-ගම්මන්පිළ-සී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=814"
}