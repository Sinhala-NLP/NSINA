{
       "Source": "hirunews",
       "Timestamp": "Thursday, 06 July 2023 - 9:31",
       "Headline": "කෝපා කමිටුව, පාසල් නොයන ළමයින්ගේ දත්ත ඉල්ලයි",
       "News Content": "පාසල් නොයන ළමයින් හඳුනාගෙන කඩිනමින් ඒ පිළිබඳ දත්ත පද්ධතියක් පවත්වාගෙන යන ලෙස කෝපා කමිටුව පරිවාස හා ළමාරක්ෂක දෙපාර්තමේන්තුවට දැනුම්දී තිබෙනවා.\nඅධ්‍යාපන අමාත්‍යාංශය සමඟ සම්බන්ධ වී මසකට වරක් හෝ මාස දෙකකට වරක් මෙම තොරතුරු පාසල් මගින් ලබාගැනීමේ ක්‍රමවේදයක් සකස් කළ යුතු බවයි කෝපා කමිටුවේ සභාපති රාජ්‍ය අමාත්‍ය ලසන්ත අලගියවන්න, පරිවාස හා ළමාරක්ෂක දෙපාර්තමේන්තුවට පෙන්වා දී ඇත්තේ.\n2019, 2020, 2021 වසරවල පරිවාස හා ළමාරක්ෂක දෙපාර්තමේන්තුවේ විගණකාධිපති වාර්තා සහ වර්තමාන කාර්යසාධනය පිළිබඳ පරීක්ෂා කිරීමට රජයේ ගිණුම් පිළිබඳ කාරක සභාව හෙවත් කෝපා කමිටුව පාර්ලිමේන්තුවේ දී රැස්වූ අවස්ථාවේ කමිටු සභාපතිවරයා මෙම උපදෙස් ලබාදී තිබෙනවා.\nප්‍රාදේශීය, දිස්ත්‍රික්ක, පළාත් සහ ජාතික මට්ටමේ පවතින ළමයින් සම්බන්ධ ගැටළු හඳුනාගෙන ඒ සඳහා විසඳුම් ලබාදීමේ ක්‍රමවේදයක් සකස් කරන ලෙස ද එහිදී කෝපා කමිටු සභාපති රාජ්‍ය අමාත්‍ය ලසන්ත අලගියවන්න පරිවාස හා ළමාරක්ෂක දෙපාර්තමේන්තුවට ප්‍රකාශ කළ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.",
       "URL": "https://www.hirunews.lk/340171/කෝපා-කමිටුව-පාසල්-නොයන-ළමයින්ගේ-දත්ත-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=209"
}