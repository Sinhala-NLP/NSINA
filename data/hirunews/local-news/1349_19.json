{
       "Source": "hirunews",
       "Timestamp": "Friday, 18 February 2022 - 10:45",
       "Headline": "ගම්මන්පිලගෙන් ලිඛිත ඉල්ලීමක් (වීඩියෝ)",
       "News Content": "ඉන්ධන සඳහා පනවා ඇති බදු ඉවත් කරන ලෙස මුදල් අමාත්‍ය බැසිල් රාජපක්ෂගෙන් අද දිනයේ ලිඛිත ඉල්ලීමක් සිදුකළ බව බලශක්ති අමාත්‍ය උදය ගම්මන්පිල ප්‍රකාශ කළා.\nඔහු මේ බව සඳහන් කළේ, පවතින තත්වය පිළිබඳව පැහැදිළි කිරීම සඳහා කොළඹ අද කැඳවා තිබූ මාධ්‍ය හමුවකට එක්වෙමින්.\nලංකා ඛනිජ තෙල් නීතිගත සංස්ථාවේ ඉන්ධන මිල ගණන් සංශෝධනය කිරීමක් සම්බන්ධයෙන් පසුගිය දිනවල වැඩි කථාබහක් හටගත්තේ ලංකා අයි.ඕ.සී. සමාගම පසුගියදා එම සමාගමේ පෙට්‍රල් සහ ඩීසල් මිල ඉහළ දැමීමත් සමඟයි.\nඒ අතරතුර ලංකා ඛනිජ තෙල් නීතිගත සංස්ථාව දෛනිකව ලබන අලාභය ඉහළ යාමත් සමඟ එය තවදුරටත් දරාගත නොහැකි බැවින් කඩිනම් මිල ඉහළ නැංවීමක් ඉල්ලා සංස්ථාවේ සභාපතිවරයා, බලශක්ති අමාත්‍යවරයා වෙත ඉල්ලීම් ඉදිරිපත් කර තිබුණා.\nමෙවන් පසුබිමක තවදුරටත් ඇතැම් ප්‍රදේශවල සංස්ථා ඉන්ධන පිරවුම්හල්වල ඉන්ධන තොග අවසන් වී ඇති බවට සඳහන් පුවරු දැකගත හැකි බවයි අප වාර්තාකරුවන් සඳහන් කළේ.\nලංකා ඛනිජතෙල් නීතිගත සංස්ථාව දිනකට රුපියල් මිලියන 551ක පාඩුවක් ලබන අතර, ඉන්ධන සඳහා පනවා ඇති බදු වෙනුවෙන් මුදල් අමාත්‍යාංශය දිනකට රුපියල් මිලියන 367 ක් උපයන බවයි බලශක්ති අමාත්‍යවරයා පෙන්වා දුන්නේ.\nඒ අනුව ඉන්ධන මත පනවා ඇති බදු ඉවත් කර දෙන මෙන් මුදල් අමාත්‍යවරයාගෙන් අද ලිඛිත ඉල්ලීමක් සිදු කළ බවද ඔහු කියා සිටියා.\nකෙසේ වෙතත් ඉන්ධන මිල වැඩි කිරීම සම්බන්ධයෙන් මේ දක්වා මුදල් අමාත්‍යාංශය දැනුම් දී නොමැති බවයි බලශක්ති අමාත්‍ය උදය ගම්මන්පිල අද පැවති මාධ්‍ය හමුවේදී වැඩිදුරටත් කියා සිටියා.\nඊයේ (17) රාත්‍රියේ ඉන්ධන මිල වැඩි කරන බවට පැතිරෙන කට කතාවන්හි සත්‍යතාවක් නොමැති බව යි ඊයේ සිය ට්විටර් ගිණුමේ පණිවිඩයක් තබමින් බලශක්ති අමාත්‍ය උදය ගම්මන්පිල සඳහන් කළේ.\nමේ අතර, ඉන්ධන නොමැති වීම හේතුවෙන් කැළණිතිස්ස තාප විදුලි බලාගාරයේ විදුලි ජනන කටයුතු සම්පූර්ණයෙන්ම නතර වී ඇති බව විදුලි බල මණ්ඩල මාධ්‍ය ප්‍රකාශක සුලක්ෂණ ජයවර්ධන පවසනවා.\nනැප්තා නොමැතිවීම හේතුවෙන් කැළණිතිස්ස තාප විදුලි බලාගාරයේ ජනන කටයුතු ඇනහිට ඇත්තේ ඊයේ (17) සවස 7ට පමණ බවයි වාර්තා වන්නේ.\nකැළණිතිස්ස විදුලි බලාගාරයෙන් ජාතික විදුලිබල පද්ධතියට මෙගාවොට් 165ක විදුලි ධාරිතාවක් සැපයෙනවා.\nමෙම බලාගාරය ක්‍රියාතමක කිරීම සඳහා දිනකට නැප්තා මෙට්‍රික් ටොන් 900ත් 1000ක් පමණ අවශ්‍ය වනවා.\nබලාගාරය නැවත ක්‍රියාත්මක කිරීමට අවශ්‍ය නැප්තා තොග අද රාත්‍රියේ හෝ හෙට උදෑසන වන විට ලැබෙනු ඇති බවටයි විදුලිබල මණ්ඩලය විශ්වාසය පළ කළේ.\nකෙසේවෙතත් ඉන්ධන තොග හෙට උදෑසන ලැබුණ ද එම තොග ගොඩබෑම සඳහා පැය 10කට අධික කාලයක් වැයවන බවයි මේ සම්බන්ධයෙන් අදහස් දැක්වූ විදුලිබල මණ්ඩල ප්‍රකාශකයෙකු කියාසිටියේ.\nමේවන විට විදුලි ඉල්ලුමේ උපරිමය පහළ බසිමින් පවතින බැවින් ජාතික පද්ධතිය අසමතුලිත වීමේ ගැටලුවක් පැන නොනගිනු ඇති බවටත් ඔහු විශ්වාසය පළකළා.\nමේ අතර බලශක්ති අමාත්‍යවරයා අද දහවල් කියාසිටියේ ලංකා ඛනිජ තෙල් නීතිගත සංස්ථාව ඉල්ලා ඇති ඉන්ධන මිල සංශෝධනය ලබාදුනහොත් එය ඉතිහාසගත මිලක් වනු ඇති බවයි.\nපාරිභෝගිකයා අපහසුතාවයට පත්වන පරිදි මිල සංශෝධනයකට සූදානම් නොමැති බවයි අමාත්‍යවරයා හිරු ප්‍රවෘත්ති කළ විමසීමකදී සඳහන් කළේ.\nමේ අතර ඇතැම් සිපෙට්කෝ ඉන්ධන පිරවුම්හලවලද ඉන්ධන අවසන් වී ඇති ආකාරය අද දැකගත හැකිවුණා.\nමේ අතරල ශ්‍රී ලංකා ඛනිජ තෙල් සංස්ථාවේ අභ්‍යන්තර ආරංචි මාර්ග සඳහන් කරන්නේ සංස්ථාව මුහුණ දෙන අලාභය හමුවේ තෙල් මිල ඉහළ දැමීම එක් දිනකින් හෝ පමා කළහොත් එය දරාගත නොහැකි පාඩුවක් වන බවයි.\nරජය මේ සම්බන්ධයෙන් අවධානය යොමුකොට කඩිනමින් ඉන්ධන මිල ඉහළ දැමීමේ තීරණය ගතයුතු බවයි එම ආරංචි මාර්ග සඳහන් කළේ.\nවිදුලි අර්බුදයට අමතරව රටතුළ ඉන්ධන හිඟයවක්ද මතුව ඇති ආකාරය මේ දිනවල ඉන්ධන පිරවුම්හල් ආශ්‍රිතව දැකගත හැකියි.\nහිරු ප්‍රවෘත්ති කණ්ඩායම්වලට දැකගත හැකිවුණේ ඇතැම් සිපෙට්කෝ ඉන්ධන පිරවුම්හල්වල ඉන්ධන අවසන්ව ඇති බවයි.\nසිපෙට්කෝ පිරවුම්හල්වල ඉන්ධන සැබෑ ලෙසම අවසන්ද ? අප ඒ සම්බන්ධයෙන් සොයා බැලීමක් සිදුකළා.\nසාමාන්‍යයෙන් මෙරට මාසික ඉන්ධන අවශ්‍යතාව සඳහා සිපෙට්කෝ ආයතනය පෙට්‍රල් මෙට්‍රික් ටොන් 90,000ක් සහ ඩීසල් මෙට්‍රික් ටොන් 150,000ක් මෙරටට ආනනයනය කරන බව ඛනිජ තෙල් නීතිගත සංස්ථාව සඳහන් කළා.\nතෙල් සංස්ථාව පැවසුවේ කෙසේවෙතත් රට වසාදමා තිබූ පසුගිය සමයේ ඉන්ධන ගෙන්වීම අඩු මට්ටමක පැවතුනත් මේ වසරේ ජනවාරි සහ මෙම මාසයේදී ඉන්ධන ගෙන්වීම වේගවත් ලෙස ඉහළ ගිය බවයි.\nඑසේනම් සිපෙට්කෝ ඉන්ධන පිරවුම් රැසකම ​ඉන්ධන නැත ලෙස සඳහන් කර ඇත්තේ ඉන්ධන බෙදාහැරීමේ ගැටලුවක් හේතුවෙන් ද යන්න අප තවදුරටත් විමසා බැලුවා.\nඒ පිළිබඳව ඛනිජ තෙල් තොග ගබඩා පර්යන්තයේ සභාපති නාලක පෙරේරා මහතාගෙන් අප ප්‍රශ්න කළා.\nමේ අතර පසුගියදා මිල ඉහළ දැමූ ලංකා අයි.ඕ.සී. ඉන්ධන පිරවුම්හල් කිහිපයකම මෙලෙස දිගු පෝලිම් දක්නට ලැබුණා.\nලෝක වෙළඳපොලේ ඉන්ධන මිල ඉහළ යෑමත් සමඟ පසුගියදා ලංකා අයි.ඕ.සී. සමාගම පෙට්‍රල් සහ ඩීසල් මිල ඉහළ නැංවීමට තීරණය කළා.\nඑම අවස්ථාවේ ඛනිජ තෙල් නීතිගත සංස්ථාව ප්‍රකාශ කළේ ඔවුන්ගේ ඉන්ධන මිල ඉහළ නැංවීමේ බලාපොරොත්තුවක් නොමැති බවයි.\nකෙසේවෙතත් ලංකා ඛනිජ තෙල් නීතිගත සංස්ථාව ඉල්ලා ඇති ඉන්ධන මිල සංශෝධනය ලබාදුනහොත් එය ඉතිහාසගත මිලක් වනු ඇති බව බලශක්ති අමාත්‍ය උදය ගම්මන්පිල පවසනවා.\nපාරිභෝගිකයා දැඩි අපහසුතාවයට පත්වන පරිදි මිල සංශෝධනයකට සූදානම් නොමැති බවයි අමාත්‍යවරයා හිරු ප්‍රවෘත්ති කළ විමසීමකදී සඳහන් කළේ.\nමේ අතර තාප විදුලි බලාගාරවලට අවශ්‍ය ඉන්ධන වරින් වර හිඟවීම හේතුවෙන් මෙරට ස්ථාවර විදුලි සැපයුමට පසුගිය දිනවලදී එල්ල වුණේ දැඩි බලපෑමක්.\nඒ අනුව අවශ්‍යතාව පරිදි ඉදිරි මාස 03ක කාලයක් සඳහා අවශ්‍ය අවස්ථාවල විදුලිය කප්පාදු කිරීමට අවසර දෙන්නැයි ලංකා විදුලිබල මණ්ඩලය මීට පෙර මහජන උපයෝගීතා කොමිෂන් සභාවෙන් ඉල්ලීමක් කර තිබුණත් ඊට අවසර හිමි වූයේ නැහැ.\nඛනිජතෙල් සංස්ථාවෙන් ඉන්ධන නොලැබෙන පසුබිමක ලංකා විදුලිබල මණ්ඩලය තීරණය කළේ විදුලි උත්පාදනයට අවශ්‍ය ඉන්ධන ලංකා අයි. ඕ. සී. සමාගමෙන් සෘජුවම ලබා ගැනීමටයි.\nකෙසේවෙතත් එම තීරණයට ආණ්ඩුව නියෝජනය කරන වෘත්තීය සමිතිවලින් එල්ලවෙම්න් පවතින්නේ දැඩි විරෝධයක්.\nකෙසේවෙතත් විදුලි උත්පාදනයට අවශ්‍ය ඉන්ධන නොමැතිව බලාගාර කිහිපයක් මේ වනවිටත් පවතින්නේ අක්‍රීයවයි.\nඒ මතුගම, තුල්හිරිය, කොළොන්නාව, කැලණිතිස්ස සොජිට්ස් පෞද්ගලික බලාගාරය හා කැලණිතිස්ස බලාගාර සංකීර්ණයේ විදුලි බලාගාරය යන බලාගාරයි.\nමීට අමතරව කැලණිතිස්ස සංයුක්ත චක්‍රීය බලාගාරයේ විදුලි උත්පාදනය සඳහා නැප්තා ප්‍රමාණවත්ව තිබුණේ ඊයේ (17) රාත්‍රී 7 දක්වා පමණයි.\nමේ අතර පවතින විදුලි අර්බුදය සම්බන්ධයෙන් ලංකා විදුලිබල මණ්ඩලය හා මහජන උපයෝගිතා කොමිසම අතර අදත් සාකච්ඡා පවත්වා ඇති බවයි වාර්තා වන්නේ.",
       "URL": "https://www.hirunews.lk/297333/ගම්මන්පිලගෙන්-ලිඛිත-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1349"
}