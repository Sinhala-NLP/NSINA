{
       "Source": "hirunews",
       "Timestamp": "Tuesday, 19 December 2017 - 19:38",
       "Headline": "ලාන්සා වැට උඩ",
       "News Content": "තමන් ඒකාබද්ධ විපක්ෂයට එක්වීමට තවමත් තීරණය කර නොමැති බව අද ස්වදේශ කටයුතු නියෝජ්‍ය අමාත්‍ය ධුරයෙන් ඉල්ලා අස්වූ නිමල් ලන්සා ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ තවදුරටත් ශ්‍රී ලංකා නිදහස් පක්ෂයේ මන්ත්‍රීවරයෙකු ලෙස කටයුතු කරන බවයි.\nඉල්ලා අස්වීම පිළිබඳ කරුණු දක්වමින් ඔහු ජනාධිපතිවරයා  වෙත යොමු කළ ලිපියේ  සඳහන් වන්නේ තමා කළක සිට මීගමුව මැතිවරණ බල ප්‍රදේශයේ ශ්‍රී ලංකා නිදහස් පක්ෂ ප්‍රධාන සංවිධායක ධුරය අපේක්ෂාවෙන් සිටි බවයි.\nඑය නොලැබීම සහ එම ආසනයට නව සම සංවිධායකවරයෙකු පත් කිරීම පිළිබඳව කළකිරීමට පත්ව සිටින බවද එහි දැක්වෙනවා.\nමෙවැනි වාතාවරණයක් තුළ තමන් ස්වදේශ කටයුතු නියෝජ්‍ය අමාත්‍ය ධුරයෙන් ඉල්ලා අස්වන නමුත් ජනාධිපතිවරයාගේ නායකත්වයත් සමග රැඳෙමින් ශ්‍රී ලංකා නිදහස් පක්ෂය සමග ඉදිරියටත් කටයුතු කරන බවයි ඔහු ප්‍රකාශ කර ඇත්තේ.\nතනතුරෙන් ඉවත්වීමෙන් පසු ඔහු මෙලෙස හිරු ප්‍රවෘත්ති අංශයට අදහස් පළ කළා.\n‘‘ අපි අවුරුදු 2 කට මේ ආණ්ඩුවට ආවේ. ඉතින් අපි සැප්තැම්බර් මාසේ අයින් වෙන්න ගියා. ජනාධිපතිතුමා දෙසැම්බර් වෙනකන් ඉන්න කිව්වා. ඒත් එක්කම ශ්‍රී ලංකා නිදහස් පක්ෂයේ සංවිධායකවරු පත්කිරීම පිළිබඳව ගැටලු ගණනාවක් තිබෙනවා. ජනතාවට කියන්නේ මම අයින්වීමේ කාරණාව පිළිබඳව ඉදිරියේදී ජනතාව දැනුවත් කරන්න බලාපොරොත්තු වෙනවා.\nප්‍රශ්නය - ඒකාබද්ධ විපක්ෂය එක්ක සම්බන්ධවෙලා දේශපාලනය කරන්න බලාපොරොත්තුවක් තියෙනවාද?\n- තාම එහෙම ස්ථිර මේකක් නැහැ. මම දැනට ශ්‍රී ලංකා නිදහස් පක්ෂයේ මන්ත්‍රීවරයෙක් විදිහට ඉදිරියේදී කටයුතු කරනවා කියන එක තමයි මේ අවස්ථාවේදී කියන්න තියෙන්නේ’’\nමේ අතර ශ්‍රී ලංකා නිදහස් පක්ෂය අද කොළඹ කැඳවා තිබූ මාධ්‍ය හමුවේදීද අමාත්‍ය මහින්ද සමරසිංහ මෙම ඉල්ලා අස්වීම සම්බන්ධයෙන් අදහස් පළ කළා. ‘‘ එතුමා නියෝජ්‍ය ඇමතිකමින් අයින් වෙලා කියලා අපිට පණිවිඩේ එවලා තියෙනවා. ප්‍රශ්නයක් නැහැ. සමහරු කැමති නැහැනේ තනතුරු තියාගෙන ඉන්න.ඒ නිසා වෙන්න ඇති. එතුමා කොහෙටවත් ගිහින් නැහැ. එතුමා ඉන්නේ ශ්‍රී.ල.නි.ප එක්ක.’’\nකළුතරදී ශ්‍රී ලංකා පොදුජන පෙරමුණේ නාමයෝජනා සැකසීමේ අවස්ථාවට එක්වෙමින් පාර්ලිමේන්තු මන්ත්‍රී රෝහිත අබේගුණවර්ධන  හිටපු නියෝජ්‍ය අමාත්‍ය නිමල් ලන්සාගේ ඉවත්වීම සම්බන්ධයෙන් මෙලෙස අදහස් දක්වා සිටියා.\n‘‘ අපි ගලවන්නේ කෘන්තක, රදනක හොඳ දත්. පළවෙනි හොඳ දත ගැලෙව්වා. රාජ්‍ය පරිපාලන සහ ස්වදේශ කටයුතු නියෝජ්‍ය ඇමති ලන්සා මැතිතුමා දැන් ඒකාබද්ධ විපක්ෂය සමඟ මහින්ද රාජපක්ෂ ජනාධිපතිතුමා සමඟ එකතුවුණා. දැන් මේ නාමයෝජනා දීලා ඉවර නැහැ. 21 වැනිදා වෙනකොට තව ගලවනවා. පහු වෙනකොට පෝලිමේ ගලවනවා’’",
       "URL": "https://www.hirunews.lk/178820/ලාන්සා-වැට-උඩ",
       "Category": "Local News",
       "Parent URL": "https://www.hirunews.lk/local-news.php?pageID=4165"
}