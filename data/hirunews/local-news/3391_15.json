{
       "Source": "hirunews",
       "Timestamp": "Monday, 22 April 2019 - 5:54",
       "Headline": "පොලිස් ඇඳිරි නීතිය උදෑසන 6න් අවසන්",
       "News Content": "දිවයින පුරා පනවා තිබූ පොලිස් ඇඳිරි නීතිය අද පෙරවරු 6 ට ඉවත් කෙරුණු බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළා.\nස්ථාන 8 ක ඊයේ සිදුවූ පිපිරීම් සිද්ධිවලින් පසුව වහාම ක්‍රියාත්මක වන පරිදි පොලිස් ඇඳිරි නීතිය පැනවීමටයි කටයුතු කරනු ලැබුවේ.\nදිවයිනේ ස්ථාන 08 ක සිදුවූ පිපිරිම්වලින් මියගිය සංඛ්‍යාව 200 ඉක්මවන අතර, තුවාල ලැබූවන් සංඛ්‍යාවද 470 ඉක්මවනවා.\nතුවාල ලැබූවන් මේ වනවිට කොළඹ ජාතික රෝහල, මීගමුව සහ මඩකලපුව රෝහල්වල ප්‍රතිකාර ලබනවා.\nකොටහේන - කොච්චිකඬේ පල්ලිය, කටාන - කටුවාපිටිය පල්ලිය, මඩකලපුව - සියොන් දේවස්ථානය, කොළඹ - ෂැන්ගී‍්‍රලා, ක්‍රිංග්ස්බරි සහ කොල්ලූපිටිය - සිනමන් ග්‍රෑන්ඞ් යන හෝටල්වල පිපිරීම් වාර්තා වුණේ ඊයේ පෙරවරු 8.45ත්, 9.30ත් අතරයි.\nපසුව පස්වරු 1.45ට පමණ දෙහිවල සත්ත්වෝද්‍යානය ඉදිරිපිට පිහිටි උත්සව ශාලාවක තවත් පිපිරීමක් වාර්තා වුණා. එම පිපිරීමෙන් පුද්ගලයින් දෙදෙනෙකු මිය ගිය බවයි පොලීසිය සඳහන් කළේ.\nමේ අතර, පරීක්ෂා කිරීම් අතුරතුර අවස්ථා දෙකකදී පිපිරීමට ලක්වූ දෙමටගොඩ - මහවිල උද්‍යානය ප්‍රදේශයේ නිවසේ තිබී කුඩා දරුවන් දෙදෙනෙකුගේ සහ කාන්තාවකගේ මෘත ශරීර ඊයේ පස්වරුවේ හමුවී තිබෙනවා.\nපොලීසිය සදහන් කළේ ඔවුන් කවුරුන්ද යන්න මෙතෙක් අනාවරණ වී නොමැති බවයි.\nමීට අමතරව එම පිපිරිමට සම්බන්ධව සැකකරුවන් 13 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා. ඉන් 10 දෙනෙකු අපරාධ පරීක්ෂණ දෙපාර්තමේන්තුව වෙත භාර දී තිබෙන බවයි ඔහු කියා සිටියේ.",
       "URL": "https://www.hirunews.lk/214919/පොලිස්-ඇඳිරි-නීතිය-උදෑසන-6න්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3391"
}