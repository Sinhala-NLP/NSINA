{
       "Source": "hirunews",
       "Timestamp": "Saturday, 15 August 2020 - 13:14",
       "Headline": "පැරදුණු මැති ඇමතිවරුන්ගේ ආරක්ෂාව ඉවත් කිරීම, ආරක්ෂක තක්සේරුවකින් පසු (වීඩියෝ)",
       "News Content": "මහ මැතිවරණයෙන් පරාජයට පත්වූ මැති ඇමතිවරුන්ට තවදුරටත් ආරක්ෂාව ලබාදෙනවාද, නැද්ද යන්න පිළිබඳව තීරණය කෙරෙන්නේ ඔවුන්ගේ ආරක්ෂාව සම්බන්ධයෙන් තක්සේරුවක් කිරීමෙන් අනතුරුව බව පොලීසිය පවසනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න මේ බව කියා සිටියේ  අද දිනයේ ජාතික පුවත්පතක පළවී තිබූ වාර්තාවක් සම්බන්ධයෙන් හිරු ප්‍රවෘත්ති අංශය කළ විමසීමකදියි.\nඑම වාර්තාවේ සඳහන් වූයේ මහ මැතිවරණයෙන් පරාජයට පත්වූ 81 දෙනෙකුගේ ආරක්ෂක නිලධාරීන් ඉදිරි  සතියේ සිට ඉවත් කිරීමට පියවර ගෙන ඇති බවයි.\nකෙසේ වෙතත් එලෙස ආරක්ෂාව කඩිනමින් ඉවත් කිරීමට මෙතෙක් තීරණයක් ගෙන නොමැති බවද පොලිස් මාධ්‍ය ප්‍රකාශකවරයා සඳහන් කළා.\nසාමාන්‍යයෙන් පාර්ලිමේන්තු මන්ත්‍රීවරයෙකුට ආරක්ෂක නිලධාරීන් හතරදෙනෙකුද, අමාත්‍යවරයෙකුට ප්‍රධාන පොලිස් පරීක්ෂකවරයෙකු ඇතුලු නිලධාරීන් අටදෙනෙකුද සේවය සපයනු ලබනවා.",
       "URL": "https://www.hirunews.lk/247849/පැරදුණු-මැති-ඇමතිවරුන්ගේ-ආරක්ෂාව-ඉවත්-කිරීම-ආරක්ෂක-තක්සේරුවකින්-පසු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2519"
}