{
       "Source": "hirunews",
       "Timestamp": "Tuesday, 19 July 2016 - 18:07",
       "Headline": "රැඩිකල් වෙනසට සිංගප්පූරුවේ සහය",
       "News Content": "ශ්‍රී ලංකාවේ පරිපාලන සේවය වඩාත් කාර්යක්ෂම කිරීම සඳහා වූ රැඩිකල් වෙනස්කම් සිදු කිරීමේදී සිංගප්පූරුවේ සහය අපේක්ෂා කරන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ, එරට සිවිල් සේවා විද්‍යාලයේ නිරීක්ෂණ චාරිකාවකට අද එක්වීමෙන් අනතුරුවයි.\nඅග්‍රාමාත්‍යවරයා එහිදී එම විද්‍යාලයේ ඉහළ නිලධාරීන් සමඟ, පරිපාලන සේවාව ඉහළට ඔසවා තැබීමේ අවශ්‍යතා පිළිබඳව විශේෂ සාකච්ඡාවකද නිරතවුණා.\nශ්‍රී ලංකා සංවර්ධන පරිපාලන ආයතනය සහ සිංගප්පූරු සිවිල් සේවා විද්‍යාලය  අතර දැනට ක්‍රියාත්මක පුහුණු වැඩසටහන් අනාගතයේදී පුළුල් කිරීම පිළිබඳවද මෙහිදී අවධානය යොමුවී තිබෙනවා.\nමේ අතර අග්‍රාමාත්‍ය රනිල් වික්‍රමසිංහ ඇතුලූ ශ්‍රී ලාංකික දුත පිරිස වෙනුවෙන් එරට අග්‍රාමාත්‍යවරයා විශේෂ දිවා භෝජන සංග්‍රහයක්ද පවත්වනු ලැබුවා.\nඑහිදී උත්සව සභාව ඇමතූ අග්‍රාමාත්‍යවරයා කියා සිටියේ දේශපාලන ස්ථාවරත්වය රටක සංවර්ධනයේ පදනම වන බවයි.",
       "URL": "https://www.hirunews.lk/138434/රැඩිකල්-වෙනසට-සිංගප්පූරුවේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=4959"
}