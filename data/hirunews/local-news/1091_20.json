{
       "Source": "hirunews",
       "Timestamp": "Thursday, 16 June 2022 - 14:12",
       "Headline": "සර්ප දෂ්ඨනයට ලක්ව මියගිය දරුවාගේ මරණයට හේතුව ඖෂධ හිඟය නොවන බව සෞඛ්‍ය අංශ කියයි (වීඩියෝ)",
       "News Content": "අනුරාධපුරයේ සර්ප දෂ්ඨනය සිදු වී මියගිය දරුවා සම්බන්ධව අමාත්‍යාංශය මගින් පරීක්ෂණයක් පැවැත්වෙන බවත්, එම සර්ප දෂ්ඨනයේදී ප්‍රතිවිෂවලට ලබාදෙන ඖෂධවල කිසිදු හිඟයක් නොතිබූ බවත් ශ්‍රී ලංකා ළමා රෝග විශේෂඥ වෛද්‍යවරුන්ගේ විද්‍යායතනයේ උප සභාපති ජ්‍යේෂ්ඨ ළමා රෝග විශේෂඥ වෛද්‍ය කෝසල කරුණාරත්න පවසනවා.\nශ්‍රී ලංකා ළමා රෝග විශේෂඥ වෛද්‍යවරුන්ගේ විද්‍යායතනය මගින් පැවැත්වූ මාධ්‍ය හමුවකදී වෛද්‍යවරයා කියා සිටියේ තමන් මැදිහත්ව විශේෂඥ වෛද්‍ය සංගමය විසින් ලංකාවේ ඇති ළමා රෝහල්වල ළමා වාට්ටුවල වෛද්‍යවරුන්ගෙන් විමසීමක් කිරීමේ දී කිසිම අංශයකින් ප්‍රතිවිෂ හිඟයක් පිළිබඳ වාර්තා වී නොමැති බවයි.\nමේ හේතුවෙන් අනුරාධපුර සිදුවීම සම්බන්ධව පැවැත්වෙන පරීක්ෂණ අතරතුර, එය ප්‍රතිවිෂ ඖෂධ හිඟ වීම නිසා සිදු වූ මරණයක් නොවන බව ද විශේෂ වෛද්‍ය කෝසල කරුණාරත්න සඳහන් කළා.\nකෙසේවෙතත්, අනුරාධපුර - කනත්තෑව ප්‍රදේශයේ පදිංචි 16 හැවිරිදි වියෙහි පසුවන විනුත් තෙවිනාත් දරුවාගේ මරණය සම්බන්ධයෙන් ඔහුගේ පියා පළ කළේ, සිය දරුවා ජීවිතක්ෂයට පත්වූයේ, සර්ප විසට අවශ්‍ය ඖෂධ අනුරාධපුර කිසිදු ඖෂධ සැලක මිලදී ගැනීමට නොතිබූ නිසා බැවිනි.\nසර්ප දෂ්ටනය සිදු වී විනාඩි 25ක් තුළ අනුරාධපුර ශික්ෂණ රෝහලට ගෙන ගිය බවත්, ඒ වනවිටත් දරුවාට කිසිදු බරපතළ තත්ත්වයක් නොතිබූ බවත්, තමන් දරුවාගෙන් කෙසේ දැයි ඇසූ විට තුවාලය අසල දනවා යැයි පමණක් කියූ බවත් දරුවාගේ පියා සඳහන් කළා.\nපසුව රෝහලෙන් දරුවාට ලබාදුන් එන්නතෙන් පසුව තම දරුවාට පෙර නොතිබූ වේදනාකාරී තත්ත්වයක් හටගත් බවත්, ඉන්පසුව රෝහලෙන් ලබාදුන් ඖෂධ ලැයිස්තුව ගෙන ඒමට ප්‍රදේශයේ සියලුම ඖෂධසැල් වෙත ගිය බවත්, තමන්ට එම ඖෂධ නොලැබූ බවත් දරුවාගේ පියා වැඩිදුරටත් කියා සිටියා.\nමියගිය දරුවාගේ පියා වැඩිදුරටත් ප්‍රකාශ කළේ මෙවැන්නක්..,\n''මගේ දරුවා මේ රටේ එක ඩොලර් එකක්වත් හොරකම් කරලා නෑ. මම හොරකම් කරලවත් මේ සමාජේ වෙන කවුරුවත් හොරකම් කරලවත් නෑනේ. නිකන් බෙහෙත් නැති වුණාට කමක් නෑ. අඩු තරමේ සල්ලි දීලා ගන්නවත් බෙහෙත් නැති රටක මගේ දරුවා ඉපදුණු එක ගැනයි දැන් මට කනගාටුව...''\nයනුවෙන්.\nමෙවන් ප්‍රකාශයක් මැද රට තුළ සර්ප විසට අවශ්‍ය පසු ඖෂධ හිඟයක් නොමැති බවට වෛද්‍ය අංශවලින් සිදු කරන මෙවැනි ප්‍රකාශවල සත්‍ය අසත්‍යතාව කෙසේ දැයි දෙවරක් සිතා බැලිය යුතු නොවේද ?\nමේ අතර, සර්පයෙකු දෂ්ඨ කළ විට කඩිනමින් සිදු කළ යුතු ප්‍රතිකර්ම සම්බන්ධයෙන් ද මෙම සාකච්ඡාවේ දී දැනුවත් කිරීමක් සිදු කළා.\nයම් දරුවෙකුට කිසියම් අවස්ථාවක දී සර්ප දෂ්ඨනයට ලක් වන්නට සිදු වුවහොත්, කිසිම විටෙක ඒ දරුවා කලබල කිරීමෙන් වැළකී ඊට අදාළ ක්ෂණික ප්‍රතිකර්ම යෙදිය යුතු බව සර්ප දෂ්ඨන පිළිබඳ විශේෂඥ අනුකමිටුවේ සාමාජික, ජ්‍යේෂ්ඨ ළමා රෝග විශේෂඥ වෛද්‍ය උදය ද සිල්වා පවසනවා.\nවෛද්‍යවරයා කියා සිටියේ, සර්පයෙකු දෂ්ඨ කළ විට, දරුවාගේ බිය ඉවත් කිරීමට කටයුතු කර, පළමුව කළ යුත්තේ ඔහු හෝ ඇය නිසොල්මනේ තැබීම බවයි.\nකිසිම විටෙකදී අත්බෙහෙත් හෝ නිවසෙහි ඇති වෙනයම් හෝ ඖෂධයක් තුවාලයේ ගැල්වීම සිදු නොකළ යුතු බවයි වෛද්‍ය උදය පෙන්වා දෙන්නේ.\nවිෂ පැතිර යාම වැළැක්වීමට සිතා කිසිදු ලෙසකින් එම ස්ථානය තද රෙදිපටිවලින් බැඳ හෝ වසා දැමීම සිදු නොකළ යුතු බව පෙන්වා දෙන වෛද්‍යවරයා සඳහන් කළේ, එසේ කිරීමෙන් ශරීරය පුරා විෂ පැතිර යාම වේගවත්වන බවයි.\nකිසිදු ලෙසකින් සර්ප දෂ්ඨනයට ලක් වු ස්ථානයෙන් විෂ ඉවත් කිරීමක් හෝ, තුවාලය පෑරීමක් සිදු නොකර දරුවාව වහාම රෝහලට රැගෙන එන ලෙසටයි වෛද්‍ය උදය ද සිල්වා මෙහිදී වැදුරටත් ප්‍රකාශ කළේ.\nඑමෙන්ම දෂ්ඨ කළ සර්පයා රෝහලට රැගෙන ඒමේ දී එම සත්ත්වයාව පණපිටින් රෝහලට රැගෙන නොඑන ලෙසට වෛද්‍යවරයා මෙහිදී සිහිපත් කළා.",
       "URL": "https://www.hirunews.lk/307285/සර්ප-දෂ්ඨනයට-ලක්ව-මියගිය-දරුවාගේ-මරණයට-හේතුව-ඖෂධ-හිඟය-නොවන-බව-සෞඛ්‍ය-අංශ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1091"
}