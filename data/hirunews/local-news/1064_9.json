{
       "Source": "hirunews",
       "Timestamp": "Monday, 27 June 2022 - 19:14",
       "Headline": "චමරි අතපත්තු ගෙන් දඹුල්ලේ දී ගිනිකෙළි සංදර්ශනයක් - ශ්‍රී ලංකා කණ්ඩායමට කඩුලූ 7 ක ජයක්",
       "News Content": "ශ්‍රී ලංකා කණ්ඩායම සහ ඉන්දීය කාන්තා කණ්ඩායම අතර පැවැති තරග තුනකින් සමන්විත පන්දුවාර 20 තරගාවලිය තරග දෙකට එකක් ලෙස ජය ගැනීමට ඉන්දීය කණ්ඩායම සමත්වුණා.\nඒ අද දඹුල්ල ජාත්‍යන්තර ක්‍රිකට් ක්‍රීඩාංගණයේ දී දෙරට අතර පැවති තුන්වැනි සහ අවසාන තරගයෙන් ශ්‍රී ලංකා කණ්ඩායම කඩුලූ 7 ක ජයග්‍රහණයක් අත්කර ගැනීමත් සමඟයි.\nමේ තරගයේ කාසිය වාසිය දිනා ගත් ඉන්දීය කණ්ඩායම පළමුව පන්දුවට පහර දීමට තීරණය කළා.\nමෙම තීරණයට අනුව පිටියට පිවිසි ඉන්දීය කාන්තා කණ්ඩායමට නියමිත පන්දුවාර 20 තුළදී ලබා ගැනීමට හැකිවූයේ කඩුලු 5ක් දැවී ලකුණු 138ක් පමණයි.\nමෙහිදී ඉන්දීය කණ්ඩායම වෙනුවෙන් නායිකා හරම්ප්‍රීත් කොවූර් ලකුණු 39 ක් රැස්කර ගත්තේ පන්දු 33 කට පමණක් මුහුණ දෙමින්.\nඇයගේ ලකුණු 39 තුළ හතරේ පහර 3ක් සහ එක් 6 පහරක් අන්තර් ගතවී තිබුණ.\nඇයට අගනා සහායක් ලබාදුන් ජෙමීමා රොද්‍රිගස් පන්දු 30 කදී ලකුණු 33 ක් රැස් කර ගත්තේය හතරේ පහර 3ක් ද සමගින්.\nපන්දු යැවීමේදී සාගරිකා කුමාරි, අමා කාංචනා, ඕෂධී රණසිංහ සහ ඉනෝකා රණවීර අතරේ එක් කඩුල්ල බැගින් බෙදී ගියා.\nපිළිතුරු ඉනිම සඳහා පිටියට පිවිසි ශ්‍රී ලංකා කණ්ඩායමේ පළමු කඩුල්ල මුළු ලකුණු සංඛ්‍යාව 6 ක්ව තිබියදී බිඳ වැටෙනවා.\nවිශ්මි ගුණරත්න ලකුණු 5 කට දැවී යන්නේ රේණුකා සිංගේ පන්දු හමුවේයි.\nඉන් අනතුරුව නායකත්වයේ වගකීම කරට ගන්නා චාමරි අතපත්තු පන්දු 48 කදී ප්‍රවේගකාරී ලකුණු අසූවක් රැස්කර ගන්නවා.\nඇයගේ ලකුණු 80 තුළ හතරේ පහර 14 ක් සහ එක් 6 පහරක් අන්තර්ගතයි.\nශ්‍රී ලංකා කණ්ඩායමේ ජයග්‍රහණය ට මඟ පාදන මෙම පිතිකරණයත් සමඟ ඒකාබද්ධ වන නිලක්ශි ද සිල්වා පන්දු 28 කදී ලකුණු 30 ක් රැස්කර ගනිමින් කණ්ඩායමේ ජයග්‍රහණය තවත් සමීප කරනවා.\nඇයගේ ලකුණු 30 ඇතුළත හතරේ පහර 4ක් අන්තර්ගතයි.\nපන්දු ඕවර 17 ක් නිමාවන විට ශ්‍රී ලංකා කණ්ඩායම ජයග්‍රහනයට අවශ්‍ය ලකුණු 142 ලබා ගන්නේ කඩුලු 3ක් පමණක් දැවී තිබියදී.",
       "URL": "https://www.hirunews.lk/308335/චමරි-අතපත්තු-ගෙන්-දඹුල්ලේ-දී-ගිනිකෙළි-සංදර්ශනයක්-ශ්‍රී-ලංකා-කණ්ඩායමට-කඩුලූ-7-ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1064"
}