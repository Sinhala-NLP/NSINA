{
       "Source": "hirunews",
       "Timestamp": "Monday, 18 April 2022 - 7:54",
       "Headline": "අයි.ඕ.සී. ඉන්ධන මිල තුන්වන වරටත් ඉහළට",
       "News Content": "ඊයේ (17) මධ්‍යම රාත්‍රියේ සිට ලංකා අයි.ඕ.සී. ඉන්ධන මිල ගණන් යළි ඉහළ නංවා තිබෙනවා.\nඒ අනුව පෙට්‍රල් ලීටරයක් රුපියල් 35 කින් සහ ඩීසල් ලීටරයක් රුපියල් 75 කින් ඉහළ යනු ඇති.\nමිල සංශෝධනයත් සමඟ ඔක්ටේන් 92 වර්ගයේ පෙට්‍රල් ලීටරයක මිල රුපියල් 338 දක්වා ඉහළ යන අතර, ඔක්ටේන් 95 පෙට්‍රල් ලීටරයක නව මිල සටහන් වන්නේ රුපියල් 367 ක් ලෙසයි.\nයුරෝ ත්‍රී පෙට්‍රල් ලීටරයක මිල රුපියල් 347 ක් ලෙස සටහන් වන අතර, ඔටෝ ඩීසල් ලීටරයක නව මිල සටහන් වන්නේ 289 ක් ලෙසයි.\nපසුගිය මාර්තු මාසයෙන් පසුව අයි.ඕ.සී. සමාගම මෙලෙස මිල ගණන් ඉහළ නැංවූ තුන්වන අවස්ථාව මෙය වනවා.\nනිවේදනයක් නිකුත් කරමින් ඔවුන් සඳහන් කළේ ඩොලරයක සාපේක්ෂව රුපියල අවප්‍රමාණ වීම හේතුකොටගෙන මෙලෙස මිල වැඩි කළ බවයි.\nලංකා අයි.ඕ.සී. සමාගම පසුගිය මාර්තු මස 25 වනදා සිදුකළ මිල සංශෝධනයට අනුව පෙට්‍රල් ලීටරයක මිල රුපියල් 49 කින් ඉහළ නැංවූ අතර, ඒ අනුව ඔක්ටේන් 92 වර්ගයේ පෙට්‍රල් ලීටරයක මිල සටහන් වූයේ රුපියල් 303 ක් ලෙසයි. එමෙන්ම පසුගිය මාර්තු මස 11 වනදා අයි.ඕ.සී. සමාගම ඩීසල් ලීටරයක් රුපියල් 75 කින් සහ පෙට්‍රල් ලීටරයක් රුපියල් 50 කින් ඉහළ නංවනු ලැබුවා.\nඒ අනුව ලංකා ඛනිජ තෙල් නීතිගත සංස්ථාවද පසුගිය මාර්තු 12 වනදා ඉන්ධන මිල වැඩි කිරීමට පියවර ගත්තා.\nඑහිදී ඔක්ටේන් 92 පෙට්‍රල් ලීටරයක් රුපියල් 77 කින් සහ සංස්ථා ඔටෝ ඩීසල් ලීටරයක මිල රුපියල් 55 කින් ඉහළ නැංවීමටයි කටයුතු කරනු ලැබුවේ.\nඒත් සමඟ ඔටෝ ඩීසල් ලීටරයක නව මිල සටහන් වූයේ රුපියල් 176 ක් ලෙසයි.\nකෙසේ වෙතත් අයි.ඕ.සී සමාගම ඊයේ මිල සංශෝධනය කළ ද සිපෙට්කෝ ඉන්ධන මිලෙහි වෙනසක් සිදුකර නැහැ.\nමේ අතර ඉන්ධන ලබාදෙන ලෙස ඉල්ලා සිදුකළ විරෝධතා හේතුවෙන් ඊයේ රාත්‍රියේත් මාර්ග කිහිපයක ගමනාගමනයට බාධා එල්ල වුණා.\nහිරු වාර්තාකරුවන් සදහන් කළේ ඇතැම් ප්‍රදේශවල ඉන්ධන පිරවුම්හල් අසළ දිගු පෝලිම් දක්නට ලැබුණු බවයි.\nකෙසේ වෙතත්, ලංකා ඛනිජ තෙල් නීතිගත සංස්ථාව සඳහන් කළේ ප්‍රමාණවත් පරිදි ඉන්ධන තොග පිරවුම්හල් වෙත ලබා දී ඇති බවයි.\nඅද වන විට ඉන්ධන බෙදා හැරීමේ කටයුතු යථා තත්ත්වයට පත්වනු ඇති බවට ද ලංකා ඛනිජ තෙල් සංස්ථාව වැඩිදුරටත් සඳහන් කළා.\nඑමෙන්ම, ටැංකි රථ රියදුරන් අලුත් අවුරුද්දට නිවාඩු යාම හේතුවෙන් පසුගිය දින කිහිපය තුළ ඉන්ධන බෙදා හැරීමේ කටයුතු අඩාල වී තිබුණා.\nපිට පළාත් බොහොමයක ඉන්ධන පිරවුම්හල් මෙම තත්ත්වය හමුවේ වසා දමා තිබෙනු දක්නට ලැබුණු අතර අද දිනය වන විට එම ප්‍රදේශ වෙත ඉන්ධන බෙදා හැරීම් සිදුකළ හැකි බවයි ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ඒ.එම්.එච්. අධිකාරි සඳහන් කළේ.\nමොරටුව ප්‍රදේශයේ ඉන්ධන පිරවුම්හලකින් වාහන සඳහා භූමිතෙල් ලබාදුන් බවට පාරිභෝගිකයින් අනාවරණ කර ගැනීමත් සමග උණුසුම් තත්ත්වයක් හටගෙන තිබෙනවා.\nඑම තත්ත්වය සමථයකට පත් කිරීමට පොලීසියද මැදිහත් වුණා.\nමේ අතර අද දිනයේ පැය 3 යි විනාඩි විස්සක කාලයක් විදුලි කප්පාදුව සිදුකරන බව මහජන උපයෝගීතා කොමිෂන් සභාව සඳහන් කළා.\nකෙසේ වෙතත් මීට පෙර ඔවුන් නිවේදනය කළේ අද පැය 4යි විනාඩි 20ක කාලයක් සහ හෙට (19) සහ අනිද්දා (20) පැය හතරයි විනාඩි 50ක කාලයක් විදුලිය කප්පාදු කරන බවයි.\nඑහෙත් ඛනිජ තෙල් නීතිගත සංස්ථාව විදුලි ජනනයට අවශ්‍ය දැවි තෙල් ලබාදෙන බවට තහවුරු කිරීමත් සමඟ එම කාලසීමාව සංශෝධනය කළ බවයි මහජන උපයෝගීතා කොමිසන් සභාව නිවේදනය කළේ.",
       "URL": "https://www.hirunews.lk/302183/අයි-ඕ-සී-ඉන්ධන-මිල-තුන්වන-වරටත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1225"
}