{
       "Source": "hirunews",
       "Timestamp": "Friday, 15 September 2023 - 7:29",
       "Headline": "අවුරුදු 5 ට අඩු දරුවන් 15,763 ක් උග්‍ර මන්දපෝෂණයෙන්",
       "News Content": "උග්‍ර තීව්‍ර මන්දපෝෂණයෙන් පෙළෙන දරුවන් 15,763 දෙනෙකු මෙරටින් හඳුනාගෙන තිබෙනවා.\nපසුගිය ජුනි මාසයේ දීප ව්‍යාප්තව සිදු කළ පෝෂණ සමීක්ෂණයකදී මෙම කරුණු අනාවරණ වූ බවයි පවුල් සෞඛ්‍ය කාර්යංශය සඳහන් කළේ.\nජුනි 01 වනදාට වයස අවුරුදු 5 ට අඩු සියළුම දරුවන්ගේ වර්ධන තත්ත්වය ඇගයීම එහිදී සිදු කර තිබුණා.\nඒ සඳහා පවුල් සෞඛ්‍ය සේවා නිලධාරිනියන් විසින් අවුරුදු 5 ට අඩු, දරුවන් 14 ලක්ෂ හය දහස් 213 ක් ලියාපදිංචි කර ඇති අතර ඉන් දරුවන් 13 ලක්ෂ 57,675 කගේ වර්ධනය තක්සේරු කිරීම සිදු කර තිබෙනවා.\nවයසට අදාළ බර අඩු, එනම් ළමා සෞඛ්‍ය සහ සංවර්ධන සටහනේ වයසට අදාළ බර ප්‍රස්ථාරයේ තැඹිලි හෝ රතු පාට කලාප වල වර්ධනය සිදු වන දරුවන්ගේ ප්‍රතිශතය සියයට 17 ක් ලෙස එම සමීක්ෂණයේදී අනාවරණය වී තිබෙනවා.\nඑම දත්ත වලට අනුව ඉහළම අඩුබර ප්‍රතිශතයක් වාර්තා වී ඇත්තේ නුවරඑළිය දිස්ත්‍රික්කයෙන්. එමෙන්ම පසුගිය වසරට සාපේක්ෂව නාගරික, ග්‍රාමීය සහ වතු යන සියළු අංශ වල අඩු බර දරුවන්ගේ වැඩිවීමක් පෙන්නුම් කරන බව හෙළිවුණා.\nපසුගිය වසර සමග සැසදීමේදී වතු, නාගරික සහ ග්‍රාමීය යන අංශවල දරුවන්ගේ කෘෂ බව වැඩිවීමක් පෙන්නුම් කෙරෙන අතර නාගරික අංශයේ එම ප්‍රතිශතය සියයට 8.1 ක මට්ටමේයී පවතින්නේ.\nකෘෂ භාවයෙන් පෙළෙන වැඩිම ප්‍රතිශතයක් වාර්තා වී ඇත්තේ පොළොන්නරුව දිස්ත්‍රික්කයෙන් වන අතර දෙවනුව අනුරාධපුර සහ මාතලේ දිස්ත්‍රික්ක වලින් ඉහළම ප්‍රතිශතයන් වාර්තා වී තිබෙනවා.\nමෙහිදී පවුල් සෞඛ්‍ය කාර්යංශයේ අධ්‍යක්ෂිකා විශේෂඥ වෛද්‍ය චිත්‍රමාලිද සිල්වා කියා සිටියේ පෙර වසරට සාපේක්ෂව ගර්භණී මවුවරුන්ගේ බර අඩු වීමේ ඉහළ යාමක් දක්නට ලැබෙන බවයි.",
       "URL": "https://www.hirunews.lk/348308/අවුරුදු-5-ට-අඩු-දරුවන්-15763-ක්-උග්‍ර-මන්දපෝෂණයෙන්",
       "Category": "Local News",
       "Parent URL": "https://www.hirunews.lk/local-news.php?pageID=29"
}