{
       "Source": "hirunews",
       "Timestamp": "Thursday, 29 December 2022 - 13:29",
       "Headline": "පරිවාස භාරයේ සිටි බාලවයස්කාර සිසුවියක් පැහැර ගෙන ගිය තරුණයෙකු අත්අඩංගුවට",
       "News Content": "පරිවාස හා ළමා ආරක්ෂක සේවා අධිකාරිය යටතේ අනුරාධපුර රෝහලේ නේවාසිකව ප්‍රතිකාර ලබමින් සිටි 15 හැවිරිදි බාල වයස්කාර ගැබිණි සිසුවියක් ත්‍රිරෝද රථයකින් පැහැර ගෙන යමින් සිටි තරුණයෙකු ඊයේ (28) අත්අඩංගුවට ගෙන තිබෙනවා.\nපොලීසිය ප්‍රකාශ කළේ දඹුල්ල - කැකිරාව ප්‍රධාන මාර්ගයේ රථ වාහන රාජකාරියේ යෙදී සිටි පොලිස් නිලධාරින් විසින් 24 හැවිරිදි තරුණයා ඊයේ (28) අත්අඩංගුවට ගෙන ඇති බවයි.\n15 හැවිරිදි සිසුවිය කහටගස්දිගිලිය ප්‍රදේශයේ පාසලක අධ්‍යාපනය ලබමින් සිටිය දී තරුණයෙකු අතින් අපයෝජනයට ලක්ව අධිකරණ නියෝගයක් අනුව පරිවාස හා ළමා ආරක්ෂක සේවා අධිකාරිය භාරයේ අනුරාධපුර රෝහලේ නේවාසිකව ප්‍රතිකාර ලබමින් සිටියා.\nඅත්අඩංගුවට ගත් තරුණයා මෙම සිසුවිය අපයෝජනයට ලක් කර ඇති අතර ඔහු ඇය පැහැර ගෙන ගොස් ඇත්තේ පසුගිය 22 වැනිදායි.\nඅනතුරුව තාවකාලික ලැගුම්හලක රඳවාගෙන සිටිය දී දඹුල්ල ප්‍රදේශයේ මිතුරෙකුගේ නිවසට සිසුවිය රැගෙන ගමන් කරමින් සිටිය දීයි අත්අඩංගුවට පත්ව ඇත්තේ.",
       "URL": "https://www.hirunews.lk/323816/පරිවාස-භාරයේ-සිටි-බාලවයස්කාර-සිසුවියක්-පැහැර-ගෙන-ගිය-තරුණයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=636"
}