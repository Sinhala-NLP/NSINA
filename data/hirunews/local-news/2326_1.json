{
       "Source": "hirunews",
       "Timestamp": "Wednesday, 18 November 2020 - 12:53",
       "Headline": "නාපානේ පේමසිරි නාහිමියන්ගේ ආදාහන පූජෝත්සවය ලබන ඉරිදා (වීඩියෝ)",
       "News Content": "අපවත් වී වදාල රාමඤ්ඤ මහා නිකායේ මහා නායක අතිපූජ්‍ය නාපානේ පේමසිරි නාහිමියන්ගේ දේහය පිලිබඳ ආදාහන පූජෝත්සවය ලබන ඉරිදා පස්වරුවේ කුණ්ඩසාලේ - බණ්ඩාරනායක ජාතික පාසල් ක්‍රීඩාංගනයේදී සිදුකිරීමට නියමිතයි.\nඑම කටයුතු සම්බන්ධයෙන් විශේෂ සාකච්ඡාවක් අද පැවැත්වීමට නියමිත බව නාපානේ පේමසිරි නාහිමියන්ගේ ලේකම් පූජ්‍ය ශ්‍රීකඩුවේ පඤ්ඤාසේකර හිමියන් හිරු ප්‍රවෘත්ති අංශයට සඳහන් කළා.\nඅපවත්වී වදාල මහානාහිමියන්ගේ දේහය මේ වනවිට මහජන ගෞරවය සඳහා මැණික්හින්න - හූරිකඩුව විද්‍යාසාගර පිරිවෙනේ තැන්පත් කර ඇති බවයි අප වාර්තාකරු සඳහන් කළේ.\nඅතිපූජ්‍ය නාපානේ පේමසිරි නාහිමියන් පේරාදෙණිය ශික්ෂණ රෝහලේ ප්‍රතිකාර ලබමින් සිටියදී ඊයේ අපවත් වනවිට 98 වන වියේ පසුවුණා.\nඅතිපූජ්‍ය නාපානේ පේමසිරි නාහිමියන් රාමඤ්ඤ මහානිකායේ මහනායක ධුරයට පත් වුණේ 2012 වසරේ සැප්තැම්බර් 3 වනදායි.\nඋන්වහන්සේ මහනුවර - මැණික්හින්න - හූරිකඩුව විද්‍යා සාගර පිරිවෙනේ විහාරාධිපති හිමියන් ලෙස එහි වැඩ වාසය කළා.",
       "URL": "https://www.hirunews.lk/255006/නාපානේ-පේමසිරි-නාහිමියන්ගේ-ආදාහන-පූජෝත්සවය-ලබන-ඉරිදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2326"
}