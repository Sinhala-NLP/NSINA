{
       "Source": "hirunews",
       "Timestamp": "Sunday, 21 July 2013 - 18:37",
       "Headline": "නිධානය යළි ගොඩ ගනී.",
       "News Content": "1972 වසරේ නිෂ්පාදනය කෙරුණු ලෙස්ටර් ජේම්ස් පීරිස්ගේ සුප්‍රකට නිධානය චිත්‍රපටය එහි දළ පිටපතකින් යළි මුද්‍රණය කිරීමට ඉන්දීය ජාතික සිනමා ලේඛනාගාරය සහ නිව්යෝක් හි ලෝක සිනමා පදනම ඉදිරිපත්ව සිටිනවා. ජී.බී. සේනානායකගේ කෙටි කතාවක් ඇසුරෙන් නිර්මාණය කෙරුණු මෙම චිත්‍රපටයේ සුප්‍රකට නළු නිළියන් වන ගාමිණී ෆොන්සේකා සහ මාලනී ෆොන්සේකා රගපාන අතර එහි පිටපත් කිසිවක් ශ්‍රී ලංකාවේ ඉතිරිව නැහැ. එහෙත් ඉන්දියාවේ පූනේ හි පිහිටි ඉන්දීය ජාතික සිනමා ලේඛනාගාරයේ දශක 3ක් තිස්සේ සුරක්ෂිතව ඇති දළ පිටපතක් ආශ්‍රයෙන් ඩිජිටල් තාක්ෂණය මගින් එය යළි මුද්‍රණය කෙරෙනු ඇති. සුප්‍රකට හොලිවුඞ් සිනමාකරු මාර්ටින් ස්කෝසිසේ ඒ සඳහා පූර්ණ අනුග්‍රහය දක්වන බවයි ඉන්දීය පී.ටී.අයි. ප්‍රවෘත්ති සේවය සදහන් කළේ. නිධානය යළි පණ ගැන්වීම සිදුකෙරෙන්නේ ඉතාලියේ බොලොන්ඥා ප්‍රදේශයේ පිහිටි සිනමාගාරයකදියි.",
       "URL": "https://www.hirunews.lk/63493/නිධානය-යළි-ගොඩ-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5901"
}