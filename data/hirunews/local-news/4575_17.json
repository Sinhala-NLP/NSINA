{
       "Source": "hirunews",
       "Timestamp": "Thursday, 06 April 2017 - 16:53",
       "Headline": "රතු කුරුස ගබඩාවකින් භාණ්ඩ සොරකම් කල පිරිසක් දැලේ (ඡායාරූප)",
       "News Content": "ජාත්‍යන්තර රතු කුරුස සංවිධානයට අයත්, පොල්ගස්ඕවිට ප්‍රදේශයේ ගබඩාවකින් ලක්ෂ 30 කට අධික දේපළ සොරකම් කළ සැකකරුවන් තුන්දෙනෙකු පොලිස් අත්අඩංගුවට ගෙන තිබෙනවා.\nඅප වාර්තාකරු සඳහන් කලේ සුනාමි සමයේදී මෙරට ජනතාව අතර බෙදා දීමට ලැබුනු භාණ්ඩ තොගයක් මේ අතර වන බවයි.\nසිද්ධියට අදාළව අත්අඩංගුවට ගෙන ඇත්තේ ගිලන් රථ රියදුරෙක් ලෙසට කලක් සේවය කළ අයෙක් සහ තවත් පුද්ගලයන් 4 දෙනෙක්.\nඔවුන් සොරකම් කළ දේපළ අතර තුර්ය වාදක භාණ්ඩ / පාසල් නිල ඇඳුම් / කාය වර්ධන කට්ටල / විශාල ප්‍රමාණයේ කල්දේරම් ඇතුලු මුලුතැන්ගෙයි උපකරණ / සාරි / කුඩාරම් සහ ජංගම ශබ්ද විකාශණ යන්ත්‍ර වනවා.\nඅවස්ථා 11 කදී සැකකරුවන් ගබඩාවෙන් භාණ්ඩ සොරකම් කර ඇති අතර ඊට යොදාගත් කුඩා ලොරි දෙකක් සහ ත්‍රී රෝද රථයක් ද පොලිස් භාරයට ගෙන තිබෙනවා.\nමෙම ගබඩාව භාර රතු කුරුස සංවිධානයේ නිලධාරියකු පසුගිය 3 වනදා සිදුකළ පැමිණිල්ලකට අනුවයි කහතුඩුව පොලිසිය විමර්ශණ ආරම්භ කර තිබුනේ.\nඑහිදී කළ සොයා බැලීමකදී අනාවරණ  වී ඇත්තේ සුනාමි  සමයේදී බෙදා දීමට ලැබුනු භාණ්ඩ රැසක් මෙම ගබඩාවේ ඇති අතර ඒවා බොහොමයක් විනාශ වී ඇති බවයි.\nමෙම සොරකමට අදාළව අත්අඩංගුවට ගත් සැකකරුවන් කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - බණ්ඩාරගම බිමල් ශාමේන්",
       "URL": "https://www.hirunews.lk/158648/රතු-කුරුස-ගබඩාවකින්-භාණ්ඩ-සොරකම්-කල-පිරිසක්-දැලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4575"
}