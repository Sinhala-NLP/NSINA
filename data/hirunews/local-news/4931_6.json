{
       "Source": "hirunews",
       "Timestamp": "Monday, 08 August 2016 - 19:33",
       "Headline": "ඇසළ පෙරහැර මංගල්‍යයේ පළමු කුඹල් පෙරහැර වීථි සංචාරය කෙරේ",
       "News Content": "මහනුවර ශ්‍රී දළදා මාලිගාවේ වාර්ෂික ඇසළ පෙරහැර මංගල්‍යයේ පළමු කුඹල් පෙරහැර මීට ටික වේලාවකට පෙර වීථි සංචාරය කිරීම ආරම්භ වුණා.\nඅදින් ඇරඹෙන පෙරහැර මංගල්‍යය ලබන 18 වැනිදා දක්වා පැවැත්වෙනවා.\nමෙවරත් මහනුවර ශ්‍රී දලදා මාලිගාවේ පෙරහැර කරඬුව වැඩම කරවන්නට වාසනාව උදාකරගත් නැඳුන්ගමුවේ රාජා හස්තියාද දින 7 ක ගමනකින් පසු ඊයේ රාත්‍රියේදී දළඳා මාළිගාවට පැමිණියා.\n10 වැනි වරටත් ශ්‍රී දළදා කරඬුව වැඩම කරවන්නට වාසනාව උදාකරගත් නැඳුන්ගමුවේ රාජා හස්තියා වැලිවේරියල රතුපස්වල පිහිටි සිය හාම්පුතාගේ නිවසින් මහනුවර බලා ගමන් ආරම්භ කළේ පසුගිය පළමුවැනිදායි.\nසුපුරුදු පරිදි පාගමනින්ම මහනුවර බලා ගමන් කරන රාජා හස්තියාගේ ආරක්ෂාව සම්බන්ධයෙන් බලධාරීන්ගේ අවධානය යොමු විය යුතු බවට හිරු ප්‍රවෘත්ති කළ අනාවරණයත් සමග හස්තියාට පූර්ණ පොලිස් සහ හමුදා ආරක්ෂාව ලබාදීමට වනජීවි අමාත්‍යවරයා පියවර ගත්තා.\nඒ අනුව ආසියාවේ විශාලතම සහ උසම හීලෑ හස්තියා ලෙස සැලකෙන නැඳුන්ගමුවේ රාජා දින 7 ක් පුරා ගමන් කර මහනුවරට ළඟා වූයේ පූර්ණ පොලිස් සහ හමුදා ආරක්ෂාව මධ්‍යයේයි.\nමේ අතර මහනුවර ශ්‍රී දළදා මාලිගාවේ ඇසළ පෙරහැර මංගල්‍යයේ පළමු කුඹල් පෙරහැර අද රාත්‍රී 7.12ට  යෙදුණු සුබ මොහොතින් වීථි සංචාරය කිරීම ආරම්භ කළා.\nපෙරහැර නැරඹීමට එන ජනතාවගේ ආරක්ෂාව වෙනුවෙන් යොදවා ඇති පොලිස් නිලධාරීන්ගේ පිරිස 4500 කට අධිකයි.",
       "URL": "https://www.hirunews.lk/140133/ඇසළ-පෙරහැර-මංගල්‍යයේ-පළමු-කුඹල්-වීථි-සංචාරය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4931"
}