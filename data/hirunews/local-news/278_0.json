{
       "Source": "hirunews",
       "Timestamp": "Sunday, 11 June 2023 - 16:08",
       "Headline": "ගව රෝගය ත්‍රිකුණාමලය හා පොළොන්නරුවටත් පැතිරිලා",
       "News Content": "ගවයින් අතර පැතිර යන බවට හඳුනාගෙන ඇති චර්ම රෝගය මේ වන විට ත්‍රිකුණාමලය හා පොළොන්නරුව දිස්ත්‍රික්කවල ප්‍රදේශ ගණනාවකින් ද වාර්තා වනවා.\nමෙම චර්ම රෝගය වැලඳී දින 15ක් පමණ ගත වන විට ගවයින් මිය යාම සිදුවන බවයි ගොවීන් පවසන්නේ.\nපොළොන්නරුව දිස්ත්‍රික්කයේ මැදිරිගිරිය ප්‍රාදේශීය ලේකම් කොට්ඨාසයට අයත් පල්ලියගොඩැල්ල, පඹුරාන, අහමඩ්පුර සහ මහතලාකොළවැව ආදි ගම්මානවල වැඩි පිරිසක් සිය ජීවිකාව ලෙස සිදුකරනු ලබන්නේ කුඹුරු ගොවිතැන් සහ කිරි ගව පාලනයයි.\nදැනට මසකට පමණ පෙර සිට මෙම ප්‍රදේශයේ එළ ගවයින් අතර සුළු වශයෙන් දක්නට ලැබුණු චර්ම රෝගයක් මේ වන විට ශීඝ්‍රයෙන් ව්‍යාප්ත වී තිබෙනවා.\nගවයින්ගේ ශරීරය පුරා කුඩා ගෙඩි හට ගන්නා අතර රෝගය වැලඳී දින 15 ක් පමණ ගත වන විට තුවාලවල පණුවන් බෝවී ගවයින් මිය යාම සිදුවන බවයි ගොවීන් පවසන්නේ.\nරෝගය වැලඳුනු ගවයින් දහවල් කාලයේදී අධික හිරු රශ්මිය ඇති ස්ථාන වෙත ගොස් ආහාර නොගෙන රැඳී සිටින බව ද ගොවීන් නිරීක්ෂණය කර තිබෙනවා.\nකිරි ගොවීන් මැදිරිගිරිය පශු වෛද්‍ය කාර්යාලයට ගොස් රෝගයට ප්‍රතිකාර විමසූ විට ඔවුන් පවසා තිබුණේ මෙම රෝගී තත්ත්වයට මෙතෙක් නිශ්චිත ප්‍රතිකාරයක් නොමැති බවයි.\nදෛනිකව කිරි ලීටර 500ක් පමණ ලබා ගන්නා කිරි ගොවීන්ට මේ වන විට කිරි ලීටර 100ක්වත් ලබාගැනීමට නොහැකි වී ඇති අතර ගොවීන් ඉල්ලා සිටින්නේ මියගිය සතුන් වෙනුවෙන් වන්දි මුදලක් ලබාදෙන ලෙසයි\nමේ අතර ගවයින්ට වැලඳෙන මෙම චර්ම රෝගය නිසා ත්‍රිකුණාමලය දිස්ත්‍රික්කයේ කිරි ගොවීන් ද දැඩි පීඩාවට පත්ව සිටිනවා.\nකන්දලෙයි, මුල්ලිපොතාන, තඹලාගාමම්, වාඇළ, අග්බෝපුර සහ රජඇළ ආදී ප්‍රදේශ රැසක ගවයින් ද මේ හේතුවෙන් මිය යාමට පටන් ගෙන තිබෙනවා.\nගවයින් 100කට අධික ප්‍රමාණයකට වැලඳී ඇති මෙම රෝගය සඳහා කඩිනමින් ප්‍රතිකාරයක් ලබාදෙන්නැයි ගොවීන් ඉල්ලා සිටිනවා.",
       "URL": "https://www.hirunews.lk/337626/ගව-රෝගය-ත්‍රිකුණාමලය-හා-පොළොන්නරුවටත්-පැතිරිලා",
       "Category": "Local News",
       "Parent URL": "https://www.hirunews.lk/local-news.php?pageID=278"
}