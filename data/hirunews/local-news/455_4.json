{
       "Source": "hirunews",
       "Timestamp": "Saturday, 25 March 2023 - 14:09",
       "Headline": "ආහාර බෙදන මුවාවෙන් කුඩු බෙදූ සුපුන් අත්අඩංගුවට",
       "News Content": "පොලිස් අත්අඩංගුවේ පසුවන මත්ද්‍රව්‍ය ජාවාරම්කරුවෙකු වන සළිඳු මල්ශික හෙවත් කුඩු සළිඳු ගේ මත්ද්‍රව්‍ය ජාවාරම මෙහෙයවන සමීපතමයෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nපොලිස් විශේෂ කාර්ය බලකායට ලැබුණු තොරතුරකට අනුව පානදුර - හොරණ මාර්ගයේ සොලමන් මාවතේදී සුපුන් නැමති එම පුද්ගලයා අත්අඩංගුවට ගනු ලැබුවේ ඊයේ දිනයේ දි යි.\nඔහු සිය යතුරුපැදියෙන් ආහාර ද්‍රව්‍ය බෙදාහරින මුවාවෙන් මෙම මත්ද්‍රව්‍ය ජාවාරම සිදුකර ඇති බවයි පොලිස් විශේෂ කාර්ය බලකාය සඳහන් කළේ.\nවැටලීම සිදුකරන අවස්ථාවේදී සැකකරු සතුව තිබූ කේරළ ගංජා කිලෝ 10යි ග්‍රෑම් 520ක් සහ රුපියල් ලක්ෂයක මුදලක් මෙන්ම ජංගම දුරකථනය ද පොලිස් විශේෂ කාර්ය බලකාය භාරයට ගෙන තිබෙනවා.\nඅත්අඩංගුවට ගත් 33 හැවිරිදි මෙම සැකකරු, කුඩු සළිඳුගේ ප්‍රධාන වෙඩික්කරු වන දැනට ඩුබායි රාජ්‍යය වෙත පලාගොස් සිටින බෙලිඅත්ත රණා නැමති සංවිධානාත්මක අපරාධ කල්ලි සාමාජිකයාගේ මෙරට මත්ද්‍රව්‍ය ජාලය සහ මුල්‍ය කටයුතු හසුරුවන ප්‍රධාන සාමාජිකයෙකු ද වනවා.\nමේ අතර නියෝජ්‍ය පොලිස්පති වරුණ ජයසුන්දර පොලිස් විශේෂ කාර්ය බලකායේ අණදෙන නිලධාරි ලෙස පත් ව ගතවූ වසර 3ක කාලය තුළ දී හෙරොයින් කිලෝ 217ක්, අයිස් කිලෝ 47ක්, කේරළ ගංජා කිලෝ 4,722ක්, මත් පෙති 7,461ක් සිය භාරයට ගෙන තිබෙනවා.",
       "URL": "https://www.hirunews.lk/330882/ආහාර-බෙදන-මුවාවෙන්-කුඩු-බෙදූ-සුපුන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=455"
}