{
       "Source": "hirunews",
       "Timestamp": "Saturday, 15 January 2022 - 7:38",
       "Headline": "ඔමික්‍රොන් ගැන සෙවූ සාම්පල 182ක වාර්තා අද",
       "News Content": "ඔමික්‍රොන් ආසාදිතයන් හඳුනා ගැනීම සඳහා ශ්‍රී ජයවර්ධනපුර විශ්වවිද්‍යාලයේ සෛල ජෛව විද්‍යායතනය වෙත යොමු කළ පටල සාම්පල 182ක අවසන් වාර්තා අද සෞඛ්‍ය සේවා අධ්‍යක්ෂ ජනරාල්වරයා වෙත ලබා දෙන බව ආචාර්ය චන්දිම ජීවන්දර ප්‍රකාශ කළා.\nඑමෙන්ම ඉදිරි දෙසතිය තීරණාත්මක බැවින් හැකි ඉක්මනින් මෙම සතිය තුළ බූස්ටර් මාත්‍රාව ලබා ගන්නා ලෙස සෞඛ්‍ය අංශ ජනතාවට දැනුම් දෙනවා.\nතවත් කොරෝනා ආසාදිතයන් 677ක් ඊයේ හඳුනා ගැනීමත් සමග මෙරට සමස්ත කොරෝනා ආසාදිතයන් සංඛ්‍යාව 594996ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,190ක් දක්වා ඉහළ ගියේ ඊයේ වාර්තා වූ කොරෝනා මරණ 16ත් සමඟ යි.\nමේ අතර පානදුර - ගොරකාන ප්‍රදේශයේ පැවති මංගල උත්සවයක විනෝද වෙමින් සිටින අතරතුර හදිසියේ ඇද වැටී මිය ගිය තරුණයාගේ සෙම් පටල සාම්පල කොරෝනා පරීක්ෂණ සඳහා යොමු කර තිබෙනවා.\nපොලිසිය සඳහන් කළේ, එම වාර්තා අද ලැබීමෙන් අනතුරුව පශ්චාත් පරීක්ෂණය සිදු කිරීමට නියමිත බවයි.\nපෙරේ දා මංගල උත්සවයක මිතුරන් සහ ඥාතීන් සමග නර්තනයේ යෙදෙමින් සිටින අතරතුර එලෙස හදිසියේ ඇද වැටී මිය ගියේ වාද්දුව - පොතුපිටිය ප්‍රදේශයේ පදිංචි 24 හැවිරිදි තරුණයෙක්.\nඔහු පානදුර - පරත්ත ප්‍රදේශයේ පොලිතින් නිෂ්පාදන කර්මාන්තශාලාවක සේවය කරන තරුණයෙකු බව ද පොලිසිය ප්‍රකාශ කළා.\nපවතින තත්ත්වය හමුවේ ඉදිරි සති 2ක ඉතා තීරණාත්මක බැවින් වයස අවුරුදු 20 ඉක්ම වූ සියලු පුරවැසියන් මෙම සතිය තුළ හැකි ඉක්මනින් බූස්ටර් මාත්‍රාව ලබා ගැනීමට කටයුතු කරන ලෙස සෞඛ්‍ය අමාත්‍යංශයේ වසංගත රෝග විද්‍යංශය ජනතාවට දැනුම් දී සිටිනවා.\nකොරෝනා ප්‍රතිශක්තීකරණ එන්නත්කරණය යටතේ වයස අවුරුදු 20ට වැඩි පුද්ගලයන්ගෙන් පළමු මාත්‍රාව 98%ක්ද දෙවන මාත්‍රාව 94%ක්ද ලබා ගෙන තිබෙනවා.\nකෙසේවෙතත් 3 වැනි මාත්‍රාව ලෙස ලබා දෙන බූස්ටර් මාත්‍රාව තවමත් ලබා ගෙන ඇත්තේ 31.3ක පිරිසක් පමණයි.",
       "URL": "https://www.hirunews.lk/294051/ඔමික්‍රොන්-ගැන-සෙවූ-සාම්පල-182ක-වාර්තා-අද",
       "Category": "Local News",
       "Parent URL": "https://www.hirunews.lk/local-news.php?pageID=1424"
}