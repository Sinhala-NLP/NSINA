{
       "Source": "hirunews",
       "Timestamp": "Tuesday, 12 July 2022 - 7:03",
       "Headline": "හිටපු ඇමති බැසිල් හොර රහසේ ම පැන ගියා ද? (ඡායාරූප)",
       "News Content": "හිටපු අමාත්‍ය බැසිල් රාජපක්ෂ අද අළුයම දිවයිනෙන් බැහැරව යාමේ සුදානමක් ඇති බව සමාජ මාධ්‍ය ඔස්සේ දැඩි ලෙස හුවමාරු වුණා.\nඑමිරේට්ස් ගුවන් සේවාවට අයත් ඊ.කේ 649 දරණ ගුවන් යානාවෙන් කොළඹ සිට ඩුබායි දක්වා ඔහු පිටත්ව යන බවයි සමාජ මාධ්‍ය ඔස්සේ සංසරණය වූ එමිරේට්ස් ගුවන් සේවාවට අයත් ටිකට් පතක ඡායාරූපයක් ද සමගින් වාර්තා පළ වූයේ.\nමෙම ගුවන් යානය අද අළුයම 3.15ට කටුනායක බණ්ඩාරනායක ජාත්‍යන්තර ගුවන්තොටුපලෙන් පිටත්ව යාමට නියමිතව තිබුණා.\nඉන් අනතුරුව ඩුබායි සිට අළුයම 02:25ට වොෂින්ටන් බලා පිටත් වන ඊ.කේ 231 ගුවන් යානයෙන් ඔහු ඇමරිකාවේ වොෂින්ටන් බලා පිටත්ව යාමට නියමිතව ඇති බවයි එම ටිකට් පතේ සඳහන්ව තිබුණේ.\nකෙසේ වෙතත් කටුනායක ගුවන් තොටුපළ වාර්තාකරු පැවසුවේ, අද අළුයම ඩුබායි බලා පිටත් වූ එමිරේට්ස් ගුවන් යානය සඳහා හිටපු අමාත්‍ය බැසිල් රාජපක්ෂ පැමිණ සිටියේ නැති බවයි.\nමේ අතර ගුවන් තොටුපොළ සිල්ක් රූට් නිෂ්කාශන (silk route) රාජකාරිවලින් ඉවත් වීමට ආගමන විගමන බලධාරීන් තීරණය කර තිබෙනවා.\nකටුනායක ජාත්‍යන්තර ගුවන් තොටුපළ හරහා ගමන් ගන්නා විශේෂ අමුත්තන් සහ ප්‍රභූන් වෙනුවෙන් පහසුකම් සැලසෙන මෙම සේවාවේ කටයුතුවලින් ආගමන විගමන නිලධාරීන් ඉවත්වීමට තීරණය කර ඇත්තේ, මේ වන විට රට තුළ උද්ගත ව ඇති අර්බුදකාරී වාතාවරණය හේතුවෙන්.\nඒ අනුව ඔවුන් අද පෙරවරු 12 සිට සියලු ම සිල්ක් රූට් නිෂ්කාශන කටයුතුවලින් ඉවත් වන බවයි ශ්‍රී ලංකා ආගමන විගමන නිළධාරීන්ගේ සංගමය පවසන්නේ.\nමේ අතර හිටපු අමාත්‍ය බැසිල් රාජපක්ෂ ඊයේ කටුනායක ගුවන් තොටුපොළට පැමිණ විශේෂ අමුත්තන්ගේ ප්‍රභූ පර්යන්තයේ සිටින බවට පැවසෙන ඡායාරූප පෙළක් මේ වන විට සමාජ මාධ්‍ය තුළ බරපතළ ලෙස සංසරණය වෙනවා.\nකෙසේ වෙතත් මෙම ඡායාරූප අද අළුයම ලබාගත් ඡායාරූප දැ යි යන්න සම්බන්ධයෙන් මෙතෙක් නිශ්චිතව තහවුරු වී නැහැ.\nප්‍රවේශ පත්‍රය",
       "URL": "https://www.hirunews.lk/309747/හිටපු-ඇමති-බැසිල්-හොර-රහසේ-ම-පැන-ගියා-ද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1027"
}