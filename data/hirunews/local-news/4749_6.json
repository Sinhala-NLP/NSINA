{
       "Source": "hirunews",
       "Timestamp": "Saturday, 17 December 2016 - 18:47",
       "Headline": "හිරු මාධ්‍යවේදීයාට පහරදුන් නාවික හමුදාපතිට, ඌවෙන් සහ සීතාවකිනුත් විරෝධය",
       "News Content": "හම්බන්තොට - මාගම්පුර වරාය පරිශ්‍රයේදී නාවික හමුදාපතිවරයා හිරු මාධ්‍යවේදියාට පහරදීමේ සිද්ධියට විරෝධතාවය පළ කරමින් අවිස්සාවේල්ල නගරයේ අද (17) විරෝධතාවක් පැවැත්වුණා.\nඑය සංවිධාන කර තිබුණේ සීතාවක මාධ්‍ය එකමුතුව විසින්.\nප්‍රදේශයේ මාධ්‍යවේදීන් විශාල පිරිසක් ඊට එක්ව සිටියා.\nඑහිදී ඔවුන් නාවික හමුදාපතිවරයා හිරු මාධ්‍යවේදීයාට පහරදීම සම්බන්ධයෙන් අදහස් පළ කරමින් කියා සිටියේ උසස් නිලධාරියෙකු සතු විනයක් ඔහු සතුව නොතිබූ බවයි.\nඑමෙන්ම එම පහරදීම දැඩි ලෙස හෙළා දකින බවද ඔවුන් සඳහන් කළා.\nමේ අතර, බදුල්ල දිස්ත්‍රික් මාධ්‍යවේදීන්ගේ සංගමය ඊයේ (16) මාධ්‍ය හමුවක් කැදවමින් මෙම සිද්ධියට විරෝධය පළ කළා.\nඑහිදී අදහස් දැක්වූ එම මාධ්‍ය සංසදයේ කැදවුම්කරු චන්දන කුරුප්පුආරච්චි කියා සිටියේ හිරු මාධ්‍යවේදීයාට පහරදී සතියක් ගතව ඇතත්, මේ වනතෙක් කිසිදු නීතිමය ක්‍රියාමාර්ගයක් ගෙන නොමැති බවයි.\nයහපාලන රජය මහජනතාව බලයට ගෙන ආවේ මෙවන් සිදුවීම් ඇති නොවීමට බව ප්‍රකාශ කළ ඔහු කියා සිටියේ මේ වනවිට රට තුළ ලිච්ඡවී පාලනයක් හෝ යහපාලනයක් නොමැති බවයි.\nඑහිදී අදහස් දැක්වු බදුල්ල දිස්ත්‍රික් මාධ්‍යවේදීන්ගේ සංගමයේ සභාපති උදයරත්න වනසිංහ නාවික හමුදාපතිවරයාගේ හැසිරීම අනුමත කළ නොහැකි බව ප්‍රකාශ කළ අතර, ඒ හේතුවෙන් මෙම සිදුවීම සම්බන්ධයෙන් විධිමත් පරීක්ෂණයක් සිදුකරන ලෙස ඔහු ඉල්ලා සිටියා.",
       "URL": "https://www.hirunews.lk/149945/හිරු-මාධ්‍යවේදීයාට-පහරදුන්-නාවික-හමුදාපතිට-ඌවෙන්-සහ-සීතාවකිනුත්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4749"
}