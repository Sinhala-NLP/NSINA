{
       "Source": "hirunews",
       "Timestamp": "Thursday, 03 March 2022 - 19:01",
       "Headline": "හඬා වැටෙන රුසියානු සෙබලා (වීඩියෝ)",
       "News Content": "රුසියානු සෙබලුන්ගේ චිත්ත ධෛර්යය දිනෙන් දින බිඳ වැටෙන බව යුක්රේන ජනාධිපති වොලදමීර් සෙලෙන්ස්කි පවසනවා.\n'මේ අය සුපිරි බලවතෙකුගේ රණශූරයන් නොවේ, මොවුන් ව්‍යාකූල, බියට පත් දරුවන්': ජනාධිපති සෙලෙන්ස්කි රුසියානු හමුදා භටයින්ගේ චිත්ත ධෛර්යය 'නිරන්තරයෙන් පිරිහෙමින් පවතින' බව සඳහන් කරමින් කියා සිටියා.\nමෙහිදී වැඩිදුරටත් අදහස් දැක්වූ යුක්‍රේන නායකයා කියා සිටියේ රුසියාව විසින් වසර ගණනාවක් ලියා සැලසුම් කළ ඔවුන්ගේ සියලු සැලසුම් සතියක් තුළ දී බිඳ දැමීමට යුක්‍රේනයේ වැසියන් ජාතියක් ලෙස සමත් වූ බවයි.\nඒ සම්බන්ධයෙන් සිය ප්‍රශංසාව සිය රට වැසියන්ට ලබාදෙන බවත් ඔහු සඳහන් කළා.\nරුසියානු හමුදාවන්ගේ ඉදිරි ගමනට ප්‍රතිරෝධය දැක්වූ නගරවල වීරෝධාර නිවැසියන් තමා අවංකවම අගය කරන බවත් ජනාධිපතිවරයා පැවසුවා.\nමෙම ආක්‍රමණය ආරම්භයේ සිට මේ වන විට රුසියානු සොල්දාදුවන් 9,000 ක් පමණ මිය ගොස් ඇති බවත් ඔහු කියා සිටියා.\nයුක්‍රේන ආක්‍රමණය ආරම්භ වූ දා සිට ජනාධිපති සෙලෙන්ස්කි දුන් නායකත්වය යුක්රේනියානුවන්ගේ සහ ජාත්‍යන්තර ප්‍රජාවගේ අතිශය ප්‍රශංසාවට ලක් වූනා.\nමේ අතර යුක්රේනියානුවන්ට යටත් වූ රුසියානු සොල්දාදුවෙකු තම මව සමඟ දුරකථනයෙන් කතා කරන විට කඳුළු සලමින් සිටින වීඩියෝවක් සමාජ මාධ්‍ය ඔස්සේ දැඩි ලෙස ප්‍රචාරය වුණා.\nඑම දර්ශනවල දැක්වෙන්නේ පුටින්ගේ හමුදාවේ තරුණ සටන්කරුවෙකු තම ආයුධය බිම හෙළීමෙන් පසු කාන්තාවන් පිරිසක් විසින් සනසන ආකාරය සහ තවත් කාන්තාවක් ඔහුට සිය දුරකථනය ඔස්සේ ඔහුගේ මවට කතා කිරීමට අවස්ථාව සලසා දෙන ආකාරයයි.\nමෙහිදී තරුණ යුද සිරකරුවා සංවේදී වෙමින් කඳුළු සලන අයුරුත් එම වීඩියෝ පටය සටහන් වී තිබුණා.\nඑමෙන්ම එම තරුණ සොල්දාදුවා සිය මව ඇමතීමෙන් අනතුරුව ඇමතුම් ලබා දුන් කාන්තාව සොල්දාදුවාගේ මවට කතා කරමින් කියා සිටියේ ඇයගේ පුතා නිරෝගීමත්ව හොඳින් සිටින බවයි.\nමෙලෙසින් බොහෝ විඩාපත් සහ අධෛර්යමත් වූ රුසියානු හමුදා භටයින් සටනින් පලා යමින් හෝ යුක්රේනයට යටත් වන බව වාර්තා වනවා.\nමේ අතර රුසියානු හමුදාවන්ට ආහාර සහ ඉන්ධන හිඟ වීමට පටන්ගෙන ඇති අතර ඇතැම් රුසියානු හමුදා භටයන් මංකොල්ලකෑම්වලට පවා යොමු ව ඇති අතර තවත් සමහරු සටනෙන් මිදීමේ උත්සාහයෙන් තමන්ගේම හමුදා උපකරණ කඩා බිඳ දමන බවත් වාර්තා වනවා.\nමේ අතර මේ වන විට අල්ලා ගත් යුද සිරකරුවන් පිළිබඳ තොරතුරු ලබාදීම සඳහා රුසියානු මව්වරුන්ට යුක්‍රේනය විසින් සෘජු දුරකථන අංකයක් ලබා දී තිබෙනවා.\nඊටත් අමතරව තමන්ගේ දරුවා යුක්රේනයේ යුද සිරකරුවෙකු ලෙස සිටින බව දන්නේ නම් පැමිණ ඔවුන් රැගෙන යාහැකි බවත් ඔවුන් දැනුම් දී තිබෙනවා.\nයුක්රේනය ගත් මෙම ක්‍රියාමාර්ගය රුසියානු යුධ හමුදා සෙබළුන් සහ මොස්කව් පාලනය ද දැඩි ලෙස අපහසුතාවයට පත් කරන ලද තීරණයක් ලෙසයි ජාත්‍යන්තර යුද විශ්ලේෂකයින් හඳුන්වා දෙන්නේ.",
       "URL": "https://www.hirunews.lk/298584/හඬා-වැටෙන-රුසියානු-සෙබලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1320"
}