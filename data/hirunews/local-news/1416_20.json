{
       "Source": "hirunews",
       "Timestamp": "Tuesday, 18 January 2022 - 20:49",
       "Headline": "එල්.අයි.ඕ.සී. සමාගම තෙල් දීම ප්‍රතික්ෂේප කරයි - සපුගස්කන්ද විදුලි බලාගාරය වැසේ (වීඩියෝ)",
       "News Content": "කුමන මොහොතක විදුලිය විසන්ධි වේදැයි ජනතාව අවිනිශ්චිත තත්වයක පසුවන මොහොතක මෙරට විදුලි උත්පාදනයට දායක වන බලාගාර වැසීයාම මේ වනවිට ආරම්භ වී තිබෙනවා.\nඒ, විදුලි ජනනය සඳහා ප්‍රමාණවත් ඉන්ධන නොමැතිවීම හේතුවෙන්. එවන් පසුබිමක විදුලිබල අමාත්‍ය ගාමිණී ලොකුගේ කළ ඉල්ලීමට අනුව ඉන්ධන ලබාදිය නොහැකි බවයි ලංකා අයි.ඕ.සී. සමාගම අද දැනුම්දී තිබුණේ.\nදැවි තෙල් අවසන්වීම හේතුවෙන් සපුගස්කන්ද විදුලි බලාගාරයේ විදුලි ජනන කටයුතු අද දහවල් නතර වුණා.\nඑසේම හෙට අලුයම් කාලයේදී කැළණිතිස්ස බලාගාර දෙකද වසා දැමීමට සිදුවනු ඇති බවයි වාර්තාවන්නේ.\nකෙසේ වෙතත්, ලංකා ඛනිජ තෙල් නීතිගත සංස්ථාවෙන් දැවි තෙල් මෙටි්‍රක් ටොන් 900 ක් ලැබෙමින් පවතින බවයි විදුලිබල මණ්ඩලයේ මාධ්‍ය ප්‍රකාශක, අතිරේක සාමාන්‍යාධිකාරි ඇන්ඩෲ නවමනි කියා සිටියේ.\nදැනට ලැබුණු ඩීසල් සහ දැවි තෙල් තොග අනුව අද රාත්‍රියේ විදුලි කප්පාදුවක් සිදු නොකරන බවද ඔහු වැඩිදුරටත් සඳහන් කළා.\nවිදුලිබල අමාත්‍ය ගාමිණී ලොකුගේ ප්‍රකාශ කළේ අමතර ඉන්ධන තොග නොමැතිවීම හේතුවෙන් මේ මොහොතේ ලංකා විදුලිබල මණ්ඩලයට අවශ්‍ය ඉන්ධන ලබාදිය නොහැකි බව ලංකා ඉන්දියානු ඔයිල් සමාගම දැනුම් දුන් බවයි.\nමේ සම්බන්ධයෙන් ලංකා අයි.ඕ.සී. සමාගමෙන් අප කළ විමසීමකදී එහි උසස් නිලධාරියෙකු පැවසුවේ ලංකා ඛනිජ තෙල් නීතිගත සංස්ථාව මෙන්ම තම සමාගමද මේ වනවිට ඩොලර් අර්බුදයකට මුහුණදී සිටින බවයි.\nඑවන් පසුබිමක තම සමාගමේ මූලික අභිප්‍රාය වන්නේ ඉන්ධන පිරවුම්හල් සඳහා පමණක් ඉන්ධන නිකුත් කිරීම බවද ලංකා අයි.ඕ.සී. සමාගම ප්‍රකාශ කළා.\nමේ අතර ඉන්ධන මිලදී ගැනීම සඳහා ඉන්දීය රජය මීට පෙර එකඟතාව පළ කර තිබූ ඩොලර් මිලියන 500 ක ණය මුදල අද අනුමත වී තිබෙනවා.\nමෙරට ඉන්දීය මහ කොමසාරිස් කාර්යාලය අද පස්වරුවේ මේ බව තහවුරු කළේ ට්විටර් පණිවුඩයක් නිකුත් කරමින්.\nපවතින තත්ත්වය හමුවේ කොළඹ වරායේ නෞකාවක පවතින ඉන්ධන කඩිනමින් සපයා ගැනීමට ශ්‍රී ලංකා මහ බැංකුව සමඟ සාකච්ඡා කරමින් පවතින බවයි විදුලිබල අමාත්‍ය ගාමිණී ලොකුගේ ප්‍රකාශ කළේ.",
       "URL": "https://www.hirunews.lk/294377/එල්-අයි-ඕ-සී-සමාගම-තෙල්-දීම-ප්‍රතික්ෂේප-කරයි-සපුගස්කන්ද-විදුලි-බලාගාරය-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1416"
}