{
       "Source": "hirunews",
       "Timestamp": "Thursday, 16 June 2022 - 7:50",
       "Headline": "වෛද්‍ය උපදෙස් ලබා ගැනීමට ආ රූමතිය ඝාතනය කළ සැකකරුට මරණ දඩුවම්",
       "News Content": "වෛද්‍ය උපදෙස් ලබා ගැනීමට පැමිණි අවිවාහක රූමත් තරුණියක් සිය මැදිරිය තුළ දී දූෂණය කිරීම හා ජනේලයකින් එළියට තල්ලු කර ඝාතනය කිරීම යන අධිචෝදනා දෙකට වරදකරු කර මීගමුව මහාධිකරණය විසින් මරණීය දණ්ඩනය නියම කළ වෛද්‍යවරයෙකු ඉදිරිපත් කළ අභියාචනයක්, අභියාචනාධිකරණය ප්‍රතික්ෂේප කර තිබෙනවා.\nමීගමුව මහාධිකරණය විසින් එම අධිචෝදනා දෙකට විත්තිකරුට නියම කළ මරණීය දණ්ඩනය හා අවුරුදු 15 ක බරපතළ වැඩසහිත සිරදඬුවම මෙන්ම රුපියල් දසදහසක දඩය යුක්තිසහගත සහ නීතියට අනුකූල සාධාරණ තීන්දුවක් බවට නිගමනය කළ අභියාචනාධිකරණය, මහාධිකරණයේ එම තීන්දුව තහවුරු කරමින් නියෝගයක් නිකුත් කිරීමටයි පියවර ගෙන ඇත්තේ.\n2007 වසරේ නොවැම්බර් 12 වැනිදා මීගමුව මූලික රෝහලේ ශල්‍ය වෛද්‍ය ඒකකයට අනුයුක්තව සේවය කළ විත්තිකාර වෛද්‍යවරයාට එරෙහිව නීතිපතිවරයා විසින් පවරා තිබූ නඩුවක් විභාග කළ මීගමුව මහාධිකරණය පෙර දඬුවම නියම කර තිබුණේ 2014 වසරේදීයි.\nඑම දඬුවම් අභියෝගයට ලක් කරමින් විත්තිකරු විසින් පවරා තිබූ පෙත්සමක් අභියාචනාධිකරණ විනිසුරු සම්පත් අබේකෝන් හා පී. කුමාරරත්ගම් යන විනිසුරුවරුන් හමුවේ ඊයේ විභාගයට ගැනුණා.\nමරණකාරිය එම මරණය සිදුවීමට මොහොතකට පෙර විත්තිකරුගේ කාමරයේ සිටි බවට සනාථ කරන සාක්ෂි ඉදිරිපත් වී ඇති බවත්, මරණය සිදුවන විට මරණකාරිය දූෂණය වී ඇති බවට ඉදිරිපත් වූ සාක්ෂි මනාව අධ්‍යයනය කිරීමෙන් අනතුරුව මෙම දඬුවම නියම කර ඇති බවත් විනිසුරුවරුන් නිකුත් කළ එම තීන්දුව මගින් පෙන්වා දී තිබෙනවා.",
       "URL": "https://www.hirunews.lk/307239/වෛද්‍ය-උපදෙස්-ලබා-ගැනීමට-ආ-රූමතිය-ඝාතනය-කළ-සැකකරුට-මරණ-දඩුවම්",
       "Category": "Local News",
       "Parent URL": "https://www.hirunews.lk/local-news.php?pageID=1093"
}