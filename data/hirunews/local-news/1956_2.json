{
       "Source": "hirunews",
       "Timestamp": "Thursday, 13 May 2021 - 17:53",
       "Headline": "අද රාත්‍රියේ පළාත් කිහිපයකට මිලිමීටර් 200 ඉක්මවූ තද වැසි",
       "News Content": "ගිණිකොණදිග අරාබි මුහුදේ හටගෙන ඇති අඩු පීඩන කලාපය හේතුවෙන් දකුණ, බස්නාහිර, සබරගමුව, වයඹ සහ මධ්‍යම පළාත්වල ඇතැම් ස්ථානවලට ඉදිරි පැය කිහිපය තුල මිලිමීටර 200 ඉක්මවූ ඉතා තද වැසි සහ තද සුළං ඇති විය හැකි බව කාලගුණ විද්‍යා දෙපාර්තමේන්තුව සඳහන් කළා.\nඅද පෙරවරු 8.30 සිට පස්වරු 4.30 දක්වා කාලය තුල වැඩිම වර්ෂාපතනය වාර්තා වී ඇත්තේ ගාල්ල - හිනිදුම ප්‍රදේශයෙන්.\nඑය මිලිමීටර් 190 ක්. ගාල්ල, උඩලමත්ත, ඕපාත සහ යක්කලමුල්ල ප්‍රදේශවලින් ද වැඩි වර්ෂාපතනයක් වාර්තා වී තිබෙනවා.\nමේ අතර, ඊයේ රාත්‍රියේ සිට ඇඳහැලුනු අධික වර්ෂාව හේතුවෙන් ගාල්ල- උඩුගම, හිනිදුම, තවලම සහ පනංගල යන ප්‍රදේශ වල පහත් බිම් රැසක් ද ජලයෙන් යටවී ඇති බවයි ප්‍රදේශයේ හිරු වාර්තාකරු සඳහන් කලේ.\nඑසේම ආපදා කළමනාකරණ මධ්‍යස්ථාන ගිං සහ නිල්වලා යන ගංගා දෙපස ජනතාවට දැනුම් දෙන්නේ පවතින තත්ත්වය හමුවේ දැඩි අවධානයකින් පසුවන ලෙසටයි.\nමේ අතර පවතින අයහපත් කාලගුණ තත්වය හමුවේ කලුතර සහ ගාල්ල දිස්ත්‍රික්ක වල ප්‍රාදේශීය ලේකම් කොට්ඨාශ කිහිපයක් සඳහා ජාතික ගොඩනැගිලි පර්යේෂණ ආයතනය මගින් නායයාමේ අවදානම් නිවේදන නිකුත් කර තිබෙනවා.",
       "URL": "https://www.hirunews.lk/271276/අද-රාත්‍රියේ-පළාත්-කිහිපයකට-මිලිමීටර්-200-ඉක්මවූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1956"
}