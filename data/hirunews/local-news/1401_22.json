{
       "Source": "hirunews",
       "Timestamp": "Monday, 24 January 2022 - 19:25",
       "Headline": "වැඩි මිලට සිමෙන්ති අලෙවි කරන වෙළදුන් සොයා විශේෂ වැටලීම්",
       "News Content": "ලකුණු කළ මිලට වඩා වැඩි මිලට සිමෙන්ති අලෙවි කරනු ලබන ව්‍යාපාරිකයින් සොයා පාරිභෝගික කටයුතු පිළිබඳ අධිකාරිය විසින් දිවයින පුරා වැටලීම් හා විමර්ශන ආරම්භ කර තිබෙනවා.\nඒ අනුව පසුගිය දින කිහිපය තුළ කොළඹ, කලුතර, ගම්පහ, මහනුවර, කුරුණෑගල, රත්නපුර, බදුල්ල, මොණරාගල, අනුරාධපුර, ගාල්ල සහ හම්බන්තොට යන දිස්ත්‍රික්වල සිමෙන්ති වැඩි මිලට විකුණු ව්‍යාපාරික ස්ථාන 56 ක් වටලා ඇති බව සඳහන්.\nසිමෙන්ති විකිනීම ප්‍රතික්ෂේප කිරීම, සන්තකයේ තබාගෙන නොමැති බව කීම, කොන්දේසි සහිතව අලෙවිය හා තොග සගවා තබා ගැනීම නොකළ යුතු බව ද පාරිභෝගික අධිකාරි පනතෙහි සටහන්ව තිබෙනවා.\nසන්තකයේ නොමැති බව කීම හා තොග සගවා තබාගැනීම යන වැරදි කරනු ලබන වෙළෙඳුන් සතු සිමෙන්ති තොග තහනම් කිරීමටත් එම තොග අධිකරණයට ඉදිරිපත් කිරීමෙන් අනතුරුව අධිකරණ නියෝග මත රාජසන්තක කිරීමටත් පාරිභෝගික කටයුතු පිළිබඳ අධිකාරියට බලතල ඇතැයි අධිකාරිය නිකුත් කල නිවේදනයක සඳහන්.\nඒ අනුව නීති උල්ලංඝනය කරනු ලබන අලෙවිකරුවන්ට එරෙහිව පාරිභෝගික කටයුතු පිළිබඳ අධිකාරියේ පනත ප්‍රකාරව කටයුතු කරන බව ද ඔවුන් දන්වා සිටිනවා.",
       "URL": "https://www.hirunews.lk/295035/වැඩි-මිලට-සිමෙන්ති-අලෙවි-කරන-වෙළදුන්-සොයා-විශේෂ-වැටලීම්",
       "Category": "Local News",
       "Parent URL": "https://www.hirunews.lk/local-news.php?pageID=1401"
}