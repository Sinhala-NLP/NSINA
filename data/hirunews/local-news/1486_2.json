{
       "Source": "hirunews",
       "Timestamp": "Saturday, 18 December 2021 - 10:54",
       "Headline": "අනුමැතිය ලද එක් ලිට්රෝ නැවක ගෑස් බෙදාහැරීම ඇරඹේ(වීඩියෝ)",
       "News Content": "මෙරටට ගෙන්වන ලද එක් ගෑස් නෞකාවක අඩංගු එල්.පී.ගෑස් සඳහා පාරිභෝගික කටයුතු අධිකාරියේ සහ ශ්‍රී ලංකා ප්‍රමිති ආයතනයේ අනුමැතිය හිමිවීමත් සමඟ අද සිට ලිට්රෝ ගෑස් බෙදාහැරීමේ කටයුතු යළි ආරම්භ කරන බව එම සමාගම ප්‍රකාශ කළා.\nඑමඟින් නිකුත් කළ නිවේදනයක දැක්වෙන්නේ, තවත් ගෑස් නෞකා දෙකක් කෙරවලපිටිය ලිට්රෝ ගෑස් පර්යන්තය ආසන්නයේ නතර කර ඇති අතර, එහි අඩංගු ගෑස් සඳහා පාරිභෝගික කටයුතු අධිකාරියේ සහ ශ්‍රී ලංකා ප්‍රමිති ආයතනයේ අනුමැතිය අපේක්ෂාවෙන් පසුවන බවයි.\nඒ සඳහා බලධාරීන්ගේ අදාළ අනුමැතිය ලද වහා මුදාහැරීමට කටයුතු කෙරෙනවා.\nඑමඟින් දිවයින පුරා සියලු වර්ගයේ ලිට්රෝ ගෑස් සිලින්ඩර පිරවීමේ සහ බෙදාහැරීමේ කටයුතු ආරම්භ කිරීමට හැකිවනු ඇති බවයි ලිට්රෝ ගෑස් ලංකා සමාගමේ අලෙවි සහ විකුණුම් අධ්‍යක්ෂ ජානක පතිරත්න සඳහන් කළේ.\nප්‍රමිතියෙන් තොර බව කියූ ලිට්රෝ ගෑස් නෞකා 2න් එක් නෞකාවකට ගොස් සිදු කළ පරීක්ෂණවලින් පසු එහි ගැටලුවක් නොමැති බව පවසමින් එම නෞකාවේ ගෑස් මුදාහැරීමට පියවර ගත් බව තාක්ෂණ අමාත්‍යංශයේ ලේකම් ජයන්ත ද සිල්වා ඊයේ ප්‍රකාශ කළා.\nඔහු කියා සිටියේ, අදාළ කටයුතු සම්බන්ධීකරණය සඳහා ජනාධිපතිවරයා විසින් පෙරේ දා තමන් පත් කළ බවයි.\nමේ අතර ගෑස් අර්බුදය සම්බන්ධයෙන් ලිට්රෝ සුරැකීමේ සංවිධානය අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nඑමෙන්ම තිස්සමහාරාම - බෙරිගල, ගාල්ල - වලහන්දූව සහ කොටගල ප්‍රදේශවලින් ඊයේ දිනයේ සහ අදත් ගෑස් ආශ්‍රිත සිදුවීම් වාර්තා වුණා.\nමේ අතර ගෑස් අනතුරු වළක්වාගැනීම සඳහා තමන් ඉදිරිපත් කළ නිර්දේශ ක්‍රියාත්මක වීම සම්බන්ධයෙන් අධීක්ෂණය කිරීමට තමන්ට බලයක් නොමැති බව ඒ පිළිබඳ විමර්ශනය කිරීමට පත් කළ ජනාධිපති කමිටුවේ සභාපති මහාචාර්ය ශාන්ත වල්පලගේ ප්‍රකාශ කළා.\nඔහු වැඩිදුරටත් කියා සිටියේ, අදාළ කමිටු වාර්තාව ජනාධිපතිවරයා වෙත කඩිනමින් භාරදීමට අපේක්ෂා කරන බවයි.",
       "URL": "https://www.hirunews.lk/291403/අනුමැතිය-ලද-එක්-ලිට්රෝ-නැවක-ගෑස්-බෙදාහැරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}