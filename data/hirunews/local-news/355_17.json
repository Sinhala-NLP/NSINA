{
       "Source": "hirunews",
       "Timestamp": "Wednesday, 10 May 2023 - 8:56",
       "Headline": "බිත්තර හිඟය විසඳන තෙක් ඒකාබද්ධව කටයුතු කරන්න සියලු පාර්ශ්ව එකඟවෙයි",
       "News Content": "මෙරට තුළ උද්ගතව පවතින බිත්තර හිඟය සම්බන්ධයෙන් සියලු පාර්ශ්ව කැඳවා ගැටළුව විසඳන තෙක් ඒකාබද්ධව කටයුතු කිරීමට කෘෂිකර්ම අමාත්‍යවරයාගේ ප්‍රධානත්වයෙන් පැවති රැස්වීමක දී ඊයේ (09) එකඟත්වයට පැමිණ තිබෙනවා.\nමෙම රැස්වීම සඳහා බිත්තර නිෂ්පාදනය කරන කුකුළු ගොවිපල අයිතිකරුවන්ගේ සංගමය, වෙළඳ හා පාරිභෝගික කටයුතු පිළිබඳ අමාත්‍යාංශය, කෘෂිකර්ම අමාත්‍යාංශය, පශු සම්පත් රාජ්‍ය අමාත්‍යාංශය, සත්ව නිෂ්පාදන හා සෞඛ්‍ය දෙපාර්තමේන්තුව සහ ශ්‍රී ලංකා රේගුව යන ආයතනවල නිලධාරීන් එක්ව සිටි බවයි නිවේදනයක් නිකුත් කරමින් කෘෂිකර්ම අමාත්‍යාංශය සඳහන් කළේ.\nදැනට දෛනික දේශීය බිත්තර අවශ්‍යතාව මිලියන හතක් වන අතර, දෛනික දේශීය නිෂ්පාදනය මිලියන 5.2ක්.\nදෛනික බිත්තර අවශ්‍යතාව සඳහා පවතින හිඟය ලක්ෂ 14ක්.\nඒ අනුව පවතින හිඟය පියවාගැනීම සඳහා බිත්තර ආනයනය කිරීම තවදුරටත් සිදුකරනු ලබනවා.\nබිත්තර සඳහා දැනට පනවා ඇති පාලන මිල ඉවත් කිරීම සම්බන්ධයෙන් තවදුරටත් අධ්‍යයනය කර තීන්දුවක් ගැනීමට ද මෙහිදී තීරණය කර තිබෙනවා.\nඑමෙන්ම ආනයනික බිත්තර වරායෙන් නිදහස් කරගැනීමට අවශ්‍ය සාම්පල පරීක්ෂාව කඩිනම් සිදු කිරීමටයි මෙහිදී තීරණය කර ඇත්තේ.",
       "URL": "https://www.hirunews.lk/334756/බිත්තර-හිඟය-විසඳන-තෙක්-ඒකාබද්ධව-කටයුතු-කරන්න-සියලු-පාර්ශ්ව-එකඟවෙයි",
       "Category": "Local News",
       "Parent URL": "https://www.hirunews.lk/local-news.php?pageID=355"
}