{
       "Source": "hirunews",
       "Timestamp": "Friday, 05 January 2018 - 7:35",
       "Headline": "සයිටම් සහ ස්ලිට් සමඟ රජය ගිවිසුම් ගත වෙයි",
       "News Content": "සයිටම් ආයතනය අහෝසි කිරීමේ ක්‍රියාවලිය සම්පූර්ණ කිරීම සදහා ශ්‍රී ලංකා තොරතුරු තාක්ෂණ ආයතනය සමඟ අවබෝධතා ගිවිසුමකට එළැඹ තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ පසුගිය දෙසැම්බර් 30 වනදා සයිටම් ආයතනය සහ ශ්‍රී ලංකා තොරතුරු තාක්ෂණ ආයතනය හෙවත් ස්ලිට් ආයතනය සමඟ මෙම ගිවිසුම අත්සන් කළ බවයි.\nඒ අනුව සයිටම් ආයතනය අහෝසි වන බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ සඳහන්.\nමෙම අවබෝධතා ගිවිසුම නීත්‍යානුකූල වන්නේ ඊට නීතිපති දෙපාර්තමේන්තුවේ අනුමැතිය ලබාදීමෙන් අනතුරුවයි.\nමෙමඟින් වෛද්‍ය අධ්‍යාපනය සම්බන්ධයෙන් සයිටම් ආයතනයට ප්‍රමිතියක් නොමැති බවට පැවති ගැටලූව මෙන්ම සයිටම් ආයතනය සතු ලාභ ලැබීමේ චේතනාව අධ්‍යාපනයේ ගුණාත්මකභාවයට බාධාවක් වන බවට එල්ල වූ චෝදනාවටද විසඳුම් ලැබෙන බවයි ප්‍රවෘත්ති දෙපාර්තමේන්තුව ප්‍රකාශ කළේ.\nඒ අනුව සයිටම් ආයතනයේ සියලූම වර්තමාන සිසුන් බඳවා ගනිමින් සයිටම් අහෝසි කිරීම සඳහා ස්ථාපිත කරන ආයතනයේ වෛද්‍ය අධ්‍යාපනය සහ පුහුණුව මෙම අවම ප්‍රමිතීන්ට අනුකූලව වෛද්‍ය සභාව විසින් අනුමත කිරීමට නියමිත බව සඳහන්.\nමෙම විසඳුම ක්‍රියාත්මක කිරීම සඳහා පත්කළ කමිටුවේ සාමාජිකයන් 09 දෙනාම අදාළ විසඳුම ඒකමතිකව අනුමත කර ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.\nමේ අතර, සයිටම් ගැටලූව විසඳීමට කොමිසමක් පත් කරන්නැයි රජයේ වෛද්‍ය නිලධාරීන්ගේ සංගමය ජනාධිපතිවරයාගෙන් ඉල්ලීමක් කළා.\nඑහි ලේකම් වෛද්‍ය හරිත අලූත්ගේ මේ බව සඳහන් කළේ අහෝසි කරන ලද සයිටම් ආයතනයෙන් වෛද්‍ය උපාධියක් ලබාදීමට නිර්දේශ කිරීමට ශ්‍රී ලංකා වෛද්‍ය සභාවට අයිතියක් නොමැති බව පවසමින් ඊයේ වෛද්‍ය සභාව ඉදිරිපිට පැවති උද්ඝෝෂණයකට එක්වෙමින්.",
       "URL": "https://www.hirunews.lk/180199/සයිටම්-සහ-ස්ලිට්-සමඟ-රජය-ගිවිසුම්-ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4141"
}