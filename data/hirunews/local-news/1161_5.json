{
       "Source": "hirunews",
       "Timestamp": "Wednesday, 18 May 2022 - 13:22",
       "Headline": "රජිව් ගාන්ධි ඝාතනයේ සැකකරුවෙකුට වසර 31 ට පසු නිදහස",
       "News Content": "හිටපු ඉන්දීය අග්‍රාමාත්‍යවරයෙකු වන රජීව් ගාන්ධි ඝාතනය කිරීමේ සිද්ධියට වැරදිකරු වී වසර 31 ක් බන්ධනාගාර ගතව සිටි පේරාරිවාලන් නමැති එල්ටීටීඊ හිතවාදීයාට නිදහස ලබාදීමට ඉන්දීය ශ්‍රේෂ්ඨාධිකරණය නියෝග කර තිබෙනවා.\n1991 වසරේ වයස අවුරුදු 19 දී අත්අඩංගුවට ගනු ලැබූ පේරාරිවාලන් ට හිටපු අගමැති රජිව් ගාධී ඇතුළු 43 දෙනෙකු ඝාතනය කිරීමට එල්ටීටීඊ මරාගෙන මැරෙන බෝම්බකාරිය යොදාගත් බෙල්ට් බෝම්බය ක්‍රියාත්මක කිරීමට භාවිත කළ බැටරිය මිලදී ගැනීම සම්බන්ධයෙන් චෝදනා එල්ල වුනා.\nමේ සම්බන්ධයෙන් සිදු කෙරුනු දීර්ඝ නඩු විභාගයෙන් අනතුරුව ඔහුට මරණ දඬුවම නියම වූයේ 1999 වසරේදීයි.\nනමුත් 2014 වර්ෂයේදී මේ සම්බන්ධයෙන් ඉදිරිපත් කෙරුණු අභියාචනයක් සලකා බැලූ ඉන්දීය ශ්‍රේෂ්ඨාධිකරණය පේරාරිවාලන් ගේ මරණ දඬුවම ජීවිතාන්තය දක්වා වන සිර දඩුවමක් ලෙස වෙනස් කළා.\nඉන්පසුව 2018 වර්ෂයේ දී තමිල්නාඩු රජය විසින් ඔහුගේ දඬුවම ඉවත් කරන ලෙස ඉල්ලා ඉන්දීය ශ්‍රේෂ්ඨාධිකරණයෙන් ඉල්ලීමක් සිදු කරනු ලැබුවා.\nඑයට ප්‍රතිචාර දැක්වූ ඉන්දීය ශ්‍රේෂ්ඨාධිකරණය ඔහුගේ දඬුවම ඉවත් කර පේරාරිවාලන් නිදහස් කරන ලෙස නිර්දේශ කර තිබුණා.\nකෙසේ වෙතත් එම නිර්දේශය අනුව ඔහුව නිදහස් කිරීම ප්‍රමාද කෙරුණු අතර අද එල් නාගේස්වර රාඕ සහ බී.ආර්.ගවායි යන විනිසුරුවරුන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ල තීරණය කළේ තමිල්නාඩු ප්‍රාන්ත කැබිනට් මණ්ඩලයේ අදාළ සලකා බැලීම් මත පෙරරිවාලන්ට සහනයක් ලබාදීමට හැකි බවයි.",
       "URL": "https://www.hirunews.lk/304651/රජිව්-ගාන්ධි-ඝාතනයේ-සැකකරුවෙකුට-වසර-31-ට-පසු-නිදහස",
       "Category": "Local News",
       "Parent URL": "https://www.hirunews.lk/local-news.php?pageID=1161"
}