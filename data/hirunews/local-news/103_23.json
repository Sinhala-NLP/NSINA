{
       "Source": "hirunews",
       "Timestamp": "Saturday, 12 August 2023 - 14:01",
       "Headline": "ව්‍යාජ ගමන් බලපත් සමඟ ඉන්දියානුවන් දෙදෙනෙකු කටුනායකදී අල්ලයි",
       "News Content": "කූඨ ලෙස සකස් කළ චීන ගුවන් ගමන් බලපත්‍ර මගින් නෙදර්ලන්තයට යෑමට උත්සහ කළ ඉන්දීය ජාතික කාන්තාවක සහ පුද්ගලයෙකු කටුනායක ගුවන් තොටුපලේදී අත්අඩංගුවට ගෙන තිබෙනවා.\n43 හැවිරිදි පිරිමි පුද්ගලයා සහ 39 හැවිරිදි කාන්තාව අද උදෑසන අල් ජසීරා ගුවන් කවුළුවේදී එම නිලධාරීන්ට ලබාදුන් ලියකියවිලි පිළිබඳව ඇතිවූ සැකය මතයි සැකකරුවන් ආගමන විගමණ දේශසීමා ආවේක්ෂණ ඒකකයේ නිලධාරීන්ට භාරදී තිබුණේ.\nමොවුන් පසුගිය 26 වනදා ඉන්ඩිගෝ යානයකින් සංචාරක වීසා මත දිවයිනට පැමිණ තිබූ අතර, එහිදී ඇමරිකානු ඩොලර් 6,000 ක මුදලක් තැරැව්කරුවෙකුට ලබාදී ව්‍යාජ ගුවන් ගමන් බලපත්‍ර ලබාගත් බවයි සිදුකළ ප්‍රශ්නකිරීම්වලදී අනාවරණ කර ඇත්තේ.\nපළමුව කුවේට් වෙත ගොස් අනතුරුව තුර්කිය හරහා නෙදර්ලන්තය බලා යෑමට ඔවුන් සැළසුම් කර තිබූ අතර, ගමන් මළුවල තිබී සත්‍ය ඉන්දීය ගුවන් ගමන් බලපත්‍රද සොයාගෙන ඇති බවයි කටුනායක ගුවන් තොටුපල හිරු වාර්තාකරු සඳහන් කළේ.",
       "URL": "https://www.hirunews.lk/344578/ව්‍යාජ-ගමන්-බලපත්-සමඟ-ඉන්දියානුවන්-දෙදෙනෙකු-කටුනායකදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=103"
}