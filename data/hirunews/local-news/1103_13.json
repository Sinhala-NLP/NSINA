{
       "Source": "hirunews",
       "Timestamp": "Saturday, 11 June 2022 - 8:45",
       "Headline": "මැයි 9 සිද්ධියේ දී පොලිස් ලොක්කන්ට පහර දුන් අයෙකුට මාංචු",
       "News Content": "පසුගිය මැයි මස 9 වනදා පංචිකාවත්ත මංසන්ධියේදී නියෝජ්‍ය පොලිස්පතිවරයෙකු සහ පොලිස් අධිකාරිවරයෙකු ඇතුලු නිලධාරීන් පිරිසකට පහරදීමේ සිද්ධියක් සම්බන්ධයෙන් සැකකරුවෙකු අපරාධ පරික්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nපෙරේදා (09) දිනයේ මාළිගාවත්ත ප්‍රදේශයේදී 43 හැවිරිදි මෙම සැකකරු අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමොහු පසුගිය 9 වනදා අදාළ නියෝජ්‍ය පොලිස්පතිවරයා ඇතුලු නිලධාරීන්ට පහර දී ඔවුන් ගමන් ගත් නිල රථය පැහැරගෙන අමතර කොටස් ගළවා ගිනි තබා විනාශ කර ඇති බවටයි වැඩිදුර පරීක්ෂණවලදී හෙළිවී ඇත්තේ.\nසැකකරු ඊයේ මාළිගාකන්ද අධිකරණයට ඉදිරිපත් කිරීමෙන් අනතුරුව ලබන 24 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/306807/මැයි-9-සිද්ධියේ-දී-පොලිස්-ලොක්කන්ට-පහර-දුන්-අයෙකුට-මාංචු",
       "Category": "Local News",
       "Parent URL": "https://www.hirunews.lk/local-news.php?pageID=1103"
}