{
       "Source": "hirunews",
       "Timestamp": "Monday, 09 May 2022 - 8:04",
       "Headline": "පැමිණිල්ලක් ලැබෙන්නේ නම් විමර්ශනයක් කළ හැකියි - ශ්‍රී ලංකා වෛද්‍ය සභාව",
       "News Content": "මහජන ආරක්ෂක අමාත්‍ය ප්‍රසන්න රණතුංගට විශේෂඥ වෛද්‍යවරයෙකු විසින් ප්‍රතිකාර ලබාදීම ප්‍රතික්ෂේප කිරීම සම්බන්ධයෙන් පැමිණිල්ලක් ලැබෙන්නේ නම් ඒ පිළිබදව විමර්ශනයක් සිදුකළ හැකි බව ශ්‍රී ලංකා වෛද්‍ය සභාව පවසනවා.\nඑහි ජ්‍යෙෂ්ඨ ප්‍රකාශකයෙකු සදහන් කළේ මේ දක්වා එවැනි පැමිණිල්ලක් වෛද්‍ය සභාව වෙත ලැබී නොමැති බවයි\nවෛද්‍ය සභාවේ නිල වෙබ් අඩවියේ දැක්වෙන්නේ අදාළ සිද්ධිය පෞද්ගලික රෝහලක වෛද්‍යවරයෙකු සම්බන්ධයෙන් නම් ඒ පිළිබඳව පැමිණිලි කළ හැක්කේ එම වෛද්‍යවරයා, ශ්‍රී ලංකා වෛද්‍ය සභාවේ ලියාපදිංචි වූ අයෙක් නම් පමණක් බවයි.\nයම් හෙයකින් එවැනි විමර්ශනයකදී අදාළ වෛද්‍යවරයා එලෙස ආචාර ධර්ම කඩ කරමින් ප්‍රතිකාර ලබාදීම ප්‍රතික්ෂේප කර ඇති බව තහවුරු වුවහොත් වෛද්‍යවරයාගේ ලියාපදිංචිය අවලංගු කිරීමටත්, සේවය අත්හිටුවීමටත් හැකියාව පවතින බවයි එම ප්‍රකාශකයා කියා සිටියේ.\nමහජන ආරක්ෂක අමාත්‍ය ප්‍රසන්න රණතුංග ප්‍රතිකාර ලබා ගැනීම සදහා පසුගිය දා කොළඹ පෞද්ගලික රෝහලකට ගිය අවස්ථාවේදී විශේෂඥ වෛද්‍ය රනිල් ජයවර්ධන විසින් අමාත්‍යවරයා පරීක්ෂා කිරීම ප්‍රතික්ෂේප කර තිබුණා.\nමේ අතර, මෙම සිද්ධිය සම්බන්ධයෙන් නාරාහේන්පිට ලංකා හොස්පිටල්ස් පෞද්ගලික රෝහල නිවේදනයක් නිකුත් කරමින් සදහන් කළේ රෝහලට පැමිණෙන රෝගීන්ට ප්‍රතිකාර ලබාදීම හෝ ප්‍රතික්ෂේප කිරීමේ අයිතිය වෛද්‍යවරයා සතු වන අතර, රෝහල විසින් කිසිදු රෝගියෙකු ප්‍රතික්ෂේප කිරීමක් සිදු නොකරන බවයි.\nසමාජ මාධ්‍යයේ පළ වන ඇතැම් වාර්තා තම රෝහල් පාලනාධිකාරිය ප්‍රතික්ෂේප කරන බවත් සිද්ධිය පාදක කරගනිමින් කිසිදු වෛද්‍යවරයෙකුගේ සේවය රෝහල විසින් අත්හිටුවා නොමැති බවත් එම නිවේදනයේ සඳහන්.",
       "URL": "https://www.hirunews.lk/303882/පැමිණිල්ලක්-ලැබෙන්නේ-නම්-විමර්ශනයක්-කළ-හැකියි-ශ්‍රී-ලංකා-වෛද්‍ය-සභාව",
       "Category": "Local News",
       "Parent URL": "https://www.hirunews.lk/local-news.php?pageID=1182"
}