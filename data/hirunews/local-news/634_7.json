{
       "Source": "hirunews",
       "Timestamp": "Friday, 30 December 2022 - 16:05",
       "Headline": "'කැන්රිච් ෆිනෑන්ස් ලිමිටඩ්'හි මහජන වගකීම් නැවත ගෙවීමට නියෝගයක්",
       "News Content": "'ඒකාබද්ධ කිරීමේ ප්‍රධාන සැලැස්ම' යටතේ බැංකු නොවන මූල්‍ය ආයතන අංශය ශක්තිමත් කිරීමේ පියවරක් ලෙස, “කැන්රිච් ෆිනෑන්ස් ලිමිටඩ්” ආයතනය මුහුණ දුන් අඛණ්ඩ ප්‍රාග්ධන ඌනතා තත්ත්වය හේතුකොට ගෙන, අදාල ආයතනයේ සියළුම මහජන වගකීම් (තැන්පතු සහ පොරොන්දු නෝට්ටු) 2022.12.26 සිට 2023.02.28 දක්වා කාලසීමාව තුළ දී සම්පූර්ණයෙන්ම නැවත ගෙවීමට කටයුතු කරන ලෙස ශ්‍රී ලංකා මහ බැංකුව එම ආයතනය වෙත නියෝග කර තිබෙනවා.\nඒ ශ්‍රී ලංකා මහ බැංකුවේ මුදල් මණ්ඩලය විසින් 2011 අංක 42 දරන මුදල් ව්‍යාපාර පනතේ 25 (1) (ක) වගන්තිය ප්‍රකාරව ගන්නා ලද තීරණයක් අනුවයි.\nඅදාල ආයතනයේ තැන්පතුකරුවන්ගේ සහ පොරොන්දු නෝට්ටුහිමියන්ගේ යහපත උදෙසා ශ්‍රී ලංකා මහ බැංකුව විසින් අදාල නියෝගය නිකුත් කර තිබෙන බවයි මහ බැංකුව පවසන්නේ.\nඒ අනුව, කැන්රිච් ෆිනෑන්ස් ලිමිටඩ් ආයතනය විසින් එකග වී ඇති පොළී අනුපාතයන්ට අනුව 2022.12.26 දින දක්වා උපචිත වන පොළී මුදල්ද ඇතුළුව සම්පුර්ණ මහජන වගකීම් ප්‍රමාණය ගෙවීම සදහා අවශ්‍ය ක්‍රියාමාර්ග ගනු ලබන බව ද නිවේදනය කරනවා.\nඑබැවින් මහා බැංකුව අදාල ආයතනයේ සියළු තැන්පතුකරුවන් සහ පොරොන්දු නෝට්ටුහිමියන් වෙත දැනුම් දෙන්නේ, මෙම නැවත ගෙවීමේ සැලැස්මට අනුව 2023.02.28 දිනට පෙර සිය මුදල් නැවත ලබාගන්නා ලෙසයි.",
       "URL": "https://www.hirunews.lk/323900/කැන්රිච්-ෆිනෑන්ස්-ලිමිටඩ්-හි-මහජන-වගකීම්-නැවත-ගෙවීමට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=634"
}