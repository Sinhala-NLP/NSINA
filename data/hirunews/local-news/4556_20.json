{
       "Source": "hirunews",
       "Timestamp": "Wednesday, 19 April 2017 - 17:14",
       "Headline": "අම්බලන්තොට වෙඩි තැබු දෙදෙනෙක් අල්ලයි",
       "News Content": "අම්බලන්තොට ප්‍රදේශයේදී පුද්ගලයන් 4 දෙනෙකුට වෙඩි තබා තියුණු ආයුධවලින් පහරදී එක් අයෙකු ඝාතනයට ලක් කිරීමට සම්බන්ධ සැකකරුවන් දෙදෙනෙකු පොලිස් අත්අඩංගුවට ගෙන තිබෙනවා.\nපසුගිය 15 වනදා රාත්‍රී එල්ලවු මෙම ප්‍රහාරයෙන් තවත් තුන්දෙනෙකු බරපතල තුවාල ලැබුවා.\nතංගල්ල කොට්ඨාශ අපරාධ විමර්ශණ අංශය සිදුකළ පරීක්ෂණවලින් අනතුරුවයි මෙම පහරදීමට සම්බ්නධ පුද්ගලයන් දෙදෙනෙකු අද උදෑසන අම්බලන්තොට ඩී 7 ඇළ ප්‍රදේශයේදී අත්අඩංගුවට ගෙන ඇත්තේ.\nවයස අවුරුදු 41 සහ 49 වයස්වල පසුවන සැකකරුවන් අම්බලන්තොට ප්‍රදේශයේම පදිංචිකරුවන් බව සඳහන්.\nඔවුන්ගේ ප්‍රකාශ මත අපරාධයට යොදාගත් යතුරුපැදියක් මෙන්ම එම අවස්ථාවේ ඔවුන් හැඳ සිටි ඇඳුම් ද සොයාගෙන තිබෙනවා.\nඔවුන් දෙදෙනා අධිකරණයට ඉදිරිපත් කිරීම සඳහා අම්බලන්තොට පොලිසියට භාරදී තිබෙනවා.\nපසුගිය 15 වනදා රාත්‍රී දෙපිරිසක් අතර ඇතිවු ගැටුමක් දුරදිග යාමෙනුයි මෙම වෙඩි තැබීම සහ පහරදීම සිදුවී තිබුනේ.\nතරුණයින් පිරිසක් මාර්ගය අසල ප්‍රජා ශාලාවක් අසළ මත්පැන් පානය කරමින් සිටියදී යතුරුපැදිවලින් පැමිණි පිරිසක් වෙඩි තබා තියුණු ආයුධවලින් පහරදී තිබු බව පොලිසිය සඳහන් කළා.\nසිද්ධියෙන් මියගියේ මාමඩල ප්‍රදේශයේ පදිංචි 26 හැවිරිදි තරුණයෙක්.",
       "URL": "https://www.hirunews.lk/159514/අම්බලන්තොට-වෙඩි-තැබු-දෙදෙනෙක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4556"
}