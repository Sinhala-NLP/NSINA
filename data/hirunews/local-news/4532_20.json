{
       "Source": "hirunews",
       "Timestamp": "Friday, 05 May 2017 - 9:09",
       "Headline": "කොන්ත්‍රාත් දුම්රිය රියදුරන්ට සහ නියාමකවරුන්ට අද සේවයට පැමිණීම අනිවාර්ය කෙරේ",
       "News Content": "ක්‍රොන්තාත් පදනම මත සිටින සියලූම දුම්රිය රියදුරන් සහ නියාමකවරුන් අද දින සේවයට වාර්තා කිරිම අනිවාර්ය බව දුම්රිය දෙපාර්තමේන්තුව පවසනවා.\nඑලෙස සේවයට වාර්තා නොකරන දුම්රිය රියදුරන් සහ නියාමකවරුන්ගේ සේවය අතහැර ගියා සේ සලකා කටයුතු කරන බවයි දුම්රිය ගමනා ගමන අධිකාරි විජය සමරසිංහ හිරු ප්‍රවෘත්ති අංශයට සදහන් කළේ.\nමාලඹේ පෞද්ගලික වෛද්‍ය විද්‍යාලය ජනසතු කිරීම ඇතුළු ඉල්ලීම් 03 ක් මුල්කරගනිමින් රජයේ වෛද්‍ය නිලධාරීන්ගේ සංගමය ප්‍රමුඛ වෘත්තීය සමිති රැසකගේ සහභාගීත්වයෙන් ප්‍රකාශයට පත්කර ඇති දීපව්‍යාප්ත වැඩවර්ජනයට දුම්රිය රියදුරන් සහ නියාමකවරුන් ද සහය පළ කර තිබෙනවා.\nඒ අනුවයි, අද උදෑසන 8 සිට පසුදා උදෑසන 8 දක්වා ඔවුන් එක්දින වෘත්තීය ක්‍රියාමාර්ගයක් ආරම්භ කිරීමට තීරණය කළේ.\nකෙසේ වෙතත්, දුම්රිය ගමනාගමන අධිකාරි විජය සමරසිංහ වැඩිදුරටත් සදහන් කළේ හැකි උපරිම අයුරින් දුම්රියන් ධාවනය කිරීමට කටයුතු කරන බවයි.\nමේ අතර, කොටුව දුම්රිය ස්ථානයෙන් රඹුක්කන දක්වා ධාවනය කෙරුණු උදෑසන දුම්රියෙහි නියාමකවරයා සහ රියදුරා මාලිගාවත්ත ප්‍රදේශයේදී දුම්රිය අතරමග නවතා රාජකාරියෙන් ඉවත්ව ගොස් තිබෙනවා.\nඒ හේතුවෙන් දුම්රියෙහි ගමන් ගත් මගීන් දැඩි අපහසුතාවයට පත්ව ඇති බවටයි වාර්තා වූයේ.",
       "URL": "https://www.hirunews.lk/160639/කොන්ත්‍රාත්-දුම්රිය-රියදුරන්ට-සහ-නියාමකවරුන්ට-අද-සේවයට-පැමිණීම-අනිවාර්ය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4532"
}