{
       "Source": "hirunews",
       "Timestamp": "Thursday, 11 August 2022 - 18:43",
       "Headline": "චීන නෞකාව ගැන හාබර් මාස්ටර්ගෙන් පැහැදිලි කිරීමක් (වීඩියෝ)",
       "News Content": "හම්බන්තොට වරායේ මෙහෙයුම් කටයුතු චීනය විසින් සිදු කළ ද වරායට නෞකාවක් ඇතුළු කිරීමේදී තමාගෙන් ඊට අදාළ අවසරය ලබාගත යුතු බව එහි වරාය පාලකවරයා හෙවත් හාබර් මාස්ටර් පවසනවා.\nඒ අනුව, චීන නෞකාවක් මෙරට වරායකට ඇතුළු වීම සඳහා මේ දක්වා කිසිදු ඉල්ලීමක් කර නොමැති බවයි ඔහු වැඩිදුරටත් සඳහන් කළේ.\nචීනයේ - යුවාන් වැන්ග් - 5 පර්යේෂණ නෞකාව පිලිබඳව පසුගිය දින කිහිපය තුලදීම වාර්තා පළ වූ අතර එය අද පෙරවරු 9යි 30ට හම්බන්තොට වරයාට ලඟා වීමට නියමිත බවටයි ඉන්දීය එන්.ඩී.ටීවි පුවත් සේවය වාර්තා කළේ.\nමෙම නෞකාව පර්යේෂණ නෞකාවක් ලෙස හැඳින්වුවත් අන්තර් මහද්වීපික බැලැස්ටික් මිසයිල සහ චන්ද්‍රිකා ස්ථානගත කිරීම් නිරීක්ෂණය කිරීමට හැකියාව තිබීම හේතුවෙන් ආරක්ෂාවට තර්ජනයක් එල්ල වේ යැයි ඉන්දීය බලධාරීන් සැක පළ කරනවා.\nමේ හේතුවෙන් ඉන්දියාවේ දැඩි අප්‍රසාදය මෙම නෞකාව පැමිණීම සම්බන්ධයෙන් එල්ල කර ඇති අතර එවන් පසුබිම ලක් රජය ද චීනයට දැනුම් දී තිබුණේ මෙම නෞකාවේ පැමිණීම ප්‍රමාද කරන ලෙසටයි.\nනෞකාව හම්බන්තොට වරායට ඇතුළුවීමට ඉල්ලීමක් කළහොත් රාජතාන්ත්‍රිකව ඊට අදාළව කටයුතු කිරීමට අවශ්‍ය පියවර ගන්නා බවයි වරාය පාලකවරයා වැඩිදුරටත් සඳහන් කළේ.",
       "URL": "https://www.hirunews.lk/312488/චීන-නෞකාව-ගැන-හාබර්-මාස්ටර්ගෙන්-පැහැදිලි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=948"
}