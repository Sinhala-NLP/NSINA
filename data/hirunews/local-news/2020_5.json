{
       "Source": "hirunews",
       "Timestamp": "Wednesday, 14 April 2021 - 19:08",
       "Headline": "වල්සපුගල ගොවීන් සත්‍යග්‍රහය අතරතුර අවුරුදු සමරයි (වීඩියෝ)",
       "News Content": "යෝජිත වන අලි රක්ෂිතය ගැසට් කරන ලෙස ඉල්ලා වල්සපුගල ගොවීන් ඇරඹූ සත්‍යග්‍රහය අතරතුර අද ඔවුන් ලු‍ණු කැඳ පිස ආහාරයට ගනිමින් අවුරුදු නැකැත් සැමරීම සිදුකළා.\nහම්බන්තොට යෝජිත වන අලි කළමනාකරණ රක්ෂිතය ගැසට් කරන ලෙස ඉල්ලා සූරියවැව - වල්සපුගල ප්‍රදේශයේ ගොවීන් පිරිසක් මෙම සත්‍යග්‍රහය ආරම්භ කළේ පසුගිය ජනවාරි මාසයේයි.\nදේශපාලනඥයින් වරින් වර පැමිණ ගොවීන් සමඟ සාකච්ඡා කළද සත්‍යග්‍රහය අද 88 වැනි දිනටත් ක්‍රියාත්මකයි.\nඑවන් පසුබිමක යෝජිත හම්බන්තොට වන අලි කළමනාකරණ රක්ෂිතය පෙරේදා දින ගැසට් කළත් අද දිනයේත් එම ගොවීන් සත්‍යග්‍රහයේ නිරත වන්නේ අදාළ ගැසට් නිවේදනයේ අන්තර්ගත කරුණු පිළිබඳ ගොවීන් වෙත පැහැදිලි කිරීමක් අවශ්‍ය බව පවසමින්.\nමේ අතර අලි  මිනිස් ගැටලු‍වට විසඳුම් ඉල්ලා සහ වල්සපුගල ගොවි උපවාසයට සහය පළකරමින් දින 29ක් පුරා මහියංගන නගරයේදී සත්‍යග්‍රහයේ නිරත වන ගොවීන්ද එම ස්ථානයේදී අද අවුරුදු සැමරූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/268442/වල්සපුගල-ගොවීන්-සත්‍යග්‍රහය-අතරතුර-අවුරුදු-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2020"
}