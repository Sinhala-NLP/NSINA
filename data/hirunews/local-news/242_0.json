{
       "Source": "hirunews",
       "Timestamp": "Friday, 23 June 2023 - 23:08",
       "Headline": "සිවු හැවිරිදි දැරියකට අමානුෂික ලෙස වද දුන් කුඩම්මා අත්අඩංගුවට",
       "News Content": "සිවු හැවිරිදි දැරියකට අමානුෂික ලෙස හිංසා පීඩා කළ කාන්තාවක් නෑබොඩ, නිව්ටල්වත්ත ප්‍රදේශයේදී අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ මෙම දැරියගේ කුඩම්මා හෙවත් ඇයගේ පියාගේ 20 හැවිරිදි දෙවැනි බිරියයි.\nඑම කාන්තාව මෙම දැරියගේ මුඛයට දුම්කොළ ඔබා මුව ජල භාජනයක ගිල්වා වේවැලකින් පහර දී ඇති බවයි පොලිසිය පැවසුවේ.\nදැරියට පහර දුන් වේවැල ද පොලිස් භාරයට ගෙන තිබෙනවා.\nමෙම දැරිය පිළිබඳ පොලිසියට ලද තොරතුරක් සමඟ පොලිසිය මෙම නිවෙසට යන අවස්ථාවේදී ඇයගේ මුඛයට දුම් කොළ එබීම නිසා කතා කිරීමට පවා නොහැකි මත් ගතියකින් සිට ඇති අතර, ඇය හඬා වැටෙමින් නිරුවත්ව සිටි බවයි පොලිසිය පවසන්නේ.\nඅත්අඩඟුවට ගත් සැකකාරිය හොරණ මහේස්ත්‍රාත් අධිකරණයට ඉදිරිපත් කිරීමට නියමිත අතර දැරිය සුදුසු භාරකත්වයට පත් කරන ලෙස පොලිසිය අධිකරණයෙන් ඉල්ලා සිටින බව පැවසුවා.\nමෙම සිද්ධිය සම්බන්ධයෙන් අඟුරුවාතොට පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/338889/සිවු-හැවිරිදි-දැරියකට-අමානුෂික-ලෙස-වද-දුන්-කුඩම්මා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=242"
}