{
       "Source": "hirunews",
       "Timestamp": "Wednesday, 09 March 2022 - 15:49",
       "Headline": "අත්‍යවශ්‍ය නොවන භාණ්ඩ 367ක් ගැන ගැසට් නිවේදනයක්  (වීඩියෝ)",
       "News Content": "වත්මන් ආර්ථික තත්ත්වය කලමනාකරණය සඳහා අත්‍යවශ්‍ය නොවන භාණ්ඩ ආනයන සීමිත කාලයකට සීමා කීරීමට රජය තීරණය කර තිබෙනවා.\nමහ බැංකුවේ නිර්දේශ අනුව භාණ්ඩ 367ක් සඳහා මෙලෙස ක්‍රමවේද 3ක් යටතේ ආනයන සීමා ක්‍රියාත්මක කෙරෙන බව රජයේ ප්‍රවෘත්ති දෙපාර්තමේන්තුව නිවේදනය කළා.\nආනයන සීමා කිරීම ක්‍රම 3 ක් යටතේ සිදුකරන බව රජය නිවේදනය කළා.\nරජයේ ප්‍රවෘත්ති අධ්‍යක්ෂ ජනරාල් මොහාන් සමරනායක නිවේදනයක් නිකුත් කරමින් සඳහන් කළේ වත්මන් ආර්ථික තත්ත්වය නිසිලෙස කළමනාකරණය සඳහා සීමිත කාලයකට මෙම ආනයන සීමා කරන බවයි.\nපළමු ක්‍රමවේදය යටතේ තෝරා ගත් භාණ්ඩ සඳහා බදු පනවන අතර, ඇතැම් භාණ්ඩ ආනයනය සඳහා බලපත්‍ර ලබා ගැනීම අනිවාර්ය කරන බව එහි දැක්වෙනවා.\nතුන්වන ක්‍රමවේදයට අනුව ඇතැම් ආනයනික භාණ්ඩවලට බදු හා බලපත්‍ර පැනවීමට කටයුතු කරන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අනුව, දෙවන ක්‍රමවේදය යටතේ අත්‍යාවශ්‍ය නොවන භාණ්ඩ වර්ග 367 ක් අද මධ්‍යම රාත්‍රියේ සිට බලපත්‍ර පාලනයට නතු කරමින් මුදල් අමාත්‍යවරයා විසින් රෙගුලාසි පනවනු ලැබුවා.\nඑලෙස සීමා පනවා ඇති භාණ්ඩ වර්ග අතරට ඇපල්, මිදි, දොඩම් ඇතුළු පළතුරු වර්ග සහ රටඉඳි, බටර්, චීස්, ඇතුළත් කර තිබෙනවා.\nඑසේම, අමු හෝ ශීතකල මාළු, කිරි, යෝගට්, චොක්ලට්, කොකෝවා අඩංගු ආහාර, සීරියල්, පළතුරු යුෂ, පානීය ජලය සහ මධ්‍යසාර නොවන පාන වර්ගද එම ලැයිස්තුවට ඇතුළත්.\nඑසේම, මධ්‍යසාර යටතට ගැනෙන බියර්, වයින්, විදේශීය මත්පැන් වර්ග, දුම්වැටි සහ දුම්කොල අඩංගු වෙනත් නිෂ්පාදන මෙන්ම, ඉටිපන්දම් හා ලාම්පු ද එම ලැයිස්තුවට ඇතුළත් කර තිබෙනවා.\nමීට අමතරව සුවඳ විලවුන්, සංගීත භාණ්ඩ, රූපලාවන්‍ය ද්‍රව්‍ය, ෂැම්පු, සබන් ආදිය ද පාවහන්, කුඩ, හා හිස්වැසුම් යන භාණ්ඩ මත ද ආනයන සීමා ක්‍රමවේද ක්‍රියාත්මකයි.\nමීට අමතරව සෙරමික් පිඟන් භාණ්ඩ, වීදුරු භාණ්ඩ, නානකාමර උපාංග, වායු සමීකරණ හා ශිතකරණ, ඉලෙක්ට්‍රොනික් ගෘහ භාණ්ඩ, සියලුම වර්ගයේ ස්ථාවර හා ජංගම දුරකථන, සෙල්ලම් බඩු ද ආනයන සීමා ක්‍රමවේදය යටතට ගැනෙනවා.\nආනයන අපනයන පාලකවරිය විසින් බලපත්‍ර නිකුත් කරන අතර ඊට පෙර මුදල් අමාත්‍යාංශ ලේකම්වරයාගේ නිර්දේශය ද ලබා ගත යුතුයි.\nඅදාල ගැසට් නිවේදනය මෙතනින්",
       "URL": "https://www.hirunews.lk/299072/අත්‍යවශ්‍ය-නොවන-භාණ්ඩ-367ක්-ගැන-ගැසට්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1304"
}