{
       "Source": "hirunews",
       "Timestamp": "Thursday, 12 January 2023 - 14:59",
       "Headline": "දෛවයේ කරුණාව නො ලද කරුණාරත්නගේ කතාව (වීඩියෝ)",
       "News Content": "වැලේ ගෙඩි වැලට බර නැහැ! මේ අපේ පැරණි කියමනක්.\nඒ, කෙතරම් බාධක, අමාරුකම් පැමිණියත් දෙමව්පියන්ට දරුවන් බරක් නොවන බව පැහැදිලි කිරීම සඳහායි.\nඑලෙස අනේක විද දුක් කම්කටොලු මැද සිය ආබාධිත දරුවන් ජීවත් කරවීමට සිය ජීවිතය කැපකරන පියෙක් පිළිබඳවයි මේ තොරතුරු.\nමේ, දඹුල්ල, ඉනාමළුව, බෙල්ලන්නේඔය ප්‍රදේශයේ පදිංචි 60 හැවිරිදි ගම්ගෙදර කරුණාරත්න.\nමේ වනවිට ඔහුගේ ප්‍රධානතම කර්තව්‍ය බවට පත්ව ඇත්තේ වයස අවුරුදු 30ත්, 35ත් අතර පසුවන සිය ආබාධිත දරුවන් තිදෙනා රැක බලා ගැනීමයි.\nරැකියාවක් කිරීමට සුදුසු වයසක නොසිටියත්, කරුණාරත්නට හිතේ හයියෙන් හෝ එවැන්නක් පිළිබඳ සිතාබැලීමට නොහැකි වී ඇත්තේ ඇස් මානයෙන් වසන් වූ වහා ම, සිය පිරිමි දරුවන් දෙදෙනා නිවසින් පලා යාම හේතුවෙන්.\nමේ වනවිට නිවසට ඇති එකම ආදායම ආබාධිත දරුවන් වෙනුවෙන් රජයෙන් මාසිකව ලැබෙන රුපියල් 5,000ක දීමනාව සහ සමෘද්ධි දීමනාව පමණයි.\nමේ හේතුවෙන් මෙම දරුවන් තිදෙනා සහ පියා කුසගින්නේ සිටින අවස්ථා ද විරල නැහැ.\nආබාධිත දරුවන් රැකබලා ගැනීමට පසුගිය කාලය පුරාම කරුණාරත්නට සහාය වූ ඔහුගේ බිරිඳ ද මේ වනවිට අසනීප තත්ත්වයෙන් අනුරාධපුර මහ රෝහලේ ප්‍රතිකාර ලබනවා.\nනමුත් සිය බිරිඳ පිළිබඳ සොයා බැලීමට හෝ රෝහලට යාමට පවා මොහුට හැකියාවක් නැහැ.",
       "URL": "https://www.hirunews.lk/324872/දෛවයේ-කරුණාව-නො-ලද-කරුණාරත්නගේ-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=607"
}