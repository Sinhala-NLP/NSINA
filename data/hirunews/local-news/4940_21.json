{
       "Source": "hirunews",
       "Timestamp": "Monday, 01 August 2016 - 18:35",
       "Headline": "ජනවාර්ගික, ආගමික පදනමේ පක්ෂ තහනම් කරන්නැයි, ඉල්ලූ පෙත්සම ශ්‍රේෂ්ඨාධිකරණය ඉවත දමයි",
       "News Content": "ජනවාර්ගික හෝ ආගමික පදනම නියෝජනය කරන දේශපාලන පක්ෂ පිළිගැනීම තහනම් කරන ලෙස ඉල්ලා ඉදිරිපත් වූ මූලික අයිතිවාසිකම් පෙත්සමක් විභාගයට ගැනීම ශ්‍රේෂ්ඨාධිකරණය අද ප්‍රතික්ෂේප කළා.\nප්‍රශාන්තලාල් ද අල්විස් නමැති ජනාධිපති නීතීඥවරයා ගොනුකර තිබූ මෙම පෙත්සම වෙනුවෙන් ඔහුම ඉදිරිපත් වීම විශේෂත්වයක්.\nපසුගිය වසරේ සැප්තැම්බර් 22 වනදා ගොනුකළ පෙත්සම මගින් මැතිවරණ කොමසාරිස්වරයා මෙන්ම, ජනවාර්ගික සහ ආගමික පදනම නියෝජනය කරන දේශපාලන පක්ෂවල ලේකම්වරුන් වග උත්තරකරුවන් ලෙස නම් කර තිබුණා.\nමෙම පෙත්සම මේ වසරේ කිහිප වතාවක් කැදවනු ලැබූ අතර අද එය කැදවූ අවස්ථාවේ දෙමළ ජාතික සන්ධානය නියෝජනය කරමින් ඊට එරෙහිව කරුණු දැක්වූයේ එහි ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන්. ලංකා කම්කරු කොංග්‍රසය ද අද පෙත්සමට එරෙහිව කරුණු ඉදිරිපත් කළා.\nනීතිපති වරයා ද අදාළ පෙත්සමට විරුද්ධත්වය පළ කර තිබෙනවා.\nපෙත්සමට එරෙහිව ඉදිරිපත් වූ මූලික විරෝධතාවක් වන්නේ එය කාලානුරූප නොවන බවයි.\nඅදාළ කරුණු දැක්වීම් සලකා බැලූ ඊවා වනසුන්දර, කේ.ටී. චිත්‍රසිරි සහ ප්‍රසන්න ජයවර්ධන යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල පෙත්සම විභාගයට ගැනීම ප්‍රතික්ෂේප කරනු ලැබුවා.",
       "URL": "https://www.hirunews.lk/139567/ජනවාර්ගික-ආගමික-පදනමේ-පක්ෂ-තහනම්-කරන්නැයි-ඉල්ලූ-පෙත්සම-ශ්‍රේෂ්ඨාධිකරණය-ඉවත-දමයි",
       "Category": "Local News",
       "Parent URL": "https://www.hirunews.lk/local-news.php?pageID=4940"
}