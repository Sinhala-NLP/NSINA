{
       "Source": "hirunews",
       "Timestamp": "Wednesday, 23 February 2022 - 17:36",
       "Headline": "ඝණ පූර්ණය නොමැතිව පාර්ලිමේන්තුව කල් තබයි (වීඩියෝ)",
       "News Content": "ඝණ පූර්ණය නොමැතිවීම හේතුවෙන් පාර්ලිමේන්තුව හෙට දක්වා කල් දැමුණා.\nඒ අනුව හෙට පෙරවරු 10ට පාර්ලිමේන්තුව යළි රැස්වීමට නියමිතයි.\nඝණ පූර්ණය නොමැති බවට සමගි ජන බලවේගයේ පාර්ලිමේන්තු මන්ත්‍රී රෝහණ බණ්ඩාර ස්ථාවර නියෝග යටතේ ප්‍රකාශයක් සිදුකරමින් පෙන්වා දුන්නා.\nකෙසේවෙතත් ඒ අවස්ථාවේ පාර්ලිමේන්තුව තුළ විවාදයට බඳුන්ව තිබුණේ සමගි ජන බලවේගයේ පාර්ලිමේන්තු මන්ත්‍රීවරයෙකු ඉදිරිපත් කළ යෝජනාවක්.\nඑම අවස්ථාවේ සභාව අමතමින් සිටි කෘෂිකර්ම අමාත්‍ය මහින්දානන්ද අලුත්ගමගේ කියාසිටියේ සමගි ජන බලවේගයේ මන්ත්‍රීවරයෙකු ඉදිරිපත් කළ යෝජනාවක් විවාදයට ගන්නා අවස්ථාවේ එම පක්ෂයේම තවත් මන්ත්‍රීවරයෙකු එයට බාධා කිරීම යුතු නොවන බවයි.\nරෝහණ බණ්ඩාර සමගි ජන බලවේගයට එහි නායකයාට සහ මහලේකම්වරයාට විරුද්ධව පාර්ලිමේන්තුව තුලම කටයුතු කරන බව මෙම විවාදයට එක්වූ පාර්ලිමේන්තුවේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු සඳහන් කළා.\nඒ සමගි ජනබලවේගය විසින් ගෙන ආ යෝජනාවක් සභාවේ ඝණ පූර්ණය නොමැති බව පෙන්වා දෙමින් විවාද කිරීමට තිබූ අවස්ථාව අහිමි කරන බව පවසමින්.\nඑමෙන්ම සභා නායකවරයා එම අවස්ථාවේ මුලසුනේ සිටි මන්ත්‍රීවරයාට දන්වා සිටියේ සභාවේ ඝණ පූර්ණය සඳහා නාද කරන සීනුව නාද කරන ලෙසටයි.\nඒ අනුව මුලසුනේ සිටි පාර්ලිමේන්තු මන්ත්‍රී සුරේන් රාඝවන් සභාව කැඳවීමේ සීනුව නාද කළා. නමුත් එයටත් යහපත් ප්‍රතිචාරයක් හිමිවූයේ නැහැ.\nමේ හේතුවෙන් තීරණය වූයේ හෙට පෙරවරු 10 දක්වා පාර්ලිමේන්තුව කල් තැබීමටයි.\nමේ අතර, පාස්කු ප්‍රහාරය පිළිබද සොයා බලා විමර්ශණය කිරීම සදහා පත්කළ ජනාධිපති කොමිසන් සභා වාර්තාවේ රහසිගත වෙළුම් 87ක් මන්ත්‍රීවරුන්ගේ පරිහරණය සදහා පාර්ලිමේන්තුවේ පුස්තකාලයට ලබා දුන් බව කථානායක මහින්ද යාපාඅබේවර්ධන සභාව දැනුම් දුන්නා.\nඅදාල වෙළුම් පිටු 69100කින් සමන්විත බැවින් ඒවා සී.ඩී.තැටි වලට ඇතුළත් කර හෝ දත්ත ලෙස ලබාදෙන ලෙස විපක්ෂය එහිදී කථානායකවරයාගෙන් ඉල්ලා සිටියා.\nරටේ ආර්ථික තත්ත්වය සම්බන්ධයෙන් අද පැවති කල් තැබිමේ විවාදයේදීද එම වෙළුම් පිළිබඳව සහ පාස්කු ප්‍රහාරය සම්බන්ධයෙන් විවිධ අදහස් පළවුණා.",
       "URL": "https://www.hirunews.lk/297848/ඝණ-පූර්ණය-නොමැතිව-පාර්ලිමේන්තුව-කල්-තබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1337"
}