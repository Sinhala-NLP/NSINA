{
       "Source": "hirunews",
       "Timestamp": "Tuesday, 25 October 2022 - 18:13",
       "Headline": "ඔස්ට්‍රේලියාවට ලකුණු 158ක ඉලක්කයක්",
       "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව සමග පැවැත්වෙන තරගය ජය ගැනීමට ඔස්ට්‍රේලියාවට ලකුණු 158ක ඉලක්කයක් හිමිව තිබෙනවා.\nතරගයේ කාසියේ වාසිය දිනූ ඔස්ට්‍රේලියාව නායක ඒරොන් ෆින්ච්ගේ ආරාධනය මත පළමු වෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 20 අවසානයේ කඩුලු 6ක් දැවී ලකුණු 157ක් රැස් කළා.\nශ්‍රී ලංකා කණ්ඩායම වෙනුවෙන් පැතුම් නිස්සංක ලකුණු 40ක් ලබාගත් අතර ඒ සඳහා ඔහු පන්දු 45කට මුහුණ දුන්නා.\nඔහුගේ ඉනිමට අන්තර්ගත වූ හතරේ පහර සංඛ්‍යාව 2ක්. සටන්කාමී ඉනිමක් දියත් කළ චරිත් අසලංක පන්දු 25කදී ලකුණු 38ක් රැස් කරගත්තේ බිඳවැටී ගිය ශ්‍රී ලංකා පිතිකරු බලඇණියට යම් තරමක ශක්තියක් ලබාදෙමින්.\nඔහුගේ ලකුණු 38ට හතරේ පහර 3ක් සහ තරගය පුරාම එල්ල වූ හයේ පහර දෙක අන්තර්ගත වුණා.\nචරිත් අසලංක සහ ධනංජය ද සිල්වා අතර පන්දු 59කදී ලකුණු 69ක අගනා සම්බන්ධතාවක් ගොඩනැගුනු අතර එය බිඳවැටුණේ පැතුම් නිසංස්ක මිෂෙල් මාර්ෂ් ගේ අතටම පහරක් එල්ල කර ලකුණක් කරා යාමේදී දුවද්දී දැවී යාමකට හසුවීමෙන්.\nඑය ශ්‍රී ලංකා කණ්ඩායමේ ස්ථාවර ඉනිමක් ගොඩනැංවීමේ පදනම බිඳ දැමුණු අවස්ථාව වූ අතර ඉන් පසු පිටියට පිවිසි භානුක රාජපක්ෂ ලකුණු 7කටත් දසුන් ශානක ලකුණු 3කටත් වනිඳු හසරංග එක් ලකුණකටත් දැවී ගියේ ශ්‍රී ලංකා කණ්ඩායමේ මුලු ලකුණු සංඛ්‍යාව කඩුලු 6කට ලකුණු 120ක් ලෙස පුවරුවේ සටහන්ව තිබියදීයි.\nකෙසේවෙතත් අනෙක් අන්තයේ හුදෙකලා වූ චරිත් අසලංක සමග එක්වූ චාමික කරුණාරත්න ශ්‍රී ලංකා කණ්ඩායම තරගයක් දිය හැකි ලකුණු සංඛ්‍යාවක් කරා ඔසවා තබන්නට සමත්වුණා.\nමේ දෙදෙනා අතර පන්දු 15ක් තුලදී ලකුණු 37ක සම්බන්ධතාවක් ගොඩනැංවුණු අතර චාමික කරුණාරත්න නොදැවී ලකුණු 14ක් රැස් කර ගත්තේ පන්දු 7කට මුහුණ දෙමින්. ඉන් දෙකක් හතරේ සීමාව වෙත යොමු කළා.\nපන්දු යැවීමේදී ඔස්ට්‍රේලියා කණ්ඩායමේ පන්දු යවන්නන් 5 දෙනෙකු අතරේ ශ්‍රී ලංකා කණ්ඩායමේ කඩුලු 1 බැගින් බෙදී ගියා.\nමේ අනුව ඔස්ට්‍රේලියා කණ්ඩායමට මෙම තරගය ජය ගැනීම සඳහා නියමිත පන්දුවාර 20 තුලදී ලකුණු 158ක් ලබා ගත යුතු වනවා. ඒ සඳහා ඔවුන් පන්දු ඕවරයකට ලකුණු 7.90ක දල වේගයක් රඳවා ගත යුතු වනවා.\nඔස්ට්‍රේලියා පිළිතුරු ඉනිම තවත් ටික වේලාවකින් ආරම්භ වීමට නියමිතයි.",
       "URL": "https://www.hirunews.lk/318801/ඔස්ට්‍රේලියාවට-ලකුණු-158ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=779"
}