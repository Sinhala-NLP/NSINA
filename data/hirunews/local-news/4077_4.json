{
       "Source": "hirunews",
       "Timestamp": "Friday, 16 February 2018 - 14:51",
       "Headline": "අගමැති ඉවත් කිරීම ගැන ජනපතිගේ තීරණය",
       "News Content": "අග්‍රාමාත්‍යවරයා ඉවත් කිරීම  සම්බන්ධයෙන් නීතිපතිවරයාගෙන් සහ නීතිවේදීන්ගෙන් උපදෙස් ගන්නා බවට ජනාධිපති මෛත්‍රීපාල සිරිසේන, ප්‍රකාශ කළ බව පාර්ලිමේන්තු මන්ත්‍රී කුමාර වෙල්ගම පවසනවා.\nඔහු මේ බව කියා සිටියේ ඒකාබද්ධ විපක්ෂයේ මන්ත්‍රීවරුන් සහ ජනාධිපතිවරයා අතර ජනාධිපති නිළ නිවසේ පැවැති සාකච්ඡාවකින් අනතුරුව මාධ්‍ය වෙත අදහස් දක්වමින්.\nශ්‍රී ලංකා නිදහස් පක්ෂය ප්‍රමුඛ සන්ධාන ආණ්ඩුවක් පිහිටුවීමට ඒකාබද්ධ විපක්ෂය සහය ලබාදුන්නත්, එහි අමාත්‍ය ධුර ලබා නොගන්නා බව ද එහිදී ජනාධිපතිවරයාට දැනුම් දුන් බව මන්ත්‍රීවරයා සඳහන් කළා.\nඑමෙන්ම මෙම සාකච්ඡාවේදී ශ්‍රී ලංකා නිදහස් පක්ෂය ප්‍රමුඛ සන්ධාන ආණ්ඩුවක් පිහිටුවීම සඳහා කොන්දේසි විරහිතව සහයෝගය ලබාදෙන බවයි ඒකාබද්ධ විපක්ෂය ජනාධිපතිවරයා වෙත දැනුම් දී ඇත්තේ.\nපවතින දේශපාලන අර්බුදය සම්බන්ධයෙන් 6 වන දිටනත් අද දිවයිනේ විවිධ ස්ථානවලදී සාකච්ඡා පැවැත්වුණා.\nජනාධිපති මෛත්‍රීපාල සිරිසේන සහ ශ්‍රී ලංකා නිදහස් පක්ෂයේ ජාතික සංවිධායක අමාත්‍ය සුසිල් ප්‍රේමජයන්ත සමඟ ජනපති නිළ නිවසේදී අද පෙරවරුවේ සාකච්ඡාවක් පැවැත්වුණු අතර සුසිල් ප්‍රේමජයන්ත අමාත්‍යවරයා හිටපු ජනාධිපති මහින්ද රාජපක්ෂ මුණ ගැසුණේ ඉන් අනතුරුවයි.\nඒ, ඒකාබද්ධ විපක්ෂයේ නායකයන් සමඟ ගත යුතු ඉදිරි පියවර පිළිබදව හිටපු ජනාධිපතිවරයා සිය නිළ නිවසේදී සාකච්ඡා කරමින් සිටින අතරතුරදියි.\nඑහිදී සුසිල් ප්‍රේමජයන්ත අමාත්‍යවරයා හිටපු ජනාධිපති මහින්ද රාජපක්ෂ වෙත දැනුම් දුන්නේ අග්‍රාමාත්‍ය රනිල් වික්‍රමසිංහ ඉවත් කර එක්සත් ජනතා නිදහස් සන්ධාන ආණ්ඩුවක් පිහිටුවීමට සූදානම් බවයි.\nඉන් අනතුරුවයි ඒකාබද්ධ විපක්ෂයේ නායකයින්, ජනාධිපති මෛත්‍රීපාල සිරිසේන මුණ ගැසීමට ජනපති නිළ නිවස වෙත ගොස් තිබුණේ.\nඑම හමුවේදී එක්සත් ජනතා නිදහස් සන්ධාන ආණ්ඩුවක් ගොඩනැගීමට පූර්ණ සහයෝගය පළ කරන බව ඒකාබද්ධ විපක්ෂයේ නායකයින් ජනාධිපතිවරයා වෙත ප්‍රකාශ කර තිබෙනවා.\nඑහිදී අග්‍රාමාත්‍යවරයා ඉවත් කිරීම  සම්බන්ධයෙන් නීතිපතිවරයාගේ සහ නීතිවේදීන්ගේ උපදෙස් ලබාගත යුතු බව ජනාධිපතිවරයා ප්‍රකාශ කළේ යැයි පාර්ලිමේන්තු මන්ත්‍රී කුමාර වෙල්ගම සඳහන් කළා.\nජනාධිපතිවරයා සහ ඒකාබද්ධ විපක්ෂය අතර පැවැති සාකච්ඡාවේදී එක්සත් ජනතා නිදහස් සන්ධාන ආණ්ඩුවක් බිහි කිරීම සම්බන්ධයෙන් තවදුරටත් සාකච්ඡා  කිරීමට අමාත්‍ය සුසිල් ප්‍රේමජයන්තගේ සහ ඒකාබද්ධ විපක්ෂයේ පාර්ලිමේන්තු මන්ත්‍රී දිනේෂ් ගුණවර්ධනගේ ප්‍රධානත්වයෙන් කමිටුවක් ද පත් කර තිබෙනවා.\nමේ අතර, සිය ඥාති දියණියක් නීතිඥ වෘත්තියේ දිවුරුම් දීමේ අවස්ථාවකට අද හිටපු ජනාධිපති මහින්ද රාජපක්ෂ අලූත්කඩේ උසාවි සංකීර්ණය වෙත පැමිණියා.\nඑම අවස්ථාවට හිටපු අමාත්‍ය බැසිල් රාජපක්ෂ, හිටපු ආරක්ෂක ලේකම් ගෝඨාභය රාජපක්ෂ මෙන්ම හිටපු ජනාධිපති ආර්යා ශිරන්ති රාජපක්ෂ ද එක්වුණා.\nඑහිදී හිටපු ජනාධිපතිවරයා කියා සිටියේ විපක්ෂයේ සිට අවශ්‍ය  කටයුතු කිරීමට සහයෝගය ලබාදීමට බලාපොරොත්තු වන බවයි.\nඅග්‍රාමාත්‍යවරයා තෝරා ගැනීම සම්බන්ධයෙන් විපක්ෂයේ ක්‍රියාකාරීත්වය පිළිබදව එහිදී මාධ්‍යවේදීන් හිටපු ජනාධිපතිවරයාගෙන් ප්‍රශ්න කළ අතර එය ආණ්ඩුවේ කාර්යයක් බවයි ඊට පිළිතුරු ලබාදෙමින් ඔහු සදහන් කළේ.\nකොළඹ පැවති උත්සවයකදී එක්සත් ජනතා නිදහස් සන්ධාන මහලේකම්, අමාත්‍ය මහින්ද අමරවීර ද උද්ගතව ඇති දේශපාලන අර්බුදය පිළිබදව අදහස් පළ කළා.\nඔහු කියා සිටියේ ජනමතයට ගරු කරමින් ඉදිරියට යාමට ජනාධිපති මෛත්‍රීපාල සිරිසේන කටයුතු කරනු ඇති බවයි.",
       "URL": "https://www.hirunews.lk/183799/අගමැති-ඉවත්-කිරීම-ගැන-ජනපතිගේ-තීරණය",
       "Category": "Local News",
       "Parent URL": "https://www.hirunews.lk/local-news.php?pageID=4077"
}