{
       "Source": "hirunews",
       "Timestamp": "Sunday, 24 September 2017 - 11:46",
       "Headline": "මාර්ගයක් අසල තිබී නාඳුනන මළ සිරුරක් හමු වෙයි",
       "News Content": "අනුරාධපුර බෙල්ලන්කඩවල ප්‍රදේශයේ මාර්ගය අසල තිබී නාඳුනන පුද්ගලයෙකුගේ මළ සිරුරක් සොයා ගෙන තිබෙනවා.\nලැබුණු තොරතුරක් මත එම මළ සිරුර අලුයම 4.00 ට පමණ සොයා ගත් බවයි පොලිසිය සඳහන් කළේ.\nමියගිය පුද්ගලයාගේ සිරුරේ ශරීරයේ ස්ථාන කීපයක සීරීම් තුවාල දක්නට තිබීම නිසා සිහිසුන්ව සිටින්නට ඇති බවට පැවති සැකය හේතුවෙන් ප්‍රතිකාර සඳහා ඔහු තඹුත්තේගම මුලික රෝහලට ඇතුළත් කිරීමෙන් පසු එහි වෛද්‍යවරයා විසින් පරීක්ෂා කර බැලීමේදී මියගිය ගොස් ඇති බව අනාවරණය වී තිබෙනවා.\nඑම පුද්ගලයාගේ කමිස සාක්කුවේ තිබී වෛද්‍යවරයෙකු විසින් ඖෂධ ලබා ගැනීම සඳහා නිකුත් කළ වෛද්‍ය නිර්දේශ පත්‍රිකාවක් හමු වී ඇති අතර එහි බී. ඒ.සෝමරත්න, පැල්වත්ත යනුවෙන් සඳහන්ව තිබී ඇති බවයි අප වාර්තාකරු කියාසිටියේ.\nමියගිය පුද්ගලයා වැටී සිටි ස්ථානය වන අලි ගමන් ගන්නා ස්ථානයක් වන අතර ඔහු වන අලි ප්‍රහාරයකට ලක්ව මිය ගියේ ද නැතහොත් රිය අනතුරකට ලක්ව මිය ගියේද යන්න පිළිබඳව සැකයක් පවතින බව ද පොලිසිය ප්‍රකාශ කර තිබෙනවා.\nමහේස්ත්‍රාත් පරීක්ෂණය අද පැවැත්වීමට නියමිත අතර තඹුත්තේගම පොලිසියයි වැඩිදුර පරීක්ෂණ මෙහෙයවන්නේ.",
       "URL": "https://www.hirunews.lk/171711/මාර්ගයක්-අසල-තිබී-නාඳුනන-මළ-සිරුරක්-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4306"
}