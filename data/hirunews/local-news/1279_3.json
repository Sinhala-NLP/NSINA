{
       "Source": "hirunews",
       "Timestamp": "Tuesday, 22 March 2022 - 9:25",
       "Headline": "නිමල් ලන්සා ධුරයෙන් ඉවතට (වීඩියෝ)",
       "News Content": "රාජ්‍ය අමාත්‍ය නිමල් ලන්සා, ග්‍රාමීය මාර්ග සහ අවශේෂි යටිතල පහසුකම් රාජ්‍ය අමාත්‍ය ධුරයෙන් ඉල්ලා අස්වී තිබෙනවා.\nඊට අදාළ ලිපිය ඔහු අද (22) දිනයේ ජනාධිපතිවරයා වෙත යොමු කර ඇති බවයි වාර්තා වන්නේ.\nපසුගිය මස 22 වනදා අමාත්‍ය ධූරයේ වඟකීම් ඉටු කිරීමේදී මුහුණ පෑමට සිදු වූ ගැටලු කිහිපයකට විසදුම් ඉල්ලා ඔහු ජනාධිපතිවරයා වෙත ලිපියක් ද යොමු කළා.\nඉල්ලා අස්වීමේ ලිපියෙන් ඔහු පෙන්වා දී ඇත්තේ අදාළ ලිපියෙන් මතු කළ කරුණු අමාත්‍යාංශය තුළ තවදුරටත් සිදුවන බවයි.\nඅමාත්‍යවරයෙකු ලෙස තවත් වසර තුනකට වැඩි කාලයක් තනතුරේ රැඳී සිටිය හැකි වුව ද ජනතාව දැඩි ආර්ථික අර්බුදයකින් හා පීඩනයකින් සිටින මෙම අවස්ථාවේ ඒ පිළිබඳව කිසිදු තැකීමකින් තොරව බලා සිටීමට හෘද සාක්ෂියට ඉඩ ලබා නොදෙන බව ඔහු ඉල්ලා අස්වීමේ ලිපියේ දක්වා තිබෙනවා.\nඑම නිසා අද දිනයේ සිට තමන් අමාත්‍ය ධුරයෙන් ඉවත්වන බවයි ඔහු එමගින් වැඩිදුරටත් දක්වා ඇත්තේ .\nඑමෙන්ම,තමන් සීතාවක ප්‍රාදේශීය සම්බන්ධීකරණ කමිටු සභාපති ධුරයෙන් ඉල්ලා අස්වන බවට සදහන් කරමින් පාර්ලිමේන්තු මන්ත්‍රී උදය ගම්මන්පිළ ජනාධිපති ගෝඨාභය රාජපක්ෂ වෙත ලිපියක් යොමු කර තිබෙනවා.\nබලශක්ති අමාත්‍ය ධුරයෙන් තමා ඉවත් කිරීමත් සමග විධායක තනතුරක් වූ සීතාවක ප්‍රාදේශීය සම්බන්ධීකරණ කමිටු සභාපති ධුරයේ තවදුරටත් රැදී සිටීම නුසුදුසු බවයි ඔහු එමගින් පෙන්වා දී ඇත්තේ.\nමේ අතර, විදේශ අමාත්‍යාංශයේ නම විදේශ කටයුතු අමාත්‍යාංශය ලෙස සංශෝධනය කරමින් ජනාධිපති ලේකම්වරයා විසින් ගැසට් නිවේදනයක් නිකුත් කර තිබෙනවා.\nපසුගිය පෙබරවාරි 23 වන දා සිට එය ක්‍රියාත්මක බවයි එහි දැක්වෙන්නේ.",
       "URL": "https://www.hirunews.lk/300072/නිමල්-ලන්සා-ධුරයෙන්-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1279"
}