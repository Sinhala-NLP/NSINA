{
       "Source": "hirunews",
       "Timestamp": "Sunday, 06 March 2022 - 11:15",
       "Headline": "වැල්ලවත්තේ සිට යාපනයට රාත්‍රී දුම්රියක් (වීඩියෝ)",
       "News Content": "වැල්ලවත්තේ සිට යාපනය දක්වා රාත්‍රී ශීඝ්‍රගාමී දුම්රිය සේවාවක් ආරම්භ කිරීමට දුම්රිය දෙපාර්තමේන්තුව තීරණය කර තිබෙනවා.\nසිකුරාදා රාත්‍රී 10 ට වැල්ලවත්තෙන් ආරම්භ වන දුම්රිය සෙනසුරාදා උදෑසන පහට යාපනයට ළඟාවීමට නියමිතයි.\nඑම දුම්රිය නැවතත් කොළඹට පැමිණෙන්නේ ඊළඟ සඳුදා දින පෙරවරු 5 ටයි.\nමෙම දුම්රියේ මගීන් 530කට ගමන් කළ හැකි බවයි දුම්රිය දෙපාර්තමේන්තුව සඳහන් කළේ.\nසංචාරක කර්මාන්තය, මෙරට විදේශ විනිමය උපයා ගැනීමේ ප්‍රධාන මාර්ගයක් වනවා.\nඑම ක්ෂේත්‍රය තවදුරටත් වර්ධනය කිරීම සඳහා දුම්රිය දෙපාර්තමේන්තුව විසින් ගත් පියවරක් පිළිබඳ තොරතුරුයි මේ.\nශ්‍රී ලංකාව කියන්නේ දෙස් විදෙස් සංචාරකයින්ගේ ඉහළ ආකර්ශනයක් දිනාගැනීමට හැකි ඉතා සුන්දර පරිසර පද්ධතියකට හිමිකම් කියන රටක්.\nඑක් දිනක් ඇතුළත විවිධ දේශගුණික අත්දැකීම් විදීමේ හැකියාව මෙරට තුළ පවතින නිසාම ඒ සංචාරක ආකර්ශනය තව තවත් තීව්‍ර වෙනවා.\nබොහෝ විට විදේශීය සංචාරකයින් නිවාඩුවක් ගත කිරීමට ශ්‍රී ලංකාවම තෝරා ගන්න මේ දේශගුණික විවිධත්වයත් අතිශයින්ම බලපා තියෙනවා.\nදිවා කාලයේ අනුරාධපුර පොළොන්නරුව වැනි ස්ථානයක සංචාරය කරණ විදේශිකයින්ට සන්ධ්‍යාව තරමක් වෙනස් අත්දැකීමක් සමඟ ගතකිරීමට අවශ්‍ය නම් ඔවුන්ට නුවරඑළිය, ඇල්ල, වැල්ලවාය වගේ අතිශය සුන්දර මෙන්ම ඉතා සෞම්‍ය දේශගුණයක් සහිත ප්‍රදේශයක් තෝරා ගත හැකියි.\nඑලෙස ශ්‍රී ලංකාවේ සුන්දරත්වය නරඹන්න අපේ රටට පැමිණෙන සංචාරකයින්ගේ ගමන් පහසුව සැලසීම වෙනුවෙන් දුම්රිය දෙපාර්තමේන්තුව සහ සංචාරක අමාත‍‍්‍යාං‍‍ශය එක්ව විශේෂ දුම්රියක් ධාවනයට එක්කර තිබෙනවා.\nසංචාරකයින්ගේ ආකර්ශනය දිනාගනිමින් මහනුවර සිට දෙමෝදර දක්වා ධාවනය වන අලුත්ම සාමාජිකාව තමයි ඇල්ල\nඔඩිසි.\nසුඛෝපබෝගී වායු සමනය කළ මැදිරිවලින් ද සමන්විත මෙම විශේෂිත සංචාරක දුම්රිය නම් කර ඇත්තේ ඇල්ල\nඔඩිසි නමින්.\nඇල්ල ඔඩිසි දෛනිකව උදෑසන 7 ට මහනුවර දුම්රිය ස්ථානයෙන් ගමන් ආරම්භ කර ඇල්ල, වැල්ලවාය මාර්ගයේ නානුඔය, හපුතලේ, බණ්ඩාරවෙල ආදී ස්ථාන පසුකරමින් දෙමෝදර දක්වා ධාවනය වනවා.\nසිය ගමනාන්තයට ළඟාවීමට පෙර සංචාරක ආකර්ශනය හිමිකරගත් ස්ථාන කිහිපයක නවත්වා එහි සුන්දරත්වය විඳගැනීමටත් මෙහ ගමන් ගන්නා සංචාරකයින්ට අවස්ථාව හිමියි.",
       "URL": "https://www.hirunews.lk/298776/වැල්ලවත්තේ-සිට-යාපනයට-රාත්‍රී-දුම්රියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1315"
}