{
       "Source": "hirunews",
       "Timestamp": "Tuesday, 14 September 2021 - 14:07",
       "Headline": "අසාද් සාලිගේ ඇප ඉල්ලීම ප්‍රතික්ෂේපයි",
       "News Content": "ත්‍රස්තවාදය වැළැක්වීමේ පනත යටතේ රක්ෂිත බන්ධනාගාර ගත කර සිටින බස්නාහිර පළාත් හිටපු ආණ්ඩුකාර අසාද් සාලි මුදා හරින ලෙස ඔහුගේ නීතිඥවරුන් කළ ඉල්ලීමක් කොළඹ මහේස්ත්‍රාත් අධිකරණය අද ප්‍රතික්ෂේප කළා.\nනඩුව ප්‍රධාන මහේස්ත්‍රාත් බුද්ධික ශ්‍රී රාගල ඉදිරියේ කැදවූ අවස්ථාවේ සැකකරු වෙනුවෙන් පෙනී සිටි ජනාධිපති නීතිඥ මෛත්‍රී ගුණරත්න කියා සිටියේ තම සේවාදායකයා, මාවනැල්ල බුදු පිළිම කැඩීමේ සිද්ධියේ සැකකරුවන් සමග සබදතා පැවැත්වූ බවට සාක්ෂි මගින් අනාවරණ වී නොමැති බව අපරාධ පරීක්ෂණ දෙපාර්තමේන්තුව දැනටමත් අධිකරණයට දැනුම් දී ඇති බවයි.\nඒ අනුව ත්‍රස්තවාදය වැළැක්වීමේ පනත යටතේ කිසිදු සාක්ෂියක් අනාවරණ වී නොමැති බැවින් සැකකරුව මුදා හරින ලෙස ඔහු ඉල්ලා සිටියා.\nමෙහිදී ජ්‍යෙෂ්ඨ රජයේ නීතිඥ වසන්ත පෙරේරා සදහන් කළේ සැකකරු, මාධ්‍ය හමුවකදී සිදුකළ ප්‍රකාශයකට එරෙහිව ත්‍රස්තවාදය වැළක්වීමේ පනත හා එක්සත් ජාතීන්ගේ සිවිල් හා දේශපාලන අයිතිවාසිකම් පිළිබද සම්මුති පනත යටතේ කොළඹ මහාධිකරණය හමුවේ නඩුවක් ගොනු කර ඇති බවයි.\nඑය මහාධිකරණය ඉදිරියේ ලබන නොවැම්බර් මස විභාගයට ගැනීමට නියමිත බවත් ඊට අදාළව ඇප මත මුදා හරින ලෙස සැකකරු නීතිපතිවරයාගෙන් ඉල්ලීමක් කර ඇතැයි ජ්‍යෙෂ්ඨ රජයේ නීතිඥවරයා සදහන් කළා.\nඒ අනුව සිද්ධියට අදාළ නඩුව මහාධිකරණය හමුවේ පවතින හෙයින් සැකකරු මුදා හරින ලෙස කළ ඉල්ලීම සලකා බැලීමට මහේස්ත්‍රාත් අධිකරණයට බලයක් නොමැති බවයි ඔහු පෙන්වා දුන්නේ.\nදෙපාර්ශවය ඉදිරිපත් කළ කරුණු සලකා බැලූ කොළඹ ප්‍රධාන මහේස්ත්‍රාත්වරයා අදාළ ඉල්ලීම ප්‍රතික්ෂේප කරන බව සදහන් කළා.",
       "URL": "https://www.hirunews.lk/282181/අසාද්-සාලිගේ-ඇප-ඉල්ලීම-ප්‍රතික්ෂේපයි",
       "Category": "Local News",
       "Parent URL": "https://www.hirunews.lk/local-news.php?pageID=1693"
}