{
       "Source": "hirunews",
       "Timestamp": "Monday, 25 April 2022 - 15:56",
       "Headline": "රාජපක්ෂ පාලනය ශ්‍රී ලංකාව ඇද දැමූ තැන ගැන අර්ථ ශාස්ත්‍රඥයකුගෙන් විග්‍රහයක්",
       "News Content": "ලොව ඉහළ ම උද්ධමන අනුපාතයක් වාර්තා කරන රටවල් ලැයිස්තුවේ තුන්වන ස්ථානයට පැමිණෙන්නට ශ්‍රී ලංකාව සමත්වී ඇති බව ප්‍රවීණ අර්ථ ශාස්ත්‍රඥ මහාචාර්ය ස්ටීව් හෑන්ක් පවසනවා.\nඇමරිකාවේ බැල්ටිමෝර්හි ජෝන් හොප්කින්ස් (Johns Hopkins) විශ්වවිද්‍යාලයේ ව්‍යවහාරික ආර්ථික විද්‍යාව පිළිබඳ මහාචාර්යවරයෙක් වන ස්ටීව් හෑන්ක් 2022 මාර්තු මාසය වෙනුවෙන් නිකුත් කළ උද්ධමන ප්‍රතිශතය ඇතුළත් නවතම වාර්තාව අනුවයි ශ්‍රී ලංකාව මෙම ස්ථානයට පත්ව ඇත්තේ.\nමහාචාර්ය ස්ටීව් හෑන්ක් විසින් පසුගිය පෙබරවාරි මාසයේදී නිකුත් කළ මෙම වාර්තාවේ ශ්‍රී ලංකාව අත්කරගෙන සිටියේ 6 වන ස්ථානයයි.\nනමුත් මාර්තු මාසය වන විට ශ්‍රී ලංකාව තවත් ස්ථාන 3 කින් ඉහළට පැමිණෙන්නට සමත් වී තිබෙනව.\nමෙම නවතම වාර්තාවට අනුව ශ්‍රී ලංකාවේ වාර්ෂික උද්ධමන අනුපාතය දැක්වෙන්නේ 119% වශයෙන්.\nමෙම ලැයිස්තුවේ පළමු ස්ථානයේ පසුවන සිම්බාබ්වේ රාජ්‍යයේ වාර්ෂික උද්ධමන අනුපාත දැක්වෙන්නේ 207% ක් වශයෙන්.\nඑමෙන්ම දෙවැනි ස්ථානයේ පසුවන ලෙබනනය 150%ක වාර්ෂික උද්ධමන අනුපාතයක් වාර්තා කරනවා.\nශ්‍රී ලංකාව හැරුණු විට මෙම ලැයිස්තුවේ සිටින අනෙක් එකම ආසියාතික රට වන පාකිස්තානය පසුවන්නේ එකොළොස් වන ස්ථානයේයි.\nපාකිස්තානය පෙබරවාරි මාසයේ නිකුත් කළ වාර්තාවේ ද එකොළොස් වන ස්ථානයේම රැඳී සිටියා.\nමේ අතර ශ්‍රී ලංකාවේ රොකට්ටු වේගයෙන් ඉහළ නගින උද්ධමන අනුපාතය සම්බන්ධයෙන්ද දීර්ඝ වාර්තාවක් ඉදිරිපත් කරන අර්ථ ශාස්ත්‍රඥ මහාචාර්ය ස්ටීව් හෑන්ක් වැඩි දුරටත් පවසා සිටින්නේ මෙම උද්ධමන වේගය ඉහළ යෑම නව රජය පත්වීමෙන් අනතුරුව ගන්නා ලද ඇතැම් තීන්දු තීරණ හේතුවෙන් බරපතළ තත්ත්වයකට පත්වූ බවයි.\nමේ තත්ත්වයට ශ්‍රී ලංකාව ගොදුරු වීමට හේතු වූ දේශපාලනික සහ ආර්ථික හේතු කාරණා පැහැදිලි කරන මහාචාර්යවරයා පවසන්නේ ජනාධිපති ගෝඨාභය රාජපක්ෂ බලයට පත්වීමෙන් අනතුරුව ඔහු පවුලේ සාමාජිකයන් ආණ්ඩු පාලනයට එක් කර ගැනීම මෙම අර්බුදයට මුල් වූ බවයි.\nමේ හේතුවෙන් මිලියන විසි 22ක ජනගහණනයක් සිටින ශ්‍රී ලංකාව අද වන විට බරපතල ආර්ථික කඩා වැටීමකට ලක් වී ඇති බව ඔහු පෙන්වා දෙනවා.\nගෝඨාභය රාජපක්ෂ ජනාධිපති ධුරයට පත්වීමෙන් අනතුරුව පැවැති මහ මැතිවරණයෙන් තුනෙන් දෙකකට වැඩි ආසන සංඛ්‍යාවක් ලබාගෙන අත්පත් කර ගත් විශිෂ්ට ජයග්‍රහණයත් සමග ඔහු ප්‍රමුඛ වත්මන් ආණ්ඩුව විසින් සිදු කළ ව්‍යවස්ථා සංශෝධන, ආර්ථිකය සහ මහ බැංකුව දැඩි ලෙස දේශපාලනීකරණයට ලක් කිරීම අද පවතින ආර්ථික ගැටලු තීව්‍ර කිරීමට හේතු වී ඇති බවයි මහාචාර්ය ස්ටීව් හෑන්ක් පෙන්වා දෙන්නේ.\nවත්මන් ජනාධිපතිවරයා බලයට පත්වීමෙන් අනතුරුව ඩොලරයට සාපේක්ෂව රුපියලේ අගය 44ක්%කින් අව ප්‍රමාණය වී ඇති අතර වාර්ෂික උද්ධමන අනුපාතය විශ්මයජනක ලෙස 74.5%ක අගයක් ගන්නා බවත් ඔහු සඳහන් කරනවා.\nමහාචාර්යවරයා පෙන්වා දෙන්නේ රට තුල උද්ගත වී ඇති බරපතළ ආර්ථික අවපාතය හමුවේ පසුගිය සතියේ දී ශ්‍රී ලංකාව නිල වශයෙන් සිය ණය ගෙවීම් අත්හිටුවන බව සියලුම ණය ලැබීම් කරුවන්ට දන්වා සිටි අතර ම මේ වන විට ශ්‍රී ලංකාව තුළ මහජනතාව වීථි බැස සිදුකරන විරෝධතා සහ උද්ඝෝෂණ මෙම අර්බුදය තවදුරටත් ගැඹුරු කිරීමට සමත් වී ඇති බවටයි.\nමෙම තත්ත්වය වහාම කළමනාකරණය නොගතහොත් ඉදිරියේ දී ශ්‍රී ලංකාවේ ආර්ථික සහ සමාජීය තත්ත්වය තවත් අවුලෙන් අවුලට පත් වන බවට මෙම ආර්ථික විශේෂඥයා අනතුරු අඟවනවා.\nශ්‍රී ලංකාවේ උද්ධමනයට හේතුව තීරණය කිරීම සඳහා, මෙම විශේෂඥයා සිදු කළ ගණනය කිරීම්වලදී පසුගිය වසරක පමණ කාලය තුළ මෙරට ආර්ථිකයට දැඩි ලෙස ප්‍රේෂණය වූ දේශීය මුදල් ප්‍රමාණය ඉහළ යාම තීරණාත්මක කාර්ය භාරයක් සිදු කර ඇති බව පැහැදිලියි වන්නේ යැයි ඔහු ගේ වාර්තාවේ සඳහන්.\nඑහිදී ඔහු 2010-2019 කාලය සඳහා මුදල් සැපයුම ගණනය කර ඇති අතර එම කාලය තුළ දී දේශීය ආර්ථිකයට ප්‍රේෂණය වූ ශ්‍රී ලංකා රුපියල් ප්‍රමාණය සහ ඉන්පසු කාලසීමාවේ දී ආර්ථිකයට ප්‍රේෂණය වූ ශ්‍රී ලංකා රුපියල් ප්‍රමාණය අතර ඇදහිය නො හැකි වෙනසක් ඇති බවත් ඔහු සඳහන් කරනවා.\nඔහුගේ ගණන් බැලීම් අනුව 2010-2019 සඳහා, 15.5% ක් වූ මුදල් සැපයුමේ සාමාන්‍ය වර්ධන වේගය, 15.8% ක් වූ රන් වර්ධන අනුපාතයට ගැලපුනු බවත් මෙහි ප්‍රතිඵලයක් ලෙස එම කාලසීමාව සඳහා වසරකට සාමාන්‍යයෙන් 5.2% ක උද්ධමන අනුපාතයක් තිබූ බවත් මහාචාර්ය ස්ටීව් හෑන්ක් පවසනවා.\nනමුත් ජනාධිපති ගෝඨාභය රාජපක්ෂ ප්‍රමුක රාජපක්ෂ පාලනය බලයට පත් වීමෙන් පසු, මුදල් සැපයුමේ වර්ධන වේගය අහස උසට නැඟෙන්නට පටන් ගත් අතර එය 2021 පෙබරවාරි මාසයේදී වසරකට සියයට 23.8 දක්වා ඉහළ ගොස් තිබෙනවා.\nශ්‍රී ලංකාවේ ආර්ථික අර්බුදය අවසන් කර ගැනීමට සිදු කළ හැකි හොඳම ක්‍රියා මාර්ගය ලෙස ඔහු නැවත නැවතත් අවධාරණය කරන්නේ වර්ෂ 1884 සිට 1950 දක්වා මෙරට ක්‍රියාත්මක වූ මුදල් මණ්ඩලය නැවත බලාත්මක කිරීම බවයි.\nඒ සම්බන්ධයෙන් දීර්ඝ විස්තරයක් සිදු කරන මෙම මහාචාර්යවරයා පෙන්වා දෙන්නේ 1884 මැයි මස තුන් වැනි දින ඔරියන්ටල් බැංකු පද්ධතිය අසාර්ථක වීමත් සමග ඊට ප්‍රතිචාර වශයෙන් ලංකා මුදල් මණ්ඩලය පිහිටුවනු ලැබූ බවයි.\nඒ අනුව ලංකාවේ කඩදාසි මුදල් ආඥාපනත (1884 අංක 32), 1884 දෙසැම්බර් 10 දින සම්මත කරන ලද අතර, ඒ සමඟ මුදල් මණ්ඩලය ද පිහිටුවනු ලැබුවා.\nමෙම මුදල් මන් මණ්ඩලය කොමසාරිස්වරුන් තිදෙනෙක් - එවකට ජනපද ලේකම්, භාණ්ඩාගාරික සහ විගණක - මණ්ඩලයක අධීක්ෂණයට ද යටත් වුණා.\nඔහු සඳහන් කරන්නේ හිතුමතයට මුදල් මුද්‍රණය කිරීමේ අධිකාරීමය බලයක් නො මැති මෙවැනි මණ්ඩලයක් හරහා ශ්‍රී ලංකාවේ ඉදිරි ආර්ථික සැලසුම් සහ බැංකු පද්ධතිය පරිපාලනය කළ යුතු බවටයි.",
       "URL": "https://www.hirunews.lk/302780/රාජපක්ෂ-පාලනය-ශ්‍රී-ලංකාව-ඇද-දැමූ-තැන-ගැන-අර්ථ-ශාස්ත්‍රඥයකුගෙන්-විග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=1210"
}