{
       "Source": "hirunews",
       "Timestamp": "Tuesday, 30 April 2019 - 6:45",
       "Headline": "'ෆොනී' ඉදිරි පැය 12 තුල චණ්ඩ වෙයි  - පළාත් කිහිපයකට අද දිනයේ දී මිලිමීටර් 150ට වැඩි තද වර්ෂාපතනයක්",
       "News Content": "නිරිත දිග බෙංගාල බොක්ක මුහුදු ප්‍රදේශයේ, ශ්‍රී ලංකාවට ඊසාන දෙසින් පවතින චණ්ඩ සුළි කුණාටුව 'ෆොනී' අද (30) දින පෙරවරු 02.30 වන විට ත්‍රිකුණාමලය සිට ඊසාන දෙසින් කිලෝ මීටර්  640ක්  පමණ දුරින් උතුරු අක්ෂාංශ 11.1 ත් නැගෙනහිර දේශාංශ 86.5 ත් ආසන්නව ස්ථානගතව පවතින බව කාලගුණ විද්‍යා දෙපාර්තමේන්තුව පවසනවා.\nමෙම පද්ධතිය ඉදිරි පැය 12 තුලදී ඉතා චණ්ඩ සුළි කුණාටුවක් දක්වා වර්ධනය වනු ඇතැයි එම දෙපාර්තමේන්තුව අනුමාන කරන්නේ.\nමෙම පද්ධතිය තවදුරටත් වර්ධනය වෙමින් උතුරට බරව ඊසාන දෙසට ගමන් කර ඉන්දියාවේ ඔඩිස්සා වෙරළ දෙසට ගමන් කරනු ඇතැයි අනුමාන කරන්නේ.\nදිවයිනේ සහ දිවයින වටා මුහුදු ප්‍රදේශවල අහස වලාකුළින් බරව පවතිනු ඇති අතර තද සුළං සහ තද වැසි තත්ත්වයක් පැවතිනු ඇතැයි බලාපොරොත්තු වන බව කාලගුණ විද්‍යා දෙපාර්තමේන්තුව තවදුරටත් පවසනවා.\nදිවයින හරහා විශේෂයෙන් මධ්‍යම කඳුකර ප්‍රදේශ වලත් උතුරු, උතුරුමැද, ඌව සහ දකුණු පළාත්වලත් පුත්තලම, ත්‍රිකුණාමලය සහ අම්පාර දිස්ත්‍රික්ක වලත් විටින් විට හමන පැයට කිලෝ මීටර් 60ක් දක්වා තද සුළං බලාපොරොත්තු විය හැකියි.\nදිවයිනේ බොහෝ ප්‍රදේශවල විටින් විට වැසි හෝ ගිඟුරුම් සහිත වැසි ඇතිවන අතර නැගෙනහිර, ඌව, සබරගමුව, මධ්‍යම, දකුණු, බස්නාහිර සහ වයඹ පළාත්වල සහ මන්නාරම දිස්ත්‍රික්කයේ ඇතැම්  ස්ථාන වලට මිලි මීටර් 150ට වැඩි ඉතා තද වර්ෂාපතනයන්ද සෙසු පළාත්වල මිලි මීටර් 100 ක පමණ තද වැසි අද (30) දිනය තුල අපේක්ෂා කරනවා.",
       "URL": "https://www.hirunews.lk/215432/ෆොනී-ඉදිරි-පැය-12-තුල-චණ්ඩ-වෙයි-පළාත්-කිහිපයකට-අද-දිනයේ-දී-මිලිමීටර්-150ට-වැඩි-තද-වර්ෂාපතනයක්",
       "Category": "Local News",
       "Parent URL": "https://www.hirunews.lk/local-news.php?pageID=3377"
}