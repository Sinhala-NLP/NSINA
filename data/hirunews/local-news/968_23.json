{
       "Source": "hirunews",
       "Timestamp": "Wednesday, 03 August 2022 - 16:50",
       "Headline": "අධික මිලට අලෙවි කිරීමට උත්සාහ කළ ඉන්ධන බවුසරයක් අත්අඩංගුවට (වීඩියෝ)",
       "News Content": "නීති විරෝධීව අධික මිලට ඉන්ධන අලෙවි කිරීමට උත්සාහ කළ ඉන්ධන බවුසරයක් සැකකරුවන් 4 දෙනෙකු සමග පොලිස් අත්අඩංගුවට ගෙන තිබෙනවා.\nඛනිජ තෙල් නීතිගත සංස්ථාවෙන් රැගෙන එන ඉන්ධන බවුසර් වැඩි මිලට අලෙවි කරන බවට මීගොඩ පොලිසියට ලැබුණු තොරතුරක් අනුව සිදු කළ විමර්ශනයකදීයි ඊයේ රාත්‍රියේ මෙම බවුසරය සහ සැකකරුවන් අත්අඩංගුවට ගැණුනේ.\nමෙහිදී ලංකා ඔටෝ ඩීසල් ලීටර් 6600ක් අඩංගු පෞද්ගලික සමාගමකට අයත් ඉන්ධන බවුසරය එහි රියදුරා සහායක සහ තැරැව්කරුවන් දෙදෙනෙකු සමග අත්අඩංගුවට පත්වුණා.\nඅවුරුදු 22, 41, 45 සහ 47 වයස්වල පසුවන සැකකරුවන් හෝමාගම, වග, මහනුවර සහ ඌරුබොක්ක ප්‍රදේශවල පදිංචිකරුවන් බවටයි හෙළිවී ඇත්තේ.\nමෙම බවුසරයේ ඇති ඉන්ධන තොගය කටුනායක ප්‍රදේශයේ පෞද්ගලික සමාගමක් නමින් මිලදීගෙන ඇති අතර එය ගමන් කළ යුතු මාර්ගය වෙනස් කරමින් අනවසරයෙන් මීගොඩ ප්‍රදේශයේ පිහිටි ආයතනයකට එය ලබාදීම සඳහා එකඟවී ඇතැයි සඳහන්.\nමුල් අවස්ථාවේ ඩීසල් ලීටරයකට රුපියල් 830ක මුදලක් අවශ්‍ය බව ප්‍රකාශකර ඇති අතර පසුව එම මුදලට ඉන්ධන ලබාදිය නොහැකි බවත් ලීටරයකට රුපියල් 900ක් අවශ්‍ය බවටත් සැකකරුවන් ප්‍රකාශකර තිබෙනවා.\nඉන්ධන රැගත් ඩීසල් බවුසරය අදාළ ආයතනයට පැමිණීමට පෙර මෙම ජාවාරමට සම්බන්ධ තැරැව්කරුවන් දෙදෙනෙකු ඊට පෙර එම ස්ථානයට පැමිණ තිබුණා.\nබවුසර් රථය පැමිණීමත් සමග රැක සිටි පොලිස් නිලධාරීන් එහි රියදුරා රිය සහායක සහ තැරැව්කරුවන් දෙදෙනා ද අත්අඩංගුවට ගැනීමට කටයුතු කර තිබෙනවා.\nමෙම ජාවාරම කොපමණ කාලයක් සිදුකර තිබේ ද යන්න සොයා බැලීම සඳහා විමර්ශන ක්‍රියාත්මකයි.\nඉන්ධන ලීටර් 6600ක් රුපියල් 900ක මුදලකට අලෙවි කළ හොත් රුපියල් 5940,000ක මුදලක් ලබාගත හැකි බව නිරීක්ෂණය වන අතර ඒ තුලින් සැකකරුවන්ට අයුතු ලාභයක් ඉපයීමේ හැකියාව පවතිනවා.\nමෙම සිද්ධිය සම්බන්ධයෙන් මීගොඩ පොලිසිය වැඩිදුර විමර්ශන සිදුකරනවා.",
       "URL": "https://www.hirunews.lk/311782/අධික-මිලට-අලෙවි-කිරීමට-උත්සාහ-කළ-ඉන්ධන-බවුසරයක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=968"
}