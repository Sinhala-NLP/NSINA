{
       "Source": "hirunews",
       "Timestamp": "Thursday, 05 January 2023 - 20:46",
       "Headline": "ඉන්දීය කණ්ඩායමට ලකුණු 207ක දැවැන්ත ඉලක්කයක්",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර පැවැත්වෙන තරග තුනකින් සමන්විත පන්දුවාර 20 තරගාවලියේ දෙවැනි තරගය පූනේ ක්‍රීඩාංගනයේදී මේ වන විට පැවැත්වෙනවා.\nමේ තරගයේ කාසියේ වාසිය දිනාගත් ඉන්දීය කණ්ඩායම ශ්‍රී ලංකා කණ්ඩායමට පළමුව පන්දුවට පහරදීම සඳහා ආරාධනා කළා.\nඉන්දීය නායක හර්දික් පාන්ඩ්‍යා ගේ එම ආරාධනයට කදිම පිළිතුරක් දුන් ශ්‍රී ලංකා ආරම්භක පිතිකරු යුගලය පන්දු වාර අටයි පන්දු දෙකක් තුළ දී පළමු කඩුල්ලට ලකුණු අසූවක් රැස් කරගත්තා.\nඉන්දීය පන්දු යවන්නන් දැඩි ප්‍රහාරයකට ලක් කළ කුසල් මෙන්ඩිස් සිය අර්ධ ශතකය ලබා ගැනීම සඳහා වැය කළේ පන්දු විසි හහතක් පමණයි.\nඑම පන්දු 27න් පන්දු තුනක් හතරේ සීමාවට ඉහළින් පිටත් කර යැවූ කුසල් තවත් පන්දු තුනක් හතරේ සීමාව වෙත යොමු කරන්නට සමත් වී තිබුණා.\nකෙසේ වෙතත් නව වැනි පන්දුවාරය ක්‍රියාත්මක කළ යුෂ්වේන්ද්‍ර චහාල් මෙන්ඩිස්ගේ ප්‍රවේගකාරී ඉනිම නවතා ලන්නට සමත් වූයේ කඩුල්ල මුවා කිරීමේ වරදට ඔහුව හසුකර ගනිමින්.\nදැවී යන විට ලකුණු 52ක් ලබා සිටි කුසල් මෙන්ඩිස් පන්දු 31කට මුහුණ දී තිබුණේ ලකුණු 167.74ක ප්‍රහාරාත්මක වේගයක් රඳවා ගනිමින්.\nමෙවර එල්.පී.එල් තරගාවලියේ වැඩිම ලකුණු ලාභියා වන අවිශ්ක ප්‍රනාන්දු තවදුරටත් ක්‍රීඩාගාරයේ බංකුවක වාඩි කර තබමින් මේ තරගය සඳහාත් කණ්ඩායමට ඇතුළත් කර සිටි භානුක රාජපක්ෂ අංක එක පිතිකරු ලෙස අද තරගයේ දී පිටියට පිවිසුණා.\nනමුත් ඔහුට පන්දු 3කට මුහුණ දී රැස්කරගත හැකිවූයේ ලකුණු දෙකක් පමණයි.\nඋම්රාන් මලික්ගේ පැයට කිලෝ මීටර 147 වේගයකින් පැමිණි පන්දුවක් භානුකගේ කඩුල්ල බිඳ දැමුවේ නැවතත් ඔහුව තෝරා ගැනීම ප්‍රශ්නාර්ථයකට යොමුකරමින්.\nශ්‍රී ලංකා කණ්ඩායමේ මුළු ලකුණු සංඛ්‍යාව 96 ක් ව තිබියදී අනෙක් ආරම්භක පිතිකරුවා වූ පැතුම් නිස්සංකව ලකුණු 33 කට දවා ගන්නට අක්සාර් පතෙල් සමත් වුණා.\nපැතුම් ඔහුගේ ලකුණු 33 ලබා ලබා ගැනීම සඳහා පන්දු තිස් 35 කට මුහුණ දී සිටි අතර ඉන් පන්දු හතරක්ම හතරේ සීමාවට යොමු කර තිබුණා.\nමේ තරගයේ දී නැවතත් අසාර්ථක වූ ධනංජය ද සිල්වා ලකුණු තුනකට දැවී ගියේ ශ්‍රී ලංකා කණ්ඩායමේ මුළු ලකුණු සංඛ්‍යාව 110 ක් ව තිබියදී.\nශ්‍රී ලංකා කණ්ඩායමේ 5 වැනි කඩුල්ලවු බිඳ වැටෙන්නේ මුළු ලකුණු සංඛ්‍යාව 135 ක් ව තිබියදී.\nඉන්දීය පන්දු යවන්නන් දැඩි ප්‍රහාරයකට ලක් කළ චරිත් අසලංක ව දවා ගන්නට උම්රාන් මලික් සමත් වුණේ අසලංක ලකුණු 37ක් ලබා සිටියදී.\nඔහුගේ ලකුණු 37 ලබා ගැනීම සඳහා අසලංක වැය කළේ පන්දු දහනවයක් පමණයි.\nඔහුගේ ඉනිමට දැවැන්ත හයේ පහර හතරක් අන්තර්ගත වී තිබුණා.\nඅසලංක ගේ දැවී යාමෙන් පසු පිටියට පිවිසි වනිදු හසරංග ට තමන් මුහුණ දුන් පළමු පන්දුවෙන් ම නැවත හැරී ක්‍රීඩාගාරය වෙත පිය මනින්නට සිදුවූයේ උම්රාන් මලික් ට තරගයේ තුන්වෙනි කඩුල්ලත් හිමිකර දෙමින්.\nතරගයේ අවසන් පන්දුවාර හතර තුළදී ඉන්දීය පන්දු යවන්නන් දැඩි ප්‍රහාරයකට ලක් කළ ශ්‍රී ලංකා කණ්ඩායමේ නායක දසුන් ශානක ශ්‍රී ලංකා පිතිකරුවෙකු රැස්කරගත් වේගවත්ම පන්දු වාර 20 අර්ධ ශතකය රැස් කර ගන්නට සමත් වුණා.\nඔහුගේ ලකුණු 50 සඳහා වැය කලේ පන්දු 22ක් පමණයි.\nශ්‍රී ලංකා ඉනිමේ අවසන් පන්දුවත් හතරේ සීමාවට ඉහළින් යොමුකළ දසුන් ශානක ඔහුගේ ප්‍රහාරාත්මක ඉනිම නිම කළේ පන්දු 21 කදී ලකුණු 56ක් රැස් කරගනිමින්.\nඒ අනුව ශ්‍රී ලංකා කණ්ඩායම නියමිත පන්දුවාර 20 නිමා වනවිට කඩුලු පහකට ලකුණු දෙසිය හයක් රැස් කරගෙන තිබුණා.\nපන්දු යැවීමේදීට කඩුලු දෙකක් දවා ගත්තා උම්රාන් මලික් ලකුණු 48කට කඩුලු 3ක් දවාගත් අතර, අක්සාර් පතෙල් ලකුණු 24 ක ට කඩුලු දෙකක් දවා ගත්තා.",
       "URL": "https://www.hirunews.lk/324386/ඉන්දීය-කණ්ඩායමට-ලකුණු-207ක-දැවැන්ත-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=620"
}