{
       "Source": "hirunews",
       "Timestamp": "Thursday, 07 July 2022 - 19:57",
       "Headline": "ඩොලර් ගන්නත් තෙල් සංස්ථාවට රුපියල් නැහැ - භාණ්ඩාගාරයෙන් බිලියන 200ක් ඉල්ලයි (වීඩියෝ)",
       "News Content": "අක්‍රිය ණය ආපසු අය කර ගැනීමේදී වත්කම් විකුණා ණය අය කර ගැනීම තාවකාලිකව අත්හිටුවීමට මුදල් මණ්ඩලය තීරණය කළ බව ශ්‍රී ලංකා මහබැංකුව පවසනවා.\nනියෝජ්‍ය මහබැංකු අධිපතිනි ටී.එම්.ජේ.වයි.පී. ෆර්නැන්ඩු මහබැංකුවේ අද පැවති මාධ්‍ය හමුවේදීයි මේ බව කියා සිටියේ. මේ අතර, සංචාරක ක්ෂේත්‍රයේ නිරත පිරිස් සඳහා කොවිඩ් කාල සීමාවේ සිට ලබාදී තිබූ ණය ආපසු අය කර ගැනීමේ සහන කාලය පසුගිය ජුනි මාසයෙන් අවසන් වුණා.\nඔවුන් ද දැනටමත් සහන කාලයක් ලබාදෙන ලෙස ඉල්ලීම් කර ඇති බවයි නියෝජ්‍ය මහබැංකු අධිපතිනිය එම මාධ්‍ය හමුවේදී කියා සිටියේ.\nකෙසේ වෙතත්, බැංකු පද්ධතියට ඇති වන බලපෑම සැලකිල්ලට ගනිමින් පොදුවේ සියල්ලන්ටම ණය ගෙවීම සඳහා සහන කාලයක් ලබාදීම අපහසු බැවින් කිසියම් රාමුවක් නිකුත් කර ඒ තුල සිට ණය ගැණුම්කරුවන් සමග සාකච්ඡා එම ණය ප්‍රතිව්‍යූහගත කිරීමට අවස්ථාව සලසා දීමට ද මුදල් මණ්ඩලය තීරණය කර තිබෙනවා.\nමේ අතර, ඉන්ධන මිලදී ගැනීම සඳහා සපයා ගන්නා ඩොලර් මිලදී ගැනීමට ද ලංකා ඛනිජ තෙල් නීතිගත සංස්ථාවට රුපියල් නොමැති බව ශ්‍රී ලංකා මහබැංකු අධිපති ආචාර්ය නන්දලාල් වීරසිංහ අද එම මාධ්‍ය හමුවේදී අනාවරණ කළා.\nඒ සඳහා භාණ්ඩාගාරයෙන් බිලියන 200 ක් ඉල්ලා ඇති බවද ඔහු කියා සිටියා. එම මාධ්‍ය හමුවේදී ඔහු වැඩිදුරටත් කියා සිටියේ පොලී අනුපාත ඉහළ දැමුවේ උද්ධමනය තවදුරටත් ඉහළ යාම පාලනය සඳහා බවයි.",
       "URL": "https://www.hirunews.lk/309362/ඩොලර්-ගන්නත්-තෙල්-සංස්ථාවට-රුපියල්-නැහැ-භාණ්ඩාගාරයෙන්-බිලියන-200ක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1039"
}