{
       "Source": "hirunews",
       "Timestamp": "Thursday, 29 June 2017 - 14:02",
       "Headline": "විසඳුම් නැහැ - තැපෑල අඩපණයි",
       "News Content": "විසඳුමක් ලැබෙනතුරු සිය වර්ජනය අඛන්ඩව ක්‍රියාත්මක කරන බව තැපැල් වෘත්තීය සමිති පෙරමුණ පවසනවා.\nඑහි කැදවුම්කරු චින්තක බණ්ඩාර හිරු ප්‍රවෘත්ති අංශයට කියා සිටියේ අද (29) දිනයේදී සිය ගැටලූවට විසඳුමක් ලැබෙනු ඇතැයි අපේක්ෂා කරන බවයි.\nඓතිහාසික වටිනාකමක් සහිත තැපැල් කාර්යාල හෝටල් ව්‍යාපෘතියකට ලබාදීම සහ පරිපාලන ගැටලුවලට විසඳුම් ලබා නොදීමට විරෝධය පල කරමින් තැපැල් සේවකයින් අඛණ්ඩ වර්ජනයක් ආරම්භ කළේ 26 වනදා මධ්‍යම රාත්‍රියේ සිටයි.\nමෙම වෘත්තීය ක්‍රියාමාර්ගය හේතුවෙන් මධ්‍යම තැපැල් හුවමාරුව ඇතුළු අනෙකුත් තැපැල් කාර්යාවල ලිපි ලක්ෂ 4 කට අධික සංඛ්‍යාවක් ගොඩගැසී තිබෙනවා.\nමේ අතර, විශ්වවිද්‍යාලවල පළමු වසර සදහා ඇතුළත් වන නවක සිසුන්ට අන්තර්ජාලය ඔස්සේ ලියාපදිංචි වීමට ලබාදී තිබූ කාලසීමාව ද දීර්ඝ කර තිබෙනවා.\nවිශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය මොහාන් සිල්වා හිරු ප්‍රවෘත්ති අංශය කළ විමසීමකදී සදහන් කළේ හෙටින් අවසන් වීමට නියමිතව තිබූ මෙම කාලසීමාව ලබන මස 07 වනදා දක්වා දීර්ඝ කළ බවයි.\nදැනට ක්‍රියාත්මක තැපැල් සේවක වර්ජනය හේතුවෙන් මෙම තීරණය ගත් බවයි විශ්වවිද්‍යාල ප්‍රතිපාදන කොමිසමේ සභාපතිවරයා තවදුරටත් කියා සිටියේ.",
       "URL": "https://www.hirunews.lk/164689/විසඳුම්-නැහැ-තැපෑල-අඩපණයි",
       "Category": "Local News",
       "Parent URL": "https://www.hirunews.lk/local-news.php?pageID=4446"
}