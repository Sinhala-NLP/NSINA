{
       "Source": "hirunews",
       "Timestamp": "Tuesday, 22 November 2022 - 16:33",
       "Headline": "කළු සාගරගේ ප්‍රධාන ගෝලයකු තියුණු ආයුධ සමඟ STF එකට කොටුවෙයි",
       "News Content": "සංවිධානාත්මක අපරාධකරුවකු හා මත්ද්‍රව්‍ය ජාවාරම්කරුවකු වන චමින්ද රොහාන් මංජු නොහොත් කළු සාගරගේ ප්‍රධාන ගෝලයකු තියුණු ආයුධ සමඟ පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nවිශේෂ කාර්ය බලකායේ බුද්ධි කොට්ඨාශ නිලධාරීන්ට ලද තොරතුරකට අනුව ඊයේ (21) ග්‍රෑන්ඩ්පාස් පොලිස් වසමේ ස්ටේස් පුර, පළමු අදියර, ප්‍රදේශයේ දී මේ අත්අඩංගුවට ගැනීම සිදු කර තිබෙනවා.\nඑහි දී යම්කිසි අපරාධයක් කිරිමේ චේතනාවෙන් නිතී විරෝධී කඩුවක්, මන්නා පිහි දෙකක් සන්තකයේ තබාගෙන සිටි ග්‍රෑන්ඩ්පාස් ප්‍රදේශයේ පදිංචි වයස අවුරුදු 25 වන පුද්ගලයෙකු අත්අඩංගුවට ගැනුණා.\nදීර්ඝ කාලයක් තිස්සේ නීතියෙන් සැඟව සිටි මෙම පුද්ගලයා වැඩිදුර විමර්ශන කටයුතු සඳහා ග්‍රෑන්ඩ්පාස් පොලිස් ස්ථානය වෙත භාර දී තිබෙනවා.\nපසුව කළ ප්‍රශ්න කිරීම්වලදී හෙළි වූයේ අත්අඩංගුවට ගත් මෙම පුද්ගලයා දැනට විදෙස්ගතව සිටින ප්‍රබල මත්ද්‍රව්‍ය ජාවාරම් හා සංවිධානාත්මක අපරාධ ජාලය මෙහෙයවන චමින්ද රෝහාන් මංජු නොහොත් කළු සාගර යන අයගේ ප්‍රධාන ගෝලයෙක් බවත් ඔහු අළුත් කඩේ මහේස්ත්‍රාත් අධිකරණයේ වරෙන්තු ලබා සිටින පුද්ගලයෙකු බවත් ය.",
       "URL": "https://www.hirunews.lk/321013/කළු-සාගරගේ-ප්‍රධාන-ගෝලයකු-තියුණු-ආයුධ-සමඟ-stf-එකට-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=716"
}