{
       "Source": "hirunews",
       "Timestamp": "Friday, 24 September 2021 - 18:27",
       "Headline": "මගී තදබදය අඩු කිරීමට ඉන්දියාවෙන් දුම්රිය මැදිරි 160ක් - සංචරණ සීමා ඉවත් කිරීමෙන් පසු දුම්රිය ධාවනයට සියලු කටයුතු සූදානම්",
       "News Content": "දුම්රිය මගී තදබදය අඩුකර මගී ජනතාවට පහසුකම් සැලසීම සඳහා ඉන්දියාවෙන් දුම්රිය මැදිරි 160ක් ගෙන්වීම ආරම්භ කර ඇතැයි දුම්රිය සාමාන්‍යාධිකාරී ධම්මික ජයසූරිය පවසනවා.\nසාමාන්‍යාධිකාරිවරයා මේ බව සඳහන් කළේ “දුම්රිය සේවය සංවර්ධනය පිණිස ගෙන ඇති පියවර” පිළිබඳ ජනතාව දැනුවත් කිරීමට රජයේ ප්‍රවෘත්ති දෙපාර්තමේන්තුව  සංවිධාන කර තිබූ ප්‍රවෘත්ති සාකච්ඡාවට අද (24)  සහභාගි වෙමින්.\nඇණවුම් කළ දුම්රිය මැදිරි වලින් 50ක් දැනටමත් ලැබී ඇති අතර සෙසු මැදිරි සංඛ්‍යාව ද ගෙන්වා ගන්නා බවයි ඔහු කියාසිටියේ.\nදුර ගමන් ගමන් සඳහා ආසන 550ක වායුසමනය කළ දුම්රියක් ආනයනයට සැලසුම් කර ඇති බව ද සාමාන්‍යාධිකාරිවරයා සඳහන් කළා.\nවත්මන් මාර්ග තදබදයට ඇති ප්‍රායෝගික විසඳුමක් ලෙස දුම්රිය සේවය වැඩිදියුණු කිරීම ප්‍රමුඛ අවශ්‍යතාවක් බව පෙන්වා දුන් සාමාන්‍යාධිකාරිවරයා කියාසිටියේ මේ සඳහා විශේෂ ව්‍යාපෘති රැසක් හඳුනාගෙන ඇති බවයි.\nඒ අතර ප්‍රධාන දුම්රිය මාර්ගය බත්තරමුල්ල දක්වා දීර්ඝ කිරීම, විදුලි දුම්රිය ලංකාවට හඳුන්වා දීම මුල් තැනක් ගනු ලබනවා.\nරාජ්‍ය සේවකයින්ගේ ප්‍රවාහන ගැටලුවලට හා කොළඹ තදාසන්න ප්‍රදේශවල උදෑසන මාර්ග තදබදයට විසඳුමක් ලෙස අග නගරය තෙක් දුම්රිය මාර්ග දීර්ඝ කළ යුතු බවට හඳුනාගෙන තිබෙනවා.\nවත්මන් දුම්රිය මගීන්ගෙන් සියයට හැත්තෑවක් පමණ අයත් වන පානදුර සිට වේයන්ගොඩ හා පොල්ගහවෙල සිට කළුතර දක්වා ප්‍රදේශවල මගීන් සඳහා විදුලි දුම්රිය හඳුන්වා දීමටද අපේක්ෂිතයි.\nඒ මගින් දැනට එම ප්‍රදේශ ආවරණය කරමින් ප්‍රවාහනය කරන  මගී සංඛ්‍යාව ලක්ෂ හයක් පමණ දක්වා වැඩි කළ හැකි බවටයි ගණන් බලා ඇත්තේ.\nපොල්ගහවෙල සිට කුරුණෑගල හා මහව දක්වා ද දකුණු පයාගල සිට අලුත්ගම දක්වා ද කැලණිවැලි මාර්ගයේ හෝමාගම දක්වා ද ද්විත්ව දුම්රිය මාර්ග ඉදිකිරීමේ කටයුතු ආරම්භ කර තිබෙනවා.\nසංචාරක ව්‍යාපාරයේදී ශ්‍රී ලාංකීය දුම්රිය සේවාවට විශේෂ ස්ථානයක් හිමිවන බව සඳහන් කළ ධම්මික ජයසූරිය මහතා කියාසිටියේ 1864 වසරේ දී කොටුව - අඹේපුස්ස දක්වා ලංකාවේ පළමු දුම්රිය ධාවනය සංකේතවත් කරමින් නගර දෙක අතර ගල් අඟුරු දුම්රියක් ධාවනයට සැලසුම් කර ඇති බවයි.\nදේශීය විදේශීය සංචාරක ආකර්ෂණ දිනා ගැනීම මෙහි අරමුණයි.\nකොරෝනා වසංගත හේතුවෙන් මගී දුම්රිය ධාවනය දැන් සිදු නොවූවද ඉන්ධන හා භාණ්ඩ ප්‍රවාහනය සඳහා දිනකට දුම්රිය 8ක් ධාවනය කෙරෙනවා.\nඉදිරියේදී සංචරණ සීමා ඉවත් කිරීමේදී රජය දෙන උපදෙස් මත පළාත් තුළ මෙන්ම අන්තර් පළාත් දුම්රිය ධාවනයට ශ්‍රී ලංකා දුම්රිය දෙපාර්තමේන්තුව සූදානම් බවයි දුම්රිය සාමාන්‍යාධිකාරී ධම්මික ජයසූරිය මහතා වැඩිදුරටත් කියාසිටියේ.",
       "URL": "https://www.hirunews.lk/283135/මගී-තදබදය-අඩු-කිරීමට-ඉන්දියාවෙන්-දුම්රිය-මැදිරි-160ක්-සංචරණ-සීමා-ඉවත්-කිරීමෙන්-පසු-දුම්රිය-ධාවනයට-සියලු-කටයුතු-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1670"
}