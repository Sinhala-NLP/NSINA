{
       "Source": "hirunews",
       "Timestamp": "Sunday, 04 April 2021 - 6:33",
       "Headline": "පාස්කු ඉරිදාව අදයි - දේව මෙහෙයන්ට විශේෂ ආරක්ෂාවක් (වීඩියෝ)",
       "News Content": "ජේසුස් ක්‍රිස්තුන් වහන්සේ කුරුසියේ මරණයෙන් උත්ථානය ලැබීම සැමරෙන පාස්කුව ලොවපුරා කිතුණුවන් අද සමරනු ලබනවා.\nවසර 2000 කට පමණ පෙර ඊශ්‍රායලයේ ජෙරුසලම් අගනුවර කල්වරි කන්දේදී කුරුසි පත් වූ ජේසුස් ක්‍රිස්තුන් වහන්සේ අද වැනි දිනක උත්ථාන වී සිය අනුගාමිකයින්ට දර්ශනය වූ බවයි පුරාවෘත්තයේ සඳහන් වන්නේ.\nපාස්කු දිනය ලෝක ජනගහනයෙන් තුනෙන් එකකට වඩා සමරන අතර, පාස්කු යන වචනය පසුකර යෑම යන අර්ථය ගෙන දෙන්නක්.\nයුදෙව්වන් ඊජිප්තුවේ වහල්බවින් නිදහස් වී සිය පොරොන්දු දේශය බලා නික්මීම සටහන් කරමින් පාස් ඕවර් හෙවත් පසුකර යෑම යන අරුත් ඇතිව එය යෙදී තිබෙනවා.\nපාස්කුව වටා කිතු දහමේ බොහෝ චාරිත්‍ර එක්ව ඇති අතර, කිතුණු ජනතාව දින ගණනාවක් පුරා ඊට අදාළ සැමරුම් සිදුකරනවා.\nජේසු සමිඳානන් මරණය පරාජය කර නැවත උත්ථානය වීම එතුමානන්ගේ විජයග්‍රහණය ලෙස සලකන කිතුණු බැතිමතුන් එය මිනිසුන්ට ලබාදුන් මහත් අස්වැසිල්ලක් ලෙසයි සඳහන් කරන්නේ.\nසෑම ජන කොටසකම නිදහස වෙනුවෙන් පෙනී සිටි ජේසුස් ක්‍රිස්තුන් වහන්සේගේ එම කරුණා මහිමය පාස්කු සැමරුමේදී කිතුණු ජනතාව නිරන්තරයෙන් සිහිපත් කරනවා.\nශ්‍රී ලංකාවේ පාස්කු සැමරුම් පිළිබඳ අමිහිරිම මතක සටහන වන්නේ මීට වසර දෙකකට පෙර යෙදුණු පාස්කු ඉරිදා දිනයේදී දේවස්ථාන ඉලක්ක කරගෙන එල්ල වූ ත්‍රස්ත ප්‍රහාරයයි.\nසියලු සතුනට කරුණාව පතන්නට දේවස්ථාන වෙත එක්රැස් වූ බැතිමතුන් ඊට මුහුණ දුන්නා.\nකොච්චිකඩේ ශාන්ත අන්තෝනි දේවස්ථානය, කටුවාපිටිය ශාන්ත සෙබස්තියන් දේවස්ථානය මෙන්ම මඩකලපුව සියෝන් දේවස්ථානය ප්‍රහාරකයන්ගේ ඉලක්ක අතර තිබුණා.\nඑම මිලේච්ඡත්වයට කිතුණු බැතිමතුන් මුහුණ දුන්නේ මහා මනුෂ්‍යත්වයෙන්. එය කිතු දහම විසින් ඔවුනට ලබාදුන් දයාවේ ප්‍රතිමූර්තියයි.\nමේ අතර පාස්කු ඉරිදා දින දේව මෙහෙයන් වෙනුවෙන් විශේෂ ආරක්ෂක වැඩපිළිවෙලක් ක්‍රියාත්මක බව පොලිසිය පවසනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ දිවයින පුරා පිහිටි දේවස්ථාන 1944ක් ආශ්‍රිතව මෙම ආරක්ෂක වැඩපිළිවෙල ක්‍රියාත්මක බවයි.\nඊට පොලිස් නිලධාරීන් 9356ක් විශේෂ කාර්ය බලකා නිලධාරීන් 146ක් සහ ත්‍රිවිද හමුදා සාමාජිකයන් ඇතුලුව දොළොස් දහස් හතලිස් දෙනෙකු ඇතුලත්.\nදේව මෙහෙයන් පැවැත්වෙන සෑම දේවස්ථානයක් ආශ්‍රිතවම මෙම ආරක්ෂිත වැඩපිළිවෙල ක්‍රියාත්මකයි.\nඑමෙන්ම පොලිස් මූලස්ථානය විසින් පොලිස් ස්ථානාධිපතිවරුන් මෙන්ම පොලිස් කොට්ඨාශ භාර නිලධාරීන්ට උපදෙස් ලබාදී ඇත්තේ දේව මෙහෙයන් වෙනුවෙන් උපරිම ආරක්ෂාවක් ලබාදෙන ලෙසටයි.\nමීට අමතරව සිවිල් ඇඳුමින් සැරසුනු නිලධාරීන් ද මෙම ආරක්ෂක වැඩසටහනට එක්ව සිටිනවා.\nවිශේෂයෙන් මීගමුව ප්‍රදේශයේ දේවස්ථාන 111ක්, හලාවත ප්‍රදේශයේ දේවස්ථාන 101ක් සහ මඩකලපුව ප්‍රදේශයේ දේවස්ථාන 98ක් ද ඇතුලුව දිවයින පුරා ආරක්ෂිත වැඩපිළිවෙල ක්‍රියාත්මක බවයි පොලිස් මාධ්‍ය ප්‍රකාශකවරයා කියාසිටියේ.\nමේ අතර නිවේදනයක් නිකුත් කරමින් ආරක්ෂක අමාත්‍යාංශය සඳහන් කරන්නේ ශුද්ධ වූ සතිය තුළ සහ පාස්කු ඉරිදා දිනයේ රටතුළ ආරක්ෂාව තරකිරීමට පියවර ගෙන ඇති බවයි.\nමෙම කාලසීමාව තුළ දැඩි අවධානයෙන් සිට රට තුළ ආරක්ෂක විධි විධාන තර කරන ලෙස ආරක්ෂක මාණ්ඩලික ප්‍රධානීන්ට සහ ත්‍රිවිද හමුදාපතිවරුන්ට විශේෂ\nඋපදෙස් ලබාදී ඇති බවද එහි වැඩිදුරටත් සඳහන්.\nඒ අනුව කතෝලික ජනතාව බහුලව වෙසෙන මීගමුව, හලාවත, මඩකලපුව යන දිස්ත්‍රික්කවල සහ දිවයිනේ අනෙකුත් කතෝලික දේවස්ථානවල ආරක්ෂාව තහවුරු කිරීමට ආරක්ෂක අංශ පියවර ගෙන තිබෙනවා.\nඅන්තවාදය, ප්‍රචන්ඩත්වය හෝ භීෂණය හා සම්බන්ධ ක්‍රියාකාරකම් පිළිබඳව විමසිල්ලෙන් සිටින ලෙසත් එවැනි දෑ පිළිබඳ තොරතුරු ඇත්නම් වහාම නීතිය ක්‍රියාත්මක කරන බලධාරින්ට දැනුම් දෙන ලෙසත් ආරක්ෂක අමාත්‍යාංශය ඉල්ලා සිටිනවා.\nඑසේම, දේවස්ථානවල සිදුකරන දේව මෙහෙයන්, උත්සව සහ වෙනත් ක්‍රියාකාරකම්වලදී නිසි සෞඛ්‍ය මාර්ගෝපදේශ අනුගමනය කරන ලෙසත් ආරක්ෂක අමාත්‍යාංශය දේවස්ථානවලින් සහ බැතිමතුන්ගෙන් ඉල්ලා සිටියා.",
       "URL": "https://www.hirunews.lk/267436/පාස්කු-ඉරිදාව-අදයි-දේව-මෙහෙයන්ට-විශේෂ-ආරක්ෂාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2043"
}