{
       "Source": "hirunews",
       "Timestamp": "Friday, 23 September 2022 - 19:31",
       "Headline": "ඩුබායිහි කරුවල කාමරයක සිරකළ බව කියන කාන්තාවන් රට යැවූ වංචනිකයන්ට වැඩ වරදී (වීඩියෝ)",
       "News Content": "සංචාරක වීසා මත දඹුල්ල ප්‍රදේශයේ කාන්තාවන් කිහිප දෙනෙකු ඩුබායි රැකියා සඳහා පිටත් කිරීම සම්බන්ධයෙන් එම ප්‍රදේශයේ රැකියා නියෝජිත ආයතනයක හිමිකරුවෙක් අත්අඩංගුවට ගෙන තිබෙනවා.\nඅත්අඩංගුවට ගත් සැකකරු අධිකරණයට ඉදිරිපත් කිරීමෙන් අනතුරුව ලබන මස 3 වැනිදා දක්වා රක්ෂිත බන්ධනාගාරගත කෙරුණා.\nශ්‍රී ලාංකික කාන්තාවන් 85 දෙනෙකු ඩුබායි හි රැඳවුම් කඳවුරක කාමරයක් තුළ සිරව ඇතැයි බව කියන සිද්ධිය සම්බන්ධයෙන් කඩිනම් ක්‍රියාමාර්ගයක් ගන්නා බවයි ශ්‍රී ලංකා විදේශ සේවා නියුක්ති කාර්යාංශය සඳහන් කලේ.\nශ්‍රී ලාංකික කාන්තාවන් 85 දෙනෙකු ඩුබායි හි රැඳවුම් කඳවුරක සිරව ඇතැයි කියන පුවත මුල්වරට හිරු ප්‍රවෘත්ති අංශයට අනාවරණය කළේ අද උදෑසනයි.\nමේ පිළිබඳ හිරු ප්‍රවෘත්ති අංශයට අනාවරණ වුණේ එලෙස සිර කරගෙන සිටි කාන්තාවක් මෙරටට පැමිණීමෙන් පසුව ඒ සම්බන්ධයෙන් අප සමඟ හෙළිකිරීමත් සමඟයි.\nමේ අතර, දඹුල්ල ප්‍රදේශයේ පිහිටි පෞද්ගලික විදේශ රැකියා ආයතනය මගින්ම ඩුබායි රාජ්‍යය වෙත යැවූ කාන්තාවකගේ සහෝදරියක වන දුලිකා ප්‍රියන්තිද හිරු ප්‍රවෘත්ති අංශයට සඳහන් කළේ මේ වනවිට තම සහෝදරියද ඩුබායි හි පීඩාවට පත්ව සිටින බවයි.\nඅදාළ පෞද්ගලික විදේශ රැකියා ආයතනයට හිරු ප්‍රාදේශීය මාධ්‍යවේදීයා දුරකතන ඇමතුමක් ලබාදෙමින් මේ පිළිබඳව ප්‍රශ්න කළා.\nමේ අතර සංචාරක වීසා මඟින් කාන්තාවන් ඩුබායි රැකියා සඳහා පිටත් කර යැවූ වංචාකරුවන් අත්අඩංගුවට ගැනීම සඳහා විමර්ශනයක් ආරම්භ කළ බව කම්කරු හා විදේශ රැකියා අමාත්‍ය මනූෂ නානායක්කාර අද පස්වරුවේ නිවේදනයක් නිකුත් කරමින් සඳහන් කළා.\nවිදේශ රැකියාවක් සඳහා යාමට කිසියම් පුද්ගලයෙකුට හෝ ආයතනයකට විදේශ ගමන් බලපත්‍රය හෝ මුදල් ලබාදීමට පෙර එම ආයතනය කාර්යාංශයේ නීත්‍යානුකූල බලපත්‍රයක් හිමි ආයතනයක් ද සහ වලංගු රැකියා ඇණවුමක් ලැබී තිබේ ද යන්න සොයා බලන ලෙසද විදේශ සේවා නියුක්ති කාර්යාංශය ජනතාවගෙන් ඉල්ලීමක් කරනවා.",
       "URL": "https://www.hirunews.lk/316147/ඩුබායිහි-කරුවල-කාමරයක-සිරකළ-බව-කියන-කාන්තාවන්-රට-යැවූ-වංචනිකයන්ට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=848"
}