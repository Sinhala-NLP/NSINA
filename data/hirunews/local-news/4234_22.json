{
       "Source": "hirunews",
       "Timestamp": "Sunday, 05 November 2017 - 6:59",
       "Headline": "අතුරුගිරියේ මන්නා කල්ලිය කොටුවේ",
       "News Content": "අතුරුගිරිය - කඩුවෙල ප්‍රදේශයේ මන්නා පිහි පෙන්වා ජනතාව බිය ගන්වමින් සහ කැපුම් තුවාල සිදුකරමින් කොල්ලකෑම් රැසක් සිදුකළ කල්ලියක සාමාජිකයින් 5 දෙනෙකු පොලීසිය අත්අඩංගුවට ගෙන තිබෙනවා.\nසැකකරුවන්  පසුගිය 29 වනදා අත්අඩංගුවට ගෙන ඇති අතර, සතියක කාලයක් ඔවුන්ගෙන් රැදවුම් නියෝග මත පොලීසිය ප්‍රශ්න කර ඇති බව සදහන්.\nඑහිදී අනාවරණ වී ඇත්තේ අත්අඩංගුවට ගත් පුද්ගලයින් 5 දෙනාගෙන් එක් තරුණයෙකු අතුරුගිරිය මිලේනියම් සිටි ප්‍රදේශයේදී පුද්ගලයෙකුට තියුණු ආයුධවලින් සිදුකළ  පහරදීමක් සම්බන්ධයෙන් චෝදනා එල්ල වී ඇති අයෙකු බවයි.\nඑමෙන්ම, එම කණ්ඩායමේ නායකයා ලෙස කටයුතු කළ තරුණයා පසුගිය අප්‍රේල් මාසයේදී බත්තරමුල්ල - තලවතුගොඩ - මාදිවෙල මාර්ගයේ නිවසක් ඉදිරිපිටදී කපාකොට ඝාතනය කළ තරුණයාගේ බාල සහෝදරයා බවටද අනාවරණ වී තිබෙනවා.\nගිනි අවියක් මිලදී ගැනීම සදහා ඔවුන් මෙලෙස මන්නා පිහි පෙන්වමින් කොල්ලකෑම් වල නිරත වී ඇති අතර, සැකකරුවන් සතුව තිබූ කඩු 5 ක්, රිවෝල්වරයක්, උණ්ඩ 3 ක්, සෙල්ලම් පිස්තෝලයක් සහ යතුරුපැදි 2 ක් පොලිස් භාරයට ගෙන ඇති බව සදහන්.\nමෙම පිරිස අවුරුදු 20 ත් 23 ත් අතර වයස්වල පසුවන අතර, ඔවුන් ඊයේ කඩුවෙල මහේස්ත්‍රාත් අධිකරණයට ඉදිරිපත් කිරීමෙන් පසු මේ මස 17 වනදා දක්වා රක්ෂිත බන්ධනාගාර ගත කර ඇති බවයි පොලීසිය සදහන් කලේ.\nමෙම සැකකරුවන් අතුරුගිරිය, පිටිපන, තලවතුගොඩ, ඔරුවල ප්‍රදේශවල පදිංචිකරුවන් වනවා.",
       "URL": "https://www.hirunews.lk/175283/අතුරුගිරියේ-මන්නා-කල්ලිය-කොටුවේ",
       "Category": "Local News",
       "Parent URL": "https://www.hirunews.lk/local-news.php?pageID=4234"
}