{
       "Source": "hirunews",
       "Timestamp": "Thursday, 18 May 2023 - 7:24",
       "Headline": "ත්‍රස්තවාදයෙන් මවුබිම මුදා ගත් මානුෂීය මෙහෙයුමේ විජයග්‍රහණයට අදට වසර 14යි",
       "News Content": "මීට වසර 14ට පෙර මැයි මස 18 වැනිදා අද වැනි දිනෙක අපේ රටේ මිනිස්සු ගමක් නගරයක් ගානේ කිරි බත් පිසිමින් රතිඤ්ඤා පත්තු කරමින් යුද ජයග්‍රහණයේ සතුට බෙදා ගත්තා.\nමනුස්සකම් ගුණදහම් හඳුනන ශ්‍රී ලංකාවේ මළගමක් වෙනුවෙන් කිරි බතක් පිසුවේ නම් ඒ 2009 වසරේ මැයි මස 19 වැනිදාය.\nඊළාම් සිහිනය වෙනුවෙන් වසර 33 ක් මාස 9 ක් සහ සති 3 ක් පැවති කුරිරු යුද්ධය නිමාකර අපගේ වීරෝධාර රණවිරුවන් ත්‍රස්තවාදයෙන් මවුබිම මුදා ගන්නේ මීට 14 වසරකට පෙරයි.\n1983 වර්ෂයේ දී දෙමළ සටන්කාමීන් කියාගත් වේලුපිල්ලේ ප්‍රභාකරන් විසින් යුද හමුදා සොල්දාදුවන් 13 දෙනකු ඝාතනය කිරීමේ සිද්ධිය මූලික කරගනිමින් 1979 වර්ෂයේ දී පළමු ඊළාම් යුද්ධය ආරම්භ වුණා.\n1984 වර්ෂයේ සිට ප්‍රභාකරන් විසින් උතුරු පළාතේ සිංහල ජනපදිකයන් සමූල ඝාතනය කිරීම ආරම්භ කළ අතර ඊට අමතරව කොළඹ, අනුරාධපුර ප්‍රදේශ ඉලක්ක කරගනිමින් ත්‍රස්තවාදීන් ක්‍රියාත්මක විය.\nඉන් අනතුරුව දෙවැනි ඊළාම් යුද්ධය 1990 වසරේ ආරම්භ වූ අතර එය 1994 අගෝස්තු දක්වා පැවැත්වුණා.\nනාවික හමුදාවට අයත් ත්‍රිකුණාමලය වරායේ නැංගුරම් ලා තිබූ නෞකා දෙකක් විනාශ කිරීමත් සමඟ 1995 අප්‍රේල් 19 දින ත්‍රස්තවාදීන් තුන්වැනි ඊළාම් යුද්ධය ආරම්භ කළා.\nකෙසේ වෙතත් 2001 වර්ෂයේදී යළි සටන් විරාමයක් ආරම්භ කළ අතර මෙය 2003 දක්වා පැවැත් වුවත් 2006 වසරේ දී ස්විට්සර්ලන්තයේ දී සාම සාකච්ඡා ක්‍රියාත්මක වුවත් ඒවාද අසාර්ථක වුණා.\nඉන් අනතරුව 2006 ජූලි 26 දින සිවු වැනි ඊළාම් යුද්ධය ආරම්භ වූයේ එවකට ජනාධිපති මහින්ද රාජපක්ෂ සේනාධිනායකයා වශයෙන් යුද්ධය අවසන් කිරීමේ අදිටනින් යුතුවයි.\nහුදෙක්ම මානුෂීය මෙහෙයුමක් පමණක්ම වූ මේ මෙහෙයුම නැඟෙනහිර මානුෂීය මෙහෙයුම නමින් එය හැඳින්වුණා.\nඑල්ටීටීඊ ත්‍රස්තවාදීන් 2006 ජූලි 21දා මාවිල්ආරු සොරොව්ව වසා දමමින් අහිංසක සිවිල් වැසියන් 30,000ක පමණ පිරිසගේ ජල සැපැයුම අත්හිටු වූ අතර මාවිල්ආරු මුදාගනිමින් ජනතාවගේ ජල අවශ්‍යතාවන් සැපිරීම වෙනුවෙන් සිවු වැනි ඊළාම් යුද්ධය ආරම්භ විය.\n2007 සැප්තැම්බර් අවසන් සතියේ දී මන්නාරමේ සහල්නැළිය නමින් හැඳින්වූ ප්‍රදේශය මුදාගැනීමේ මෙහෙයුම පළමු වැනි කාර්ය සාධක බළකාය මඟින් දියත් කරන ලද අතර 2007 දෙසැම්බර් 22දා උලියන්කුලම් නගරයත් ඉන් මාස කිහිපයකට පසු 2008 ජුනි 22දා මන්නාරමේ සහල්නැළිය ප්‍රදේශය මුළුමනින්ම මුදා ගැනීමට වීරෝධාර සෙබළුන් සමත් වුණා.\nකෙසේ වෙතත් 2008 අප්‍රේල් 25දා සුප්‍රසිද්ධ මඩු දේවස්‌ථානය ද 2008 මැයි 17දා පාලම්පිඩ්ඩි හා 2008 ජුනි 26දා පෙරියමඩු ගම්මානයද 2008 ජූලි 16දා වෙඩිතල්තිව් මුහුදු කොටි කඳවුර අත්පත් කර ගත්තා.\nමේ වනවිට කොටි ත්‍රස්තවාදීන් මල්ලාවි සහ තුනුක්කායි නගර වෙත පසුබසිමින් සිටිය අතර 57 වැනි සේනාංකය එම නගර ප්‍රදේශ හමුදා පාලනයට නතු කරගනු ලැබුවා.\n2008 නොවැම්බර් 15දා මන්නාරම් පුනරින් මාර්ගය යාපනය තෙක් විවෘත කිරීමට ආරක්‍ෂක හමුදාවන්ට හැකි වුණා.\n2008 නොවැම්බර් 11 උතුරු මාන්කුලම් නගරය මුදාගෙන තිබිණ අතර ඉන්පසු පුලියන්කුලම්, කනගරායන්කුලම් යන නගර රක්‍ෂක හමුදාවේ ඊළඟ මෙහෙයුම වූයේ එල්ටීටීඊ සංවිධානයේ හදවත මෙන්ම ප්‍රභාකරන්ගේ බලකොටුව වූ කිලිනොච්චිය මුදාගැනීමයි.\n2009 ජනවාරි 02දා කිලිනොච්චිය ආරක්‍ෂක හමුදා පාලනයට නතු කරගැනීමට හැකියාව ලැබෙනවා.\n2009 ජනවාරි 14 වනවිට ඉදිරියට ගිය බළසේනා චුන්ඩිකුලම්, පලෙයි, සොරන්පත්තු හා අයියක්‌කච්චි හරහා අලිමංකඩ ප්‍රදේශ එල්ටීටීඊ ග්‍රහණයෙන් මුදා ගන්නවා.\nසුප්‍රසිද්ධ අලිමංකඩ 2009 ජනවාරි 9 මුදා ගැනුණ අතර 2009 ජනවාරි 25දා මුලතිව් කොටි කේන්ද්‍රස්ථානය ඇදවැටීම නිසා කොටි නායකත්වය මුලතිව් කුඩා ප්‍රදේශයකට කොටු වූණා.\nඑමෙන්ම 58 වැනි සේනාංකය සුගන්ධිපුරම්, පුදුකුඩිඉරිප්පු මංසන්ධිය, ඉරනපලායි සහ පුදුමාතලන් ප්‍රදේශවල දී ප්‍රහාර එල්ල කරමින් එම ප්‍රදේශවල බලය තහවුරු කරගත්තා.\nඒ වනවිටත් එල්ටීටීඊ සංවිධානය අහිංසක සිවිල් වැසියන් ලක්ෂ ගනණක් මිනිස් පළිහක් ලෙස යොදාගනිමින් සිටි අතර එම ප්‍රාණ ඇපකරුවන් මුදාගැනීමේ මෙහෙයුම ලොව මෙතෙක් දියත් කළ විශාලතම ප්‍රාණ ඇපකරුවන් මුදාගැනීමේ මෙහෙයුම ලෙසද ඉතිහාසයට එක්වෙනවා.\nවෙල්ලමුල්ලිවයික්කාල්හිදී අවසන් එල්ටීටීඊ බිම්කඩද අත්පත් කර ගත් අතර පසුව නන්දිකඩාල් කළපුවේදී වේලුපිල්ලේ ප්‍රභාකරන්ගේ ප්‍රාණය නිරුද්ධ සිරුර සොයා ගැනීමත් සමඟ වසර 33 පැවති යුද්ධය නිමා කර සාමයේ නිදහස ශ්‍රී ලාංකික වැසියන්ට උරුම කර දෙනවා.\nඑල්.ටී.ටී.ඊ නායක වේළුපිල්ලේ ප්‍රභාකරන්ගේ එකම අරමුණ වූයේ ඊළාම් රාජ්‍යයක් පිහිටුවා ගැනීම මිස අහිංසක දමිළ ජනතාවගේ ජීවිත සුඛිත මුදිත තත්ත්වයට පත් කිරීම නොවේ.\nඔහුට කිසිවිටෙකත් සිංහල, දමිළ සහ මුස්ලිම් ජනතාව සමඟ සමඟියෙන් ජීවත් වීමට අවශ්‍ය වූයේ ද නැත.\nඑමෙන්ම ලෝවැසි බෞද්ධයන්ගේ මුදුන් මල්කඩ වන් මහනුවර ශ්‍රී දළදා මාළිගයට බෝම්බ ප්‍රහාරයක් එල්ල කිරීම, ජය ශ්‍රී මහා බෝ සමිඳුන් අබියස වෙඩි තැබීම, කාත්තන්කුඩි මුස්ලිම් දේවස්ථානයේ යාඥා කරමින් සිටි මුස්ලිම් ජාතිකයන් 173ක් ඝාතනය ත්‍රස්ත ක්‍රියාකාරකම් අතර විය.\nඊට අමතරව සාමාන්‍ය සිංහල ජනතාව ඉලක්ක කර ගනිමින් සිදු කරන ලද ඝාතන මෙන්ම, බෝම්බ ප්‍රහාර ප්‍රමාණය ද මෙතෙක් යැයි කිව නොහැකි තරම්ය.\nකෙසේ වෙතත් දහස් ගණන් මිනිස්සුන්ට ජීවිත අහිමි කළ තවත් බොහෝ දෙනා ආබාධිතයින් බවට පත් කළ රටේ මහා ධන සම්පතක් විනාශ කළ කුරිරු යුද්ධය අවසන් වූයේ රට සංවර්ධනයට අලුත් මාවතක් විවර කරමිනි.\nඑම නිදහස උදා වී මේ වසරට අප වසර 14ක් ගෙවා තිබෙනවා.\nමුළු ලෝකයම මවිත කළ යුද ජයග්‍රහණයේ 14 වන සංවත්සරය සමරන මේ අවස්ථාවේ මේ උදෙසා අසීමිත කැපවීමක් කළ යුද ගිනිදැල් නිවාලමින් ජාතියට හුස්ම ගන්නට අයිතිය ලබා දුන් වීරෝධාර රණවිරුවන් කිසිසේත්ම අමතක කළ නොහැකි අතර ඔවුන් අනුස්මරණය කිරීම අපගේ යුතුකමක් ද වන්නේය.",
       "URL": "https://www.hirunews.lk/335504/ත්‍රස්තවාදයෙන්-මවුබිම-මුදා-ගත්-මානුෂීය-මෙහෙයුමේ-විජයග්‍රහණයට-අදට-වසර-14යි",
       "Category": "Local News",
       "Parent URL": "https://www.hirunews.lk/local-news.php?pageID=335"
}