{
       "Source": "hirunews",
       "Timestamp": "Sunday, 17 July 2022 - 13:35",
       "Headline": "වනඅලි ප්‍රහාරවලින් තුන්දෙනෙකු ජීවිතක්ෂයට - තෙල් අවුලෙන් වට්ටක්කා වනසා දමන වනඅලීන් (වීඩියෝ)",
       "News Content": "ප්‍රදේශ තුනක දී සිදු වූ වනඅලි පහරදීම් හේතුවෙන් පුද්ගලයන් තුන්දෙනෙකු ජීවිතක්ෂයට පත්ව තිබෙනවා.\nසාලියවැව ප්‍රදේශයේදී වන අලි පහරදීමෙන් 76 හැවිරිදි පුද්ගලයෙකු මියගොස් ඇති බවයි පොලිසිය සඳහන් කළේ.\nසාලියවැව නීලබැම්ම ප්‍රදේශයේ පදිංචි තම නිවස ආසන්නයේදී ඔහු වන අලි ප්‍රහාරයට ලක්ව තිබුණා.\nඑමෙන්ම දිඹුලාගල - පැලැටියාවැව පදිංචි 47 හැවිරිදි පුද්ගලයෙකු ද වන අලි ප්‍රහාරයට ලක්ව මියගොස් ඇති අතර, ඔහු දිඹුලාගල ප්‍රාදේශිය සභාවේ මන්ත්‍රිවරියකගේ ස්වාමි පුරුෂයා බවයි අප වාර්තාකරු සඳහන් කළේ.\nඑසේම මැදිරිගිරිය - නව නගරය ප්‍රදේශයේ පදිංචි 65 හැවිරිදි පුද්ගලයෙකු මියගොස් තිබුණේ ඔහුගේ වගා බිම වනසමින් සිටි වන අලියෙකුගේ ප්‍රහාරයට ලක්වීම හේතුවෙන්.\nමේ අතර, ඉන්ධන අර්බුදය හේතුවෙන් වෙළෙඳපොලට රැගෙන යාමට නොහැකිව ගොවිබිම තුළ එක්රැස් කර ඇති වට්ටක්කා කිලෝ දස දහසක් පමණ, වනඅලින් පැමිණ විනාශ කරන බවට අනුරාධපුර, විලච්චිය ප්‍රදේශයේ ගොවීන් මැසිවිලි නඟනවා.\nගොවීන් ඉල්ලා සිටින්නේ සිය අස්වනු වෙළෙඳපොලට රැගෙන යාමට කඩිනමින් විසඳුමක් ලබාදෙන ලෙසයි.",
       "URL": "https://www.hirunews.lk/310203/වනඅලි-ප්‍රහාරවලින්-තුන්දෙනෙකු-ජීවිතක්ෂයට-තෙල්-අවුලෙන්-වට්ටක්කා-වනසා-දමන-වනඅලීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}