{
       "Source": "hirunews",
       "Timestamp": "Saturday, 05 December 2020 - 18:22",
       "Headline": "මෙරටින් තවත් කොරෝනා ආසාදිතයින් 501ක් - ඉන් 182ක් බන්ධනාගාරවලින් (වීඩියෝ)",
       "News Content": "රෝහල්ගතව ප්‍රතිකාර ලැබීමෙන් අනතුරුව සුවය ලබා නිවෙස් වෙත පිටත්ව ගිය සමස්ත කොරෝනා ආසාදිතයින්ගේ සංඛ්‍යාව අද (05) විසිදහසේ සීමාව ඉක්මවා ගියා.\nඒ, අද (05) දිනයේදී ආසාදිතයින් 652ක් සුවය ලැබීමත් සමඟයි.\nඑසේම අද දිනයේදී නව ආසාදිතයින් 501 දෙනෙකු හඳුනා ගත් බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඔවුන්ගෙන් 319 දෙනෙකු පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වී ඇති අතර, අනෙකුත් ආසාදිතයින් එකසිය අසූ දෙදෙනා බන්ධනාගාර ආශ්‍රිතව වාර්තා වී තිබුණා.\nඒ අනුව, මේ වනවිට මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 27,060ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 6,840ක් පමණයි.\nමේ අතර, රුසියානු ස්පුට්නික් - ෆයිව් කොරෝනා එන්නත සම්බන්ධයෙන් නිල වශයෙන් සාකච්ඡා අරඹන ලෙස රුසියාවේ ශ්‍රී ලංකා තානාපතිවරයාට දැනුම් දී ඇතැයි ඖෂධ නිෂ්පාදන සැපයුම් සහ නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඑසේම, ලෝක සෞඛ්‍ය සංවිධානය මගින් ලබාදෙන කොවිඩ් 19 එන්නතක් ශ්‍රී ලංකාවේ භාවිතය සඳහා යොදා ගත හැකිවනු ඇත්තේ ලබන පෙබරවාරි මාසයේදී බවද ඔහු කියා සිටියා.\nකොළඹ ජාතික රෝහලේ මුළුතැන්ගෙයි සේවකයින් දෙදෙනෙකුට සහ එහි නිරීක්ෂිකාවකට කොරෝනා වෛරසය ආසාදනය වූ බව පසුගියදා තහවුරු වූ අතර, ඒ සම්බන්ධයෙන් අදහස් දක්වමින් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ ඒ සම්බන්ධයෙන් අනියත බියක් ඇතිකරගත යුතු නොමැති බවයි.",
       "URL": "https://www.hirunews.lk/256372/මෙරටින්-තවත්-කොරෝනා-ආසාදිතයින්-501ක්-ඉන්-182ක්-බන්ධනාගාරවලින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2293"
}