{
       "Source": "hirunews",
       "Timestamp": "Wednesday, 10 August 2022 - 7:49",
       "Headline": "වතු වෘත්තීය සමිති රුපියල් දහසට වැඩි දෛනික වැටුපක් ගන්න අද සාකච්ඡාවක",
       "News Content": "රුපියල් දහසක් බවට පත් කළ වතු කම්කරුවන්ගේ දෛනික වැටුප ඉහළ නැංවීම සම්බන්ධයෙන් වතු වෘත්තීය සමිති සහ කම්කරු අමාත්‍යවරයා අතර සාකච්ඡාවක් අද (10) පැවැත්වීමට නියමිතයි.\nඒ කම්කරු අමාත්‍යාංශයේදියි.\nපසුගිය 2021 වසරේ මාර්තු 9 වනදා වතු කම්කරුවෙකුගේ දෛනික වැටුප රුපියල් දහසක් බවට පත් කිරීමට අදාළ ගැසට් නිවේදනය නිකුත් කෙරුණු අතර, ඊට විරෝධය පළ කරමින් වතු හාම්පුතුන් විසින් එම වසරේ මාර්තු 17 වනදා අභියාචනාධිකරණයේ පෙත්සමක් ගොනුකර තිබුණා.\nඑය සළකා බැලූ අභියාචනාධිකරණය එය ප්‍රතික්ෂේප කිරීමට ඊයේ පියවර ගත්තා.\nඒ සමඟයි මෙතෙක් වතු කම්කරුවන්ට නොගෙවූ රුපියල් දහසේ දෛනික වැටුප ලබාගැනීම මෙන්ම පවතින ජීවන වියදම සැළකිල්ලට ගෙන වැටුප් ඉහළ නංවාගැනීම සම්බන්ධයෙන් අද දිනයේ යළිත් සාකච්ඡා සිදු කෙරෙන්නේ.\nලංකා ජාතික වතු කම්කරු සංගමයේ ප්‍රධාන ලේකම් පාර්ලිමේන්තු මන්ත්‍රී වඩිවේල් සුරේෂ් කියා සිටියේ පවතින ජීවන වියදමත් සමඟ වතු කම්කරුවෙකුට රුපියල් දහසකට වැඩි දෛනික වැටුපක් ලබාගැනීම සම්බන්ධයෙන් මෙහිදී සාකච්ඡා කරන බවයි.",
       "URL": "https://www.hirunews.lk/312365/වතු-වෘත්තීය-සමිති-රුපියල්-දහසට-වැඩි-දෛනික-වැටුපක්-ගන්න-අද-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=952"
}