{
       "Source": "hirunews",
       "Timestamp": "Tuesday, 28 December 2021 - 21:48",
       "Headline": "ඉහළ ගිය ඉන්ධන මිලෙන් බැටකන මහජනතාව (වීඩියෝ)",
       "News Content": "ඉන්ධන මිල ඉහළ යාම හේතුවෙන් ක්ෂේත්‍ර රැසකට මේ වනවිට එල්ල වී ඇත්තේ දැඩි බලපෑමක්.\nගෑස් සැපයුම ද මන්දගාමී වීම හේතුවෙන් භූමිතෙල් ලබා ගැනීම සඳහා අද (28) දිනයේත් ජනතාව දිගු පෝලිම්වල රැඳී සිටින අයුරු දක්නට ලැබුණා.\nකෙසේ වෙතත් ප්‍රදේශ කිහිපයකින් අදත් ගෑස් ආශ්‍රිත අනතුරු වාර්තා වුණා.\nහැටන් කොටගල ක්‍රිස්ටස් ෆාම් වතු යායේ නිවසක ගෑස් උදුනක් පුපුරා යාමේ සිදුවීමක් වාර්තා වූ බව දිඹුලපතන පොලීසිය පවසනවා.\nමීට අමතරව බගවන්තලාව වැපල්ටන් වතු යායේ නිවසකින් වාර්තා වූ ගෑස් පිපිරීමෙන් පසු එම නිවස පොලිස් පරික්ෂාවට ලක් කෙරුණා.\nමේ අතර කතරගම ප්‍රදේශයේ නිවසක ගෑස් ලිප ගිනි ගැනීමේ සිද්ධියක් ද වාර්තා වුණා.\nඑම නිවැසියන් එළිමහන් ප්‍රදේශයේ ගෑස් ලිප තබා තිබූ බැවින් ගිනි ගැනීමෙන්\nනිවසට හානියක් සිදු වී නැහැ.\nමේ අතර නාවලපිටිය නාගස්තැන්න වත්තේ පවත්වාගෙන ගිය කුකුළු ගොවිපොලක සිදු වූ ගෑස් පිපිරීමකින් සතුන් කිහිපදෙනකු මිය ගියා.\nකුකුල් පැටවුන්ගේ ශරීර ඌෂ්ණත්වය පවත්වාගෙන යෑම සඳහා තිබෙන උපකරණයට අදාළ ගෑස් සිලින්ඩරයට සවිකර තිබූ නලය ගිනි ගැනීමෙන් මෙම පිපිරීම සිදු වූ අයුරු සීසීටීවී කැමරාවක මෙලෙස සටහන්ව තිබුණා.\nමෙම ගෑස් සිලින්ඩරය නාවලපිටිය ප්‍රදේශයෙන් මිලදීගෙන ඇත්තේ මීට දින 2කට පෙර වීම ද විශේෂත්වයක්.\nමේ අතර පසුගියදා පෑලියගොඩ ප්‍රදේශයේ අවන්හලක සිදු වූ ගෑස් කාන්දුවකින් හටගත් ගින්නකින් තුවාල ලබා රෝහල්ගත කෙරුණු කාන්තාව මේ වන විට ජාතික රෝහලේ ප්‍රතිකාර ලබනවා.\nඇගේ සැමියා ලිට්රෝ සමාගමට එරෙහිව පාරිභෝගික සේවා අධිකාරියට සහ ශ්‍රී ලංකා මානව හිමිකම් කොමිසමට පැමිණිලි ඉදිරිපත් කර තිබුණා.\nපාරිභෝගික සේවා අධිකාරියට ඉදිරිපත් කළ පැමිණිල්ල අද (28) විභාගයට ගැනුණේ, ලිට්රෝ ගෑස් සමාගමේ නියෝජිතයන් තිදෙනෙකු ද කැඳවමින්.\nදිවයින පුරා ගෑස් ආශ්‍රිත අනතුරු දෛනිකව වාර්තාවන පසුබිමක ජනතාව වැඩි වශයෙන් භූමිතෙල් ආශ්‍රිතව සිය දෛනික වැඩ කටයුතු සිදු කිරීමට පෙළැඹුණා.\nනමුත් ඉන්ධන මිල ද ඉහළ යාමත් සමඟ ඔවුන් තවදුරටත් පීඩාවට පත්ව තිබෙනවා.\nප්‍රදේශ රැසක ඉන්ධන පිරවුම්හල් අසළ භූමිතලේ මිලදී ගැනීමට අදත් ජනතාව දිගු පෝලිම්වල රැඳී සිටියේ මෙලෙසින්.\nමේ අතර තවදුරටත් ගෑස් සහ කිරිපිටි ඇතුළු අත්‍යවශ්‍ය භාණ්ඩ හිඟයක් පවතින බවට ජනතාව මැසිවිලි නගනවා.\nඒ අනුව විවිධ ප්‍රදේශවල තවදුරටත් ගෑස් කිරි පිටි ඇතුළු අත්‍යවශ්‍ය භාණ්ඩ මිලදී ගැනීම සඳහා පෝලිම් දක්නට ලැබුණා.\nමීට අමතරව ප්‍රදේශ කිහිපයක සිමෙන්ති නොමැති වීමෙන් ඉදිකිරීම් කර්මාන්තය ආශ්‍රිතව රැකියා කරන ජනතාවද පීඩාවට පත්ව සිටිනවා.\nමේ අතර ඉන්ධන ඉහළ යන බඩුමිල හේතුවෙන් තමන්ට ජීවත්වීමට අසීරු බව දිඹුලාගල - දලුකාන ආදිවාසීන් දලුකාන ශ්‍රී පෞරාණික පත්තිනි දේවාලය අසල විරෝධතාවක නිරත වුණා.\nඔවුන් පෙන්වා දෙන්නේ බඩු මිල ඉහළ දැමීම නිසා දලුකාන මෙන්ම, යක්කුරේ, මිල්ලාන, කොළකනවාඩිය, බෝඅත්ත කුඩාවැව, ඇල්ලේවැව, ඇතුළු ගම්මානවල ජීවත් වන ආදිවාසි පවුල් 800 ක් පමණ මහත් පීඩාවට පත්ව ඇති බවයි.\nමේ අතර භාණ්ඩ මිල ඉහළ යාම ඇතුළු ගැටලු මුල්කර ගනිමින් සමගි ජන බලවේගය දිවයිනේ විවිධ ප්‍රදේශවල විරෝධතා සංවිධාන කර තිබුණා.",
       "URL": "https://www.hirunews.lk/292416/ඉහළ-ගිය-ඉන්ධන-මිලෙන්-බැටකන-මහජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1464"
}