{
       "Source": "hirunews",
       "Timestamp": "Saturday, 03 August 2019 - 14:54",
       "Headline": "වගා ළිඳකට වැටුනු වන අලියෙකු සහ පැටවෙකු බේරා ගැනීමට මෙහෙයුමක්",
       "News Content": "කැකිරාව හෝරාපොළ ප්‍රදේශයේ වගා බිමක අනාරක්ෂිත වගා ළිඳකට වැටී ඇති වන අලියෙකු සහ  පැටවෙකු බේරා ගැනීමට මෙහෙයුම් ආරම්භ වී තිබෙනවා.\nඅවුරුදු 4ක් පමණ වයසැති අලි පැටවෙකු සහ අවුරුදු 25ක් පමණ වයසැති අලියෙකු අඩි 25ක පමණ ගැඹුරු වගා ළිඳකට වැටී ඇති බවයි අප වාර්තාකරු සඳහන් කළේ.\nමේ දිනවල කැකිරාව ප්‍රදේශයේ පවතින දැඩි වියළි කාලගුණය හේතුවෙන් ආහාර සහ ජලය සොයා කලාවැව ජාතික උද්‍යානයේ සිට පැමිණි අලි දෙදෙනෙකු මෙලෙස ළිඳට වැටී ඇතැයි අනාවරණ වී තිබෙනවා.\nඊයේ රාත්‍රී වගා ළිඳට වැටුනු වන අලි දෙදෙනා ගොඩගැනීම සඳහා ගල්කිරියාගම වනජීවී නිලධාරී කාර්යාලයේ නිලධාරීන් මේවන විට මෙහෙයුම් ආරම්භ කර තිබෙනවා.\nකෙසේවෙතත් බැකෝ යන්ත්‍රයක් නොමැති වීම හේතුවෙන් එම මෙහෙයුම තරමක් ප්‍රමාද වී ඇතැයි අප වාර්තාකරු ප්‍රකාශ කළා.",
       "URL": "https://www.hirunews.lk/221471/වගා-ළිඳකට-වැටුනු-වන-අලියෙකු-සහ-පැටවෙකු-බේරා-ගැනීමට-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=3218"
}