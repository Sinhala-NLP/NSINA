{
       "Source": "hirunews",
       "Timestamp": "Tuesday, 24 May 2022 - 15:15",
       "Headline": "හිරු CIA ඇතුගලින් වැටලූ පොහොර ජාවාරම (වීඩියෝ)",
       "News Content": "යුරියා පොහොර මිටිවල විස්තර මකා දමා අධික මිල ගණන්වලට විකිණීමේ තවත් ජාවාරමක් හිරු ප්‍රවෘත්ති කළ දැනුම්දීමක් මත වැටලීමට කුරුණෑගල පොහොර ලේකම් කාර්යාලයේ නිලධාරීන් ඊයේ (23) සමත් වුණා.\nඒ කුරුණෑගල හිරියාල ප්‍රදේශයේදී.\nඉන්දියාවේ සිට මෙරටට ගෙන්වන ලද යුරියා පොහොර මිටි තොගයක් එක්සත් අරාබි එමීර් රාජ්‍යෙය් සිට ගෙන්වන බව සඳහන් කරමින් වෙනත් පොහොර මිටිවලට මාරු කර විකිණීමේ මහා පරිමාණ ජාවාරමක් පසුගියදා වටලනු ලැබුවා.\nහිරු සී.අයි.ඒ.කළ දැනුම්දීම මත එම වැටලීම සිදුකලේ පාරිභෝගික කටයුතු අධිකාරියේ නිලධාරීන් විසින්.\nඑම පොහොර වංචාව සඳහා මේ වනවිට නීතිමය ක්‍රියාමාර්ග ගනිමින් සිටින පසුබිමක කුරුණෑගල - වැල්ලව ප්‍රදේශයේ ගබඩාවක යුරියා පොහොර මිටිවල සඳහන් තොරතුරු මකා දමන ජාවාරමක තොරතුරු ද හිරු ප්‍රවෘත්ති වෙත වාර්තා වුණා.\nඒ අනුව වහා ක්‍රියාත්මක වු අප අදාල ගබඩාවට ළඟා වුණේ කුරුණෑගල පොහොර ලේකම් කාර්යාලයේ නිලධාරීන් සමගයි.\nඑහිදී රසායනික ද්‍රව්‍යක් යොදා පොහොර තොරතුරු මකාදමන ලද පොහොර තොගයක් ප්‍රවාහනය සඳහා සුදානම් කර තිබියදී සොයා ගැනුණා.\nඒවා අම්පාර ප්‍රදේශයට ප්‍රවාහනය කිරීමට සුදානම් කර තිබු බවයි වාර්තා වන්නේ.\nපසුව මෙම ස්ථානයට පාරිභෝගික කටයුතු අධිකාරියේ නිලධාරීන් ද පැමිණියා.\nමේ වනවිට රුපියල් 10,000 ක සහන මිලට යුරියා පොහොර ලබාදීමට රජය නිර්දේශ කර ඇති අතර මෙම පොහොර අධික මිලකට විකිණීම සදහා අම්පාරට යැවීමට සුදානම් කර තිබෙන්නට ඇති බවට නිලධාරීන් සැක පළ කරනවා.\nමෙම වැටලීමේදී කිලෝ 50 බැගින් වු පොහොර මිටි 255 ක් නිලධාරීන්ගේ භාරයට ගැනුණා.\nඅදාළ පොහොර තොගය සම්බන්ධයෙන් අධිකරණ ක්‍රියාමාර්ග ගැනීමටයි මේ වනවිට කටයුතු කරමින් පවතින්නේ.",
       "URL": "https://www.hirunews.lk/305190/හිරු-cia-ඇතුගලින්-වැටලූ-පොහොර-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1146"
}