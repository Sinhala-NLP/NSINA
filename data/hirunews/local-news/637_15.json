{
       "Source": "hirunews",
       "Timestamp": "Wednesday, 28 December 2022 - 22:33",
       "Headline": "ඉන්දීය සංචාරයෙන් චන්දිමාල් කැපිලා භානුක ආවේ කොහොමද ක්‍රික්ඉන්ෆෝ ප්‍රශ්න කරයි",
       "News Content": "ලබන මස මුල දී ඇරඹෙන ඉන්දීය තරග සංචාරය සඳහා තෝරාගත් ශ්‍රී ලංකා ක්‍රිකට් කණ්ඩායමට නිමා වූ එල්.පී,එල් තරගාවලිය තුළ දී කැපී පෙනෙන දස්කම් දැක්වූ දිනේෂ් චන්දිමාල් ඇතුළත් නොවීම සම්බන්ධයෙන් ඒ පිළිබඳව වාර්තාවක් සකසන ක්‍රික්ඉන්ෆො වෙබ් අඩවිය ප්‍රශ්න කරනවා.\nචන්දිමාල්, මෑතකදී අවසන් වූ ලංකා ප්‍රිමියර් ලීග් තරඟාවලියේ දී තුන්වන වැඩිම ලකුණු ලාභියා වූ අතර ඔහු ලකුණු 31.88ක සාමාන්‍යයක් සහ ලකුනු 126.99ක ප්‍රහාරක වේගයක් රඳවා ගනිමින් ලකුණු 287ක් ලබා ගත් අතර, කලම්බු ස්ටාර්ස් කණ්ඩායම අවසන් තරගය දක්වා කැඳවාගෙන යෑමේ ප්‍රධාන බල කණුවක් වූයේ ඔහුගේ පිතිකරණයයි.\nනමුත් තේරීම් කමිටුවේ ඇස් ඔහු වෙත යොමු නොවීම අවාසනාවට කරුණක් බවයි මෙම වාර්තාව පෙන්වා දෙන්නේ.\nකෙසේ වෙතත් ඊට හාත්පසින්ම වෙනස්, දුර්වල තරග රටාවක් ප්‍රදර්ශනය කළ භානුක රාජපක්ෂ මෙම තරගාවලියට ඇතුළත් කර තිබීම ප්‍රශ්නකාරී බව මෙම වාර්තාව පෙන්වා දෙන්නේ ඔහුගේ එල්.පි.එල් තරගාවලිය තුළ දී දැක්වූ දස්කම් ඉදිරිපත් කරමින්.\nභානුක රාජපක්ෂ මෙම තරග තරගාවලිය තුළ දී තරග හතකට මුහුණ දෙමින් රැස්කර ගත්තේ ලකුණු අනූ 95 ක් පමණයි.\nඑහිදී ඔහුගේ ලකුණු රැස්කිරීමේ සාමාන්‍ය දැක්වුණේ ලකුණු 13.57ක් ලෙසින් සහ පන්දුවට පහර දීමේ ප්‍රහාරාත්මක වේගය දැක්වුණේ 105.55 ක් ලෙසින්.\nඑය ඔහුගේ සාමාන්‍ය ප්‍රහාරාත්මක වේගය වන 135.09 ට වඩා බෙහෙවින් අඩු දක්ෂතාවක්.\nමේ වන විට දක්ෂතා සහ ලකුණු අතර නැති භානුක රාජපක්ෂ හට ශ්‍රී ලංකා ක්‍රිකට් කණ්ඩායමේ දොරටුව තවදුරටත් විවෘතව තැබීමත්, දස්කම් අතර සිටින දිනේෂ් චන්දිමාල් සම්බන්ධයෙන් අවධානය යොමු නොවීමත් විස්මයට කරුණක් බවයි ක්‍රික්ඉන්ෆෝ වෙබ් අඩවියේ වාර්තාව පෙන්වා දෙන්නේ.\nමීට අමතරව නිමා වූ ඇෆ්ගනිස්ථාන තරග සංචාරය තුළ දී ශ්‍රී ලංකා කණ්ඩායමට එක්ව සිටි ධනංජය ලක්ෂාන්, සහ අසිත ප්‍රනාන්දු මෙම සංචිතයට එක්කර නැහැ.\nඑල්.පි.එල් තරගාවලිය තුල දී නැවතත් සිය රිද්මයට පිවිසි චාමික කරුණාරත්න එළැඹෙන ඉන්දීය සංචාරය සඳහා එක්වන කණ්ඩායමට නම් කර තිබෙනවා.\nචාමික මෙම තරගාවලිය තුළ දී කඩුලු හතක් දවා ගනිමින් සහ ලකුණු 109ක් රැස් කරගනිමින් දස්කම් දැක්වූයේ 162.68 ක ආකර්ෂණීය ප්‍රහාරාත්මක වේගයක් ද රඳවා ගනිමින්.\nදණහිසේ ආබාධයකට ලක්ව වසරකට ආසන්න කාලයක් පිටියෙන් ඉවත්ව සිට නැවතත් එල්.පි.එල් තරගාවලියේ දී පිටියට පිවිස ලකුණු 339ක් ලබා ගනිමින්, යාපනය කිංග්ස්\nකණ්ඩායමට අඛණ්ඩව තෙවැනි වරටත් ශූරතාව දිනා ගැනීම සඳහා මග සැලසූ අවිශ්ක ප්‍රනාන්දු ගේ එම දස්කම් මෙවර ඉන්දීය සංචාරය සඳහා එක්වන කණ්ඩායමට ඇතුළත් වීමට ප්‍රමාණවත්වත් වී තිබෙනවා.\nඅවිශ්ක ට පමණක් දෙවැනි වූ ඔහුගේ කණ්ඩායම් සගයා වූ සදීර සමරවික්‍රම ද ඉන්දීය සංචාරය සඳහා එක් කරගෙන ඇත්තේ ඔහු එල්.පි.එල් තරගාවලිය තුළදී දැක්වූ දස්කම් සැලකිල්ලට ගෙනයි.\nඑල්.පි.එල් තරගාවලිය තුළ දී දෙවැනියට වැඩිම ලකුණු රැස් කළ සදිර තරග 9 කදී ලකුණු 294 ක් රැස්කර ගත්තේ 131.25 ක ප්‍රහාරාත්මක වේගයක් ද රඳවා ගනිමින්.\n23 හැවිරිදි නුවනිදු ප්‍රනාන්දු එල්.පී.එල් තරඟාවලිය තුලදි කැපී පෙනුනේ, 131.05 ප්‍රහාරක වේගයකින් ලකුණු 211 ක් ලබා ගනිමින් වඩාත් හොඳින් දඟ පන්දු යවන්නන්ට එරෙහිව ලකුණු ‍රැස් කිරීමේ හැකියාව පෙන්වමින්.\nඔහුගේ එම දක්ෂතාව ශ්‍රී ලංකා කණ්ඩායම්ට කැඳවීමට ප්‍රමාණවත් වී තිබෙනවා.\nනුවනිදු සමඟ ගාලු ග්ලැඩියේටර්ස් කණ්ඩායමට ක්‍රීඩා කළ වේග පන්දු යවන ක්‍රීඩක නුවන් තුෂාර, නැවතත් ශ්‍රී ලංකා කණ්ඩායමට කැඳවා ඇත්තේ එල්.පී.එල් තරගාවලිය තුළ තරග 9ක දී ඕවරයකට 7.44ක සාමාන්‍යයක් රඳවා ගනිමින් කඩුලු 14ක් ලබා ගැනීමත් සමගයි.\nකෙසේ වෙතත් නුවන් හට කණ්ඩායමේ ස්ථානයක් ලබා ගැනීම සඳහා කසුන් රාජිත, ප්‍රමෝද් මධුෂාන්, ඩිල්ෂාන් මධුශංක සහ ළහිරු කුමාර සංචිතයේ සමඟින්, දැඩි තරඟයකට මුහුණ දීමට සිදුවනු ඇති.\nදඟ පන්දු අංශයේ, පළමු තේරීම ලෙස වනිඳු හසරංග සහ මහේෂ් තීක්ෂණ තෝරාගැනෙන අතර ම ජෙෆ්‍රි වැන්ඩර්සේ පන්දු ඕවර 50 තරග වල දී වඩාත් ‍ප්‍රයෝජනවත් ක්‍රීඩකයකු වනු ඇති.\nඑසේම එල්.පී.එල් තරගාවලිය තුළ දී වම් අතින් දග පන්දු යැවූ දුනිත් වෙල්ලාලගේ කණ්ඩායම අසීරු අවස්ථාවක දී පන්දුවෙන් මෙන්ම පිත්තෙන් ද දස්කම් දැක්විය හැකි ක්‍රීඩකයෙක්.\nකෙසේ වෙතත් ක්‍රික්ඉන්ෆෝ වාර්තාව පෙන්වා දෙන්නේ මෑත කාලයේ දී කැපී පෙනෙන පිත්තෙන් හෝ පන්දුවෙන් කැපී පෙනෙන දස්කම් නොදැක්වූ ශ්‍රී ලංකා කණ්ඩායමේ නායක දසුන් ශානක හට එළඹෙන ඉන්දීය තරග සංචාරය අතිශයින් තීරණාත්මක එකක් වනු ඇති බවයි.\nයම් හෙයකින් මෙම සංචාරය තුළ දී දසුන් හට ඔහුගේ සුපුරුදු රිද්මයට එළැඹීමට නොහැකි වුවහොත් කණ්ඩායමේ නායකත්වය සහ කණ්ඩායමේ ස්ථානය පිළිබඳව ද ඔහුට යම්කිසි ගැටලු සහගත තත්ත්වයක් මතු වන බවයි ඔවුන් පෙන්වා දෙන්නේ.\nමේ අතර පැතුම් නිශ්ශංක, කුසල් මෙන්ඩිස් සහ අවිශ්ක යන ක්‍රීඩකයින් තිදෙනා අතරින් ආරම්භක පිතිකරුවන් ලෙස බොහෝ විට කටයුතු කිරීමට ඉඩකඩ ඇත්තේ පැතුම් නිශ්ශංක සහ කුසල් මෙන්ඩිස් දෙදෙනයි.\nඑලෙස අවිශ්ක ප්‍රනාන්දු බොහෝවිට අංක තුන පිතිකරුවා ලෙස ක්‍රීඩා කළහොත් එය මැදපෙළ සදහා දැඩි තරගයක් ගෙන එනු ඇති.\nඑවිට චරිත් අසලංක, ධනංජය ද සිල්වා, අශේන් බණ්ඩාර, සදීර සමරවික්‍රම, භානුක රාජපක්ෂ, සහ නුවනිදු ප්‍රනාන්දු යන ක්‍රීඩකයින්ට කණන්ඩායමේ ඉතිරි පිතිකරු ස්ථාන 3 සඳහා තරග වැදීමට සිදු වෙනවා.\nපහළ මැදපෙළ ස්ථාන සඳහා චාමික කරුණාරත්න, දුනිත් වෙල්ලාලගේ සහ වනිඳු හසරංග යන තුන් ඉරියව් ක්‍රීඩකයින් අතර ද තරගයක් මතුවී තිබෙනවා.\n2023 ලෝක කුසලානය සඳහා සැරසෙන අතරවාරයේ මෙම ඉන්දීය සංචාරය තුළදී කණ්ඩායමේ සංයුතිය පිළිබඳව යහපත් සලකුණක් දැක ගැනීමට හැකි වනු ඇති බවටයි ඔවුන් ක්‍රික්ඉන්ෆෝ වාර්තාව පෙන්වා දෙන්නේ ඉඟි පළ කරන්නේ.\nශ්‍රී ලංකා කණ්ඩායම ලබන මාසයේදී ඔවුන්ගේ සීමිත ඕවර ඉන්දීය සංචාරය සඳහා එක්වන අතර එහිදී ඔවුන් T20I තරග තුනක් සහ එක්දින තරග තුනක් ක්‍රීඩා කිරීමට නියමිතයි.\nමෙම සංචාරයේ දී දසුන් ශානක කණ්ඩායම් නායකයා ලෙස කටයුතු කරන අතර 20-20 තරග වලදී වනිඳු හසරංග උප නායකයා ලෙස කටයුතු කරන අතර එක්දින තරග වලදී ශ්‍රී ලංකා කණ්ඩායමේ උප නායකයා ලෙසින් කටයුතු කරනු ඇත්තේ කුසල් මෙන්ඩිස්.\nශ්‍රී ලංකාව සිය ඉන්දීය සංචාරයේ පළමු T20I තරගය ජනවාරි 3 වැනිදා වන්කඩේ ක්‍රීඩාංගණයේදී ආරම්භ කිරීමට නියමිතයි.",
       "URL": "https://www.hirunews.lk/323780/ඉන්දීය-සංචාරයෙන්-චන්දිමාල්-කැපිලා-භානුක-ආවේ-කොහොමද-ක්‍රික්ඉන්ෆෝ-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=637"
}