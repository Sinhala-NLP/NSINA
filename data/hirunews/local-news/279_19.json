{
       "Source": "hirunews",
       "Timestamp": "Saturday, 10 June 2023 - 17:50",
       "Headline": "මිනිස් හිස්කබලක් ඇතුළු අස්ථි කොටස් කිහිපයක් චන්ද්‍රිකා වැව් ඉස්මත්තෙන් හමුවෙයි",
       "News Content": "ඇඹිලිපිටිය - කුඹුගොඩආර - මානෙල් මාවත ප්‍රදේශයේ චන්ද්‍රිකා වැව ඉස්මත්තේ තිබී මිනිස් සිරුරක හිස් කබල ඇතුළු අස්ථි කොටස් කිහිපයක් සොයා ගෙන තිබෙනවා.\n119 පොලිස් හදිසි ඇමතුම් අංකයට ලද තොරතුරක් මතයි ඇඹිලිපිටිය පොලීසිය මෙම සිරුරු කොටස් සොයා ගෙන ඇත්තේ. පිරිමි පුද්ගලයෙකුගේ හිස් කබලක් බවට මෙය හදුනාගෙන ඇති අතර, දැනට සතියකට පමණ පෙර එම සිරුරු කොටස් අදාළ ස්ථානයට ගෙනවිත් දමා ඇති බවට පොලීසිය සැක පළ කරනවා.\nඅදාළ ස්ථානය පාළු ප්‍රදේශයක් බැවින් කවුරුන් විසින් මෙය ගෙනවිත් දැම්මේ ද යන්න මෙතෙක් අනාවරණ කර ගැනීමට නොහැකි වූ බවයි පොලීසිය සඳහන් කළේ.\nමෙහි මනුෂ්‍ය ඝාතනයක ලක්ෂණ නොමැති බවත්, යම් ශාන්ති කර්මයක් සඳහා අදාළ හිස්කබල සහ අස්ථි කොටස් මෙලෙස යොදා ගෙන ඇති බවටත් සැක පළ කළ හැකි බව පොලීසිය සඳහන් කළා.\nකෙසේ වෙතත්, වැඩිදුර විමර්ශන සඳහා එම සිරුරු කොටස් ඇඹිලිපිටිය අධිකරණ වෛද්‍ය නිලධාරිවරයා වෙත යොමුකර තිබෙනවා.",
       "URL": "https://www.hirunews.lk/337565/මිනිස්-හිස්කබලක්-ඇතුළු-අස්ථි-කොටස්-කිහිපයක්-චන්ද්‍රිකා-වැව්-ඉස්මත්තෙන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=279"
}