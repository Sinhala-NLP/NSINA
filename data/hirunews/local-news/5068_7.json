{
       "Source": "hirunews",
       "Timestamp": "Thursday, 28 April 2016 - 21:06",
       "Headline": "අමාත්‍යංශ ලේකම්ගේ ලිපිය ගැන ඇමති දැනුවත් නෑ",
       "News Content": "ඒකාබද්ධ විපක්ෂය යන නම පිළිබඳව ජනමාධ්‍ය අමාත්‍යාංශයේ ලේකම්වරයා නිකුත් කළ නිවේදනය තමන් වෙත ලැබුණේ මාධ්‍ය වෙත නිකුත් කිරීමෙන් අනතුරුව බව ජනමාධ්‍ය අමාත්‍ය ගයන්ත කරුණාතිලක පවසනවා.\nඋතුම් වූ මාධ්‍ය නිදහස අවභාවිත කිරීමට ඉඩ නොතබමු යනුවෙන් සඳහන් කරමින් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යාංශයේ ලේකම් නීතිඥ නිමල් බෝපගේ ගේ අත්සනින් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යාංශය ඊයේ නිවේදනයක් නිකුත් කළා.\nඑහි වැඩිදුරටත් සඳහන් වූයේ ඒකාබද්ධ විපක්ෂය ප්‍රවර්ධනය කිරීමෙන් මාධ්‍ය, නීතියේ ප්‍රතිබන්ධනයට හසුවිය හැකි බවයි.\nඑමෙන්ම වත්මන් පාර්ලිමේන්තුවේ ආණ්ඩු පක්ෂය සහ විපක්ෂය කුමක්ද යන්න ඉතා පැහැදිලිව අර්ථ නිරූපනය කර තිබියදී එකී විපක්ෂයට අයත් විපක්ෂ නායකවරයා නියෝජනය කරන දේශපාලන පක්ෂයේ හෝ විපක්ෂයේ ප්‍රධාන සංවිධායකවරයා නියෝජනය කරන දේශපාලන පක්ෂයේ කිසිදු සබඳතාවයකින් තොරව මෙම අර්ථ දැක්වීම සිදුකර ඇති බවයි එම ලිපියේ දැක්වෙන්නේ.\nආණ්ඩු පක්ෂය නියෝජනය කරන්නා වූ එක් දේශපාලන පක්ෂයකට අයත් මන්ත්‍රීවරුන් කිහිප දෙනෙකු ඒකාබද්ධ විපක්ෂය නමින් කිසියම් සංවිධානාත්මක දේශපාලන ප්‍රචාරක කටයුත්තක නිරත වී ඇති බවත්, ඇතැම් මාධ්‍ය ආයතන හා ඇතැම් මාධ්‍යවේදීන් කිසිදු වග විභාගයකින් තොරව එය ප්‍රවර්ධනය කිරීම සඳහා අනුබලදෙමින් සිටින බවත්, ජනමාධ්‍ය අමාත්‍යාංශ ලේකම්වරයා සිය නිවේදනයෙන් පෙන්වා දී තිබුණා.\nකෙසේ වුවත් සිය එකතුවේ නම යොදා නොගන්නැයි පවසමින් ජනමාධ්‍ය අමාත්‍යාංශය මාධ්‍ය වෙත නිකුත් කළ ලිපිය හෙළා දකින බව ඒකාබද්ධ විපක්ෂය පවසනවා.\nඊයේ පස්වරුවේ පැවති මාධ්‍ය හමුවලදී එහි නියෝජිතයන් සඳහන් කළේ මෙවැනි නිවේදනයක් යොමු කිරීම මාධ්‍යට එල්ල කරන දැඩි තර්ජනයක් බවයි.\nමේ අතර පාර්ලිමේන්තු මන්ත්‍රී විමල් වීරවංශ කියා සිටියේ ආණ්ඩුව තම එකමුතුවේ නමට පවා මේ වනවිට බියවී ඇති බවයි.\nමේ සම්බන්ධයෙන් හිරු ප්‍රවෘත්ති අංශය ජනමාධ්‍ය අමාත්‍ය ගයන්ත කරුණාතිලකගෙන් විමසීමක් කළා.\nඑහිදී ඔහු කියා සිටියේ අර්බුදයට තුඩුදුන් මෙම නිවේදනය තමන්ට ලැබුණේ එය මාධ්‍ය වෙත නිකුත් කිරීමෙන් අනතුරුව බවයි.\nඑමෙන්ම අමාත්‍යවරයා වැඩිදුරටත් කියා සිටියේ මෙම ලිපිය සිය ලේකම්වරයාගේ පෞද්ගලික ඉල්ලීමක් ලෙස තමන් දකින බවයි.\nජනමාධ්‍ය අමාත්‍යාංශයේ නව ලේකම් නීතීඥ නිමල් බෝපගේගේ අත්සනින් යුතුව මෙම නිවේදනය මාධ්‍ය වෙත නිකුත් කෙරුණේ ඊයේ පස්වරු එකට පමණයි.\nජනමාධ්‍ය අමාත්‍යාංශයේ ලිපි  ශීර්ෂය යොදාගනිමින් නිකුත් කර තිබූ එහි මාධ්‍ය නිවේදන යනුවෙන්ද සටහන්ව තිබුණා.\nමේ සම්බන්ධයෙන් අප ජනමාධ්‍ය අමාත්‍යාංශයේ ලේකම් නීතීඥ නිමල් බෝපගේගෙන්ද විමසීමක් කළා.\nඑහිදී ඔහු කියා සිටියේ මෙම ලිපිය මගින් මාධ්‍ය වෙත කිසිදු වාරණයක් සිදුකර නොමැති අතර, එමෙන්ම මෙය තමන් විසින් පෞද්ගලිකව දැනුම්දුන් ලිපියක් බවයි.",
       "URL": "https://www.hirunews.lk/131978/අමාත්‍යංශ-ලේකම්ගේ-ලිපිය-ගැන-ඇමති-දැනුවත්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5068"
}