{
       "Source": "hirunews",
       "Timestamp": "Tuesday, 14 November 2017 - 12:37",
       "Headline": "පෙට්‍රල්වලට භූමි තෙල් මුසු කරන ජාවාරම් ගැන පරීක්ෂණ",
       "News Content": "පසුගිය දා ඇති වූ පෙට්‍රල් හිඟයත් සමඟ පෙට්‍රල්වලට භූමි තෙල් මුසු කිරීමේ ජාවාරම් ක්‍රියාත්මක වන්නේ ද යන්න සම්බන්ධයෙන් සොයා බැලීම සඳහා ඛනිජ තෙල් සම්පත් සංවර්ධන අමාත්‍යාංශය විශේෂ පරීක්ෂණයක් ආරම්භ කර තිබෙනවා.\nඑහි ලේකම් උපාලි මාරසිංහ හිරු ප්‍රවෘත්ති අංශයට සඳහන් කළේ දඹුල්ල ප්‍රදේශයෙන් ඊයේ අනාවරණ වූ පෙට්‍රල් වලට භූමි තෙල් මුසු කිරීමේ ජාවාරමත් සමඟ මෙලෙස පරීක්ෂණ ආරම්භ කළ බවයි.\nමේ අතර, පෙරේදා දිනයේදී තවත් ඉන්ධන මෙටි‍්‍රක් ටොන් 38,000ක් රැගත් නෞකාවක් දිවයිනට පැමිණ තිබෙනවා.\nඑහි ඔක්ටේන් 95 වර්ගයේ පෙට්‍රල් මෙටි‍්‍රක් ටොන් 8000ක් ද, ඔක්ටේන් 92 වර්ගයේ පෙට්‍රල් මෙටි‍්‍රක් ටොන් 30,000ක් ද අඩංගු වන බවයි ඛනිජ තෙල් සම්පත් සංවර්ධන අමාත්‍යාංශයේ ලේකම්වරයා වැඩිදුරටත් සඳහන් කළේ.\nඑමෙන්ම පසුගිය දා ඇති වූ ඉන්ධන ගැටලුව සම්බන්ධයෙන් සොයා බැලීමට පත් කළ අමාත්‍ය අනුකමිටු වාර්තාව අද ජනාධිපති මෛත්‍රීපාල සිරිසේන වෙත භාරදීමට නියමිතව තිබෙනවා.\nපැවති ඉන්ධන ගැටළුව සම්බන්ධයෙන් සොයා බැලීම සඳහා ජනාධිපති මෛත්‍රීපාල සිරිසේන පසුගිය 07 වන දා අමාත්‍යවරුන් තුන් දෙනෙකුගෙන් යුත් අනුකමිටුවක් පත්කළා.\nඊට අමාත්‍යවරුන් වන පාඨලී චම්පික රණවක, සරත් අමුණුගම සහ අනුර ප්‍රියදර්ශන යාපා ඇතුළත්.",
       "URL": "https://www.hirunews.lk/175994/පෙට්‍රල්වලට-භූමි-තෙල්-මුසු-කරන-ජාවාරම්-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4219"
}