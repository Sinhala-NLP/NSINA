{
       "Source": "hirunews",
       "Timestamp": "Friday, 06 October 2017 - 17:47",
       "Headline": "වසරක් පුරා අවතැන් කඳවුරු 7ක ජීවත්වෙමින් ශිෂ්‍යත්වය ජයගත් සාමසර කන්දේ දිරිය දියණියන් දෙදෙනා",
       "News Content": "අරණායක සාමසර කන්ද නායයාම නිසා අවතැන් වී වසරකට වැඩි කාලයක් කුඩාරම් 7ක දිවිගෙවූ උස්සාපිටිය ශ්‍රී සුමංගල කනිෂ්ඨ විද්‍යාලයේ ශිෂ්‍යාවක්  මෙවර ශිෂ්‍යත්ව විභාගයෙන් ලකුණු 185ක් ලබා ඉහළින් සමත් වීමට  සමත් වී තිබෙනවා.\nකන්ද නායයාමට පෙර ඇය අරණායක දෙයියන්වල බෙරවිල ප්‍රදේශයේ ජීවත් වූ අතර ඇය නමින් සේමිණී උදානධවනි විජේසූරියයි.\nතම ජයග්‍රහණය පිලිබඳ සේමිණී මෙසේ අදහස් ප්‍රකාශ කළා.\n\"මං රෑ දවල් නොබලා වෙහෙස මහන්සියෙන් පාඩම් කළා. අම්මයි තාත්තයි බඩගින්නේ ඉඳල අපිට ඉගැන්නුවා. මං කැමතියි ලොකු වෙලා මහනුවර මහාමායා ඉස්කෝලේ ටීචර් කෙනෙක් වෙන්න\"\nදියණියගේ මව සතුටු කදුළු වගුරවමින් සඳහන් කළේ  විදුලි බල්බයක්වත් නොමැතිව ලන්තෑරුමෙන් විභාගයට පාඩම් කළ අතර කඳවුරුවලදී විදි දුක් ගැහැට හේතුවෙන් මානසික දුර්වලතා හමුවේ තම දියණිය ජයග්‍රහණය කළ බවයි.\nඇයගේ වැඩිමල් දියණියද ශිෂ්‍යත්ව විභාගයෙන් සමත් වූ බවත් කුමන අගහිඟකම් පැවතියද තම දියණියන්ට ඉගැන්වීම මුල්ම කරුණ සේ තමන් හා සැමියා සැලකූ බවත් ඇය කියා සිටියා.\nසමෘද්ධි දීමනාව පවා තම පවුලට නොතිබූ බවත් රැකියාව ලෙස පිංතාරුකිරීම කරමින් දියණියන්ට ඉගැන්වූ  බවත් සේමිණීගේ පියා සඳහන් කළා.\nඅවතැන් කඳවුරු 7ක මාරුවෙන් මාරුවට මේ වන තෙක් වසරක කාලයක් දිවිගෙවූ මේ පුංචි දියණියට තල්ගස්පිටිය පණපුරේ වත්ත ගම්මානයේ මේ වනවිට නිවසක් ඉදිවෙමින් පවතින බව වාර්තා වනවා.\nමේ අතර අප වාර්තාකරු සඳහන් කළේ වෙනත් කඳවුරුක සිටින අකාශි විජේවර්ධන නම් තවත් දියණියක් ලකුණු 171ක් ලබාගනිමින් ශිෂ්‍යත්ව විභාගය සමත් වී ඇති බවයි.",
       "URL": "https://www.hirunews.lk/172780/වසරක්-පුරා-අවතැන්-කඳවුරු-7ක-ජීවත්වෙමින්-ශිෂ්‍යත්වය-ජයගත්-සාමසර-කන්දේ-දිරිය-දියණියන්-දෙදෙනා",
       "Category": "Local News",
       "Parent URL": "https://www.hirunews.lk/local-news.php?pageID=4285"
}