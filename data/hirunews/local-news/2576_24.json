{
       "Source": "hirunews",
       "Timestamp": "Saturday, 18 July 2020 - 12:48",
       "Headline": "ඩෝසර් කළ රාජ සභාව ගැන සොයන කමිටුව අද කුරුණෑගලට (වීඩියෝ)",
       "News Content": "13 වන සියවසට අයත් කුරුණෑගල රාජධානි සමයේ පැවති පුරාවිද්‍යා වටිනාකමකින් යුත් ගොඩනැගිල්ලකට හානි කිරීම සම්බන්ධයෙන් සොයා බලන විශේෂඥ පරීක්ෂණ කමිටුව අද ස්ථානීය පරීක්ෂණයක් සඳහා එම ස්ථානයට යාමට නියමිතයි.\n13 වන සියවසට අයත් කුරුණෑගල රාජධානි සමයේ පැවති පුරාවිද්‍යා වටිනාකමකින් යුත් ගොඩනැගිල්ලකට හානි කිරීම සම්බන්ධයෙන් අග්‍රාමාත්‍ය මහින්ද රාජපක්ෂගේ නියමයෙන් පංච පුද්ගල විශේෂඥ පරීක්ෂණ කමිටුවක් ඊයේ පත් කෙරුණා.\nඑහි වාර්තාව ලබන 23 වන දා ලබාදීමට නියමිත අතර, ඒ අනුව අද එම ස්ථානයට ගොස් ස්ථානීය පරීක්ෂණයක් සිදුකරන බවයි එම කමිටුවේ සභාපති පුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායක සඳහන් කළේ.\nපළමුවරට කුරුණෑගල රාජධානිය කර ගත් දෙවන බුවනෙකබාහු රජුගේ රාජ සභා මණ්ඩපය කුරුණෑගල නගර මධ්‍යයේ පිහිටා තිබූ අතර, එහි කොටසක් පසුගිය දිනෙක කඩා ඉවත් කිරීම සම්බන්ධයෙන් පුරාවිද්‍යා දෙපාර්තමේන්තුව පසුගිය 6 වන දා කුරුණෑගල පොලීසියට පැමිණිල්ලක් ද සිදුකර තිබුණා.\nඑසේ තිබියදීයි, මාර්ග සංවර්ධන අධිකාරිය සහ කුරුණෑගල නගරාධිපතිවරයා එක්ව පසුගිය 15 වන දා රාත්‍රියේ අදාළ රාජසභා මණ්ඩපය මුළුමනින්ම ඩෝසර් කර ඇත්තේ.\nඒ සම්බන්ධයෙන් ද පුරාවිද්‍යා දෙපාර්තමේන්තුව කුරුණෑගල පොලීසියට තවත් පැමිණිල්ලක් ගොනුකර තිබෙනවා.\nකෙසේ වෙතත්, එම පැමිණිලි දෙකම සම්බන්ධයෙන් කුරුණෑගල පොලීසිය කිසිදු ක්‍රියාමාර්ගයක් නොගත් පසුබිමක් තුළ ඒ පිළිබදව පොලිස්පතිවරයාට ලිඛිතව සහ වාචිකව දැනුම් දීමට පුරාවිද්‍යා දෙපාර්තමේන්තුව පියවර ගත් බව පුරාවිද්‍යා අධ්‍යක්ෂ ජනරාල්වරයා කියා සිටියා.\nකුරුණෑගල නගර මධ්‍යයේ පිහිටි මෙම රාජ සභා මණ්ඩපය 2018 වසරේදී කුරුණෑගල මහනගර සභාවේ පාලනය යටතට බදු දී තිබූ බව සඳහන්.\nමේ අතර, මෙම සිද්ධිය පිළිබඳව ඍජු චෝදනා එල්ල වී ඇති කුරුණෑගල නගර සභාවේ නගරාධිපති තුෂාර සංජීව ඊයේ මාධ්‍ය හමුවක් කැඳවමින් කියාසිටියේ එම ස්ථානය පුරාවිද්‍යා වටිනාකමක් නොමැති ස්ථානයක් බවයි.\nකෙසේ වෙතත් පුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායකගෙන් අප අද ඒ පිළිබදව විමසා සිටි අවස්ථාවේ ඔහු කියා සිටියේ අදාළ ස්ථානය ඓතිහාසික ස්ථානයක් බවට පුරාවිද්‍යා දෙපාර්තමේන්තුවේ වාර්තා අතරට එක් කර ඇති බවයි. එය තහවුරු කිරීම සඳහා සාක්ෂි ඇති බව ද පුරාවිද්‍යා අධ්‍යක්ෂ ජනරාල්වරයා වැඩිදුරටත් ප්‍රකාශ කළා.",
       "URL": "https://www.hirunews.lk/245805/ඩෝසර්-කළ-රාජ-සභාව-ගැන-සොයන-කමිටුව-අද-කුරුණෑගලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2576"
}