{
       "Source": "hirunews",
       "Timestamp": "Thursday, 22 September 2022 - 17:37",
       "Headline": "ළමයින් සඳහා වන පාර්ලිමේන්තු සංසදයේ සභාපති ධුරයට මන්ත්‍රී රෝහිණි කවිරත්න පත් කෙරේ",
       "News Content": "ළමයින් සඳහා වන පාර්ලිමේන්තු සංසදයේ සභාපති ධුරයට පාර්ලිමේන්තු මන්ත්‍රී රෝහිණි කවිරත්න පත්කර තිබෙනවා.\nඑම ධුරයට පාර්ලිමේන්තු මන්ත්‍රී රෝහිණි කවිරත්න මහත්මිය පත් කරන ලද්දේ උදය ගම්මන්පිල සහ කිංස් නෙල්සන් යන පාර්ලිමේන්තු මන්ත්‍රීවරයන්ගේ යෝජනා ස්ථිරත්වයෙන්.\nඑමෙන්ම, සංසදයේ සම උප සභාපති ධුරය සඳහා පාර්ලිමේන්තු මන්ත්‍රී (වෛද්‍ය)ගරු සුදර්ශනී ප්‍රනාන්දුපුල්ලේ මහත්මිය පත් කරන ලද්දේ පාර්ලිමේන්තු මන්ත්‍රීවරයන් වන රෝහිණි කවිරත්න මහත්මිය සහ කිංස් නෙල්සන් මහතාගේ යෝජනා ස්ථිරත්වයෙන්.\nසංසදයේ සම උප සභාපති ධුරයට පත් අනෙක් මන්ත්‍රීවරයා වූයේ වේලුකුමාර් මහතායි. ඔහුගේ නම යෝජනා ස්ථිර කරන ලද්දේ ගරු කිංස් නෙල්සන් සහ ගරු අශෝක් අබේසිංහ යන මහත්වරුන් විසින්.\nඉහත පත්වීම් සිදු කරන ලද්දේ ශ්‍රී ලංකාවේ දරුවන්ට යහපත් හෙට දවසක් උදාකර දීම සඳහා අදාළ අමාත්‍යාංශ හා වෙනත් ආයතන සම්බන්ධ කර ගනිමින් රටේ දරුවන් සම්බන්ධ ගැටලුවලට විසඳුම් සෙවීම සඳහා පිහිටුවා ඇති ළමයින් සඳහා වන පාර්ලිමේන්තු සංසදය ඊයේ (21) නවවැනි පාර්ලිමේන්තුව සඳහා ප්‍රථම වතාවට රැස්වූ අවස්ථාවේදීයි.\nරැස්වීම ආරම්භ කරමින් සංසදයේ ලේකම් පාර්ලිමේන්තුවේ කාර්ය මණ්ඩල ප්‍රධානී සහ නියෝජ්‍ය මහලේකම් කුෂානි රෝහණදීර මහත්මිය සඳහන් කළේ හත්වැනි පාර්ලිමේන්තුවේදී ආරම්භ කරන ලද ළමයින් සඳහා වන පාර්ලිමේන්තු සංසදය අටවැනි පාර්ලිමේන්තුවේදීත් සාර්ථකව ක්‍රියාත්මක වූ බවයි.\nදරුවන්ගේ යහපැවැත්ම උදෙසා ප්‍රතිපත්ති වෙනස් කිරීම් හෝ නව ප්‍රතිපත්ති හඳුන්වාදීම සහ සියලුම දරුවන්ගේ යහපැවැත්මට අදාළ ප්‍රතිපත්ති නිතිපතා සමාලෝචනය කිරීම සහ සංශෝධනය කිරීම, ළමුන් සඳහා වැඩ කරන විවිධ අමාත්‍යාංශ, දෙපාර්තමේන්තු සහ නියෝජිතායතන සමඟ සම්බන්ධීකරණය කිරීම මෙන්ම දරුවන් මුහුණ දෙන ගැටලු පිළිබඳව රාජ්‍ය ආයතනවල සහ මහජනතාවගේ වැඩි අවධානයක් යොමු කිරීමද මෙම සංසදයේ මූලික අරමුණු බවද නියෝජ්‍ය මහලේකම්වරිය සඳහන් කළා.\nරැස්වීමට සහභාගී වූ විපක්ෂ නායක සජිත් ප්‍රේමදාස සඳහන් කළේ ළමයින් සඳහා වන පාර්ලිමේන්තු සංසදය සමග ඉදිරියට කටයුතු කිරීමට තමා බලාපොරොත්තු වන බවයි.\nසංසදයේ ඉදිරි කටයුතු පිළිබඳ යෝජනා මීලඟ රැස්වීම් දිනයේදී ඉදිරිපත් කළ හැකි බව පාර්ලිමේන්තු මන්ත්‍රී මයන්ත දිසානායක සඳහන් කළා.\nපවත්නා ආර්ථික අර්බුදය හේතුවෙන් වැඩිම පීඩාවට ලක් වී සිටින්නේ මෙරට දරුවන් බවයි ළමයින් සඳහා වන පාර්ලිමේන්තු සංසදයේ නව සභාපති ධුරයට පත් පාර්ලිමේන්තු මන්ත්‍රී රෝහිණි කවිරත්න කියාසිටියේ.\nමෙම රැස්වීමට පාර්ලිමේන්තු මන්ත්‍රීවරුන් වන චන්දිම වීරක්කොඩි, ජේ.සී. අලවතුවල, කේ.සුජිත් සංජය පෙර්රා, හේෂා විතානගේ, ඩබ්.එච්.එම්.ධර්මසේන යන මහත්වරුන්ද සහභාගී වූ අතර එළඹෙන 23 වැනිදා සංසදය නැවත රැස්වීමටද එහිදී තිරණය වී තිබෙනවා.",
       "URL": "https://www.hirunews.lk/316049/ළමයින්-සඳහා-වන-පාර්ලිමේන්තු-සංසදයේ-සභාපති-ධුරයට-මන්ත්‍රී-රෝහිණි-කවිරත්න-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=851"
}