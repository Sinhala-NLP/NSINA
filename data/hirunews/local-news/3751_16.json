{
       "Source": "hirunews",
       "Timestamp": "Wednesday, 12 September 2018 - 18:00",
       "Headline": "බේරුවලින් මුහුදු ගිය යාත්‍රාවක් නැවක ගැටී ධීවරයින් 4 දෙනෙකු මියයයි - දෙදෙනෙකු අතුරුදන්",
       "News Content": "බේරුවලින් මුහුදු ගිය ධීවර යාත්‍රාවක් ගාල්ලට බටහිරින් මුහුදු සැතපුම් 30 ක් දුරින් වූ මුහුදු ප්‍රදේශයේදී නෞකාවක ගැටී හතරදෙනෙකු මියගොස් තවත් දෙදෙනෙකු අතුරුදන්ව තිබෙනවා.\nනාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර සඳහන් කළේ අනතුරින් දිවි ගලවාගත් එක් ධීවරයෙකු  නාවික හමුදාව මුදාගෙන ඇති බවයි.\nඊයේ රාත්‍රියේ විශාල නෞකාවක් සිය යාත්‍රාවේ ගැටෙමින් ගමන් කළ බවයි ‘‘මලිඳු පුතා’’ නැමති එම යාත්‍රාවේ දිවි ගලවාගත් ධීවරයා නාවික හමුදාවට ප්‍රකාශ කර ඇත්තේ.\nපසුව අනතුර සිදුවූ ස්ථානය ආසන්නයෙන් ගමන් ගත් වෙනත් නෞකාවක් විසින් ශ්‍රී ලංකා නාවික හමුදා මූලස්ථානයේ පිහිටි සමුද්‍රීය ගලවාගැනීමේ මධ්‍යස්ථානය වෙත සිද්ධිය සම්බන්ධයෙන් දැනුම් දී තිබෙනවා.\nපසුව නාවික හමුදාව එම ස්ථානයට ඩෝරා යාත්‍රාවක් පිටත් කර යැවූ අතර, එක් ධීවරයෙකු මුදා ගැනුනේ ඒ අනුවයි.\nමේ වනවිට මියගිය ධීවරයන් සිව්දෙනාගේ සිරුරු  ගාල්ල නාවික හමුදා කඳවුර වෙත රැගෙන එමින් සිටිනවා.\nනාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර වැඩිදුරටත් සඳහන් කළේ අතුරුදන් ධීවරයන් සෙවීම සඳහා තවත් ඩෝරා යාත්‍රාවක් අදාළ ප්‍රදේශයට පිටත්කර යැවූ බවයි.",
       "URL": "https://www.hirunews.lk/199747/බේරුවලින්-මුහුදු-ගිය-යාත්‍රාවක්-නැවක-ගැටී-ධීවරයින්-4-දෙනෙකු-මියයයි-දෙදෙනෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=3751"
}