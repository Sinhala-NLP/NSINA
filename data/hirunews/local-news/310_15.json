{
       "Source": "hirunews",
       "Timestamp": "Monday, 29 May 2023 - 7:32",
       "Headline": "සා.පෙළ අද ඇරඹේ",
       "News Content": "2022 වසරට අදාළ සාමාන්‍ය පෙළ විභාගය දිවයින පුරා විභාග මධ්‍යස්ථාන 3,568 කදී අද ආරම්භ වනවා.\nඑය ජුනි මස 08 වනදා දක්වා ක්‍රියාත්මකයි.\nඒ සඳහා අපේක්ෂකයින් හාරලක්ෂ 72,553 දෙනෙකු පෙනී සිටින බවයි විභාග කොමසාරිස් ජනරාල් අමිත් ජයසුන්දර සඳහන් කළේ.\nවිභාග කටයුතු සම්බන්ධීකරණ සඳහා මධ්‍යස්ථාන 536 ක් පිහිටුවා ඇති අතර විභාග රාජකාරි සඳහා 35,000 ක කාර්ය මණ්ඩලයක් යොදවා තිබෙනවා.\nවිභාග කටයුතු පෙරවරු 8.30ට ආරම්භ වන ඊට පැය භාගයකට පෙර විභාග මධ්‍යස්ථානය වෙත පැමිණෙන ලෙසයි විභාග කොමසාරිස් ජනරාල්වරයා අපේක්ෂකයන්ගෙන් ඉල්ලා සිටියේ.\nමේ අතර සාමාන්‍ය පෙළ විභාගය සඳහා විශේෂ පොලිස් ආරක්ෂාවක්ද යොදවා ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ.\nසිසුන්ට විභාග මධ්‍යස්ථාන වෙත යාමට සිසු සැරිය බස් සේවාව ක්‍රියාත්මකයි.\nමේ අතර විභාගය පැවැත්වෙන දිනවල පාසල් නිල ඇඳුමින් පැමිණෙන සිසු සිසුවියන්ට ප්‍රමුඛතාව ලබාදෙන ලෙස ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න පෞද්ගලික මගී ප්‍රවාහන බස් රථ රියදුරන්ගෙන් ඉල්ලීමක් කරනවා.",
       "URL": "https://www.hirunews.lk/336481/සා-පෙළ-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=310"
}