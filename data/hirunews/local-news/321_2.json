{
       "Source": "hirunews",
       "Timestamp": "Wednesday, 24 May 2023 - 10:40",
       "Headline": "ගුවන් ගමන් ප්‍රමාදයෙන් 48 දෙනෙකුට කොරියාවේ රැකියා අහිමි වෙයි",
       "News Content": "කොරියානු භාෂා ප්‍රවීණතා විභාගය සමත් වී ඊයේ (23) දකුණු කොරියාවේ රැකියා සඳහා පිටත් යාමට සිටි 48 දෙනෙකුට විදේශගත වීමේ අවස්ථාව අහිමි වී තිබෙනවා.\nගුවන් ගමන් ප්‍රමාදයක් හේතුවෙන් මෙසේ ඔවුන්ගේ අවස්ථාවන් අහිමි වූ බවයි කම්කරු හා විදේශ රැකියා අමාත්‍යාංශය සඳහන් කළේ.\nඑම තරුණයන් 48 දෙනා ඊයේ (23) රාත්‍රියේ කොරියාව බලා පිටත්ව යාමට නියමිතව තිබිණා.\nඑහෙත්, හදිසියේම ශ්‍රී ලංකන් ගුවන් සේවය නිවේදනය කර තිබුණේ, ගුවන් යානයට ඊයේ (23) රාත්‍රී 8.00ට නියමිත පරිදි පිටත්ව යාමට නොහැකි බවයි.\nපැය 10ක ප්‍රමාදයකින් පසුව ගුවන් යානය අද (24) පෙරවරු 6.00ට පිටත් වන බව ද ගුවන් සේවය නිවේදනය කර තිබෙනවා.\nඒ බව දැනගත් කොරියාවේ විදේශ සේවා නියුක්ති කාර්යාංශයට දන්වා ඇත්තේ, එම තරුණයන් පිරිස කොරියාවට බාරගත නොහැකි බවයි.\nපැය 10ක ප්‍රමාදය නිසා එම තරුණයන් බාර ගැනීම ප්‍රතික්ෂේප කරන බව ද කොරියානු බලධාරීන් වැඩිදුරටත් සඳහන් කර තිබෙනවා.",
       "URL": "https://www.hirunews.lk/336067/ගුවන්-ගමන්-ප්‍රමාදයෙන්-48-දෙනෙකුට-කොරියාවේ-රැකියා-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=321"
}