{
       "Source": "hirunews",
       "Timestamp": "Saturday, 14 May 2016 - 19:20",
       "Headline": "ජනපති කුම්භමේලා සැණකෙලිය අමතයි",
       "News Content": "දෙදින නිල සංචාරයක් සඳහා ඉන්දියාවට ගොස් සිටින ජනාධිපති මෛත්‍රීපාල සිරිසේන අද (14) පස්වරුවේ ඉන්දියාවේ මධ්‍ය ප්‍රදේශයේ ඉන්දෝහි පැවැත්වෙන කුම්භමේලා හින්දු ආගමික උත්සවයට එක්වුණා.\nඑහිදී අදහස් දක්වමින් ජනාධිපති මෛත්‍රීපාල සිරිසේන කියා සිටියේ බුදු දහමේ සහ හින්දු දහමේ පදනම සහිත මිතුදමෙන් ඉන්දියාව සහ ශ්‍රී ලංකාව අතර පවතින සබඳතාවලට සවියක් ලැබී ඇති බවයි.\nඑමෙන්ම, ස්වභාවික පොහොර භාවිතයට ගොවියා හුරුකරමින් වස විසෙන් තොර රටක් ගොඩනැගීම සඳහා ලක් රජය මේ වනවිට කටයුතු කරමින් සිටින බව ජනාධිපතිවරයා එහිදී කියා සිටියා.\nකුම්භමේලා උත්සවයේ ප්‍රධාන ආරාධිත අමුත්තා ලෙස ජනාධිපති මෛත්‍රීපාල සිරිසේන සහභාගිවීම පිළිබඳව තමන් සතුටට පත්වන බවයි මෙහිදී ඉන්දීය අග්‍රාමාත්‍ය නරේන්ද්‍ර මෝදි සඳහන් කළේ.\nතමන් උසස් යැයි, නායකයන් තුළ ඇති හැඟීම නැති කරගන්නේ නම් රටකට දියුණු විය හැකි බවද එහිදී ඔහු පෙන්වා දුන්නා.\nකුම්භමේලා සැණකෙලියට ඉන්දීය අග්‍රාමාත්‍යවරයාගේ ආරාධනයක් අනුව විපක්ෂ නායක ආර්.සම්බන්ධන් ද සහභාගී වුණා.\nජනාධිපති මෛත්‍රීපාල සිරිසේන සාංචි නුවර ස්ථාපිත අනගාරික ධර්මපාල පිළිරුව විවෘත කිරීමේ අවස්ථාවට ද එක්වුණා.",
       "URL": "https://www.hirunews.lk/133228/ජනපති-කුම්භමේලා-සැණකෙලිය-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=5046"
}