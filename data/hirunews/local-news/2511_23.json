{
       "Source": "hirunews",
       "Timestamp": "Wednesday, 19 August 2020 - 13:26",
       "Headline": "පාඨලීට ඇප - ශානි යළි දේශපාලන පළිගැනීම් කොමිසමට",
       "News Content": "නොසැලකිලිමත් ලෙස අපරික්ෂාකාරීව රිය පදවා බරපතල අනතුරක් සිදු කිරීම සම්බන්ධයෙන් චෝදනා එල්ල වී සිටින පාර්ලිමේන්තු මන්ත්‍රී පාඨලී චම්පික රණවකට මේ මස 28 වනදා අධිකරණය හමුවේ පෙනී සිටින ලෙස කොළඹ මහාධිකරණ විනිසුරු ගිහාන් කුලතුංග අද නියෝග කළා.\nමෙම සිද්ධිය සම්බන්ධයෙන් චෝදනා එල්ල වී සිටින මන්ත්‍රීවරයා ඇතුළු විත්තිකරුවන් තුන්දෙනෙකුට එරෙහිව නීතිපතිවරයා විසින් ගොනු කර තිබූ නඩුවක් සලකා බැලූ මහාධිකරණ විනිසුරුවරයා ඔවුන්ට හෙට දින අධිකරණය හමුවේ පෙනී සිටින ලෙස දන්වා මීට පෙර සිතාසි නිකුත් කර තිබුණා.\nඑහෙත් මෝසමක් ඉදිරිපත් කරමින් අද අධිකරණය හමුවේ පෙනී සිටි විත්තිකාර පාඨලිී චම්පික රණවක සිය නීතිඥවරුන් මාර්ගයෙන් අධිකරණයට දන්වා සිටියේ හෙට දින පාර්ලිමේන්තු රැස්වීම් පැවැත්වෙන බැවින් ඊට සහභාගි වීමට අවශ්‍යව තිබෙන අතර ඒ අනුව අධිකරණය හමුවේ පෙනී සිටිම සඳහා වෙනත් දිනයක් ලබාදෙන ලෙසයි.\nඒ අනුව විත්තිකාර පාඨලී චම්පික රණවකට මේ මස 28 වනදා අධිකරණය හමුවේ පෙනී සිටින ලෙස නියම කළ මහාධිකරණ විනිසුරු ගිහාන් කුලතුංග විත්තිකාර පාඨලි චම්පික රණවකට නියෝග මහේස්ත්‍රාත් අධිකරණය මගින් නියම කර තිබූ පෙර ඇප මත මුදා හැරීමට නියෝග කළා.\n2016 වසරේ පෙබරවාරි මස 28 වනදා එවකට අමාත්‍යවරයෙකු ලෙස කටයුතු කළ පාඨලී චම්පික රණවක විසින් පැදවූ ජීප් රථයක් මඟින් සංදීප් සම්පත් නැමැති තරුණයාට බරපතල අනතුරක් සිදුකිරීම, බොරු සාක්ෂි නිර්මාණය කිරීම, සාක්ෂි අතුරුදන් කිරීම සහ රිය අනතුරක් සිදුකළ පාඨලී චම්පික රණවක නමැති සැකකරු නීත්‍යයානුකූල දඬුවමින් ආරක්ෂා කිරීම සඳහා මහේස්ත්‍රාත් අධිකරණය වෙත වැරදි වාර්තා ඉදිරිපත් කිරීම ඇතුලූ අධි චෝදනා 16ක් යටතේ මෙම නඩුව පවරා තිබෙනවා.\nහිටපු අමාත්‍යවරයාට අමතරව ඔහුගේ රියදුරු ලෙස කටයුතු කළ දිලූම් තුසිත කුමාර සහ වැලිකඩ පොලිසියේ හිටපු ස්ථානාධිපති, වත්මන් සහකාර පොලිස් අධිකාරි සුදත් අස්මඩලට මෙම සිද්ධිය සම්බන්ධයෙන් චෝදනා එල්ල වනවා.\nමේ අතර, රක්ෂිත බන්ධනාගාර ගත කර සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර අද පෙරවරුවේ යළි දේශපාලන පළි ගැනීම් සම්බන්ධයෙන් සොයා බලන ජනාධිපති කොමිසම හමුවට පැමිණියා.\nඒ, බන්ධනාගාර නිලධාරීන්ගේ ආරක්ෂාව යටතේයි.",
       "URL": "https://www.hirunews.lk/248168/පාඨලීට-ඇප-ශානි-යළි-දේශපාලන-පළිගැනීම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2511"
}