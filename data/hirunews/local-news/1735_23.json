{
       "Source": "hirunews",
       "Timestamp": "Monday, 23 August 2021 - 15:32",
       "Headline": "ජූනියර් ඩාලාට සහ දකුණු අප්‍රිකානු වේග පන්දු පුහුණුකරුට ශ්‍රී ලංකා තරග සංචාරය අහිමිවෙයි",
       "News Content": "එක්දින තරග තුනක් සහ පන්දුවාර විස්ස තරග තුනකින් සමන්විත තරගාවලියක් සඳහා ශ්‍රී ලංකාවට පැමිණීමට නියමිත දකුණු අප්‍රිකානු මුලික සංචිතය මේ වනවිටත් නම් කර අවසන්.\nඑම සංචිතයට නම් කර සිටින වේග පන්දු යවන ක්‍රීඩක ජූනියර් ඩාලාට මෙම තරග සංචාරය අහිමි වී තිබෙනවා.\nඒ ඔහුට කොවිඩ් ආසාදනය වීම හේතුවෙන්.\nජූනියර් ඩාලා 2018 වසරේ දී ශ්‍රී ලංකාව සමඟ පැවති එක්දින තරගාවලියෙන් පසු දකුණු අප්‍රිකානු එක්දින කණ්ඩායම සමඟ එක් වී නැහැ.\nකෙසේ වෙතත් ජූනියර් ඩාලා වෙනුවට වේග පන්දු යවන ක්‍රීඩක ලූතෝ සිපම්ලා දකුණු අප්‍රිකානු සංචිතයට එක්කරගෙන තිබෙනවා.\nමීට අමතර ව දකුණු අප්‍රිකානු වේග පන්දු පුහුණුකරු චාල් ලැන්ගවෙල්ඩ් හට ද මෙම තරග සංචාරය අහිමි වන්නේ ඔහුට ද කොවිඩ් වෛරසය ආසාදනය වීම හේතුවෙන්.\nඔවුන් දෙදෙනාට මීට දින කිහිපයකට පෙර කොවිඩ් වෛරසය ආසාදනය වී ඇති බවට අනාවරණය වී ඇති අතර, මෙරට නිරෝධායන නීති අනුව කොවිඩ් ආසාදිත වී සුව වූ අයෙකුට රට තුළට පැමිණීමට නම් සුව වී අවම දින 21ක් පසු කර සිටිය යුතු වනවා.",
       "URL": "https://www.hirunews.lk/280427/ජූනියර්-ඩාලාට-සහ-දකුණු-අප්‍රිකානු-වේග-පන්දු-පුහුණුකරුට-ශ්‍රී-ලංකා-තරග-සංචාරය-අහිමිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1735"
}