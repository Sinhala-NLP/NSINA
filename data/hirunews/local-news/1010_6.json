{
       "Source": "hirunews",
       "Timestamp": "Monday, 18 July 2022 - 19:45",
       "Headline": "ඩලස්, සජිත් හමුවේ - පොහොට්ටුවේ මන්ත්‍රීවරුන් වැඩබලන ජනපති හමුවට (වීඩියෝ)",
       "News Content": "ජනාධිපතිවරයා තෝරා ගැනීමේ ජන්දයට ඉදිරිපත් වන බවට ප්‍රකාශ කර ඇති විපක්ෂ නායක සජිත් ප්‍රේමදාස සහ පොදුජන පෙරමුණේ පාර්ලිමේන්තු මන්ත්‍රී ඩලස් අලහප්පෙරුම අතර හදිසි හමුවක් අද කොළඹ දී සිදු කෙරුණා.\nදෙපාර්ශවය අතර අවබෝධයක් ඇති කරගනිමින් පොදු න්‍යාය පත්‍රයකට කටයුතු කිරීම සම්බන්ධයෙන් තවදුරටත් සාකච්ජා කිරීමට එහිදී එකඟ වී ඇති බවයි සමගි ජන බලවේගයේ ආරංචි මාර්ග පැවසුවේ.\nමෙම ස්ථානයට පාර්ලිමේන්තුවේ ස්වාධීන වු මන්ති්‍රීවරුන් කිහිපදෙනෙකුද එක්ව සිටිම විශේෂත්වයක්.\nඑසේම, අදත් දේශපාලන පක්ෂ රැසක් සිය පාර්ලිමේන්තු නියෝජිතයින් සමඟ විවිධ ස්ථාන වලදී සාකච්ඡා පවත්වනු ලැබුවා.\nවිපක්ෂ නායක සජිත් ප්‍රේමදාස හා සමගි ජනබලවේගයේ පාර්ලිමේන්තු කණ්ඩායම අතර හමුවක් අද පස්වරුවේ පැවත්වීමට නියමිත අතර ඔවුන් අද පෙරවරුවේද හමුවී සාකච්ජා කරනු ලැබුවා.\nගෝඨාභය රාජපක්ෂ ඉල්ලා අස්වීමෙන් පුරප්පාඩු වු ජනාධිපතිධුරයට අනුප්‍රාප්තික ජනාධිපතිවරයෙකු තෝරා ගැනීමේ ජන්ද වීමසීමට අදාල නාම යෝජනා කැදවීම හෙට පාර්ලිමේනතුවේ දී සිදුවනවා.\nඒ සදහා, මේවන විට වැඩබලන ජනාධිපති රනිල් වික්‍රමසිංහ, විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රි ඩලස් අලහප්පෙරුම සහ ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක ඉදිරිපත් වන බව ප්‍රකාශ කර අවසන්.\nමේ අතර, වැඩබලන ජනාධිපති රනිල් වික්‍රමසිංහ සහ ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරුන් අතර හමුවක් ද අද පැවත්වුනේ පාර්ලිමේන්තු සංකීර්ණයේදීයි.\nපොදුජන පෙරමුණේ මන්ත්‍රීවරුන් 105 දෙනෙකු කණ්ඩායම් 05ක් ලෙස එහිදි වැඩබලන ජනාධිපතිවරයා මුණ ගැසි තිබෙනවා.\nමේ අතර, ශ්‍රී ලංකා නිදහස් පක්ෂය කිසිදු ජනාධිපතිධූර අපේක්ෂකයෙකුට ජන්දය ලබානොදීමට තීරණය කර ඇති බව එහි සභාපති හිටපු ජනාධීපති මෛත්‍රීපාල සිරිසේන ප්‍රකාශ කළද පාර්ලිමේන්තු මන්ත්‍රී චාමර සම්පත් දසනායක ඊට එල්ල කර තිබුනේ දැඩි විරෝධයක්.\nඑවන පසුබිමක එම පක්ෂයේ විශේෂ මධ්‍යම කාරක සභා රැස්වීමක් හෙට කැදවා තිබෙනවා.\nඅනිද්දා පැවත්වෙන ජන්ද විමසීමේදි ජන්දය භාවිත කිරීම සම්බන්ධයෙන් එහිදී සාකච්ජා කිරීමට නියමිත බව නිදහස් පක්ෂ ආරංචි මාර්ග සදහන් කළා.\nපාර්ලිමේන්තුවේ ස්වාධීන වු පක්ෂ වල නියෝජිතයින් තම සහාය ලබාදෙන්නේ කා හටදැයි\nමෙතෙක් අවසන් තීරණයකට එළඹ නැහැ.\nකෙසේ වෙතත්, පිවිතුරු හෙල උරුමයේ නායක පාර්ලිමේන්තු මන්ත්‍රී උදය ගම්මන්පිල අද කොළඹ දි මාධ්‍ය වෙත අදහස් දක්වමින් කියා සිටියේ දැනට ඉදිරිපත්ව සිටින අපේක්ෂකයින් හතරදෙනා අතර ජනාධිපතිධූරය සහ අග්‍රාමාත්‍යධූරය පිළිබද යම් සම්මුතියක් ඇති කර ගත යුතු බවයි.\nශ්‍රී ලංකා මුස්ලිම් කොංග්‍රසය සහ ලංකා කම්කරු කොංග්‍රසය සදහන් කළේ සහාය දෙන ජනාධිපතිවරණ අපේක්ෂකයා සම්බන්ධයෙන් හෙට දැනුම් දෙන බවයි.\nපාර්ලිමේන්තු මන්ති්‍රී මනෝ ගනේෂන් නායකත්වය දරණ දෙමළ ප්‍රගතිශීලි සන්ධානය සහ රිෂාඩ් බදීයුදීන් නායකත්වය දරන සමස්ත ලංකා මහජන කොංග්‍රසය මීට පෙර ප්‍රකාශ කර තිබුනේ සමගි ජන බලවේගය ගන්නා තීරණයකට සහාය ලබාදෙන බවයි.\nඑහෙත් ඔවුන් සිය ස්ථාවරය හෙට ප්‍රකාශයට පත් කරන බවයි මේ වන විට ප්‍රකාශ කර ඇත්තේ.\nදෙමළ ජාතික සන්ධානයද සිය ස්ථාවරය හෙට දැනුම් දෙන බව සදහන් කර තිබෙනවා. කෙසේ වෙතත්, එම සන්ධානයේ පාර්ලිමේන්තු මන්ත්‍රීවරුන් 08 දෙනෙකු වැඩ බලන ජනාධිපති රනිල් වික්‍රමසිංහට සහාය ලබාදෙනු ඇති බවයි දේශපාලන ආරංචි මාර්ග සදහන් කළේ.\nමේ අතර, ශ්‍රී ලංකාවේ අර්බුදය සම්බන්ධයෙන් සාකච්ජා කිරීම සදහා ඉන්දීය අග්‍රාමාත්‍ය නරේන්ද්‍ර මෝදි කැඳවු සර්ව පාක්ෂීක සමුළුව හෙට පැවත්වීමට නියමිතව තිබෙනවා.\nඉන්දීය මුදල් අමාත්‍ය නිර්මලා සීතා රාමන් හා එරට විදේශ කටයුතු අමාත්‍ය ආචාර්ය එස්.ජයිශංකර් එහිදි ශ්‍රී ලංකාව සම්බන්ධයෙන් පැහැදිලි කිරිමක් සිදුකිරීමට නියමිතයි.",
       "URL": "https://www.hirunews.lk/310332/ඩලස්-සජිත්-හමුවේ-පොහොට්ටුවේ-මන්ත්‍රීවරුන්-වැඩබලන-ජනපති-හමුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1010"
}