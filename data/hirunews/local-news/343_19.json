{
       "Source": "hirunews",
       "Timestamp": "Sunday, 14 May 2023 - 20:03",
       "Headline": "එළැඹෙන ඇෆ්ගනිස්ථාන එක්දින තරගාවලියට ශ්‍රී ලංකා මුලික සංචිතය නම් කරයි",
       "News Content": "එළැඹෙන ඇෆ්ගනිස්ථාන එක්දින තරගාවලියට සහ අනතුරුව සිම්බාබ්වේ දේශයේදී ආරම්භවීමට නියමිත 2023 එක්දින ලෝක කුසලානයේ සුදුසුකම් ලබා ගැනීමේ තරගාවලියට සහභාගිවන 30 දෙනෙකුගෙන් සමන්විත ශ්‍රී ලංකා මුලික සංචිතය මේවන විට ශ්‍රී ලංකා ක්‍රිකට් තේරීම් කමිටුව විසින් නම් කර තිබෙනවා.\nදසුන් ශානකගේ නායකත්වයෙන් යුත් මෙම මුලික සංචිතය සඳහා කුසල් ජනිත් පෙරේරා,දුෂ්මන්ත චමීර,ඇන්ජලෝ මැතිව්ස්,අවිශ්ක ප්‍රනාන්දු,ලක්ෂාන් සඳකැන්,සධීර සමරවික්‍රම මෙන්ම IPL පිටියේදී දස්කම් පාන මතීෂ පතිරණ ද කැඳවා තිබීම කැපී පෙනෙනවා.\nකෙසේ වෙතත් මෙම මුලික සංචිතයේ ස්ථානයක් ටෙස්ට් නායක දිමුත් කරුණාරත්නට සහ දිනේෂ් චන්දිමාල්ට වෙන්ව නොතිබීමත් කැපී පෙනෙනවා.\nමෙම මුලික සංචිතයෙන් ක්‍රීඩකයින් 15 දෙනෙකු හෝ 17 දෙනෙකු අවසන් සංචිතයට නම් කිරීමටයි සැලසුම් කර ඇත්තේ.\nතරග තුනකින් සමන්විත ශ්‍රී ලංකා - ඇෆ්ගනිස්ථාන එක්දින තරගාවලිය ලබන මස 2 වැනිදා අරම්භවීමට නියමිත අතර එක්දින ලෝක කුසලානයට සුදුසුකම් ලබාගැනීමේ තරගවටය ලබන මස 18 වැනිදා අරම්භවීමට නියමිතයි.\nමේ අතර ලබන ජුලි මාසයේදී ලෝක ටෙස්ට් ශූරතා තරගාවලියට අදාළව පාකිස්ථාන ක්‍රිකට් කණ්ඩායම තරග දෙකකින් සමන්විත ටෙස්ට් තරගාවලියකට සහභාගිවීම සඳහා දිවයිනට පැමිණීමට නියමිතයි.\nකෙසේ වෙතත් ලෝක කුසලාන එක්දින ක්‍රිකට් තරගාවලියට පෙර සූදානමක් ලෙසින් දෙරට අතර එක්දින තරගාවලියක් ද පැවැත්වීම කෙරෙහි ද ශ්‍රී ලංකා - පාකිස්ථාන ක්‍රිකට් බලධාරීන් අතර සාකච්ඡා පවත්වා ඇති බව ක්‍රිකට් අභ්‍යන්තර ආරංචි මාර්ග මඟින් වාර්තාව වනවා.",
       "URL": "https://www.hirunews.lk/335195/එළැඹෙන-ඇෆ්ගනිස්ථාන-එක්දින-තරගාවලියට-ශ්‍රී-ලංකා-මුලික-සංචිතය-නම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=343"
}