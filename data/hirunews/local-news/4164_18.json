{
       "Source": "hirunews",
       "Timestamp": "Wednesday, 20 December 2017 - 10:23",
       "Headline": "Update - 12න් අවසන් වූ  ඇප තැන්පත් කිරීම",
       "News Content": "පළාත් පාලන ආයතන 248ක් සදහා ඇප මුදල් තැන්පත් කිරීමට ලබාදී තිබූ කාලය අද (20) මධ්‍යහ්න 12 අවසන් වුණා.\nඒ අනුව, මහ නගර සභා 17ක්, නගර සභා 23ක් සහ ප්‍රාදේශීය සභා 208ක් සඳහා මෙලෙස ඇප මුදල් තැන්පත් කිරීම අවසන් කරනු ලැබුවා.\nමේ අතර, අද පෙරවරුවේ දේශපාලන පක්ෂ සහ ස්වාධීන කණ්ඩායම් පළාත් පාලන ආයතන කිහිපයක් සදහා නාම යෝජනා භාරදීම සිදුකරනු ලැබුවා.\nඑක්සත් ජනතා නිදහස් සන්ධානය මහනුවර දිස්ත්‍රික්කයේ මහනුවර මහනගර සභාව, වත්තේගම, කඩුගන්නාව නගර සභා සදහා මෙන්ම තවත් ප්‍රාදේශීය සභා 09 කට නාමයෝජනා භාර දෙනු ලැබුවා.\nපසුගිය පළාත් පාලන මැතිවරණයේදී එක්සත් ජාතික පක්ෂයෙන් තරඟ කළ රාජා සේනානායක අද එක්සත් ජනතා නිදහස් සන්ධානයෙන් මහනුවර මහනගර සභාවට නාම යෝජනා ලබාදීම ද විශේෂත්වයක්.\nගම්පහ දිස්ත්‍රික්කයේ දොම්පේ ප්‍රාදේශීය සභාවට ශ්‍රී ලංකා නිදහස් පක්ෂය අත ලකුණ යටතේ නාම යෝජනා භාර දුන් අතර, බදුල්ල - සරණාතොට ප්‍රාදේශීය සභාව සඳහා ඔවුන් නාම යෝජනා භාර දුන්නේ එක්සත් ජනතා නිදහස් සන්ධානය ලෙසයි.\nමේ අතර, එක්සත් ජාතික පක්ෂය මීගමුව මහනගර සභාව, දොම්පේ , මහර, දිවුලපිටිය ප්‍රාදේශීය සභා සදහා ගම්පහ දිස්ත්‍රික් තේරීම්භාර නිලධාරියා වෙත අද පෙරවරුවේ නාම යෝජනා භාර දුන්නා.\nඑම පක්ෂය, අනුරාධපුර දිස්ත්‍රික්කයේ ප්‍රාදේශීය සභා 07 ක් සදහා ද අද නාම යෝජනා භාර දී තිබෙනවා.\nඅම්පාර දිස්ත්‍රික්කයේ පළාත් පාලන ආයතන කිහිපයක් සදහා ජනතා විමුක්ති පෙරමුණ නාමයෝජනා භාරදීම සිදුකෙරුණා.\nමෙම පළාත් පාලන ආයතන 248 හි නාම යෝජනා භාර ගැනීම හෙට මධ්‍යහ්න 12න් අවසන් වනවා.\nදෙවන අදියරේ යටතේ පළාත් පාලන ආයතන සදහා නාම යෝජනා භාර ගැනීම ආරම්භ කෙරුණේ පසුගිය 18 වන දායි.\nපළාත් පාලන ආයතන 93ක් සදහා පළමු අදියරේ නාම යෝජනා කැඳවීම පසුගිය 14 වනදා අවසන් වූ අතර එහිදී පිලිගත් දේශපාලන පක්ෂවලින් නාමයෝජනා පත්‍ර 466ක් සහ ස්වාධීන කණ්ඩායම් වලින් නාමයෝජනා පත්‍ර 57ක් භාර දී තිබුණා.\nමේ අතර, දෙමළ ප්‍රගතිශීලි සන්ධානය පළාත් පාලන ආයතන කිහිපයකට එක්සත් ජාතික පෙරමුණෙන් වෙන්ව එකමුතු ප්‍රගතිශීලි සන්ධානය ලෙස තරග වදින බවයි කොළඹ අද පැවති මාධ්‍ය හමුවකට එක්වෙමින් එහි නායක අමාත්‍ය මනෝ ගනේෂන් කියා සිටියේ.\nUpdate :- Wednesday, December 20, 2017 12.20 Pm\n---------------------------------------------------------------------------\nපළාත් පාලන ආයතන 248ක් සඳහා ඇප මුදල් තැන්පත් කිරීම අද මධ්‍යහ්න 12 අවසන් වනවා.\nඒ අනුව මෙතෙක් ඇප නොකළ දේශපාලන පක්ෂවලට පෙරවරු 8.30 සිට දහවල් 12.00 දක්වා දිස්ත්‍රිත් මැතිවරණ කාර්යාලවලට  ගොස් ඇප මුදල් තැන්පත් කළ හැකියි.\nඑමෙන්ම මෙම පළාත් පාලන ආයතනවල නාම යෝජනා භාර ගැනීම හෙට මධ්‍යහ්න 12න් අවසන් වනවා.\nදෙවන අදියරේ පළාත් පාලන ආයතන 248කට අදාළව නාම යෝජනා භාර ගැනීම පසුගිය 18 වන දා ආරම්භ කෙරුණා.",
       "URL": "https://www.hirunews.lk/178841/update-12න්-අවසන්-වූ-ඇප-තැන්පත්-කිරීම",
       "Category": "Local News",
       "Parent URL": "https://www.hirunews.lk/local-news.php?pageID=4164"
}