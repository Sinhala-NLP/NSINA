{
       "Source": "hirunews",
       "Timestamp": "Wednesday, 19 January 2022 - 19:21",
       "Headline": "අත්බෝම්බයට ඇල්ලූ වෛද්‍යවරයාගේ පුත්‍රයාගෙන් පොලීසියට චෝදනා (වීඩියෝ)",
       "News Content": "බොරැල්ලේ සියලු සාන්තුවරුන්ගේ දේවස්ථානයෙන් අත්බෝම්බයක් හමුවීමේ සිද්ධිය සම්බන්ධයෙන් අත්අඩංගුවට ගත් විශ්‍රාමික වෛද්‍යවරයා පිළිබඳව තවදුරටත් විමර්ශන සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ ‍පොලිස් අධිකාරී නිහාල් තල්දූව ප්‍රකාශ කළා.\nකෙසේ වෙතත්, වෛද්‍යවරයාගේ පුත් ඕෂල හේරත් කොළඹදී අද මාධ්‍ය හමුවක් කැඳවමින් පොලිසියට චෝදනා කිහිපයක් එල්ල කළා.\nඅදාළ දේවස්ථාන පරිශ්‍රයේ තිබී අත්බෝම්බයක් හමුවුණේ පසුගිය 11 වැනිදායි.\nඑදින පස්වරුවේ සිද්ධිය සම්බන්ධයෙන් සැකකරුවන් සිව්දෙනෙකු අත්අඩංගුවට ගැණුනු අතර දේවස්ථානය පිරිසිදු කටයුතු කරන සේවකයෙකු ද ඒ අතර වුණා.\nකෙසේ වෙතත්, පසුව අගරදගුරු අතිඋතුම් මැල්කම් කාදිනල් රංජිත් හිමිපාණන් මාධ්‍ය හමුවක් කැඳවමින් මෙම සිද්ධිය සම්බන්ධයෙන් සිදුකෙරෙන පොලිස් පරීක්ෂණ විවේචනයට ලක් කළා.\nඋන්වහන්සේ එහිදී පැවසුවේ සිද්ධිය වු දිනයේ පස්වරු 3න් පසු සී.සී.ටී.වී. දර්ශන පමණක් පරික්ෂා කර ඇති බවයි.\nඊට පසුදින විෂය භාර අමාත්‍ය, රියර් අද්මිරාල් සරත් වීරසේකර කාදිනල් හිමියන්ට පිළිතුරු දෙමින් සඳහන් කළේ මෙම සිද්ධිය සම්බන්ධයෙන් අවශ්‍ය සැකකරුවන් අත්අඩංගුවට ගෙන ඇති බවයි.\nකෙසේ වෙතත්, මෙම සිද්ධි දාමයෙන් පසු කාදිනල් හිමිපාණන් විසින් සී.සී.ටී.වී. දර්ශන ඔස්සේ පෙන්වා දුන් දේවස්ථානයේ බෝම්බය තැබූ බවට සැකකෙරෙන පුද්ගලයාව පසුගිය 16 වැනිදා පොලිසිය අත්අඩංගුවට ගත්තා.\nඒ, ඇඹිලිපිටිය - පනාමුර ප්‍රදේශයේදී. අදාළ සැකකරු කඩවත අශෝකාරාම පාරේ පදිංචි 65 හැවිරිදි පුද්ගලයෙක්.\nඑම සැකකරුගෙන් කළ ප්‍රශ්න කිරීම්වලදී වෛද්‍යවරයකු විසින් බෝම්බය ලබා දුන් බවටත්, ඒ සඳහා රුපියල් 50,000ක මුදලක් ලබාදුන් බවත් ප්‍රකාශ කර ඇති බවයි වාර්තා වන්නේ.\nඒ අනුව, ඇඹිලිපිටිය ප්‍රදේශයේදි අත්අඩංගුවට ගත් පුද්ගලයාගෙන් කළ දීර්ඝ ප්‍රශ්න කිරීම්වලින් පසු පොලිසිය පිළියන්දල ප්‍රදේශයේ පදංචි විශ්‍රාමික වෛද්‍යවරයෙක් අත්අඩංගුවට ගත්තා.\nඅනතුරුව පොලිසිය පිළියන්දල - වටමාවතේ පිහිටි සැකකරුගේ තෙමහල් නිවසද පරීක්ෂාවට ලක්කළා. එහිදී ගිනි අවි කිහිපයක් සහ තියුණු ආයුධ කිහිපයක් පොලීසිය සොයා ඇති බවට වාර්තා වනවා.\nකෙසේ වෙතත්, අද පැවති මාධ්‍ය හමුවේදී අත්අඩංගුවට ගත් වෛද්‍යවරයාගේ පුත්‍රයා වන ඕෂල හේරත් කියා සිටියේ පොලීසිය විසින් සිය පුත්‍රයාගේ සෙල්ලම් තුවක්කුවක්, තමා භාවිත කළ වායු රයිෆල කිහිපයක් රැගෙන ගොස් ඇති බවයි.\nඑසේම, අත්අඩංගුවට ගත් තම පියාව මෙතෙක් තමාට හෝ නීතිඥයින්ට හමුවීමට අවස්ථාව ලබානොදුන් බවට ද ඔහු චෝදනාවක් එල්ල කළා.\nමේ අතර, විපක්ෂ නායක සජිත් ප්‍රේමදාසද අද පෙරවරුවේ බොරැල්ල - සියලු‍ සාන්තුවරයින්ගේ දේවස්ථාන පරිශ්‍රයේ නිරීක්ෂණ චාරිකාවකට එක්වූ අතර එහිදී ඔහු කියා සිටියේ විනිවිදභාවයකින් යුක්තව මෙම සිදුවීමට අදාළ විමර්ශන සිදුකිරීම පොලීසියේ වගකීම බවයි.",
       "URL": "https://www.hirunews.lk/294497/අත්බෝම්බයට-ඇල්ලූ-වෛද්‍යවරයාගේ-පුත්‍රයාගෙන්-පොලීසියට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}