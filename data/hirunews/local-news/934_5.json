{
       "Source": "hirunews",
       "Timestamp": "Wednesday, 17 August 2022 - 13:58",
       "Headline": "වී මිලදී ගැනීමේදී මතුවන ගැටළු අද දිනය තුලම විසදන්නැයි උපදෙස් (වීඩියෝ)",
       "News Content": "වී අලෙවි මණ්ඩලය හරහා යල කන්නයේ වී මිලදී ගැනීම අද සිට ආරම්භ කළ ද එහිදී මතුවන ගැටලු අද දිනය තුලම විසදීමට කටයුතු කරන ලෙසට කෘෂිකර්ම අමාත්‍ය මහින්ද අමරවීර උපදෙස් ලබාදී තිබෙනවා.\nවී මිලදී ගැනීම කටයුතු ආරම්භ කිරීමේ සූදානම සම්බන්ධයෙන් වී අලෙවි මණ්ඩලයේ සභාපති නීල් ද අල්විස්ගෙන් සිදුකළ කරුණු විමසීමේදීයි අමාත්‍යවරයා මෙම උපදෙස් ලබාදී ඇත්තේ.\nඒ අනුව වී මිලදී ගැනීම සම්බන්ධව සියලු ප්‍රාදේශීය ලේකම්වරුන්ට වී අලෙවි මණ්ඩලය විසින් චක්‍රලේඛයක් ද නිකුත් කර තිබෙනවා. ප්‍රාදේශීය කාර්යාල 7ක් යටතේ වී ගබඩා 310ක් වී අලෙවි මණ්ඩලය සතුව පවතින අතර, එම ප්‍රාදේශීය කාර්යාලවල වී මිලදී ගැනීම් කටයුතු අද සිදුකෙරෙනු ඇති.\nයල කන්නයේ වී මිලදී ගැනීම හෙට ආරම්භ වීමට නියමිතව ඇතත් වී සඳහා රජය ප්‍රකාශයට පත් කර ඇති සහතික මිල ප්‍රමාණවත් නොවන බව ගොවි සංගම් නියෝජිතයින් පවසනවා.\nගොවි සංවිධාන පෙන්වා දෙන්නේ කෘෂි රසායනික පොහොර සහ ඉන්ධන මිල ගණන් ඉහළ යාම හේතුවෙන් වී කිලෝග්‍රෑමයක් සඳහා අවම වශයෙන් රුපියල් 140ක සහතික මිලක් අවශ්‍ය බවයි.\nවී සඳහා ගොවීන්ට ඉහළ මිලක් ලබාදීමේ අරමුණින් කෘෂිකර්ම අමාත්‍ය මහින්ද අමරවීර මහතා විසින් අමාත්‍ය මණ්ඩල පත්‍රිකාවක් ඉදිරිපත් කරනු ලැබු අතර ඒ සඳහා අමාත්‍ය මණ්ඩලය අනුමැතිය හිමි වූ බව ඊයේ දින ප්‍රකාශ කළා.\nඒ අනුව නාඩු වී කිලෝග්‍රෑමයක් රු පියල් 120කටත්, සම්බා වී කිලෝග්‍රෑමයක් 125කටත්, කීරී සම්බා වී කිලෝග්‍රෑමයක් 130කටත් වී අළෙවි මණ්ඩලය හරහා මිලදී ගැනීමට නියමිත බව රජය ඊයේ ප්‍රකාශ කළා.\nඊට ප්‍රතිචාර දක්වමින් ගොවි සංවිධාන රැසක් අද මාධ්‍ය හමු කැඳවමින් ප්‍රකාශ කළේ වී අලෙවි මණ්ඩලය විසින් වී මිලදී ගැනීම සඳහා නියම කළ මිල ගණන් ප්‍රමාණවත් නොවන බවයි.\nමේ අතර වී මිල දී ගැනීමේ දී මතුවිය හැකි සියලු අඩුපාඩු අද දින තුළ ම අවසන් කරන ලෙසත් හෙට සිට වී අලෙවි මණ්ඩලයේ සියලුම ප්‍රාදේශීය කාර්යාල මගින් කිසිදු අඩුපාඩුවකින් තොරව මිල දී ගැනීමට කටයුතු කරන ලෙසත් කෘෂිකර්ම අමාත්‍ය මහින්ද අමරවීර මහතා වී අලෙවි මණ්ඩලයට උපදෙස් ලබා දී තිබෙනවා.\nඅත්පිට මුදලටම වී මිල දී ගැනීමට පියවර ගන්නා ලෙසත් කිසිම හේතුවක් මත ගොවීන් අපහසුතාවට පත් නොකරන ලෙසත් අමාත්‍යවරයා එහිදී උපදෙස් ලබා දී ඇති බවයි වාර්තා වන්නේ.\nවී අලෙවි මණ්ඩලය යටතේ ප්‍රාදේශීය කාර්යාල 07ක් සහ ඒ යටතේ වී ගබඩා 310ක් පවතින අතර එම ප්‍රාදේශීය කාර්යාල හරහා වී මිලදී ගැනීමේ කටයුතු ආරම්භ කිරීමටයි සැලසුම් කර ඇත්තේ.\nමේ අතර අධික ලෙස ඉහළ ගොස් ඇති කිරි බිත්තර සහ කුකුළු මස් මිල ගණන් පහළ දැමීමට ආණ්ඩුව සතුව කිසිදු වැඩපිළිවෙළක් නොමැති බවට ගොවි සංගම් චෝදනා කරනවා.\nමේ අතර බිත්තර සහ කුකුළු මස් නිෂ්පාදකයින් අද පාරිභෝගික කටයුතු පිළිබඳ අධිකාරියට කැඳවා තිබුණා.\nඑම අධිකාරියේ සභාපති ශාන්ත නිරිඇල්ල මහතා සඳහන් කළේ බිත්තර සහ කුකුළු මස්වල මිල විශාල ලෙස ඉහළ යාම සම්බන්ධයෙන් පාරිභෝගිකයින්ගෙන් ලද පැමිණිලි සලකා බලා අදාළ නිෂ්පාදකයින් අධිකාරිය වෙත කැඳවූ බවයි.\nමේ අතර පොල් ගෙඩියක මිල ද අද වනවිට දැක්වෙන්නේ රුපියල් 100ක පමණ අගයකටයි.",
       "URL": "https://www.hirunews.lk/313004/වී-මිලදී-ගැනීමේදී-මතුවන-ගැටළු-අද-දිනය-තුලම-විසදන්නැයි-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=934"
}