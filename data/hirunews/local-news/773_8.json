{
       "Source": "hirunews",
       "Timestamp": "Friday, 28 October 2022 - 8:35",
       "Headline": "ඉවතලන ලොතරැයි පතෙන් විශ්මිත පිරිත් මණ්ඩපයක්",
       "News Content": "ඉවතලන ලොතරැයි ටිකට් පත් භාවිත කරමින් විශ්මිත අන්දමින් පිරිත් මණ්ඩපයක් නිර්මාණය කළ පුවතක් අපට වැලිගම - ඉබිබාවල විහාරස්ථානයකින් වාර්තාවනවා.\nඉබිබාවල පියරතනාරාම විහාරස්ථානයේ වාර්ෂිකව පවත්වන කඨින චීවර පිංකම අද (28) දිනයට යෙදී ඇති අතර, ඒ වෙනුවෙනුයි විහාරස්ථානයෙ ස්වාමීන් වහන්සේලා හා එහි දහම් පාසල් දරුවන් එක්ව මෙම අනගි නිර්මාණය සිදු කර ඇත්තේ.\nමෙම පිරිත් මණ්ඩපය නිර්මාණය කිරීමට ලක්ෂයකට ආසන්න ලොතරැයි පත් ප්‍රමාණයක් යොදාගෙන තිබෙනවා.\nඑමෙන්ම ඊට අමතරව ඉවතලන කඩදාසු සහ කාඩ්බෝඩ් පමණක් මීට එක් කර තිබීම ද විශේෂත්වයක්.\nමෙම පිරිත් මණ්ඩපය සඳහා මූල්‍යමය කොටසක් වැය වී ඇත්තේ ලොතරැයි පත් ඇලවීම සඳහා අවශ්‍ය ගම් සහ පාප්ප සෑදීමට අවශ්‍ය පාන් පිටි කිලෝග්‍රෑම් 12ක් මිලට ගැනීමට පමණක් බවයි නිර්මාණකරුවන් පැවසුවේ.\nනිර්මාණය සඳහා එක්ව ඇති ලොතරැයි පත් ගණන ලක්ෂයකට ආසන්න අතර, ඒ සඳහා රුපියල් 15000-20000ක් අතර මුදලක් වැය වී තිබෙනවා.\nමෙම පිරිත් මණ්ඩපය සැකසීමට මාස 10ක පමණ කාලයක් වැය වී ඇති බවත්, ඊයේ රාත්‍රියේ දී එහි පිරිත් සජ්ජායනාවක් ද පැවැත්වූ බවත් වාර්තා වනවා.\nපරිසර හිතකාමී අන්දමින් සිදු කෙරෙන මෙවන් නිර්මාණ ඉදිරියට වඩාත් සුබදායි වන බවයි සිහිපත් කළ යුත්තේ.",
       "URL": "https://www.hirunews.lk/319025/ඉවතලන-ලොතරැයි-පතෙන්-විශ්මිත-පිරිත්-මණ්ඩපයක්",
       "Category": "Local News",
       "Parent URL": "https://www.hirunews.lk/local-news.php?pageID=773"
}