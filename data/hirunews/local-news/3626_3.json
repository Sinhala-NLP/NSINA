{
       "Source": "hirunews",
       "Timestamp": "Friday, 30 November 2018 - 22:18",
       "Headline": "මහ මැතිවරණයක් ඉල්ලා අදත් ප්‍රදේශ කිහිපයක විරෝධතා",
       "News Content": "වහාම මහ මැතිවරණයක් පවත්වන්න ලෙස සහ ප්‍රජාතන්ත්‍රවාදය ස්ථාපිත කරන ලෙස ඉල්ලා දිවයිනේ විවිධ ස්ථානවල විරෝධතා ව්‍යාපාර සහ ඒ පිළිබඳ දැනුවත්කිරීම් පැවැත්වුණා.\nමහ මැතිවරණයක් පවත්වන්නැයි ඉල්ලා පැවිදි හඬ සංවිධානය දියත් කළ අත්සන් 50 ලක්ෂයක් ලබා ගැනීමේ ව්‍යාපාරය අද  දෙවැනි දිනටත් නාරාහේන්පිට අභයාරාම විහාරස්ථානය අසළදී සිදු කෙරුණා.\nමේ අතර විජයග්‍රාහී ජාතික සංවිධානය මහනුවර පැවත්වූ ප්‍රවෘත්ති සාකච්ඡාවකදී ආදිවාසී නායක ඌරුවරිගේ වන්නිලඇත්තන් ද මහ මැතිවරණයක අවශ්‍යතාව අවධාරණය කළා.\nමහ මැතිවරණයක් ඉල්ලා පෙත්සම් දස ලක්ෂයක්  සඳහා අත්සන් ලබා ගැනීමේ වැඩසටහනක් අද පැවැත්වුණේ  රත්නපුර නගරයේදී.\nමහ මැතිවරණයක් පවත්වන්නැයි ඉල්ලා විරෝධතාවක් සහ මහජන පෙත්සමකට අත්සන් ලබා ගැනීමක් හිරියාල ප්‍රදේශයේදී සහ ආණමඩුව ප්‍රදේශයේදී සිදුකෙරුණා.\nමේ අතර බෙලිඅත්ත ප්‍රාදේශීය සභාවේ සභාපති ඇතුළු මන්ත්‍රීවරුන් පිරිසක් බෙලිඅත්ත නගරයේදී අද සත්‍යග්‍රහයක නිරත වුණේ මහ මැතිවරණයක් ඉල්ලමින්.\nදිවිතුර ප්‍රාදේශීය සභාවේ සභාපති ඇතුළු මන්ත්‍රීවරුන් බද්දේගම හම්පෙගම මන්සන්ධියේදී මහ මැතිවරණයක් ඉල්ලමින් සහ කථානායකවරයා ඇතුළු තවත් පිරිසකට එරෙහිව විරෝධතාවක නිරත වුණා.",
       "URL": "https://www.hirunews.lk/205255/මහ-මැතිවරණයක්-ඉල්ලා-අදත්-ප්‍රදේශ-කිහිපයක-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=3626"
}