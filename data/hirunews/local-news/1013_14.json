{
       "Source": "hirunews",
       "Timestamp": "Sunday, 17 July 2022 - 17:27",
       "Headline": "බලපත්‍ර නොමැතිව ඩීසල් තොගයක් ළඟ තබාගෙන සිටි අයෙක් අත්අඩංගුවට",
       "News Content": "බලපත්‍ර නොමැතිව ඩීසල් ලීටර් 830ක් රැස්කරගෙන සිටි පුද්ගලයෙකු මුලතිව් මුල්ලියාවේලි ප්‍රදේශයේදී පොලිස් අත්අඩංගුවට ගෙන තිබෙනවා.\nලැබුණු තොරතුරකට අනුවයි පොලිසිය ඊයේ සවස මෙම වැටලීම සිදුකර ඇත්තේ.\nමෙම පුද්ගලයා වැඩි මිලට අලෙවි කිරීම සඳහා ඩීසල් තොගය රැස් කර තබා ගන්නට ඇතැයි සැක කෙරෙනවා.\nමුල්ලියාවේලි ප්‍රදේශයේ නිවසක් පරීක්ෂා කිරීමේදී එහි සගවා තිබූ ඉන්ධන බැරල් 4ක් සොයා ගැනීමට පොලිසිය සමත්ව තිබෙනවා.\nමෙම සැකකරු මුලතිව් මහේස්ත්‍රාත් අධිකරණයට ඉදිරිපත් කිරීමට නියමිතයි.\nජාවාරම්කරුවන් ඉන්ධන තොග රැස් කිරීම හේතුවෙන් සාමාන්‍ය ජනතාවට ඉන්ධන ලබාගැනීමේ ගැටලුවක් පවතින අතර ඩීසල් හිගය හේතුවෙන් යල කන්නයේ වී වගා අස්වනු නෙළන ගොවි ජනතාව පීඩාවට පත්ව සිටින බව ද ප්‍රදේශවාසීන් පෙන්වා දෙනවා.",
       "URL": "https://www.hirunews.lk/310224/බලපත්‍ර-නොමැතිව-ඩීසල්-තොගයක්-ළඟ-තබාගෙන-සිටි-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1013"
}