{
       "Source": "hirunews",
       "Timestamp": "Tuesday, 21 April 2020 - 12:53",
       "Headline": "මැතිවරණය ගැන දේශපාලන පක්ෂ සහ කොමිසම අතර සාකච්ඡාවක්",
       "News Content": "ඉදිිරි මහ මැතිවරණයට තරග වදින දේශපාලන පක්ෂවල ලේකම්වරුන් සහ මැතිවරණ කොමිසන් සභාව අතර විශේෂ සාකච්ඡාවක් අද උදෑසන එම කොමිසන් සභාවේදී පැවැත්වුණා.\nමැතිවරණ කොමිසන් සභාවේ සභාපති මහින්ද දේශප්‍රියගේ ප්‍රධානත්වයෙන් පෙරවරු 11ට පමණ ආරම්භ වූ මෙම සාකච්ඡාවට දිස්ත්‍රික්ක 10 කට වැඩි ප්‍රමාණයකට තරග කරන දේශපාලන පක්ෂවල නියෝජිතයින් එක්ව සිටියා.\nශ්‍රී ලංකා පොදුජන පෙරමුණ නියෝජනය කරමින් එහි ලේකම් නීතීඥ සාගර කාරියවසම් මෙම සාකච්ඡාවට එක්වූ අතර,  සමගි ජනබලවේගය නියෝජනය කරමින් එහි නායක සජිත් ප්‍රේමදාස සහ මහ ලේකම් හිටපු පාර්ලිමේන්තු මන්ත්‍රී රංජිත් මද්දුමබණ්ඩාර එක්ව සිටියා.\nඑසේම ජාතික ජනබලවේගය නියෝජනය කරමින් එහි නායක හිටපු පාර්ලිමේන්තු මන්ත්‍රී අනුර කුමාර දිසානායක සහ හිටපු පාර්ලිමේන්තු මන්ත්‍රි විජිත හේරත් එක්වුණා.\nඑක්සත් ජාතික පක්ෂය නියෝජනය කරමින් මෙම සාකච්ඡාවට එක්වූයේ එහි මහ ලේකම් හිටපු පාර්ලිමේන්තු මන්ත්‍රී් අකිල විරාජ් කාරියවසම් සහ හිටපු පාර්ලිමේන්තු මන්ත්‍රී රවී කරුණානායකයි.\nදිස්ත්‍රික්ක කිහිපයක් සඳහා පමණක් තරග කරන දේශපාලන පක්ෂවල නියෝජිතයින් අතර සාකච්ඡාවක්ද මැතිවරණ කොමිසන් සභාවේදී තවත් සුළු  මොහොතකින් ආරම්භවීමට නියමිතයි.\nමහමැතිවරණය ජුනි මස 20 වන දා පැවැත්වීමට මැතිවරණ කොමිසන් සභාව ඊයේ තීරණය කළ අතර, ඊට අදාළ ගැසට් නිවේදනයද ඊයේ රාත්‍රියේ නිකුත් කරනු ලැබුවා.\nමේ අතර මැතිවරණ කොමිසම් සභාව සහ කොවිඞ් 19 වැළැක්වීමේ ජාතික ක්‍රියාන්විත මධ්‍යස්ථානයේ නියෝජිතයින් අතර සාකච්ඡාවක්ද අද පස්වරුවේ එම කොමිසන් සභාවේදි පැවැත්වීමට නියමිතයි.\nවත්මන් කොරෝනා ව්‍යාප්තිය හමුවේ මැතිවරණ කටයුතු පිළිබඳව එහිදී සාකච්ඡා කිරීමට නියමිත බව මැතිවරණ කොමිෂන් සභාවේ නියෝජිතයෙකු සඳහන් කළා.\nමෙම සාකච්ඡාවට යුද හමුදාපතිවරයා, පොලිස්පතිවරයා මෙන්ම ජාතික ආපදා කළමනාකරණ මධ්‍යස්ථානයේ අධ්‍යක්‍ෂ ජනරාල්,  මේජර් ජෙනරාල් සුදන්ත රණසිංහ ඇතුලූ පිරිසක් සහභාගිවීමට නියමිතයි.\nමැතිවරණ කොමිසන් සභාව ඊයේ දිනයේදීද රැස්වූ අතර, එහිදී රාජ්‍ය පරිපාලන අමාත්‍යාංශයේ ලේකම්වරයා සහ සෞඛ්‍ය බලධාරීන් සමගද සාකච්ඡා කෙරුණා.",
       "URL": "https://www.hirunews.lk/239114/මැතිවරණය-ගැන-දේශපාලන-පක්ෂ-සහ-කොමිසම-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=2782"
}