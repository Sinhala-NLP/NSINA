{
       "Source": "hirunews",
       "Timestamp": "Sunday, 17 May 2020 - 6:27",
       "Headline": "අම්ෆන් සුළි කුණාටුව දිවයිනෙන් ඉවතට - ධීවර කටයුතුවලින් වළකින්නැයි තවදුරටත් අවවාද - ආපදා තත්ත්වයෙන් දිස්ත්‍රික්ක 8 කට බලපෑම්",
       "News Content": "ගිනිකොන දිග බෙංගාල බොක්ක මුහුදු ප්‍රදේශය ආශ්‍රිතව පැවති ගැඹුරු පීඩන අවපාතය මේ වනවිට සුළි කුණාටු තත්ත්වයක් දක්වා වර්ධනය වී ඇති බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත්, මේ වනවිට ත්‍රිකුණාමලයට කිලෝමීටර 610 ක් පමණ ඊසාන දෙසින් පවතින එම සුළි කුණාටුව නැගෙනහිර ඉන්දීය වෙරළ වෙත යොමුවී ඇති බව එම දෙපාර්තමේන්තුව සඳහන් කළා.\nඅම්ෆන් නමින් නම්කර ඇති මෙම සුළි කුණාටුව හෙට උදෑසන වනවිට ඉතා චණ්ඩ සුළි කුණාටුවක් දක්වා වර්ධනය වේ යැයි අපේක්ෂා කරන අතර, පසුව එය බටහිර බෙංගාල වෙරළ වෙත ගමන් කරනු ඇති බවටයි අනුමාන කෙරෙන්නේ.\nමේ හේතුවෙන් ගිණිකොන දිග සහ යාබද නිරිත දිග බෙංගාල බොක්ක මුහුදු ප්‍රදේශවල පැයට කිලෝමීටර් 60 ත්, 70 ත් අතර වන සුළං සමඟ විටින් විට හමන පැයට කිලෝමීටර් 80 දක්වා වන ප්‍රහාරාත්මක සුළං බලාපොරොත්තු වනවා.\nඅද පස්වරුවේදී නැගෙනහිර, මධ්‍යම සහ යාබද බටහිර මධ්‍යම බෙංගාල බොක්ක මුහුද ප්‍රදේශවල පැයට කිලෝමීටර 90 ත් 110 ත් අතර වන ප්‍රහාරාත්මක සුළං අපේක්ෂා කෙරෙනවා.\nමෙම පද්ධතියේ බලපෑම හේතුවෙන් දිවයින වටා වන ගැඹුරු සහ නොගැඹුරු මුහුදු ප්‍රදේශවල තද වැසි හෝ ගිගුරුම් සහිත වැසි ඇතිවිය හැකි අතර, එම මුහුදු ප්‍රදේශ ක්‍ෂණිකව රළුවීමේ හැකියාවක්ද පවතිනවා.\nමන්නාරම සිට කොළඹ, ගාල්ල සහ හම්බන්තොට හරහා පොතුවිල් දක්වා වන වෙරළාසන්න මුහුදු ප්‍රදේශවල මුහුදු රළ මීටර දෙකත්, දෙකයි දශම පහත් පමණ ඉහළ යෑමේ හැකියාවක් ද පවතින බවයි කාලගුණ විද්‍යා දෙපාර්තමේන්තුව නිවේදනය කළේ.\nමෙම පද්ධතියේ බලපෑම හේතුවෙන් නැවත දැනුම්දෙනතුරු දිවයින වටා වන ගැඹුරු සහ නොගැඹුරු මුහුදු ප්‍රදේශවල ධීවර සහ නාවික කටයුතුවල යෙදීමෙන් වළකින ලෙස අවවාද කරන අතර, දැනට එම මුහුදු ප්‍රදේශවල ධීවර කටයුතුවල යෙදී සිටින පිරිසට වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙසයි කාලගුණ විද්‍යා දෙපාර්තමේන්තුව දැනුම් දෙන්නේ.\nඑමෙන්ම අම්ෆන් සුළි කුණාටුවේ බලපෑම හේතුවෙන් දිවයිනේ නිරිතදිග කොටසේ වැසි තත්ත්වය තවදුරටත් අපේක්ෂා කරන අතර, ඇතැම් ස්ථානවලට මිලිමීටර 150 ට වැඩි ඉතා තද වර්ෂාපතනයක්ද ඇතිවිය හැකියි.\nඑමෙන්ම ජාතික ගොඩනැගිලි පර්යේෂණ සංවිධානය ගාල්ල, මාතලේ, රත්නපුර, කළුතර, මාතර, කොළඹ, කෑගල්ල, කුරුණෑගල, මහනුවර සහ නුවරඑළිය දිස්ත්‍රික්කවලට ඊයේ පස්වරු 2 ට නිකුත් කළ නායයාම් හා පස්කන්ඩි කඩා වැටීම් පිළිබඳ අනතුරු ඇගවීම් අද පස්වරු 2 දක්වා බලපැවැත්වෙනු ඇති.\nමේ අතර, දිවයිනට බලපා ඇති අයහපත් කාලගුණ තත්ත්වය හේතුවෙන් දිස්ත්‍රික්ක 8 ක පවුල් 775 කට අයත් පුද්ගලයින් 2668 දෙනෙකු පීඩාවට පත්ව තිබෙනවා.\nආපදා කළමනාකරණ මධ්‍යස්ථානය සදහන් කළේ ආපදා තත්ත්වයත් සමඟ පූර්ණ නිවාස හානි 9 ක් සහ අර්ධ නිවාස හානි 473 ක් වාර්තා වන බවයි.\nපැවති වර්ෂාවත් සමග ගංගා කිහිපයක ජල මට්ටම් ඉහළ ගිය අතර, වාරිමාර්ග දෙපාර්තමේන්තුව සඳහන් කළේ මේ වනවිට කැළණි, කළු, ගිං, නිල්වලා, මහවැලි යන ගංඟාවල මෙන්ම කිරිඳිඔය, මාදුරුඔය, කුඹුක්කන් ඔය, හැඩඔය, යාන් ඔය, මහඔය සහ අත්තනගලූ ඔයේ ජල මට්ටම් සාමාන්‍ය මට්ටමට පැමිණ ඇති බවයි.",
       "URL": "https://www.hirunews.lk/240880/අම්ෆන්-සුළි-කුණාටුව-දිවයිනෙන්-ඉවතට-ධීවර-කටයුතුවලින්-වළකින්නැයි-තවදුරටත්-අවවාද-ආපදා-තත්ත්වයෙන්-දිස්ත්‍රික්ක-8-කට-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=2728"
}