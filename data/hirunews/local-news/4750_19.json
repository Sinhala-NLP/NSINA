{
       "Source": "hirunews",
       "Timestamp": "Friday, 16 December 2016 - 19:45",
       "Headline": "ශ්‍රී ලංකාව සහ මැලේසියාව ගිවිසුම් 5කට අත්සන් තබයි",
       "News Content": "ශ්‍රී ලංකාවේ නව ආයෝජන රැසකට සූදානම් බව මැලේසියා අග්‍රාමාත්‍ය අබ්දුල් රසාක් ප්‍රකාශ කළා.\nඒ, එරට තුන්දින නිල සංචාරයක නිරත ජනාධිපති මෛත්‍රීපාල සිරිසේන සමඟ අද පැවැති සාකච්ඡාවේදියි.\nශ්‍රී ලංකා ජනාධිපතිවරයා ඉතා උණුසුම් අයුරින් පිළිගත් මැලේසියානු අග්‍රාමාත්‍යවරයා මෙරට ක්ෂේත්‍ර රැසක දියුණුව වෙනුවෙන් තම සහය ලබාදෙන බව ප්‍රකාශ කළා.\nජනාධිපති මෛත්‍රීපාල සිරිසේන එහිදී කියා සිටියේ ශ්‍රී ලංකාව තුළ සංහිදියාව ගොඩනැගීම සහ ස්ථාරව ආර්ථික සංවර්ධනයක් ඇති කිරීම තම ප්‍රමුඛ අභිලාෂය බවයි.\nඒ වෙනුවෙන් සියලු හිතමිතුරු විදේශ රාජ්‍යයන්හි සහය ලබා ගනිමින් කටයුතු කරන බව ද ජනාධිපතිවරයා ප්‍රකාශ කළා.\nදෙරට අතර නව ගිවිසුම් 5කට ද මෙහිදී අත්සන් තැබුණු අතර, විදේශ රැකියා, තරුණ සංවර්ධන, සංචාරක, සංස්කෘතික සහ කෘෂිකාර්මික ක්ෂේත්‍රවලට අදාළව එම ගිවිසුම් අත්සන් කෙරුණු බවයි ජනාධිපති මාධ්‍ය අංශය ප්‍රකාශ කළේ.",
       "URL": "https://www.hirunews.lk/149873/ශ්‍රී-ලංකාව-සහ-මැලේසියාව-ගිවිසුම්-5කට-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=4750"
}