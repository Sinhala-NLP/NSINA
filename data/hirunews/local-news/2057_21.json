{
       "Source": "hirunews",
       "Timestamp": "Sunday, 28 March 2021 - 12:52",
       "Headline": "කටාර් ක්‍රීඩාංගණ ඉදිකිරීමේදී විදේශ ශ්‍රමිකයන් අනතුරට ලක් කළැයි ජාත්‍යන්තර පාපන්දු කණ්ඩායම්වල විරෝධය",
       "News Content": "විදේශ ශ්‍රමිකයන්ට සිදුකළ නොසැළකිල්ල හේතුවෙන් ලබන වසරේ කටාරයේ පැවැත්වෙන පාපන්දු ලෝක කුසලාන තරගාවලිය වර්ජනය කිරීම වැරදි සහගත තීරණයක් බව බෙල්ජියමේ පාපන්දු පුහුණුකරු රොබර්ටෝ මාටිනෙස් පවසනවා.\nලෝක කුසලාන පාපන්දු තරගාවලිය සඳහා කටාරයේ ක්‍රීඩාංගන ඉදිකිරීමේදී විදේශ ශ්‍රමිකයන් විශාල පිරිසක් මියගොස් ඇති බවට වන ප්‍රචාර සම්බන්ධයෙන් ජාත්‍යන්තර පාපන්දු කණ්ඩායම්වල විරෝධය පළවීම ඊට හේතුවයි.\nමීට දස වසරකට පෙර ලෝක කුසලාන පාපන්දු තරගාවලිය කටාරයේ පැවැත්වීමට තීරණය වූ දා පටන් මේ දක්වා සංක්‍රමණික සේවකයන් 6,500 ක් පමණ විවිධ අනතුරුවලින් මියගොස් ඇති බව බ්‍රිතාන්‍යය ගාඩියන් පුවත්පත වාර්තාකර තිබුණා.\nඒ අතර ශ්‍රී ලාංකිකයන්ද 500කට  අධික පිරිසක්ද සිටි බව සඳහන්.\nඊට විරෝධය පළ කරමින් නෝර්වේ සහ ජර්මනියේ පාපන්දු ක්‍රීඩකයන් ලෝක කුසලාන සුදුසුකම් ලැබීමේ තරගවලදී කටාරයේ සංක්‍රමණික සේවකයන්ට සහය පළ කිරීමේ පාඨ මුද්‍රිත කමිස හැඳ ක්‍රීඩා කළ බව වාර්තාවුණා.\nඑමෙන්ම නෙදර්ලන්තයද ඊට විරෝධය පළ කිරීමට සැරසෙන බව වාර්තාවනවා.\nකෙසේ නමුත් 2018 වසරේ රුසියාවේ පැවති පාපන්දු ලෝක කුසලාන තරගාවලියේදී බෙල්ජියම අවසන් පූර්ව වටය දක්වා රැගෙන ගිය පුහුණුකරු මාටිනෙස්  කියා සිටියේ ලෝක කුසලාන තරගාවලිය වර්ජනය කිරීම ගැටළුවට විසඳුමක් නොවන බවයි.\nකටාරයේ විදෙස් ශ්‍රමිකයන් පිළිබඳ ගැටළුවද තරගාවලියට සහභාගිවීමෙන් ලෝකයේ ඇසට යොමු කළ හැකියි.\nමේ නිසා එය වර්ජනය කිරීම අත්වැරැද්දක් වනු ඇති බව ඔහු කියා සිටියා.",
       "URL": "https://www.hirunews.lk/266785/කටාර්-ක්‍රීඩාංගණ-ඉදිකිරීමේදී-විදේශ-ශ්‍රමිකයන්-අනතුරට-ලක්-කළැයි-ජාත්‍යන්තර-පාපන්දු-කණ්ඩායම්වල-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=2057"
}