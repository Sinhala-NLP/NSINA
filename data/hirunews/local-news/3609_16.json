{
       "Source": "hirunews",
       "Timestamp": "Tuesday, 11 December 2018 - 19:56",
       "Headline": "හිඟයකින් තොරව, සාදාරණ මිළට අත්‍යවශ්‍ය අහාර ලබාදෙන්න - ජනපති",
       "News Content": "උත්සව සමයේදි හිඟයකින් තොරව සාධාරණ මිලට අත්‍යවශ්‍ය ආහාර ද්‍රව්‍ය ලබාගැනීමට පාරිභෝගිකයන්ට අවස්ථාව සලසන ලෙස ජනාධිපති මෛත්‍රිපාල සිරිසේන මහතා බලධාරීන්ට උපදෙස් දී තිබෙනවා.\nඒ, මේ සම්බන්ධව ජනාධිපති ලේකම් කාර්යාලයේ පැවති විශේෂ සාකච්ඡාවකදී.\nඅත්‍යවශ්‍ය ආහාර ද්‍රව්‍ය ආනයනකරුවන්ගේ නියෝජතයන්, අමාත්‍යාංශ ලේකම්වරු ඇතුළු අදාළ බලධාරීන් මෙම සාකච්ඡාවට කැඳවා තිබුණා.\nවෙළෙඳ පොළ තුළ අසාධාරණ මිල වැඩිවීම්වලට ඉඩ නොතබන ලෙසත් ඒ සම්බන්ධව අවධානයෙන් පසුවන ලෙසත් ජනාධිපතිවරයා මෙහිදී පාරිභෝගික සේවා අධිකාරිය වෙත උපදෙස් දී තිබෙනවා.\nජනාධිපති මාධ්‍ය අංශය නිවේදනය කළේ වෙළෙඳ පොළ තුළ ඉන්ධන මිල අඩුවීමේ ප්‍රතිලාභ වක්‍රාකාරව පාරිභෝගිකයා වෙත ලබාදීමේ ක්‍රමවේදය පිළිබඳවද මෙහිදී සාකච්ඡා වූ බවයි.\nමේ අතර මඩකලපුව, වව්නතිව් පොලිස් මාර්ග බාධකයේ රාජකාරියේ නිරතව සිටියදී පසුගියදා ඝාතනයට ලක් වු පොලිස් සැරයන් නිරෝෂන් ඉන්දික ප්‍රසන්නගේ පවුලේ සාමාජිකයන් අද ජනාධිපතිවරයා හමුවුණා.\nඑහිදී මියගිය සැරයන්වරයාගේ බිරිඳට ගාල්ල - නාගොඩ ප්‍රාදේශීය ලේකම් කාර්යාලයේ සංවර්ධන නිලධාරී පත්වීමක්ද ලබාදුන් අතර ඔවුන්ගේ පුතුගේ අධ්‍යාපන කටයුතු වෙනුවෙන් සහය දැක්වීමටද ජනාධිපතිවරයා පොරොන්දු වූ බව ජනාධිපති මාධ්‍ය අංශය පවසනවා.",
       "URL": "https://www.hirunews.lk/205960/හිඟයකින්-තොරව-සාදාරණ-මිළට-අත්‍යවශ්‍ය-අහාර-ලබාදෙන්න-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3609"
}