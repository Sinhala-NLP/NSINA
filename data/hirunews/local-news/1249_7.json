{
       "Source": "hirunews",
       "Timestamp": "Tuesday, 05 April 2022 - 9:03",
       "Headline": "තවත් අමාත්‍යවරුන් කිහිප දෙනෙකුගේ නිවාස ඉදිරිපිට විරෝධතා",
       "News Content": "රජයේ තවත් හිටපු ඇමතිවරුන් කිහිප දෙනෙකුගේ නිවාස සහ පක්ෂ කාර්යාල ඉදිරිපිට ඊයේ රාත්‍රියේ ජනතාව විරෝධතාවල නිරත වී තිබෙනවා.\nහිටපු අමාත්‍ය එස්.එම්. චන්ද්‍රසේන, රාජ්‍ය අමාත්‍යවරුන් වන මහාචාර්ය චන්න ජයසුමන සහ ෂෙහාන් සේමසිංහගේ අනුරාධපුරයේ පිහිටි නිවාස ඉදිරිපිට ඊයේ රාත්‍රියේ මෙලෙස ජනතාව විරෝධතාවයේ නිරත වූ බවයි හිරු වාර්තාකරුවන් සදහන් කළේ.\nඑහි දී ඔවුන් දේපළවලට ද හානි කර තිබෙනවා.\nමීට අමතරව හිටපු අමාත්‍යවරුන් වන ගාමිණී ලොකුගේ, කෙහෙලිය රඹුක්වැල්ල, හිටපු රාජ්‍ය අමාත්‍ය රොෂාන් රණසිංහගේ නිවාස ඉදිරිපිට ඊයේ රාත්‍රියේ විරෝධතා පැවැත්වුණා.\nමේ අතර, අද පාර්ලිමේන්තු සැසි වාරය පැවැත්වෙන බැවින් පාර්ලිමේන්තුව සහ ඒ අවට ප්‍රදේශයට දැඩි පොලිස් ආරක්ෂාවක් යෙදවීමට කටයුතු කර තිබෙනවා.\nමේ අතර පාර්ලිමේන්තුවේ ස්වාධීන වන ආණ්ඩුව නියෝජනය කරන මන්ත්‍රීවරුන් අතර ශ්‍රී ලංකා පොදුජන පෙරමුණේ මන්ත්‍රීවරුන් 10ත් 12ත් අතර සංඛ්‍යාවක් සිටින බව හිටපු රාජ්‍ය අමාත්‍ය නිමල් ලන්සා ප්‍රකාශ කළා.\nඒ අනුව එම කණ්ඩායම වෙනුවෙන් හිටපු අමාත්‍ය අනුර ප්‍රියදර්ශන යාපා අද පාර්ලිමේන්තුවේදී විශේෂ ප්‍රකාශයක් සිදු කරනු ඇති බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.",
       "URL": "https://www.hirunews.lk/301229/තවත්-අමාත්‍යවරුන්-කිහිප-දෙනෙකුගේ-නිවාස-ඉදිරිපිට-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1249"
}