{
       "Source": "hirunews",
       "Timestamp": "Sunday, 03 January 2021 - 8:05",
       "Headline": "කුඩුම්බිගල කොටියා සෙවීමේ මෙහෙයුමට සහය වීමට පශු වෛද්‍ය කණ්ඩායමක් අද පිටත් වෙයි",
       "News Content": "ප්‍රදේශවාසීන් භීතියට පත් කරමින් අම්පාර - කුඩුම්බිගල අභය භූමිය ආශ්‍රිතව සැරිසරන කොටියා සෙවීමේ මෙහෙයුම් වලට සහය වීම සඳහා වනජිවි දෙපාර්තමේන්තුවේ විශේෂ පශු වෛද්‍ය කණ්ඩායමක් අද පිටත්ව යනවා.\nපසුගියදා ආරම්භ කළ එම මෙහෙයුම් යුද හමුදාව සමඟ එක්ව අද දිනයේත් ක්‍රියාත්මක බවයි වනජිවි දෙපාර්තමේන්තුව සඳහන් කළේ.\nකුඩුම්බිගල අභය භූමියේ කිලෝමීටර් 14ක පමණ දුරකින් පිහිටි පාරම්පරික කුඹුරු යායක ගොවිතැන් කටයුතු වල යෙදුණු දෙදෙනෙකුට මෙම කොටියා පසුගියදා පහරදී තිබූ අතර එහිදී 56 හැවිරිදි පුද්ගලයෙකු ජිවිතක්ෂයට ද පත්ව තිබුණා.\nතුවාල ලැබූ අනෙක් පුද්ගලයා මේ වනවිට පොතුවිල් රෝහලේ ප්‍රතිකාර ලබනවා.\nමේ අතර, මෙම සිද්ධිය මුල් කර ගනිමින් අම්පාර - පානම ප්‍රදේශවාසීන් පිරිසක් පෙරේදා රාත්‍රියේ පානම වනජීවී කාර්යාලට හානි සිදුකර තිබුණා.\nඑහිදී ගම්වාසීන් 5 දෙනෙකු පොලීසිය අත්අඩංගුවට ගත් අතර ඔවුන් හෙට දක්වා රක්ෂිත බන්ධනාගාර ගත කිරීමටයි අධිකරණය නියෝග කර ඇත්තේ.",
       "URL": "https://www.hirunews.lk/258618/කුඩුම්බිගල-කොටියා-සෙවීමේ-මෙහෙයුමට-සහය-වීමට-පශු-වෛද්‍ය-කණ්ඩායමක්-අද-පිටත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2237"
}