{
       "Source": "hirunews",
       "Timestamp": "Thursday, 26 July 2018 - 16:48",
       "Headline": "රණවිරු දායකත්වය ගැන ජනපති කතා කරයි",
       "News Content": "පරිසර අමාත්‍යංශය තමන් යටතට පවරා ගනු ලැබුවේ පරිසර විනාශයට දේශපාලන බලයේ ආශීර්වාදය හිමිවීම වැළැක්වීමට බව ජනාධිපති මෛත්‍රීපාල සිරිසේන පවසනවා.\nපසුගිය වසර 50 ක කාලය තුල මෙරට සිදුවූ දැවැන්ත පරිසර විනාශයේ ප්‍රධාන වගකීම ගෙන ඇත්තේ ඇතැම් දේශපාලනඥයන් බවයි ජනාධිපතිවරයා පෙන්වා දෙන්නේ.\nදේශපාලන බලය පදනම් කර ගනිමින් සිදුවු එම ව්‍යසනය ජාතියේ අවාසනාවක් බව ද මෛත්‍රීපාල සිරිසේන මහතා කියාසිටියා.\nජාතික නාමල් උයනේ සංවර්ධන හා ප්‍රවර්ධන කටයුතු ආරම්භ කිරීමේ අවස්ථාවට අද පෙරවරුවේ එක්වෙමින් ජනාධිපතිවරයා මෙම අදහස් පළකළා.\nමෙරට වන ඝනත්වය සියයට 29 ක් පමණ අඩු මට්ටමක පවතින අතර එම ප්‍රමාණයෙන් ද සියයට 1.4 ක ප්‍රමාණයක් වාර්ෂිකව විනාශවන බවට තොරතුරු අනාවරණ වී ඇති බවයි ඔහු කියාසිටියේ.\nනිසි වැඩපිළිවෙලක් සහ ප්‍රතිපත්තිමය තීන්දු තීරණ ඔස්සේ මෙම අයහපත් තත්වය වැලැක්වීමට සියලුදෙනා කඩිනමින් එක්විය යුතු බව ද ජනාධිපතිවරයා අවධාරණය කළා.\nරණවිරුවන් රටේ සංවර්ධනයට මෙන්ම ස්වාභාවික සම්පත් ආරක්ෂා කිරීම සදහා ද පුළුල් දායකත්වයක් ලබා දෙන බව ජනාධිපති මෛත්‍රීපාල සිරිසේන මෙහිදී සඳහන් කළා.",
       "URL": "https://www.hirunews.lk/196131/රණවිරු-දායකත්වය-ගැන-ජනපති-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3829"
}