{
       "Source": "hirunews",
       "Timestamp": "Friday, 13 December 2019 - 12:48",
       "Headline": "කොරියාවට යන ශ්‍රමිකයින්ගේ ඇප මුදල දෙගුණ කිරීමට අවධානය",
       "News Content": "දකුණු කොරියාවේ රැකියා සඳහා පිටත්ව යන ශ්‍රමිකයින් තැන්පත් කළ යුතු ඇප මුදල සියයට 100කින් ඉහළ නැංවීම පිළිබඳව විදේශ සේවා නියුක්ති කාර්යාංශයේ අවධානය යොමුව තිබෙනවා.\nඒ අනුව මේ වන විට පවතින රුපියල් ලක්ෂ 20ක් වන ඇප මුදල ලක්ෂ 40 දක්වා ඉහළ දැමීම පිළිබඳ සලකා බලන බවයි එහි නියෝජ්‍ය සාමාන්‍යාධිකාරී මංගල රන්දෙනිය ප්‍රකාශ කළේ.\nසේවා කාලය ඉක්මවා මෙරට ශ්‍රමිකයින් නීතිවිරෝධීව කොරියාව තුළ රැදී සිටීම අවම කිරීම මීට හේතුව වී තිබෙනවා.\nමේ වන විට 22,000කට ආසන්න පිරිසක් කොරියාවේ සේවයේ නියුතු අතර, ඉන් 3821 දෙනෙකු පමණ නීතිවිරෝධීව එරට රැදී සිටින බවයි විදේශ සේවා නියුක්ති කාර්යාංශය සඳහන් කළේ.\nඒ හේතුවෙන් ඉදිරියේදී මෙරටට ලැබීමට නියමිත කොරියානු රැකියා කෝටාව කප්පාදුවීමේ අවදානමක් ද පවතින බව සඳහන්.\nනීතිවිරෝධීව කොරියාවේ රැදී සිටින මෙරට ශ්‍රමිකයින් කඩිනමින් ගෙන්වා ගැනීමට සහ ඔවුන්ට එරෙහිව නීතිය ක්‍රියාත්මක කිරීමට ද කාර්යාංශයේ අවධානය යොමුව තිබෙනවා.\nඉදිරියේදී එම තත්ත්වය අවම කිරීම සඳහා මෙලෙස ඇප මුදල් සියයට 100කින් ඉහළ දැමීම පිළිබද සලකා බලමින් සිටින බව විදේශ සේවා නියුක්ති කාර්යාංශය සඳහන් කළා.",
       "URL": "https://www.hirunews.lk/230142/කොරියාවට-යන-ශ්‍රමිකයින්ගේ-ඇප-මුදල-දෙගුණ-කිරීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=3004"
}