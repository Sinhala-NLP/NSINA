{
       "Source": "hirunews",
       "Timestamp": "Wednesday, 03 August 2016 - 12:43",
       "Headline": "කුරුණෑගල ගනේවත්තේදී යතුරු පැදියක් දුම්රියේ ගැටීමෙන් තිදෙනෙක් මරුට",
       "News Content": "වැල්ලව වේරගල ඇඳගල අනාරක්ෂිත දුම්රිය හරස් මාර්ගයේදී යතුරුපැදියක් දුම්රියේ ගැටීමෙන් එකම පවුලේ 3 දෙනෙකු මරණයට පත්ව තිබෙනවා.\nඅද දහවල් 11 යි 30 ට පමණ මෙම අනතුර සිදුව ඇත්තේ යාපනයේ සිට කොළඹ දක්වා ධාවනය වු සීඝ්‍රගාමී දුම්රියේ යතුරුපැදිය ගැටීමෙනුයි.\nඅනතුරින් යතුරුපැදිය පැදවු මව සහ ඇයගේ දරුවන් දෙදෙනා මියගොස් තිබෙනවා.\nනාගොල්ලාගම උල්පතගම ප්‍රදේශයේ පදිංචි කාන්තාවගේ වයස අවුරුදු 32 ක්.\nමියගිය දැරියන් දෙදෙනා අවුරුදු 6 සහ අවුරුදු 2 යන වයස්වල පසුවන බවයි පොලිසිය සඳහන් කලේ.\nවැඩිමහල් දියණිය පාසලේ පැවති අතිරේක පන්තියකට සහභාගි කරවා, ඇය යළි කැඳවාගෙන මෙම මව නිවස බලා යමින් සිටියදියි අනතුරට මුහුණදී ඇත්තේ.\nවර්ජනය හේතුවෙන් වෙනදා ඔවුන්ට සංඥා සපයන මුරකරුවන් එම ස්ථානයේ රැඳී නොසිටි අතර, ගේට්ටුවෙහි රතු කොඩියක් පමණක් එල්ලා තිබුණා.\nවංගු සහිත මාර්ගයක් නිසා දුම්රිය පැමිණෙනු නොදුටු මෙම මව සහ දියණියන් දෙදෙනා දුම්රිය මාර්ගය මැදට පැමිණෙන විටම දුම්රියද එම ස්ථානය පසු කළා.\nනිමේෂයකින් මෙම ජීවිත තුන අහිමි වන්නේ යුද හමුදා සිංහ රෙජිමේන්තුවේ කෑගල්ල කඳවුරේ සේවය කරන දැරියන්ගේ පියාට තම සොඳුරු පවුලම අහිමි කරමින්.\nවේරගල - උල්පතගම ප්‍රදේශයේ පදිංචි ඔවුන්ගේ සිරුරු අනතුරෙන් පසු කුරුණෑගල - ගනේවත්ත දුම්රිය ස්ථානයට රැගෙන එනු ලැබුවා.\nමේ වනවිට ඒවා පශ්චාත් මරණ පරීක්ෂණ සඳහා කුරුණෑගල ශික්ෂණ රෝහලේ තැන්පත් කර තිබෙනවා.\nඅනතුරෙන් පසු ප්‍රදේශවාසීන් ඔවුන් ගමන් කළ යතුරුපැදිය යළි දුම්රිය මාර්ගය මැදට රැගෙන විත් විරෝධතාවකට සූදානම් වී ඇති අතර, එම අවස්ථාවේ යළි එම ස්ථානයෙන් දුම්රියක් ගමන් කර තිබෙනවා.\nයතුරුපැදිය දුම්රිය එන්ජිමේ පැටලීම නිසා ඊට හානි සිදුවී ඇති බව පවසමින් එම දුම්රිය රියදුරාද පසුව දුම්රිය එම ස්ථානයේ නවතා තිබූ බව එහි සිටින අප වාර්තාකරුවන් ප්‍රකාශ කළා.",
       "URL": "https://www.hirunews.lk/139724/කුරුණෑගල-ගනේවත්තේදී-යතුරු-පැදියක්-දුම්රියේ-ගැටීමෙන්-තිදෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4938"
}