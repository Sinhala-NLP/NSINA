{
       "Source": "hirunews",
       "Timestamp": "Sunday, 27 September 2020 - 13:14",
       "Headline": "දේශපාලන පළිගැනීම් ගැන සොයන කොමිසමට පැමිණි මංගල සහ විජයකලා (වීඩියෝ)",
       "News Content": "හිටපු රාජ්‍ය අමාත්‍ය විජයකලා මහේෂ්වරන් මහත්මිය දේශපාලන පළිගැනීම් පිළිබඳ සොයා බලන ජනපති කොමිසම හමුවට ඊයේ පැමිණියා.\nඒ චුන්නාකම් පොලිස් ස්ථානයට අනුයුක්තව සේවය කර මේ වන විට බන්ධනාගාරගතව සිටින පොලිස් කොස්තාපල් ඥානලිංගම් මයුරන් කොමිසමට කළ පැමිණිල්ලකට අදාළව සාක්ෂි ලබාදීම සඳහායි.\nපොලිස් කොස්තාපල් ඥානලිංගම් මයුරන්ට 2016 දී මල්ලාකම් මහේස්ත්‍රාත් අධිකරණය විසින් වසර 10ක සිර දඩුවම් නියමකර ඇති අතර ඔහු බන්ධනාගාර නිලධාරින්ගේ ආරක්ෂාව මධ්‍යයේ දේශපාලන පළිගැනීම් පිළිබඳ සොයාබලන ජනාධිපති කොමිසමට ඊයේ රැගෙන ආවා.\nඔහු බන්ධනාගාරගත කර ඇත්තේ 2011 වසරේ දී චුන්නාකම් පොලිස් වසමේ සිදුවූ කොල්ලකෑමක් සම්බන්ධයෙන් අත්අඩංගුවට ගනු ලැබූ සැකකරුවෙකු ඉන් මිදී පලා යෑමේදී දියේ ගිලී මිය යෑම පිළිබඳ වූ චෝදනාවක් හේතුවෙන්.\nඔහු ජනාධිපති කොමිසමට පැමිණිළි කර ඇත්තේ තමාට එලෙස සිරදඩුවම් ලබා දීම සඳහා එවක මල්ලාකම් මහේස්ත්‍රාත් අධිකරණයේ කටයුතු කළ මහේස්ත්‍රාත්වරයාට විජයකලා මහේෂ්වරන් මහත්මියගෙන් යම් දේශපාලන බලපෑමක් පැවති බව තමාට හැගී යන බවටයි.\nඅදාළ මහේස්ත්‍රාත්වරයාට විජයකලා මහේෂ්වරන් මහත්මිය බලපෑම් කළ බවට සනාථ කළ හැකි සාක්ෂි මොනවාදැයි ඇය වෙනුවෙන් පෙනී සිටි නීතිඥවරයා පොලිස් කොස්තාපලවරයාගෙන් විමසුවා.\nඊට පිළිතුරු දෙමින් ඔහු සඳහන් කළේල ඒ බව සනාථ කිරීම සඳහා වන සාක්ෂි කොමිසමට මේ වන විටත් ඉදිරිපත් කර ඇති බවයි.\nමේ සඳහා පිළිතුරු දීමට විජයකලා මහේෂ්වරන් මහත්මියට ඉදිරි දිනකදී අවස්ථාව ලබා දෙන බව කොමිසම දැනුම් දුන්නා.\nමේ අතර හිටපු අමාත්‍ය මංගල සමරවීර මහතා ද දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවට ඊයේ පැමිණියා.\nඒ මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන්  කිරීමේ සිද්ධියට අදාළව යුද හමුදා බුද්ධි අධ්‍යක්ෂ මණ්ඩලයේ කර්නල්  ෂම්මි කුමාරරත්න මහතා කළ පැමිණිල්ලකට අදාලවයි.",
       "URL": "https://www.hirunews.lk/251219/දේශපාලන-පළිගැනීම්-ගැන-සොයන-කොමිසමට-පැමිණි-මංගල-සහ-විජයකලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2426"
}