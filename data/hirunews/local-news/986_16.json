{
       "Source": "hirunews",
       "Timestamp": "Thursday, 28 July 2022 - 13:02",
       "Headline": "කොවිඩ්වල අවදානම වැඩිවෙද්දී ජනයා යළිත් එන්නත්කරණයට යොමු වෙයි ? (වීඩියෝ)",
       "News Content": "කොවිඩ් ව්‍යාප්තිය මීට මාස ගණණාවකට පෙර මෙරටට දැඩිව බලපෑ නමුත් නිසි සෞඛ්‍ය මාර්ගෝපදේශ පිළිපැදීම මගින් එම අවදානමෙන් මිදීමට මෙරට ජනතාව සමත් වුණා.\nඒ අනුව මෙරටින් අවසන්වරට කොවිඩ් ආසාදිතයින් 100 ඉක්මවා වාර්තා වුණේ 2022 අප්‍රේල් මස 5 වැනිදා වන අතර ඒ ආසාදිතයින් 113ක්.\nකෙසේ වෙතත් ඉන් දින 100කට පමණ පසු නැවත වරක් කොවිඩ් වෛරසය ආසාදිත රෝගීන් 100 ඉක්මවා පෙරේදා සහ ඊයේ දින දෙකේදීත් වාර්තා වී තිබීම කැපී පෙනෙනවා.\nගතවූ පැය දිනය තුළී වාර්තා වූ ආසාදිතයින් ගණන 154ක්.\nමේ අතර කොවිඩ් මරණ ද පසුගිය කාලයේ වාර්තා වූයේ ඉතා අවම මට්ටමක වුවත් පසුගිය 24 වැනිදා කොවිඩ් මරණ 5ක්, 25 වැනිදා කොවිඩ් මරණ 4ක් සහ 26 වැනිදාට අදාළව කොවිඩ් මරණ 4ක් වාර්තාවීමත් කැපී පෙනුණා.\nකොවිඩ් වෛරස ව්‍යාප්තිය යළි ඉහළ යමින් පවතින බැවින් සෞඛ්‍ය පුරුදු නිසි ලෙස අනුගමනය කරන ලෙසයි සෞඛ්‍ය අංශ ජනතාවගෙන් ඉල්ලා සිටින්නේ.\nඒ අනුව කොවිඩ් මර්දන ප්‍රතිශක්තිකරණ එන්නත් ලබාගැනීමට ජනතාව තුළ නැවතත් උනන්දුවක් ඇති වි තිබෙනවා.\nප්‍රාදේශීය සෞඛ්‍ය වෛද්‍ය කාර්යාල ඇතුළු මීට පෙර කොවිඩ් මර්දන එන්නත ලබාදුන් ස්ථානවලට ජනතාව පැමිණ සිටින අයුරු ද දක්නට ලැබුණා.",
       "URL": "https://www.hirunews.lk/311171/කොවිඩ්වල-අවදානම-වැඩිවෙද්දී-ජනයා-යළිත්-එන්නත්කරණයට-යොමු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=986"
}