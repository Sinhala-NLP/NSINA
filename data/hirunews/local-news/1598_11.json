{
       "Source": "hirunews",
       "Timestamp": "Friday, 29 October 2021 - 11:50",
       "Headline": "මහජන බැංකුව අසාදු ලේඛන ගත කෙරේ - චීන තානාපති කාර්යාලය (වීඩියෝ)",
       "News Content": "හානිකර බැක්ටීරියා සහිත කාබනික පොහොර මෙරටට එවීමට තැත් කළ චීන සමාගමට අධිකරණයේ නියෝගයක් මත ණය වර ලිපි යටතේ ගෙවීම් සිදු නොකිරීම නිසා ශ්‍රී ලංකාවේ චීන තානාපති කාර්යාලයේ ආර්ථික හා වානිජ දෙපාර්තමේන්තුව මගින් මහජන බැංකුව  අසාදු ලේඛනගත කර තිබෙනවා.\nලංකා පොහොර සමාගම විසින් චින්දාඕ චීන සමාගමට, එහි දේශීය නියෝජිතයාට සහ මහජන බැංකුවට එරෙහිව කොළඹ වානිජ මහාධිකරණය විසින් තවත් වාරණ නියෝගයක් නිකුත් කරනු ලැබුවා.\nඑමඟින් චින්දාඕ චීන සමාගම වෙනුවෙන් විවෘත කරන ලද ණයවර ලිපියක් යටතේ මහජන බැංකුව විසින් කිසිදු ගෙවීමක් කළ නොහැකිවන ලෙසටයි මෙම වාරණ නියෝගය නිකුත් කර ඇත්තේ.\nකෙසේ නමුත් ශ්‍රී ලංකාවේ චීන තානාපති කාර්යාල වෙබ් අඩවියේ දැක්වෙන්නේ අදාළ ගෙවීම් සිදු කිරීම පැහැර හැරීම නිසා මෙරට රාජ්‍ය බැංකුව ණයවර ලිපි සම්බන්ධයෙන් අවදානම් සහගත වන බවයි.\nචින්දාඕ චීන සමාගමට අදාළ ගෙවීම සිදු නොකිරීමෙන් ජාත්‍යන්තර වෙළඳාමේ නිරත චීන ව්‍යාපාරයකට විශාල පාඩුවකට මුහුණදීමට සිදුව ඇති බව එහි වැඩිදුරටත් සඳහන්.\nමේ නිසා අවදානම් පාලන පියවරක් ලෙස ශ්‍රී ලංකාව සමඟ සිදු කරන ජාත්‍යන්තර වෙළඳ ගණුදෙනුවලදී මහජන බැංකුව මගින් නිකුත් කරන ණයවර ලිපි භාර නොගන්නා ලෙස සියලුම චීන ව්‍යවසායන්ට දැනුම් දෙන බවද තානාපති කාර්යාලයේ වෙළඳ හා වානිජ කාර්යාලය සඳහන් කළා.\nඊට ප්‍රතිචාර දක්වමින් මහජන බැංකුව ප්‍රකාශ කර ඇත්තේ, ඉහත ගණුදෙනුවලට අදාළ ණයවර ලිපිය ක්‍රියාත්මක කිරීම සම්බන්ධයෙන් දැනට නිකුත් කර ඇති අධිකරණ නියෝගයක් බල පවත්වන බවයි.\nඒ සම්බන්ධයෙන් චීන තානාපති කාර්යාලය දැනුවත් කිරීම දැනටමත් සිදු කර තිබෙනවා.\nඅදාළ අධිකරණ නියෝගය ඉවත් කළ විට සාමාන්‍ය පරිදි මෙම ණයවර ලිපියට අදාළ ගෙවීම් සිදු කිරීමට කටයුතු යොදා ඇති බවයි මහජන බැංකුව අවධාරණය කළේ.",
       "URL": "https://www.hirunews.lk/286373/මහජන-බැංකුව-අසාදු-ලේඛන-ගත-කෙරේ-චීන-තානාපති-කාර්යාලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1598"
}