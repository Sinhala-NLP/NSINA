{
       "Source": "hirunews",
       "Timestamp": "Wednesday, 30 October 2019 - 13:02",
       "Headline": "එජාපයෙන් නෙරපූ වසන්ත සේනානායකගෙන් පස්වරුවේ විශේෂ ප්‍රකාශයක්",
       "News Content": "එක්සත් ජාතික පක්ෂ සාමාජිකත්වය අත්හිටවනු ලැබූ රාජ්‍ය අමාත්‍ය වසන්ත සේනානායක අද පස්වරුවේ විශේෂ ප්‍රකාශයක් සිදු කිරීමට නියමිතයි.\nකෙසේ වෙතත් මොහුගේ පක්ෂ සාමාජිකත්වය අත්හිටුවීමේ ලිපිය අද පස්වරුවේ ඔහු වෙත ලැබීමට සලස්වන බවයි පක්ෂ මහලේකම් අමාත්‍ය අකිල විරාජ් කාරියවසම් ප්‍රකාශ කළේ.\nරාජ්‍ය අමාත්‍ය වසන්ත සේනානායකගේ පක්ෂ සාමාජිකත්වය අත්හිටවූ බව පක්ෂ මහලේකම්වරයා ඊයේ ප්‍රකාශ කළ අතර ඉදිරියේදී ඔහු දරණ විදේශ කටයුතු රාජ්‍ය අමාත්‍ය ධුරය ද ඉවත් කිරීමට කටයුතු කරන බව අමාත්‍ය අකිල විරාජ් කාරියවසම් කියා සිටියා.\nකිහිප අවස්ථාවක පක්ෂ මාරු කළ වසන්ත සේනානායක මන්ත්‍රීවරයා විදේශ කටයුතු රාජ්‍ය අමාත්‍ය ධූරයේ යළි දිවුරුම් දෙනු ලැබුවේ මැයි මස 29 වන දායි.\nඑක්සත් ජාතික පෙරමුණු ආණ්ඩුවේ විදේශ කටයුතු රාජ්‍ය අමාත්‍ය ධූරය දරණ ලැබූ මොහු, පසුව ජනාධිපතිවරයාට සහය දක්වමින් පිහිටවනු ලැබූ මහින්ද රාජපක්ෂ අග්‍රාමාත්‍ය ධූරය දැරූ ආණ්ඩුවේ සංචාරක සහ වනජීවි අමාත්‍යවරයා ලෙස කටයුතු කළා.\nමහින්ද රාජපක්ෂ අග්‍රාමාත්‍යවරයා ඇතුළු කැබිනට් මණ්ඩලය නීත්‍යානුකූල නොවන බවට ශ්‍රේෂ්ඨාධිකරණය නියෝග කිරීමෙන් පසු මොහු යලි එක්සත් ජාතික පෙරමුණු ආණ්ඩුවට සහය පළ කරන බව ප්‍රකාශ කළා.\nකෙසේ වෙතත් මෙම තීන්දුවෙන් පසු අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් යුත් නව අමාත්‍ය මණ්ඩලය දිවුරුම් දෙන අවස්ථාවේදී වසන්ත සේනානායක මන්ත්‍රීවරයාට අමාත්‍ය ධූරයක් හිමි වූයේ නැහැ. ඉන් අනතුරුවයි පසුගිය මැයි මස 29 වන දා ඔහු යළි විදේශ කටයුතු රාජ්‍ය අමාත්‍ය ධුරයේ දිවුරුම් දෙනු ලැබුවේ.",
       "URL": "https://www.hirunews.lk/227271/එජාපයෙන්-නෙරපූ-වසන්ත-සේනානායකගෙන්-පස්වරුවේ-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3072"
}