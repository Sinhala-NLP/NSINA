{
       "Source": "hirunews",
       "Timestamp": "Monday, 13 June 2022 - 13:15",
       "Headline": "පොළොන් විසට බෙහෙත් නැතිව දරුවෙකු මරුට (වීඩියෝ)",
       "News Content": "සර්පයෙකු දෂ්ඨ කිරීමෙන් පසු රෝගිීන්ට ලබා දෙන ඖෂධ නොමැති වීමෙන් 16 හැවිරිදි පාසල් සිසුවෙකු ජීවිතක්ෂයට පත් වීමේ පුවතක් අනුරාධපුර ප්‍රදේශයෙන් වාර්තා වනවා.\nපසුගිය 7 වනදා සිය නිවස ඉදිරිපිට ක්‍රීඩා කරමින් සිටියදී සර්පයෙකුගේ දෂ්ඨ කිරීමකට ලක්වූ අදාළ සිසුවා කඩිනමින් අනුරාධපුර ශික්ෂණ රෝහලට ඇතුලත් කළ ද ඔහුට ලබා දීමට අවශ්‍ය ඖෂධ රෝහල තුළ නොතිබූ බවටයි සිසුවාගේ පියා චෝදනා කරන්නේ.\nසර්පයා දෂ්ඨ කිරීමෙන් පසු ලබාදෙන එක් එන්නතක් රෝහලෙන් ලබාදුන් බවත්, සෙසු ඖෂධ ඔසුසලකින් රැගෙන එන ලෙස පැවසුව ද, කිසිදු ඖෂධයක් අනුරාධපුර ඔසුසල්වල නොතිබූ බවත් දරුවාගේ පියා පැවසුවා.\nඖෂධ හිඟය හේතුවෙන් සිය දරුවා අහිමි වූ බවයි පියා වැඩිදුරටත් පැවසුවේ.",
       "URL": "https://www.hirunews.lk/307014/පොළොන්-විසට-බෙහෙත්-නැතිව-දරුවෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1098"
}