{
       "Source": "hirunews",
       "Timestamp": "Thursday, 11 March 2021 - 13:06",
       "Headline": "හමුදා ජුන්ටාවට විදේශ ඇමති දිනේෂ් යැවූ ලිපියෙන් මියන්මාර වැසියන් කැළඹේ (වීඩියෝ)",
       "News Content": "කුමන්ත්‍රණයකින් බලය අල්ලා ගත් මියන්මාර හමුදා ජුන්ටාවේ විදේශ අමාත්‍යවරයාට බිම්ස්ටෙක් අමාත්‍යවරුන්ගේ සමුළුවට සහභාගි වන ලෙස විදේශ අමාත්‍ය දිනේෂ් ගුණවර්ධන යවන ලද ලිපියක් හේතුවෙන් දැඩි ආන්දෝලනයක් හටගෙන තිබෙනවා.\nමෙමගින් ශ්‍රී ලංකාව වක්‍ර ලෙස මියන්මාර හමුදා පාලනය පිළිගෙන ඇති බවයි සමාජ මාධ්‍ය වෙත සිය විරෝධය මුදා හරිමින් මියන්මාර වැසියන් ප්‍රකාශ කර ඇත්තේ.\nබහු ආංශික, තාක්ෂණික, ආර්ථික සහයෝගීතාව සඳහා වන බෙංගාල බොක්ක ප්‍රවේශය හෙවත් බිම්ස්ටෙක් සංවිධානයේ වත්මන් සභාපතීත්වය දරන්නේ ශ්‍රී ලංකාවයි.\nඒ අනුව අප්‍රේල් මස 1 වන දා කොළඹ දී ඔන්ලයින් තාක්ෂණය ඔස්සේ පැවැත්වෙන විදේශ ඇමතිවරුන්ගේ 17 වන රැස්වීමට සහභාගි වන ලෙස විදේශ අමාත්‍ය දිනේෂ් ගුණවර්ධනගේ අත්සනින් යුතුව මියන්මාර හමුදා ජුන්ටාවේ විදේශ අමාත්‍යවරයා වන වුන්නා මාවූන් ලාවුන්ට ආරාධනා කරමින් අදාළ ලිපිය යොමු කර ඇත්තේ පසුගිය 2 වන දායි.\nමෙවැනි ලිපියක් යොමු කළ ශ්‍රී ලංකාව මියන්මාරයේ හමුදා පාලනය අනියමින් පිළිගෙන ඇති බවට මියන්මාර වැසියන් ට්විටර් සහ ෆේස්බුක් සමාජ මාධ්‍ය වෙත මේ වන විට ප්‍රකාශ මුදාහැර තිබෙනවා.\n‘ෂේම් ඔන් යූ ශ්‍රී ලංකා’ යනුවෙන් හෑෂ් ටැගයක් මගින් ඔවුන් ට්විටර් සමාජ මාධ්‍ය වෙත සිය විරෝධය පළ කරන ආකාරය මේ වන විටත් දැක ගත හැකියි.\nපසුගිය පෙබරවාරි 1 වන දා අවුන්සාන් සුඛීගේ පාලනය පෙරලා දැමූ මියන්මාර හමුදා ජුන්ටාවට එරෙහිව රට තුළ විරෝධතා රැල්ලක් ද හටගෙන තිබෙනවා.\nවිරෝධතා වලදී 50කට අධික පිරිසක් මේ වනවිට මිය ගොස් ඇති අතර, ජගත් සංවිධානයේ ආරක්ෂක මණ්ඩලය ඊයේ නිවේදනයක් නිකුත් කරමින් මියන්මාර පාලනය හෙළා දකිනු ලැබුවා.\nමේ අතර, ඊයේ මියන්මාර හමුදා පාලනයට විරෝධය පළ කරමින් කොළඹ - මල් පාරේ පිහිටි මියන්මාර තානාපති කාර්යාලය ඉදිරිපිට දී විරෝධතාවක් සංවිධාන කර තිබුණේ මියන්මාර ජනතා සහයෝගීතා කමිටුව විසින්.\nකෙසේ වෙතත්, බිම්ස්ටෙක් අමාත්‍ය මණ්ඩල රැස්වීමට සහභාගිවීම සඳහා මියන්මාර විදේශ අමාත්‍යවරයා වෙත කරන ලද ආරාධනය පිළිබඳ සමාජ මාධ්‍යයේ පළ වන අදහස් සම්බන්ධයෙන් විදේශ කටයුතු අමාත්‍යාංශය නිවේදනයක් නිකුත් කර තිබෙනවා.\nඑමගින් දක්වා ඇත්තේ බිම්ස්ටෙක් සභාපතීත්වය දරණ හා අමාත්‍යවරුන්ගේ රැස්වීමේ සත්කාරක රට ලෙස මේ වසර අග ශ්‍රී ලංකාවේ පැවැත්වීමට අපේක්ෂිත 5 වන බිම්ස්ටෙක් සමුළුව පිළිබද ලේඛන කටයුතු අවසන් කිරීමේ අරමුණෙන් යුතුව සාකච්ඡාවලට සහභාගිවීම සඳහා මියන්මාරය ඇතුළු සියළුම සාමාජික රටවලට ආරාධනා කර ඇති බවයි.",
       "URL": "https://www.hirunews.lk/265025/හමුදා-ජුන්ටාවට-විදේශ-ඇමති-දිනේෂ්-යැවූ-ලිපියෙන්-මියන්මාර-වැසියන්-කැළඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2095"
}