{
       "Source": "hirunews",
       "Timestamp": "Friday, 23 September 2022 - 11:20",
       "Headline": "බඩ ඉරිඟු ආනයනයට කැබිනට් අනුමැතිය",
       "News Content": "සත්ව ආහාර නිෂ්පාදනය සඳහා අවශ්‍ය බඩ ඉරිඟු හෝ වෙනත් සුදුසු ධාන්‍ය වර්ග මෙට්‍රික් ටොන් 25,000ක් ආනයනය කිරීම සඳහා කෘෂිකර්ම අමාත්‍යවරයා විසින් අමාත්‍ය මණ්ඩලයට ඉදිරිපත් කරන ලද යෝජනාවට කැබිනට් අනුමැතිය හිමිව තිබෙනවා.\nඒ අනුව එම බඩ ඉරිඟු හෝ වෙනත් ධාන්‍ය වර්ග තොගය සත්ත්ව නිෂ්පාදන හා සෞඛ්‍ය දෙපාර්තමේන්තුවේ නිර්දේශය මත ආනයනය කිරීමටයි අමාත්‍ය මණ්ඩල අනුමැතිය ලැබී ඇත්තේ.\nසාමාන්‍යයෙන් සත්ත්ව ආහාර නිෂ්පාදනය සඳහා වාර්ෂිකව බඩ ඉරිඟු මෙට්‍රික් ටොන් 600,000ක් පමණ අත්‍යවශ්‍ය වන බවයි කැබිනට් තීරණ දැනුම් දීමේ සඳහන් කරන්නේ.\nනමුත් මෙම වසරේ අවසානය වන විට විදේශයන්ගෙන් බඩ ඉරිඟු මෙට්‍රික් ටොන් 225,000ක් ආනයනය කිරීමට ආහාර නිෂ්පාදන සමාගම් සහ සත්ත්ව ආහාර අලෙවි කරන්නන්ට බල පත්‍ර නිකුත් කර තිබෙනවා.",
       "URL": "https://www.hirunews.lk/316098/බඩ-ඉරිඟු-ආනයනයට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=850"
}