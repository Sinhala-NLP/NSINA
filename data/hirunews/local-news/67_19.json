{
       "Source": "hirunews",
       "Timestamp": "Monday, 28 August 2023 - 9:11",
       "Headline": "පිරමීඩ ජාවාරමුන්ට අපරාධ නීතියෙන් දඬුවම්",
       "News Content": "පිරමීඩ ජාවාරම මෙහෙය වූ ආයතන හා පුද්ලයන්ට එරෙහිව අපරාධ නීතිය යටතේ දඬුවම් ලබා දීමට පියවර ගනිමින් සිටින බව මුදල් රාජ්‍ය අමාත්‍ය රංජිත් සියඹලාපිටිය පැවසුවා.\nමුදල් රාජ්‍ය අමාත්‍ය රංජිත් සියඹලාපිටිය මේ බව සඳහන් කළේ දෙහිඕවිට ප්‍රදේශයේ පැවැති වැඩසටහනකින් අනතුරුව මාධ්‍ය වෙත අදහස් දක්වමින්.\nඅමාත්‍යවරයා පැවසුවේ පිරමීඩ යනු කිසිසේත්ම ව්‍යාපාරයක් නොවන බවත්, එය අපරාධයක්ම වන බවයි.\nඑබැවින් පිරමීඩ ජාවාරමේ යෙදුණු ආයතන සහ පුද්ගලයන්ට එරෙහිව අපරාධ නීතිය යටතේ දඬුවම් පැමිණවිය හැකියි.\nවැඩිදුරටත් අදහස් දක්වමින් අමාත්‍යවරයා ප්‍රකාශ කළේ මහ බැංකුව විසින් 1988 අංක 30 දරන බැංකු පනත අනුව මෙම ජාවාරම තහනම් කළ බැවින් ඉන් එහාට මේ සඳහා බලපාන්නේ අපරාධ නීතිය බවයි.\nඒ අනුව නීතිපතිවරයා දැනුවත් කර මේ සම්බන්ධයෙන් වන පැමිණිලි පොලිසියට හා අපරාධ පරීක්ෂණ දෙපාර්තමේන්තුවට යොමු කර අපරාධ නීතිය යටතේ මෙම රැවටිලිකාර සමාගම්වලට සහ ඒවා මෙහෙය වූ පුද්ගලයන්ට විරුද්ධව නඩු පවරන බව අමාත්‍යවරයා සඳහන් කළා.\nතාවකාලිකව ලැබෙන ප්‍රතිලාභ ගැන පමණක් සිතා විශ්වාසවන්ත භාවය පිළිබඳ නොසලකා කටයුතු කිරීම නිසා සමාජයේ විශාල පිරිසක් මෙම ජාවාරම්කරුවන්ට හසු වී සිටින බවත්, අමාත්‍යවරයා ප්‍රකාශ කර සිටියා.",
       "URL": "https://www.hirunews.lk/346374/පිරමීඩ-ජාවාරමුන්ට-අපරාධ-නීතියෙන්-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=67"
}