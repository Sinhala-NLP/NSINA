{
       "Source": "hirunews",
       "Timestamp": "Tuesday, 07 February 2023 - 8:07",
       "Headline": "නිදහස් පක්ෂයේ තවත් බෙදීමක්",
       "News Content": "නිදහස් පක්ෂයේ ආණ්ඩුවට සහය පළ නොකරන මන්ත්‍රීවරුන් 5 දෙනා අතර මේ වන විට බෙදීමක් හටගෙන ඇති බව වාර්තා වනවා.\nනිදහස් පක්ෂය නියෝජනය කරමින් මන්ත්‍රීවරුන් 14 දෙනෙකු පාර්ලිමේන්තුවට තේරී පත්වූ අතර ඉන් 9 දෙනෙකු දැනටමත් වෙන්ව කටයුතු කරනු ලබනවා.\nඅමාත්‍ය ධුර භාරගත් රංජිත් සියඹලාපිටිය, මහින්ද අමරවීර, නිමල් සිරිපාලද සිල්වා, ලසන්ත අලගියවන්න, චාමර සම්පත් දසනායක, සුරේන් රාගවන්, ශාන්ත බණ්ඩාර, ජගත් පුෂ්පකුමාර මෙන්ම නිදහස් පක්ෂයේ ජාතික සංවිධායක පාර්ලිමේන්තු මන්ත්‍රී දුමින්ද දිසානායක යන 9 දෙනා ආණ්ඩුවට සහය පළ කළ යුතු බවට ස්ථාවරයක පසුවනවා.\nඑවන් පසුබිමක් තුළ පක්ෂයේ සභාපති හිටපු ජනාධිපති මෛත්‍රීපාල සිරිසේන, මහලේකම් දයාසිරි ජයසේකර, ශාන් විජයලාල් ද සිල්වා, සාරතී දුෂ්මන්ත, අංගජන් රාමනාදන් ආණ්ඩුව සමඟ එක් නොවිය යුතුයි යන ස්ථාවරයේයි සිටින්නේ.\nකෙසේ වෙතත් මෙවර පළාත් පාලන ඡන්ද විමසීම සඳහා අත ලකුණින් තරඟ කිරීමට නිදහස් පක්ෂයේ දේශපාලන මණ්ඩලය තීරණය කර තිබියදී පක්ෂ මහලේකම්වරයා නියෝජනය කරන කුරුණෑගල දිස්ත්‍රික්කයේ සියලු පළාත් පාලන ආයතන හෙළිකොප්ටරය ලකුණින් තරඟ කිරීම සම්බන්ධයෙන් මත භේදාත්මක තත්වයක් හටගෙන ඇති බව සඳහන්.\nපක්ෂයේ සභාපති හිටපු ජනාධිපති මෛත්‍රීපාල සිරිසේන ද හෙළිකොප්ටරය ලකුණින් තරඟ කිරීම සම්බන්ධයෙන් දැඩි විරෝධයක් එල්ල කර ඇති අතර පාර්ලිමේන්තු මන්ත්‍රීවරුන් වන සාරතී දුෂ්මන්ත සහ අගංජන රාමනාදන් පවසන්නේ, නිදහස් පක්ෂය අත ලකුණින් තරඟ කළ යුතු බවටයි.\nකෙසේ වෙතත් නිදහස් පක්ෂයේ ජේ්‍යෂ්ඨ උප සභාපතිවරයෙකු වන පාර්ලිමේන්තු මන්ත්‍රී ශාන් විජයලාල් ද සිල්වා සහ මහලේකම් දයාසිරි ජයසේකර පෙනී සිටින්නේ හෙළිකොප්ටරයෙන් තරඟ කළ යුතුයි යන මතයේයි.\nඑමෙන්ම ශ්‍රී ලංකා නිදහස් පක්ෂයේ ශාඛා සමිති වල සාමාජිකත්ව අරමුදල්වලින් රුපියල් දසලක්ෂ විසිහතර දහසක්, කුරුණෑගල දිස්ත්‍රික්කයේ හෙළිකොප්ටරයෙන් තරඟ කරන අපේක්ෂකයන්ගේ ඇප මුදල් තැන්පත් කිරීම සඳහා භාවිත කිරීම සම්බන්ධයෙන් ද මේ වන විට පක්ෂ අභ්‍යන්තරයේ දැඩි විරෝධයක් එල්ල වී තිබෙනවා.\nඑවන් පසුබිමක් තුළ පක්ෂ සභාපති හිටපු ජනාධිපති මෛත්‍රීපාල සිරිසේන මේ මස 11 වන දා ශ්‍රී ලංකා නිදහස් පක්ෂයේ සමස්ත ලංකා කාරක සභාව කැඳවීමේ සූදානමක පසු වන බවයි පක්ෂ අභ්‍යන්තර ආරංචි මාර්ග සඳහන් කළේ.",
       "URL": "https://www.hirunews.lk/326857/නිදහස්-පක්ෂයේ-තවත්-බෙදීමක්",
       "Category": "Local News",
       "Parent URL": "https://www.hirunews.lk/local-news.php?pageID=552"
}