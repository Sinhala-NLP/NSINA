{
       "Source": "hirunews",
       "Timestamp": "Monday, 24 May 2021 - 13:08",
       "Headline": "මෙරට කොරෝනා මරණවලින් සියයට 46ක් අවුරුදු පොකුරෙන් (වීඩියෝ)",
       "News Content": "මෙරටින් වාර්තා වන සමස්ත කොරෝනා ආසාදිත පුද්ගල මරණ 1210 අතරින් 558 ක්ම අප්‍රේල් 15 වැනිදායින් පසුව වාර්තා වී තිබෙනවා.\nඒ අනුව අවුරුදු පොකුරේ මරණ සංඛ්‍යාව, සමස්ත මරණ සංඛ්‍යාවේ ප්‍රතිශතයක් ලෙස සැලකූ විට සියයට 46 යි දශම 1 ක්.\nඑසේම, අලු‍ත් අවුරුදු කොවිඩ් පොකුර ආරම්භ වීමෙන් අනතුරුව අප්‍රේල් 15 වැනිදායින් පසුව මෙරටින් කොරෝනා ආසාදිතයින් 67,912 ක් හඳුනාගෙන තිබෙනවා.\nඊයේ මෙරටින් වාර්තා වූ ආසාදිතයින් 2,959 දෙනා සමඟ මෙරට සමස්ත කොරෝනා ආසාදිතයින් සංඛ්‍යාව 164,201 ක් දක්වා ඉහළ ගියා.\nඊයේ වාර්තා වූ ආසාදිතයින් අතරින් 14 දෙනක් විදේශගතව සිට පැමිණි ශ්‍රී ලාංකිකයන් වන අතර සෙසු 2,945 දෙනා අලු‍ත් අවුරුදු කොවිඩ් පොකුරේ ආසාදිතයින්.\nගෙවුණු දිනයේ හඳුනාගත් ආසාදිතයින්ගෙන් වැඩිම පිරිස වූ 554 දෙනෙකු වාර්තා වූයේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් ආසාදිතයින් 391ක් වාර්තා වූ අතර ගාල්ල දිස්ත්‍රික්කයෙන් වාර්තා වූ ආසාදිතයින් ගණන 198ක්.\nමීට අමතරව අනුරාධපුර සහ කළුතර යන දිස්ත්‍රික්කවලින්ද ආසාදිතයින් 100 ඉක්මවා වාර්තා වුණා.\nමේ අතර, මෙරට එන්නත්කරණ වැඩසටහන යටතේ කොවිෂීල්ඩ් එන්නතේ දෙවන මාත්‍රාව පුද්ගලයින් 330,998 දෙනෙකුට මේ වනවිට ලබාදී ඇති අතර සයිනොෆාම් එන්නතේ පළමු මාත්‍රාව ද පුද්ගලයින් 514,259 දෙනෙකුට ලබාදී අවසන්.\nස්පුට්නික් එන්නතේ පළමු මාත්‍රාව ලබා දී ඇති පුද්ගලයින් ගණන 14,984ක්.\nඑමෙන්ම, වෛද්‍ය නිලධාරීන්ගේ පවුල්වල සාමාජිකයින්ට විශේෂත්වයක් දක්වමින් එන්නත් ලබාදීමේ වැඩපිළිවෙළක් සෞඛ්‍ය අමාත්‍යාංශයේ අවසරය මත ආරම්භ වී ඇතැයි, පරිපූරක වෛද්‍ය සේවා ඒකාබද්ධ බල මණ්ඩලය ජනාධිපතිවරයා වෙත ලිපියක් යොමුකරමින් පෙන්වා දෙනවා.\nඔවුන් එමගින් ඉල්ලා සිටින්නේ පවතින අවදානම එක් වෘත්තියකට පමණක් සීමා නොවන්නක් නිසා සියලු‍ සෞඛ්‍ය කාර්ය මණ්ඩලවල පවුල්වල සාමාජිකයින්ට එක හා සමානව කටයුතු කිරීමට පියවර ගන්නා ලෙසයි.\nමේ අතර, බිම් මට්ටමේ රාජකාරී කරන සියලුම දෙනාට කොරෝනා එන්නත ලබාදෙන ආකාරය සම්බන්ධයෙන් රජය පැහැදිලි කිරීමක් නොකළහොත් හෙට පෙරවරුවේ සිට සියලු කොරෝනා රාජකාරීවලින් ඉවත්වීමට තීරණය කර ඇති බව අතුරු වෛද්‍ය සේවා ඒකාබද්ධ පෙරමුණ පවසනවා.\nපරිපූරක වෛද්‍ය සේවය ඇතුළු වෘත්තීය සමිති 18 ක් නියෝජනය කරන එම පෙරමුණේ සභාපති උපුල් රෝහණ මාධ්‍ය වෙත අදහස් දක්වමින් මේ බව කියා සිටියා.\nමේ අතර, මේ මස 31 වැනිදා වනවිට ග්‍රාම නිලධාරීන් සියලුම දෙනා වෙනුවෙන් අවම සෞඛ්‍ය පහසුකම් හා එන්නත් ලබාදීමේදී ප්‍රමුඛතාව ලබාදෙමින් එන්නත්කරණය සඳහා යොමු නොවන්නේ නම් ජුනි මස 01 වැනිදා සිට කොරෝනා සහන සේවා සැපයීමේ කටයුතුවලින් ඉවත් වන බව ශ්‍රී ලංකා එක්සත් ග්‍රාම නිලධාරී සංගමයද ප්‍රකාශ කළා.",
       "URL": "https://www.hirunews.lk/272296/මෙරට-කොරෝනා-මරණවලින්-සියයට-46ක්-අවුරුදු-පොකුරෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1932"
}