{
       "Source": "hirunews",
       "Timestamp": "Tuesday, 31 December 2019 - 12:45",
       "Headline": "ආරක්ෂක මාණ්ඩලික ප්‍රධානී සිය සේවා දිවියෙන් විශ්‍රාම යයි",
       "News Content": "ශ්‍රී ලංකා ත්‍රිවිධ හමුදාවේ වර්තමානය වන විට සිටින දීර්ඝතම සේවා කාලයක් හිමි සහ ජ්‍යෙෂ්ඨතම නිලධාරියා වන ආරක්ෂක මාණ්ඩලික ප්‍රධානී, අද්මිරාල් රවීන්ද්‍ර විජේගුණරත්න අද (31) තම සේවා දිවියෙන් විශ්‍රාම යනු ලබනවා.\nඔහුගේ විශ්‍රාම යාම වෙනුවෙන් ත්‍රිවිධ හමුදා සම්මාන මුරයක් බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රය ඉදිරිපිට අද (31) උදෑසන පැවති බවයි ආරක්ෂක මාණ්ඩලික ප්‍රධානී කාර්යාලය සඳහන් කළේ.\nඒ සඳහා යුද හමුදාපති මේජර් ජෙනරාල් ශවේන්ද්‍ර සිල්වා, නාවික හමුදාපති වයිස් අද්මිරාල් පියල් ද සිල්වා, ගුවන් හමුදාපති එයාර් වයිස් මාර්ෂල් සුමංගල ඩයස් සහ වැඩබලන පොලිස්පතිවරයා මෙන්ම සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල්වරයා ඇතුළු පිරිසක් එක්ව සිටියා.\nශ්‍රී ලංකා ත්‍රිවිධ හමුදා ඉතිහාසයේ දීර්ඝතම සේවා කාලයක් සපුරන ලද අද්මිරාල් රවීන්ද්‍ර විජේගුණරත්න වසර 40කට ආසන්න කාලයක් හමුදා සේවයේ නිරත වුණා.\n1980 වසරේ නොවැම්බර් මස 01 වනදා ශිෂ්‍ය භට නිලධාරියෙකු ලෙස නාවික හමුදාවට එක්වූ ඔහු 2015 - 2017 කාලය තුළ නාවික හමුදාපතිවරයා ලෙස ද කටයුතු කළා.\nමීට අමතරව විදේශීය, නාවික විශේෂ බලකායන් සමඟින් මෙහෙයුම්වල නිරතවීමෙන් ලද අත්දැකීම් උපයෝගී කර ගනිමින් ශ්‍රී ලංකා නාවික හමුදාවේ විශේෂ යාත්‍රා බලගණය ඔහු විසින් ස්ථාපිත කිරීමෙන් නිර්මාණය කරන ලද්දක්.\nමේ අතර, 35 වසරක පොලිස් සේවය නිමා කරමින් මධ්‍යම දිසාව භාර ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ අද සිය ධුරයෙන් විශ්‍රාම යාමට නියමිතයි.\nදැනට රක්ෂිත බන්ධනාගාර ගත කර සිටින අනිවාර්ය නිවාඩු යවා සිටින පොලිස්පති පූජිත් ජයසුන්දර සමඟ 2016 වසරේ පොලිස්පති ධූරයට සුදුසුකම් ලබා සිටි ඔහු මේ වනවිට පොලිස් දෙපාර්තමේන්තුවේ සිටින  ජ්‍යෙෂ්ඨතම නිළධාරියෙකු ද වනවා.\nමහනුවර පොලිස් ක්‍රීඩාංගනයේ ඊයේ (30) පැවති සමුදීමේ උත්සවයකට එක්වෙමින් ඔහු කියා සිටියේ මෙරට පොලිසිය අද පත්ව ඇති අවාසනාවන්ත තත්ත්වයට ප්‍රධානම හේතුව ඍජු නායකත්වයක් දෙමින් දෙපාර්තමේන්තුව මෙහෙය වීමට හැකියාව තිබූ කීර්තිමත් පොලිස් නිලධාරීන් පෙළකට පොලිස්පතිවරයා වීමේ අවස්ථාව අහිමි කිරීම බවයි.",
       "URL": "https://www.hirunews.lk/231308/ආරක්ෂක-මාණ්ඩලික-ප්‍රධානී-සිය-සේවා-දිවියෙන්-විශ්‍රාම-යයි",
       "Category": "Local News",
       "Parent URL": "https://www.hirunews.lk/local-news.php?pageID=2977"
}