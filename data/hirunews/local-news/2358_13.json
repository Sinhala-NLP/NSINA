{
       "Source": "hirunews",
       "Timestamp": "Sunday, 01 November 2020 - 7:53",
       "Headline": "ඇඳිරි නීතිය ගැන අවසන් තීන්දුව ඉදිරි PCR ප්‍රතිඵල මත",
       "News Content": "ඉදිරි පී. සී. ආර්. වාර්තා අනුව නිරෝධායන ඇඳිරි නීතිය සම්බන්ධයෙන් තීන්දු ගැනීමට නියමිත බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඋතුරේ සංචරයකින් අනතුරුව ඊයේ මාධ්‍ය වෙත අදහස් දක්වමින් ඔහු කියා සිටියේ ජනතාවගේ හැසිරීම කොරෝනා ව්‍යාප්තිය සම්බන්ධයෙන් තීරණාත්මක බවයි.\nබස්නාහිර පළාතේ සහ කුරුණෑගල දිස්ත්‍රික්කයේ පොලිස් වසම් 117 ක තවදුරටත් නිරෝධායන ඇඳිරි නීතිය ක්‍රියාත්මකයි.\nපසුගිය 29 වනදා බස්නාහිර පළාතටම නිරෝධායන ඇඳිරි නීතිය පැනවූ අතර, එය හෙට අලුයම පහෙන් අවසන්වීමට නියමිතයි.\nකෙසේ වෙතත් බස්නාහිර පළාතේ මීට පෙර නිරෝධායන ඇඳිරි නීතිය පනවනු ලැබූ පොලිස් බල ප්‍රදේශවලට හෙට අලුයම ඇඳිරි නීතිය ඉවත්වන්නේ නැහැ.\nපසුගිය 29 වනදා ඇඳිරි නීතිය පැනවීමෙන් පසු බස්නාහිර පළාතෙන් බැහැරවූ පුද්ගලයන් සොයා විශේෂ මෙහෙයුමක් ක්‍රියාත්මක බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nඔහු කියා සිටියේ එවැනි පුද්ගලයන් 550 දෙනෙකු මේ වනවිටත් හඳුනාගෙන ඔවුන් දැනට සිටින තැන්වලම නිරෝධායනයට ලක් කිරීමට පියවර ගෙන ඇති බවයි.\nකෙසේ වෙතත් මීගමුවේ සංචාරයක් අතරතුර මාධ්‍ය වෙත අදහස් දක්වමින් බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, පොලිස් මාධ්‍ය ප්‍රකාශකවරයාගේ මෙම ප්‍රකාශය ප්‍රතික්ෂේප කළා.\nඔහු කියා සිටියේ දත්ත විශ්ලේෂනය කිරීමේදී බස්නාහිර පළාතෙන් අසාමාන්‍ය බැහැරව යාමක් නිරික්ෂණය නොවන බවයි.\nමේ අතර හෙට සිට ක්‍රියාත්මක වන පරිදි ගම්පහ සහ කළුතර දිස්ත්‍රික්කවල ඔසුසැල් සහ අත්‍යවශ්‍ය ද්‍රව්‍ය අලෙවිසැල් විවෘතව පවතින්නේ සඳුදා සහ බ්‍රහස්පතින්දා පෙරවරු අටේ සිට රාත්‍රී 10 දක්වා පමණයි.\nකොළඹ සහ කුරුණෑගල දිස්ත්‍රික්කවල නිරෝධායන ඇඳිරි නීතිය පවතින ප්‍රදේශයන්හි අත්‍යවශ්‍ය ද්‍රව්‍ය වෙළඳසැල් සහ ඔසුසැල් විවෘත වන්නේ අඟහරුවාදා සහ සිකුරාදා පෙරවරු 8.00 සිට රාත්‍රී 10.00 දක්වා පමණක් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළේ.",
       "URL": "https://www.hirunews.lk/253745/ඇඳිරි-නීතිය-ගැන-අවසන්-තීන්දුව-ඉදිරි-pcr-ප්‍රතිඵල-මත",
       "Category": "Local News",
       "Parent URL": "https://www.hirunews.lk/local-news.php?pageID=2358"
}