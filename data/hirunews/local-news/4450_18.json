{
       "Source": "hirunews",
       "Timestamp": "Tuesday, 27 June 2017 - 7:36",
       "Headline": "තැපැල් සේවකයින් සහ ගිලන් රථ රියදුරන් අද වර්ජනයේ",
       "News Content": "ඉල්ලීම් කිහිපයක් මුල් කර ගනිමින් තැපැල් සේවකයින් ඊයේ මධ්‍යම රාත්‍රියේ සිට වැඩ වර්ජනයක් ආරම්භ කර තිබෙනවා.\nඓතිහාසික වටිනාකමකින් යුත් තැපැල් කාර්යාල හෝටල් ව්‍යාපෘති සඳහා ලබාදීම ඇතුළු ඉල්ලීම් කිහිපයක් මුල් කර ගනිමිනුයි ඔවුන් මෙම වර්ජනය ආරම්භ කර ඇත්තේ.\nමෙතෙක් බලධාරීන්ගෙන් සාකච්ඡාවක් නොලැබීම නිසා යළි මෙලෙස වැඩ වර්ජනය ආරම්භ කළ බවයි තැපැල් වෘත්තීය සමිති පෙරමුණේ කැදවුම්කරු චින්තක බණ්ඩාර හිරු ප්‍රවෘත්ති අංශයට සඳහන් කළේ.\nමේ අතර, දිවයින පුරා සෞඛ්‍ය ගිලන් රථ රියදුරන් ද අද සහ හෙට යන දෙදින තුළ වර්ජනයක් ආරම්භ කර තිබෙනවා.\nසමස්ත ලංකා පළාත් සෞඛ්‍ය සේවා රියදුරු සංගමයේ ප්‍රධාන ලේකම් අමරබන්දු වඩුගේ කියා සිටියේ පළාත් සභාවල සෞඛ්‍ය ගිලන් රථ සේවය ස්ථාපිත කිරීමට බලධාරීන් ලබාදුන් පොරොන්දු කඩ කිරීම නිසා මෙම වර්ජනය ආරම්භ කළ බවයි.\nඑමෙන්ම ලංකා විදුලිබල මණ්ඩලයේ සියලූම සේවකයින් හෙට දිනයේදී රාජකාරී නිවාඩු වාර්තා කරන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසනවා.\nවිදුලිබල මණ්ඩල සේවකයින්ට ඇති වී තිබෙන ගැටළු කිහිපයක් මුල් කර ගනිමිනුයි ඔවුන් මෙම ක්‍රියාමාර්ගයේ නිරතවීමට තීරණය කර ඇත්තේ.",
       "URL": "https://www.hirunews.lk/164482/තැපැල්-සේවකයින්-සහ-ගිලන්-රථ-රියදුරන්-අද-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=4450"
}