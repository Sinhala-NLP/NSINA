{
       "Source": "hirunews",
       "Timestamp": "Thursday, 28 July 2022 - 18:35",
       "Headline": "ඇන්තනි වෙරංග පුෂ්පික ද සිල්වා රිමාන්ඩ් (වීඩියෝ)",
       "News Content": "අධිකරණ නියෝග නොතකා විරෝධතා පැවැත්වීම සහ මහජන දේපළවලට අලාභ හානි සිදු කිරීමේ චෝදනා මත අත්අඩංගුවට ගත් රුහුණු විශ්ව විද්‍යාලයේ මහා ශිෂ්‍ය සංගමයේ කැඳවුම්කරු ඇන්තනි වෙරංග පුෂ්පික ද සිල්වා ලබන අගෝස්තු මස 9 වනදා දක්වා රක්ෂිත බන්ධනාගාර ගතකර තිබෙනවා.\nමැයි 19 සහ ජුනි මස 09 වැනි දින කොළඹ කොටුව ප්‍රදේශයේ දීත් ජුනි මස 10 වැනි දින ඉසුරුපාය, බත්තරමුල්ල අධ්‍යාපන අමාත්‍යාංශය ඉදිරිපිටදී ද අධිකරණ නියෝග කඩ කරමින් උද්ඝෝෂණ පැවැත්වීම, අයුතු ජන රාශියක සාමාජිකයෙකු වීම, පොලිස් නිලධාරින්ට සාපරාධී බලහත්කාරය පෑම, රජයේ දේපොළවලට හානි සිදු කිරීම යන චෝදනා සම්බන්ධයෙන් සිදු කරන ලද විමර්ශනයකට අදාළවයි මෙම සැකකරු අත්අඩංගුවට ගෙන තිබුණේ.\nමෙම සැකකරු කොළඹ දකුණ අපරාධ කොට්ඨාසය වෙත රැගෙන ගොස් වැඩිදුර විමර්ශන සිදු කිරීමෙන් අනතුරුව කොළඹ කොටුව පොලිස් ස්ථානය වෙත ඉදිරිපත් කර තිබුණා.\nරුහුණු විශ්වවිද්‍යාලයේ කැඳවුම්කරු ලෙස කටයුතු කර ඇති මෙම සැකකරුගේ විශ්වවිද්‍යාල ශිෂ්‍යභාවය අහෝසි කර ඇති බවටත් අනාවරණ වී තිබෙනවා.",
       "URL": "https://www.hirunews.lk/311219/ඇන්තනි-වෙරංග-පුෂ්පික-ද-සිල්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=985"
}