{
       "Source": "hirunews",
       "Timestamp": "Friday, 20 April 2018 - 7:59",
       "Headline": "රස පරීක්ෂකවරයා අද පස් දෙනෙකු මියගිය හොරණ කම්හලට",
       "News Content": "විෂ වායුවක් ආඝ්‍රාණයවීමෙන් පුද්ගලයින් 05 දෙනෙකු මියගිය සිද්ධියට අදාළ රස පරීක්ෂණය සිදුකිරීම සඳහා අද (20) රජයේ රස පරීක්ෂකවරයා හොරණ - බැල්ලපිටිය ප්‍රදේශයේ පිහිටි අදාළ රබර් සැකසුම් කර්මාන්ත ශාලාවට පැමිණීමට නියමිතව තිබෙනවා.\nඅනතුරුව එම රස පරීක්ෂක වාර්තාව හොරණ වැඩබලන මහේස්ත්‍රාත් කාන්ති කන්නන්ගර වෙත ඉදිරිපත් කිරීමට නියමිත බවයි පොලිසිය සඳහන් කළේ.\nඊයේ දහවල් සිදුවු මෙම අනතුරෙන් ශ්වසන අපහසුතා ඇතිවු පුද්ගලයින් 18 දෙනෙකු මේ වනවිටත් රෝහලේ ප්‍රතිකාර ලබාගනිමින් සිටින අතර, ඉන් එක් අයෙකුගේ තත්ත්වය බරපතල බව හොරණ මූලික රෝහලේ වෛද්‍ය අධිකාරී වෛද්‍ය තමර කළුබෝවිල කියා සිටියා.\nඑසේම කර්මාන්ත ශාලාවේ අප ජලය බැහැර කරන ටැංකිය අනාරක්ෂිත බව සහ එමඟින් පරිසර හානියක් සිදුවන බව පවසමින් ප්‍රදේශවාසීන් කලහකාරී ලෙස හැසිරීමත් සමඟ අවට ආරක්ෂාව සඳහා මේ වනවිටත් පොලිස් කණ්ඩායම් කිහිපයක් යොදවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමේ අතර, අත්අඩංගුවට ගත් අදාළ කර්මාන්තශාලාවේ කළමණාකාරවරයා හොරණ පොලිසියේ රඳවාගෙන ඊයේ රාත්‍රියේ ප්‍රශ්න කිරීම් ආරම්භ කර තිබෙනවා.\nඔහු අද හොරණ මහේස්ත්‍රාත් අධිකරණයට ඉදිරිපත් කිරීමට නියමිතයි.\nකර්මාන්ත ශාලාවට අවශ්‍ය ආරක්ෂක විධිවිධාන පැහැර හැරීම හා අපරීක්ෂාකාරී ලෙස කටයුතු කිරීම යන චෝදනා යටතේ ඔහු අත්අඩංගුවට ගැනුණා.\nඑමෙන්ම, ප්‍රකාශයක් ලබාගැනීම සඳහා හොරණ පොලිසියට පැමිණෙන ලෙස අදාළ රබර් සැකසුම් කර්මාන්ත ශාලාවේ හිමිකරුට දැනුම්දීමක්ද සිදුකර තිබෙනවා.\nමෙම රබර් සැකසුම් පෞද්ගලික කර්මාන්ත ශාලාවේ අප ජලය බැහැර කරන ටැංකියට ඊයේ පස්වරු 1.20 ට පමණ සේවකයෙක් ඇද වැටුණු අතර, එම සේවකයා බේරා ගැනීම සඳහා තවත් සේවකයින් පිරිසක් උත්සාහ කළ අවස්ථාවේ ඉන් කිහිප දෙනෙකුද අදාළ ටැංකියට වැටී අනතුරට ලක්වුණා.",
       "URL": "https://www.hirunews.lk/188800/රස-පරීක්ෂකවරයා-අද-පස්-දෙනෙකු-මියගිය-හොරණ-කම්හලට",
       "Category": "Local News",
       "Parent URL": "https://www.hirunews.lk/local-news.php?pageID=3983"
}