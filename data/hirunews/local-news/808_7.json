{
       "Source": "hirunews",
       "Timestamp": "Wednesday, 12 October 2022 - 20:11",
       "Headline": "මූල්‍ය වංචා චෝදනා එල්ල වූ තිලිණි ප්‍රියමාලි ලෝක වෙළඳ මධ්‍යස්ථානය ඇතුළු ස්ථාන 4 කට රැගෙන යයි (වීඩියෝ)",
       "News Content": "මූල්‍ය වංචාවක් සම්බන්ධයෙන් රක්ෂිත බන්ධනාගාර ගත කර සිටින තිලිණි ප්‍රියමාලි අද පස්වරුවේ කොළඹ ලෝක වෙළඳ මධ්‍යස්ථානයේ බටහිර කුළුණේ 34 මහලේ පිහිටි ඇයගේ ප්‍රධාන කාර්යාලය වෙත රැගෙන ආවා.\nඒ අපරාධ පරීක්ෂණ දෙපාර්තමේන්තුවේ නිලධාරින් සහ බන්ධනාගාර දෙපාර්තමේන්තුවේ නිලධාරින්ගේ ආරක්ෂාව යටතේයි.\nපසුව ඇය වත්තල සහ ජා-ඇල ප්‍රදේශයට රැගෙන ගොස් තිබුණේ එහි ඇති තවත් ව්‍යාපාරික ස්ථාන කිහිපයක පරීක්ෂණ කටයුතු කිරීම සඳහායි.\nතිලිණි ප්‍රියමාලි අධිකරණ නියෝග මත ස්ථානීය පරීක්ෂා කිරීම් 4 ක් සඳහා අපරාධ පරීක්ෂණ දෙපාර්තමේන්තුව විසින් අද රැගෙන ගිය බව බන්ධනාගාර මාධ්‍ය ප්‍රකාශක, බන්ධනාගාර කොමසාරිස්, චන්දන ඒකනායක ද තහවුරු කළා.\nමේ අතර, මූල්‍ය වංචා චෝදනා සම්බන්ධයෙන් රක්ෂිත බන්ධනාගාර ගත කර සිටින තිලිණි ප්‍රියමාලිට මුදල් ලබාදුන් පුද්ගලයින්ගේ තොරතුරු ලබා දෙන්නැයි එක්සත් ජාතික පක්ෂ හිටපු පාර්ලිමේන්තු මන්ත්‍රී නවීන් දිසානායක අද අපරාධ පරීක්ෂණ දෙපාර්තමේන්තුවෙන් ඉල්ලීමක් කළා.\nතොරතුරු දැන ගැනීමේ පනත යටතේ සිදුකළ එම ඉල්ලීම අපරාධ පරීක්ෂණ දෙපාර්තමේන්තුවෙන් ඉටු නොවන්නේ නම් අධිකරණ ක්‍රියාමාර්ග ගන්නා බවයි ඔහු සඳහන් කළේ.\nමේ අතර, තිලිණි ප්‍රියමාලි සමඟ ගණුදෙනු කළ බවට සමාජ මාධ්‍ය ඔස්සේ සංසරණය වන ලැයිස්තුවේ තමන්ගේ නම ද ඇතුළත් කර ඇති බැවින් ඒ සම්බන්ධයෙන් විමර්ශනයක් සිදුකරන ලෙස ඉල්ලමින් රංගන ශිල්පිනී දමිතා අබේරත්න ද අද අපරාධ පරීක්ෂණ දෙපාර්තමේන්තුව හමුවේ පැමිණිල්ලක් ගොනුකළ\nමේ අතර, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව අද පස්වරුවේ මාධ්‍ය හමුවක් කැඳවමින් කියා සිටියේ තිලිණි ප්‍රියමාලි සිදුකළ තවත් මූල්‍ය වංචා ඇත්නම් අපරාධ පරීක්ෂණ දෙපාර්තමේන්තුවට හෝ ළගම ඇති පොලීසියට දැනුම් දෙන ලෙසයි.\nමූල්‍ය වංචාව සම්බන්ධයෙන් චෝදනා එල්ල වූ තිලිණි ප්‍රියමාලි ලබන 19 වනදා දක්වා දැනට රක්ෂිත බන්ධනාගාර ගත කර සිටිනවා.",
       "URL": "https://www.hirunews.lk/317685/මූල්‍ය-වංචා-චෝදනා-එල්ල-වූ-තිලිණි-ප්‍රියමාලි-ලෝක-වෙළඳ-මධ්‍යස්ථානය-ඇතුළු-ස්ථාන-4-කට-රැගෙන-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=808"
}