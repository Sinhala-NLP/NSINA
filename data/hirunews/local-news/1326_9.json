{
       "Source": "hirunews",
       "Timestamp": "Tuesday, 01 March 2022 - 7:36",
       "Headline": "දරුවන්ට කන්න දීමට මුදල් නැති ව තාත්තා දිවි නසාගනියි (වීඩියෝ)",
       "News Content": "ආර්ථික දුෂ්කරතාවයන් පවතින බවට පවසමින් වැලිපැන්න ප්‍රදේශයේ පදිංචි පුද්ගලයෙකු ගෙල වැළලාගෙන සිය දිවි හානි කරගෙන ඇති බවට වාර්තා වනවා.\nවැලිපැන්න - හොලින්බෝන් ජනපදයේ පදිංචි 37 හැවිරිදි සිව් දරු පියෙකු මෙලෙස මිය ගොස් ඇති බවයි පොලීසිය සඳහන් කළේ.\nඑහිදී ඔහුගේ මෘත ශරීරය නිවසට ආසන්නයේ රබර් වත්තක තිබී සොයාගෙන ඇත්තේ බිරිඳ විසින් සිය සැමියා අතුරුදන් වී බවට පොලීසියට කළ දැනුම්දීමකට අනුවයි.\nඑමෙන්ම, දින 3කට ආසන්න කාලයක සිට නිවසෙහි දරුවන්ට ආහාරයට ගැනීමට යමක් නො තිබූ බව මරණ පරීක්ෂණයේ දී බිරිඳ ප්‍රකාශ කර තිබෙනවා.\nඑබැවින් ආහාර සොයා ගැනීම සඳහා කුලී වැඩක් කොට මුදල් සොයා ගන්නා බවට පවසමින් සිය සැමියා නිවසින් පිටත් ව ගිය බවයි බිරිඳ මරණ පරීක්ෂණයේ දී වැඩිදුරටත් ප්‍රකාශ කර ඇත්තේ.\nකෙසේ වෙතත්, පසුව තමන් නිවසෙහි තිබූ භාණ්ඩ කිහිපයක් විකුණා දරුවන්ට කෑමට ආහාර ගෙනත් දුන් බවත් සැමියා සිය දිවි හානි කර ගන්නට ඇත්තේ ආර්ථික දුෂ්කරතාවන්ට මුහුණ දීමට නො හැකි වීම නිසා බවත් බිරිද ප්‍රකාශ කර තිබෙනවා.",
       "URL": "https://www.hirunews.lk/298345/දරුවන්ට-කන්න-දීමට-මුදල්-නැති-ව-තාත්තා-දිවි-නසාගනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1326"
}