{
       "Source": "hirunews",
       "Timestamp": "Thursday, 26 January 2017 - 16:33",
       "Headline": "එදා මෙදාතුර අපේ රටේ සංවිධාන වන දැවැන්ත ම වන්දනා ගමන - හිරු සිරිපා කරුණාවට සියල්ල සූදානම්",
       "News Content": "ශ්‍රී ලාංකේය මාධ්‍ය කලාවට නව්‍යවූත්,  පෙරළිකාරවූත් අත්දැකීම් රැසක් එක් කළ ආසියානු මාධ්‍යජාලයේ හිරු FM තවත් දැවැන්ත කටයුත්තකට මේ වනවිට සියල්ල සුදානම් කර හමාරයි. ඒ හිරු සිරිපා කරුණාවයි.\n18 වසරක් පුරාවටම ශ්‍රී ලාංකේය ගුවනේ අංක එකේ රේඩියෝ නාලිකාව බවට හිරු ඔසවා තැබූ දයාබර ශ්‍රාවක ඔබ වෙනුවෙන් හිරු සිරිපා කරුණාව මෙවර සංවිධානය වන්නේ 5වෙනි වරටයි.\nආසියානු මාධ්‍ය ජාලයේ ගරු සභාපති රේනෝ සිල්වා මහතාගේ තවත් පිංබර සංකල්පයක් ලෙසින් දිග හැරෙන හිරු සිරිපා කරුණාව ඔස්සේ දිවයිනේ සතර දිග්භාගයෙන් ම පෙළගැසෙන ශ්‍රාවක බැතිමතුන්ට හිරුගේ සියලු  සුව සත්කාර මැද සිරිපා කරුණා කිරීමට වරම් හිමි වනවා.\nඒ අනුව එදා මෙදාතුර දිවයිනේ සංවිධාන වන විශාලත ම වන්දනා ගමනට තවත් සුවිශේෂිත්වයක් එක් කරන්නටත් හිරු FM මෙවර කටයුතු කර  තිබෙනවා.\nඒ ලංකාවේ සතර කොනින්ම ආරම්භ වන වන්දනා නඬ සමගින් පරම පූජනීය වූ මංගල කරඬුන්වහන්සේලා ශ්‍රීපාදස්ථානය දක්වා මහ පෙරහරින් වැඩම කරවීමයි.\nලොව්තුරා බුදු පියාණන්වහන්සේ තෙවන ලංකා ගමනේදී ශ්‍රී පතුල පිහිටුවා පරම පූජණීයත්වයට පත් කළ සමන්ත කූඨය අදටත් දෙව් බඹුන්ගේ නොමද වන්දනාමානයට පාත්‍රවන්නා වූ අසිරිමත් පිං බිමක්.\nභූගෝලීය වශයෙන් මධ්‍යම හා සබරගමු පළාත්වලට අයත් විශාලත්වයෙන් සැතපුම් 8641 ක් හෙවත් අක්කර 56,000 කින් යුත් ශ්‍රීපාදස්ථානය මුහුදු මට්ටමේ සිට මීටර් 2243 ක උසකින් පිහිටා තිබෙනවා.\nඑකී පිං බිමෙහි උඳුවප් පුර පසලොස්වක දිනයෙන් ආරම්භ වන ශ්‍රී පාද වන්දනා සමය අවසන්  වන්නේ වෙසක් පුර පසලොස්වක පොහෝ දිනයෙන්.\nබුදුන් වහන්සේගේ පාදස්පර්ශය ලැබු, සිරිපතුල් සටහන රැදුණු මේ පිං බිම නලල් තලය තබා වන්ඳනා කරන්නට ලැබීම බොදුනුවන් සලකන්නේ සිය ජීවිතයේ ලැබෙන අති දුර්ලභ වු අවස්ථාවක් ලෙසයි.\nඑකී පිං බිම වැඳ පුදා ගන්නට වරම් ලැබු සදාදරණීය ශ්‍රාවක ඔබව රැගෙන හිරුගේ සියලු  සුව සත්කාර මැද හෙට එනම් ජනවාරි 27 වන සිකුරාදා අලුයම් කාලයේ දිවයිනේ ස්ථාන රැසකින් ගමන් ආරම්භ කරන්නට මේ වන විටත් සියල්ල සූදානම්..\nඒ අනුව, උත්තරීතර පූජා කරඬු වහන්සේලා වැඩම කරවන මංගල රිය පෙරහරේ ගමන් මාර්ග පහතින්.\nකොළඹ\nඔරුගොඩවත්ත, වැල්ලම්පිටිය, කොටිකාවත්ත, අංගොඩ කඩුවෙල, හංවැල්ල, කොස්ගම, පුවක්පිටිය, අවිස්සාවේල්ල, කරවනැල්ල, යටියන්තොට, ගිනිගත්හේන, හැටන්, මස්කෙළිය, නල්ලතන්ණිය\nගිරිඋල්ල\nනාරම්මල, කුරුණෑගල, මාවතගම, ගලගෙදර, කටුගස්තොට,මහනුවර, පේරාදෙණිය, ගම්පොල, නාවලපිටිය, ගිනිගත්හේන, හැටන්, මස්කෙළිය, නල්ලතන්ණිය\nඇල්පිටිය\nමතුගම, දොඩන්ගොඩ, බණ්ඩාරගම, හොරණ, පාදුක්ක, මීපේ, පහත්ගම,අවිස්සාවේල්ල, කරවනැල්ල, යටියන්තොට, ගිනිගත්හේන, හැටන්, මස්කෙළිය, නල්ලතන්ණිය\nආනමඩුව\nහලාවත, බිංගිරිය, හෙට්ටිපොළ, වාරියපොළ, කුරුණෑගල, මාවතගම, ගලගෙදර, කටුගස්තොට,මහනුවර, පේරාදෙණිය, ගම්පොල, නාවලපිටිය, ගිනිගත්හේන, හැටන්, මස්කෙළිය, නල්ලතන්ණිය\nවැල්ලවාය\nඇල්ල, බණ්ඩාරවෙල, වැලිමඩ, කැප්පෙටිපොළ, නුවරඑළිය, නානුඔය, තලවකැලේ, හැටන්, මස්කෙළිය, නල්ලතන්ණිය\nපොළොන්නරුව\nගිරිතලේ, මින්නේරිය, හබරණ, දඹුල්ල, මාතලේ, මහනුවර, පේරාදෙණිය, ගම්පොල, නාවලපිටිය, ගිනිගත්හේන, හැටන්, මස්කෙළිය, නල්ලතන්ණිය.\n18 වසරක් පුරා හිරුත් සමඟ සිටින ආදරණිය ශ්‍රාවක ඔබ සියලුදෙනාටම මේ අති උතුම් බැතිබර ගමන සඳහා දායකවෙන ලෙස පින් සිතින් ආරාධනා කරන්නෙමු.\nසියලු ගමන් මාර්ග පිළිබඳව තොරතුරු මෙතැනින් බලන්න.",
       "URL": "https://www.hirunews.lk/152972/එදා-මෙදාතුර-අපේ-රටේ-සංවිධාන-වන-දැවැන්ත-ම-වන්දනා-ගමන-හිරු-සිරිපා-කරුණාවට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4691"
}