{
       "Source": "hirunews",
       "Timestamp": "Friday, 23 December 2016 - 12:44",
       "Headline": "සංවර්ධන පනත් කෙටුම්පතට උතුරත් එරෙහි වේ",
       "News Content": "අග්‍රාමාත්‍ය රනිල් වික්‍රමසිංහ සහ පළාත් ප්‍රධාන අමාත්‍යවරුන් අතර සාකච්ඡාවක් අද පස්වරුවේ පැවැත්වෙනවා.\nබස්නාහිර පළාත් ප්‍රධාන අමාත්‍ය ඉසුර දේවප්‍රිය හිරු ප්‍රවෘත්ති අංශයට සඳහන් කළේ අරලියග මන්දිරයේ පස්වරු 3 ට පැවැත්වෙන මෙම හමුවේදී සංවර්ධන විශේෂ විධිවිධාන පනත් කෙටුම්පත සම්බන්ධයෙන් සාකච්ඡා කිරීමට නියමිත බවයි.\nඒ අනුව ශ්‍රී ලංකා නිදහස් පක්ෂය නියෝජනය කරන සියලුම ප්‍රධාන අමාත්‍යවරුන් ඊට සහභාගිවන බවයි බස්නාහිර ප්‍රධාන අමාත්‍ය ඉසුර දේවප්‍රිය වැඩිදුරටත් සඳහන් කළේ.\nකෙසේ වෙතත් මෙම පනත් කෙටුම්පතට කිසිදු මහ ඇමතිවරයෙකුගේ එකඟතාව පළ නොවන බවයි ඔහු එහිදී කියා සිටියේ.\nමේ අතර මෙම පනත් කෙටුම්පත සඳහා ඊයේ ඌව පළාත් සභාවේ ඡන්ද විමසීමක් පැවති අතර එහිදී එය වැඩි ඡන්ද හතරකින් පරාජයට පත්වුණ.\nපනත් කෙටුම්පතට විරුද්ධව ඡන්ද 13 ක් ලැබුණු අතර, පක්ෂව ලැබුණේ ඡන්ද 9 ක් පමණයි.\nනිදහස් සන්ධානයේ මන්ත්‍රීවරුන් 11 දෙනෙකු සහ ජනතා විමුක්ති පෙරමුණේ මන්ත්‍රීවරුන් දෙදෙනා මෙම කෙටුම්පතට විරුද්ධව ඡන්දය භාවිත කළ අතර, කෘෂිකර්ම අමාත්‍ය උපාලි සමරවීර, සමඟ එක්සත් ජාතික පක්ෂයේ මන්ත්‍රීවරුන් 9 දෙනෙකු ඡන්දය භාවිතා කළේ පනත් කෙටුම්පතට පක්ෂවයි.\nකෙසේ වෙතත් මෙහිදී  ඌව පළාත් මහ ඇමති චාමර සම්පත් දසනායක පනත් කෙටුම්පතට ඡන්දය ප්‍රකාශ කිරීමෙන් වැළකී සිටීම විශේෂත්වයක්.\nහිරු ප්‍රවෘත්ති අංශය ඌව පළාත් මහ ඇමතිවරයාගෙන් ඒ සම්බන්ධයෙන් විමසා සිටි අතර ඊට ප්‍රතිචාර දක්වමින් ඔහු කියා සිටියේ පළාතේ මහ ඇමතිවරයා ලෙස තමන් එම අවස්ථාවේදී ස්වාධීනව කටයුතු කරන බවයි.\nමේ අතර සංවර්ධන විශේෂ විධිවිධාන පනත් කෙටුම්පත ප්‍රතික්ෂේප කරමින් උතුර පළාත් සභාවද අද යෝජනාවක් සම්මත කරගත්තා.\nඋතුර පළාත්  සභා මන්ත්‍රී එම්.කේ. සිවාජිලිංගම් ප්‍රකාශ කළේ ඒ සඳහා පළාත් සභාවේ ඒකමතික අනුමැතිය හිමිවූ බවයි.\nඅදාළ පනත් කෙටුම්පත විවාදයට නොගෙනම ප්‍රතික්ෂේප කිරීමටයි එහිදී මන්ත්‍රීවරුන් පියවර ගෙන ඇත්තේ.\nමෙම පනත් කෙටුම්පත සම්බන්ධයෙන් උතුරුමැද පළාත් සභාවේද මේ වනවිට විවාදයක් පැවැත්වෙනවා.\nපළාත් ප්‍රධාන අමාත්‍ය පේෂල ජයරත්න මෙය අද පළාත් සභාව වෙත ඉදිරිපත් කළ බවයි හිරු වාර්තාකරු කියා සිටියේ.",
       "URL": "https://www.hirunews.lk/150405/සංවර්ධන-පනත්-කෙටුම්පතට-උතුරත්-එරෙහි-වේ",
       "Category": "Local News",
       "Parent URL": "https://www.hirunews.lk/local-news.php?pageID=4741"
}