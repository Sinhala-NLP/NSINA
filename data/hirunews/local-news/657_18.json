{
       "Source": "hirunews",
       "Timestamp": "Monday, 19 December 2022 - 8:10",
       "Headline": "තරගාවලියේ හොඳම ක්‍රීඩකයා වෙමින් මෙසී ලෝක කුසලානයට සමුදෙයි",
       "News Content": "වසර 36කට පසු පාපන්දු ලෝක කුසලානය දිනාගැනීමට ලියනොල් මෙසී ප්‍රමුඛ ආජන්ටිනා කණ්ඩායම සමත්වුණා.\nආජන්ටිනාව මෙලෙස පාපන්දු ලෝක කුසලානයක් දිනාගනු ලැබුවේ තුන්වන වරටයි.\nකටාර් හි ලුසයිල් ක්‍රීඩාංගණයේ ප්‍රේක්ෂකයින් අසූ අට දහසකට අධික පිරිසක් ඉදිරියේ ඊයේ රාත්‍රියේ පැවති අවසන් මහා තරගයේදී දඬුවම් පහර හතරට දෙකක් ලෙස ආජන්ටිනාව ප්‍රබල ප්‍රංශය පරාජය කරනු ලැබුවා.\nතරගයේ නියමිත කාලය නිමාවනවිට දෙපිලම ගෝල දෙක බැගින් රැස් කරගෙන සිටි අතර, අතිරේක විනාඩි තිහේදීද දෙපිළම තවත් ගෝලය බැගින් රැස් කිරීම හේතුවෙනුයි තරගයේ තීරණය දඬුවම් පහර මත තීරණය කිරීමට සිදුවුණේ.\nඑහිදී දඬුවම් පහර හතරට දෙකක් ලෙස ජයගැනීමට ආජන්ටිනාව සමත්වුණා.\nතරගයේ පළමු අර්ධය සම්පූර්ණයෙන්ම තමන්ගේ අණසකට යටත් කරගත් ආජන්ටිනාව, විසි තුන්වන විනාඩියේදී පළමු ගෝලය වාර්තා කළා.\nදඬුවම් පහරක් මගින් එම ගෝලය රැස් කළේ ලියනොල් මෙසී විසින්.\nඉන් පසු 36 වන විනාඩියේදී ඩි මැරියො තවත් ගෝලයක් රැස් කරමින් දෙකට බින්දුවක් ලෙස ආජන්ටිනාව ඉදිරියට පැමිණියා.\nදෙවන අර්ධයේදි ප්‍රංශය වැඩි ජවයකින් ක්‍රීඩාවට අවතීර්ණ වුවද ආජන්ටිනාව ජයග්‍රහණය කරා යන ලකුණු දැකගත හැකිවුණා.\nඑහෙත් ප්‍රංශය අසූවන විනාඩියේදී කිලියන් එම්බාපේ එල්ල කළ දඬුවම් පහරකින් පළමු ගෝලය ලබාගත් අතර, 81 ක් වෙනි විනාඩියේදී එම්බාපේ තවත් ගෝලයක් ලබාගනිමින් තරගය සම කිරීමට සමත්වුණා.\nඅතිරේක කාලයේදී තරගයේ 109 වන විනාඩියේදී මෙසී තවත් ගෝලයක් වාර්තා කළ අතර, එය ආජන්ටිනා ජයග්‍රහණය තහවුරු කරනු ඇතැයි බොහෝ දෙනෙකු විශ්වාසය පළ කළා.\nඑම්බාපේ ප්‍රංශය වෙනුවෙන් අතිරේක කාලය නිමා කිරීමට විනාඩි දෙකක් තිබියදී එනම් 118 වන විනාඩියේදී තවත් දඬුවම් පහරක් සාර්ථක කරගෙන තරගය දඬුවම් පහරවලින් තීරණය කරගන්නා එකක් බවට පරිවර්තනය කරනු ලැබුවා.\nමෙම තරගයේදි එම්බාපේ වාර්තා කළ ගෝල ත්‍රිත්වය ලෝක කුසලාන අවසන් මහා තරගයක දී ක්‍රීඩකයෙකු ගෝල ත්‍රිත්වයක් වාර්තා කළ දෙවන අවස්ථාව ලෙස ඉතිහාසයට එක්වනවා.\nමීට පෙර මෙම වාර්තාවට හිමිකම් කියන්නේ එංගලන්තයේ ජෙෆ් හර්ස්ට් විසින්.\nතරගාවලියේ හොඳම ක්‍රීඩකයා ලෙස ගෝල්ඩන් බෝල් සම්මානය ආජන්ටිනාවේ ලියනොල් මෙසී දිනාගත් අතර, ප්‍රංශ ක්‍රීඩක එම්බාපේ තරගාවලියේ වැඩිම ගෝල ලාභියා ලෙස ගෝල අටක් ලබාගනිමින් ගෝල්ඩන් බූට් සම්මානය හිමිකරගත්තා.\nතරගාවලියේ හොඳම ගෝල රකින්නා ලෙස ආජන්ටිනාවේ එමිලියානෝ මාටිනස් දිනාගත් අතර, තරගාවලියේ හොඳම තරුණ ක්‍රීඩකයා වූයේ ආජන්ටිනාවේ එන්සෝ ෆර්නැන්ඩස්.\nමෙම තරගය මෙසීගේ ලෝක කුසලාන අවසන් තරගයද වීම විශේෂත්වයක්.\nමෙසී ලෝක කුසලාන තරගාවලි පහකට ක්‍රීඩා කර ගෝල 13 ක් හිමිකරගෙන තිබෙනවා.\nමෙම තරගාවලියේදී ඔහු ගෝල හතක් වාර්තා කළ අතර, එය ආජන්ටිනාව වෙනුවෙන් මෙවර ලෝක කුසලානයේදී ක්‍රීඩකයෙකු වාර්තා කළ වැඩිම ගෝල සංඛ්‍යාව ද වනවා.",
       "URL": "https://www.hirunews.lk/323015/තරගාවලියේ-හොඳම-ක්‍රීඩකයා-වෙමින්-මෙසී-ලෝක-කුසලානයට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=657"
}