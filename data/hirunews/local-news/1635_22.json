{
       "Source": "hirunews",
       "Timestamp": "Monday, 11 October 2021 - 13:55",
       "Headline": "ප්‍රදේශ රැසකට තද වැසි - ජලාශ රැසක වාන් දොරටු විවෘතයි",
       "News Content": "ඉදිරි පැය විසි හතර තුළ දිවයිනේ ප්‍රදේශ රැසකට මිලිමීටර 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඒ අනුව බස්නාහිර, සබරගමුව, මධ්‍යම සහ වයඹ පළාත්වලට මෙන්ම ගාල්ල සහ මාතර දිස්ත්‍රික්කවල ඇතැම් ස්ථානවලට මෙලෙස වැසි ඇතිවිය හැකියි.\nඅද උදෑසන 6.30 න් අවසන් වූ පැය විසි හතර තුළ වැඩිම වර්ෂාපතනය වන මිලිමීටර 87 ලක්ෂපාන ප්‍රදේශයෙන් වාර්තාවී තිබෙනවා.\nඊට අමතරව හපුගස්තැන්න වත්ත ප්‍රදේශයට මිලිමීටර 70 ක් ද, ඇහැලියගොඩට මිලිමීටර 65 ක වර්ෂාපතනයක්ද ලැබී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nමධ්‍යම කඳුකරයට ඇද හැලෙන වර්ෂාවත් සමඟ නෝටන්බ්‍රිජ් - විමලසුරේන්ද්‍ර ජලාශයේ වාන් දොරටු හයක්, මාවුස්සාකැලේ වාන් දොරටු තුනක්, ඉහළ කොත්මලේ සහ ලක්ෂපාන වාන් දොරටු දෙක බැගින් සහ කැනියොන් ජලාශයෙන් එක් වාන් දොරටුවක්ද විවෘත කෙරුණා.\nකාසල්රි ජලාශයේ ජල මට්ටම මේ වනවිට පිටාර මට්ටමට ළඟාවී තිබෙනවා.\nවර්ෂාවත් සමඟ බොහෝ ප්‍රදේශවලට තද සුළං ද පවතින අතර,  කාලගුණ විද්‍යා දෙපාර්තමේන්තුව සඳහන් කළේ මධ්‍යම කඳුකරයේ බටහිර බෑවුම් ප්‍රදේශවලත්, උතුර, උතුරුමැද හා දකුණු පළාත්වල සහ ත්‍රිකුණාමලය දිස්ත්‍රික්කයේත් සුළඟේ වේගය පැයට කිලෝමීටර 50 දක්වා ඉහළ යා හැකි බවයි.\nඑසේම දිවයිනට දකුණින් සහ ගිණිකොණ දිශාවෙන් පවතින මුහුදු ප්‍රදේශවල සහ නිරිතදිග බෙංගාල බොක්ක ගැඹුරු මුහුදු ප්‍රදේශවල සුළඟේ වේගය ද පැයට කිලෝමීටර 70 දක්වා ඉහළ යා හැකියි.\nඑම මුහුදු ප්‍රදේශවල රළ මීටර 2.5 ත් 3 ක් පමණ ඉහළ යා හැකි බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/284703/ප්‍රදේශ-රැසකට-තද-වැසි-ජලාශ-රැසක-වාන්-දොරටු-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=1635"
}