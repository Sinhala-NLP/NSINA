{
       "Source": "hirunews",
       "Timestamp": "Wednesday, 02 February 2022 - 15:19",
       "Headline": "කවුරු කළත්, අත්අඩංගුවට ගන්නවා - සරත් සැර වෙයි (ඡායාරූප සහ වීඩියෝ )",
       "News Content": "කැළණිය විශ්වවිද්‍යාලයට අනුබද්ධ රාගම වෛද්‍ය පීඨ පරිශ්‍රයට පිරිසක් ඇතුළු වී වෛද්‍ය සිසුන්ට පහරදීමේ සිදුවීමට සම්බන්ධ අයවළුන් හට තරාතිරම නොබලා නීතිය ක්‍රියාත්මක කිරීමට තමා පොලිස්පතිවරයාට උපදෙස් ලබා දුන් බව මහජන ආරක්ෂක අමාත්‍ය සරත් වීරසේකර පවසනවා.\nඅදාළ පහරදීම පිළිබඳව සියලු සාක්ෂි පොලිසිය සතුව මේ වන විට ඇති බවත්, ඒ ඔස්සේ පරීක්ෂණ පවත්වා සියළු සැකකරුවන් අත්අඩංගුවට ගන්නා බවත් ඇමතිවරයා පවසනවා.\nඇමතිවරයා මෙම අදහස් පැවසූවේ, අදාළ සිදුවීම සම්බන්ධයෙන් විශේෂ ප්‍රකාශයක් කරමිනුයි.\nකැළණිය විශ්වවිද්‍යාලයට අනුබද්ධ රාගම වෛද්‍ය පීඨ පරිශ්‍රයට පිරිසක් ඇතුළු වී වෛද්‍ය සිසුන්ට පහරදීමක් කළ බවට ලැබුණු තොරතුරක් සම්බන්ධයෙන් විධිමත් හා පූර්ණ පරීක්ෂණයක් සිදු කරන ලෙසට තමා විසින් පොලිස්පති වෙත උපදෙස් ලබාදුන් බවත් ඒ අනුව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිගේ අධීක්ෂණය යටතේ ජ්‍යෙෂ්ඨ පොලිස් අධිකාරීවරයෙකු යටතේ කැළණිය පොලිස් කණ්ඩායම් දෙකක් යොදවා පරීක්ෂණ ආරම්භ කර ඇති බව ඔහු සඳහන් කරනවා.\nසිද්ධිය සම්බන්ධයෙන් රාජ්‍ය ආයතනයකට අයත් මෝටර් රථයක් හා එහි රියදුරු, සිසුන් විසින් ඔවුන්ගේ භාරයට ගෙන රාගම පොලිසිය වෙත භාර දීමෙන් අනතුරුව පොලිස් අත්අඩංගුවට ගෙන තිබෙනවා.\nඑමෙන්ම මෙම සිද්ධියට අදාළ සියලු සැකකරුවන් සොයා පූර්ණ පරීක්ෂණයක් කිරීමට කටයුතු කරන බවත් ඊට අදාළ පුද්ගල සාක්ෂි හා විද්‍යාත්මක , තාක්ෂණික සාක්ෂි ඔස්සේ ද පරීක්ෂණ කරන බවත් ඇමතිවරයා පවසනවා.",
       "URL": "https://www.hirunews.lk/295967/කවුරු-කළත්-අත්අඩංගුවට-ගන්නවා-සරත්-සැර-වෙයි-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1381"
}