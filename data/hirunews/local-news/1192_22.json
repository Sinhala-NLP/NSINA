{
       "Source": "hirunews",
       "Timestamp": "Wednesday, 04 May 2022 - 11:56",
       "Headline": "\"අපි ඕවා කලින් කිවුවා\" - හර්ෂ ද සිල්වා",
       "News Content": "අද (04) පාර්ලිමේන්තු සැසිවාරය ආරම්භ වුණේ, මෙරට විශාල අර්බුදයක පවතින අවස්ථාවක, ඒ පිළිබඳ සුවිශේෂ කාර්‍යයන් කිහිපයක් ම න්‍යායපත්‍රගත වී ඇති මොහොතක දී.\nසැසිවාරය ආරම්භ කරමින් විශේෂ ප්‍රකාශයක් නිකුත් කළේ, මුදල් අමාත්‍ය අලි සබ්‍රි විසින්.\nමේ අතර, ආචාර්‍ය හර්ෂ ද සිල්වා තම වාරය පැමිණි විට අදහස් දැක්වීම ආරම්භ කළා.\nඑහි දී සැසිවාරය අරම්භ කරමින් විවාදය පැවැත්වූ මුදල් අමාත්‍ය අලි සබ්‍රි විසින් සිදු කළ ප්‍රකාශය සම්බන්ධ ව හර්ෂ ද සිල්වා මන්ත්‍රීවරයා විවේචනාත්මක ප්‍රකාශ‍යක් සිදු කළා.\nඅලි සබ්‍රි අමාත්‍යවරයා පැවසුවේ, ජාත්‍යන්තර මූලය අරමුදලට මීට පෙර ම යාමට තිබූ බවත් එය ඓතිහාසික වැරැද්දක් වන බවත් ය.\nබදු කපා හැරීම ද බරපතළ වැරැද්දක් බව යි අලි සබ්‍රි අමාත්‍යවරයා සඳහන් කළේ.\nරුපියල අවප්‍රමාණ වීම සම්බන්ධ ව සිදු වූ නිසි කළමනාකාරිත්වයෙන් තොර වීම පිළිබඳ ද අමාත්‍යවරයා අදහස් දැක් වූ අතර, මේ පිළිබඳ යි හර්ෂ ද සිල්වා මන්ත්‍රීවරයා තම විවේචනය ඉදිරිපත් කළේ.\n2020 දී අයවැය විවාදය අතරතුර දී විපක්ෂයේ පිළිතුරු කතාව සිදු කරද්දී ඉහත අලි සබ්‍රි අමාත්‍යවරයා පැවසූ දේ ම තමා පැවසූ බව හර්ෂ ද සිල්වා මන්ත්‍රීවරයා ප්‍රකාශ කළා.\nනමුත් එවකට මුදල් අමාත්‍ය හා අග්‍රාමාත්‍ය මහින්ද රාජපක්ෂ, ඊට කිසිදු ආකාරයක සවන් දීමක් සිදු නො කළ බව යි ඔහු අවධාරණය කරන්නේ.\nකෙසේ වෙතත් සිදු වූ අත් වැරැදීම් නිහතමානී ව පිළිගැනීම පිළිබඳ හර්ෂ ද සිල්වා මන්ත්‍රීවරයා අලි සබ්‍රි අමාත්‍යවරයාට සිය ස්තූතිය පළ කළා.",
       "URL": "https://www.hirunews.lk/303473/අපි-ඕවා-කලින්-කිවුවා-හර්ෂ-ද-සිල්වා",
       "Category": "Local News",
       "Parent URL": "https://www.hirunews.lk/local-news.php?pageID=1192"
}