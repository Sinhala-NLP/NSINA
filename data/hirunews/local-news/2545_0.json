{
       "Source": "hirunews",
       "Timestamp": "Sunday, 02 August 2020 - 6:32",
       "Headline": "ප්‍රදේශ කිහිපයකට තද වැසි",
       "News Content": "සබරගමුව, බස්නාහිර සහ මධ්‍යම පළාත්වලත් ගාල්ල සහ මාතර දිස්ත්‍රික්වලත් විටින් විට වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nඇතැම් ස්ථානවලට මිලිමීටර් 100ක පමණ තද වර්ෂාපතනයක් ඇතිවිය හැකියි.\nවයඹ පළාතේ වැසි වාර කිහිපයක් ඇති වනවා.\nඌව පළාතේ ස්ථාන ස්වල්පයක සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nදකුණු පළාතේත් පොළොන්නරුව මන්නාරම ත්‍රිකුණාමලය සහ මාතලේ දිස්ත්‍රික්වල සහ මධ්‍යම කඳුකරයේ බටහිර බෑවුම් ප්‍රදේශවල විටින් විට හමන පැයට කිලෝමීටර් 60 දක්වා තද සුළං ද ඇතිවීමේ හැකියාව පවතිනවා.\nමේ අතර බේරුවල සිට ගාල්ල හරහා හම්බන්තොට දක්වා වන වෙරළ ආසන්න මුහුදු ප්‍රදේශවල මුහුදු රළ ඉහළ යාම හේතුවෙන් මුහුදු රළ ගොඩබිමට පැමිණීමේ හැකියාව ද පවතිනවා.\nවෙරළ ආසන්නයේ ජීවත්වන ජනතාව මේ පිළිබඳ අවධානයෙන් කටයුතු කරන ලෙසටයි ඉල්ලා සිටින්නේ.\nඑමෙන්ම එම මුහුදු ප්‍රදේශවල මුහුදු රළ මීටර් 2ක් 3ක් පමණ ඉහළ යා හැකි අතර මේ පිළිබඳ අවධානයෙන් සිටින ලෙසට ධීවර සහ නාවුක ප්‍රජාවගෙන් ද ඉල්ලීමක් කෙරෙනවා.\nමේ අතර දිවයින වටා වන මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවිය හැකියි.\nදකුණු සහ නිරිතදිග මුහුදු ප්‍රදේශවල තරමක් තද වැසි ඇතිවීමේ හැකියාවක් ද පවතිනවා.\nකන්කසන්තුරය සිට මන්නාරම කොළඹ ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශවල සුළඟේ වේගය පැයට කිලෝමීටර් 60ක් 65ක් පමණ දක්වා වැඩි විය හැකි බව ද කාලගුණ විද්‍යා දෙපාර්තමේන්තුව කියාසිටියා.",
       "URL": "https://www.hirunews.lk/246945/ප්‍රදේශ-කිහිපයකට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2545"
}