{
       "Source": "hirunews",
       "Timestamp": "Monday, 08 February 2016 - 13:25",
       "Headline": "සිසිලියා ජාතික රෝහලට මාරු කරනවාද?",
       "News Content": "සෙලින්කෝ සමූහ ව්‍යාපාරයේ හිටපු සභාපති, ප්‍රසිද්ධ ව්‍යාපාරික ලලිත් කොතලාවලගේ බිරිද වන සිසිලියා කොතලාවල කොළඹ පෞද්ගලික රෝහලක දැඩි සත්කාර ඒකකයේ ප්‍රතිකාර ලබන බව එම රෝහල අද කොළඹ ප්‍රධාන මහේස්ත්‍රාත් ගිහාන් පිලපිටිය වෙත වාර්තාවක් ඉදිරිපත් කරමින් ප්‍රකාශ කළා.\nඅවශ්‍ය නම් ඇය එම රෝහලේ වෙනත් වාට්ටුවකට හෝ වෙනත් රෝහලකට මාරු කිරීමේ හැකියාව පවතින බවයි අදාළ රෝහල අධිකරණයට ඉදිරිපත් කළ වාර්තාවේ තවදුරටත් දැක්වෙන්නේ.\nකෙසේ වෙතත් සිසිලියා කොතලාවල වෙනුවෙන් පෙනී සිටි නීතිඥයන් අධිකරණයෙන් ඉල්ලා සිටියේ තම සේවාදායිකාව කොළඹ ජාතික රෝහලට මාරු කර යවන ලෙසයි.\nඒ පිළිබඳව අවසන් තීන්දුව මේ මස 11 වැනිදා ලබා දෙන බවයි මෙහිදී ප්‍රධාන මහෙස්ත්‍රාත්වරයා කියා  සිටියේ.\nඑෆ් ඇන්ඞ් ජී සමාගමේ මුදල් අක්‍රමිකතාවක් සම්බන්ධයෙන් ඉදිරිපත් වු පැමිණිල්ලක් අද විභාගයට ගත් අවස්ථාවේදීයි මෙම කරුණු අනාවරණය වුණා.\nවරෙන්තු ලැබ සිටි සිසිලියා කොතලාවල ඩුබායි හි සිට යළි ශ්‍රී ලංකාවට පැමිණි අවස්ථාවේදී අත්අඩංගුවට ගනු ලැබුවේ පසුගිය 4 වනදායි.",
       "URL": "https://www.hirunews.lk/125730/සිසිලියා-ජාතික-රෝහලට-මාරු-කරනවාද",
       "Category": "Local News",
       "Parent URL": "https://www.hirunews.lk/local-news.php?pageID=5177"
}