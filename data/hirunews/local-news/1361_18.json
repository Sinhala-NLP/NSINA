{
       "Source": "hirunews",
       "Timestamp": "Saturday, 12 February 2022 - 7:41",
       "Headline": "වරායේ සිර වූ ඉතිරි අත්‍යවශ්‍ය භාණ්ඩ බහාලුම් අනිද්දා මුදා හැරෙයි?",
       "News Content": "සහල්, සීනි, පරිප්පු ඇතුලු අත්‍යවශ්‍ය භාණ්ඩ සහිතව වරායේ සිරව ඇති බහාලුම් අනිද්දා දිනයේදී නිදහස් කර ගැනීමට හැකි වනු ඇති බව අත්‍යවශ්‍ය ද්‍රව්‍ය ආනයනකරුවන්ගේ සංගමය පවසනවා.\nඑම සංගමයේ ප්‍රකාශකයෙකු සඳහන් කළේ මේ වන විටත් අත්‍යවශ්‍ය ආහාර ද්‍රව්‍ය සහිත බහාලුම් 1,500 ක් පමණ කොළඹ වරායේ සිරව ඇති බවයි.\nඊයේ (11) මුදල් අමාත්‍යවරයා සමග පැවති සාකච්ඡාවේදී අදාළ බහාලුම් මුදා ගැනීම සඳහා කටයුතු සිදු කරන බව ද පොරොන්දු වූ බවයි අත්‍යවශ්‍ය ද්‍රව්‍ය ආනයනකරුවන්ගේ සංගමය සඳහන් කළේ.\nමීට පෙර වරායේ සිරව තිබූ බහාලුම් අත්‍යාවශ්‍ය ආහාර ද්‍රව්‍ය සහිත බහාලුම් 500 ක් මුදා හැරීමට මුදල් අමාත්‍යංශය මැදිහත්ව තිබුණා.\nමේි අතර කිරිපිටි, ගෑස්, තිරිඟු පිටි සහ සිමෙන්ති වල යම් හිඟයක් පැවතිය ද සෙසු සියලුම අත්‍යවශ්‍ය ද්‍රව්‍යවල ප්‍රමාණවත් තොග පවතින බව ඊයේ පැවති අත්‍යාවශ්‍ය ද්‍රව්‍ය හිඟයකින් තොරව පාරිභෝගිකයන්ට ලබාදීම සඳහා ජනාධිපතිවරයා පත් කළ කමිටු රැස්වීමේ දී අනාවරණ වී තිබෙනවා.\nමුදල් අමාත්‍යාංශයේදී මෙම කමිටුව පළමු වරට රැස්වුණේ මුදල් අමාත්‍ය බැසිල් රාජපක්ෂගේ ප්‍රධානත්වයෙන්.\nඑළඹෙන උත්සව සමයේදී රෙදිපිළි සහ ආහාර ද්‍රව්‍ය හිඟයකින් තොරව පාරිභෝගික ජනතාවට ලබාදීමට සූදානම් බවයි මුදල් අමාත්‍යවරයා එහිදී ප්‍රකාශ කළේ.\nඅත්‍යවශ්‍ය ආහාර ද්‍රව්‍ය සඳහා රජය බදු සහන ලබා දුන්න ද එම සහන ජනතාවට නොලැබීම සම්බන්ධයෙන් මෙහිදී දීර්ඝ වශයෙන් සාකච්ඡා කර තිබෙනවා.",
       "URL": "https://www.hirunews.lk/296796/වරායේ-සිර-වූ-ඉතිරි-අත්‍යවශ්‍ය-භාණ්ඩ-බහාලුම්-අනිද්දා-මුදා-හැරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1361"
}