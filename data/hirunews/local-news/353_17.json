{
       "Source": "hirunews",
       "Timestamp": "Wednesday, 10 May 2023 - 19:18",
       "Headline": "අරගලයේ ක්‍රියාකාරිකයෙකු වන පියත් නිකේෂලට ප්‍රහාරයක් (වීඩියෝ/ඡායාරූප)",
       "News Content": "අරගලයේ ක්‍රියාකාරී සාමාජිකයෙකු වන පියත් නිකේෂලට කොස්වත්ත ප්‍රදේශයේ දී අද(10) සවස ප්‍රහාරයක් එල්ල වී තිබෙනවා.\nප්‍රහාරයට ලක් වූ පියත් නිකේෂල පවසන්නේ පසුගිය වසරේ මැයි 09 වැනිදා එල්ල වූ ප්‍රහාරයෙන් අනතුරුව බේරේ වැවට ඇද දැමූ කඩුවෙල උප නගරාධිපතිවරයා සිටින වීඩියෝවක් සමාජ මාධ්‍යය තුළ පලකිරීම සම්බන්ධයෙන් පලිගැනීමක් ලෙස මෙම ප්‍රහාරය තමන්ට එල්ල වූ බවයි.\nමෙම ප්‍රහාරයට මන්නයක් ඇතුළු තියුණු ආයුධ භාවිතා කළ බවත් ඔහු පවසනවා.\nමෙම ප්‍රහාරයට කඩුවෙල හිටපු උප නගරාධිපති චන්දික අබේරත්න ඇතුළු පිරිසක් සහභාගි වූ බවද ඔහු වැඩිදුරටත් සඳහන් කළා.\nප්‍රහාරයෙන් පියත් නිකේෂල තුවාල ලබා ඇති අතර, ඔහු මේ වන විට කොළඹ ජාතික රෝහලෙහි නේවාසිකව ප්‍රතිකාර ලබමින් සිටිනවා.\nතවද මෙම ප්‍රහාරයෙන් ඔහුගේ මෝටර් රථයටද දැඩි ලෙස අලාභහානි සිදුව ඇති බවද ඔහු හිරු නිවුස් වෙත ප්‍රකාශ කර සිටියා.\nඑම පහරදීම කඩුවෙල මහ නගර සභාවේ හිටපු උපනගරාධිපති සහ තවත් පුද්ගලයින් කිහිපදෙනෙකු විසින් මෝටර් රථ 2කින් පමැණි සිදුකර ඇතැයි ද පොලීසිය සඳහන් කළා.\nඅදාළ සිදුවීම සම්බන්ධයෙන් විමර්ශනය කිරීමේ දී හිටපු උපනගරාධිපතිවරයාට ද පහරදුන් පවසා පැමිණිල්ලක් සිදුකර ඇති බව පොලීසිය පවසනවා.\nඒ අනුව ඔහුද මුල්ලේරියාව රෝහලට ඇතුළත්ව ප්‍රතිකාර ලබමින් සිටී.\nකෙසේවෙතත් පොලීසිය සඳහන් කළේ, දෙපාර්ශවයේම පැමිණිලි මත පහරදීම්වලට අදාළව සැකකරුවන් දෙදෙනාම තලංගම පොලීසිය විසින් අත්අඩංගුවට ගත් බවයි.\nඒ අනුව සමාජ මාධ්‍ය ක්‍රියාකරු ජාතික රෝහලේ හා හිටපු උපනගරාධිපති මුල්ලේරියාව රෝහලේ මේ වනවිට පොලිස් ආරක්ෂාව යටතේ ප්‍රතිකාර ලබමින් සිටී.\nසිද්දිය සම්බන්ධයෙන් තලංගම පොලීසිය වැඩිදුර විමර්ශන සිදුකරනවා.",
       "URL": "https://www.hirunews.lk/334823/අරගලයේ-ක්‍රියාකාරිකයෙකු-වන-පියත්-නිකේෂලට-ප්‍රහාරයක්-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=353"
}