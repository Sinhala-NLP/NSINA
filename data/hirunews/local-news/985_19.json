{
       "Source": "hirunews",
       "Timestamp": "Thursday, 28 July 2022 - 15:50",
       "Headline": "අරලියගහ මැදුරේ රූපවාහිනී සොරකම් කළ සැකකරු රිමාන්ඩ් - ලහිරු වීරසේකර සහ ටැම්පිටියේ සුගතානන්ද හිමිට වරෙන්තු",
       "News Content": "පසුගිය 9 වන දා අරලියගහ මන්දිරයට ඇතුළු වී එහි තිබූ රූපවාහිනී යන්ත්‍ර දෙකක් සොරා ගැනීමේ සිද්ධියකට අත්අඩංගුවට ගත් පුද්ගලයෙකු ලබන මස 10 වන දා දක්වා රක්ෂිත බන්ධනාගාර ගත කර තිබෙනවා.\nඒ සැකකරු කොළඹ කොටුව මහේස්ත්‍රාත් තිළිණ ගමගේ හමුවට අද ඉදිරිපත් කිරීමෙන් අනතුරුවයි.\nමෙලෙස රක්ෂිත බන්ධනාගාර ගත කර ඇත්තේ කොල්ලුපිටිය ප්‍රදේශයේ පදිංචි අයෙක්.\nමේ අතර ලහිරු වීරසේකර සහ ටැම්පිටියේ සුගතානන්ද හිමියන්ට නඩු කටයුත්තකට අදාළව අධිකරණයේ පෙනී නොසිටීමේ චෝදනා මත වරෙන්තු නිකුත් කර ඇතැයි අප වාර්තාකරු සඳහන් කළා.\nමේ අතර ජාතික රූපවාහිනියට ඇතුළු වී ප්‍රචණ්ඩකාරීව හැසිරෙමින් එහි විකාශන කටයුතුවලට බාධා එල්ල කිරීම ඇතුළු තවත් චෝදනා කිහිපයකට අත්අඩංගුවට ගත් ධානීෂ් අලි ලබන අගෝස්තු 05 දක්වා රක්ෂිත බන්ධනාගාර ගතකළා.\nඒ ඔහු ඊයේ රාත්‍රියේ කොළඹ කොටුව මහේස්ත්‍රාත් තිලිණ ගමගේ මහතා වෙත ඉදිරිපත් කිරීමෙන් අනතුරුවයි.",
       "URL": "https://www.hirunews.lk/311197/අරලියගහ-මැදුරේ-රූපවාහිනී-සොරකම්-කළ-සැකකරු-රිමාන්ඩ්-ලහිරු-වීරසේකර-සහ-ටැම්පිටියේ-සුගතානන්ද-හිමිට-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=985"
}