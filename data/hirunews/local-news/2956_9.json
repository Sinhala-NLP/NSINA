{
       "Source": "hirunews",
       "Timestamp": "Monday, 13 January 2020 - 10:28",
       "Headline": "බස් රථයක් ඉල්ලා ගම් හතක් විරෝධතාවයක",
       "News Content": "පුද්ගලයන් 09 දෙනෙකුට මරු කැදවමින් මාරක අනතුරක් සිදු වූ බදුල්ල, පස්සර, මඩොල්සිම ප්‍රදේශයට ප්‍රමිතියෙන් යුත් ශ්‍රී ලංගම බස් රථයක් ලබාදෙන ලෙස ඉල්ලා ප්‍රදේශවාසීන් පිරිසක් මඩොල්සිම - ඇකිරිය මාර්ගය ඩූමෝ ප්‍රදේශයෙන් අවහිර කරමින් පැය 06කට ආසන්න කාලයක සිට විරෝධතාවයක නිරත වනවා.\nඋදෑසන 6.30ට පමණ ආරම්භ කළ මෙම විරෝධතාවය හේතුවෙන් එම මාර්ගයේ ධාවනය වන ලංගම බස් රථ දෙකක් මගීන් ද සමඟ මේ වනවිට එම ස්ථානයේ නතර කර ඇති බවයි ප්‍රදේශයේ හිරු වාර්තාකරු සඳහන් කළේ.\nමෙම විරෝධතාව සඳහා ඇකිරිය, මඩොල්සිම, වරැල්ලපතන, මැටිගහතැන්න, උඩුගම, බටාවත්ත, ඌවකැලේ යන ගම්මානවල ජනතාව මෙන්ම වතු කම්කරු ජනතාව ද එක්ව සිටිනවා.\nඔවුන් පෙන්වා දෙන්නේ මෙම මාර්ගයේ ශ්‍රීලංගම බස්රථ කිහිපයක් ධාවනය වුවද ඒවා කිසිවක් ධාවනයට සුදුසු මට්ටමේ නොමැති බවයි.\nපස්සර - මඩොල්සිම මාර්ගයේ 6 කණුව ප්‍රදේශයේදී ශ්‍රී ලංගම බස් රථයක් ප්‍රපාතයකට පෙරළී පුද්ගලයින් 9 දෙනෙකු ජිවිතක්ෂයට පත්වී තවත් 40 දෙනෙකු තුවාල ලැබූවේ පසුගිය 06 වනදායි.\nප්‍රදේශවාසීන් පෙන්වා දුන්නේ මෙලෙස අනතුරට පත්වූයේ ද එලෙස ධාවනයට සුදුසු මට්ටමේ නොතිබුණු බස් රථයක් බවයි.\nවිරෝධතාව අතරතුර මඩොල්සිම පොලීසිය, බදුල්ල ඩිපෝ කළමනාකරු ඇතුලු පිරිසක් එම ස්ථානයට පැමිණි අතර, එහිදී විරෝධතාකරුවන් සහ නිලධාරින් අතර උණුසුම් සංවාදයක් ඇතිවුණා.\nඑමෙන්ම අලුත්ගම - දර්ගා නගරයේ අල්හම්රා විද්‍යාලයේ විදුහල්පති ඉවත් කරන ලෙස ඉල්ලා දෙමාපියන් පිරිසක් විද්‍යාලයේ ප්‍රධාන ප්‍රවේශ දොරටුව ඉදිරිපිට අද පෙරවරුවේ සිට විරෝධතාවක වුණා.\nඇඹිලිපිටිය ජනාධිපති විද්‍යාලය ඉදිරිපිට ද දෙමව්පියන් පිරිසක් නිහඬ විරෝධතාවක නිරත වුණා.\nඒ පළමු ශ්‍රේණියට පාසල ආසන්නයේ ස්ථිර පදිංචිවී සිටින සිසුන් 70 දෙනෙකු ඇතුළත් කර නොගැනීමට විරෝධය දක්වමින්.\nඅද පෙරවරුවේ දෙමාපියන් විරෝධතා පුවරු රැගෙන ඇඹිලිපිටිය ආයුර්වේද මංසන්ධියේ සිට පාගමනින් පැමිණ පාසල ඉදිරිපිට මෙම විරෝධතාවයේ නිරත වූ බවයි ප්‍රදේශයේ හිරු වාර්තාකරු සඳහන් කළේ.\nමේ අතර මාතලේ නගරාධිපති ඩල්ජිත් අලුවිහාරේ එක්සත් ජාතික පක්ෂයේම නාගරික මන්ත්‍රීවරයෙකුට පහරදීමේ සිද්ධියට විරෝධය පළ කරමින් පක්ෂ, විපක්ෂ නාගරික මන්ත්‍රීවරු පිරිසක් අද විරෝධතාවක නිරතවුණා.",
       "URL": "https://www.hirunews.lk/232192/බස්-රථයක්-ඉල්ලා-ගම්-හතක්-විරෝධතාවයක",
       "Category": "Local News",
       "Parent URL": "https://www.hirunews.lk/local-news.php?pageID=2956"
}