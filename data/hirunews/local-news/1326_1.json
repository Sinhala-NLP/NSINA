{
       "Source": "hirunews",
       "Timestamp": "Tuesday, 01 March 2022 - 8:36",
       "Headline": "කෝටි 9ක කොකේන් සමග කොටු වූ විදෙස් කත",
       "News Content": "රුපියල් කෝටි 9ක් පමණ වටිනා මත්ද්‍රව්‍ය කිලෝග්‍රෑම් දෙක හමාරක් සමග 27 හැවිරිදි ඉන්දීය ජාතික කාන්තාවක් කටුනායක ගුවන් තොටුපළේ දී අත්අඩංගුවට ගෙන තිබෙනවා.\nඉතියෝපියාවේ සිට එක්සත් අරාබි එමීරයේ ඩුබායි හරහා ඇය කටුනායක ගුවන් තොටුපළට ඊයේ උදෑසන පැමිණ ඇත්තේ ෆලයි - ඩුබායි ගුවන් යානයකින්. ඇය සිය ගමන් මල්ලේ ෂැම්පු බෝතල් 3ක් සහ මේ වෙනුවෙන්ම සැකසූ විශේෂ බොත්තම් 400ක් තුළ මෙම මත්ද්‍රව්‍ය තොගය සූක්ෂම ලෙස සගවා තිබූ බව සදහන්.\nඑම මත්ද්‍රව්‍ය අධි තාක්ෂණික උපකරණ සහිත අඩිස් අබාබා සහ ඩුබායි ගුවන් තොටුපළවලදී අනාවරණ කර ගැනීමට නොහැකි වුව ද කටුනායක ගුවන් තොටුපළේදී අත්අඩංගුවට ගැනීමට හැකිවීම ශ්‍රී ලංකා රේගු ඉතිහාසයේ සුවිශේෂී මත්ද්‍රව්‍ය වැටලීමක් බවයි රේගු මාධ්‍ය ප්‍රකාශක නියෝජ්‍ය රේගු අධ්‍යක්ෂ සුදත්ත සිල්වා ප්‍රකාශ කළේ.\nමේ වන විට ඉන්දීය ජාතික කාන්තාව සහ කොකේන් මත්ද්‍රව්‍ය තොගය වැඩිදුර විමර්ශන සඳහා රේගු මත්ද්‍රව්‍ය පාලන අංශය විසින් පොලිස් මත්ද්‍රව්‍ය නාශක කාර්යාංශය වෙත භාර දී තිබෙනවා.",
       "URL": "https://www.hirunews.lk/298357/කෝටි-9ක-කොකේන්-සමග-කොටු-වූ-විදෙස්-කත",
       "Category": "Local News",
       "Parent URL": "https://www.hirunews.lk/local-news.php?pageID=1326"
}