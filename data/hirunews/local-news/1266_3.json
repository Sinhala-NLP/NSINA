{
       "Source": "hirunews",
       "Timestamp": "Monday, 28 March 2022 - 11:03",
       "Headline": "රිදියගම සෆාරි උද්‍යානයේ පශු වෛද්‍යවරායට පහර දීම නීතිවිරෝධී ප්‍රචණ්ඩ ක්‍රියාවක් - ශ්‍රී ලංකා පශු වෛද්‍යවරුන්ගේ සංගමය",
       "News Content": "දෙහිවල ජාතික සත්වෝද්‍යානයේ උද්ගතව ඇති තත්වය සම්බන්ධයෙන් ස්වාධීන කමිටුවක් මගින් සිදු කළ විමර්ශනයේ වාර්තාව අද අමාත්‍ය මණ්ඩලයට ඉදිරිපත් කිරීමට නියමිත යි.\nසත්වෝද්‍යානයේ වෘත්තිය සමිති සහ ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් ශර්මිලා රාජපක්ෂ අතර හටගෙන ඇති මතබේදාත්මක තත්වය සම්බන්ධයෙන්ද අදාළ කමිටුවෙන් කරුණු සොයා බලා ඇති බවයි වාර්තාවන්නේ.\nමේ සම්බන්ධයෙන් අප කළ විමසීමක දී වනජීවී හා වන සංරක්ෂණ අමාත්‍යාංශයේ ලේකම් සෝමරත්න විදානපතිරණ සඳහන් කළේ එම කමිටු වාර්තාවෙන් උද්ගතව ඇති තත්වයට අදාළව ගත යුතු නිර්දේශ ඉදිරිපත් කර ඇති බවයි.\nඅමාත්‍ය මණ්ඩලයට අදාළ වාර්තාව ඉදිරිපත් කිරීමෙන් අනතුරු ව එම නිර්දේශ ක්‍රියාත්මක කිරීමට කටයුතු කරන බව ඔහු සඳහන් කළා.\nඑමඟින් ජාතික සත්වෝද්‍යාන දෙපාර්තමේන්තුව මගින් ක්‍රියාත්මක කළ කාබනික පොහොර නිෂ්පාදන ව්‍යාපෘතියේ දී සිදුවූ මූල්‍ය වංචාව සම්බන්ධයෙන්ද තොරතුරු අනාවරණ කර ඇති බව සඳහන්.\nෂර්මිලා රාජපක්ෂ පසුගිය වසරේ ඔක්තෝම්බර් මස 28 වනදා අධ්‍යක්ෂ ජනරාල් ධුරයේ වැඩභාරගත් අතර, අනතුරුව දෙහිවල සත්වෝද්‍යානයේ වෘත්තිය සමිති මෙහෙයවනු ලබන ක්‍ෂේත්‍ර සහයකයෙකු වන ක්‍රිශාන්ත ක්‍රිස්ටෝපල්ස් ඇතුලු පිරිසක් ඇයගේ රාජකාරිවලට දිගින් දිගටම බාධා කිරීම් සිදු කළා.\nඅදාළ කමිටුව මගින් ක්‍රිෂාන්ත ක්‍රිස්ටෝපල්ස් නැමැත්තා වහාම ක්‍රියාත්මක වන පරිදි සත්වෝද්‍යානයෙන් පිටතට මාරු කරන ලෙසට නිර්දේශ කර ඇති බවයි වාර්තාවන්නේ.\nදෙහිවල සත්වෝද්‍යානයේ කඩා කප්පල්කාරී ක්‍රියා සහ වංචාවලට සම්බන්ධ පුද්ගලයින් පිළිබද විධිමත් විමර්ශනයක් සිදු කරන ලෙස ඉල්ලා අධ්‍යක්ෂ ජනරාල්වරිය තාවකාලිකව සිය ධුරයෙන් ඉවත්වූ අතර, පසුගිය දා ඇය යළි එම ධුරයේ වැඩ ආරම්භ කළා.\nකෙසේ වෙතත් රාජකාරි කිරීමේ දී දෙහිවල සත්වෝද්‍යානයේ ඇතැම් සේවකයින්ගෙන් තවදුරටත් බාධා එල්ලවන බවයි ඇය කියා සිටියේ.\nමේ අතර රිදීගම සෆාරි උද්‍යායනයේ වෛද්‍ය ප්‍රියසාද් එදිරිවර්ණ ට සිදු කළ පහරදීමට එරෙහිව රජයේ පශු වෛද්‍ය නිලධාරීන්ගේ සංගමය මේ වනවිට කොළඹ - කොටුවේදී විරෝධතාවක නිරතවනවා.\nඅනතුරුව ජනාධිපතිවරයා වෙත සන්දේශයක් ද භාරදීමට කටයුතු කරන බවයි එම සංගමයේ ලේකම් එන්.ටී. හේවාගමගේ සඳහන් කළේ.\nශ්‍රී ලංකා පශු වෛද්‍යවරුන්ගේ සංගමයද නිවේදනයක් නිකුත් කරමින් ඉල්ලා සිටියේ, පශු වෛද්‍යවරයාට පහරදීම සිදු කළ පුද්ගලයන්ට එරෙහිව නීතිය ක්‍රියාත්මක කරන බවයි.\nමෙම පහරදීම සම්බන්ධයෙන් පොලිසියද විමර්ශනයක් ආරම්භ කර ඇති අතර, අභ්‍යන්තර විමර්ශනයක් මගින්ද ඊට සම්බන්ධ පුද්ගලයින්ට එරෙහි ව ක්‍රියාමාර්ග ගන්නා බවයි වනජීවී හා වන සංරක්ෂණ අමාත්‍යාංශයේ ලේකම් සෝමරත්න විදානපතිරණ සඳහන් කළේ.\nරිදියගම සෆාරි උද්‍යානයේ පක්ෂීන්, ක්‍ෂිරපායීන් සහ උරග විශේෂ ඇතුලු සතුන් 700කට වැඩි සංඛ්‍යාවක් රැකවරණය ලබන අතර, එය දෙස් විදෙස් සංචාරකයන් අතර ඉමහත් ප්‍රසිද්ධියට පත්වන්නේ ඩෝරා නම් සිංහ පැටවා සෆාරි උද්‍යානයට හිමිවීමත් සමඟයි.\nකෙසේ වෙතත් සත්වෝද්‍යාන නිලධාරීන්ගේ අත්තනෝමතික ක්‍රියාකලාපයන් හේතුවෙන් මේ වනවිට සෆාරි උද්‍යානයේ රැකවරණය ලබන සතුන් රැසකගේ ජීවිත තර්ජනයට ලක්ව ඇති බවයි වාර්තාවන්නේ.",
       "URL": "https://www.hirunews.lk/300589/රිදියගම-සෆාරි-උද්‍යානයේ-පශු-වෛද්‍යවරායට-පහර-දීම-නීතිවිරෝධී-ප්‍රචණ්ඩ-ක්‍රියාවක්-ශ්‍රී-ලංකා-පශු-වෛද්‍යවරුන්ගේ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1266"
}