{
       "Source": "hirunews",
       "Timestamp": "Saturday, 26 February 2022 - 13:26",
       "Headline": "ආවේණික දිවියාගේ මරණ ගැන පරීක්ෂණ ඇරඹේ",
       "News Content": "හැටන් - නෝර්ටන් බ්‍රිජ් - විමලසුරේන්ද්‍රගම - විදුලිපුර ප්‍රදේශයේ තේ වත්තක දී මියගිය ශ්‍රී ලංකාවට ආවේණික පැන්තරා පාදුස් වර්ගයේ දිවියාගේ සිරුර මේ වනවිට රන්ටැඹේ පිහිටි වනජීවි පශු වෛද්‍ය කාර්යාලය වෙත රැගෙන ගොස් තිබෙනවා.\nඒ වනජීවි දෙපාර්තමේන්තුවේ නිලධාරීන් විසින්.\nදිවියාගේ කොටස් ආශ්‍රිතව වැඩිදුර පරීක්ෂණ සිදු කිරීම සඳහා හැටන් මහෙස්ත්‍රාත් අධිකරණයෙන් නියෝගයක් ලබා ගැනීමට ද නියමිතයි.\nපැන්තරා පාදුස් දිවියාගේ මිය යාමට සම්බන්ධ විමර්ශන සඳහා බුද්ධි අංශ නිලධාරීන්ද යොදවා ඇති බව පොලීසිය සඳහන් කළා.\nනෝර්ටන් බ්‍රිජ් පොලීසියේ ජ්‍යෙෂ්ඨ ප්‍රකාශකයෙකු සඳහන් කළේ, සිද්ධියට අදාළව මේවන විට ප්‍රකාශ 3 ක් ලබාගෙන ඇති බවයි.\nශ්‍රී ලංකාවට ආවේණික පැන්තරා පාදුස් වර්ගයට අයත් මෙම මිය ගිය දිවියා වයස අවුරුදු 6 ක පමණ වයසැති දිවියෙකු බවට වනජීවි නිලධාරීන් විසින් හඳුනාගෙන තිබෙනවා.\nමියගිය දිවියාගේ පිට ප්‍රදේශයේ ස්ථාන දෙකක පසාරු කරගෙන ගිය ආකාරයේ තුවාල නිරීක්ෂණය වී තිබුණා.\nඑමෙන්ම ඉදිරි දකුණු පාදය අසලින් සිදුරු වූ තුවාලයක් ද පැවති බවයි පොලීසිය සඳහන් කළේ.\nඒ අනුව අදාළ දිවියා කිසියම් අයෙකු විසින් ඝාතනය කර ඇති බවටයි පොලීසිය සැක පළ කරන්නේ.",
       "URL": "https://www.hirunews.lk/298104/ආවේණික-දිවියාගේ-මරණ-ගැන-පරීක්ෂණ-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1331"
}