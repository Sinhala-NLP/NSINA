{
       "Source": "hirunews",
       "Timestamp": "Thursday, 03 February 2022 - 7:29",
       "Headline": "කැලණිතිස්ස යළි නවතියි (වීඩියෝ)",
       "News Content": "ජාතික විදුලිබල පද්ධතියට මෙගාවොට් 280 ක ධාරිතාවක් එක් කරන කැලණිතිස්ස විදුලි බලාගාරයේ ජනන කටයුතු ඊයේ (02) සිට යළි අක්‍රීය වී තිබෙනවා.\nබලාගාර සංකීර්ණයේ එක් බලාගාරයකින් මෙගාවොට් 165 විදුලි ධාරිතාවක් සහ අනෙක් බලාගාරයෙන් මෙගාවොට් 115 ධාරිතාවක් නිපදවනු ලබනවා.\nඊයේ රාත්‍රියේ ජාතික විදුලි ඉල්ලුම මෙගාවොට් 2700ක උපරිමයක් දක්වා ළඟා වනු ඇති බවට ලංකා විදුලිබල මණ්ඩලය අපේක්ෂා කළ ද එය දැක්වුණේ, මෙගාවොට් 2418ක් ලෙසයි.\nඉන් සියයට 64ක් තාප විදුලි බලාගාරවලින් ද සියයට 32ක් ජල විදුලි බලාගාරවලින් සහ සියයට 4ක් සුළං, සූර්ය බලය හා ජෛව ස්කන්ධ යන පුනර්ජනීය බලක්ති ප්‍රභවයන්ගෙන් සම්පූර්ණ කර තිබුණා.\nමේ අතර ඉන්ධන නොමැති වීම හේතුවෙන් අක්‍රීය වී තිබූ සපුගස්කන්ද බලාගාරවලට සහ කොළඹ වරායේ බත්තල බලාගාරයට අවශ්‍ය ඉන්ධන සැපයීමේ මේ වනවිට කටයුතු සිදුකෙරුණා.\nඊට අමතරව ජාතික විදුලි පද්ධතියට මෙගා වොට් 130ක විදුලිය ප්‍රමාණයක් එක් කරන කැලණිතිස්ස සොජිස්ට් බලාගාරයේ නඩත්තු කටයුතු අද (03) දිනය වනවිට අවසන් කිරීමට නියමිත බවයි වාර්තා වන්නේ.\nඑමෙන්ම නොරොච්චෝලේ ලක්විජය ගල් අඟුරු බලාගාරයේ අක්‍රීයව පැවති ජනන යන්ත්‍රය පද්ධතියට එක්කිරීමෙන් අනතුරුව ඊයේ පස්වරුවේ සිට පූර්ණ ධාරිතාවයෙන් ජනන කටයුතු සිදු කරන බව ලංකා විදුලිබල මණ්ඩලය ප්‍රකාශ කළා.\nපසුගිය දෙසැම්බර් 3 වැනිදා අක්‍රිය වූ නොරොච්චෝලේ ගල් අඟු‍රු බලාගාරයේ තුන්වැනි ජනන යන්ත්‍රය ජනවාරි 31 වැනිදා ජාතික පද්ධතියට එක්කිරීමෙන් පසු යළි අක්‍රීය කෙරුණේ නඩත්තු කටයුත්තක් සඳහායි.",
       "URL": "https://www.hirunews.lk/296013/කැලණිතිස්ස-යළි-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}