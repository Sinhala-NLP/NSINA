{
       "Source": "hirunews",
       "Timestamp": "Friday, 13 August 2021 - 12:03",
       "Headline": "ස්වයං නිද්‍රාවට පත් වන කොළඹ නගරය (ඡායාරූප)",
       "News Content": "මේ අද උදෑසන කොළඹ නගරයේ ස්ථාන කිහිපයක රථවාහන ගමනාගමනය සහ මහජනතාව ගැවසෙන අයුරු අප කැමරා ලෙස ගැට නෙත ගැටුණු අයුරුයි.\nපාලනයකින් තොරව සීග්‍රයෙන් පැතිර යන කොරෝනා වසංගත තත්ත්වයත් සමඟ රට වසා දැමිය යුතු බවට වෛද්‍ය අංශ ඇතුළු බොහෝ පිරිසක් රජයට බළ කරමින් සිටිනවා.\nකෙසේවෙතත් මෙම ඡායාරූප පෙන්වා දෙන්නේ සියල්ලට පෙර තමන් ආරක්ෂා විය යුතු යන අරමුණ පෙරදැරි කරගෙන නගර වැසියන් විසින් ම ස්වයං වාරණ පනවා ගෙන ඇති අයුරුයි.\nවෙනදා බොහෝ කාර්යබහුල මං මාවත් බොහොමයක අද දිනයේ රථ වාහන සහ මහජනතාවගේ කැපීපෙනෙන අඩුවක් දක්නට ලැබුණා.\nඅනවශ්‍ය ගමන් බිමන් යෑමෙන් වල වළකින ලෙසට සෞඛ්‍ය අංශ විසින් දිගින් දිගටම කරණ ලද ඉල්ලීමට යහපත් ප්‍රතිචාරයක් ලැබී ඇති අයුරුයි මෙම ඡායාරූප සමීපව නිරීක්ෂණය කිරීමේ දී දක්නට ලැබෙන්නේ.\nමේ අතර ඊයේ දිනයේ දී සෞඛ්‍ය අමාත්‍යාංශයට ලෝක සෞඛ්‍ය සංවිධානය බාරදුන් වාර්තාවක දැක්වුණේ කොළඹ නගරයේ ඩෙල්ටා ආසාදිතයින් සංඛ්‍යාව ඉතාම අධික වේගයකින් ඉහළ යන බවයි.\nමීට පෙර ජයවර්ධනපුර විශ්ව විද්‍යාලයේ අණුක විද්‍යා විශේෂඥයකු වන වෛද්‍ය චන්දිම ජීවන්දර ද කොළඹ නගරයේ ඩෙල්ටා ආසාදිතයින්ගේ සීඝ්‍ර ඉහළ යෑම වාර්තාවක් මගින් පෙන්වා දී තිබුණා.\nඑහිදී ඔහු පෙන්වා දුන්නේ පසුගිය මාසයේ මුල් සතිය සහ අග සතියේ අතර කාලය තුළදී කොළඹ නගරයේ වාර්තා වූ ආසාදිතයින් ගෙන් 90%ට වැඩි ප්‍රමාණයක් ඩෙල්ටා ආසාධිතයින් බවයි.\nමෙම සියලු තත්ත්වයන් සැලකිල්ලට ගෙන අනවශ්‍ය ගමන් බිමන් සීමා කර කොළඹ නගරය මිනිසුන් විසින්ම යම් තරමකට හෝ හුදකලා කිරීම නගර වැසියන්ගේ හෙට දවසේ සෞඛ්‍යයට යහපත් පණිවිඩයක්.",
       "URL": "https://www.hirunews.lk/279585/ස්වයං-නිද්‍රාවට-පත්-වන-කොළඹ-නගරය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1757"
}