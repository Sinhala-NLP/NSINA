{
       "Source": "hirunews",
       "Timestamp": "Tuesday, 14 November 2017 - 17:22",
       "Headline": "කුවේට් හි රැඳී සිටි ගෘහ සේවිකාවන් 27 දෙනෙකු දිවයිනට",
       "News Content": "කුවේට් රාජ්‍යයේ රැකියා සඳහා ගොස් විවිධ හිරිහැරවලට ලක්වූ කාන්තාවන් 27 දෙනෙකු කටුනායක ගුවන් තොටුපලෙන් අද උදෑසන යළි දිවයිනට පැමිණියා.\nමොවුන් අතුරෙන් 4 දෙනෙකු සංචාරක වීසා උපයෝගී කරගනිමින් රැකියා සඳහා ගොස් ඇති බවයි විදේශ සේවා නියුක්ති කාර්යාංශය සඳහන් කළේ.\nසේවා ගිවිසුම් කාලය ඉකුත්වීම මෙන්ම රැකියා ස්ථානයේ සිදුවූ විවිධ කරදර හේතුවෙන් මෙම පිරිස කුවේට් හි සුරක්ෂා නිවාසයේ මේ දක්වා රඳවා සිටියා.\nඅද දිවයිනට පැමිණි කාන්තාවන් අතුරෙන් දෙදෙනෙකු අයහපත් සෞඛ්‍ය තත්ත්වයෙන් පසුවන බවයි විදේශ සේවා නියුක්ති කාර්යාංශය සඳහන් කළේ.",
       "URL": "https://www.hirunews.lk/176027/කුවේට්-හි-රැඳී-සිටි-ගෘහ-සේවිකාවන්-27-දෙනෙකු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4219"
}