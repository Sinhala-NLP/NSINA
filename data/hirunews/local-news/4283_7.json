{
       "Source": "hirunews",
       "Timestamp": "Sunday, 08 October 2017 - 10:52",
       "Headline": "2018 සදහා වන විසර්ජන පනත් කෙටුම්පත හෙට පාර්ලිමේන්තුවට",
       "News Content": "2018 වසරේ අයවැය විසර්ජන පනත් කෙටුම්පත හෙට පාර්ලිමේන්තුවට ඉදිරිපත් කිරීමට නියමිතයි.\nමුදල් අමාත්‍ය මංගල සමරවීර විසින් පසුගියදා අමාත්‍ය මණ්ඩලය වෙත ඉදිරිපත් කළ විසර්ජන පනත් කෙටුම්පත හෙට දිනයේ මුදල් රාජ්‍ය අමාත්‍ය ඉරාන් වික්‍රමරත්න විසින් පාාර්ලිමේන්තුවට ඉදිරිපත් කරන බවයි මුදල් අමාත්‍යාංශය නිවේදනයක් නිකුත් කරමින් සඳහන් කළේ.\nමෙම විසර්ජන පනත් කෙටුම්පතේ ලබන වසර සඳහා ඇස්තමේන්තු ගත වියදම රුපියල් බිලියන 3982 ක් ලෙස දක්වා ඇති අතර, ඇස්තමේන්තු ගත ආදායම රුපියල් බිලියන 2175ක්.\nඅයවැය යෝජනාවලිය පාර්ලිමේන්තුවට ඉදිරිපත් කිරීමට නියමිතව ඇත්තේ ලබන නොවැම්බර් මස 9 වනදායි.\nශක්තිමත් ආර්ථිකයක්, පොහොසත් රටක් බිහිකර වඩා හොඳ ජීවන තත්ත්වයක් ඇතිකිරීමට අවශ්‍ය රාජ්‍ය ප්‍රතිපත්ති හා ජනතා අපේක්ෂා යන තේමාව යටතේ එම අයවැය ලේඛනය මුදල් අමාත්‍යවරයා විසින් ඉදිරිපත් කිරීමට නියමිත බව සඳහන්.\nමේ අතර අයවැයට ඇතුළත් කිරීම සඳහා මහජන අදහස් සහ යෝජනා මේ මස 18 වනදා දක්වා භාරගන්නා බවද මුදල් අමාත්‍යාංශය සඳහන් කළා.",
       "URL": "https://www.hirunews.lk/172900/2018-සදහා-වන-විසර්ජන-පනත්-කෙටුම්පත-හෙට-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4283"
}