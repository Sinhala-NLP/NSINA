{
       "Source": "hirunews",
       "Timestamp": "Friday, 13 October 2017 - 13:07",
       "Headline": "දුම්රිය තවමත් ප්‍රමාදයි -  වර්ජනයෙන් මිලියන 17 ක පාඩුවක්",
       "News Content": "දුම්රිය එන්ජින් රියදුරන් සහ නියාමකවරුන් ක්‍රියාත්මක කළ වැඩවර්ජනය අවසන් වුව ද අද (13) පෙරවරුවේ කාර්යාල දුම්රියන් රැසක් ධාවනය නොවූ අතර, දුම්රිය කිහිපයක් පමණක් ධාවනය වූ බව අප වාර්තාකරුවන් ප්‍රකාශ කළා.\nමේ හේතුවෙන් මගී ජනතාව දැඩි අපහසුතාවයන්ට පත්වූ අයුරු දක්නට ලැබුණු අතර, ධාවනය වූ දුම්රියන් තුළද අධික මගී තදබදයක් දක්නට ලැබුණු බවයි ඔවුන් කියා සිටියේ.\nහිරු ප්‍රවෘත්ති අංශය කළ විමසීමකදී දුම්රිය නියාමක සංගමයේ සභාපති ජානක ප්‍රනාන්දු කියා සිටියේ පවතින දුම්රිය ප්‍රමාදය අද පස්වරුව වනවිට යථා තත්ත්වයට පත් වනු ඇති බවයි.\nවැඩවර්ජනය හේතුවෙන් රුපියල් මිලියන 17 ක පාඩුවක් සිදුව ඇති බව දුම්රිය දෙපාර්තමේන්තුව පවසනවා. පසුගිය බදාදා සවස ආරම්භ වූ වර්ජනය අවසන් කෙරුණේ ඊයේ සන්ධ්‍යාවේදීයි.\nකෙසේ නමුත්, දුම්රිය ධාවනය මෙතෙක් මුළුමනින්ම යථා තත්ත්වයට පත්වී නැහැ. දෛනිකව දුම්රිය 370 ක් පමණ ධාවනය සිදුකරන අතර, වර්ජනය හේතුවෙන් දිනකට ධාවනය වී ඇත්තේ දුම්රිය 24 ක් පමණයි. කෙසේ නමුත්, වර්ජනයේ පාඩුව මීට වඩා වැඩිවිය හැකි බව ද දුම්රිය දෙපාර්තමේන්තුව සදහන් කළා.\nවර්ජනය ක්‍රියාත්මක වූයේ දුම්රිය රියදුරු සහායකවරුන් බදවා ගැනීමේ පටිපාටිය සම්බන්ධයෙන් පවතින ගැටලූව මුල් කර ගනිමින්. කෙසේ නමුත්, ජනාධිපතිවරයාගේ උපදෙස් මත ජනාධිපති ලේකම් ඔස්ටින් ප්‍රනාන්දු සමග ඊයේ පස්වරුවේ පැවති සාකච්ඡාවකින් අනතුරුව වැඩවර්ජනය අත්හිටුවීමටයි දුම්රිය වෘත්තීය සමිති තීරණය කළේ.\nගැටලූව පිළිබදව සොයා බැලීම සදහා 7 දෙනෙකුගෙන් යුත් කමිටුවක් පත් කිරීමට ජනාධිපති ලෙක්ම්වරයා එහිදී කටයුතු කළ අතර සති දෙකක් තුළ ගැටලූවලට විසඳුම් ලබාදෙන බවට ඔහු පොරොන්දු වී තිබෙනවා.",
       "URL": "https://www.hirunews.lk/173391/දුම්රිය-තවමත්-ප්‍රමාදයි-වර්ජනයෙන්-මිලියන-17-ක-පාඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=4274"
}