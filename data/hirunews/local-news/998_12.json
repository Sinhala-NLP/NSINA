{
       "Source": "hirunews",
       "Timestamp": "Saturday, 23 July 2022 - 19:54",
       "Headline": "ලෝක සෞඛ්‍ය සංවිධානය ගෝලීය සෞඛ්‍ය හදිසි අවස්ථාවක් ප්‍රකාශයට පත් කරයි",
       "News Content": "වඳුරු උණ රෝගය (Monkeypox) ව්‍යාප්තියත් සමග ඉහළ යාමත් සමඟ ලෝක සෞඛ්‍ය සංවිධානය විසින් ගෝලීය සෞඛ්‍ය හදිසි අවස්ථාවක් ප්‍රකාශයට පත් කර තිබෙනවා.\nමෙය ලෝක සෞඛ්‍ය සංවිධානයට නිකුත් කළ හැකි ඉහළම අනතුරු ඇඟවීම වන අතර මෙමගින් ගෝලීයව වෛරසය ව්‍යාප්ත වීමේ ඉහළ යාමක් පෙන්නුම් කෙරෙනවා.\nmonkeypox වෛරසය පිළිබඳ ලෝක සෞඛ්‍ය සංවිධානයේ හදිසි කමිටුවේ දෙවන රැස්වීම අවසානයේදියි මෙම හදිසි තත්වය ප්‍රකාශයට පත්කර ඇත්තේ.\nලෝක සෞඛ්‍ය සංවිධානයේ අධ්‍යක්ෂ ජනරාල් ආචාර්ය ටෙඩ්‍රොස් අද්නාම් ගෙබ්‍රෙයිසස් පැවසුවේ රටවල් 75 කින් මේ වන විට රෝගීන් 16,000 කට වැඩි සංඛ්‍යාවක් වාර්තා වී ඇති බවයි.\nවිදෙස් මාධ්‍ය වාර්තා පෙන්වා දෙන්නේ ලෝක සෞඛ්‍ය සංවිධානයට තවත් ඇත්තේ මෙවැනි හදිසි අවස්ථා දෙකක් පමණක් බවයි.\nඒ කොරෝනා වයිරස් වසංගතය සහ පෝලියෝ තුරන් කිරීමේ අඛණ්ඩ උත්සාහයයි.\nවඳුරු උණ රෝගයෙන් මේවන විට මරණ පහක් සිදුව තිබෙනවා.\nවෛද්‍ය ටෙඩ්‍රොස් පැවසුවේ වඳුරු උණ වසංගතය ගෝලීය සෞඛ්‍ය හදිසි අවස්ථාවක් ලෙස වර්ගීකරණය කළ යුතුද යන්න පිළිබඳ සම්මුතියකට පැමිණීමට හදිසි කමිටුවට නොහැකි වූ බවයි.\nකෙසේ වෙතත්, වෛරසය ලොව පුරා වේගයෙන් ව්‍යාප්ත වී ඇති අතර එය ජාත්‍යන්තර අවධානයට ලක්විය යුතු බවට තීරණය කළ බව ඔහු ප්‍රකාශ කර තිබෙනවා.\nලෝක සෞඛ්‍ය සංවිධානයේ තක්සේරුව වන්නේ ගෝලීය වශයෙන් වඳුරු උණ වසංගතයේ අවදානම මධ්‍යස්ථව පවතින අතර යුරෝපීය කලාපය හැර අනෙකුත් සියලුම කලාපවල අවදානම ඉහළ මට්ටමක පවතින බවයි.\nවෛරස ව්‍යෘප්තියට ඉඩ සැලසෙන නව සම්ප්‍රේෂණ ක්‍රම පිළිබඳ මෙතෙක් හඳුනාගෙන ඇත්තේ ඉතා අල්ප වශයෙන් බවයි ලෝක සෞඛ්‍ය සංවිධානය පෙන්වා දෙන්නේ.\nජාත්‍යන්තරව සංචරණ සීමා කිරීම්වලට යොමු වීමේ අවශ්‍යතාව තවමත් අඩු මට්ටමක පැවතිය ද වෛරසය ජාත්‍යන්තරව පැතිරීමේ පැහැදිළි අවදානමක් පවතින බව ලෝක සෞඛ්‍ය සංවිධාන ප්‍රධානියා පෙන්වා දෙනවා.\nඔහු ප්‍රකාශ කර ඇත්තේ මෙම හදිසි තත්වය පැනවීම තුලින් එන්නත් නිපදවීම වේගවත් කිරීමට සහ වෛරසය පැතිරීම සීමා කිරීමට කඩිනම් පියවර ගැනීමට උපකාරී වනු ඇති බවයි.\nලෝක සෞඛ්‍ය සංවිධානය ද රෝගයෙන් ආරක්ෂා වීමට ජනතාව වෙනුවෙන් විවිධ නිර්දේශ නිකුත් කරමින් සිටින අතර එමඟින් වෛරසය සම්ප්‍රේෂණය වීම නතර කිරීමට සහ වඩාත් අවදානමට ලක්ව සිටින අය ආරක්ෂා කිරීමට පියවර ගැනීමට රටවල් පෙළඹෙනු ඇති බවටයි අපේක්ෂා කෙරෙන්නේ.\nවඳුරු උණ වෛරසය මුලින්ම සොයාගනු ලැබුවේ 1950 වසරේ මධ්‍යම අප්‍රිකානු කලාපයෙන්.\nලෝක සෞඛ්‍ය සංවිධාන ප්‍රධානියා පෙන්වා දෙන්නේ මේ වන විට පිරිමින් සමඟ ලිංගිකව එක්වන පිරිමින් අතර, විශේෂයෙන් බහු ලිංගික සහකරුවන් සිටින පිරිමින් අතර ආසාදිතයන් වාර්තාවීම ඉහළ මට්ටමක පවතින බවයි.\nඔවුන්ගේ සෞඛ්‍යය, මානව හිමිකම් සහ ගෞරවය ආරක්ෂා කරන ක්‍රියාමාර්ග රටවල් අනුගමනය කළ යුතු බව ඔහු පෙන්වා දෙනවා.\nඑක්සත් රාජධානියේ, මේ වන විට රෝගීන් 2,000කට වැඩි පිරිසක් තහවුරු කරගෙන තිබෙනවා.\nසෞඛ්‍ය නිලධාරීන් දැනටමත් වඳුරු උණ රෝගයට ගොදුරු විය හැකි වැඩි අවදානමක් ඇති පුද්ගලයින්ට (ඇතැම් සමලිංගික සහ ද්විලිංගික පිරිමින් මෙන්ම සෞඛ්‍ය සේවකයින් ඇතුළු) පිරිස්වලට එන්නතක් ලබා දිය යුතු බවට නිර්දේශ කරනවා.\nවඳුරු උණ වෛරස් ආසාදනයේ ආරම්භක රෝග ලක්ෂණ ලෙස අධික උණ, ඉදිමුණු වසා ගැටිති සහ බිබිලි, පැපොල වැනි කුෂ්ඨ හෝ තුවාල (බොහෝ විට මුඛයේ හෝ ලිංගික අවයවවල) හඳුනාගෙන තිබෙනවා.",
       "URL": "https://www.hirunews.lk/310777/ලෝක-සෞඛ්‍ය-සංවිධානය-ගෝලීය-සෞඛ්‍ය-හදිසි-අවස්ථාවක්-ප්‍රකාශයට-පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=998"
}