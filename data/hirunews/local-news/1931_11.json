{
       "Source": "hirunews",
       "Timestamp": "Monday, 24 May 2021 - 19:38",
       "Headline": "සෞඛ්‍ය කාර්ය මණ්ඩල අතර එන්නත් ගැටලුව ඔඩුදුවයි (වීඩියෝ)",
       "News Content": "කොරෝනා මර්දනයට අදාළ සියලු‍ කටයුතුවලින් හෙට සිට ඉවත් වන බවට මහජන සෞඛ්‍ය පරික්ෂකවරුන්ගේ සංගමය ඇතුළු සෞඛ්‍ය වෘත්තීය සමිති රැසක් අනතුරු අඟවනවා.\nඒ, සෞඛ්‍ය කාර්ය මණ්ඩලවලට සහ ඔවුන්ගේ පවුල්වල සාමාජිකයින්ට ප්‍රමුඛත්වය ලබා නොදී රජයේ වෛද්‍ය නිලධාරීන්ගේ සංගමයේ පවුල්වල සාමාජිකයින්ට එන්නත් ලබාදීමට විරෝධය පළ කරමින්.\nවෛද්‍ය නිලධාරීන්ගේ පවුල්වල සාමාජිකයින්ට විශේෂතාවක් දක්වමින් කොරෝනා එන්නත් ලබාදීමේ වැඩපිළිවෙළක් සෞඛ්‍ය අමාත්‍යාංශයේ අවසරය මත ආරම්භ වී ඇතැයි, පරිපූරක වෛද්‍ය සේවා ඒකාබද්ධ බලමණ්ඩලය ජනාධිපතිවරයා වෙත ලිපියක් යොමුකරමින් දන්වා තිබෙනවා.\nඔවුන් එමගින් ඉල්ලා සිටින්නේ පවතින අවදානම එක් වෘත්තියකට පමණක් සීමා නොවන්නක් බැවින් සියලු‍ සෞඛ්‍ය කාර්ය මණ්ඩලවල පවුල්වල සාමාජිකයින්ට එක හා සමානව කටයුතු කිරීමට පියවර ගන්නා ලෙසයි.\nකොළඹ ජාතික රෝහලේ මෙන්ම මීගමුව මහ නගර සභා පරිශ්‍රයේදීද වෛද්‍යවරුන්ගේ පවුල්වල සාමාජිකයන්ට කොවිඩ් මර්දන එන්නත් ලබාදීම අද සිදුකෙරුණා.\nකෙසේ වෙතත්, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය ඇතුළු සෞඛ්‍ය වෘත්තීය සමිති රැසක් මෙම තීරණයට විරෝධය පළ කරමින් හෙට සිට කොරෝනා මර්දන රාජකාරීවලින් ඉවත් වන බව ප්‍රකාශ කළා.\nරජයේ වෛද්‍ය නිලධාරීන්ගේ සංගමයේ උප ලේකම් වෛද්‍ය නවීන්ද සොයිසා කොළඹ අද කැඳවා තිබූ මාධ්‍ය හමුවකදී මතුව ඇති මෙම ගැටළුව සම්බන්ධයෙන් එල්ල වන චෝදනාවලට මෙලෙස ප්‍රතිචාර දක්වා සිටියා.\nමේ අතර, කොරෝනා ආසාදිත විපක්ෂ නායක සජිත් ප්‍රේමදාසගේ ආශ්‍රිතයින් වූ පාර්ලිමේන්තු මන්ත්‍රීවරුන් වන රංජිත් මද්දුමබණ්ඩාර, ලක්ෂ්මන් කිරිඇල්ල, තුෂාර ඉඳුනිල් අමරසේන, දිලිප් වෙදආරච්චි, ආචාර්ය හර්ෂ ද සිල්වා සහ අශෝක් අබේසිංහ මේ වනවිට ස්වයං නිරෝධායනයට යොමුවී තිබෙනවා.\nඔවුන් ඉදිරියේදී කොරෝනා පරීක්ෂණ සිදුකර ගැනීමටද නියමිතයි.\nඑසේම, පාර්ලිමේන්තු කාර්ය මණ්ඩල සාමාජිකයින් දෙදෙනෙකුද විපක්ෂ නායකවරයාගේ ආශ්‍රිතයින් වීම හේතුවෙන් ස්වයං නිරෝධායනයට යොමුකර තිබෙනවා.\nවිපක්ෂ නායක කාර්යාලයද මේ වනවිට තාවකාලිකව වසා දමා ඇති අතර, එහි කාර්ය මණ්ඩල සාමාජිකයින්ට හෙට දිනයේ කොරෝනා පරීක්ෂණ සිදුකිරීමට නියමිතයි.\nමේ අතර, අද මේ දක්වා වාර්තා වූ කොරෝනා ආසාදිතයින් 2283 දෙනෙකු වාර්තා වුණා.",
       "URL": "https://www.hirunews.lk/272330/සෞඛ්‍ය-කාර්ය-මණ්ඩල-අතර-එන්නත්-ගැටලුව-ඔඩුදුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1931"
}