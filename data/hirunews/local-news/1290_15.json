{
       "Source": "hirunews",
       "Timestamp": "Wednesday, 16 March 2022 - 10:21",
       "Headline": "ලිට්‍රෝ හා ලාෆ් ගෑස් බෙදාහැරීම නවතියි (වීඩියෝ)",
       "News Content": "ලිට්‍රෝ සහ ලාෆ් ගෑස් බෙදා හැරිම අත් හිටුවා ඇති බව ලිට්‍රෝ සහ ලාෆ් ගෑස් සමාගම් සභාපතිවරුන් ප්‍රකාසහ් කරනවා.\nමීට හේතු වී ඇත්තේ, මේ වන විට අදාළ ගෑස් සමාගම් දෙක ම සතු ව ප්‍රමාණවත් ගෑස් තොග නො මැති වීම යි.\nමේ වන විට ශ්‍රී ලංකාව මුහුණ දී ඇති බරපතළ ඩොලර් හිඟය හේතුවෙන් ගෑස් මිල දී ගැනීමට අවශ්‍ය විදේශ ණය අණකර විවෘත කිරීමට නො හැකි වී තිබෙනවා.\nඩොලර් අර්බුදය නිසා ණයවර ලිපි නිකුත් කර ගැනීමට නොහැකිවීමෙන් ගෑස් මෙට්‍රික් ටොන් 3500ක් රැගත් නෞකාවකට මෙලෙස ගෙවීම් සිදු කිරීමට නොහැකි වී ඇති බවයි වාර්තා වන්නේ.\nඅවසන් වරට මීට දින හයකට පෙර දිවයිනට ගෑස් මෙට්‍රික් ටොන් 30,000ක් සහිත නෞකාවක් පැමිණි අතර, එම ගෑස් තොගය දින දෙකකට ආසන්න කාලයක් තුළ දී බෙදා හැර අවසන් වුණා.\nඒ අතරින් යම් කොටසක් කර්මාන්ත ශාලා සහ අදාහනාගාර සඳහා වෙන කර තැබුණු අතර, සාමාන්‍ය පාරිභෝගිකයන් සඳහා නිකුත් කිරීම් අවසන් කළ බව යි ලිට්‍රෝ සමාගම ප්‍රකාශ කළේ.\nමේ අතර, දිවයිනේ දෙවැනි විශාලතම ගෑස් සපයන්නා වන ලාෆ් ගෑස් සමාගම දැනට මාස හයකට ආසන්න කාලයක් තිස්සේ ඔවුන්ගේ සම්පූර්ණ ධාරිතාවෙන් ගෑස් තොග නිකුත් කරන්නේ නෑ.\nලිට්‍රෝ සමාගම දිනකට පාරිභෝගිකයන් සඳහා සාමාන්‍ය ගෘහසථ ගෑස් සිලින්ඩර 125,000ක් පමණ වෙළෙඳපොළට නිකුත් කරන අතර, ලාෆ් සමාගම දෛනික ව නිකුත් කළ ගෑස් සිලින්ඩර 40,000කට ආසන්න ප්‍රමාණය දිනකට ගෑස් සිලින්ඩර 2,000 දක්වා පහත දැමුණා.\nමෙම බරපතළ ගෑස් හිඟය හේතුවෙන් මේ වන විටත් කොළඹ නගරය ඇතුළු දිවයිනේ බොහෝ ආපණ ශාලා පවත්වාගෙන යාමට නො හැකි තත්ත්වයක් මතු වී ඇති අතර, මේ හේතුවෙන් ආපණ ශාලා බොහෝමයක් වසා දමා ඇති අයුරු දැක ගන්නට පුළුවන්.",
       "URL": "https://www.hirunews.lk/299614/ලිට්‍රෝ-හා-ලාෆ්-ගෑස්-බෙදාහැරීම-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1290"
}