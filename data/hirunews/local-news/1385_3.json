{
       "Source": "hirunews",
       "Timestamp": "Monday, 31 January 2022 - 13:27",
       "Headline": "නිදහස වෙනුවෙන් පෙර සූදානම අද (වීඩියෝ)",
       "News Content": "බ්‍රිතාන්‍ය පාලනයෙන් නිදහස දිනා ගැනීමට සටන් කළ සියලු විරුවන්ට මෙවර නිදහස් දින සැමරුමේදී පුෂ්පෝපහාර පුද කිරීමට කටයුතු කරන බව රාජ්‍ය අමාත්‍ය චමල් රාජපක්ෂ පවසනවා.\nපෙබරවාරි 4 වැනි දිනට යෙදෙන 74වැනි නිදහස් දින සැමරුම කොළඹ නිදහස් චතුරශ්‍ර පරිශ්‍රයේ දී පැවැත්වීමට නියමිතයි.\n‘අභියෝග ජයගත් ඉසුරුමත් හෙට දිනයක්, සෞභාග්‍යමත් දේශයක්‘ යන තේමාවෙන් 74වැනි අභිමානවත් නිදහස් දින සැමරුම් උළෙල කොළඹ නිදහස් චතුරශ්‍ර පරිශ්‍රයේ දී ජනාධිපති ගෝඨාභය රාජපක්ෂගේ ප්‍රධානත්වයෙන් පැවැත්වීමට නියමිතයි.\nඅග්‍රාමාත්‍ය මහින්ද රාජපක්ෂ ඇතුළු මැති ඇමතිවරුන් මෙන්ම විපක්ෂ නායකවරයා සහ විදේශීය තානාපතිවරුන් ද ඒ සඳහා එක්වනු ඇති.\nනිදහස් දින සැමරුම වෙනුවෙන් පැවැත්වෙන ආචාර පෙළපාළියේ පෙරහුරුව අද (31) පෙරවරුවේ නිදහස් චතුරශ්‍ර පරිශ්‍රයේ පැවැත්වුණා.\nමෙවර නිදහස් දින සැමරුමට ත්‍රිවිධ හමුදා ආරක්ෂක අංශ නියෝජනය කරමින් සාමාජිකයින් 6500ක් එක්වනවා.\nඊට ශ්‍රී ලංකා යුද හමුදා සාමාජිකයින් 3463ක්, නාවික හමුදා සාමාජිකයින් 919ක්, ගුවන් හමුදා සාමාජිකයින් 804ක්, ශ්‍රී ලංකා පොලිසිය නියෝජනය කරමින් සාමාජිකයින් 336ක් පොලිස් විශේෂ කාර්ය බලකාය නියෝජනය කරමින් සාමාජිකයින් 282ක් සහ සිවිල් ආරක්ෂක බලකාය නියෝජනය කරමින් සාමාජිකයින්\n437ක් ඇතුළත්.\nජාතික ශිෂ්‍යභට බලකාය නියෝජනය කරමින් සාමාජිකයින් 259ක් ද ඊට එක්වීමට නියමිතයි.\nනිදහස් චතුරශ්‍ර පරිශ්‍රයේ පැවති පෙරහුරු සඳහා ශ්‍රී ලංකා ගුවන් හමුදාවේ යානා ද එක්ව තිබුණා.\nමෙවර නිදහස් දිනය සැමරීමේ දී නිදහස වෙනුවෙන් උරදුන් විරුවන් වෙනුවෙන් සිදු කරනු ලබන පුෂ්පෝපහාර සම්බන්ධයෙන් ද වාරිමාර්ග අමාත්‍ය චමල් රාජපක්ෂ අදහස් පළ කළා.",
       "URL": "https://www.hirunews.lk/295773/නිදහස-වෙනුවෙන්-පෙර-සූදානම-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1385"
}