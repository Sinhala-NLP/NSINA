{
       "Source": "hirunews",
       "Timestamp": "Sunday, 02 October 2022 - 12:23",
       "Headline": "සංචාරකයන් 38ක් එක්ක ගිලෙන්න ගිය යාත්‍රාවක් නාවක හමුදාවෙන් බේරා ගනී",
       "News Content": "කල්පිටිය සිට බත්තලංගුණ්ඩුව දුපත වෙත දේශිය සංචාරකයන් පිරිසක් රැගෙන යාත්‍රා කරමින් සිටිය දී, මුහුදු ජලය කාන්දුවීම හේතුවෙන් ආපදාවට පත් වූ ට්‍රෝලර් යාත්‍රාවක සිටි පුද්ගලයන් තිස් අට දෙනෙකු (38) නිරුපද්‍රිතව මුදවා ගැනීම‍ට ශ්‍රි ලංකා නාවික හමුදාව ඊයේ (01) සමත්ව තිබෙනවා.\nසංචාරකයන් ප්‍රවාහනය කිරීම සඳහා ලියාපදිංචි කර ඇති ඩ්‍රීමි ට්‍රැවල්ස් නමැති ට්‍රෝලර් යාත්‍රාව කල්පිටිය ජැටියේ සිට බත්තලංගුණ්ඩුව දූපත වෙත දේශීය සංචාරකයන් පිරිසක් රැගෙන යාත්‍රා කරමින් සිටිය දී එම යාත්‍රාවේ පතුල ප්‍රදේශයෙන් යාත්‍රාව තුළට මුහුදු ජලය කාන්දුවී යාත්‍රාව ආපාදාවට පත්වී ගිලීයාමේ අවදානම මතුව තිබෙනවා.\nඑම අවධානම මතු වීමත් සමඟ එම යාත්‍රාවේ හිමිකරු විසින් කල්පිටිය ශ්‍රී ලංකා නාවික නෞකා විජය ආයතනය වෙත දැනුම් දී ඇති අතර වහාම ක්‍රියාත්මක වූ නාවික හමුදාව විසින් ආපදාවට පත් යාත්‍රාවේ සිටි පිරිස නිරුපද්‍රිතව බේරාගෙන තිබෙනවා.\nආපදාවට පත්වන අවස්ථාවේ, අදාල යාත්‍රාවේ ක්‍රියාකරුවන් තිදෙනකු සමඟ පිරිමි පුද්ගලයන් තිස් දෙදෙනෙකු (32) සහ කාන්තාවන් හය දෙනෙකු (06) ඇතුළු දේශීය සංචාරකයන් තිස් අ‍ට දෙනෙකු (38) සිට තිබෙනවා.\nනිරුපද්‍රිතව මුදා ගත් මෙම පිරිස නාවික හමුදාව විසින් කල්පිටිය ධීවර වරාය වෙත එම පිරිස රැගෙනවිත් තිබෙනවා.",
       "URL": "https://www.hirunews.lk/316845/සංචාරකයන්-38ක්-එක්ක-ගිලෙන්න-ගිය-යාත්‍රාවක්-නාවක-හමුදාවෙන්-බේරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=830"
}