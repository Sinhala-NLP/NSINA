{
       "Source": "hirunews",
       "Timestamp": "Sunday, 27 November 2022 - 20:59",
       "Headline": "රාජ්‍ය ඇමති චාමර සම්පත් සිය කාඩ්එක සොයයි",
       "News Content": "සියලු දේශපාලන පක්ෂ නියෝජිතයින් එක්ව රට ගොඩනගන වැඩපිළිවෙල බදුල්ලෙන් ආරම්භ කළ බව සංචාරක අමාත්‍ය හරීන් ප්‍රනාන්දු ප්‍රකාශ කළා.\nඔහු මේ බව සඳහන් කළේ, බදුල්ල තැපැල් ශ්‍රවනාගාරයේ ඊයේ පැවති උත්සවයකට එක්වෙමින්.\nඑම උත්සවයට බදුල්ල දිස්ත්‍රික්කයේ රජය නියෝජනය කරන සියලු පක්ෂවල මැති ඇමතිවරුන් එක්ව සිටීමද විශේෂත්වයක්.\nඑහිදී ප්‍රාථමික කර්මාන්ත රාජ්‍ය අමාත්‍ය චාමර සම්පත් දසනායක තමන් නිදහස් පක්ෂයෙන් ඉවත් කිරීම සම්බන්ධයෙන් අදහස් පළ කළ අතර ඔහු කියා සිටියේ සිය පක්ෂ සාමාජික කාඩ්පත ලබාදුන්නේ අගමැතිනි සිරිමාවේ බණ්ඩාරනායක බවයි.\nවර්තමානයේ පක්ෂයේ සිටින්නේ සාමාජික කාඩ්පතක් පවා නොමැති පුද්ගලයන් බව එහිදී පෙන්වා දුන් රාජ්‍ය අමාත්‍යවරයා වැඩිදුරටත් කියා සිටියේ අදාළ සාමාජික කාඩ්පත සොයා තබන ලෙස තම බිරිඳට දැනුම්දුන් බවයි.\nඑම අවස්ථාවට එක්වූ වරාය, නාවික හා ගුවන් සේවා අමාත්‍ය නිමල් සිරිපාල ද කියා සිටියේ - වර්තමානය වන විට පක්ෂයට වඩා රට ඉදිරියට ගෙන යායුතු බවයි.",
       "URL": "https://www.hirunews.lk/321444/රාජ්‍ය-ඇමති-චාමර-සම්පත්-සිය-කාඩ්එක-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=704"
}