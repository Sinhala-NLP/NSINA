{
       "Source": "hirunews",
       "Timestamp": "Tuesday, 07 November 2017 - 19:43",
       "Headline": "තවමත් තෙල් පෝලිම් - කඩිනම් විසඳුම් දෙන්න ජනපතිගෙන් කමිටුවක්",
       "News Content": "ඉන්ධන ගැටලූව කඩිනමින් විසඳීම සඳහා අමාත්‍යවරුන් තුන් දෙනෙකුගෙන් යුත් අනුකමිටුවක් ජනාධිපතිවරයා විසින් පත්කර තිබෙනවා.\nපාඨලී චම්පික රණවක, සරත් අමුණුගම සහ අනුර ප්‍රියදර්ශන යාපා යන අමාත්‍යවරුන් මෙම කමිටුවට ඇතුළත්.\nඑමෙන්ම, පවතින ඉන්ධන හිඟය මඟ හරවා ගැනීම සඳහා ඉන්දියාවෙන් තෙල් ආනයනය කිරීම පිළිබඳවද ජනාධිපති මෛත්‍රීපාල සිරිසේන බලධාරීන් වෙත උපදෙස් ලබාදී ඇති බව සඳහන්.\nඅද දිනයේත් දිවයින පුරා ඉන්ධන පිරවුම්හල් අසල දිගු පෝලිම් දක්නට ලැබුණා.\nඇතැම් ඉන්ධනහල් අසල වැඩි මිලටද පෙට්‍රල් අලෙවි කළ බවයි හිරු වාර්තාකරුවන් සඳහන් කළේ.\nමේ අතර, ඛනිජ තෙල් සම්පත් සංවර්ධන අමාත්‍යාංශය සඳහන් කළේ කිසිදු අවස්ථාවක ඉන්ධන සීමාකර ලබාදෙන ලෙස පිරවුම්හල් හිමියන්ට උපදෙස් ලබාදී නොමැති බවයි.\nඑසේම යතුරුපැදි, ත්‍රීරෝද රථ ඇතුළු සියලූම රථවාහනවලට පමණක් පෙට්‍රල් නිකුත් කිරීමට පියවර ගන්නා ලෙස එම අමාත්‍යාංශය විශේෂ චක්‍රලේඛයක් නිකුත් කරමින් සියලූ ඉන්ධනහල් පිරවුම්හල් හිමියන් වෙත අද දැනුම්දී තිබුණා.\nඒ, පාරිභෝගික ජනතාව බෝතල්, ගැලූම් ආදී භාජනවලට පෙට්‍රල් ලබාගැනීම පිළිබඳ තොරතුරු වාර්තාවීමත් සමඟයි.\nකෙසේ වෙතත්, ප්‍රදේශ රැසක ඉන්ධන පිරවුම්හල් අසල තවමත් බෝතල්, ගැලූම් සහ වෙනත් භාජන රැගෙන ඉන්ධන ලබාගැනීමට පාරිභෝගිකයන් රැඳී සිටිනවා.\nඒ හේතුවෙන් පිරවුම්හල් අවට මාර්ගවලද දැඩි රථවාහන තදබද හටගෙන තිබුණා.\nඅද දිනයේදීත් ඉන්ධන ලබාගැනීම සඳහා පෝලිම්වල සිටි පාරිභෝගිකයන් ඒ සම්බන්ධයෙන් බලධාරීන්ට චෝදනා කළා.\nමේ අතර ඛනිජ තෙල් වෘත්තීය සමිතිද අද පස්වරුවේ මාධ්‍ය හමුවක් කැඳවනු ලැබුවා.\nඑහිදී අදහස් දැක්වු ලංකා ඛනිජ තෙල් පොදු සේවක සංගමයේ ලේකම් ඩී.ජේ.රාජකරුණා කියා සිටියේ ගබඩා පහසුකම් නොමැතිවීම මෙම ගැටළුවට හේතුවී ඇති බවයි.\nමේ අතර, වයඹ පළාත් සභාවේ ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් අද පෙරවරුවේ ගොන් කරත්තයකින් පළාත් සභාව වෙත පැමිණියා.\nඒ, මේ වනවිට රට තුළ පවතින ඉන්ධන අර්බුදයට විසඳුම් ලබාදෙන ලෙස සහ රටේ නීතිය ක්‍රියාත්මක කරන ලෙස බලකරමින්.\nඑසේම මධ්‍යම පළාත් සභාවේද පවතින ඉන්ධන අර්බුදය සම්බන්ධයෙන් මන්ත්‍රිවරුන් අදහස් පළ කර තිබුණා.",
       "URL": "https://www.hirunews.lk/175500/තවමත්-තෙල්-පෝලිම්-කඩිනම්-විසඳුම්-දෙන්න-ජනපතිගෙන්-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4230"
}