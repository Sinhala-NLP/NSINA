{
       "Source": "hirunews",
       "Timestamp": "Tuesday, 15 May 2018 - 16:39",
       "Headline": "සුහද රග්බි තරගාවලියට පැමිණ හදිසියේ අසනීප වූ අනෙක් රග්බි ක්‍රීඩකයාත් මරුට",
       "News Content": "ශ්වසන අපහසුතාවක් හේතුවෙන් ප්‍රථිකාර සඳහා රෝහල් ගතකර සිටි අනෙක් බ්‍රිතාන්‍ය රග්බි ක්‍රීඩකයා ද මියගොස් තිබෙනවා.\nපොලිසිය සඳහන් කළේ කොළඹ පෞද්ගලික රෝහලක දැඩි සත්කාර ඒකකයේ ප්‍රතිකාර ලබමින් සිටියදී අද දහවල් 12 ට පමණ ඔහු මියගොස් ඇති බවයි.\nමීට පෙර 26 හැවිරිදි ඔහු සමඟ රෝහලට ඇතුළත් කළ තවත් රග්බි ක්‍රීඩකයෙකු ජීවිතක්ෂයට පත්වුණා.\nමොහු ඇතුලූ 22 කුගෙන් යුත් රග්බි කණ්ඩායම පසුගිය 10 වනදා මෙරටට පැමිණ තිබූ අතර, අදාළ ක්‍රීඩකයින් දෙදෙනා කොල්ලූපිටිය ප්‍රදේශයේ රාත්‍රී සමාජශාලාවකට ගොස් තිබුණා.\nඑහිදී අධික ලෙස මත්පැන් පානය කර නැවත ඔවුන් ලැගුම් ගෙන සිටි කොළඹ - කොටුව ප්‍රදේශයේ ලැගුම්හල වෙත පැමිණීමෙන් අනතුරුවයි අසාධ්‍ය තත්ත්වයෙන් රෝහල් ගතකළේ.\nමියගිය අනෙක් ක්‍රීඩකයාගේ පශ්චාත් මරණ පරීක්ෂණය  අද සිදු කෙරුනු අතර මරණය සම්බන්ධයෙන් විවෘත තීන්දුවක් ලබාදී තිබෙනවා.\nඑහිදී තීරණය කර ඇත්තේ එම මරණය තුවාල සිදුවීමකින් හෝ රෝගයකින් සිදුවූ මරණයක් නොවන බවටයි.\nසිරුරු කොටස් වැඩිදුර පරීක්ෂණ සඳහා රජයේ රස පරීක්ෂක වෙත යැවීමට තීරණය කර තිබෙනවා.",
       "URL": "https://www.hirunews.lk/190809/සුහද-රග්බි-තරගාවලියට-පැමිණ-හදිසියේ-අසනීප-වූ-අනෙක්-ක්‍රීඩකයාත්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3944"
}