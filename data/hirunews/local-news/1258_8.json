{
       "Source": "hirunews",
       "Timestamp": "Friday, 01 April 2022 - 0:59",
       "Headline": "ජනපති නිවසට යන මාර්ගයේ විරෝධතා - කොළඹ ප්‍රදේශ කිහිපයකට පොලිස් ඇඳිරිනීතිය (වීඩියෝ)",
       "News Content": "කොළඹ උතුර, කොළඹ දකුණ, මැද කොළඹ සහ නුගේගොඩ පොලිස් බල ප්‍රදේශවලට වහාම ක්‍රියාත්මක වන පරිදි ඇඳිරිනීතිය පනවා තිබෙනවා.\nනැවත දැනුම්දෙනතෙක් මෙම ඇඳිරිනීතිය ක්‍රියාත්මක වනු ඇති.\nමේ අතර වහාම ක්‍රියාත්මක වන පරිදි ගල්කිස්ස සහ කැළණිය පොලිස් බල ප්‍රදේශවලට ද පොලිස්  ඇඳිරිනීතිය පනවා තිබෙනවා.\nමේ අතර විදුලි කප්පාදුවල, ඉන්ධන හිඟය සහ ගෑස් අර්බුදය ඇතුළු රට මුහුණ දී සිටින ගැටලුවලට විරෝධය පළ කරමින් ජනාධිපතිවරයාගේ නිවසට පිවිසෙන මිරිහාන - පැගිරිවත්ත පාර අවහිර කරමින් ඊයේ පස්වරුවේ විරෝධතාවක් පැවැත්වුණා.\nවිරෝධතාව සඳහා විශාල පිරිසක් එක්ව සිටි බවයි එහි සිටින අප වාර්තාකරුවන් සඳහන් කළේ.\nපසුව එම විරෝධතාකරුවන් කලහකාරීව හැසිරීම හමුවේ පොලිසිය ඔවුන් විසිරුවහැරීමට ජල සහ කඳුළු ගෑස් ප්‍රහාරයක් ද එල්ල කළා.\nරට මුහුණ දී තිබෙන අර්බුදවලට විරෝධය පළ කරමින් පැවැත්වෙන මෙම විරෝධතාව ආරම්භ වුණේ රාත්‍රි 8ට පමණයි.\nවිරෝධතාවට එක්වූවන් ජනාධිපතිවරයාගේ නිවසට පිවිසෙන මිරිහාන - පැගිරිවත්ත මාර්ගය අවහිර කළා.\nඒ අවට මේවන විටත් දැඩි පොලිස් ආරක්ෂාවක් ද දැකගත හැකියි.",
       "URL": "https://www.hirunews.lk/300900/ජනපති-නිවසට-යන-මාර්ගයේ-විරෝධතා-කොළඹ-ප්‍රදේශ-කිහිපයකට-පොලිස්-ඇඳිරිනීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1258"
}