{
       "Source": "hirunews",
       "Timestamp": "Thursday, 05 October 2017 - 13:18",
       "Headline": "ශිෂ්‍යත්වයේ පළමු 16 කොළඹින් එළියට",
       "News Content": "මෙවර පහ ශ්‍රේණිය ශිෂ්‍යත්ව විභාගයේ ප්‍රතිඵල ලේඛණයට අනුව දිවයිනේ වැඩිම ලකුණු ලබා ගත් 16 දෙනා අතරට කොළඹ පාසල්වල සිසුන් ඇතුළත් වී නොතිබීම විශේෂත්වයක්.\nඊයේ (04) නිකුත් වූ ප්‍රතිඵලවලට අනුව පළමු ස්ථානයට අමතරව, දෙවන ස්ථාන දෙකක් සහ තුන්වන ස්ථානයන් පවතිනවා.\nමෙවර ශිෂ්‍යත්ව විභාගයේ 4 වන ස්ථානයට පත්වූ සිසුන් 12 දෙනෙකු සිටීම ද විශේෂත්වයක්.\nලකුණු 198 ක් ලබාගනිමින් දිවයිනේ ප්‍රථම ස්ථානයට පත්වුණේ මීගමුව - මිනුවන්ගොඩ හරිස්චන්ද්‍ර මහා විද්‍යාලයේ ඩබ්ලිව්.කේ. දිනුක ක්‍රිෂාන් කුමාර් සිසුවායි.\nශිෂ්‍යත්ව විභාගයෙන් දෙවන ස්ථානය හිමිකර ගත්තේ ගම්පහ දිස්ත්‍රික්කයේ ගනේමුල්ල - වැලිපිල්ලෑව කණිෂ්ඨ විද්‍යාලයේ එම්. ඒ. එම්. ඉඳුමිණි ජයරත්න සිසුවිය සහ තුල්හිරිය කණිෂ්ඨ විද්‍යාලයේ ටී.එම්. සංජන නයනජිත් තෙන්නකෝන් සිසුවායි.\nඔවුන් ලබාගත් ලකුණු සංඛ්‍යාව 197 ක්.\nලකුණු 196 ක් ලබාගනිමින් තුන්වන ස්ථානය හිමිකරගත් ගම්පහ - කිරිල්ලවල ප්‍රාථමික විද්‍යාලයේ ඩී.ඒ. තරුල් සහස් ධර්මරත්න සිසුවා විසින් හිමිකර ගත්තා.\nමෙවර පහ ශ්‍රේණිය ශිෂ්‍යත්ව විභාගයට අයදුම්කරුවන් 350,462 ක් පෙනී සිටි අතර, විභාගයේ එක් එක් දිස්ත්‍රික්කවල සිංහල සහ දෙමළ මාධ්‍ය කඩඉම් ලකුණුද ඊයේ නිකුත් කෙරුණා.\nඒ අනුව කොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණෑගල, කෑගල්ල යන දිස්ත්‍රික්ක සඳහා සිංහල මාධ්‍ය වැඩිම කඩඉම් ලකුණ වන්නේ 164 යි.\nහම්බන්තොට සහ රත්නපුර අවම ලකුණු සීමාව 162 ක් වන අතර, වවුනියාව දිස්ත්‍රික්කයේ ලකුණු සීමාව සටහන් වන්නේ 161 ක් ලෙසයි.\nකොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණෑගල, කෑගල්ල දිස්ත්‍රික්කවල දෙමළ මාධ්‍ය අවම ලකුණු සීමාව 156 ක්.\nකිසියම් සිසුවෙකුගේ ලකුණු පිළිබඳ නැවත පරීක්ෂණයක් සිදු කිරීමට අවශ්‍ය නම් මේ මස 20 වනදාට පෙර අදාළ පාසලේ විදුහල්පතිවරයා හරහා අභියාචනා ඉදිරිපත් කළ හැකි බවයි විභාග දෙපාර්තමේන්තුව සඳහන් කළේ.",
       "URL": "https://www.hirunews.lk/172662/ශිෂ්‍යත්වයේ-පළමු-16-කොළඹින්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4287"
}