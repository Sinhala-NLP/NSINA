{
       "Source": "hirunews",
       "Timestamp": "Thursday, 04 May 2017 - 19:12",
       "Headline": "වැඩිම මුදලක් අච්චු ගැසුවේ පසුගිය වසර දෙකේදීයි - මහ බැංකුවෙන්ම හෙළිදරව්වක්",
       "News Content": "වෙන්දේසි ක්‍රමයෙන් පමණක් බැදුම්කර මිලදී ගැනීමට හිටපු මහබැංකු අධිපති අර්ජුන් මහේන්ද්‍රන් තීරණය කිරීම නිසා පසුගිය වසර දෙක තුළ ඉතිහාසයේ වැඩිම මුදල් ප්‍රමාණයක් මුද්‍රණය කිරීමට සිදුවූ බව ශ්‍රී ලංකා මහබැංකුවේ නියෝජ්‍ය අධිපති ආචාර්ය නන්දලාල් වීරසිංහ ප්‍රකාශ කළා.\nඒ ප්‍රශ්න ගත බැදුම්කර නිකුතුව සම්බන්ධයෙන් විමර්ශනය කෙරෙන ජනාධිපති කොමිසම හමුවේ අද (04) සාක්ෂි ලබාදෙමින්.\nකොමිසම හමුවේ සාක්ෂි ලබාදුන් නියෝජ්‍ය අධිපතිවරයා ප්‍රශ්න ගත බැදුම්කර නිකුතුව සිදුවූ දින වෙළදපොල මෙහෙයුම් කමිටුවේ ප්‍රධානියා ලෙස ද කටයුතු කර තිබෙනවා.\nහිටපු මහබැංකු අධිපති අර්ජුන් මහේන්ද්‍රන් එදින එම කමිටුවට පැමිණ ප්‍රකාශ කර ඇත්තේ පොලී අනුපාත ඉහළ දමන ලෙසයි.\nඑය සිදුකළ හැක්කේ මූල්‍ය මණ්ඩල තීරණයකින් පමණක් බව ආචාර්ය නන්දලාල් වීරසිංහ ප්‍රකාශ කළ අවස්ථාවේදී අධිපතිවරයා එසේනම් සියයට 5 ක්ව පැවති විශේෂ නිත්‍ය තැන්පතු පහසුකම් අනුපාතය ඉවත් කරන ලෙස දන්වා තිබෙනවා.\nකෙසේ වෙතත් ඔහු ඊට එරෙහි වී ඇත්තේ ඊට දින 5 කට පෙර පොලී අනුපාතික වෙනස් නොකිරීමට මූල්‍ය මණ්ඩලය තීරණය කර බව සදහන් කරමින්.\nඑහෙත්, වසර 30 කින් කල්පිරෙන බැදුම්කර නිකුත් කිරීමට නියමිත බැවින් අර්ජුන් මහේන්ද්‍රන් එම පොලී අනුපාතය ඉවත් කරන ලෙසට තවදුරටත් උපදෙස් ලබාදුන් බව ද අද කොමිසම හමුවේ හෙළි වුණා.\nඒ අනුව ප්‍රශ්නගත බැදුම්කර නිකුතුව සිදුවූ දිනයේ පොලී අනුපාත ඉහළ යාමට මුල් වූ සියයට 5 ක්ව පැවති විශේෂ තැන්පතු පහසුකම් අනුපාතිකය ඉවත් කිරීමට කටයුතු කළ බව ද මහබැංකු නියෝජ්‍ය අධිපතිවරයා එහිදී සදහන් කළා.",
       "URL": "https://www.hirunews.lk/160610/වැඩිම-මුදලක්-අච්චු-ගැසුවේ-පසුගිය-වසර-දෙකේදීයි-මහ-බැංකුවෙන්ම-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=4533"
}