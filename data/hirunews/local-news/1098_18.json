{
       "Source": "hirunews",
       "Timestamp": "Monday, 13 June 2022 - 13:09",
       "Headline": "ඉන්දීය පොහොරවල ප්‍රමිතිය ගැන මෙම සතියේ සාකච්ඡාවක්",
       "News Content": "ඉන්දීය ණය ආධාර යටතේ මෙරටට ලැබීමට නියමිත යූරියා මෙට්‍රික් ටොන් 65,000 මෙරට බෝගවලට යෙදිය හැකි ක්‍රමවේදය සම්බන්ධයෙන් කෘෂිකර්ම අමාත්‍යාංශය සමඟ මේ සතියේ සාකච්ඡා කර තීරණයක් ගන්නා බව කෘෂිකර්ම අධ්‍යක්ෂ ජනරාල් ආචාර්ය අජන්ත ද සිල්වා ප්‍රකාශ කළා.\nකුමන තත්වයක් යටතේ වුවත් මෙරට පොහොරවල ප්‍රමිතියේ වෙනසක් සිදුකිරීමට තමන් ඉඩ ලබා නොදෙන බවයි ඔහු අවධාරණය කළේ.\nජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මාධ්‍ය වෙත සඳහන් කළේ ආනයනය කරනු ලබන ඉන්දියානු පොහොරවල ප්‍රමිතිය පිළිබඳව ගැටලුවක් පවතින බවයි.\nප්‍රමිති ආයතනය විසින් පොහොර සඳහා සකස් කර ඇති ප්‍රමිතියට අනුව යූරියා පොහොරවල බයියුරේට් ප්‍රමාණය සියයට එකක් විය යුතුයි.\nකෙසේ වෙතත් ඉන්දියානු ප්‍රමිතිය සියයට 1.5 ක් වන බැවින් මෙලෙස ආනයනය කරනු ලබන පොහොරවල ප්‍රමිතිය සම්බන්ධයෙන් ගැටළුවක් පවතින බවයි ජනතා විමුක්ති පෙරමුණේ නායකයා සඳහන් කළේ.\nමෙම පොහොර තොගය මෙරටට ගෙන්වීම කොමර්ෂල් පොහොර සමාගම මගින් සිදුකරන අතර, එහි සභාපති මෙත්සිරි විජේගුණවර්ධනගෙන් අප කළ විමසීමකදී ඔහු සඳහන් කළේ පොහොර උපදේශක කමිටුව, කෘෂිකර්ම අධ්‍යක්ෂ ජනරාල්වරයා මෙම පොහොරවල ප්‍රමිතිය සම්බන්ධයෙන් ලබාදෙන උපදෙස් මත ඒවා මෙරටට ආනයනය කිරීමට පියවර ගන්නා බවයි.\nකෙසේ වෙතත් පොහොර උපදේශක කමිටුවේදී ඉන්දියානු පොහොරවල ප්‍රමිතිය සම්බන්ධයෙන් මත දෙකක් ඉදිරිපත් වූ බව කෘෂිකර්ම අධ්‍යක්ෂ ජනරාල් ආචාර්ය අජන්ත ද සිල්වා සඳහන් කළා.\nඑබැවින් ඉන්දියාවෙන් ආනයනය කරන මෙම යූරියා පොහොර බෝගවලට යෙදිය යුතු ක්‍රමවේදයක් සකස් කළ යුතුයි.\nඑය කෘෂිකර්ම අමාත්‍යාංශය සමඟ සාකච්ඡා කර මේ සතියේදී ප්‍රකාශයට පත් කරන බවයි කෘෂිකර්ම අධ්‍යක්ෂ ජනරාල්වරයා කියා සිටියේ.",
       "URL": "https://www.hirunews.lk/307009/ඉන්දීය-පොහොරවල-ප්‍රමිතිය-ගැන-මෙම-සතියේ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1098"
}