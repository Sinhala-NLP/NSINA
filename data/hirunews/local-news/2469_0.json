{
       "Source": "hirunews",
       "Timestamp": "Tuesday, 08 September 2020 - 14:43",
       "Headline": "විදේශ සේවා නියුක්ති කාර්යාංශයේ කිසිදු සේවකයෙකු ඉවත් කර නැහැ",
       "News Content": "විදේශ සේවා නියුක්ති කාර්යාංශයේ කිසිදු සේවකයෙකු සේවයෙන් ඉවත් කිරීමට හෝ වැටුප් අඩු කිරීමට තීරණයක් ගෙන නොමැති බව එහි සාමාන්‍යාධිකාරි ඩබ්ලිව්.එම්.වී වන්සේකර ප්‍රකාශ කළා.\nඔහුගේ අත්සනින් යුතුව ඊයේ එම කාර්යාංශයේ අංශ ප්‍රධානීන් සහ කාර්ය මණ්ඩලය වෙත නිකුත් කර ඇති චක්‍ර ලේඛයක් මේ වනවිට සමාජ මාධ්‍යයේ හුවමාරු වන අතර ඒ සම්බන්ධයෙන් අප කළ විමසීමකදීයි සාමාන්‍යාධිකාරිවරයා මේ බව කියා සිටියේ.\nකොරෝනා වසංගතය හේතුවෙන් කාර්යාංශයේ දෛනික ආදායම පහල ගොස් ඇති අතර  ඉදිරියේදී ශාඛා කිහිපයක් තාවකාලිකව වසා දැමීමට නියමිත බව අදාළ ලිපියේ දක්වා තිබෙනවා.\nඋද්ගතවී ඇති තත්ත්වය සලකා කාර්යාංශයේ කටයුතු යථා තත්ත්වයට පත්වන තුරු ඔක්තොම්බර් මස 01 වනදා සිට දෙසැම්බර් මස 31 වනදා දක්වා කොන්දේසි මත අඩ වැටුප් සහිත නිවාඩු ලබාදීම සම්බන්ධයෙන් සලකා බැලීම සඳහා කාර්ය මණ්ඩලයේ කැමැත්ත විමසීමට  තීරණය කර ඇති බවයි අදාල ලිපියේ දැක්වෙන්නේ.\nකෙසේ වෙතත් අප මේ සම්බන්ධයෙන් කළ විමසීමකදී විදේශ සේවා නියුක්ති කාර්යාංශයේ සාමාන්‍යාධිකාරි ඩබ්ලිව්.එම්.වී වන්සේකර කියා සිටියේ මෙය තොරතුරු ලබා ගැනීමට පමණක් නිකුත් කළ චක්‍ර ලේඛයක් පමණක් බවයි.",
       "URL": "https://www.hirunews.lk/249720/විදේශ-සේවා-නියුක්ති-කාර්යාංශයේ-කිසිදු-සේවකයෙකු-ඉවත්-කර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2469"
}