{
       "Source": "hirunews",
       "Timestamp": "Saturday, 25 July 2020 - 13:55",
       "Headline": "අපරාධ කල්ලිවල ගිනි අවි අලූත්වැඩියා කළ ස්ථානයක් රුවන්වැල්ලේදී වටලයි (වීඩියෝ)",
       "News Content": "සංවිධානාත්මක අපරාධ කල්ලිවල ගිනි අවි අලූත්වැඩියා කරන ස්ථානයක් රුවන්වැල්ල - රත්තාගල ප්‍රදේශයේ දී වටලා ගිනි අවි තොගයක් අත්අඩංගුවට ගැනීමට පොලිස් විශේෂ කාර්ය බලකාය සමත් වී තිබෙනවා.\nඑහිදී බෝර 12 සහ ගල්කටස් ඇතුළු ගිනි අවි 8ක්, පුපුරණ ද්‍රව්‍ය තොගයක්, ඩෙටනේටර් සහ වෙඩි බෙහෙත් තොගයක් මෙන්ම උණ්ඩ තොගයක් ද සොයා ගත් බවයි විශේෂ කාර්ය බලකාය සඳහන් කළේ.\nඑම වැටලීමේදී මාංචු යුගලක් ද සොයාගෙන ඇති අතර, 50 හැවිරිදි සැකකරුවෙකු ද අත්අඩංගුවට ගෙන තිබෙනවා.\nමේ අතර, පසුගියදා මීගමුව බන්ධනාගාරය තුළට විසිකර තිබියදී සොයාගත් මත්ද්‍රව්‍ය ඇතුළු භාණ්ඩ අඩංගු පාර්සලය සම්බන්ධයෙන් කාන්තාවන් දෙදෙනෙකු ඇතුළු 7 දෙනෙකු පොලිසිය අත්අඩංගුවට ගෙන තිබෙනවා.\nමීගමුව - කදිරාන ප්‍රදේශයේ දෙමහල් නිවසක මෙම මත්ද්‍රව්‍ය ජාවාරම කලක සිට පවත්වාගෙන ගොස් ඇති අතර, ඒ සඳහා මුදල් හුවමාරු කරන ලද චෙක්පත් ඇතුළු නඩු භාණ්ඩ රැසක්ද පොලිස් භාරයට ගෙන ඇති බව සඳහන්.\nපොලිස් නිල සුනඛ ඩෙරික්ගේද සහය ඇතිව සිදුකළ මෙම වැටලීමේදී  හෙරොයින්, කේරළ ගංජා, මත්පෙති මෙන්ම ජංගම දුරකතන කිහිපයක්ද පොලිස් භාරයට ගෙන තිබෙනවා.\nමේ අතර, පුත්තලමේ අයිස් මත්ද්‍රව්‍ය ජාවාරමට අදාළව තවත් සුරාබදු නිලධාරියෙක් සම්බන්ධයෙන් තොරතුරු අනාවරණ වී ඇති අතර, ඔහු අත්අඩංගුවට ගැනීම සඳහා විමර්ශන ක්‍රියාත්මක බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න අද පැවති මාධ්‍ය හමුවකදී කියා සිටියා.\nපසුගිය 23 වැනිදා අලූ‍යම පුත්තලම නගරයේදී අයිස් මත්ද්‍රව්‍ය සමග සුරාබදු නියාමකවරයෙකු අත්අඩංගුවට ගත් අතර ඊයේ අත්අඩංගුවට ගෙන තිබුණේ සුරාබදු පරීක්ෂකවරයෙක්.\nඑසේම, අපරාධ රැසකට සම්බන්ධ මීටියාගොඩ පොඩි සුදූ නොහොත් හික්කඩු පල්ලියගුරුගේ චමින්ද නමැත්තා විදේශීය රටක නිෂ්පාදිත ගිනි අවියක් සහ ජීව උණ්ඩ 10 ක් සමග මීටියාගොඩ - මලවැන්න ප්‍රදේශයේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ සංවිධානාත්මක අපරාධ විමර්ශන ඒකකය සිදුකළ වැටලීමකදී මෙම සැකකරු අද උදෑසන අත්අඩංගුවට ගෙන ඇති බවයි පොලිස් මාධ්‍ය කොට්ඨාශය සඳහන් කළේ.\nමේ අතර, හෙරොයින් බෙදාහැරීමේ ජාවාරමට සම්බන්ධ සැකකරුවන් හයදෙනෙකු හෙරොයින් කිලෝ 1 යි ග්‍රෑම් 45 ක් සහ එම ජාවාරමෙන් උපයාගත් රුපියල් මිලියනයකට අධික මුදල් ද සමඟ බොරලැස්ගමුව ප්‍රදේශයේදී අත්අඩංගුවට ගෙන තිබුණා.\nඒ, මිරිහාන විශේෂ විමර්ශන නිලධාරී කණ්ඩායමක් අද සිදුකළ වැටලීමකදීයි. මොවුන් මිරිහාන, බොරලැස්ගමුව සහ හොරණ යන ප්‍රදේශවලට මත්ද්‍රව්‍ය අලෙවි කිරීමේ නිරතව ඇති බව අනාවරණ වී තිබෙනවා.\nසැකකරුවන් සතුව තිබී හෙරොයින් මත්ද්‍රව්‍ය ජාවාරම සඳහා යොදාගත් ත්‍රිරෝද රථයක්, වෑන් රථයක් සහ යතුරුපැදියක්ද පොලිසිය භාරයට ගත්තා.\nපොලිස් මාධ්‍ය ප්‍රකාශකවරයා පැවසුවේ බන්ධනාගාර ගතව සිටින පුද්ගලයෙකු විසින් ජාවාරම මෙහෙයවා ඇති බවයි.",
       "URL": "https://www.hirunews.lk/246369/අපරාධ-කල්ලිවල-ගිනි-අවි-අලූත්වැඩියා-කළ-ස්ථානයක්-රුවන්වැල්ලේදී-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2561"
}