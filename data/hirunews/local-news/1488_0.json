{
       "Source": "hirunews",
       "Timestamp": "Friday, 17 December 2021 - 11:37",
       "Headline": "බැසිල් ගිය පසු කබ්රාල් එලියට - ඩොලරුත් නිදහස් කරයි ! (වීඩියෝ)",
       "News Content": "වරාය තුල සිර වී ඇති අත්‍යවශ්‍ය ආහාර අඩංගු කන්ටේනර් නිදහස් කර ගැනීමට ඩොලර් නිකුත් කිරීම සඳහා මැදිහත් වීමට ශ්‍රී ලංකා මහබැංකුව සූදානම් බව එහි අධිපති අජිත් නිවාඩ් කබ්රාල් ප්‍රකාශ කළා.\nමහබැංකු අධිපතිවරයා මේ බව සඳහන් කළේ, ඩොලර් හිඟය හේතුවෙන් නිදහස් කර ගැනීමට නො හැකිව කන්ටේනර් රැසක් වරායේ පවතින බවට ආනයනකරුවන් සිදු කරන ප්‍රකාශ සම්බන්ධයෙන් හිරු ප්‍රවෘත්ති අංශය කළ විමසීමකට ප්‍රතිචාර දක්වමින්.\nඩොලර් නොමැතිකම නිසා අත්‍යාවශ්‍ය ආහාර ද්‍රව්‍ය අඩංගු කන්ටේනර් දහසකට වැඩි සංඛ්‍යාවක් මේ වනවිටත් වරායේ පවතින බව අත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමය කියා සිටියා.\nඑහි මාධ්‍ය ප්‍රකාශක නිහාල් සෙනෙවිරත්න පැවසුවේ, සහල්, සීනි, පරිප්පු ඇතුළු අත්‍යාවශ්‍ය ආහාර ද්‍රව්‍ය එම කන්ටේනර්වල  පවතින බවයි.\nමීට අදාළව වෙළඳ අමාත්‍ය ආචාර්ය බන්දුල ගුණවර්ධන සමග ද එම සංගමය ඊයේ විශේෂ සාකච්ඡාවක් පවත්වා තිබෙනවා.\nඑහිදී වෙළඳ අමාත්‍යවරයා ප්‍රකාශ කර ඇත්තේ, වරායේ සිරවී ඇති මෙම අත්‍යාවශ්‍ය භාණ්ඩ නිදහස් කර ගැනීමේ කටයුතු කඩිනමින් සිදු කරන බවයි.\nඅදාළ කන්ටේනර් නිදහස් කර ගැනීම සඳහා අවශ්‍ය මුදල් සියල්ල නිකුත් කර අවසන් බවයි මේ සම්බන්ධයෙන් අප කළ විමසීමකදී මහබැංකු අධිපතිවරයා සඳහන් කළේ.\nකන්ටේනර් නිදහස් කර ගැනීමේ ගැටලු සම්බන්ධයෙන් දැනුවත් කළහොත් ඒ සඳහා වහාම ඩොලර් නිදහස් කළ හැකි බව ද මහබැංකු අධිපතිවරයා ප්‍රකාශ කළා.\nකෙසේ වෙතත්, ඩොලර් නිදහස් කිරිමත් සමඟ මේ වනවිට කන්ටේනර් විශාල ප්‍රමාණයක් දෛනිකව නිදහස් කරමින් පවතින බවයි මහබැංකු අධිපතිවරයා පෙන්වා දුන්නේ.\nමේ අතර, මේ දිනවල වෙළඳපොලේ ලොකුලූනු මිල ශීඝ්‍ර ලෙස ඉහළ ගොස් ඇති බව වාර්තා වුණා.\nවෙළඳපොළ ආරංචි මාර්ග සඳහන් කළේ, ලොකුලූණු කිලෝවක තොග මිල රුපියල් 300 සීමාවට ආසන්න වී ඇති බවයි.\nකෙසේ වෙතත්, ලොකුළුෑණු අඩංගු නෞකා දෙකක් අද කොළඹ වරායට පැමිණීමට නියමිතව ඇති බව අත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමය සඳහන් කළා.\nඩොලර් අර්බුදය හමුවේ එම කන්ටේනර් නිදහස් කර ගැනීමට ද බාධා මතුව ඇති අතර, ණය පදනම මත ඇතැම් ලොකුලූනු කන්ටේනර් නිදහස් කර ගනිමින් සිටින බවයි ආනයනකරුවන්ගේ සංගමය වැඩිදුරටත් සඳහන් කළේ.",
       "URL": "https://www.hirunews.lk/291314/බැසිල්-ගිය-පසු-කබ්රාල්-එලියට-ඩොලරුත්-නිදහස්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1488"
}