{
       "Source": "hirunews",
       "Timestamp": "Monday, 26 July 2021 - 10:48",
       "Headline": "ඉදිරි පැය 12 තුල පළාත් කිහිපයකට මිලි මීටර් 100 ඉක්මවූ තද වැසි (වීඩියෝ)",
       "News Content": "බස්නාහිර, සබරගමුව සහ මධ්‍යම පළාත්වල මෙන්ම, ගාල්ල හා මාතර දිස්ත්‍රික්කවල තවදුරටත් වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිරිතදිග මෝසම සක්‍රිය වීම හේතුවෙන් එම ප්‍රදේශවලට ඕනෑම අවස්ථාවක වැසි ඇතිවිය හැකි බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජෙනරාල් අතුල කරුණානායක සඳහන් කළේ.\nඑමෙන්ම, ඉදිරි පැය 12 ඇතුළත ඇතැම් ප්‍රදේශවලට මිලිමීටර් 100 ඉක්මවූ තද වැසිද ඇතිවිය හැකියි.\nමධ්‍යම කඳුකරයේ බටහිර බෑවුම් ප්‍රදේශවලත්, උතුර, උතුරුමැද සහ වයඹ පළාත්වලත්, හම්බන්තොට සහ ත්‍රිකුණාමලය දිස්ත්‍රික්කයේ සුළගේ වේගය පැයට කිලෝමීටර් 50ත් 60 ත් දක්වා ඉහළ යා හැකි බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජෙනරාල් අතුල කරුණානායක සඳහන් කළේ.\nමේ අතර, ඇදහැලුනු අධික වර්ෂාවත් සමග කොළඹ නගරයේ ස්ථාන කිහිපයක් ජලයෙන් යටවුණා.\nඒ අනුව බොරැල්ල - කිංසි පාර, නන්දදාස කෝදාගොඩ මාවත, තුම්මුල්ල මංසන්ධිය අවට සහ ආමර්වීදිය අවට මාර්ග කිහිපයක් මෙලෙස ජලයෙන් යටවූ බවයි පොලීසිය සඳහන් කළේ.\nමේ හේතුවෙන් උදෑසන කාලයේ එම මාර්ගවල වාහන ගමනා ගමනයටද බාධා එල්ල වී තිබුණා.\nමේ අතර, ලක්ෂපාන ජලාශයේත් එක් වාන්දොරටුවක් විවෘත කර ඇති බව ආපදා කළමනාකරණ මධ්‍යස්ථානය සඳහන් කළා.\nමේ හේතුවෙන් ජලාශයේ පහළ ප්‍රදේශවල ජනතාව වැඩි අවදානයෙන් සිටිය යුතු බවයි එම දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/278032/ඉදිරි-පැය-12-තුල-පළාත්-කිහිපයකට-මිලි-මීටර්-100-ඉක්මවූ-තද-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1795"
}