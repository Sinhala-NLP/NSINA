{
       "Source": "hirunews",
       "Timestamp": "Wednesday, 23 May 2018 - 7:56",
       "Headline": "කැළණි, කළු, ගිං සහ අත්තනගලුඔයේ ජල මට්ටම් පහළට",
       "News Content": "අයහපත් කාලගුණය හේතුවෙන් මේ වනවිට පුද්ගලයන් 68,000 කට වැඩි පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය ප්‍රකාශ කළා.\nමේ හේතුවෙන් පුද්ගල මරණ 09ක් වාර්තා වී ඇති අතර, පුද්ගලයින් 24,000ක් අවතැන් කඳවුරුවල රඳවා සිටින බවයි එහි සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ.\nඑමෙන්ම ආපදාවලින් පීඩාවට පත් දේපළ සඳහා වන්දි ලබාදීම කඩිනමින් ආරම්භ කරන බව ජාතික ආපදා සහන සේවා මධ්‍යස්ථානය පවසනවා.\nඑහි අධ්‍යක්‍ෂ චමින්ද පතිරාජ කොළඹ ඊයේ (22) පැවති මාධ්‍ය හමුවකදී සඳහන් කළේ ජාතික ස්වභාවික රක්ෂණ වැඩසටහන යටතේ පූර්ණ හානි සහිත නිවසක් සඳහා රුපියල් මිලියන 2.5 ක උපරිම වන්දි මුදලක් ලබාගැනීමට හැකියාව පවතින බවයි.\nපසුගිය පැය 18 පුරාවට දැඩි වර්ෂාපතනයක් නොලැබීම හේතුවෙන් කැළණි, කළු, ගිං සහ අත්තනගලුඔයේ ජල මට්ටම් මේ  වන විට අඩුවෙමින් පවතින බව වාරිමාර්ග දෙපාර්තමේන්තුව පවසනවා.\nකැළණි ගඟේ නාගලගම්වීදිය ජල මාපකයේ ජල මට්ටම නොවෙනස්ව පවතින අතර හංවැල්ල ප්‍රදේශයෙන් එහි තත්ත්වය අවධානම් මට්ටමක පසුවන බවයි එම දෙපාර්තමේන්තුව සදහන් කළේ.\nඑමෙන්ම කළු ගඟෙන් රත්නපුරය සහ මිල්ලකන්ද යන ප්‍රදේශවල අවධානම් මට්ටමක තිබෙන අතර අගුරුවාතොට ප්‍රදේශයෙන් ජල මට්ටම මේ වන විට ඉහළ යමින් පවතිනවා.\nගිං ගඟේ ජල මට්ටම බද්දේගම ප්‍රදේශයෙන් නොවෙනස්ව පවතින අතර, අත්තනගලුඔයේ ජල මට්ටම මේ වන විට අඩුවෙමින් පවතින බවයි වාරිමාර්ග දෙපාර්තමේන්තුව සඳහන් කළේ.\nකෙසේ වෙතත්, පවතින වර්ෂාපතනයත් සමඟ කළුතර, ගාල්ල, රත්නපුර, කෑගල්ල සහ නුවරඑළිය යන දිස්ත්‍රික්කවල නාය යාමේ අවධානම තවදුරටත් ක්‍රියාත්මක බවයි ගොඩනැගිලි පර්යේෂණ සංවිධානය සඳහන් කළේ.",
       "URL": "https://www.hirunews.lk/191354/කැළණි-කළු-ගිං-සහ-අත්තනගලුඔයේ-ජල-මට්ටම්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=3932"
}