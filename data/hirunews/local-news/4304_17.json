{
       "Source": "hirunews",
       "Timestamp": "Monday, 25 September 2017 - 12:23",
       "Headline": "කඳානේ මංගල උත්සවයක් අවසානයේ අවමංගල්‍යක් වෙයි",
       "News Content": "කඳාන, කපුවත්ත ප්‍රදේශයේ පිහිටි උත්සව ශාලාවක පැවති මංගල උත්සවයකදී බීමත් පුද්ගලයෙකු තවත් පුද්ගලයෙකු සමග ඇතිකරගත් අරවුලකදී බීමත් පුද්ගලයා කළ තල්ලු කිරීමක් හේතුවෙන් අනෙක් පුද්ගලයා පාරට විසිවී ඉන් අනතුරුව පැමිණි කන්ටේනරයකට යටවී මියගිය පුවතක් වාර්තාවනවා.\nමෙලෙස කන්ටේනර් රථයට යටවී මියගොස් තිබෙන්නේ 53 හැවිරිදි පස්දරු පියෙකු බවයි පොලිසිය පවසන්නේ.\nපහරදීම සිදුකළ පුද්ගලයා අධික ලෙස බීමත්ව අශෝභන ලෙස හැසිරී ඇතිබවත් ඔහුව පාලනය කිරීමට ගිය සෑම අයෙකුටම පහරදී ඇති බවයි සඳහන් වන්නේ.\nමංගල උත්සවය අවසාන මොහොතේ නිවාස බලා යෑමට බසයට ගොඩ වී සිටි මියගිය පුද්ගලයා නැවත බස්රථයෙන් බැස තම පුතා සහ දබර කර ගැනීමට කලහාකාරී ලෙස හැසිරුණු පුද්ගලයා උත්සහ දරන මොහොතේ සිද්ධියට මැදිහත් වී තිබෙනවා.\nඑම අවස්ථාවේ කලහාකාරී ලෙස හැසිරුණු පුද්ගලයා මියගිය පුද්ගලයාට පහරදී තල්ලු කර තිබෙනවා.\nඒ අනුව මාර්ගයට වැටුණු පුද්ගලයාගේ හිස මතින් කන්ටේනරය ගොස් ඇති බවයි සඳහන් වන්නේ.\nසිද්ධියට සම්බන්ධ සැකකරු මේ වනවිට පොලිසිය විසින් අත්අඩංගුවට ගෙන ඇති අතර ඔහු අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/171787/කඳානේ-මංගල-උත්සවයක්-අවසානයේ-අවමංගල්‍යක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4304"
}