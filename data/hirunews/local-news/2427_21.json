{
       "Source": "hirunews",
       "Timestamp": "Saturday, 26 September 2020 - 20:12",
       "Headline": "සාම්ප්‍රදායික ධීවරයන් අසරණ කළ කල්පිටියේ තහනම් කූඩු දැල් (වීඩියෝ)",
       "News Content": "පුත්තලම - කල්පිටිය කලපු තීරයේ නොරොච්චෝල ඇතුළු ප්‍රදේශ රැසක මසුන් මැරීම සදහා මේ වනවිට තහනම් පන්න ක්‍රමයක් භාවිතා කරන බවට හිරු සී.අයි.ඒ.වෙත තොරතුරු අනාවරණය වුණා.\nසාම්ප්‍රදායික ක්‍රම හරහා ධීවර රැකියාවේ නියැලෙන ධීවරයින් පවසන්නේ කූඩු දැල් ලෙස හදුන්වන මෙම තහනම් පන්න ක්‍රමය හරහා කුඩා මත්ස්‍ය පැටවුන් ද විනාශ වී යන බවයි.\nසාම්ප්‍රදායික ධිවරයින් පවසන පරිදිම කුඩා මසුන් මෙම තහනම් කූඩු දැල්වලට හසු වී ඇති බව අප මෙලෙස නිරීක්ෂණය කළා.\nතහනම් කූඩු දැල් හරහා කුඩා මසුන් මෙන්ම ඔවුන්ගේ වාසස්ථාන ද මුළු මනින්ම විනාශ වන බවයි සාම්ප්‍රදායික ධීවරයින් පවසන්නේ.\nකලපු ජලයේ පාවෙමින්  පවතින වාට්ටාල පාසි ලෙස හැදින්වෙන මෙම ජලජ ශාක මත්සයින්ට ආහාර ලෙස මෙන්ම මත්ස්‍යයින්ගේ අභිජනන ක්‍රියාවලිය සදහා අත්‍යාවශ්‍ය සාධකයක්.\nඑහෙත් මෙම තහනම් කූඩු දැල් එලීම හරහා ජලයේ පාවී යන මෙම ජලජ ශාක මේවාය් පැටලී මුළු මනින්ම විනාශ වී යාමේ තර්ජනයක් ද මතුව තිබෙනවා.\nඑම ජලජ ශාක කූඩු දැල්වල තොග වශයෙන් පැටලී ඇති බව ද හිරු සී.අයි.ඒ.කළ ගවේෂනයේදී හෙලි වුණා.\nසාම්ප්‍රදායික ධීවරයින් පවසන්නේ තහනම් දැල් කරුවන්ගෙන් තමන්ට මර්ණ තර්ජන ද එල්ල වන බවයි.\n2017 අංක 11 දරන ධීවර සහ ජලජ සම්පත් (සංශෝධන පනත) අනුව මෙම කූඩු දැල් තහනම් පන්න ක්‍රමයක් බව පැහැදිලිව දක්වා තිබෙනවා.\nඑහෙත් බලධාරීන් කිසිවෙකුත් මෙම තහනම් කූඩු දැල් සදහා නීතිය ක්‍රියාත්මක නොකරන පසුබිමක් තුල නීති විරෝධී කූඩු දැල් කරුවන් දිනෙන් දින වැඩි වෙමින් පවතින බවයි කල්පිටිය සාම්ප්‍රදායික ධීවරයින් පවසන්නේ.\nඅනාගත මත්ස්‍ය සම්පතට ද වින කටින මෙම තහනම් කූඩු දැල්කරුවන්ගෙන් සාම්ප්‍රදායික ධීවරයින් රැක ගැනීමට මෙරට වගකිව යුතු බලධාරීන් ක්‍රියාත්මක වන්නේ කවදා ද ?\nහිරු සී.අයි.ඒ.ඉදිරියේදීත් මේ පිළිබද අවධානයෙන්.....",
       "URL": "https://www.hirunews.lk/251186/සාම්ප්‍රදායික-ධීවරයන්-අසරණ-කළ-කල්පිටියේ-තහනම්-කූඩු-දැල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2427"
}