{
       "Source": "hirunews",
       "Timestamp": "Monday, 13 February 2023 - 17:12",
       "Headline": "පාස්පෝර්ට් කන්තෝරුවේ පරිගණක පද්ධතිය බිඳ වැටෙයි - පරිශ්‍රයේ නොසන්සුන්තාවක් පොලිසිය තත්ත්වය පාලනය කරයි (වීඩියෝ)",
       "News Content": "ආගමන විගමන දෙපාර්තමේන්තු පරිගණක පද්ධතියේ හටගත් දෝෂයක් හේතුවෙන් විදෙස් ගමන් බලපත්‍ර නිකුත් කිරීමට බාධා එල්ලවී තිබෙනවා.\nකෙසේ වෙතත් එය කඩිනමින් යථා තත්ත්වයට පත්කිරීමට කටයුතු සිදුකෙරෙමින් පවතින බවයි ආගමන විගමන දෙපාර්තමේන්තු ප්‍රකාශයෙකු හිරු ප්‍රවෘත්ති අංශයට සඳහන් කළේ.\nඅද උදෑසන 9.00ට පමණ මෙලෙස ආගමන විගමන දෙපාර්තමේන්තු පරිගණක පද්ධතියට අයත් ශ්‍රී ලංකා ටෙලිකොම් සර්වර් පද්ධතියේ බිඳවැටීමක් සිදුවී ඇති බවත් ඒ හේතුවෙන් විදෙස් ගමන් බලපත්‍ර මුද්‍රණයට බාධා පැමිණ ඇති බවත් අදාළ ප්‍රකාශකයා වැඩිදුරටත් පවසා සිටියා.\nමේ දිනවල කොරියානු රැකියා සඳහා ඉල්ලුම් කිරීමට සහ කොරියානු විභාග සඳහා පෙනී සිටීමට අතිවිශාල පිරිසක් පෙළඹී ඇති බැවින් නව ගමන් බලපත්‍ර ලබා ගැනීම සඳහා දැඩි ඉල්ලුමක් පවතින බවයි ඔහු සඳහන් කළේ.\nමේ නිසා සාමාන්‍ය දිනකට වඩා වැඩි ඉල්ලුම්පත් සංඛ්‍යාවක් ආගමන විගමන දෙපාර්තමේන්තු විදෙස් ගමන් බලපත්‍ර අංශය සඳහා ලැබෙන බවත් ඔහු කියා සිටියා.\nහිරු ප්‍රවෘත්ති අංශය සමග වැඩිදුරටත් අදහස් දැක්වූ ආගමන විගමන දෙපාර්තමේන්තු ප්‍රකාශකයා සඳහන් කළේ මේ දිනවල සාමාන්‍යයෙන් ගමන් බලපත්‍ර ඉල්ලුම්පත් 3500කට ආසන්න ප්‍රමාණයක් දිනපතා සිය දෙපාර්තමේන්තුවට ලැබෙන බවයි.\nඑම ඉල්ලූම් පත් අතරින් එක් දින සේවාවන් හරහා දිනකට ගමන් බලපත්‍ර 2000කට ආසන්න සංඛ්‍යාවක් නිකුත් කරන බවත් ඔහු කියා සිටියා.\nකෙසේ වෙතත් මේ වන විට බිඳ වැටී ඇති පරිගණක පද්ධතිය යථාවත් කිරීම සඳහා සියලු පියවර ගෙන ඇති බවත් අද අතිරේක කාලයක් යොදවා හෝ ලබාගෙන ඇති සියලු එක් දින සේවා ඉල්ලුම්පත් සඳහා වන ගමන් බලපත්‍ර මුද්‍රණ කටයුතු සිදු කරන බවත් ඔහු පැවසුවා.\nඔහු වැඩිදුරටත් පවසා සිටියේ අද දිනට එක් දින සේවා සඳහා ලබාගත් සියලු ඉල්ලුම්පත් වෙනුවෙන් වන විදෙස් ගමන් බලපත්‍ර හෙට උදෑසන වනවිට නිකුත් කළ හැකි බවයි.\nමේ අතර පරිගණක පද්ධතියේ බිඳවැටීම පිළිබඳ දැනගැනීමත් සමග ගමන් බලපත්‍ර ලබා ගැනීම සඳහා පැමිණ සිටි පිරිස් අතර යම් නොසන්සුන්කාරී බවක් ඇති වූ බවත් ඒ අතරින් කොටසක් ආගමන විගමන පාලක පාලකවරයාගේ කාර්යාලයට පැමිණ මෙම බිඳවැටීම සම්බන්ධයෙන් විරෝධතාව දැක්වූ බවත් ඔහුත් සඳහන් කලා.\nකෙසේ වෙතත් පොලීසිය යොදවා මේ වන විට තත්ත්වය සමථයකට පත්කර ඇති බවයි අදාල ප්‍රකාශකවරයා හිරු ප්‍රවෘත්ති අංශය සමග පවසා සිටියේ.\nමේ අතර විදේශ ගමන් බලපත්‍ර ලබා ගැනීම සඳහා දින වෙන්කරවා ගත් පුද්ගලයින්ට අදාල දිනයේ පැමිණීමෙන් වළකින ලෙසත් ඒ වෙනුවට ඉන් පසු දින පැමිණෙන ලෙස ආගමන විගමන දෙපාර්තමේන්තුව ඉල්ලීම් කරනවා.\nඑසේ ම සිකුරාදා (17) සඳහා දින වෙන්කරවා ගත් පුද්ගලයින්ට සේවා සැපයීම සඳහා දෙපාර්තමේන්තුව සෙනසුරාදා (18) විවෘත කර තබන බවත් ආගමන විගමන දෙපාර්තමේන්තුව.\nතව ද එම දෙපාර්තමේන්තුවේ කටයුතු එළඹෙන සඳුදා (20) සිට සාමාන්‍ය පරිදි පවත්වාගෙන යනු ලබන බවටත් එම දෙපාර්තමේන්තුව නිවේදනය කරනවා.",
       "URL": "https://www.hirunews.lk/327336/පාස්පෝර්ට්-කන්තෝරුවේ-පරිගණක-පද්ධතිය-බිඳ-වැටෙයි-පරිශ්‍රයේ-නොසන්සුන්තාවක්-පොලිසිය-තත්ත්වය-පාලනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=538"
}