{
       "Source": "hirunews",
       "Timestamp": "Monday, 28 January 2019 - 12:54",
       "Headline": "යලි ජාතික ආණ්ඩුවකට එජාපයේ පසුපෙළ අකමැත්තෙන්",
       "News Content": "යළි ජාතික ආණ්ඩුවක් පිහිටුවීමට එක්සත් ජාතික පක්ෂයේ පසුපෙළ මන්ත්‍රීවරුන් කිසිවිටෙකත් කැමැත්ත පළ නොකරන බව පාර්ලිමේන්තු මන්ත්‍රී මුජිබර් රහුමාන් පවසනවා.\nකොළඹ ඊයේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමිනුයි ඔහු මේ බව කියා සිටියේ.\nඉදිරි ජනාධිපතිවරණය දක්වා ස්ථාවරව රට පාලනය කිරීමේ අරමුණින් එක්සත් ජාතික පක්ෂයේ නායකත්වයෙන් යුතුව ජාතික ආණ්ඩුවකට එළඹීමට සැලසුම් කර ඇති බව කැබිනට් නොවන අමාත්‍ය අජිත් පී. පෙරේරා පසුගියදා පැවති මාධ්‍ය හමුවකදී ප්‍රකාශ කළා.\nජනතා විමුක්ති පෙරමුණේ දේශපාලන මණ්ඩල සභික කේ.ඩ්. ලාල්කාන්ත ඊයේ කියා සිටියේ ජාතික ආණ්ඩුවක් පිහිටුවීමට එක්සත් ජාතික පක්ෂය සමඟ හෝ ශ්‍රී ලංකා නිදහස් පක්ෂය සමඟ එක්වීමේ අරමුණක් තම පක්ෂයට නොමැති බවයි.\nමේ අතර අගුණකොලපැලැස්ස ප්‍රදේශයේදී මාධ්‍ය වෙත අදහස් දක්වමින් එක්සත් ජනතා නිදහස් සන්ධානයේ මහ ලේකම් පාර්ලිමේන්තු මන්ත්‍රී මහින්ද අමරවීරද යළි ජාතික ආණ්ඩුවක් පිහිටුවීම  සඳහා ඉදිරිපත් වී ඇති යෝජනාව සම්බන්ධයෙන් ඊයේ අදහස් දක්වා සිටියා.\nකෙසේ වෙතත් පාර්ලිමේන්තු මන්ත්‍රී මුජිබර් රහුමාන් යළි ජාතික ආණ්ඩුවක් පිහිටුවීම සම්බන්ධයෙන් කියා සිටියේ පසුගිය ජාතික ආණ්ඩුවෙන් වැඩිම පාඩුව සිදුවූයේ එක්සත් ජාතික පක්ෂයට බවයි.",
       "URL": "https://www.hirunews.lk/209195/යලි-ජාතික-ආණ්ඩුවකට-එජාපයේ-පසුපෙළ-අකමැත්තෙන්",
       "Category": "Local News",
       "Parent URL": "https://www.hirunews.lk/local-news.php?pageID=3531"
}