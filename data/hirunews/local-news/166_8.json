{
       "Source": "hirunews",
       "Timestamp": "Thursday, 20 July 2023 - 19:50",
       "Headline": "ආසාත්මිකතා සඳහා හදිසි ප්‍රතිකාර ලබාදීම ගැන සෞඛ්‍ය කාර්ය මණ්ඩලවලට විශේෂ පුහුණුවක්",
       "News Content": "එන්නතක් හෝ ඖෂධයක් ලබා දීමේදී යම් අසාත්මිකතාවයක් ඇති වුවහොත් ඊට අවශ්‍ය හදිසි ප්‍රතිකාර ලබා දිය යුතු ආකාරය සම්බන්ධයෙන් රජයේ සියලුම රෝහල්වල වෛද්‍යවරුන් සහ හෙද කාර්යමණ්ඩල දැනුවත් කිරීමේ විශේෂ වැඩසහනක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබෙනවා.\nපසුගිය දින කිහිපය තුළම ප්‍රතිජීවක ඖෂධ ලබා දීමේදී ඇති වූ අසාත්මිකතාවයන් සමඟ ඇතැම් මරණ සම්බන්ධයෙන් වාර්තා වී තිබුණා.\nඒ අනුවයි සෞඛ්‍ය අමාත්‍යාංශය විසින් එළඹෙන 24 වනදා සිට දිවයිනේ සියලුම රෝහල්වල මෙම විශේෂ දැනුවත් කිරීමේ වැඩසටහන ආරම්භ කර ඇත්තේ.\nඒ පිළිබඳව සහ සෞඛ්‍ය ක්ෂේත්‍රයේ මතුව ඇති අර්බුද මෙන්ම කෑගල්ල රෝහලේදී එන්නතක් ලබා දීමෙන් පසු පුද්ගලයෙකු මියගිය බව කියන සිද්ධිය සම්බන්ධයෙන් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කොළඹ අද පැවති මාධ්‍ය හමුවකදී මෙලෙස කරුණු පැහැදිලි කළා.\nමේ අතර නිව්මෝනියාව වැනි රෝග සදහා භාවිතා කරන එන්නතක් මිලදී ගැනීමේදී සිදු වූ අක්‍රමිකතාවයක් හේතුවෙන් රුපියල් කෝටි 8 කට වැඩි මුදලක් රජයට පාඩු වී ඇති බව සෞඛ්‍ය වෘත්තීයවේදීන්ගේ විද්වත් සංගමය පවසනවා.\nමේ අතර සෞඛ්‍ය ක්ෂේත්‍රයේ මතුව ඇති අර්බුද වලට විසදුම් ලබා දෙන ලෙස ඉල්ලමින් කොළඹ ජාතික රෝහල ඉදිරිපිට අද දහවල් නිහඩ විරෝධතාවයක් සංවිධානය කර තිබුණේ වෛද්‍ය පීඨ ශිෂ්‍ය ක්‍රියාකාරී කමිටුව විසින්.",
       "URL": "https://www.hirunews.lk/341940/ආසාත්මිකතා-සඳහා-හදිසි-ප්‍රතිකාර-ලබාදීම-ගැන-සෞඛ්‍ය-කාර්ය-මණ්ඩලවලට-විශේෂ-පුහුණුවක්",
       "Category": "Local News",
       "Parent URL": "https://www.hirunews.lk/local-news.php?pageID=166"
}