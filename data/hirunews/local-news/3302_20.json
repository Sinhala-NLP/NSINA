{
       "Source": "hirunews",
       "Timestamp": "Thursday, 13 June 2019 - 19:11",
       "Headline": "අර්ජුන මහේන්ද්‍රන් ඇතුළු 10කට විශේෂ මහාධිකරණයේ නඩු පවරන්න අගවිනිසුරුගෙන් අවසර",
       "News Content": "නීතිපතිවරයා විසින් ලබාදුන් කරුණු වලට අනුව, මහබැංකු බැදුම්කර නඩුවට අදාළව චෝදනා එල්ල වූ චූදිතයන්ට ස්ථිර ත්‍රිපුද්ගල මහාධිකරණය හමුවේ අධි චෝදනා ගොනුකිරීමට අගවිනිසුරුවරයා අද අනුමැතිය ලබාදී තිබෙනවා.\nභාණ්ඩාගාර බැඳුම්කර වංචාවේ චූදිතයන්ට එරෙහිව බස්නාහිර පළාත්බද ස්ථිර ත්‍රිපුද්ගල මහාධිකරණය හමුවේ අධිචෝදනා ගොනු කිරීම සඳහා නීතිපති දප්පුල ද ලිවේරා අගවිනිසුරුවරයාගෙන් පසුගිය 7 වනදා අවසර ඉල්ලා සිටියා.\nනීතිපතිවරයාගේ සම්බන්ධීකරණ නිලධාරීනි, රජයේ අධිනීතිඥ නිශාරා ජයරත්න පැවසුවේ සිද්ධියේ සංකීර්ණ බව සහ බැරෑරුම් බව මෙන්ම රටේ ආර්ථිකයට එයින් සිදුවූ බලපෑම සැලකිල්ලට ගෙන මෙම ඉල්ලීම සිදුකළ බවයි.\n2015 වසරේ පෙබරවාරි 27 වැනිදා සිදුකළ භාණ්ඩාගාර බැඳුම්කර වංචාව හේතුවෙන් පමණක් රජයට සිදු වූ පාඩුව රුපියල් හැට අට කෝටි 87 ලක්ෂ 62,100 ක් ලෙස නීතිපති දෙපාර්තමේන්තුව ඇස්තමේන්තු කර තිබෙනවා.\n2015 වසරේ පෙබරවාරි 27 වැනිදා සිදුවූ බැඳුම්කර වෙන්දේසියට පමණක් අදාළව හිටපු මහ බැංකු අධිපති අර්ජුන මහේන්ද්‍රන් ඇතුළු විත්තිකරුවන් 10 දෙනෙකුට එරෙහිව නීතිපති දෙපාර්තමේන්තුව මේ වනවිට අධිචෝදනා සකස් කර තිබෙනවා.\nඊට අදාළ සෙසු විත්තිකරුවන් වන්නේ ශ්‍රී ලංකා මහ බැංකුවේ හිටපු නියෝජ්‍ය අධිපති පී.සමරසිරි, පර්පෙචුවල් ටෙ‍්‍රෂරීස් සමාගම, එහි හිමිකරු අර්ජුන් ඇලෝසියස්, ප්‍රධාන විධායක නිලධාරී කසුන් පලිසේන, සභාපති ජෙෆ්රි ඇලෝසියස්, මිත්‍ර ගුණවර්ධන, රන්ජන් හුළුගල්ල, මුතුරාජා සුරේන්ද්‍රන් සහ ගාර්දිය පුංචිහේවා යන අයයි.",
       "URL": "https://www.hirunews.lk/218329/අර්ජුන-මහේන්ද්‍රන්-ඇතුළු-10කට-විශේෂ-මහාධිකරණයේ-නඩු-පවරන්න-අගවිනිසුරුගෙන්-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3302"
}