{
       "Source": "hirunews",
       "Timestamp": "Sunday, 17 November 2019 - 19:17",
       "Headline": "සියලූ ශ්‍රී ලාංකිකයන්ගේ වගකීම භාරගන්නා බවට නව ජනපතිගෙන් ප්‍රතිඥා",
       "News Content": "ජනාධිපතිවරණයේ සමස්ත ප්‍රතිඵලය අනුව ශ්‍රී ලංකා පොදුජන පෙරමුණේ අපේක්ෂක ගෝඨාභය රාජපක්ෂ ශ්‍රී ලංකාවේ 7 වන විධායක ජනාධිපතිවරයා ලෙස තේරී පත් වූ බව මැතිවරණ කොමිසමේ සභාපති මහින්ද දේශප්‍රිය නිවේදනය කළා.\nඑමෙන්ම, එහිදී ඔහු කියා සිටියේ නව ජනාධිපතිවරයා ලෙස තේරිපත්වී සිටින ගෝඨාභය රාජපක්ෂගේ මැතිවරණ ප්‍රකාශනය සම්බන්ධයෙන් ජනතාව ඉමහත් බලාපොරොත්තු සහගතව පසුවන බවයි.\nජනාධිපතිවරණයේ ජයග්‍රාහකයා ලෙස ගෝඨාභය රාජපක්ෂ ජයග්‍රහණ කළ බව මැතිවරණ කොමිසමේ සභාපතිවරයා නිවේදනය  කළා.\nනව ප්‍රජාතන්ත්‍රවාදී පෙරමුණේ ජනාධිපති අපේක්ෂක සජිත් ප්‍රේමදාස මෙහිදී අදහස් දක්වමින් කියා සිටියේ තමා රටේ බහුතර ජනතාවගේ තීන්දුවට හිස නමන බවයි.\nමෙහිදී ගෝඨාභය රාජපක්ෂ ජනාධිපතිවරයා ලෙස ප්‍රකාශයට පත් කිරීමෙන් පසු සිය පළමු අදහස් දැක්වීමේදී ප්‍රකාශ කළේ තමාට ඡන්දය ලබා දුන්, නොදුන් සියලූ ශ්‍රී ලාංකිකයන්ගේ ජනාධිපතිවරයා ලෙස කටයුතු කිරීමට පොරොන්දු වන බවයි.\nමේ අතර ශ්‍රී ලංකාවේ 7 වන විධායක ජනාධිපති ධුරයට පත්වූ ගෝඨාභය රාජපක්ෂ මැතිතුමා සිය ධුරයේ දිවුරුම්දීම හෙට පෙරවරු 11 ට අනුරාධපුර - රුවන්වැලි සෑරදුන් අභියසදී පැවැත්වීමට නියමිතයි.",
       "URL": "https://www.hirunews.lk/228452/සියලූ-ශ්‍රී-ලාංකිකයන්ගේ-වගකීම-භාරගන්නා-බවට-නව-ජනපතිගෙන්-ප්‍රතිඥා",
       "Category": "Local News",
       "Parent URL": "https://www.hirunews.lk/local-news.php?pageID=3043"
}