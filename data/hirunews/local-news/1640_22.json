{
       "Source": "hirunews",
       "Timestamp": "Friday, 08 October 2021 - 19:23",
       "Headline": "සීනි වංචාවක් ගැන අනාවරණයට ගිය හිරු මාධ්‍යවේදියාට හිරියාල සමූපකාරයෙන් මැර ප්‍රහාරයක් (වීඩියෝ)",
       "News Content": "කුරුණෑගල - හිරියාල සමුපකාරයේ වැඩි මිලට සීනි අලෙවි කිරීමේ ජාවාරමක් අනාවරණය කිරීමට ගිය හිරු ප්‍රාදේශීය මාධ්‍යවේදියාට එහි සභාපතිවරයා ඇතුළු පිරිසක් පහර දී කැමරාවට හානි සිදුකර තිබෙනවා.\nකෘතීම ලෙස සීනි මිල ඉහළ දැමීම සඳහා පසුගිය කාලයේ ව්‍යාපාරිකයින් සීනි තොග සඟවා තැබීමත් සමඟ සීනි මිල ශීඝ්‍රයෙන් ඉහළ ගියා.\nනමුත්, හිරු ප්‍රවෘත්ති ඔස්සේ එම වංචනික ක්‍රියා හෙළිකිරීමත් සමඟ පාරිභෝගික කටයුතු පිළිබඳ අධිකාරිය එම සීනි තොග සඟවා තිබු ගබඩා වටලනු  ලැබුවා.\nඅනතුරුව, එම සීනි තොග සමුපකාර සහ සතොස ඇතුළු ආයතන වෙත මුදා හැරියේ රුපියල් 122 සිට 128 දක්වා වූ උපරිම සිල්ලර මිල ගණන්  යටතේ අලෙවි කිරීම සඳහායි.\nමෙවැනි පසුබිමක කුරුණෑගල - හිරියාල සමූපකාරයේ නීති විරෝධීව සීනි රුපියල් 122 බැගින් තොග මිලට අලෙවි කරන බවට තොරතුරු වාර්තා වී තිබුණා.\nවංචනික ලෙස වැඩි මිලට සීනි තොග අලෙවි කරන හිරියාල සමූපකාරය වටලන ලෙස පාරිභෝගික අධිකාරියේ නිලධාරීන්ට තොරතුරු ලබා දුන්නත් ඔවුන් එය මඟහැරීමටයි කටයුතු කළේ.\nපාරිභෝගික කටයුතු පිළිබඳ අධිකාරියේ නිලධාරීන් එලෙස වැටලීමට පසුබැස්ස ද, මෙම වංචාව රටට හෙළිකිරීම සඳහා හිරු මාධ්‍යවේදියා හිරියාල සමූපකාරයට ළඟා වුණා.\nඑහිදී සීනි මිටියක් සඳහා මුදල් ගෙවූව ද ඔවුන් ඒ සඳහා බිල් පතක් ලබාදීම ප්‍රතික්ෂේප කර සිටියා.\nමෙම වංචාවට විරුද්ධව පොලිසියට පැමිණිලි කිරීම සඳහා හිරු මාධ්‍යවේදියාට එම ස්ථානයෙන් පිටවීමට ඉඩ ලබා නොදුන් හිරියාල සමුපකාරයේ සභාපතිවරයා ඇතුළු පිරිසක් ඔහුට පහර දී කැමරාවට හානිසිදුකර තිබුණා.\nමෙම පහරදීම හා කැමරාවට කළ අලාභය සම්බන්ධයෙන් හිරු මාධ්‍යවේදියා ගොකරැල්ල පොලිස් ස්ථානය වෙත පැමිණිල්ලක් සිදුකළා.\nසිද්ධිය සම්බන්ධයෙන් දැනුවත් වූ වහාම හිරු ප්‍රවෘත්ති අංශයට දුරකථන ඇමතුමක් ලබාදුන් පාරිභෝගික කටයුතු පිළිබඳ අධිකාරියේ රාජ්‍ය අමාත්‍ය ලසන්ත අලගියවන්න සිද්ධිය සම්බන්ධයෙන් සමාව අයැද සිටියා.\nඅමාත්‍යවරයා පැවසූ පරිදි නිසි ලෙස මේ සම්බන්ධයෙන් පරීක්ෂණයක් සිදුවේදැයි හිරු ප්‍රවෘත්ති අංශය අවධානයෙන්.",
       "URL": "https://www.hirunews.lk/284462/සීනි-වංචාවක්-ගැන-අනාවරණයට-ගිය-හිරු-මාධ්‍යවේදියාට-හිරියාල-සමූපකාරයෙන්-මැර-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1640"
}