{
       "Source": "hirunews",
       "Timestamp": "Monday, 12 April 2021 - 8:50",
       "Headline": "චීන ජාතිකයන් 2500කට සිනොෆාම් එන්නත්",
       "News Content": "චීනයේ නිෂ්පාදිත සිනොෆාම් එන්නත මෙරට සිටින චීන ජාතිකයින් 2500කට ලබාදී ඇති බව ඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nකෙසේ වෙතත්, කොළඹ - චීන තානාපති කාර්යාලයේ ඉල්ලීමක් අනුව මෙරට සිටින චීන ජාතිකයන්ට ලබාදීම සඳහා ප්‍රදානයක් ලෙස ලැබුණු සිනොෆාම් එන්නත් ලක්ෂ 6න් ඉතිරි කොටස ශ්‍රී ලාංකිකයින්ට ලබාදීමට අනුමැතිය ලැබී නොමැති අතර, ඒ සම්බන්ධයෙන් විශේෂඥ කමිටුව තවදුරටත් අධ්‍යයනය කරමින් සිටින බවයි රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ අතර, සිනොෆාම් එන්නත ලබා ගත් පාකිස්තාන අගමැති ඉම්රාන් ඛාන් සහ ජනාධිපති අරිෆ් අල්විට කොරෝනා වෛරසය ආසාදනය වීමෙන් පසු එම එන්නතේ විශ්වාසනීයභාවය සම්බන්ධයෙන් විවිධ ගැටළු මතුවුණා.\nචීනයේ ඖෂධ නිෂ්පාදන ආයතන 3ක් එක්ව කොරෝනා එන්නත් නිපදවූ අතර, එම සියළු දෙනා සිය තුන්වන අදියරේ සායනික පරීක්ෂණවල ප්‍රතිඵල පිළිබදව පූර්ණ වශයෙන් අනාවරණ කර නැහැ.\nසිනොෆාම් එන්නත භාවිතය සම්බන්ධයෙන් ලොව පුරා ඇතැම් පාර්ශව විවේචන ඉදිරිපත් කරමින් සිටින අතරතුර ෂැංහයි හි වෛද්‍ය විශේෂඥයෙකු වන ටාඕ ලිනා ලොව වඩාත්ම අනාරක්ෂිත එන්නත එය බවට ප්‍රකාශයක් සිදුකර තිබෙනවා. ඊජිප්තුවේ සිනොෆාම් එන්නත ලබා ගත් බොහෝ පිරිස් අතුරු ආබාධයන්ට ලක්ව ඇති බවට ද වාර්තා පළ  වූ බවයි විදෙස් වාර්තා පෙන්වා දෙන්නේ.\nඑවැනි පසුබිමක් තුළ චීනය තම රටේ නිෂ්පාදිත කොරෝනා එන්නත් මිශ්‍ර කොට ඒවායේ ශක්‍යතාව ඉහළ නැංවීම පිළිබඳව අවධානය යොමුකර ඇති බව ඊයේ විදෙස් මාධ්‍ය වාර්තා කර තිබුණා.",
       "URL": "https://www.hirunews.lk/268213/චීන-ජාතිකයන්-2500කට-සිනොෆාම්-එන්නත්",
       "Category": "Local News",
       "Parent URL": "https://www.hirunews.lk/local-news.php?pageID=2025"
}