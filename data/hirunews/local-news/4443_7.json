{
       "Source": "hirunews",
       "Timestamp": "Saturday, 01 July 2017 - 17:05",
       "Headline": "කොල්ලකෑමකට සම්බන්ධ සැකකරුවෙකු අත්අඩංගුවට",
       "News Content": "පාදුක්ක ප්‍රදේශයේ නිවසකට පසුගිය මැයි 31 වැනිදා රාත්‍රියේ ඇතුළු වී පිහි පෙන්වා නිවැසියන් බියවද්දවා රුපියල් ලක්ෂ 40 ක් වටිනා මුදල් සහ භාණ්ඩ සොරකම් කළ සිද්ධියට සම්බන්ධ සැකකරුවෙකු පොලිසිය අද අත්අඩංගුවට ගත්තා.\nපොලිසිය සදහන් කළේ රුපියල් ලක්ෂ 12 ක් වටිනා රන් අත් ඔරලෝසුවක් සන්තකයේ තබා ගැනීම සහ බැහැර කිරීම සම්බන්ධයෙන් නුගේගොඩ පොලිසියට ලද තොරතුරක් අනුව සිදුකළ විමර්ශනයකදී හොරණ පෝරුවදණ්ඩ ප්‍රදේශයේදී 63 හැවිරිදි සැකකරු අත්අඩංගුවට ගත් බවයි.\nපොලිසිය සඳහන් කළේ අවුරුදු 63 ක් වයසැති සැකකරු පෝරුවදණ්ඩ රත්මල්ගොඩ ප්‍රදේශයේ පදිංචිකරුවෙක් බවයි.\nඔහු සහ සොරකම් කළ ඔරලෝසුව හෙට පාදුක්ක පොලිසියට භාරදීමට නියමිතයි.\nසිද්ධියට සම්බන්ධ අනෙක් සැකකරුවන් අත්අඩංගුවට ගැනීම සඳහා මිරිහාන විශේෂ අපරාධ මෙහෙයුම් ඒකකය විසින් විමර්ශණ සිදු කරනු ලබනවා.",
       "URL": "https://www.hirunews.lk/164860/කොල්ලකෑමකට-සම්බන්ධ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4443"
}