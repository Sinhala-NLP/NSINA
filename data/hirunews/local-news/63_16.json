{
       "Source": "hirunews",
       "Timestamp": "Tuesday, 29 August 2023 - 23:10",
       "Headline": "ගිනි අවි කම්මලක් පවත්වාගෙන ගිය පියා සහ පුතු අත්අඩංගුවට (වීඩියෝ)",
       "News Content": "ගල් කටස්, විවිධ අන්දමේ ගිනි අවි, උණ්ඩ, පතුරොම්, ආදිය නිෂ්පාදනය කිරීමේ යෙදුනු බව කියන පිය පුතු දෙපලක් එසේ සැකසූ ගිනි අවි හා උණ්ඩ ඇතුළු දේපල රැසක් සමග පල්ලෙවෙල පොලිසිය අත්අඩංගුවට ගැනීමේ පුවතක් වාර්තා වනවා.\nඒ කල්එළිය ඩන්කන් මාවත ප්‍රදේශයෙන්.\nබස්නාහිර පළාත් බුද්ධි කොටඨාශයේ පොලිස් නිලධාරීන්ට ලැබුණු තොරතුරක් අනුව සිදු කළ වැටලීමකදී විවිධ අන්දමේ ගිනි අවි, උණ්ඩ, පතුරොම්, ආදිය නිෂ්පාදනය කිරීමේ යෙදුනු බව කියන මෙම දෙපළ එසේ සැකසූ ගිනි අවි හා උණ්ඩ ඇතුළු දේපල රැසක් සමග කල්එළිය ඩන්කන් මාවත ප්‍රදේශයේදී අත්අඩංගුවට ගැනීමට හැකිවී තිබෙනවා.\nපල්ලෙවෙල පොලිසිය ප්‍රකාශ කර සිටියේ එහිදී ගල්කටස් අවි දෙකක්, තුවක්කු බදවල් දෙකක්, කොටස් ගලවා වෙන් කරන ලද වායු රයිපල් දෙකක්, විවිධ අන්දමේ ගිනි අවිවල කොටස් රැසක්, ඊයම් කුට්ටි, ඊයම් බෝල, ඊයම් බෝල සැකසීමට යොදා ගත් උපකරණයක්, එසේ සකසා ගත් ඊයම් බෝල පුරවා සැකසූ එස්. ජී. වර්ගයේ උණ්ඩ, පිරිවීම සදහා යොදා ගන්නා බව කියන හිස් පතරොම් කොපු හා පිහි කිහිපයක්ද මෙලෙස පොලිස් භාරයට ගත් දේපල අතර ඇති බවයි.\nමේවා නිපදවීමට උපයෝගි කරගත් උපකරණ ආදියද පොලිස් භාරයට ගැනීමට කටයුතු කෙරුණා.\nමෙහි නිපදවන ලද ගල්කටස් අවි කීහිපයක් විවිධ පුද්ගලයන්ට රුපියල් හතලිස් දහසේ සිට විවිධ මිල ගණන්වලට අලෙවි කර ඇති බවද හෙලිවී ඇති බව පොලිසිය ප්‍රකාශ කර සිටියේ.\nමෙම පිය පුතු දෙපල විදේශ රැකියාවන්හි යෙදී සිටියදී ලබාගත් අත්දැකීම් මත මෙම ව්‍යාපාරය කළක් තිස්සේ හොර රහසේ කරගෙන ගොස් ඇති බවටයි පොලිසිය සැකපල කරන්නේ.\nඑමෙන්ම මෙහි නිපදවන ගිනි අවි ආදිය විවිධ අපරාධ කණ්ඩායම්වලට කුලී පදනම මත ලබාදී ඇත්දැයි අනාවරණය කර ගැනීමටද පොලිස් පරීක්ෂණ ක්‍රියාත්මකයි.\nමෙම ව්‍යාපාරය සදහා ආධාර හා අනුබල දුන් පුද්ගලයන් හෙළිකරගෙන අතුඅඩංගුවට ගැනීමට නියමිත බවත් ලියවන පට්ටල් හිමියෙක්ද ඒ අතර වන බවයි පොලිසිය ප්‍රකාස්ග කර සිටියේ.",
       "URL": "https://www.hirunews.lk/346570/ගිනි-අවි-කම්මලක්-පවත්වාගෙන-ගිය-පියා-සහ-පුතු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=63"
}