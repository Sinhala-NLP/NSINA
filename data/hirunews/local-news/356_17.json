{
       "Source": "hirunews",
       "Timestamp": "Tuesday, 09 May 2023 - 20:00",
       "Headline": "අමාත්‍ය ටිරාන් අලස්ගේ ඉල්ලීමට ඕමාන ව්‍යාපාරිකයා එකඟවෙයි",
       "News Content": "ආරක්ෂාව තර කිරීමට දැඩි පියවර ගෙන ඇති බැවින් ශ්‍රී ලංකාව තුළ ව්‍යාපාර කටයුතු අඛණ්ඩව පවත්වාගෙන යන ලෙසට කටාන අල් ඔබෙයිදානි ඇපරල් කර්මාන්තශාලාවේ හිමිකරුගෙන් මහජන ආරක්ෂක අමාත්‍ය ටිරාන් අලස් ඉල්ලීමක් කර තිබෙනවා.\nඒ එම කර්මාන්තශාලාවේ හිමිකරු කලීෆා අල් ඔබෙයිදානි සමග පැවති සාකච්ඡාවකදීයි.\nඑමෙන්ම මෙම පහරදීමේ සිද්ධිය සම්බන්ධයෙන් සාධාරණයක් ඉටුකරන බවත් කර්මාන්තශාලාව පවත්වාගෙන යාමට අවශ්‍ය පූර්ණ ආරක්ෂාව ලබාදෙන බවටත් එහිදී ඕමාන ව්‍යාපාරිකයාට අමාත්‍යවරයා විසින් ප්‍රකාශ කර තිබෙනවා.\nමේ අතර තමන් ඇතුලු‍ අයෝජන මණ්ඩල නිලධාරින්ද මෙම ඕමාන ව්‍යාපාරිකයා සමග කළ සාකච්ඡාවේදී කර්මාන්තශාලාව මෙරටින් රැගෙන නොයාමට ඔහු එකගතාව පළ කළ බවයි අයෝජන ප්‍රවර්ධන රාජ්‍ය අමාත්‍ය දිලු‍ම් අමුණුගම ප්‍රකාශ කළේ.\nකටාන - හල්පේ - කෝපියාවත්ත ප්‍රදේශයේ පිහිටි අල් ඔබෙයිදානි කර්මාන්තශාලාවේ කළමනාකරණ අධ්‍යක්ෂ කලීෆා අල්ඔබේදානි සහ ආරක්ෂක නිලධාරියෙකු එම කර්මාන්තශාලාවට පැමිණි පිරිසකගේ ප්‍රහාරයට ලක්ව රෝහල්ගත කෙරුණේ පසුගිය මාර්තු 30 වනදායි.\nවාහන කුලී පදනම මත ලබාගැනීමට යාමේදී ඇතිවූ ආරවුලක් මත මෙම ප්‍රහාරය එල්ලවී තිබුණා.\nපහරදීම සම්බන්ධයෙන් බඩල්ගම පොලිසිය විසින් අත්අඩංගුවට ගත් පුද්ගලයින් තුන්දෙනෙකු කඩිනමින් මුදා හැරීම සම්බන්ධයෙන් කර්මාන්තශාලාවේ පාලනාධිකාරියෙන් සහ එහි සේවකයන්ගෙන් පොලිසියට චෝදනා එල්ලවුණා.\nමේ අතර මෙම ප්‍රහාරයට එම ප්‍රදේශයේ රාජ්‍ය අමාත්‍යවරයෙකුගේ අධාරකරුවන් පිරිසක් සම්බන්ධ බවටයි සමගි ජනබලවේගයේ පාර්ලිමේන්තු මන්ත්‍රී හර්ෂණ රාජකරුණා කියා සිටියේ.\nකෙසේ වෙතත් මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවට ද පැමිණිල්ලක් ඉදිරිපත්ව ඇති බවයි හිරු ප්‍රවෘත්ති අංශයට මීට පෙර අනාවරණ වුණේ.",
       "URL": "https://www.hirunews.lk/334720/අමාත්‍ය-ටිරාන්-අලස්ගේ-ඉල්ලීමට-ඕමාන-ව්‍යාපාරිකයා-එකඟවෙයි",
       "Category": "Local News",
       "Parent URL": "https://www.hirunews.lk/local-news.php?pageID=356"
}