{
       "Source": "hirunews",
       "Timestamp": "Wednesday, 26 July 2023 - 14:52",
       "Headline": "සුධර්මා නෙත්තිකුමාරගේ නිවසේ සේවය කල මෙහෙකාරියගේ මහේස්ත්‍රාත් පරීක්ෂණයේ තීන්දුව අගෝස්තු මස 25 දා",
       "News Content": "වැලිකඩ පොලීසිය මගින් අත්අඩංගුවට ගැනීමෙන් අනතුරුව මරණයට පත් වූ බව කියන ආර්. රාජකුමාරි නැමැති මෙහෙකාර කාන්තාවගේ මරණයට අදාළ මහේස්ත්‍රාත් පරීක්ෂණයේ තීන්දුව අගෝස්තු මස 25 දා ප්‍රකාශයට පත්කරන බව කොළඹ මහේස්ත්‍රාත් අධිකරණය අද නියෝග කළා.\nඑම මරණයට අදාළ සාක්ෂි සටන් කර ගැනීමෙන් අනතුරුව කොළඹ අතිරේක මහේස්ත්‍රාත් හර්ෂණ කැකුනවල මහතා විසින් මෙම නියෝගය නිකුත් කළා.\nඅද දින මියගිය කාන්තාව අවසන් වශයෙන් සේවය කළ බව කියන බොරැල්ල, කොටා පාරේ පිහිටි නිවසේ පෞද්ගලික ආරක්ෂක නිලධාරියකු වශයෙන් සේවය කළ අජිත් විජේසේන නමැත්තාගෙන් සාක්ෂි ලබා ගැනීම සිදු කෙරුණා.\nඅපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී මෙරිල් රන්ජන් ළමාහේවා ඇතුළු නිලධාරීන්ගෙන් මෙහෙයවීම සාක්ෂි දුන් සාක්ෂිකරු\n\"මම අදාළ නිවසේ ආරක්ෂක නිලධාරියා වශයෙන් සේවය කරනවා. පසුගිය මැයි මාසයේ 11 වන දා වැලිකඩ පොලීසියේ නිලධාරීන් දෙන්නෙක් මම සේවය කළ නිවසට ආවා. සිවිල් ඇඳුමෙන් තමයි ආවේ.\nඔවුන් ආවෙ සුදු පාට කාර් එකකින්. මුලින්ම එක නිලධාරියෙක් ගෙදරට ආවා. ඇවිල්ලා \"කුමාරි\" කියලා කෙනෙක් ඉන්නවද කියලා ඇහුවා. මම කිව්වා ඉන්නවා කියලා. හොරකමක් සම්බන්ධයෙන් එයාව අපි හොයනවා කියලා පොලිස් නිලධාරීයා සඳහන් කළා. පසුව මම ඒ අයව මැඩම්ට සම්බන්ධ කළා. ඉන්පසුව පොලිස් නිලධාරීන් දෙන්නා \"රාජ කුමාරි\" ව එක්කරං ගියා. ඇයව එක්කරගෙන යන අවස්ථාවේදී කාන්තා පොලිස් නිලධාරිනියන් හිටියේ නෑ. දවල් 12.10 විතර තමයි අරන් ගියේ.\" යනුවෙන් සාක්ෂිකරු සාක්ෂි දෙමින් සඳහන් කළා.\nඑහිදී අපරාධ පරීක්ෂණ දෙපාර්තමේන්තුවේ නිලධාරීන් ප්‍රශ්නයක් යොමු කරමින් මෙසේ රැගෙන යන අවස්ථාවේදී රාජකුමාරි නමැත්තිය අසනීප තත්ත්වයෙන් පසු වුණා දැයි විමසා සිටියා.\nඊට පිළිතුරු දුන් සාක්ෂිකරු\"අසනීප තත්ත්වයක් තිබුණේ නෑ. හොඳින් වැඩ කරමින් තමයි හිටියේ.\"යනුවෙන් පැවැසුවා.\nඉන් අනතුරුව පසුගිය මැයි මස 16 වන දා පොලිස් නිලධාරීන් කණ්ඩායමක් පැමිණ තම නිවසේ හිමිකාර කාන්තාවගෙන් ප්‍රකාශයක් ලබා ගත් බවත් සාක්ෂිකරු වැඩිදුරටත් සඳහන් කර සිටියා.\nඉන් අනතුරුව මරණ පරීක්ෂණයට අදාල සාක්ෂි මෙහෙයවීම අවසන් කරන බව අපරාධ පරීක්ෂණ දෙපාර්තමේන්තුවේ නිලධාරීන් අධිකරණයට දැනුම් දුන්නා.\nසියලු කරුණු සලකා බැලූ මහෙස්ත්‍රාත්වරයා මියගිය තැනැත්තියගේ මරණ පරීක්ෂණයේ තීන්දුව අගෝස්තු මස 25 වැනිදා ප්‍රකාශයට පත් කරන බවත් නිවේදනය කළා.\nමේ අතර වැලිකඩ පොලිස් ස්ථානයේ දී මියගිය කාන්තාවට පහරදීම සඳහා යොදාගත් බව කියන රබර් බටයක් අපරාධ පරීක්ෂණ දෙපාර්තමේන්තුව විසින් සොයා ගෙන අධිකරණයට ඉදිරිපත් කර තිබූ අතර එය රජයේ රස පරීක්ෂකවරයා වෙත යොමු කර වාර්තාවක් කැඳවීමට අවසර දෙන ලෙසත් එම දෙපාර්තමේන්තුවේ නිලධාරීන් ඉල්ලීමක් කළා.\nඑම ඉල්ලීම පිළිගත් අතිරේක මහෙස්ත්‍රාත්වරයා අදාළ රබර් බටය රජයේ රස පරීක්ෂකවරයා වෙත යොමු කර වාර්තාවක් කැඳවන ලෙසත් නියෝග කළා.",
       "URL": "https://www.hirunews.lk/342591/සුධර්මා-නෙත්තිකුමාරගේ-නිවසේ-සේවය-කල-මෙහෙකාරියගේ-මහේස්ත්‍රාත්-පරීක්ෂණයේ-තීන්දුව-අගෝස්තු-මස-25-දා",
       "Category": "Local News",
       "Parent URL": "https://www.hirunews.lk/local-news.php?pageID=150"
}