{
       "Source": "hirunews",
       "Timestamp": "Tuesday, 14 March 2023 - 18:42",
       "Headline": "රත්නපුර‍යෙන් අලුත් මලක් සොයා ගැනේ (ඡායාරූප)",
       "News Content": "ශ්‍රී ලංකාවට ආවේණික නව භෞමික උඩවැඩියා ශාක විශේෂයක් සබරගමු පළාතේ වලංකන්ද ප්‍රදේශය තුලින් සොයා ගැනීමට පර්යේෂකයන් පිරිසක් සමත්වී තිබෙනවා.\nරත්නපුර ප්‍රාදේශීය ලේකම් කොට්ඨාශයේ වලන්කන්ද ප්‍රදේශයේ අධ්‍යනයේ යෙදුනු පේරාදෙණිය විශ්වවිද්‍යාලයේ ආචාර්ය උපාධි අපේක්ෂක, පේරාදෙණිය උද්භිද උද්‍යාන ජාතික ශාකාගාරයේ හිටපු නිලධාරියකු වන භාතිය ගොපල්ලව සහ රජරට විශ්වවිද්‍යාලයේ පශ්චාත් උපාධි අපේක්ෂකයෙකු වන අමිල පෙරේරා යන අය විසින් 2021 වර්ෂයේ දී සිදුකළ අධ්‍යයනයක දී ප්‍රථම වරට මෙම ශාක විශේෂය වාර්තා කිරීමට හැකි වී තිබෙනවා.\n2021 වර්ෂයේ දී වූ මෙම සොයා ගැනීමත් සමග භාතිය ගොපල්ලව විසින් පර්යේෂණ පත්‍රිකාව සකස් කිරීමේ කටයුතු ආරම්භ කර පර්යේෂණ පත්‍රිකාව ප්‍රකාශයට පත් කරන කාලය අතුර තුර ශාක පිලිබඳව පර්යේශණයේ යෙදෙන හර්ශ සම්පත් විසින් දෙවන වරට සිංහරාජය තුළින් සහ ලසිත ප්‍රගීත්හට තෙවන වරට කලවාන ප්‍රදේශය තුළින් මෙම ශාක විශේෂය වාර්තා කිරීමට හැකිව තිබෙනවා.\nසිංහල භාෂාවෙන් මෙම පැළෑටිය හඳුන්වන නාමයක් තවමත් නොමැති බැවින් හා මෙය මෙරටට ආවේණික නව භෞමික උඩවැඩියා විශේෂයක් බැවින් ඉංග්‍රීසි හෝ වෙනත් භාෂාවකින් හඳුන්වන නාමයක් ද මෙම පෑලෑටි විශේෂය සඳහා නොමැති නිසා එයට නමක් යෝජනා කිරීමේ දී රත්නපුර දිස්ත්‍රික්කයෙන් වාර්ථා වූ නිසාවෙන් රත්නපුර ප්‍රදේශයේ ප්‍රසිද්ධ මැණික් ප්‍රභේදයක් වූ පුෂ්පරාග මැණික සිහි වීම සඳහා 'පුෂ්පරාග' යන යන යෝජනා වී තිබෙනවා.\nඅදාල පුෂ්පයට එම නම යෝජනා කිරීමේ දී එය පුෂ්පරාග මැණිකේ පැහැයට මෙම උඩවැඩියා විශේෂයේ පැහැය සමාන වීමත්, පුෂ්පරාග මැණික් සොයා ගන්නා පොලවෙන් ම හමු වූ භෞමික උඩවැඩියා විශේෂයක් වීමත්, පුෂ්පරාග මැණික් තුළ පවතින කහ පැහැය සහ රතු පැහැ අනුවර්ණය මෙම ශාක විශේෂයේ කහ පැහැති පුෂ්පයත් එහි මැද ඇති රතු පැහැයට සමාන වීම හේතු නිසාවෙන් පර්යේශකයන් විසින් මෙම ශාක විශේෂය නාමකරණයේ දී අදාල නම යෙදීමට කටයුතු කර තිබෙනවා.\nඒ අනුව Gastrodia pushparaga යන විද්‍යාත්මක නාමය සහිත මෙම ශාක විශේෂයේ විද්‍යාත්මක වර්ගීකරණය සැලකීමේ දී ශාක රාජධානියේ Asparagales පෙළපතට අයත් Orchidaceae පවුලේ Epidendroideae උප පවුලට අයත් Gastrodieae ගෝත්‍රයේ Gastrodia ගණයේ G. pushparaga යන විශේෂයට අයත් බවයි පර්‍යේෂකයන් පවසන්න්නේ.\nඋඩවැඩියා විශේෂ අතරින් භෞමික උඩවැඩියා විශේෂයක් වන මෙම ශාක විශේෂය පරපෝෂී (Holomycotrophic ) ශාක විශේෂයකි මෙහි ශාක පත්‍ර දක්නට නොලැබෙන අතර පොලව අභ්‍යන්තරයේ පවතින රෛසෝමයක් මගින් මලක් පමණක් හට ගන්නා අතර එය සෙන්ටිමීටර කිහිපයක විශාලත්වයකින් යුක්ත බවයි පර්යේෂකයන් පවසන්නේ.\nමෙම ශාක විශේෂය අයත් වන Gastrodia ශාක ගණය තුල ලෝකය පුරාම විශේෂ 95ක් පමණ වාර්තා වී ඇති අතර නව සොයා ගැනීමට අයත් ශාක විශේෂය සහ Gastrodia zeylanica, Gastrodia gunethilakeorum යන විශේෂ තුන පමණක් ලංකාවට අවේනික වනවා.\nමෙම නව සොයා ගැනීමත් සමග ලාංකාවේ සියළුම දේශීය උඩවැඩියා විශේෂ සංඛ්‍යාව 194 ලෙස ඉහළ යන අතර ආවේනික උඩවැඩියා විශේෂ සංඛ්‍යාව 63 ලෙස ඉහල යෑම සිදුවනවා.\nපර්යේෂකයන්ගේ පුරෝකථනයන්ට අනුව ඉදිරියේ දී මෙම සංඛ්‍යාව ඉහළ යා හැකි අතර නව සොයා ගැනීම සිදුකල ශාක විශේෂය පිලිබඳව සකස්කල පර්යේෂණ පත්‍රිකාව අද (14) අන්තර් ජාතික පර්යේෂණ පත්‍ර ප්‍රකාශයට පත්කරන www.biotaxa.org යන වෙබ් අඩවිය තුළ ලෝකයට ප්‍රකාශයට පත්කිරීම සිදු වුණා.",
       "URL": "https://www.hirunews.lk/329948/රත්නපුර‍යෙන්-අලුත්-මලක්-සොයා-ගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=476"
}