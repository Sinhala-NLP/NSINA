{
       "Source": "hirunews",
       "Timestamp": "Monday, 28 August 2023 - 6:52",
       "Headline": "පොලිස් සිර මැදිරියේදී අයෙක්ට පිහියෙන් ඇනලා",
       "News Content": "පැල්මඩුල්ල පොලිසියේ සිර මැදිරිය තුළ රඳවා සිටි පුද්ගලයකුගේ ගෙළට පිහියකින් ඇන තුවාල සිදු කළ 26 හැවිරිදි පුද්ගලයකු අත්අඩංගුවට ගත් බව පොලිසිය පවසනවා.\nසැකකරු මෙලෙස පිහියෙන් ඇන ඇත්තේ සිය බිරිදගේ අනියම් සැමියාට බවයි අප කළ විමසීමක දී පොලිසිය පැවසුවේ.\nඅනියම් සැමියා හා සැකකරුගේ බිරිඳ නගරයේ ප්‍රසිද්ධියේ අඩදබර කර ගැනීමක් හේතුවෙන් දෙදෙනා පැල්මඩුල්ල පොලිසිය විසින් අත්අඩංගුවට ගෙන තිබෙන අතර, අත්අඩංගුවට ගෙන සිටි සිය බිරිඳට පොලිස් ඇප ලබා දීමට ඉදිරිපත්ව ඇති සැමියා බිරිදට ඇප ලබා දී පොලිසියෙන් පිටතට යන අවස්ථාවේ බිරිදට පහර දීම සම්බන්ධයෙන් පොලිසිය එම සැමියා අත්අඩංගුවට ගෙන තිබෙනවා.\nඅත්අඩංගුවට ගත් එම සැකකරු පොලිසියේ සිර මැදිරියට දැමීමට පෙර පොලිස් නිලධාරීන් ඔහු පරික්ෂා කළ අවස්ථාවේ සැකකරු පොලිස් නිලධාරීන් තල්ලුකර සිර මැදිරිය වෙත දිවගොස් ඔහු සඟවාගෙන සිටි කුඩා පිහියකින් සිරමැදිරියේ රඳවා සිටි බිරිඳගේ අනියම් සැමියා බව කියන පුද්ගලයාගේ ගෙලට ඇන ඇති බවයි පොලිසිය පවසන්නේ.",
       "URL": "https://www.hirunews.lk/346348/පොලිස්-සිර-මැදිරියේදී-අයෙක්ට-පිහියෙන්-ඇනලා",
       "Category": "Local News",
       "Parent URL": "https://www.hirunews.lk/local-news.php?pageID=68"
}