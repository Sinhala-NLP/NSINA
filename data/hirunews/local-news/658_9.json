{
       "Source": "hirunews",
       "Timestamp": "Sunday, 18 December 2022 - 20:09",
       "Headline": "හිරු පුවතට මුදල් ඇමතිගේ අවදානය",
       "News Content": "ජනවාරි මාසයේ සිට ආබාධිත පුද්ගලයින්ගේ උපකරණ සඳහා සමාජ ආරක්ෂණ බද්ද අයනොකිරීමට රජය සූදානම් බව මුදල්, ආර්ථික ස්ථායිකරණ සහ ජාතික ප්‍රතිපත්ති රාජ්‍ය අමාත්‍ය රංජිත් සියඹලාපිටිය පවසනවා.\nඔහු මේ බව සඳහන් කළේ හිරු ප්‍රවෘත්ති ඔස්සේ විකාශය වූ පුවතක් සම්බන්ධයෙන් ප්‍රතිචාර දක්වමින්.\nආබාධිතයින්ගේ උපකරණ වන විදුලි රෝද පුටු සදඟා භාවිත කරන බැටරි,ජේල් මෙට්ට, ජල මෙට්ට, ශ්‍රවණාධාර උපකරණ, බ්‍රේල් ලිවීමේ උපකරණ, බ්‍රේල් යතුරු ලියන, උපකරණවල මිල ඉහළ ගොස් ඇති බවට හිරු ප්‍රවෘත්ති ඔස්සේ පසුගියදා අනාවරණය කළා.\nආබාධිත පුද්ගලයින් භාවිත කරන කෘත්‍රිම පාද, රෝද පුටු, සැරයටි, කිහිලිකරු ඇතුළු උපකරණ රැසක මිල ගණන් අධික ලෙස ඉහළ ගොස් ඇති බවටයි ආබාධ සහිත පුද්ගල සංවිධාන ඒකාබද්ධ පෙරමුණද ප්‍රකාශ කළේ.\nඑමෙන්ම ආබාධිතයන් විසින් භාවිතා කරන සහායක උපකරණ මත පනවා ඇති බදු ඉවත් කරන ලෙස ඉල්ලමින් උත්තර ලංකා සභාගයේ සභාපති, පාර්ලිමේන්තු මන්ත්‍රී විමල් වීරවංශ ද මුදල් රාජ්‍ය අමාත්‍ය රංජිත් සියඹලාපිටිය වෙත ලිපියක් යොමු කර තිබුණා.",
       "URL": "https://www.hirunews.lk/322996/හිරු-පුවතට-මුදල්-ඇමතිගේ-අවදානය",
       "Category": "Local News",
       "Parent URL": "https://www.hirunews.lk/local-news.php?pageID=658"
}