{
       "Source": "hirunews",
       "Timestamp": "Wednesday, 15 July 2020 - 7:51",
       "Headline": "පිටරටින් පැමිණි මෘතදේහ දෙකක් මාරුවෙයි - එක් දේහයක ආදාහන කටයුතුත් අවසන් (වීඩියෝ)",
       "News Content": "විදෙස් රටක සිට එවා තිබූ මළ සිරුරු දෙකක් මාරුවී එක් සිරුරක් ආදාහනය කිරීමේ පුවතක් මීගමුව මහ රෝහලෙන් ඊයේ වාර්තාවුණා.\nකුවේට් රාජ්‍යයේ සිට මුද්‍රා තැබූ මෙම මළසිරුරු දෙක ශ්‍රී ලංකාවට එවා තිබුණේ පසුගිය ඉරිදා දිනයේදියි.\nඉන් එක් මළ සිරුරක් කුවේට් හි රැකියාව කරමින් සිටියදී රිය අනතුරකට ලක්වූ පිරිමි පුද්ගලයෙකුගේ වනවා.\nඑය එවා තිබුණේ නාවලපිටිය ප්‍රදේශයේ ලිපිනයක් සඳහන් කරමින්.\nඅනෙක් මළ සිරුර කුවේට් රාජ්‍යයේදි හදවත් රෝගයකින් මියගිය කාන්තාවකගේයි.\nඑම මළ සිරුර නිකවැරටිය ප්‍රදේශයේ විහාරස්ථානයක ස්වාමීන් වහන්සේ නමකගේ සොහොයුරියකගේ වන බව සඳහන්.\nපිරිමි මළ සිරුරේ අයිතිකරුවන් වන නාවලපිටිය ප්‍රදේශයේ පදිංචි පුද්ගලයින් එම සිරුර රැගෙන යාම සඳහා මීගමුව රෝහලට පැමිණ පරීක්ෂා කර බැලීමේදී අනාවරණ වී ඇත්තේ එය කාන්තාවකගේ මළ සිරුරුක් බවයි.\nකෙසේ වෙතත් ඒ වනවිට නිකවැරටිය ප්‍රදේශයේ සිට පැමිණි ස්වාමීන් වහන්සේ විසින් අනෙක් මළ සිරුර රැගෙන ගොස් ආදාහනය කර තිබුණා. නාවලපිටිය ඥාතීන් සැක කරන්නේ එම ආදාහනය කර ඇති සිරුර රිය අනතුරකින් මියගිය තම ඥාතියාගේ බවටයි.\nකෙසේ වෙතත් අනෙක් මළ සිරුර ආදාහනය සඳහා රැගෙන ගිය නිකවැරටිය ප්‍රදේශයේ විහාරස්ථානයේ ස්වාමීන් වහන්සේ නාවලපිටියේ පුද්ගලයින්ට ප්‍රකාශ කර ඇත්තේ කාන්තා මළ සිරුරේ ආදාහන කටයුතු සිදුකරන ලෙසටයි.\nකෙසේ වෙතත් ඊට අකමැත්ත ප්‍රකාශ කිරීම හේතුවෙන් එම ගැටළුව කටුනායක ගුවන් තොටුපල පොලීසියට දැනුම්දී තිබුණා.\nසිද්ධිය සම්බන්ධයෙන් විමර්ශනය කිරීම සඳහා අද දිනයේ දෙපාර්ශවයම පොලීසියට කැඳවා ඇති බවයි කටුනායක ගුවන් තොටුපල පොලීසියේ ප්‍රකාශකයෙකු සඳහන් කළේ.",
       "URL": "https://www.hirunews.lk/245530/පිටරටින්-පැමිණි-මෘතදේහ-දෙකක්-මාරුවෙයි-එක්-දේහයක-ආදාහන-කටයුතුත්-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2585"
}