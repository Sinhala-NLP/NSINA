{
       "Source": "hirunews",
       "Timestamp": "Monday, 08 February 2021 - 14:02",
       "Headline": "අමුද්‍රව්‍ය නොමැතිකමින් ගඩොල් කර්මාන්තකරුවන් පීඩාවට (වීඩියෝ)",
       "News Content": "පාරම්පරික ගඩොල් කර්මාන්තයට අවශ්‍ය අමුද්‍රව්‍ය නොමැතිකමින් පොළොන්නරුව ගම්වැසියන් පිරිසක් සිය කර්මාන්තය කරගෙන යාමේ ගැටලුවකට මුහුණ පා සිටිනවා.\nමේ පොළොන්නරුව බැඳිවැව මාඔය ගම්මානයයි.\nමෙම ගම්මානයේ පවුල් 350කට වැඩි පිරිසක් ගෘහස්ත ගඩොල් කර්මාන්තයේ නියුතුව සිටින්නේ පාරම්පරිකවයි.\nපරාක්‍රම සමුද්‍රය ආසන්නයේ පිහිටා ඇති මෙම ගම්මානයේ වැසියන් සිය කර්මාන්තයට අවශ්‍ය මැටි අතීතයේ සිට සපයා ගෙන ඇත්තේ පරාක්‍රම සමුද්‍රයේ වැව් ඉස්මත්තෙන්.\nමීට වසර කිහිපයකට පෙර ගම්මානය වටා අලි වැටක් ස්ථාපනය කිරීම හේතුවෙන් ගඩොල් කර්මාන්තකරුවන්ට අවශ්‍ය මැටිපස් සපයා ගැනීමට නොහැකි වී තිබෙනවා.\nමේ හේතුවෙන් ඔවුනට සිය කර්මාන්තය සදහා සුදුසු පස් වර්ග පෞද්ගලික ටිපර් රථ සහ ට්‍රැක්ටර් මගින් වෙනත් ප්‍රදේශවලින් ගෙන්වා ගැනීමට සිදුව තිබෙනවා.\nඒ සදහා අවශ්‍ය බලපත්‍ර ලබාදීම භූ විද්‍යා හා පතල් කැනීම් කාර්යාංශයෙන් ලබා නොදීමෙන් ඔවුනට සිය කර්මාන්තය කරගෙන යාමේ ගැටලුකාරී තත්ත්වයකට මුහුණ පා සිටින බවයි ඔවුන් පෙන්වා දෙන්නේ.\nතම කර්මාන්තය නිසි ලෙස කරගෙන යාමට නොහැකිවීම හේතුවෙන් තමන්ට ජීවත්වීමට ක්‍රමවේදයක් නොමැති බවට ඔවුන් චෝදනා කරනවා.\nතම කර්මාන්තයට අවශ්‍ය පස් යාබද පරාක්‍රම සමුද්‍රයේ වැව් ඉස්මත්තෙන් ලබා ගැනීමට නොහැකි නම් පස් සපයා ගැනීමට අවශ්‍ය බලපත්‍ර හෝ ලබාදීමට පියවර ගෙන්නා ලෙස කර්මාන්තකරුවන් අදාළ බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/262010/අමුද්‍රව්‍ය-නොමැතිකමින්-ගඩොල්-කර්මාන්තකරුවන්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2160"
}