{
       "Source": "hirunews",
       "Timestamp": "Thursday, 10 February 2022 - 18:13",
       "Headline": "වර්ජනය වහාම නවත්වන්න - අධිකරණයෙන් නියෝගයක් (වීඩියෝ)",
       "News Content": "දැනට ක්‍රියාත්මක වර්ජන ක්‍රියාමාර්ගය වහාම ක්‍රියාත්මක වන පරිදි අත්හිටුවන ලෙස රජයේ හෙද නිලධාරීන්ගේ සංගමයේ සභාපති සමන් රත්නප්‍රියට සහ එම සංගමයට කොළඹ දිසා අධිකරණය අද (10) වාරණ නියෝගයක් නිකුත් කළා.\nනීතිපතිවරයා කළ පැමිණිල්ලක් විභාගයට ගත් කොළඹ දිසා විනිසුරු අරුණ අලුත්ගේ විසින් මෙම නියෝගය නිකුත් කර ඇති බවයි හිරු අධිකරණ වාර්තාකරු සඳහන් කළේ.\nඅසාධාරණ ඉල්ලීම් මුල් කර ගනිමින් වග උත්තරකාර වෘත්තීය සමිති විසින් ක්‍රියාත්මක කරන වැඩ වර්ජනය හේතුවෙන් සෞඛ්‍ය සේවාව අඩාල වී ඇති අතර රෝගීන් දැඩි අසරණභාවයකට පත්ව සිටින බව නීතිපතිවරයා අදාළ පැමිණිල්ලෙන් පෙන්වා දී තිබෙනවා.\nඒ අනුව නිකුත් කළ වාරණ නියෝගය ලබන 24 වනදා තෙක් බලාත්මකයි.\nහෙද පරිපූරක සහ අතුරු වෛද්‍ය සේවාවල වෘත්තීය සමිති ආරම්භ කර ඇති දීප ව්‍යාප්ත වර්ජනය අද ( සිව්වන දිනටත් ක්‍රියාත්මක වුණා.\nකෙසේ වෙතත් රාජ්‍ය සේවා එක්සත් හෙද සංගමය මෙන්ම සමස්ත ලංකා හෙද සංගමය ද මෙම වැඩවර්ජනයට සහය පළ කරන්නේ නැහැ.\nමේ අතර, රජයේ වෛද්‍ය නිලධාරින්ගේ සංසදයේ මාධ්‍ය ප්‍රකාශක වෛද්‍ය නිරෝෂණ ප්‍රේමරත්න අද පැවති මාධ්‍ය හමුවකදී කියා සිටියේ යහපාලන ආණ්ඩුවට සහය පළ කළ පිරිස් මෙම වර්ජනයට එක්ව සිටින බවයි.",
       "URL": "https://www.hirunews.lk/296685/වර්ජනය-වහාම-නවත්වන්න-අධිකරණයෙන්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1364"
}