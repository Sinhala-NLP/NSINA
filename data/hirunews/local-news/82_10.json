{
       "Source": "hirunews",
       "Timestamp": "Tuesday, 22 August 2023 - 8:38",
       "Headline": "දෙදෙනෙකුට මරු කැඳවූ උණ රෝගය ගැන හොයන්න වෛද්‍ය කණ්ඩායමක් ගාල්ල බන්ධනාගාරයට",
       "News Content": "උණ රෝගී තත්ත්වයක් හේතුවෙන් රැඳවියන් දෙදෙනෙකු මියයාමත් සමඟ කරාපිටිය ශික්ෂණ රෝහලේ වෛද්‍ය කණ්ඩායමක් ගාල්ල බන්ධනාගාරයට පැමිණ ඒ පිළිබඳව විමර්ශනයක් ආරම්භ කර තිබෙනවා.\nරෝගී තත්ත්වය හදුනා ගන්නා තෙක් බන්ධනාගාරයේ සියළු දෙනාට මුඛ ආවරණ පළදින ලෙසටයි උපදෙස් දී ඇත්තේ.\nඋණ රෝගී තත්ත්වයක් හේතුවෙන් ගාල්ල බන්ධනාගාරයේ රැදවියන් දෙදෙනෙකු ජීවිතක්ෂයට පත් වී තවත් 5 දෙනෙකු ප්‍රතිකාර සඳහා ගාල්ල කරාපිටිය ශික්ෂණ රෝහලට ඇතුලත් කර ඇති බවයි බන්ධනාගාර මාධ්‍ය ප්‍රකාශක, චන්දන ඒකනායක ඊයේ සඳහන් කළේ.\nමියගිය රැඳවියන් දෙදෙනාගේ පශ්චාත් මරණ පරීක්ෂණය කරාපිටිය ශික්ෂණ රෝහලේදී ඊයේ පවත්වා ඇති අතර එහිදී වෛද්‍යවරුන් විවෘත තීන්දුවක් ලබා දී තිබෙනවා.\nඒ අනුව ඔවුන්ගේ සිරුරු කොටස් රජයේ රස පරීක්ෂකවරයා වෙත යැවීමටයි පියවර ගෙන ඇත්තේ.\nමියගිය රැදවියන්ගේ සිරුරු වල කිසියම් බිබිලි වර්ගයක්ද දක්නට ලැබෙන අතර ඔවුන් රෝහල් ගත කර ඇත්තේ ස්වසන අපහසුතා හේතුවෙන්.\nඑමෙන්ම ඔවුන් දෙදෙනාම මත්ද්‍රව්‍යවලට ඇබ්බැහිවූවන් වන අතර බන්ධනාගාරගත වී ඇත්තේද මත්ද්‍රව්‍ය චෝදනා වලට බවයි පොලිසිය සඳහන් කළේ.\nඊයේ සහ පෙරේදා මියගිය රැඳවියන් දෙදෙනා ගාල්ල, මොරගොඩ සහ අහන්ගම ප්‍රදේශයේ පදිංචිකරුවන්.",
       "URL": "https://www.hirunews.lk/345659/දෙදෙනෙකුට-මරු-කැඳවූ-උණ-රෝගය-ගැන-හොයන්න-වෛද්‍ය-කණ්ඩායමක්-ගාල්ල-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=82"
}