{
       "Source": "hirunews",
       "Timestamp": "Saturday, 24 April 2021 - 7:28",
       "Headline": "රාජ්‍ය සේවකයන් කැඳවන ආකාරය පිළිබද තීරණය ලබන සතියේ",
       "News Content": "කොරෝනා වසංගතය හමුවේ රාජ්‍ය ආයතනවල සේවකයින් කැඳවන ආකාරය ලබන සතියේ දැනුම් දෙන බව රාජ්‍ය පරිපාලන අමාත්‍යංශයේ ලේකම් ජේ.ජේ රත්නසිරි ප්‍රකාශ කළා.\nඔහු මේ බව කියා සිටියේ සෞඛ්‍ය අමාත්‍යංශය නිකුත් කර ඇති පොදු මාර්ගෝපදේශ රාජ්‍ය ආයතනවල ක්‍රියාත්මක කරන ආකාරය සම්බන්ධයෙන් අදහස් පළ කරමින්.\nඒ සම්බන්ධයෙන් තමන් ඊයේ (23) දිනයේ ජනාධිපති ලේකම්වරයා සමඟ ද සාකච්ඡා කළ බවයි ලේකම්වරයා හිරු ප්‍රවෘත්ති අංශයට වැඩිදුරටත් සඳහන් කළේ.\nතුන්වන අවදානම් මට්ටම මත පදනම්ව ලබන මැයි 31 වනදා දක්වා පොදු ක්‍රියාකාරකම් සිදු කළයුතු ආකාරය සෞඛ්‍ය අමාත්‍යංශය ඊයේ (23) ප්‍රකාශයට පත් කළා.\nඑහි දැක්වෙන්නේ රජයේ සහ පෞද්ගලික අංශයේ කාර්යාලවලට අවශ්‍ය අවම කාර්ය මණ්ඩල සංඛ්‍යාව සමග කටයුතු කිරීමට අවසර ඇති අතර, හැකි සෑම විටම නිවසේ සිට වැඩ කිරීමට විකල්පයක් ලබා දිය යුතු බවයි.\nදිවාසුරැකුම් මධ්‍යස්ථාන, පෙරපාසල් මෙන්ම පාසල් සියයට 50ක ධාරිතාවයෙන් ක්‍රියාත්මක විය හැකි බවද අදාල මාර්ගෝපදේශ වල දැක්වෙනවා.\nමේ අතර ලංකා ගුරු සංගමයේ ලේකම් ජෝෂප් ස්ටාලින් පැවසුවේ පාසල් පවත්වාගෙන යාම සඳහා අවශ්‍ය සනීපාරක්ෂක ක්‍රමවේද ශක්තිමත් කළ යුතු බවයි.\nලබන මස 31 වනදා දක්වා කැසිනෝ, රාත්‍රී සමාජ ශාලා, සම්බාහන මධ්‍යස්ථාන, ළමා උද්‍යාන, සැණකෙළි, සංගීත සංදර්ශන, වෙරළ සාද, ගෘහස්ථ උත්සව සහ එළිමහන් උත්සව, විශ්වවිද්‍යාල සහ උසස් අධ්‍යාපන ආයතන සහ උපකාරක පන්ති වසා දැමිය යුතු බවද සෞඛ්‍ය අමාත්‍යංශය ඊයේ නිකුත් කළ පොදු ක්‍රියාකාරකම් කළ යුතු ආකාරය දැක්වෙන මාර්ගෝපදේශ වල ඇතුළත්.\nඑසේම, එක් නිවසකින් පුද්ගලයින් දෙදෙනෙකුට පමණක් පිටවීමට අවසර ඇති අතර, පොදු ප්‍රවාහන සේවය ආසන ධාරිතාව අනුව, ප්‍රවාහනය කිරීමට අවසර හිමිවනවා. මූල්‍ය ආයතන, සාප්පු සංකීර්ණ, සිල්ලර වෙළඳසැල්, සුපිරි වෙළඳසැල්, අවන්හල්, රූපලාවන්‍යාගාර, ආර්ථික මධ්‍යස්ථාන, සඳහා සියයට 50 ක් ගණුදෙනුකරුවන් ඇතුළු කර ගත හැකියි.\nමංගල උත්සව උපරිම අමුත්තන් 150 ක් දක්වා සීමා කෙරෙන අතර, අවමංගල්‍ය උත්සව සඳහා සහභාගි විය හැක්කේ පුද්ගලයින් 25 දෙනෙකුට පමණක් බවයි අදාළ මාර්ගෝපදේශ වල වැඩිදුරටත් දැක්වුණේ.\nමේ අතර පන්සල්, පල්ලි, කෝවිල් වැනි පූජනීය ස්ථාන වල බැතිමතුන්ගේ සංඛ්‍යාව සියයට 50ක ප්‍රමාණයට සීමා කළ යුතු අතර උපරිම බැතිමතුන් සංඛ්‍යාව 50කට සීමා විය යුතු බව අදාළ නිර්දේශ වල දැක්වෙනවා.",
       "URL": "https://www.hirunews.lk/269344/රාජ්‍ය-සේවකයන්-කැඳවන-ආකාරය-පිළිබද-තීරණය-ලබන-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=2000"
}