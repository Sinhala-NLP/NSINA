{
       "Source": "hirunews",
       "Timestamp": "Sunday, 10 January 2016 - 14:55",
       "Headline": "මත්තලින් වී ඉවත් කරන්න යයි",
       "News Content": "මත්තල ගුවන්තොටුපලේ ගබඩා කර තිබූ දකුණු පළාතේ ගොවීන්ගෙන් මිලදී ගත් වී තොග ඉවත් කිරීම ලබන බ්‍රහස්පතින්දා සිට ආරම්භ කරන බව ග්‍රාමීය ආර්ථික කටයුතු පිළිබද අමාත්‍ය පී. හැරිසන් ප්‍රකාශ කළා.\nවී අලෙවි මණ්ඩලය විසින් පසුගිය කන්නයේ මිලදී ගත් මෙම වී තොග පෞද්ගලික අංශයේ ව්‍යාපාරිකයින් වෙත අලෙවි කිරීමට කටයුතු කර ඇති බවයි එහිදී අමාත්‍යවරයා කියා සිටියේ.\nඉතිහාසයේ වැඩිම වී තොග මිළදී ගනු ලැබුවේ පසුගිය වසරේ බව ද අමාත්‍යවරයා ප්‍රකාශ කලා.\nවී තොග අලෙවි කිරීම සඳහා පියවර රැසක් ගෙන ඇති අතර පළමු වතාවට ටෙන්ඩර් කර වී අලෙවි කිරීම සිදුවන බවයි පී හැරිසන් පෙන්වා දුන්නේ.\nවී තොග මේවන විට නිකුත් කෙරෙන අතර එය රජයේ සම්මත මිළ අනුව සිදුවන බව ද ඔහු සඳහන් කලා.\nදේශපාලන වාසි ලබාගැනීමට හෝ කිසිවකුට රිදවීමට එම පියවර නොගත් බව ද අමාත්‍යවරයා අවධාරණය කලා.\nමාසයට රුපියල් ලක්ෂ 8 ක කුලී පදනමක් මත මත්තල ගුවන්තොටුපලේ ගබඩාව ලබාගනු ලැබුවේ අදාළ සියලු පාර්ශවවල අනුමැතිය මත බවයි පී හැරිසන් කියාසිටියේ.\nලබන බ්‍රහස්පතින්දා වන විට මත්තල ගුවන්තොටුපලේ ගබඩා කර ඇති වී තොග මුදාහරින බව ද ඔහු පෙන්වා දුන්නා.\nමාර්තු මාසයේදී මහ කන්නයේ අස්වැන්න ගබඩා කිරීම වෙනුවෙන් වී ගබඩා හිස් කර ගැනීමට අවශ්‍ය පියවර ගනිමින් සිටින බවයි අමාත්‍යවරයා කියාසිටියේ.\nරජයේ ආරක්ෂිත වී තොග ඉතිරි කර ගනිමින් අනෙක් සියලු වී තොග නිදහස් කරන බව ද පී හැරිසන් ප්‍රකාශ කලා.",
       "URL": "https://www.hirunews.lk/123741/මත්තලින්-වී-ඉවත්-කරන්න-යයි",
       "Category": "Local News",
       "Parent URL": "https://www.hirunews.lk/local-news.php?pageID=5215"
}