{
       "Source": "hirunews",
       "Timestamp": "Friday, 03 June 2022 - 19:08",
       "Headline": "මොරගොල්ලේ වෙඩි තැබීමෙන් අද මියගියේ නාකොටික් සිද්ධියේ රජයේ සාක්ෂිකරුවෙක් - විමර්ශකයන්ගේ ජීවිතත් අනතුරේ (වීඩියෝ)",
       "News Content": "ගතවූ දින පහ තුල බස්නාහිර පළාතේ සිදුවූ වෙඩි තැබීම්වලින් පුද්ගලයින් 03 දෙනෙකු ජීවිතක්ෂයට පත්ව තිබෙනවා.\nඒ, අලු‍ත්ගම - මොරගල්ල සහ පානදුර - උයන්කැලේ ප්‍රදේශවල අද සිදු වූ වෙඩි ප්‍රහාරවලින් පුද්ගලයින් දෙදෙනෙකු මියයෑමත් සමඟයි.\nඅලු‍ත්ගම - මොරගල්ල - මරදාන මාර්ගයේදී අද උදෑසන වෙඩි තබා ඝාතනය කෙරුණේ පසුගිය සමයේ දැඩි කතාබහට ලක්වූ පොලිස් මත්ද්‍රව්‍ය නාශක කාර්යාංශය අත්අඩංගුවට ගන්නා මත්කුඩු එහි නිලධාරීන් පිරිසක් විසින් අපරාධකරුවන් සමඟ එක්ව ජාවාරම් කිරීමේ සිද්ධියේ රජයේ සාක්ෂිකරුවෙක් වන 30 හැවිරිදි ගයාන් සම්පත් නැමැති පුද්ගලයායි.\nබේරුවල - පරණ කඩේ ප්‍රදේශයේ පදිංචිකරුවෙක් වන මොහු අලු‍ත්ගම - මරදාන මාර්ගයේ නිවෙස් වෙත ගොස් තැඹිලි කපා ලොරි රථයෙන් එකතු කරමින් සිටියදී වෙඩි ප්‍රහාරයට ලක්වුණා.\nඑක් නිවසක කාන්තාවකගෙන් මොහු තැඹිලි මිලදී ගෙන ඇති අතර, පසුව ඇය මුදල් ගෙන නිවසට ගොස් ඇත්තේ ඉතිරි මුදල් රැගෙන ඒම සඳහායී. ඒ අතරතුර රියදුරු අසුනේ සිටි අදාළ පුද්ගලයාට වෙඩි ප්‍රහාරය එල්ල වී තිබෙනවා.\nකෙසේ වෙතත්, එය සිදුවූ ආකාරය පිළිබඳව හෝ සැකකරුවන් පිළිබඳව මේ දක්වා නිශ්චිත තොරතුරක් අනාවරණ වී නැහැ. කළුතර අපරාධ කොට්ඨාශයේ නිලධාරීන් කණ්ඩායමක් සිද්ධිය සම්බන්ධයෙන් විමර්ශන සිදුකරනවා.\nඑමෙන්ම, අද පස්වරුවේ කොළඹ අපරාධ කොට්ඨාශයේ නිලධාරීන් කණ්ඩායමක්ද එම ස්ථානයට යෑමට නියමිතයි.\n2020 වසරේ පොලිස් මත්ද්‍රව්‍ය නාශක කාර්යාංශයේ මත්ද්‍රව්‍ය ජාවාරම් කිරීමේ සිද්ධිය සම්බන්ධයෙන් පොලිස් නිලධාරීන් 19 කට සහ සිවිල් පුද්ගලයින් 13 දෙනෙකුට චෝදනා එල්ල වුණා.\nඅත්අඩංගුවට ගත් පිරිසෙන් බොහෝ දෙනෙකු මේ වනවිට ඇප ලබා නිදහස්ව සිටින අතර, බන්ධනාගාරගත කර සිටින සංවිධානාත්මක අපරාධකරුවන් වන පොඩි ලැසී, පරෙවි සුදා මෙන්ම පොඩි ලැසීගේ ගෝලයින් වන විහඟ ප්‍රභාත්, නීල් නන්දන නැමැත්තන්ද සිද්ධියේ සැකකරුවන් අතරට අයත්.\nමෙහි සාක්ෂිකරුවෙකු අද වෙඩි තබා ඝාතනය කිරීමත් සමඟ මෙම ජාවාරම හෙලි කරගත් විමර්ශන නිලධාරීන් අවධානමකට මුහුණ දී සිටිනවා.\nපානදුර - උයන්කැලේ - නිර්මල මාවතේදී අද දහවල් සිදුවූ අනෙක් වෙඩි තැබීමෙන් මියගියේ 30 හැවිරිදි වාද්දුව - දකුණු තල්පිටිය ප්‍රදේශයේ පදිංචි රන්දික මල්ෂාන් නැමැති පුද්ගලයෙක්. ඔහු තවත් අයෙකු යතුරුපැදියක නංවාගෙන යමින් සිටියදී පසුපසින් තවත් යතුරුපැදියක පැමිණි පුද්ගලයින් දෙදෙනෙකු මෙම වෙඩි තැබීම සිදුකර පළා ගියා. එය අසල පිහිටා තිබූ නිවසක සී.සී.ටී.වී. කැමරාවේ සටහන්ව තිබෙනවා.\nදැනට විදේශ රටකට පළාගොස් සිටින සංවිධානාත්මක අපරාධ කල්ලි සහ මත්ද්‍රව්‍ය ජාවාරම්කරුවෙකු වන පානදුර සලිඳු නැමැත්තාගේ කල්ලිය විසින් මෙම ඝාතනය සිදුකරන්නට ඇති බවට සැක කරනවා. මත්ද්‍රව්‍ය ජාවාරමෙන් ලද මුදල් නිසි පරිදි ලබා නොදීම සම්බන්ධයෙන් ඇති වූ ආරවුලක් ඊට හේතු වන්නට ඇති බව සඳහන්.\nපසුගිය සඳුඳා පිටකොටුව බැස්ටියන් මාවත බස් නැවතුම්පොල අසලදී යුද හමුදාවේ කමාන්ඩෝ රෙජිමේන්තුවෙන් නීත්‍යානුකූලව ඉවත් වූ හිටපු හමුදා සෙබළුන් 03 දෙනෙකුට ටී-56 වර්ගයේ ගිනි අවියකින් වෙඩි තබා තිබුණේද යතුරුපැදියකින් පැමිණි දෙදෙනෙකු විසින්. සිද්ධියෙන් එක් අයෙකු මියගොස් තවත් අයෙකු තුවාල ලැබුවා.\nවෙඩි තැබීමෙන් පසු යතුරුපැදියේ පැමිණි දෙදෙනා කොටුව - දුම්රියපොල ඉදිරිපිටින් ලේක් හවුස් වටරවුම ඔස්සේ ඩී.ආර්. විජේවර්ධන මාවත හරහා පළාගොස් තිබුණා. කෙසේ වෙතත්, එම සැකකරුවන් මෙතෙක් අත්අඩංගුවට ගැනීමට පොලිසියට හැකි වී නැහැ.",
       "URL": "https://www.hirunews.lk/306147/මොරගොල්ලේ-වෙඩි-තැබීමෙන්-අද-මියගියේ-නාකොටික්-සිද්ධියේ-රජයේ-සාක්ෂිකරුවෙක්-විමර්ශකයන්ගේ-ජීවිතත්-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}