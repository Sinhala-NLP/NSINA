{
       "Source": "hirunews",
       "Timestamp": "Monday, 12 September 2016 - 13:57",
       "Headline": "අනුරාධපුරයෙන් හමුවූ සිරි පතුලට පොලිස් ආරක්ෂාව",
       "News Content": "අනුරාධපුර - කුඩාහල්මිල්ලවැව ප්‍රදේශයේ නිවසක මිදුලක තිබී සොයා ගැණුනු සිරිපතුල් යුගලයක් සහිත කළුගල් පුවරුව තිබූ ස්ථානයට පුරාවිද්‍යා දෙපාර්තමේන්තුවේ නියෝජිතයෙකු ගොස් තිබෙනවා.\nඅනුරාධපුර සහකාර පුරාවිද්‍යා අධ්‍යක්ෂ සී.එම්.පී.ජේ.පී දිසානායක හිරු ප්‍රවෘත්ති අංශයට කියා සිටියේ සිරිපතුල සහිත කළුගල් පුවරුව හමුවූ ස්ථානයට අනුරාධපුර පොලිසියේ පෞරාණික වස්තු ආරක්ෂණ කොට්ඨාසය විසින් ආරක්ෂාව ලබාදී ඇති බවයි.\nමෙම කළුගල් පුවරුව කුමන යුගයකට අයත්දැයි මෙතෙක් ගණනය කර නැහැ.\nපෞරාණික වටිනාකමකින් යුත් බවට විශ්වාස කෙරෙන සිරිපතුල් යුගලයක් සහිත මෙම කළුගල් පුවරුව ඊයේ සොයා ගැණුනේ අනුරාධපුර - කුඩාහල්මිල්ලවැව ප්‍රදේශයේ නිවසක මිදුලක තිබීයදීයි.\nමෙම කළුගල් පුවරුව අඩි දෙකක් පමණ දිගින් හා අඟල් 06 පමණ උසකින් යුක්තයි.\nදරුවන්ට සෙල්ලම් කිරීමට නිවස අසල ඔන්චිල්ලාවක් බැඳ තිබූ ස්ථානයක කළු ගලක් මතුවී තිබු අතර එය ඉවත් කිරීමට යාමේදී කැටයම් සහිත මෙම කළුගල් පුවරුව හමු වූ බවයි එය සොයාගැණුනු ගයාන් ලහිරු සම්පත් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/142793/අනුරාධපුරයෙන්-හමුවූ-සිරි-පතුලට-පොලිස්-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=4882"
}