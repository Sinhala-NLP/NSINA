{
       "Source": "hirunews",
       "Timestamp": "Friday, 15 September 2023 - 7:33",
       "Headline": "කිළිනොච්චියේ වැටලීමකට ගිය පොලිස් කොස්තාපල්වරයෙකු අතුරුදන්",
       "News Content": "කිළිනොච්චි - මලයාලපුරම් ප්‍රදේශයේ නීතිවිරෝධි මත්පැන් ජාවාරමක් වැටලීමට ගිය පොලිස් කොස්තාපල්වරයෙකු අතුරුදන් වී තිබෙනවා.\nකිළිනොච්චි පොලිස් ස්ථානයට අනුයුක්තව සේවය කරනු ලැබූ මෙම කොස්තාපල්වරයා 27 හැවිරිදි වලස්මුල්ල ප්‍රදේශයේ පදිංචි අයෙක්.\nඊයේ උදෑසන මොහු ඇතුළු නිලධාරීන් 4 දෙනෙකු මලයාලපුරම් වැව අසළ අදාළ වැටලීමට ගොස් තිබුණා. පසුව නිලධාරීන් 3 දෙනෙකු එම ස්ථානය පරීක්ෂා කර ඇති අතර, අතුරුදන්ව ඇති බවට සැක කෙරෙන පොලිස් කොස්තාපල්වරයා අවට කැලෑබඳ ප්‍රදේශය සෝදිසි කර ඇති බව සඳහන්.\nකෙසේ වෙතත් ඔහු පැය කිහිපයක් යනතුරු නොපැමිණීම හේතුවෙන් නිලධාරීන් පරීක්ෂා කර ඇති අතර ඔහු නොමැති වීම හේතුවෙන් ඒ පිළිබඳ කිළිනොච්චි පොලිස් ස්ථානාධිපතිවරයා දැනුවත් කර තිබෙනවා.\nපසුව ස්ථානාධිපතිවරයා පොලිස් නිල සුනඛයෙකු යොදා ගනිමින්ද අතුරුදන්වූ බවට සැකකෙරෙන කොස්තාපල්වරයා සොයා විමර්ශන ආරම්භ කළ නමුත් ඔහු සොයා ගැනීමට හැකිවී නැහැ.\nකොස්තාපල්වරයා සෙවීමේ මෙහෙයුම් සඳහා ත්‍රිකුණාමලය යුද හමුදා කඳවුරේ සහ පොලිස් විශේෂ කාර්යය බලකායේ සහයද ලබාගෙන තිබෙනවා.\nමේ අතර පොලිස් නිලධාරියෙකුගේ අත සපා කා පලාගිය පුද්ගලයෙකු සොයා යාපනය පොලිසිය විමර්ශනයක් ආරම්භ කර තිබෙනවා.\nනල්ලූර් කෝවිලේ උත්සවය පැවැත්වෙන අතරතුර මොහු මාර්ගයේ යතුරුපැදිය නවතා ගොස් තිබූ අතර, එය හරවා යැවීමට විරෝධය පළ කරමිනුයි යතුරුපැදි හිමි පුද්ගලයා මෙලෙස පොලිස් නිලධාරියාගේ අත සපා කා ඇත්තේ.\nපසුව එම නිලධාරියා වැඩිදුර ප්‍රතිකාර සඳහා යාපනය රෝහලට ඇතුළත් කෙරුණා.",
       "URL": "https://www.hirunews.lk/348309/කිළිනොච්චියේ-වැටලීමකට-ගිය-පොලිස්-කොස්තාපල්වරයෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=29"
}