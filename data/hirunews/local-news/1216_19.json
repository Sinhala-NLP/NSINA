{
       "Source": "hirunews",
       "Timestamp": "Friday, 22 April 2022 - 11:39",
       "Headline": "මත්ද්‍රව්‍ය ප්‍රවාහනය කරමින් සිටි සැකකරුවෙකු වැල්ලම්පිටියේ දී අල්ලයි",
       "News Content": "කේරළ ගංජා,හෙරොයින් සහ අයිස් මත්ද්‍රව්‍ය සන්තකයේ තබාගෙන ප්‍රවාහනය කරමින් සිටිය දී විශේෂ කාර්ය බලකාය නිලධාරීන්ගේ අත්අඩංගුවට.\nවිශේෂ කාර්ය බලකාය ගෝනහේන කඳවුරේ නිලධාරීන්ට ලද තොරතුරකට අනුව ඊයේ (21) වැල්ලම්පිටිය පොලිස් වසමේ දී සිදු කළ වැටලීමක දී කේරළ ගංජා කිලෝ 01 යි ග්‍රෑම් 172, හෙරොයින් ග්‍රෑම් 14 යි මිලි ග්‍රෑම් 340, අයිස් මත්ද්‍රව්‍ය ග්‍රෑම් 01 යි මිලි ග්‍රෑම් 120 ක් සන්තකයේ තබාගෙන සිටි පුද්ගලයෙකු අත්අඩංගුවට ගෙන තිබෙනවා.\nකාර් රථයක් මගින් මෙම මත්ද්‍රව්‍ය තොගය ප්‍රවාහනය කරමින් සිට ඇති අතර, අත්අඩංගුවට ගත් පුද්ගලය වැල්ලම්පිටිය ප්‍රදේශයේ පදිංචි වයස අවුරුදු 31 ක පුද්ගලයකු බවයි පොලිසිය පවසන්නේ.\nඔහු සතුව තිබී රුපියල් 410,000.00 ක මුදලක් ද පොලිසිය විසින් භාරයට ගෙන තිබෙනවා.\nඅත්අඩංගුවට ගත් සැකකරු වැඩිදුර විමර්ශන කටයුතු සඳහා වැල්ලම්පිටිය පොලිස් ස්ථානය වෙත භාර දී තිබෙනවා.",
       "URL": "https://www.hirunews.lk/302518/මත්ද්‍රව්‍ය-ප්‍රවාහනය-කරමින්-සිටි-සැකකරුවෙකු-වැල්ලම්පිටියේ-දී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1216"
}