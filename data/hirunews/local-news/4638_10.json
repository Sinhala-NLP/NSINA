{
       "Source": "hirunews",
       "Timestamp": "Tuesday, 28 February 2017 - 16:43",
       "Headline": "අධ්‍යාපන අමාත්‍යංශයෙන් විශේෂ චක්‍රලේඛයක්",
       "News Content": "පාසල් කාලය තුල සිසුන් උද්ඝෝෂණ සඳහා යොදා ගැනීම සහ අවසර නොමැතිව බාහිර පිරිස් පාසැල් වෙත ඇතුල් වීම තහනම් කරමින් චක්‍රලේඛයක් නිකුත්කර තිබෙනවා.\nඅධ්‍යාන අමාත්‍යංශ ලේකම්වරයා විසින් මෙම පියවර ගෙන ඇත්තේ දෙමව්පියන්ගෙන් ලැබුනු පැමිණිලි සහ අනාවරණ වු සෙසු කරුණු සැලකිල්ලට ගැනීමෙන් අනතුරුවයි.\nරජයේ ප්‍රතිපත්ති සහ සැලසුම් ක්‍රියාත්මක කිරීමට එරෙහිව මෙන්ම වෙනත් අන්තගාමී මත පාසල් සිසුන් අතර ප්‍රචලිත කිරීමට ඇතැම් පුද්ගලයන් සහ සංවිධානාත්මක කණ්ඩායම් විසින් කටයුතු කරන බවවටයි අධ්‍යාපන අමාත්‍යංශයට තොරතුරු ලැබී ඇත්තේ.\nඑය පාසල්වල ඉගැන්වීම් ක්‍රියාවලියට සහ සිසුන්ගේ විනය පවත්වාගෙන යාමට බාධාවක් බවට ද දෙමව්පියන් පැමිණිලි කර තිබෙනවා.\nඑම කරුණු සැලකිල්ලට ගනිමින් අධ්‍යාපන අමාත්‍යංශය නිකුත් කල චක්‍රලේඛයට අනුව අධ්‍යාපන අමාත්‍යංශයේ හෝ පළාත් අධ්‍යාපන ලේකම්වරුන්ගේ හෝ පළාත් අධ්‍යක්ෂවරුන්ගේ විශේෂ අවසරයකින් තොරව පාසල්වල කිසිදු රැස්වීමක් හෝ සාකච්ඡාවක් නොපැවැත්වීමට වගබලා ගන්නා ලෙසට උපදෙස් ලබාදී තිබෙනවා.\nඑම උපදෙස් පිළි නොපැදීමෙන් ඇතිවන අර්බුධකාරී තත්වයකට වුව ද අදාළ පාසල්වල විදුහල්පතිවරුන් පෞද්ගලිකවම වගකිව යුතු බවයි චක්‍රලේඛයේ දැක්වෙන්නේ.",
       "URL": "https://www.hirunews.lk/155701/අධ්‍යාපන-අමාත්‍යංශයෙන්-විශේෂ-චක්‍රලේඛයක්",
       "Category": "Local News",
       "Parent URL": "https://www.hirunews.lk/local-news.php?pageID=4638"
}