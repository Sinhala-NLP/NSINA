{
       "Source": "hirunews",
       "Timestamp": "Monday, 12 December 2022 - 15:39",
       "Headline": "තක්කඩි ආණ්ඩු ඉස්සරහ දණ ගහන්නේ නෑ - වසන්ත මුදලිගේ (වීඩියෝ)",
       "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාරගත ව සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ හෙට (13) දක්වා යළි රක්ෂිත බන්ධනාගාරගත කෙරුණා.\nඔහු අද (12) අධිකරණයට රැගෙනවිත් තිබුණේ, බන්ධනාගාර නිලධාරින්ගේ ආරක්ෂාව යටතේ යි.\nවසන්ත මුදලිගේ සහ ගල්වැව සිරිධම්ම හිමි ත්‍රස්ථවාදය වැළැක්වීමේ පනත යටතේ දින 89ක් රඳවා තැබුණා.\nපසු ව ඔවුන් දෙදෙනා අධිකරණයකට ඉදිරිපත් කිරීමෙන් පසු රක්ෂිත බන්ධනාගාරගත කෙරුණු අතර, ගල්වැව සිරිධම්ම හිමි ඇප ලබා නිදහස් වුණා.\nවසන්ත මුදලිගේට ඇප ලැබුණු නමුත් තවත් විමර්ශන කිහිපයක් සඳහා රක්ෂිත බන්ධනාගාරගත කෙරුණා.\nඊට අදාළ නඩු දිනය යටතේ යි අද ඔහු ව අධිකරණයට රැගෙනවිත් තිබුණේ.\nඋසාවියෙන් පිට වී බන්ධනාගර බස් රථයෙන් පිට ව යන අවස්ථාවේ දී අන්තර් විද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ මාධ්‍ය වෙත අදහස් දක්වමින් කියා සිටියේ, කිසිදු මොහොතක තක්කඩි ආණ්ඩු ඉදිරියේ දණ ගැසීමට සූදානම් නො වන බව යි.\n''රටේ මිනිසුන්ගෙ ප්‍රශ්න කතා කරන එකට කියන්නෙ ත්‍රස්තවාදය කියලා නම්, අපි ලෑස්තියි තව අවුරුදු ගාණක් හිරේ ඉන්නෙ. හැබැයි තක්කඩි ආණ්ඩු ඉස්සරහ දණ ගහන්නේ නෑ''\nයනුවෙන් වසන්ත මුදලිගේ අවසාන වශයෙන් සඳහන් කළා.",
       "URL": "https://www.hirunews.lk/322527/තක්කඩි-ආණ්ඩු-ඉස්සරහ-දණ-ගහන්නේ-නෑ-වසන්ත-මුදලිගේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=671"
}