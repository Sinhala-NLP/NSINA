{
       "Source": "hirunews",
       "Timestamp": "Tuesday, 15 May 2018 - 19:19",
       "Headline": "ආර්ථික වැඩපිළිවෙල පිළිබඳ විශේෂ වැඩමුළුවක්",
       "News Content": "රජයේ ඒකාබද්ධ ආර්ථික සංවර්ධන වැඩපිළිවෙල පිළිබඳ මැති ඇමතිවරුන්ට විශේෂ වැඩමුළුවක් පවත්වන ලෙස අද රැස්වූ ජාතික ආර්ථික සභාවේදී ජනාධිපති මෛත්‍රිපාල සිරිසේන උපදෙස් ලබාදී තිබෙනවා.\nසංවර්ධන වැඩපිළිවෙල පිළිබඳ ඔවුන් පුළුල් ලෙස දැනුම්වත් කිරීම සහ යෝජනා ලබාගැනීම එහි අරමුණයි.\nජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද රැස් වූ ජාතික ආර්ථික සභාවේදී රජයේ ඒකාබද්ධ ආර්ථික සංවර්ධන වැඩපිළිවෙළ සම්බන්ධව කරුණු සාකච්ඡා කර තිබෙනවා.\nඑම වැඩපිළිවෙළ ඒකාබද්ධ ශීඝ්‍රගාමී ග්‍රාමීය සංවර්ධන වැඩසටහන මුලික කරගනිමින් ක්‍රියාවට නැංවීමට නියමිත අතර කෙටි කාලීන හා දිගු කාලීන වශයෙන් සාර්වල ශුද්ධ හා ව්‍යුහාත්මක යන කොටස් තුන යටතේ උපාය මාර්ග ක්‍රියාවට නැංවීම පිළිබද අවධානය යොමු වූ බව ජනාධිපති මාධ්‍ය අංශය නිවේදනය කළා.\nමෙම වැඩසටහන පිළිබඳ ආණ්ඩුවේ සියලු අමාත්‍යවරුන්ල මන්ත්‍රීවරුන් සහ අමාත්‍යාංශ ලේකම්වරුන් මෙන්ම මහ බැංකු සහ මහ භාණ්ඩාගාර නිලධාරින්ගේ සහභාගීත්වයෙන් විශේෂ එක්දින වැඩමුළුවක් පවත්වන ලෙසද ජනාධිපතිවරයා එහිදී ජාතික ආර්ථික සභාවට උපදෙස් දී තිබෙනවා.\nමේ අතර චිත්‍රපට කලාකරුවන් සහ චිත්‍රපට කාර්මික ශිල්පීන් සදහා විශ්‍රාම වැටුප් ප්‍රදානය කිරීමේ වැසඩටහන කොළඹ ජාතික චිත්‍රපට සංස්ථාවේදී අද පස්වරුවේ පැවැත්වුණේ ද ජනාධිපතිවරයාගේ ප්‍රධානත්වයෙන්.",
       "URL": "https://www.hirunews.lk/190824/ආර්ථික-වැඩපිළිවෙල-පිළිබඳ-විශේෂ-වැඩමුළුවක්",
       "Category": "Local News",
       "Parent URL": "https://www.hirunews.lk/local-news.php?pageID=3944"
}