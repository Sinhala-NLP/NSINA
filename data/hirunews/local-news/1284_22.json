{
       "Source": "hirunews",
       "Timestamp": "Saturday, 19 March 2022 - 10:24",
       "Headline": "මෙරට තේ නිෂ්පාදනය වසර 13 කින් පහළම අගයට",
       "News Content": "මේ වසරේ පෙබරවාරි මාසයේ මෙරට තේ නිෂ්පාදනය කිලෝග්‍රෑම් මිලියන 18 යි දශම 1 යි 6 ක් ලෙස වාර්තා වූ අතර, එය පෙර වසරට සාපේක්ෂව සියයට 20 ක පහත වැටීමක් බව ශ්‍රී ලංකා තේ මණ්ඩලයේ දත්ත මගින් අනාවරණ වනවා.\nඒෂියා සියක තැරැව්කාර සමාගම සඳහන් කරන පරිදි එය කිලෝග්‍රෑම් මිලියන 12 යි දශම 8 ක් වාර්තා වූ 2009 වසරේ පෙබරවාරි මාසයෙන් පසු අඩුම මාසික තේ නිෂ්පාදනයයි.\nපසුගිය අප්‍රේල් මාසයේ සිට ක්‍රියාත්මක කරනු ලැබූ රසායනික පොහොර තහනම මෙම තත්ත්වයට හේතුවක් ලෙස සැලකෙනවා.\nතේ කර්මාන්තය සඳහා එම තහනම පසුගිය ඔක්තෝම්බරයේ ඉවත් කළ ද ඩොලර් හිගය හේතුවෙන් පොහොර ආනයනය කිරීම තේ නිෂ්පාදකයන්ට ගැටලුවක් වී තිබෙනවා.\nපොහොර තහනමට පෙර ශ්‍රී ලංකාව වාර්ෂිකව තේ අපනයනයෙන් ඩොලර් බිලියන 1 යි දශම 3 ක් පමණ උපයනු ලැබුවා.\nමෙරට තේ කර්මාන්තයට බලපා ඇති නවතම අභියෝගය වන්නේ රුසියාවේ යුක්රේන ආක්‍රමණයයි.\nශ්‍රී ලංකා තේ මිලදී ගන්නා මුල් පෙලේ ගැණුම්කරුවන් වන රුසියාවට සහ යුක්රේනයට මෙරට තේ නිෂ්පාදනයෙන් සියයට 10 ක් පමණ අපනයන කිරීම ඊට හේතුවයි.",
       "URL": "https://www.hirunews.lk/299825/මෙරට-තේ-නිෂ්පාදනය-වසර-13-කින්-පහළම-අගයට",
       "Category": "Local News",
       "Parent URL": "https://www.hirunews.lk/local-news.php?pageID=1284"
}