{
       "Source": "hirunews",
       "Timestamp": "Tuesday, 10 May 2022 - 17:26",
       "Headline": "අගමැති රටින් යන්නෙත් නැහැ, මන්ත්‍රී ධුරය අත්හරින්නේත් නැහැ - නාමල් රාජපක්ෂ කියයි (වීඩියෝ)",
       "News Content": "හිටපු අග්‍රාමාත්‍ය මහින්ද රාජපක්ෂට රටින් පලා යෑමේ කිසිදු අවශ්‍යතාවක් නොමැති බව පාර්ලිමේන්තු මන්ත්‍රී නාමල් රාජපක්ෂ පවසනවා.\nපාර්ලිමේන්තු මන්ත්‍රීවරයා මේ බව පවසා ඇත්තේ AFP ජාත්‍යන්තර ප්‍රවෘත්ති ඒජන්සියටයි.\nඊ‍යේ දිනයේ දී අග්‍රාමාත්‍යවරයාගේ ආධාරකරුවන් විසින් කොළඹ ගාලු මුවදොර පිටියේ පැවති සාමකාමී විරෝධතාවට පහර දීමෙන් පසු රටපුරා උද්ගත වූ උණුසුම් තත්ත්වය හේතුවෙන් ඊයේ සවස තමන් අග්‍රාමාත්‍ය ධුරයෙන් ඉවත්වන බවට ජනාධිපතිවරයා වෙත ලිපියක් යොමු කරන්නට හිටපු අගමැති මහින්ද රාජපක්ෂට සිදු වුණා.\nඊයේ දිනය පුරා පැවති මෙම විරෝධතා රාත්‍රී කාලයේ තවත් උත්සන්න වූ අතර හිටපු අග්‍රාමාත්‍යවරයා රැඳී සිටි කොළඹ අරලියගහ මන්දිරය ද අරගලකරුවන් විසින් වටලනු ලැබුවා.\nමුළු රාත්‍රිය පුරා පැවැති දැඩි කලබලකාරී තත්ත්වයෙන් පසුව හිටපු අග්‍රාමාත්‍යවරයා කොළඹ අරලියගහ මන්දිරයෙන් ඉවත් කර ගනු ලැබුවේ හමුදා ඛණ්ඩ තුනක් ආරක්ෂාවට යෙදීමෙන් අනතුරුවයි.\nපසුව අද අලුයම ඔහු ඇතුළු පවුලේ සාමාජිකයින් ත්‍රීකුණාමලේ නාවික හමුදා කදවුර වෙත රැගෙන ගිය බවට වාර්තා පළ වුණා.\n76 හැවිරිදි මහින්ද රාජපක්ෂ මේ වන විට ගෙවමින් පසු වන්නේ දශක 5කට අධික ඔහුගේ දේශපාලන දිවියේ බරපතලම අර්බුදකාරී කාලවකවානුවයි.\nපවතින වාතාවරණයය සම්බන්ධයෙන් AFP ජාත්‍යන්තර ප්‍රවෘත්ති ඒජන්සියට අදහස් දක්වමින් පාර්ලිමේන්තු මන්ත්‍රී නාමල් රාජපක්ෂ පවසා ඇත්තේ රාජපක්ෂ පවුල රට හැර යන බවට විවිධ කටකතා පැතිර ගියද එලෙස කිරීමට කිසිදු අවශ්‍යතාවක් නොමැති බවයි.\n\"අපි යන්න යනවා කියලා කටකතා ගොඩක් තියෙනවා. අපි රට දාලා යන්නේ නැහැ,\" ඔහු කියා සිටියා.\nමෙහිදී වැඩිදුරටත් අදහස් දැක්වූ නාමල් රාජපක්ෂ කියා සිටියේ සිය පියා පාර්ලිමේන්තු මන්ත්‍රී ධුරයෙන් ඉවත්වීමට තවමත් තීරණය කර නොමැති බවයි.\nඔහු මේ වන විට හෙළි කළ නොහැකි ස්ථානයක ආරක්ෂිතව සිටින බවත් පවුලේ සාමාජිකයින් සමග අදහස් හුවමාරු කර ගනිමින් සිටින බවත් ඔහු වැඩිදුරටත් කියාසිටියා.\n\"මගේ පියා ආරක්ෂිතයි, ඔහු ආරක්ෂිත ස්ථානයක සිටින අතර ඔහු පවුලේ අය සමඟ අදහස් හුවමාරු කර ගනිමින් සිටී\" මේ සම්බන්ධයෙන් කළ විමසීමකට පිළිතුරු දෙමින් නාමල් කියා සිටියා.\nපසුගිය දශක දෙකක කාලය තුළ ශ්‍රී ලංකාවේ දේශපාලන ආධිපත්‍යය රාජපක්ෂ පවුල සතු වූ අතර රජයේ වැරදි කළමනාකරණයට එරෙහිව සති ගණනාවක් පුරා පැවති අතිමහත් සාමකාමී විරෝධතා සඳුදා ප්‍රචණ්ඩත්වයට පත් වූයේ මහින්දගේ ආධාරකරුවන් ගම්බද ප්‍රදේශවල සිට අගනුවරට බස්සවා පෙලපාලිකරුවන්ට පහර දීමත් සමඟයි.\nපසුව මෙම විරෝධතා රැල්ල නගරයෙන් ගම් නියම් ගම් කරා පැතිර ගිය අතර පාර්ලිමේන්තු නියෝජිතයින් බොහෝ දෙනකුගේ නිවෙස් බොහොමයක් ගිනිතබා විනාශ කෙරුණා.\nමේ සම්බන්ධයෙන් අදහස් දක්වූ නාමල් රාජපක්ෂ කියා සිටියේ ශ්‍රී ලාංකිකයින්ට විරෝධතා දැක්වීමට ඇති අයිතිය තමන් ඇතුළු පවුලේ සැම ඉත සිතින් පිළිගන්නා බවත් සෑම විටම මේ රටේ ජනතාව වෙනුවෙන් පෙනී සිටීමේ රාජපක්ෂ ප්‍රතිපත්තිය වෙනස් කිරීමට කිසිදු අදහසක් නොමැති බවත්ය.",
       "URL": "https://www.hirunews.lk/304013/අගමැති-රටින්-යන්නෙත්-නැහැ-මන්ත්‍රී-ධුරය-අත්හරින්නේත්-නැහැ-නාමල්-රාජපක්ෂ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1178"
}