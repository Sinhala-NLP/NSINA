{
       "Source": "hirunews",
       "Timestamp": "Monday, 21 September 2020 - 11:20",
       "Headline": "අයිස් සහ කේරළ ගංජා සමඟ සහෝදරයන් දෙදෙනෙකු දඹුල්ලේදී අල්ලයි (වීඩියෝ)",
       "News Content": "අයිස් මත්ද්‍රව්‍ය සහ කේරළ ගංජා අලෙවි කරන ජාවාරමක නිරතවූ දඹුල්ල ආර්ථික මධ්‍යස්ථානයේ වෙළඳසැලක සේවය කරන සහෝදරයන් දෙදෙනෙකු ඊයේ (20) රාත්‍රියේ අත්අඩංගුවට ගෙන තිබෙනවා.\nමෙම සැකකරුවන් දෙදෙනා ගලේවෙල - නබඩගහවත්ත ප්‍රදේශයේ පදිංචිකරුවන් වන අතර, ඔවුන් දඹුල්ල, ගලේවෙල, අනුරාධපුරය සහ කැකිරාව ආදී ප්‍රදේශ රැසකට මෙන්ම දඹුල්ල ආර්ථික මධ්‍යස්ථානය තුළ අයිස් මත්ද්‍රව්‍ය සහ කේරළ ගංජා අලෙවිය සිදුකර ඇති බවට තොරතුරු ලැබී ඇති බවයි අනාවරණ වී ඇත්තේ.\nඔවුන්ගේ නිවසේ සිදුකළ සෝදිසි කිරීමකදී පැකට් කරන ලද අයිස් මත්ද්‍රව්‍ය ග්‍රෑම් තුනහමාරක්, කේරළ ගංජා ග්‍රෑම් 04 ක්, යතුරුපැදියක්, විද්‍යුත් තරාදියක්, බැංකු කාඩ්පත් කිහිපයක් සහ මත්ද්‍රව්‍ය අලෙවි කිරීමෙන් උපයාගත් රුපියල් ලක්ෂ දෙකහමාරක් සොයාගත් බවයි පොලීසිය සඳහන් කළේ.\nමේ අතර පොලිස් මත්ද්‍රව්‍යනාශක කාර්යාංශය මත්ද්‍රව්‍ය ජාවාරම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින ටයිල් චමින්ද නැමැත්තා සමඟ එක්ව මත්කුඩු ජාවාරමේ නිරතවූ බවට සැකපිට අත්අඩංගුවට ගත් සැකකාරිය රඳවාගෙන ප්‍රශ්න කිරීමට අවසර ලබාදී තිබෙනවා.\n46 හැවිරිදි මෙම කාන්තාව මිනුවන්ගොඩ නගරයේ දුරකථන හුවමාරු මධ්‍යස්ථානයක් පවත්වාගෙන යමින් ඊසි කෑෂ් ක්‍රමයට මෙලෙස මත්කුඩු ජාවාරමේ නිරතව තිබුණා.\nබස්නාහිර පළාත තුළ අපරාධ නිවාරණය සඳහා සිදුකළ විශේෂ වැටලීමකදී වරෙන්තුකරුවන් හාරසිය විසිහතර දෙනෙකු ඇතුලු 1,113 දෙනෙකු අත්අඩංගුවට ගෙන තිබෙනවා.\nඊයේ උදෑසන හයේ සිට පස්වරු හය දක්වා මෙම විශේෂ වැටලීම සිදුකර ඇති බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.",
       "URL": "https://www.hirunews.lk/250732/අයිස්-සහ-කේරළ-ගංජා-සමඟ-සහෝදරයන්-දෙදෙනෙකු-දඹුල්ලේදී-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2440"
}