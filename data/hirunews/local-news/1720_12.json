{
       "Source": "hirunews",
       "Timestamp": "Tuesday, 31 August 2021 - 11:03",
       "Headline": "පුනර්ජනනනීය බලශක්ති ව්‍යාපෘති සඳහා අභිප්‍රාය පළ කිරීමේ යෝජනා කැඳවයි",
       "News Content": "2030 වනවිට මෙරට විදුලි අවශ්‍යතාවෙන් 70%ක් පුනර්ජනනීය බලශක්ති ප්‍රභවයක් මඟින් සපුරා ගැනීමට ඉලක්ක වී තිබෙනවා.\nඒ සඳහා සූර්‍ය බලය හා සුළං බලය කෙරෙහි වැඩි අවධානයක් යොමු කළ යුතු බවට කැබිනට් මණ්ඩලය අදහස් පළ කරනවා.\nබලාපොරොත්තු වන ඉලක්කයට ළඟා වීම සඳහා දැනට මෙගාවොට් 458ක් වන ස්ථාපිත සූර්‍ය විදුලි ධාරිතාව තවත් මෙගාවොට් 4800කින් හා මෙගාවොට් 248ක් වන ස්ථාපිත සුළං බලාගාර ධාරිතාව මෙගාවොට් 3500කින් ද වැඩි කළ යුතුයි.\nමෙලෙස ලබාගන්නා විදුලි බලය, ජාතික විදුලි සම්ප්‍රේෂණ පද්ධතියට ලබාගත හැකි පරිදි ජාතික විදුලි සම්ප්‍රේෂණ පද්ධතිය නවීකරණය කිරීමට ද යෝජනා වූ බව සඳහන්.\nහඳුනාගනු ලබන මෙගාවොට් 50ට වැඩි ව්‍යාපෘති සඳහා මූලිකත්වය දෙමින් එම ව්‍යාපෘති මූල්‍යනය කිරීම සඳහා කැමති දේශීය විදේශීය ආයෝජකයින්ට ඒ සඳහා විද්‍යුත් හා මුද්‍රිත මාධ්‍ය ඔස්සේ අභිප්‍රාය පළ කළ හැකියි.\nඒ සඳහා යෝජනා කැඳවීමට විදුලි බල අමාත්‍යවරයා ගෙනා ආ යෝජනාව කැබිනට් මණ්ඩලය විසින් අනුමත කළ බව ද වාර්තා වෙනවා.",
       "URL": "https://www.hirunews.lk/281004/පුනර්ජනනනීය-බලශක්ති-ව්‍යාපෘති-සඳහා-අභිප්‍රාය-පළ-කිරීමේ-යෝජනා-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1720"
}