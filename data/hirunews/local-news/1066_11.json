{
       "Source": "hirunews",
       "Timestamp": "Sunday, 26 June 2022 - 22:33",
       "Headline": "යුවළකට මරු කැඳවූ ගින්නට හේතුව නිවසේ ගබඩා කළ පෙට්‍රල් ? (වීඩියෝ)",
       "News Content": "නිවාසවල ගබඩා කර තිබූ බවට සැකකෙරෙන ඉන්ධනවලට ගිනි ඇවිලීමෙන් හෝමාගම සහ අනුරාධපුරයේ නිවාස 2කට දැඩි හානි සිදුව, මව්පිය යුවලකටද සිය ජීවිතවලින් වන්දි ගෙවීමට සිදුවුණා.\nපිළිස්සුම් තුවාල ලැබූ ඔවුන්ගේ දියණියන් දෙදෙනා ද රෝහල් ගත කර තිබෙනවා.\nපොලීසිය පැවසුවේ පෙට්‍රල් ඇතුළු ඉන්ධන නිවාස තුළ ගබඩා කර ගැනීම සම්බන්ධයෙන් පසුගිය මාස 2ක කාලය තුළ පුද්ගලයින් 675 ක් අත්අඩංගුවට ගෙන ඇති බවයි.\nහෝමාගම, මාගම්මන ප්‍රදේශයේ නිවසක ඇතිවූ මෙම ගින්නෙන් මව්පිය යුවළක් ජීවිතක්ෂයට පත්ව දියණියන් දෙදෙනා බරපතල තුවාල ලබා රෝහල් ගතකර තිබෙනවා.\nනිවසෙහි භාජනයක පෙට්‍රල් තිබී ඇති බවට මූලික පරීක්ෂණවලින් හෙළිවී ඇති අතර පොලිසිය සඳහන් කළේ ගින්න පැතිරීමට එය හේතුවී ඇත්ද යන්න පිළිබඳ විමර්ශන ක්‍රියාත්මක සිදුකෙරෙන බවයි.\nමව්පිය යුවළ සහ දියණියන් දෙදෙනා එකම කාමරයේ රැඳී සිටි අවස්ථාවේදී මෙම ගින්න හටගෙන තිබෙනවා.\nප්‍රදේශවාසීන් එක්ව ගින්න මැඩපැවැත්වීමට කටයුතු කර ඇති අතර බරපතල පිලිස්සුම් තුවාල ලැබූ සිව් දෙනාම හෝමාගම මූලික රෝහලට ඇතුළත් කර තිබෙනවා.\nගින්නට හසුව බරපතල පිළිස්සුම් තුවාල ලබා සිටි විදුලි කාර්මිකයෙක් වන 47 හැවිරිදි පියා සහ 35 හැවිරිදි මව ජීවිත්ෂයට පත්ව තිබෙනවා.\n06 හැවිරිදි බාල දියණිය රිජ්වේ ආර්යා ළමා රෝහලේ ප්‍රතිකාර ලබන අතර 19 හැවිරිදි වැඩිමල් දියණිය අසාධ්‍ය තත්ත්වයෙන් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබන බවයි රෝහල් ආරංචි මාර්ග පැවසුවේ.\nමේ අතර, විදුලිය විසන්ධි වූ අවස්ථාවේදී දැල්වූ කුප්පි ලාම්පුවක් පෙරලීමෙන් අනුරාධපුර, යාපනේ හංදිය ප්‍රදේශයෙන් නිවසක මුළුතැන්ගෙයි ඇති වූ ගින්නකින් එම නිවසේ භාණ්ඩ රැසකට හානි සිදුව තිබෙනවා.\nපෙරළී ගිය කුප්පි ලාම්පුව මුළුතැන්ගෙයි තිබුණු පෙට්‍රල් බෝතලයක් මතට වැටීමෙන් ගින්න පැතිරී ගොස් අති අතර, එය පාලනය කෙරුණේ අනුරාධපුර මහ නගර සභාවේ ගිනි නිවන රථ යොදාගෙනයි.\nමේ අතර, තම නිවෙස් හෝ පෞද්ගලික ස්ථානවල ඉන්ධන රැස් කිරීමෙන් වළකින ලෙස පොලීසිය මහජනතාවගෙන් ඉල්ලා සිටිනවා.\nඑලෙස නීතිවිරෝධී අයුරින් තම පෞද්ගලික පරිශ්‍රවල ඉන්ධන රැස් කරගෙන සිටි පුද්ගලයින් 675 දෙනෙකු පසුගිය මාස 2 ක කාලය තුළ අත්අඩංගුවට ගෙන ඇති අතර, පොලීසිය පැවසුවේ ඔවුන් සන්තකයේ තිබී ඉන්ධන ලීටර් 70,000 ක්ද සොයාගත් බවයි.",
       "URL": "https://www.hirunews.lk/308258/යුවළකට-මරු-කැඳවූ-ගින්නට-හේතුව-නිවසේ-ගබඩා-කළ-පෙට්‍රල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}