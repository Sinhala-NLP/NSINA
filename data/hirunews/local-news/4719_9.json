{
       "Source": "hirunews",
       "Timestamp": "Sunday, 08 January 2017 - 8:14",
       "Headline": "ආන්ද්‍රා මහ ඇමති ජනපති හමුවේ",
       "News Content": "අද පැවැත්වෙන තිරසර යුගයක්, තෙවසර ඇරඹුම  ප්‍රධාන උත්සවයේ විශේෂ දේශනයක් පැවැත්වීම සඳහා දිවයිනට පැමිණි ඉන්දියාවේ ආන්ද්‍ර ප්‍රදේශ් ප්‍රාන්තයේ ප්‍රධාන අමාත්‍ය චන්ද්‍රබාබු නායිදු ඊයේ ජනාධිපති මන්දිරයේදී ජනාධිපති මෛත්‍රිපාල සිරිසේන හමුවුණා.\nආන්ද්‍ර ප්‍රදේශ් ප්‍රාන්තයේ දිළිඳුකම පිටුදැකීමට සහ එය තොරතුරු තාක්ෂණයේ කේන්ද්‍රස්ථානයක් බවට පත් කිරීමට චන්ද්‍රබාබු නායිදු ගෙන ඇති පියවර ඇගයීමට ලක් කරමින් අද පැවැත්වෙන උත්සවයේදී විශේෂ දේශනයක් පැවැත්වීමටද ඔහුට ආරාධනා කර තිබෙනවා.\nඑහි තේමාව වන්නේ සැමට සෞභාග්‍ය යන්නයි.\nචන්ද්‍රබාබු නායිදුගේ නායකත්වයෙන් ආන්ද්‍ර ප්‍රදේශ් ප්‍රාන්තය ලැබූ විජයග්‍රහණයන් ජනාධීපතිවරයා ඊයේ පැවති හමුවේදී ඇගයීමට ලක් කළ බවයි ජනාධිපති මාධ්‍ය අංශය සඳහන් කළේ.\nඑමඟින් සංවර්ධනය වෙමින් පවතින රටකට ලබාගත හැකි බොහෝ ආදර්ශ පවතින බව ජනාධිපති මෛත්‍රිපාල සිරිසේන සඳහන් කර තිබෙනවා.",
       "URL": "https://www.hirunews.lk/151540/ආන්ද්‍රා-මහ-ඇමති-ජනපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4719"
}