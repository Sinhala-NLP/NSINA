{
       "Source": "hirunews",
       "Timestamp": "Friday, 16 September 2022 - 23:59",
       "Headline": "රටේ සහයත් ජනතා බහුතරයක් මට තියනවා - ජනපති රනිල් වික්‍රමසිංහ",
       "News Content": "තමාට රට තුළ බහුතරයකගේ සහයත් රටේ සහයත් ඇති බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව පවසා සිටියේ ඕස්ට්‍රේලියානු ABC නාලිකාව සමග පැවැති සම්මුඛ සාකච්ඡාවකට එක්වෙමින්.\nමෙහිදී වැඩිදුරටත් අදහස් දැක්වූ ජනාධිපතිවරයා කියා සිටියේ ජනතාව තමා කෙරෙහි විශ්වාසය තබා ඇති බවත්, තමා සැමවිටම නිවැරදි දේ කළ බවත්ය.\nජනාධිපති රනිල් වික්‍රමසිංහ සමග මෙම සම්මුඛ සාකච්ඡාව පැවැත්වුයේ ශ්‍රී ලාංකික සම්භවයක් සහිත ඔස්ට්‍රේලියානු ABC නාලිකාවේ දකුණු ආසියානු වාර්තාකාරිනී අවනි ඩයස් විසින්.\nශ්‍රී ලාංකික මාධ්‍යවේදිනියක වන මුදිතා ඩයස් සහ තිලක් ඩයස් දෙදෙනාට දාව උපන් අවනී ඩයස් ඔස්ට්‍රේලියානු ABC නාලිකාවේ ප්‍රධාන ප්‍රවෘත්ති නිවේදිකාවක ලෙස කටයුතු කළ පළමු ශ්‍රී ලාංකික සම්භවයක් සහිත කාන්තාව ද වනවා.\nඅවනි ඩයස් - \"ජනාධිපතිතුමනි, ඔබ බලයට පැමිණිමෙන් පසුව බලධාරීන් විරෝධතාකරුවන් ඉලක්ක කරගනිමින් අත්අඩංගුවට ගැනීම් සිදුකරනවා. එවැනි දේ තුළින් ශ්‍රී ලංකාව වර්තමානයේ මුහුණ දී ඇති අර්බුදයට විසඳුමක් ලැබෙයි ද?\"\nජනාධිපතිවරයා - \"මම හිතන්නේ නෑ රජයේ නිවාස ගිනි තැබීමෙන් අපිට මේ අර්බුදය නිමා කිරීමට හැකි බව. අපි සියල්ලන්ම එය තේරුම් ගත යුතුයි. ඔබ හිතනවාද ජනාධිපති මන්දිරය අත්පත් කරගැනීමෙන්, මගේ නිවස ගිනිතැබීමෙන් හෝ අග්‍රාමාත්‍යවරයාගේ නිවස අල්ලා ගැනීමෙන් පාර්ලිමේන්තුව අල්ලා ගැනීමට යෑමෙන් අපේ ප්‍රශ්නවලට විසඳුමක් ලැබේවි කියලා.\"\nඅවනි ඩයස් - \"ඔබ හිතනවා ද පුද්ගලයින් අත්අඩංගුවට ගැනීමෙන් හෝ මර්දන‍ය තුලින් ප්‍රශ්න විසඳිය හැකි බව ?\"\nජනාධිපතිවරයා - \"අපි අත්අඩංගුවට ගත්තේ නීතිය කඩකළ පුද්ගලයින් පමණයි. එය කරන්නෙත් මම නොවේයි. එය පොලීසියේ රාජකාරියක්. හරියට ඔබේ රටේ සිදුවනවා වගේම. චෝදනා ගොනුකරන්නේත් පොලීසියෙන්. ඒ සියල්ල නීත්‍යානූකූලව සිදුකර තිබෙනවා.\"\nඅවනි ඩයස් - \"ජීවන්ත පියතුමා ඇතුළු විරෝධතාකරුවන්, අන්තර් විශ්වවිද්‍යාල සංගමයේ වසන්ත වැනි බොහෝ දෙනෙක්...?\"\nජනාධිපතිවරයා - \"මම දන්නවා ඔබ තොරතුරු ගත් කතා කරපු කණ්ඩායම් ගැන. ඔබ සුළුතර කණ්ඩායමකගේ ප්‍රශ්න මා වෙත යොමුකරනවා නම්, මම පිළිතුරු ලබාදෙන්නේ බහුතරය වෙනුවෙන්.\"\nඅවනි ඩයස් - \"ඔබට තේරෙනවා ද රටේ බහුතරයක් මේ වනවිට පීඩාවට පත්වී ඇති බවත් සහ මේ ගැන කෝපයෙන් පසුවන බවත්...?\"\nජනාධිපතිවරයා - \"ඔව් මම දන්නවා රටේ බහුතරයක් පීඩාවට පත්වී සිටින බව. ඔවුන්ට විසඳුමක් අවශ්‍ය බව.\"\nඅවනි ඩයස් -\"ඔබ සිතනවා ද ඔබට රටේ බහුතරයක සහාය පවතිනවා යැයි කියා ?\"\nජනාධිපතිවරයා - \"ඔව්, මට බහුතරයේ සහාය සහ රට තුළ සහායත් තියෙනවා. මම තමයි නිවැරදි දේ ක්‍රියාත්මක කළේ. ජාත්‍යන්තර මූල්‍ය අරමුදලට යා යුතුයි වගේ දේවල්. ඒ නිසයි ඔවුන්ගේ විශ්වාසය සහ සහාය මට හිමිව ඇත්තේ. ඒකයි ඔවුන් මා පිළිබඳ විශ්වාසය පළකරන්නේ. මට එය සිදුකළ හැකියි කියා.\"",
       "URL": "https://www.hirunews.lk/315601/රටේ-සහයත්-ජනතා-බහුතරයක්-මට-තියනවා-ජනපති-රනිල්-වික්‍රමසිංහ",
       "Category": "Local News",
       "Parent URL": "https://www.hirunews.lk/local-news.php?pageID=862"
}