{
       "Source": "hirunews",
       "Timestamp": "Tuesday, 12 October 2021 - 11:40",
       "Headline": "සතොස හිටපු අධ්‍යක්ෂවරයා ගැන පරීක්ෂණයක් (වීඩියෝ)",
       "News Content": "සුදුලූනු වංචාව පිළිබද පාරිභෝගික අධිකාරියේ  හිටපු විධායක අධ්‍යක්ෂ තුෂාන් ගුණවර්ධන විසින් සිදු කළ ප්‍රකාශ ගැන වහා පරීක්ෂණයක් සිදු කරන ලෙස ජනාධිපති ගෝඨාභය රාජපක්ෂ උපදෙස් ලබා දී තිබෙනවා.\nඒ අනුව ජාතික ආරක්ෂාව පිළිබද රාජ්‍ය අමාත්‍යවරයා වෙත ඒ පිළිබදව පරීක්ෂණයක් සිදු කරන ලෙසට ජනාධිපතිවරයා උපදෙස් ලබාදුන් බවයි වෙළඳ අමාත්‍ය ආචාර්ය බන්දුල ගුණවර්ධන අමාත්‍ය මණ්ඩල තීරණ දැනුම් දීමේ මාධ්‍ය හමුවට අද එක්වෙමින් ප්‍රකාශ කළේ.\nමේ අතර, ලංකා සතොස ආයතනයේ සිදු වූ බව කියන සුදුලූනු වංචාවට ආධාර අනුබල දීමේ චෝදනාව යටතේ අත්අඩංගුවට ගත් සතොස ආයතනයේ 4 දෙනා අද පෙරවරුවේ වැලිසර මහේස්ත්‍රාත් අධිකරණය වෙත ඉදිරිපත් කෙරුණා.\nලංකා සතොස ආයතනයේ සහකාර සාමාන්‍යාධිකාරීවරියක්, ජ්‍යේෂ්ඨ සැපයුම් කළමනාකරුවෙක්, සැපයුම් කළමනාකාරවරයෙකු සහ තොග අලෙවිසැල් කළමනාකරුවෙකු මෙලෙස ඊයේ අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ ප්‍රකාශයක් ලබා ගැනීම සඳහා එම ඒකකයට කැද වූ අවස්ථාවේදියි.\nදැනට මෙම සිද්ධියට අදාළව ලංකා සතොස මූල්‍ය අංශයේ නියෝජ්‍ය සාමාන්‍යාධිකාරීවරයෙකු, අත්අඩංගුවට ගෙන ඇප මත මුදා හැර තිබෙනවා.\nමීට අමතරව මෙම සුදුලූනු වංචාව සම්බන්ධයෙන් ඒවා මිල දී ගත් බවට චෝදනා එල්ල වූ පුද්ගලයා ද අපරාධ පරීක්ෂණ දෙපාර්තමේන්තුව මීට පෙර අත්අඩංගුවට ගත්තා.\nපසුව ඔහු අධිකරණයට ඉදිරිපත් කිරීමෙන් පසු මේ මස 14 වැනි දා දක්වා රක්ෂිත බන්ධනාගාර ගත කිරීමටයි නියෝග කළේ.\nමේ අතර, සුදුලූනු වංචාව ඇතුළු තවත් කරුණු රැසක් පිළිබදව මාධ්‍ය වෙත තොරතුරු අනාවරණ කළ පාරිභෝගික කටයුතු පිළිබද අධිකාරියේ හිටපු විධායක අධ්‍යක්ෂ තුෂාන් ගුණවර්ධනගේ නිවස ආසන්නයේ සැක කටයුතු අන්දමින් සුදු පැහැති වෑන් රථයක් සැරි සැරීම පිළිබදව පොලීසිය විමර්ශනයක් ආරම්භ කර තිබෙනවා.\nපෙරේදා දිනයේදී සැක කටයුතු අන්දමින් වෑන් රථයක් සැරිසැරූ බවට අසල්වාසියෙකු විසින් හිටපු විධායක අධ්‍යක්ෂවරයාට කළ දැනුම් දීමකට අනුව ඒ පිළිබදව කිරුළපන පොලීසියට ද පැමිණිල්ලක් කළ බවයි ඔහු හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/284772/සතොස-හිටපු-අධ්‍යක්ෂවරයා-ගැන-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1634"
}