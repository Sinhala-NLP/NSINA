{
       "Source": "hirunews",
       "Timestamp": "Thursday, 23 March 2023 - 13:15",
       "Headline": "බූරු මූණා අංගොඩට",
       "News Content": "දින 90ක් රඳවාගෙන ප්‍රශ්න කෙරෙන පාතාල වෙඩික්කරුවෙකු වන රවිඳු සංඛ ද සිල්වා හෙවත් බූරු මුණා, අද (23) අංගොඩ ජාතික මානසික විද්‍යායතනය වෙත යොමු කෙරෙන බව බස්නාහිර පළාත් දකුණ අපරාධ කොට්ඨාසය සඳහන් කළා.\nඒ ඔහුට මානසික රෝගයක් ඇත්දැයි වැඩිදුර සොයා බැලීම සඳහායි.\nසැකකරු ඊයේ (22) දකුණු කොළඹ ශික්ෂණ රෝහලේ මානසික වෛද්‍යවරියක් හමුවට ඉදිරිපත් කරනු ලැබුවා.\nඑහි දී බූරු මූණා පවසා ඇත්තේ දිගින් දිගටම තමන්ට නින්ද නොයෑම හේතුවෙන් ප්‍රතිකාර ලබා ගත් බවයි.\nමේ අතර මොරටුව කොරලවැල්ල ප්‍රදේශයේ දී තියුණු ආයුධයකින් කපා පුද්ගලයකුගේ දෑත් රැගෙන පළාගිය සැකකරු අත්අඩංගුවට ගැනීමට මෙතෙක් හැකිවී නැහැ.\nඒ සඳහා විමර්ශන තවදුරටත් ක්‍රියාත්මක අතර සැකකරු අත්අඩංගුවට ගැනීමට දුරකථන දත්ත ද විශ්ලේෂණය කරන බවයි පොලිසිය සඳහන් කළේ.\nපහර කෑමට ලක් වූ පුද්ගලයා එලවලු‍ කපන පිහියකින් සැකකරු වෙත සිද්ධිය වීමට පෙර දිනයේදී පහරදී ඇති බව අනාවරණ වී තිබෙනවා.\nඊට පළිගැනීමක් ලෙස සැකකරු තියුණු ආයුධයකින් කපා අදාළ පුද්ගලයාගේ දෑත් රැගෙන ගොස් ඇති බවටයි පොලිසිය සැකකරන්නේ.\nපහර කෑමට ලක් වූ පුද්ගලයා මේ වන විටත් පානදුර මූලික රෝහල රෝහලේ ප්‍රතිකාර ලබනවා.",
       "URL": "https://www.hirunews.lk/330704/බූරු-මූණා-අංගොඩට",
       "Category": "Local News",
       "Parent URL": "https://www.hirunews.lk/local-news.php?pageID=459"
}