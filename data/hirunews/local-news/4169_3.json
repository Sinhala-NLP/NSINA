{
       "Source": "hirunews",
       "Timestamp": "Sunday, 17 December 2017 - 7:14",
       "Headline": "ඇමති එස්.බී.ට, විමල්ගේ මුහුණු පොතෙන් පිළිතුරු",
       "News Content": "අමාත්‍ය එස්.බී.දිසානායකට හොඳටම වැරදී ඇති බව ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ පවසනවා.\nසිය නිල ෆේස්බුක් ගිණුම ඔස්සේ මන්ත්‍රීවරයා මේ බව සඳහන් කර ඇත්තේ අමාත්‍ය එස්.බී.දිසානායක විමල් වීරවංශ මන්ත්‍රීවරයා කලකිරීමෙන් ඇති බවට සහ ඔහු ආණ්ඩුවේ පාර්ශව සමඟ ඒ සම්බන්ධයෙන් සාකච්ඡා කරන බවට මහනුවරදී ඊයේ කළ ප්‍රකාශයකට ප්‍රතිචාර දක්වමින්.\nමේ, ඊයේ දිනයේ මහනුවරදී අමාත්‍ය එස්.බී.දිසානායක ඒ සම්බන්ධයෙන් සිදුකළ ප්‍රකාශයයි.\n‘‘වීරවංශ මන්ත්‍රීතුමාගෙත් පක්ෂය නිකං හෝදලා දැන් පොත්ත ඉතුරු වෙන්න. සියළුම දෙනා ඇවිල්ලා වීරවංශ මන්ත්‍රීතුමාත් දැන් ඉතාම කළකිරීමෙන් තමයි ඉන්නේ කියන එක තමයි අපිට තේරෙන්නේ. එතුමා එක්කත් අපේ අය කලා කරනවාග ඒනිසා මොනවා මොනවා හරි වෙයි ’’\nකෙසේ වෙතත්, විමල් වීරවංශ මන්ත්‍රීවරයා ඊයේ රාත්‍රියේ සිය නිල ෆේස්බුක් ගිණුම ඔස්සේ ඊට පිළිතුරු ලබාදී තිබුණා.\nඋපුටා ගැනීම ‘‘ආණ්ඩුවේ ශ්‍රී ලංකා නිදහස් පක්ෂ පලූවේ පිනට මන්ත්‍රීකම හා ඇමතිකම ලද එස්.බී. දිසානායක මහතා මාධ්‍යයට පවසා ඇත්තේ මා සිටින්නේ කළකිරීමෙන් බවත්, මාද ළඟදීම ඔවුන්ගේ ආණ්ඩුව සමග එක්වන බවත්ය. එස්.බී. ට මෙන්ම අපේ සමහරුන්ටද වුවමනා වී ඇත්තේ කළකිරීම් නැතිනම් කළකිරීම් ඇති කරවා හෝ එස්.බී.ලා වැටී සිටින වළට අපවද බස්සවා ගන්නටය. අපේ සමහරුන් ඒ වළට බැස ඇත්තේ සිය ඉතිහාස වගකීමට පයින් ගසාය. එස්.බී.ලා අප ගැන සිතන්නේ ඒ මට්ටමින්ම නම් මට කියන්නට ඇත්තේ එස්.බී.ට හොඳටම වැරදී ඇතැයි කියාය. ’’\nඋපුටා ගැනීම අවසන්.\nමේ අතර, ජාත්‍යන්තර ප්‍රජාව එල්.ටී.ටී.ඊ ත්‍රස්තවාදීන් වෙනුවෙන් දක්වන සැලකිල්ල මෙරට රණවිරුවන්ට හිමි නොවන බවට විමල් වීරවංශ මන්ත්‍රීවරයා චෝදනා කළා. ඒ, කොට්ටාව ප්‍රදේශයේ ඊයේ පැවති ජන හමුවකට එක්වෙමින්.",
       "URL": "https://www.hirunews.lk/178575/ඇමති-එස්-බී-ට-විමල්ගේ-මුහුණු-පොතෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4169"
}