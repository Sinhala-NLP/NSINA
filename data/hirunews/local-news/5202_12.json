{
       "Source": "hirunews",
       "Timestamp": "Wednesday, 20 January 2016 - 19:03",
       "Headline": "වරාය ව්‍යාපෘතියේ  ආයෝජනයට එන්නැයි අගමැතිගෙන්  චීනයට  ඇරයුම්",
       "News Content": "කොළඹ වරාය ව්‍යාපෘතිය ක්‍රියාත්මක බැවින් චීන ආයෝජකයන්ට ශ්‍රීලංකාවට පැමිණෙන ලෙස අග්‍රාමාත්‍ය රනිල් වික්‍රමසිංහ දැනුම් දෙයි. ලෝක  ආර්ථික සමුළුවේ මාධ්‍ය හමුවේ දී අගමැතිවරයා මෙම ඇරයුම සිදු කළා.\nස්විට්සර්ලන්තයේ පැවැත්වෙන ලෝක ආර්ථික සමුළුවට සහභාගි වී සිටින අග්‍රාමාත්‍ය රනිල් වික්‍රමසිංහ සහ ලෝකයේ මහා පරිමාණ වෙළඳ සමාගම් රැසක ප්‍රධානීන් අතර හමුවක් ද  අද පැවැත්වුණා.\nශ්‍රී ලංකාව තුළ මේ වසරේදී මහා පරිමාණ ආයෝජන සඳහා හැකි ඉක්මනින් අවතීර්ණවීමට එහිදී අදාළ සමාගම්වල ප්‍රධානීන් කැමැත්ත පළ කළ බවයි අග්‍රාමාත්‍ය කාර්යාලය නිවේදනය කළේ.\n46 වන ලෝක ආර්ථික සමුළුව ස්විට්සර්ලන්තයේ - ඩාවෝස් නුවර දී අද ආරම්භ වුණේ ලෝක නායකයින් රැසක් ඇතුළු ආර්ථික විශේෂඥයින් 2000කට අධික සංඛ්‍යාවකගේ සහභාගීත්වයෙන්.\nවිශේෂ ආරාධනයකට අනුව අග්‍රාමාත්‍ය රනිල් වික්‍රමසිංහ ඊට සහභාගි වී සිටින අතර, මෙරට නායකයෙකු ලෝක ආර්ථික සමුළුවට එක්වූ පළමු අවස්ථාව මෙය වීම ද විශේෂත්වයක්.\nඅග්‍රාමාත්‍යවරයා අද හමුවූ ලෝක ප්‍රකට වෙළඳ සමාගම් ප්‍රධානීන් අතර, ටාටා සමාගමේ ප්‍රධානී සයිරස් මිස්ටි‍්‍ර, නෙදර්ලන්තයේ පිලිප් ලයිටින් සොලූෂන් සමාගමේ ප්‍රධාන විධායක නිලධාරීවරයා මෙන්ම බහරේන් පෙට්ට්‍රෝලියම් සමාගමේ සභාපතිවරයා ද සිටිනවා.\nසමුළුව අතරතුර දී ස්වීඩන් අග්‍රාමාත්‍ය ස්ටෙෆන් ලෝෆ්වන් සහ තුර්කි අග්‍රාමාත්‍ය අහමට් දාවොදොග්ලූ සමඟ ද අග්‍රාමාත්‍ය රනිල් වික්‍රමසිංහ ද්විපාර්ශවික සාකච්ඡා පවත්වනු ලැබුවා.\nමේ අතර, අග්‍රාමාත්‍යවරයා සිව්වන කාර්මික විප්ලවය පිළිබඳව ඔහුගේ දැක්ම සහ ශ්‍රී ලංකාවේ ආර්ථික තත්ත්වය පිළිබඳව සමුළුව දැනුම්වත් කරනු ඇති.\nඑසේම අග්‍රාමාත්‍යවරයා හෙට දිනයේදී ලෝකප්‍රකට මයික්‍රොසොෆ්ට් සමාගමේ සභාපතිවරයා ද හමුවීමට නියමිත බවයි අග්‍රාමාත්‍ය කාර්යාලය නිවේදනය කළේ.",
       "URL": "https://www.hirunews.lk/124393/වරාය-ව්‍යාපෘතියේ-ආයෝජනයට-එන්නැයි-අගමැතිගෙන්-චීනයට-ඇරයුම්",
       "Category": "Local News",
       "Parent URL": "https://www.hirunews.lk/local-news.php?pageID=5202"
}