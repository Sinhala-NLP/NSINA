{
       "Source": "hirunews",
       "Timestamp": "Wednesday, 26 October 2016 - 19:15",
       "Headline": "වැට් පනත් කෙටුම්පත වැඩි ඡන්දයෙන් සම්මතයි",
       "News Content": "වැට් බදු සංශෝධන පනත් කෙටුම්පත අද පාර්ලිමේන්තුවේදී වැඩි ඡන්දයෙන් සම්මත වුණා.\nඑය දෙවන වර කියවීමේදී වැඩි ඡන්ද 66 කින් සම්මත වූ අතර, තුන්වන වර කියවීමේදී වැඩි ඡන්ද 53 කින් සම්මත වීම විශේෂත්වයක්.\nදෙවන වර කියවීමේදී පනත් කෙටුම්පතට පක්ෂව ඡන්ද 112 ක් සහ විපක්ෂව ඡන්ද 46 ක් ලැබී තිබුණා.\nමන්ත්‍රීවරුන් 65 දෙනෙකු ඡන්දය ප්‍රකාශ කර තිබුණේ නැහැ.\nතුන්වන වර කියවීම සඳහා ඡන්ද විමසීමක් අවශ්‍ය බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක ප්‍රකාශ කිරීම හේතුවෙන් යළි ඡන්ද විමසීමක් පැවැත්වුණා.\nඑහිදී පනත් කෙටුම්පතට පක්ෂව ඡන්ද 76 ක් ලැබුණු අතර විපක්ෂව ලැබුණු ඡන්ද සංඛ්‍යාව 23 ක්.\nඒ අනුව වැඩි ඡන්ද 53 කින් පනත් කෙටුම්පත සම්මත වුණා.\nවැට් බදු සංශෝධන පනත් කෙටුම්පත සම්බන්ධයෙන් වන විවාදය පාර්ලිමේන්තුවේදී ආරම්භ වුයේ අද පෙරවරුවේයි.\nඑහිදී අදහස් දක්වමින් මුදල් අමාත්‍ය රවී කරුණානායක කියා සිටියේ සෞඛ්‍ය ක්ෂේත්‍රයට අදාළව පනවා තිබූ වැට් බදු ඉවත් කිරීමට පියවර ගන්නා බවයි.\nඅද දිනයේදී වැට් බදු සංශෝධනයට අදාළව විවාදය අතරතුර මුදල් අමාත්‍යවරයා අදහස් පළ කරද්දී විපක්ෂයේ ප්‍රධාන සංවිධායක අනුර කුමාර දිසානායක මන්ත්‍රීවරයාද ඊට මැදිහත් වුණා.\nඑසේම පාර්ලිමේන්තු මන්ත්‍රී බන්දුල ගුණවර්ධන අදහස් පළ කරන අවස්ථාවේදී අමාත්‍යවරුන් වන රවී කරුණානායක සහ සරත් අමුණුගම ඊට මැදිහත්වීමට යාමේදී ඇතිවුයේ උණුසුම් තත්ත්වයක්.\nඑහිදී අමාත්‍ය කබීර් හෂීම් සහ පාර්ලිමේන්තු මන්ත්‍රී නලින්ද ජයතිස්ස ද අදහස් දක්වා සිටියා.\nමේ අතර 2017 අය වැය විසර්ජන සංශෝධන පනත් කෙටුම්පතට අදාළ ඡන්ද විමසීමක් ද පස්වරුවේ පාර්ලිමේන්තුවේදී පැවැත්වුණා.\nඑහිදී සංශෝධන යෝජනාවට පක්ෂව ඡන්ද 112 ක් හිමි වූ අතර, විපක්ෂව හිමි වූයේ ඡන්ද 45 ක් පමණයි.\nඒ අනුව වැඩි ඡන්ද 67 කින් විසර්ජන සංශෝධන පනත සම්මත වුණා.",
       "URL": "https://www.hirunews.lk/146140/වැට්-පනත්-කෙටුම්පත-වැඩි-ඡන්දයෙන්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=4821"
}