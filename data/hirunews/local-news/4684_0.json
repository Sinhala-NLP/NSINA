{
       "Source": "hirunews",
       "Timestamp": "Tuesday, 31 January 2017 - 18:07",
       "Headline": "වෛද්‍ය සිසුන් අදත් මහ පාරේ",
       "News Content": "මාලඹේ සයිටම් පෞද්ගලික විද්‍යාලයේ ඉගෙනුම අවසන් කරන උපාධිධාරීන්ට ශ්‍රී ලංකා වෛද්‍ය සභාවේ ලියාපදිංචිය ලබාදෙන ලෙසට අභියාචනාධිකරණය අද ලබාදුන් තීන්දුව සම්බන්ධයෙන් මේ වනවිට විවිධ අදහස් පළ වනවා.\nඊට විරෝධය පළ කරමින් උද්ඝෝෂණ සහ විරෝධතා පාගමන්ද පැවැත්වුණු අතර, අද (31) පැවති මාධ්‍ය හමු කිහිපයකදීද ඒ සම්බන්ධයෙන් අදහස් පළ වුණා.\nඅභියාචනාධිකරණ තීන්දුව ලබාදීමෙන් අනතුරුව වෛද්‍ය පීඨ ශිෂ්‍ය ක්‍රියාකාරී කමිටුව අභියාචනාධිකරණය අසල සිට විරෝධතා පාගමනක නිරත වූ අතර, ඔවුන් එය අවසන් කළේ පිටකොටුව බෝධිය අසලින්. අභියාචනාධිකරණය අසල සිට එහි ක්‍රියාකාරීන් මරදාන ටෙක්නිකල් මංසන්ධියට පැමිණ අනතුරුව පිටකොටුව ඔස්සේ කොටුව දුම්රියපොල ඉදිරිපිටට පැමිණ යළි පිටකොටුව බෝධිය අසලට පැමිණ විරෝධතාවයේ නිරත වුණේ මාලඹේ පෞද්ගලික වෛද්‍ය විද්‍යාලයට විරෝධය පළ කරමින්.\nකෙසේ වෙතත්, අද කොළඹ පැවති මාධ්‍ය හමුවකදී අභියාචනාධිකරණය ලබාදුන් තීන්දුව සම්බන්ධයෙන් අමාත්‍ය එස්.බී.දිසානායක මෙවැනි අදහසක් පළ කළා.\n‘‘සයිටම් එකත් මම ගැසට් කරා. තවත් අපි විශ්වවිද්‍යාල ආයතන 11 ක් අපි ගැසට් කරා. මේකේ අමාරු කොටස මං අවසන් කරලා තිබ්බේ. ඒ හින්දා ලංකාවේ වෛද්‍ය විද්‍යාලවල සියලූ පීඨාධිපතිවරු ඔය සයිටම් විද්‍යාලේ උපාධි ප්‍රදානය කිරීමේ ආයතනයක් විදියට පිළිගත්තා. විශ්වවිද්‍යාල ප්‍රතිපාදන කොමිසන් සභාව ඒක උපාධි ප්‍රදාන ආයතනයක් විදියට පිළිගත්තා. ඊට පස්සේ මං ගැසට් කරා. ඒක නිවැරදි, මේ ලංකාවේ කළ යුතු ඉතාම වැදගත් දෙයක් හැටියට තමයි මම හිතන්නේ. වෛද්‍යවරු හැටියට ලියාපදිංචි කරන්න බෑ කියන්න වෛද්‍ය සභාවට කියන්න අයිතියක් නෑ. හැබැයි ඉතිං වෛද්‍ය සභාව බොහොම වෛරයන්, කේන්තියෙන් වෛද්‍ය සංගමයත් එක්ක එකතු වෙලා කුහක කමින් ඒ දරුවන් වෛද්‍යවරුන් හැටියට පිළිගන්න දිගටම ප්‍රතික්ෂ්පේප කළා. ඒක ඉතා වැරදි වැඩක්.’’\nඒකාබද්ධ විපක්ෂය අද (31) කැඳවා තිබූ මාධ්‍ය හමුවේදී මාලඹේ සයිටම් පෞද්ගලික විශ්වවිද්‍යාලය සම්බන්ධයෙන් අදහස් පළ කළ පාර්ලිමේන්තු මන්ත්‍රී ඩලස් අලහප්පෙරුම.\n‘‘මෙඩිකල් කවුන්සිල් එක ඇතුලේ මේ වෙනුවෙන් තවත් මොකක්දෝ අදෘශමාන, තවම අපිට තේරුම් ගත නොහැකි වෙනස්කමකට ආණ්ඩුව අර අදිනවද කියලා කියන සැකයක් මේ රටේ ජනතාවට ඉදිරිපත් කරන්න අපි මේක අවස්ථාවක් කර ගන්නවා. නීත්‍යානුකූල නෙවෙයි නම් සයිටම් හෝ වෙන  ඕනෑම දෙයක් සම්බන්ධයෙන් අපේ මතය ඉතාම නිරවුල්. ’’\nසයිටම් වැනි තවත් පෞද්ගලික වෛද්‍ය විද්‍යාල මෙරට තුළ ස්ථාපිත කළ යුතු බවයි බොදුබල සේනා සංවිධානය අද කැඳවා තිබූ මාධ්‍ය හමුවේදී අදහස් දැක්වු එහි විධායක අධ්‍යක්ෂ දිලන්ත විතානගේ.\n‘‘මේ අධ්‍යාපනය නිදහස් කරන එක. ඒ නිසා බොදුබල සේනා සංවිධානය හැටියට අපි පැහැදිලිව ඉන්නවා පෞද්ගලික විශ්වවිද්‍යාල හැකි තරම් මේ රටේ නිර්මාණය කරලා, මේ රටේ හැම දරුවෙක්ටම උපාධියක් ගන්න පුළුවන් මට්ටමට. ඇයි උපාධියක් ගන්න බැරි. පෞද්ගලික ආයතනයක් තිබෙනවා නම් ඒක ගන්න පුළුවන්කම තියෙන්න  ඕනේ. ඒ තත්ත්වයක් මේ රටේ නිර්මාණය කරන තුරු, උගතුන් නිර්මාණය වනතුරු මේ රටේ මේ ප්‍රශ්න විසඳන්න බෑ. ඒ නිසා පැහැදිලිව සයිටම් වගේ තව 10 ක් 15 ක් මේ රටේ තිබිය යුතුයි කියන මතවාදයේ තමයි අපි ඉන්නේ.’’\nකෙසේ වෙතත්, මාලඹේ පෞද්ගලික වෛද්‍ය විද්‍යාලයට විරෝධය පළ කරමින් කොළඹ ජාතික රෝහල ඉදිරිපිට අද (31) දහවල් විරෝධතා ව්‍යාපාරයක් සංවිධාන කර තිබුණේ පෞද්ගලික වෛද්‍ය විද්‍යාල විරෝධී මධ්‍යස්ථානය විසින්. මේ, එහිදී අදහස් දැක්වු එහි සම කැඳවුම්කරු වෛද්‍ය ජයන්ත බණ්ඩාර.\n‘‘අපි මේ ලබාදීලා තියෙන නඩු තීන්දුවට කිසිසේත්ම එකඟ වෙන්නේ නෑ. ඒකට හේතුව තමයි මේ රටේ වගකිව යුතු ආයතනය වෙච්ච උසස් අධ්‍යාපන අමාත්‍යාංශයත්, සෞඛ්‍ය අමාත්‍යාංශයත්, නීතිපති දෙපාර්තමේන්තුවත් මේ නඩුවට කරුණු ඉදිරිපත් කිරීමේදී ඉතාම වංක සහයෝගී ලෙස මේ සයිටම් ආයතනයත් එක්ක ඒකාබද්ධ වෙලා ඔවුන්ගේ වාසි සහගත ආකාරයට, ශ්‍රී ලංකා වෛද්‍ය සභාව වෛද්‍ය අධ්‍යාපනය නියාමනය කරන ආයතනය තුට්ටුවකට සලකන්නේ නැතුව මේ තීන්දුව ලබාගැනීම සඳහා ඔවුන් විසින් කරුණු ඉදිරිපත් කරලා තියෙන්නේ. ආණ්ඩුව ගෙදර යවලා හරි අපි මේ සටන ජයග්‍රහණය කරනවා කියන එක අපි මේ අවස්ථාවේදී ඉතාම නිර්භයව ප්‍රකාශ කරනවා.’’\nකෙසේ වෙතත්, අභියාචනාධිකරණය ලබාදුන් නඩු තීන්දුව සම්බන්ධයෙන් වෛද්‍ය නෙවිල් ප්‍රනාන්දු රෝහලේ සහ සයිටම් ආයතනයේ අධ්‍යක්ෂ වෛද්‍ය සමීර සේනාරත්න පළ කළේ මෙවන් අදහසක්.\n‘‘සයිටම් ආයතනයේ ඉගෙනුම ලැබූ ශිෂ්‍යාවන් විසින් ශ්‍රී ලංකා වෛද්‍ය සභාවට විරුද්ධව අභියචනාධිකරණයේ නඩුවක් පැනවූවා.\nශ්‍රී ලංකා වෛද්‍ය සභාවට නීතිමය පසුබිමක් නෑ, වෛද්‍ය විද්‍යාලයෙන් ලබාදුන් උපාධිය ප්‍රතික්ෂේප කරන්න. අද දින ගරු උසාවිය විසින් දුන්න තීන්දුවට මම ගොඩක් ප්‍රශංසාව හිමිකරනවා. ’’\nඑමෙන්ම අන්තර් විශ්වවිද්‍යාලයීය ශිෂ්‍ය බල මණ්ඩලයද  අද පස්වරුවේ මාධ්‍ය හමුවක් කැඳවමින් මාළඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් අදහස් පළ කළා.\nඑහිදී අදහස් දැක්වූ එහි වැඩබලන කැඳවුම්කරු මංගල මද්දුමගේ කියා සිටියේ ආණ්ඩුව සයිටම් ආයතනය රජයේ අධ්‍යාපන ආයතනයක් කරනවා වෙනුවට ඔවුන්ගේ අවශ්‍යතා වෙනුවෙන් පෙනී සිටි බවයි.",
       "URL": "https://www.hirunews.lk/153358/වෛද්‍ය-සිසුන්-අදත්-මහ-පාරේ",
       "Category": "Local News",
       "Parent URL": "https://www.hirunews.lk/local-news.php?pageID=4684"
}