{
       "Source": "hirunews",
       "Timestamp": "Monday, 22 August 2022 - 10:41",
       "Headline": "විසි දෙකට එරෙහි පෙත්සම් විභාගය ඇරඹෙයි",
       "News Content": "22 වැනි ආණ්ඩුක්‍රම ව්‍යවස්ථා සංශෝධනයට එරෙහිව ගොනු කර ඇති පෙත්සම් ශ්‍රේෂ්ඨාධිකරණය විභාගයට ගැනීම ආරම්භ කර තිබෙනවා.\nඑම පෙත්සම් විභාගය පැවැත්වෙන්නේ, අගවිනිසුරු ජයන්ත ජයසූරිය, බුවනෙක අලුවිහාරේ සහ අර්ජුන ඔබේසේකර යන විනිසුරුවරුන්ගෙන් සමන්විත ත්‍රිපුද්ගල විනිසුරු මඩුල්ල ඉදිරියේ යි.\nවිනිවිඳ පෙරමුණේ ලේකම් නීතිඥ නාගානන්ද කොඩිතුවක්කු, ආචාර්ය ගුණදාස අමරසේකර, නීතිඥ නුවන් බැල්ලන්තුඩාව, තිස්ස බණ්ඩාර රත්නායක, එච්.ඩී.ජේ.කුලතුංග, බී.පී.දහනායක ඇතුළු නව දෙනකු විසින් අදාළ පෙත්සම් ගොනු කළ අතර එහි වග උත්තරකරු ලෙස නීතිපතිවරයාට නම් කර තිබෙනවා.\nරජය විසින් වත්මන් ආණ්ඩුක්‍රම ව්‍යවස්ථාවට ඉදිරිපත් කිරිමට යෝජිත \"ආණ්ඩුක්‍රම ව්‍යවස්ථාවේ 22 වන සංශෝධන පනත් කෙටුම්පත\" ඉකුත් 10 වනදා පාර්ලිමේන්තු න්‍යාය පුස්තකයට ඉදිරිපත් කළ බවට චෝදනා කරන පෙත්සම්කරුවන් වැඩිදුරටත් කියා සිටින්නේ, එහි ඇතැම් වගන්ති වත්මන් ආණ්ඩුක්‍රම ව්‍යවස්ථාවේ ප්‍රතිපාදනවලට පටහැනි බවයි.\nඑම තත්ත්වයන් තුළින් ආණ්ඩුක්‍රම ව්‍යවස්ථාව මඟින් සහතික කර තිබෙන මූලික මිනිස් අයිතීන් උල්ලංඝනය වීම් සිදුවන බව දොවුන් පෙන්වා දෙනවා.\nපෙත්සම් කරුවන් විසින් ශ්‍රේෂ්ඨාධිකරණයෙන් ඉල්ලා සිටින්නේ, අදාළ පනත් කෙටුම්පතේ ඇතුළත් වගන්ති සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් හා ජනමත විචාරණයකින් සම්මත විය යුතු බවට තීන්දුවක් ලබාදෙන ලෙසයි.",
       "URL": "https://www.hirunews.lk/313419/විසි-දෙකට-එරෙහි-පෙත්සම්-විභාගය-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=923"
}