{
       "Source": "hirunews",
       "Timestamp": "Sunday, 18 April 2021 - 7:12",
       "Headline": "කොරෝනා වසංගතය හමුවේ ඉන්දියාව කුම්භමේලාව නවතයි",
       "News Content": "කොරෝනා වෛරස් ව්‍යාප්තිය උත්සන්නවීමත් සමඟ ඉන්දියාවේ උත්තරාකාන්ද් ප්‍රාන්තයේ හරිද්වාර් හි පැවැත්වෙන කුම්භමේලා ආගමික උත්සවය නතර කිරීමට එහි ප්‍රධාන පූජකතුමන් තීරණය කර තිබෙනවා.\nස්වාමි අවුදෙෂාන්ද් ගිරි එම තීරණයට එළඹුණේ අග්‍රාමාත්‍ය නරේන්ද්‍ර මෝදි සිදුකළ ඉල්ලීමකින් අනතුරුවයි.\nඉන්දීය අග්‍රාමාත්‍යවරයා ප්‍රකාශ කළේ කුම්භමේලා උත්සවය සංකේතාත්මකව පමණක් සිදුකිරීම යෝග්‍ය බවයි.\nඒ අනුව පසුගිය 1 වනදා ඇරඹුණු කුම්භමේලා උත්සවය ඊයේ අවසන් කෙරුණා. එය ලබන 30 වනදා දක්වා මාසයක කාලයක් ක්‍රියාත්මක කිරීමටයි සැළසුම් කර තිබුණේ.\nගංඟා නදියේ හිස ගිල්වා  පව් සෝදා හැරීමේ කුම්භමේලා චාරිත්‍රය අනාදිමත් කාලයක සිට සිදු කෙරෙන්නක්.\nඊයේ ඉන්දියාවෙන් නව කොරෝනා ආසාදිතයන් දෙලක්ෂ 34,692 ක් වාර්තා වූ අතර, එය, මෙතෙක් ඉන්දියාවෙන් වාර්තාවූ වැඩිම දෛනික ආසාදිත සංඛ්‍යාවයි.\nඒ අනුව එරට සමස්ත ආසාදිතයන් සංඛ්‍යාව එක්කෝටි හතළිස් පන් ලක්ෂය ඉක්මවනවා. ඊයේ වාර්තාවූ තවත් මරණ 1,341 ක් සමඟින් එරට කොරෝනා මරණ සංඛ්‍යාවද 175,000 ඉක්මවූවා.\nකොරෝනා ව්‍යාප්තිය වැඩි වශයෙන් සිදුවන මහරාෂ්ඨ ප්‍රාන්තයේ පමණක් දෛනික ආසාදිත සංඛ්‍යාව 67,000 ඉක්මවීම විශේෂත්වයක්.\nලොව පුරා කොරෝනා මරණ සංඛ්‍යාවද මේ වනවිට තිස් ලක්ෂය ඉක්මවා ඇති අතර, ආසාදිත සංඛ්‍යාව දහ හතර කෝටි දහතුන් ලක්ෂයකට ආසන්නයි.",
       "URL": "https://www.hirunews.lk/268741/කොරෝනා-වසංගතය-හමුවේ-ඉන්දියාව-කුම්භමේලාව-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=2013"
}