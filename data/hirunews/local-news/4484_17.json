{
       "Source": "hirunews",
       "Timestamp": "Sunday, 04 June 2017 - 18:50",
       "Headline": "සහන සැලසීමට ජාතික වැඩසටහනක් අවශ්‍ය බව බන්දුල කියයි",
       "News Content": "අයහපත් කාලගුණය හේතුවෙන් නායයාම් සහ ගංවතුර ආපදාවන්ට ලක්වූ ජනතාවට සහන සැලසීම සම්බන්ධයෙන් දේශපාලන පක්ෂ නියෝජිතයින් විවිධ අදහස් පළ කරනවා.\nආපදාවලින් විපතට පත් පුද්ගලයින්ට විධිමත් ලෙස සහන ලබාදීම සඳහා ජනාධිපති කාර්ය සාධන බලකාය පිහිටුවා ජාතික වැඩසටහනක් ඇති කළ යුතු බව ඒකාබද්ධ විපක්ෂය අවධාරණය කරනවා.\nඑහි පාර්ලිමේන්තු මන්ත්‍රී බන්දුල ගුණවර්ධන මේ බව කියා සිටියේ කොළඹ අද පෙරවරුවේ පැවති මාධ්‍ය හමුවකට එක්වෙමින්.\nආණ්ඩුවට චෝදනා කරන ඒකාබද්ධ විපක්ෂය ආපදාවට ලක්වූ ජනතාව වෙනුවෙන් සිදුකළේ කුමක් ද යන්න එක්සත් ජාතික පක්ෂය ප්‍රශ්න කරනවා.\nඑහි පාර්ලිමේන්තු මන්ත්‍රී නලීන් බණ්ඩාර මෙම ප්‍රශ්න කිරීම සිදුකළේ සිරිකොත පක්ෂ මූලස්ථානයේ අද පැවැති මාධ්‍ය හමුවකට එක්වෙමින්.\nකෙසේ වෙතත්, ජනතා විමුක්ති පෙරමුණ චෝදනා කළේ ආපදාවට පත් ජනතාවට සහන සැලසීම සදහා රජයට සැලැස්මක් නොමැති බවටයි.\nඑහි දේශපාලන මණ්ඩල සභික, පාර්ලිමේන්තු මන්ත්‍රී බිමල් රත්නායක මේ බව කියා සිටියේ කොළඹ  අද පැවති මාධ්‍ය හමුවකට එක්වෙමින්.\nමේ අතර, සිරිකොත පැවැති මාධ්‍ය හමුවට එක්වූ ස්වදේශ කටයුතු අමාත්‍ය වජිර අබේවර්ධන කියා සිටියේ ජනතාවගේ සහයෝගය සහ දේශපාලන පක්ෂවල සහයෝගය ලබාදෙන්නේ නම් අවුරුදු 5 කින් මෙවැනි මහා ව්‍යසනයක් නොවීමට කටයුතු කළ හැකි බවයි.",
       "URL": "https://www.hirunews.lk/162821/සහන-සැලසීමට-ජාතික-වැඩසටහනක්-අවශ්‍ය-බව-බන්දුල-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4484"
}