{
       "Source": "hirunews",
       "Timestamp": "Friday, 13 May 2016 - 13:12",
       "Headline": "ජනපති ඉන්දියාවට පැමිණෙයි",
       "News Content": "එංගලන්තයේ පැවති දුෂණ විරෝධී සමුළුවට සහභාගි වූ ජනාධිපති මෛත්‍රීපාල සිරිසේන අද (13) ඉන්දියාවට පැමිණෙනවා.\nඒ පසුගිය වසර එකහමාර තුළ ජනාධිපතිවරයා ඉන්දීයාවේ සිදුකරන දෙවන චාරිකාව ලෙසයි. ජනාධිපතිවරයාගේ ඉන්දීය සංචාරය සම්බන්ධයෙන් වාර්තාවක් ගෙන එන ඇසෝසියේටඞ් ප්‍රෙස් ප්‍රවෘත්ති සේවාව සදහන් කළේ චීනය සහ ඉන්දියාව අතර සමතුලිත සබදතා පවත්වා ගැනීම සඳහා ශ්‍රී ලංකාවට මෙම සංචාරය වැදගත් වන බවයි.\nඉන්දියාවට පැමිණෙන ජනාධිපති මෛත්‍රීපාල සිරිසේන ඉන්දීය අග්‍රාමාත්‍ය නරේන්ද්‍ර මෝදි සංවිධාන කරන රාත්‍රී භෝජන සංග්‍රහයකට අද සහභාගි වන අතර හෙට දිනයේ මධ්‍ය ප්‍රදේශ් ප්‍රාන්තයේ පැවැත්වෙන කුම්භමේලා සැණකෙළියට සහභාගි වීමට නියමිතයි.\nහින්දුන් පව් සෝදා කර හැරීමේ චාරිත්‍රය කුම්භමේලා සැණකෙළියේදී සිදුකරනු ලබනවා.\nජනාධිපති මෛත්‍රීපාල සිරිසේන මෙන්ම විපක්ෂ නායක ආර් සම්බන්ධන් ට ද මෙම ආගමික උත්සවය සඳහා ආරාධනා කර ඇති බව සදහන්.\nඒ අනුව විපක්ෂ නායකවරයා ඊයේ රාත්‍රියේ ඉන්දියාව බලා පිටත් වූ බව පක්ෂ ආරංචි මාර්ග සදහන් කළා.\nමධ්‍ය ප්‍රදේශ් ප්‍රාන්තයේ උජ්ජායින් හි දී කුම්භමේලා සැණකෙළිය සංවිධාන කර ඇත්තේ අග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂය විසින්.\nඑය දේශපාලන වැදගත්කමකින් යුත් උත්සවයක් ලෙස ද සැලකෙනවා.\nභාරතීය ජනතා පක්ෂය සදහන් කළේ ඉන්දීය අග්‍රාමාත්‍ය මෝදි කුම්භමේලා සැණකෙළිය හින්දුන් සහ බෞද්ධයන් අතර සම්බන්ධතාව වර්ධනය කරලීම සදහා යොදා ගැනීමට අදහස් කරන බවයි.",
       "URL": "https://www.hirunews.lk/133110/ජනපති-ඉන්දියාවට-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=5048"
}