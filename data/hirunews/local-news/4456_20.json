{
       "Source": "hirunews",
       "Timestamp": "Thursday, 22 June 2017 - 19:55",
       "Headline": "සැකකරුවෙකුට වෙඩි වැදී මියගිය සිද්ධියකට පොලිසියේ 5 ක් වසර 27 කට පසු රිමාන්ඩ්",
       "News Content": "පොලිස් භාරයේ සිටි සැකකරුවෙකුට වෙඩි වැදී මියයාමේ සිද්ධියකට අදාළව පොලිස් නිලධාරීන් 5 දෙනෙකු රක්ෂිත බන්ධනාගාර ගතකර තිබෙනවා.\nපානදුර පුර්වගාමී මහාධිකරණ විනිසුරු සරෝජනී කුසලා  වීරවර්ධනයි මෙම නියෝගය ලබාදුන්නේ.\nමෙම වෙඩි වැදීම සිදුව තිබුනේ 1190 වසරේ ජුනි මාසයේදීයි.\nඅත්අඩංගුවට ගත් පුද්ගලයාගේ ඥාතීන් විසින් සිද්ධිය පිළිබඳ 2006 වසරේදී පොලිසියට පැමිණිලි කර තිබුනා.\nපානදුර විශේෂ අපරාධ විමර්ශණ ඒකකය මගින් බණ්ඩාරගම අටලුගමදී සැකකරු අත්අඩංගුවට ගෙන තිබුනේ කොල්ලකෑමකට අදාළවයි.\nපසුව පොලිස් භාරයේ සිටියදී වෙඩි වැදීමකින් ඔහු මරණයට පත්ව තිබු බවයි අප වාර්තාකරු සඳහන් කළේ.\nඔහුගේ ඥාතීන් බණ්ඩාරගම පොලිසියට කළ පැමිණිල්ලකට අනුවයි සිද්ධියට අදාළව නඩු පවරා තිබුනේ.\nමෙම සිද්ධියට අදාලව රක්ෂිත බන්ධනාගාර ගත කෙරුනු පොලිස් නිලධාරීන් අතර පොලිස් පරීක්ෂකවරයෙකු සහ සැරයන්වරුන් 4 දෙනෙකු වනවා.\nඔවුන් මොරටුමුල්ල පොලිසිය / මිරිහාන පොලිස් සන්දේශ කොට්ඨාශය / ලුණුගල / නිවිතිගල සහ දෙහිඅත්තකණ්ඩිය පොලිස් ස්ථානවල වර්තමානයේදී සේවය කරන බව සඳහන්.\nමෙම නඩුවට අදාළ තීන්දුව මෙම මස 30 වනදා ලබාදෙන බවයි පුර්වගාමී මහාධිකරණ විනිසුරුවරිය ප්‍රකාශකර ඇත්තේ.",
       "URL": "https://www.hirunews.lk/164195/සැකකරුවෙකුට-වෙඩි-වැදී-මියගිය-සිද්ධියකට-පොලිසියේ-5-ක්-වසර-27-කට-පසු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4456"
}