{
       "Source": "hirunews",
       "Timestamp": "Saturday, 12 October 2019 - 18:52",
       "Headline": "මැදපෙරදිග දුක්විඳින මෙරට කාන්තාවන් පිරිසක් හිරු අමතයි",
       "News Content": "මැදපෙරදිග රටවල ගෘහ සේවයට යන මෙරට කාන්තාවන් විවිධ හිංසනයන්ට ලක්ව ඇති අයුරු හිරු ප්‍රවෘත්ති හරහා අප අවස්ථා ගණනාවකදීම අනාවරණය කළා.\nමෙහි ආසන්නතම සිදුවීම වාර්තා වන්නේ කළුතර - වස්කඩුව ප්‍රදේශයෙන්.\nවයස අවුරුදු 43 ක් වන පුෂ්පා රංජනී කුවේට් රාජ්‍යයේ ගෘහ සේවයට පිටත් වන්නේ මීට වසරකුත් මාස 8 කට පෙරයි.\nනිවසක් තනා ගැනීමේ සිහිනය ඇතිව විදෙස් ගතවූ ඇය ඊයේ යළි දිවයිනට පැමිණියේ අතපය වාරු නැති රෝගියෙකු ලෙසින්.\nවිදේශ සේවා නියුක්ති කාර්යාංශයේ ලියාපදිංචි විදේශ රැකියා ආයතනයකින් ගෘහ සේවයට ගොස් ඇති පුෂ්පා රංජනීට සේවය කළ වසර ගණනට හිමි වැටුප පවා නොලැබුණු බවයි ඇගේ ඥාතීන් හිරු ප්‍රවෘත්ති අංශයට සඳහන් කළේ.\nදැඩි ලෙස රෝගාතුරව සිටින ඇය මේ වනවිට කතා බහ කර ගැනීමට පවා අපහසු තත්ත්වයක සිටිනවා.\nදිවයිනට පැමිණීමෙන් අනතුරුව කටුනායක ජාත්‍යන්තර ගුවන්තොටුපලේ පිහිටි විදේශ සේවා නියුක්ති කාර්යාංශයේ කාර්යාලයට ගොස් ඇය මේ සම්බන්ධයෙන් දැනුවත් කර තිබුණා.\nඑහිදී ඔවුන් ලිපියක් ලබා දී ප්‍රකාශ කර ඇත්තේ සෞඛ්‍ය තත්ත්වය යහපත් අතට හැරුණු පසු ඇය පදිංචි ප්‍රදේශය අයත් කළුතර දිස්ත්‍රික්කයේ විදේශ සේවා නියුක්ති කාර්යාංශයේ කාර්යාලය වෙත ගොස් වන්දි ලබා ගන්නා ලෙසයි.\nපුෂ්පා රංජනී, මේ වනවිට කළුතර - නාගොඩ රෝහලේ ප්‍රතිකාර ලබන බවයි පවුලේ ඥාතියෙකු හිරු ප්‍රවෘත්ති අංශයට සඳහන් කළේ.\nමේ අතර, මැදපෙරදිග ගෘහ සේවය සඳහා ගොස් අසරණ වූ කාන්තාවන් රැසක් හිරු ප්‍රවෘත්ති අංශය අමතා ප්‍රකාශ කළේ වගකිව යුතු බලධාරින්ගේ අවධානයට යොමුකර කෙසේ හෝ ඔවුන් මෙරටට ගෙන්වා ගන්නා ලෙසයි.",
       "URL": "https://www.hirunews.lk/226121/මැදපෙරදිග-දුක්විඳින-මෙරට-කාන්තාවන්-පිරිසක්-හිරු-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=3101"
}