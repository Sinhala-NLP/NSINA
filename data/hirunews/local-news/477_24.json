{
       "Source": "hirunews",
       "Timestamp": "Tuesday, 14 March 2023 - 8:07",
       "Headline": "හරක් කටා සහ කුඩු සළිදු දිවයිනට",
       "News Content": "මැඩගස්කරයේදී අත්අඩංගුවට ගත් සංවිධානාත්මක අපරාධකරුවන් මෙන්ම මත්ද්‍රව්‍ය ජාවාරම්කරුවන් දෙදෙනෙකු වන නදුන් චින්තක හෙවත් හරක්කටා සහ සලිදු මල්ෂිත හෙවත් කුඩු සළිදු ගුවන් මගින් අද (14) මෙරටට රැගෙන ඒමට නියමිත යි.\nඒ, පසුගියදා එරටට පිටත්ව ගිය විශේෂ පොලිස් කණ්ඩායමක් විසින්.\nහතර දෙනෙකුගෙන් යුත් මෙම කණ්ඩායමට අපරාධ පරීක්ෂණ දෙපාර්තමේන්තුවේ සහ පොලිස් විශේෂ කාර්ය බලකායේ සහකාර පොලිස් අධිකාරීවරුන් දෙදෙනෙකු ද ඇතුළත් වුණා.\nපෞද්ගලික ජෙට් යානයකින් හරක්කටා සහ කුඩු සළිදු ඇතුළු තවත් පිරිසක් පෙබරවාරි මස 12 වනදා මැඩගස්කරයට පැමිණ තිබූ අතර ඔවුන් ඉවොටෝ ජාත්‍යන්තර ගුවන් තොටුපලේදී අත්අඩංගුවට ගනු ලැබුවේ ජාත්‍යන්තර පොලීසිය මගින් නිකුත් කර තිබූ රතු වරෙන්තුවකට අනුව යි.\nමෙලෙස අත්අඩංගුවට ගත් පිරිසට හරක් කටාගේ බිරිඳද ඇතුළත්.\nමොවුන් අත්අඩංගුවට ගත් බව එරට ආරක්ෂක අංශ, විදේශ කටයුතු අමාත්‍යංශයට පසුගිය දා දැනුම් දුන් අතර අනතුරුව යි හරක්කටා සහ කුඩු සළිදු මෙරටට රැගෙන ඒම සඳහා පොලිස් කණ්ඩායමක් මැඩගස්කරය බලා පිටත්ව යනු ලැබුවේ.\nමේ අතර හරක් කටාගේ පියා සහ කුඩු සළිදුගේ මව මානව හිමිකම් කොමිසමට පැමිණිල්ලක් ඉදිරිපත් කර තිබෙනවා.\nඒ, පොලිස් අත්අඩංගුවේ සිටියදී තම දරුවන් ඝාතනයට ලක්වීමේ සහ වධ හිංසාවලට භාජනය වීමේ අවධානමක් ඇති බවට පවසමින්.",
       "URL": "https://www.hirunews.lk/329887/හරක්-කටා-සහ-කුඩු-සළිදු-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=477"
}