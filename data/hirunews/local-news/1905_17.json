{
       "Source": "hirunews",
       "Timestamp": "Saturday, 05 June 2021 - 7:54",
       "Headline": "සෙවනගල සීනි සමාගම කාබනික පොහොර නිෂ්පාදනයට සැරසෙයි",
       "News Content": "සීනි නිෂ්පාදනයේදී ඉවතලන අපද්‍රව්‍ය භාවිත කර කාබනික පොහොර නිෂ්පාදනයට සැලසුම් සකස් කර ඇති බව සෙවනගල සීනි සමාගම පවසනවා.\nඑහි විධායක අධ්‍යක්ෂ ගාමිණී රාසපුත්‍ර සඳහන් කළේ ඒ සඳහා මෙතෙක් වාර්ෂිකව රසායනික පොහොර සඳහා වැය කල රුපියල් කෝටි 25 ක මුදල යොදා ගැනීමට හැකියාව පවතින බවයි.\nරසායනික පොහොර භාවිත කිරීමෙන් ලබා ගත් ඵලදාව නොවෙනස්ව කාබනික පොහොර භාවිතා කිරීම තුලින් පමණක් ඒ ආකාරයෙන්ම ලබා ගත හැකිද යන්න පිළිබදව සිදුකළ පර්යේෂණ වලින් අනතුරුවයි සෙවනගල සීනි සමාගම මෙම තීරණය ගෙන ඇත්තේ.\nඒ අනුව, මේ වනවිට සීනි සමාගම තුල අතිවිශාල කාබනික පොහොර නිෂ්පාදනය කිරීමේ අංගනයක්ද ඉදිවෙමින් පවතින බව එහි විධායක අධ්‍යක්ෂ ගාමිණිී රාසපුත්‍ර වැඩිදුරටත් ප්‍රකාශ කළා.\nකෙසේ වෙතත්, පේරාදෙණිය විශ්ව විද්‍යාලයේ කෘෂිකර්ම පීඨයේ මහාචාර්ය බුද්ධි මාරඹේ මහනුවර ප්‍රදේශයේදී ඊයේ මාධ්‍ය වෙත අදහස් දක්වමින් කියා සිටියේ අවශ්‍ය අමුද්‍රව්‍ය ප්‍රමාණවත් පරිදි නොමැති වීම හේතුවෙන් මෙරට තුල කාබනික පොහොර නිෂ්පාදනය අසීරු කටයුත්තක් බවයි.\nඑමෙන්ම කාබනික පොහොර නිෂ්පාදනයට අවශ්‍ය අමුද්‍රව්‍ය ආනයනය කිරීමට මෙරට නීතිය තුල ප්‍රතිපාදන නොමැති බවද මහාචාර්යවරයා පෙන්වා දෙනවා.\nමෙවන් පසුබිමක් තුල ඊයේ කොළඹ පැවති ප්‍රවෘත්තී සාකච්ඡාවකට එක් වෙමින් කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළේ කාබනික පොහොර ආනයනය කිරිමේ  අවශ්‍යතාවයක් නොමැති බවයි.\nමෙරටට අවශ්‍ය කාබනික පොහොර ප්‍රමාණය දේශීය අමුද්‍රව්‍ය යොදා ගනිමින් රට තුල නිෂ්පාදනය කිරීමේ හැකියාව පවතින බව ඔහු සදහන් කළා.",
       "URL": "https://www.hirunews.lk/273425/සෙවනගල-සීනි-සමාගම-කාබනික-පොහොර-නිෂ්පාදනයට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=1905"
}