{
       "Source": "hirunews",
       "Timestamp": "Sunday, 28 February 2016 - 12:56",
       "Headline": "පොලිස්පතිවරයාගේ උසස්වීම් පොලිස් කොමිසම අත්හිටුවයි",
       "News Content": "පොලිස්පතිවරයා විසින් යෝජනා කරන ලද පොලීසියේ උසස්වීම් තාවකාලිකව අත්හිටුවීමට පොලිස් කොමිසම තීරණය කර තිබෙනවා.\nමාස දෙකක කාලයක් යනතුරු අදාළ උසස්වීම් සිදු නොකෙරෙන බවයි කොමිසමේ ලේකම් ආරියදාස කුරේ හිරු ප්‍රවෘත්ති අංශය කළ විමසීමකදී කියාසිටියේ.\nපොලිස් කොස්තාපල් තනතුරේ සිට පොලිස් පරික්ෂක තනතුර දක්වා පොලිස් දෙපාර්තමේන්තුවේ නිලධාරීන්ගේ උසස්වීම් සම්බන්ධයෙන් පොලිස්පතිවරයාගේ නිර්දේශ සහිත ලැයිය්තුවක් පොලිස් කොමිසමේ අනුමැතිය සඳහා යොමු කර තිබුණා.\nඑම උසස්වීම් සඳහා පොලිස්පතිවරයා විසින් පදනම් කරගෙන ඇත්තේ සේවා කාලය සහ දක්ෂතා පිළිබඳ සලකා බැලීමේ ක්‍රමවේදයයි.\nකෙසේ වෙතත් පොලිස් කොමිසමේ නිර්දේශය වී ඇත්තේ කාලයක් තිස්සේ පොලිස් නිලධාරින්ගේ උසස්වීම් සම්බන්ධයෙන් පවතින අපහැදිලි වාතාවරණය තුළ පොලීසියේ උසස්වීම් සඳහා දීර්ඝ කාලීන ක්‍රමවේදයක අවශ්‍යතාවක් පවතින බවයි.\nඒ අනුව එම උසස්වීම් ක්‍රමවේදය සැකසීමට ත්‍රිපුද්ගල කමිටුවක් පත් කිරීමටද කොමිසම තීරණය කර තිබෙනවා.\nමාස දෙකක් ඇතුළත අදාළ ත්‍රිපුද්ගල කමිටුවේ වාර්තාව ලැබීමෙන් අනතුරුව පොලිස් නිලධාරීන්ගේ උසස්වීම් සම්බන්ධයෙන් අවසන් තීරණයක් ප්‍රකාශයට පත් කරන බවයි පොලිස් කොමිසමේ ලේකම් ආරියදාස කුරේ වැඩිදුරටත් කියාසිටියේ.",
       "URL": "https://www.hirunews.lk/127339/පොලිස්පතිවරයාගේ-උසස්වීම්-පොලිස්-කොමිසම-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=5149"
}