{
       "Source": "hirunews",
       "Timestamp": "Monday, 17 April 2017 - 12:42",
       "Headline": "මීතොටමුල්ලේ මියගිය ගණන 27 ක් වෙයි, හානි තක්සේරුවට පෙර විශේෂ සාකච්ඡාවක්",
       "News Content": "මීතොටමුල්ල කුණු කන්ද නායයෑමෙන් මියගිය සංඛ්‍යාව 27 දෙනෙකු දක්වා ඉහළ ගොස් තිබෙනවා.\nමීට අමතරව 30 දෙනෙකු අතුරුදන්වී ඇති බවයි වාර්තාවන්නේ.\nහමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න සඳහන් කළේ එම ස්ථානයේ මෙහෙයුම් කටයුතුවල නිරත ආරක්ෂක අංශ අද පෙරවරුවේ මෙම මළ සිරුර සොයාගත් බවයි.\nමේ අතර නායයෑමෙන් විනාශයට පත්වූ ප්‍රදේශයේ හානිය තක්සේරු කිරීම අද ආරම්භ කිරීමට නියමිතව තිබෙනවා.\nඊට පෙර පවතින සංකීර්ණ තත්ත්වයන් යටතේ එය සිදුකරන ආකාරය පිළිබඳව විශේෂ සාකච්ඡාවක් මේ වනවිට ආරම්භ වී ඇති බවයි වාර්තාවන්නේ.\nමෙම සාකච්ඡාව සඳහා තක්සේරු දෙපාර්තමේන්තුවේ උසස් නිලධාරීන් මෙන්ම ග්‍රාම නිලධාරින්, වෙනත් රාජ්‍ය ආයතන නිලධාරින් මෙන්ම ප්‍රදේශවාසීන්, පොලීසිය සහ ත්‍රිවිධ හමුදා ප්‍රධානීන්ද එක්ව සිටින බවයි තක්සේරු දෙපාර්තමේන්තුවේ ප්‍රධාන තක්සේරු නිලධාරිනී පී.ඩී.ඩී.එස්. මුතුකුමාරණ අප කළ විමසීමකදී සඳහන් කළේ.\nමීතොටමුල්ල කුණු කන්ද කඩා වැටුණේ පසුගිය 14 වන දින පස්වරු 3ට පමණයි.\nඒ හේතුවෙන් කසල කන්දට මායිම්ව පිහිටි නාගහමුල්ල - දහම් මාවත සහ 23 වත්ත ප්‍රදේශවල නිවාස 140ක් පමණ විනාශයට පත්වුණේ ජනතාව එම නිවෙස්වල රැදී සිටියදියි.\nමියගිය පිරිස අතර කුඩා ළමයින් 6 දෙනෙකු ද වන බවයි වාර්තාවන්නේ.\nමේ අතර මීතොටමුල්ල කුණු කන්ද නාය යාමේ සිද්ධියෙන් පවුල් 228කට අයත් පුද්ගලයන් 980 දෙනෙකු පීඩාවට පත්ව සිටිනවා.\nආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශයට ප්‍රකාශ කළේ අවතැන් වූ පුද්ගලයින් 74 දෙනෙකු පමණ මේ වන විට කොළොන්නාව - ටෙරන්ස් එන්. ද සිල්වා මහා විද්‍යාලයේ රදවා ඇති බවයි.\nමීතොටමුල්ල කුණු කන්ද නාය යාමෙන් මිය ගිය පුද්ගලයින්ගේ සිරුරු මිහිදන් කිරීම ඊයේ ආරම්භ වුණා.\nඒ, කොටිකාවත්ත පොදු සුසාන භූමියේදියි.\nමේ අතර, මීතොටමුල්ල සිද්ධියෙන් මිය පුද්ගලයින්ගේ පශ්චාත් මරණ පරීක්ෂණ කඩිනමින් සිදුකර එම සිරුරු ඥාතීන් වෙත භාර දෙන ලෙස අධිකරණය ඊයේ නියෝග කළා.\nකොළඹ අතිරේක මහේස්ත්‍රාත් දුලානි අමරසිංහ මෙම නියෝගය නිකුත් කරනු ලැබුවේ මීතොටමුල්ල සිද්ධිය සම්බන්ධයෙන් පොලීසිය ඉදිරිපත් කළ කරුණු සළකා බැලීමෙන් අනතුරුවයි.\nමේ අතර සිද්ධියෙන් තුවාල ලැබූ 7 දෙනෙකු තවදුරටත් කොළඹ ජාතික රෝහලේ ප්‍රතිකාර ලබනවා.",
       "URL": "https://www.hirunews.lk/159341/මීතොටමුල්ලේ-මියගිය-ගණන-27-ක්-වෙයි-හානි-තක්සේරුවට-පෙර-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4560"
}