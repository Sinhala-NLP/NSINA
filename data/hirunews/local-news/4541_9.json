{
       "Source": "hirunews",
       "Timestamp": "Saturday, 29 April 2017 - 15:32",
       "Headline": "කළු අජී රඳවාගෙන ප්‍රශ්ණ කිරීමට පොලිසියට අවසර",
       "News Content": "ගම්පහ කිරිඳිවිට ප්‍රදේශයේදී ව්‍යාපාරිකයකුට වෙඩි තැබීමේ සිද්ධියකට අදාළව අත්අඩංගුවට ගත් සැකකරුවන් දෙදෙනා පැය 48 ක් රඳවාගෙන ප්‍රශ්ණ කිරීමට පොලිසියට අවසර හිමිවී තිබෙනවා.\nගම්පහ වැඩබලන මහේස්ත්‍රාත් රාධිකා ද සිල්වායි මෙම නියෝගය ලබාදී ඇත්තේ.\nපාතාල සාමාජිකයකු වන වැලිවේරිය ලියනගේ ක්‍රිෂාන්ත පුෂ්පකුමාර හෙවත් කලු අජී සහ තවත් පුද්ගලයකු අත්අඩංගුවට ගැනුනේ ගම්පහ අපරාධ විමර්ශණ අංශය කළ වැටලීමකදීයි.\nඔවුන් සතුව තිබී ස්වයංක්‍රීය ගිනි අවියක් සහ උණ්ඩ 8 ක් ද පොලිස් භාරයට ගැනුනා.\nමෙම වෙඩි තැබීමේ සිද්ධිය සම්බන්ධයෙන් මීට පෙර සැකකරුවන් තුන් දෙනෙකු අත්අඩංගුවට ගැණුනා.\nපොලීසිය සදහන් කළේ ගම්පහ - කිරිඳිවිට ප්‍රදේශයේදී ජීප් රථයකින් ගමන් කරමින් සිටි ව්‍යාපාරිකයෙකුට වෙඩි තැබීම සම්බන්ධයෙන් සැකපිට මොවුන් අත්අඩංගුවට ගෙන ඇති අතර, වැඩිදුර පරීක්ෂණවලදී මනුෂ්‍ය ඝාතන ඇතුළු අපරාධ ක්‍රියා රැසකට සම්බන්ධ බවට තොරතුරු හෙළි වී ඇති බවයි.\nසැකකරුවන්ට පොළොන්නරුව, මිනුවන්ගොඩ, අත්තනගල්ල යන මහේස්ත්‍රාත් අධිකරණවලින්ද වරෙන්තු නිකුත් කර ඇති බවට හෙළි වී ඇති බවයි ජ්‍යෙෂ්ඨ පොලිස් නිලධාරියෙකු කියා සිටියේ.",
       "URL": "https://www.hirunews.lk/160263/කළු-අජී-රඳවාගෙන-ප්‍රශ්ණ-කිරීමට-පොලිසියට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4541"
}