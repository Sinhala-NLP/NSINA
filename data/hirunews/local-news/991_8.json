{
       "Source": "hirunews",
       "Timestamp": "Tuesday, 26 July 2022 - 18:17",
       "Headline": "අද කොවිඩ් ආසාධිතයන් 119යි - මරණ පහයි  (වීඩියෝ)",
       "News Content": "ඊයේ(25) දින තුළදී කොවිඩ් - 19 වෛරසය ආසාදනය වීම හේතුවෙන් සිදුවූ මරණ පහක් වාර්තා වී ඇති බව සෞඛ්‍ය සේවා අධ්‍යක්ෂ ජනරාල් වරයා තහවුරු කරනවා.\nඒ අනුව මියගොස් ඇති සියලුම පුද්ගලයින් වයස අවුරුදු 60 වැඩි පුද්ගලයින් බවයි එම නිවේදනයේ සඳහන්ව තිබෙන්නේ.\nමියගිය පුද්ගලයින් අතර කාන්තාවන් දෙදෙනෙකු සහ පිරිමි පුද්ගලයින් තිදෙනෙකු සිටිනවා.\nමේ අනුව දිනෙන් දින කොවිඩ් - 19 ආසාදිත රෝගීන් සංඛ්‍යාව ක්‍රම ක්‍රමයෙන් ඉහළ යන ආකාරයක් දක්නට පුළුවන්.\nඑමෙන්ම දිනපතා ලැබෙන සෞඛ්‍ය අංශ වාර්තා පෙන්වා දෙන්නේ දිවයිනේ විවිධ ප්‍රදේශවලින් වාර්තා වන කොවිඩ් 19 රෝගීන්ගේ සංඛ්‍යාව ද ක්‍රමයෙන් ඉහළ යන බවයි.\nරජයේ ප්‍රවෘත්ති දෙපාර්තමේන්තුව විසින් නිකුත් කරන ලද නිවේදනයේ දැක්වෙන්නේ අද (26) මේ දක්වා කොරෝනා ආසාදිතයින් 119ක් වාර්තා වී ඇති බවයි.\nඒ අනුව මෙරට සමස්ථ කොරෝනා ආසාදිතයින් සංඛ්‍යාව 665,094ක් දක්වා ඉහළගොස් තිබෙනවා.\nමේ වන විට ශ්‍රී ලංකාව තවත් කොවිඩ් රැල්ලක් අබියස සිටින බවයි රජයේ වෛද්‍ය නිලධාරීන්ගේ සංගමය අනතුරු අඟවන්නේ.\nඅද උදෑසන රජයේ වෛද්‍ය නිලධාරීන්ගේ සංගමය කියා සිටියේ මේ සම්බන්ධයෙන් සෞඛ්‍ය අංශ වහාම මැදිහත් වී ඉක්මන් පිළියම් නොගත හොත් නැවත වතාවක් රට බරපතල සෞඛ්‍ය අර්බුදයකට ද ලක්විය හැකි බවයි.",
       "URL": "https://www.hirunews.lk/311019/අද-කොවිඩ්-ආසාධිතයන්-119යි-මරණ-පහයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}