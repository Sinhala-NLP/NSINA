{
       "Source": "hirunews",
       "Timestamp": "Saturday, 16 March 2019 - 13:10",
       "Headline": "පාර්ලිමේන්තු මන්ත්‍රී කාදර් මස්තාන්ගේ කැබ් රථයේ ගැටී එකම පවුලේ තුන් දෙනෙකුට තුවාල",
       "News Content": "පාර්ලිමේන්තු මන්ත්‍රී කාදර් මස්තාන් ගමන් ගත් කැබ් රථය ඒ - 9 ප්‍රධාන මාර්ගයේ මැදවච්චිය - මාකුඹුගොල්ලෑව ප්‍රදේශයේ දී යතුරුපැදියක ගැටී සිදුවූ අනතුරකින් එහි ගමන් ගත් එකම පවුලේ තුන් දෙනෙකු තුවාල ලබා තිබෙනවා.\nඅද පෙරවරුවේ මන්ත්‍රීවරයා කොළඹ සිට වව්නියාව දක්වා සිය කැබ් රථයෙන් ගමන් කරමින් සිටියදී අතුරු මාර්ගයක සිට ප්‍රධාන මාර්ගය දෙසට ධාවනය වූ යතුරුපැදියක ගැටී මෙම අනතුර සිදුව ඇති බවයි පොලීසිය සඳහන් කළේ.\nඑහිදී යතුරුපැදියේ ගමන් ගත් මව, පියා සහ අවුරුදු එක හමාරක් වයසැති දරුවා තුවාල ලබා වව්නියාව රෝහලට ඇතුළත් කර තිබෙනවා.\nපොලීසිය සඳහන් කළේ තුවාල ලැබූ පියා 27 හැවිරිදි වියේ පසුවන අතර මව 25 වන වියේ පසුවන බවයි.",
       "URL": "https://www.hirunews.lk/212506/පාර්ලිමේන්තු-මන්ත්‍රී-කාදර්-මස්තාන්ගේ-කැබ්-රථයේ-ගැටී-එකම-පවුලේ-තුන්-දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3452"
}