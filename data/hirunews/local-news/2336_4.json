{
       "Source": "hirunews",
       "Timestamp": "Thursday, 12 November 2020 - 18:18",
       "Headline": "තවත් කොරෝනා ආසාදිතයන් 277ක් හමුවෙයි",
       "News Content": "අද දිනයේ මේ දක්වා කාලය තුළ අලුතින් ආසාදිතයන් 277 දෙනෙකු හඳුනාගෙන තිබෙනවා.\nඔවුන් සියලුදෙනා පෑලියගොඩ මත්ස්‍ය වෙළඳපොලේ ආශ්‍රිතයින් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.\nකොරෝනා වෛරසය ආසාදනය වී රෝහල්ගතව ප්‍රතිකාර ලැබූ ආසාදිතයන් 470 දෙනෙකු අද දිනයේ සුවය ලබා රෝහල්වලින් පිටව ගිය අතර ඒ අනුව මෙරටින් මේ දක්වා වාර්තා වී ඇති මුළු කොරෝනා රෝගීන් 15,627 දෙනා අතරින් 10,653 දෙනෙකු පූර්ණ සුවය ලබා ඇති බවයි වංසගත රෝග විද්‍යා අංශය සඳහන් කළේ.\nකොළඹ මහනගර සභා බල ප්‍රදේශයෙන් අදත් ආසාදිතයන් 295 දෙනෙකු අලුතින් හඳුනාගෙන ඇති බව ප්‍රාදේශීය වංසගත රෝග විද්‍යාඥ වෛද්‍ය දිනූකා ගුරුගේ ප්‍රකාශ කළා.\nඇය කියා සිටියේ පසුගිය දින 3 තුළ සිදුකළ පී.සී.ආර්. පරීක්ෂණවලදී කොළඹ කොටුව අවට නාට්ටාමි රැකියාවේ නිරත පුද්ගලයන් 88 දෙනෙකු ආසාදිතයින් ලෙස හඳුනාගෙන ඇති බවයි.\nකොළඹ නගරය තුළ ආසාදිතයන් වැඩි වශයෙන් වාර්තා වීමත් සමඟ සිදුකරන පී.සී.ආර්. පරීක්ෂණ සංඛ්‍යාව වැඩි කළ අතර, අද දිනයෙන් පී.සී.ආර්. පරීක්ෂණ 1500ක් සිදුකළ බව වෛද්‍ය දිනූකා ගුරුගේ ප්‍රකාශ කළා.\nචීන තානාපති කාර්යාලය අද නිවේදනයක් නිකුත් කරමින් සඳහන් කළේ කොළඹ 13, කොටහේන ප්‍රදේශයේ ඉදිකිරීම් ව්‍යාපෘතියක සේවය කළ චීන ජාතිකයන් 4 දෙනෙකු සහ ලාංකිකයන් දෙදෙනෙකුට වෛරසය ආසාදනය වී ඇති බවයි.\nරෝග ලක්ෂණ නොමැති අදාළ පිරිස ආසාදිතයන් බවට හඳුනාගෙන ඇත්තේ අදාළ ව්‍යාපෘතියේ සේවයේ නිරත පුද්ගලයන්ගේ සෞඛ්‍යාරක්ෂාව වෙනුවෙන් සිදුකළ පී.සී.ආර්. පරීක්ෂණවලදියි.\nකොරෝනා වසංගතය ඇති වී ගත වූ මාස 8ක කාලය තුල චීන සමාගම් මගින් මෙරට සිදුකරන ව්‍යාපෘතිවල ආසාදිතයන් හමුවූ පළමු අවස්ථාව මෙය බව චීන තානාපති කාර්යාලය පෙන්වා දෙනවා.",
       "URL": "https://www.hirunews.lk/254578/තවත්-කොරෝනා-ආසාදිතයන්-277ක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2336"
}