{
       "Source": "hirunews",
       "Timestamp": "Wednesday, 12 April 2017 - 19:18",
       "Headline": "ප්‍රධාන රෝහල්වලට ඩෙංගු අධිසත්කාර ඒකක සහ වෙනම වාට්ටු සංකීර්ණ",
       "News Content": "ඩෙංගු රෝගීන්ට ප්‍රතිකාර කිරිම සදහා බස්නාහිර, දකුණ සහ නැගෙනහිර පිහිටි ප්‍රධාන රෝහල්වල ඩෙංගු අධිසත්කාර ඒකක සහ ඩෙංගු රෝගීන් සදහා වෙනම වාට්ටු ස්ථාපිත කිරීමට අමාත්‍ය දොස්තර රාජිත සේනාරත්න තීරණය කර තිබෙනවා.\nඒ අනුව බස්නාහිර පළාතේ කොළඹ ජාතික රෝහල, දකුණු කොළඹ ශික්ෂණ රෝහල, පානදුර රෝහල සහ උතුරු කොළඹ ශික්ෂණ රෝහල ද, දකුණු පළාතේ හම්බන්තොට, මාතර හා කරාපිටිය මහ රෝහල්වල ද නැගෙනහිර පළාතේ ත්‍රීකුණාමලය හා මඩකළපුව මහ රෝහල්වල ද මෙම ඒකක ස්ථාපිත වනු ඇති.\nසිංහල හා හින්දු අළුත් අවුරුදු සමයේ දී ඩෙංගු රෝගීන්ට අඛණ්ඩව ප්‍රතිකාර කිරීම විධිමත් කිරීම පිළිබදව සෞඛ්‍ය අමාත්‍යවරයාගේ ප්‍රධානත්වයෙන් පැවැති සාකච්ඡාවක දී මෙම තිරණ ගෙන තිබෙනවා.\nමෙම ඩෙංගු අධිසත්කාර ඒකක සහ ඩෙංගු රෝගීන් සදහා වෙනම වාට්ටු ලබන 20 දිනට පෙර ස්ථාපිත කරන ලෙස සහ ඊට අවශ්‍ය වෛද්‍ය, හෙද සහ අනෙකුත් කාර්ය මණ්ඩල හිඟයකින් තොරව ලබාදෙන ලෙස, සෞඛ්‍ය අමාත්‍යවරයා නිලධාරීන්ට උපදෙස් ලබාදී තිබෙනවා.\nරෝගීන් ප්‍රවාහනය කිරීම සදහා ගිලන් රථ රියදුරන් ලබා දෙන ලෙසත් සෞඛ්‍ය අමාත්‍යවරයා මෙහිදී නිලධාරීන්ට නියෝග කළේය.\nමෙම වසරේ ගත වූ කාලය තුල ඩෙගු රෝගීන් 30,000 ක් පමණ වාර්තා වී තිබෙනවා.\nසාකච්ඡාවට එක් වූ ජාතික ඩෙංගු මර්දන ඒකකයේ ජාතික සම්බන්ධිකාරක වෛද්‍ය හසිත තිසේරා මහතා ප්‍රකාශ කළේ දැනට දිස්ත්‍රික්ක 07 ක ඩෙංගු රෝගය වැඩි වී ඇති බවයි.\nත්‍රීකුණාමලය දිස්ත්‍රීක්කයේ රොගීන්ගේ වාර්තාවීමේ අඩුවක් මේ වනවිට දක්නට ලැඛෙන බව ද ඔහු ප්‍රකාශ කළා.\nපාසල් නිවාඩුවෙන් පසු පාසල් ආරම්භ කිරීමේ දී පවිත්‍රතා කටයුතු විධිමත් කිරිම සදහා අධ්‍යාපන, සෞඛ්‍ය, පළාත් පාලන සහ රාජ්‍ය ආරක්ෂක යන අමාත්‍යාංශවල නිලධාරීන්ගේ විශේෂ සාකච්ඡාවක් ලබන 24 දා පෙරවරුවේ පැවැත්වීමට ද තීරණය වූ බවයි සෞඛ්‍ය අමාත්‍යංශය සඳහන් කළේ.",
       "URL": "https://www.hirunews.lk/159098/ප්‍රධාන-රෝහල්වලට-ඩෙංගු-අධිසත්කාර-ඒකක-සහ-වෙනම-වාට්ටු-සංකීර්ණ",
       "Category": "Local News",
       "Parent URL": "https://www.hirunews.lk/local-news.php?pageID=4565"
}