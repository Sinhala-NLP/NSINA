{
       "Source": "hirunews",
       "Timestamp": "Thursday, 01 April 2021 - 17:31",
       "Headline": "ප්‍රදේශ කිහිපයකට හෙට උණුසුම් කාලගුණයක්",
       "News Content": "උණුසුම් කාලගුණ තත්වයක් පිළිබඳ කාලගුණ විද්‍යා දෙපාර්තමේන්තුවෙන් අවවාදාත්මක නිවේදනයක් නිකුත්කර තිබෙනවා.\nඑමගින් දක්වා ඇත්තේ හෙට දිනයේදී දිස්ත්‍රික් කිහිපයකට මිනිස් සිරුරට  දැනෙන උණුසුම වැඩි අවධානය යොමු කළ යුතු මට්ටමක පවතිනු ඇතැයි අපේක්ෂා කෙරෙන බවයි.\nඒ අනුව පොළාන්නරුව ත්‍රිකුණාමලය මඩකලපුව අම්පාර මොණරාගල සහ හම්බන්තොට දිස්ත්‍රික්වල ජනතාව මේ පිළිබඳ අවධානය යොමු කළ යුතු වනවා.\nමෙම දිස්ත්‍රික්වල ඇතැම් ස්ථානවල උණුසුම් දර්ශකය වැඩි අවධානය යොමු කළ යුතු මට්ටමක පවතිනු ඇති බවටයි අපේක්ෂා කෙරෙන්නේ.\nසෞඛ්‍ය සහ දේශීය වෛද්‍ය සේවා අමාත්‍යංාශයේ උපදෙස්වලට අනුව කාලගුණ විද්‍යා දෙපාර්තමේන්තුව ජනතාවට උපදෙස් මාලාවක් ද නිකුත්කර තිබෙනවා.\nඒ අනුව වැඩ බිම් තුල ප්‍රමාණවත් ලෙසට ජලය පානය කළ යුතු අතර සෙවණ ඇති ස්ථානවල හැකි පමණ විවේක ගන්නා ලෙසටයි දැනුම්දෙන්නේ.\nනිවෙස් තුල සිටින වැඩිහිටි සහ රෝගී පුද්ගලයන් පිළිබඳ සැලකිලිමත් විය යුතුයි. වාහන තුල කුඩා ළමුන් තනිව රඳවා නොයන ලෙසට ද එම උපදෙස්වලට ඇතුලත්.\nඑළිමහනේ අධික වෙහෙසකාරී කටයුතු සීමා කළ යුතු අතර සෙවණ ඇති ස්ථානවල රැඳෙන ලෙසට මෙන්ම ප්‍රමාණවත් ලෙසට ජලය පානය කරන ලෙසට දැනුම්දෙනවා.\nඋණුසුම් කාලගුණික තත්වය පවතින අදාළ ප්‍රදේශවල ජනතාව සුදු හෝ ලා පැහැති සැහැල්ලු ඇඳුම් භාවිත කරන ලෙසටයි කාලගුණ විද්‍යා දෙපාර්තමේන්තුව ප්‍රකාශකර ඇත්තේ.\nමේ අතර බස්නාහිර පළාතේත් ගාල්ල සහ මාතර දිස්ත්‍රික්වලත් ඇතිවිය හැකි වැසි ස්වල්පයක් හැරුණුකොට දිවයින පුරා ප්‍රධාන  වශයෙන් වැසි රහිත කාලගුණ තත්වයක් පවතිනවා.\nකාලගුණ විද්‍යා දෙපාර්තමෙන්තුව කියාසිටියේ මධ්‍යම, සබරගමුව සහ බස්නාහිර පළාත්වල උදෑසන කාලයේදී මීදුම් සහිත තත්වයක් ද ඇතිවිය හැකි බවයි.\nඋතුර සහ උතුරු මැද පළාත්වලත් පුත්තලම දිස්ත්‍රික්කයේත් විටින් විට පැයට කිලෝමීටර් 40 පමණ  දක්වා වන තරමක් තද සුළං ද ඇතිවීමේ හැකියාවක් පවතිනවා.",
       "URL": "https://www.hirunews.lk/267233/ප්‍රදේශ-කිහිපයකට-හෙට-උණුසුම්-කාලගුණයක්",
       "Category": "Local News",
       "Parent URL": "https://www.hirunews.lk/local-news.php?pageID=2047"
}