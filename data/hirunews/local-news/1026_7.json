{
       "Source": "hirunews",
       "Timestamp": "Tuesday, 12 July 2022 - 17:39",
       "Headline": "\"කිඹුලා ඇළ ප්‍රදීප්\" ට වෙඩි (වීඩියෝ)",
       "News Content": "කොළඹ - අලුත් හෙට්ටිවීදිය - හින්නිඅප්පුහාමි මංසන්ධියේදී සිය බිරිඳ සමඟ යතුරුපැදියකින් ගමන් කරමින් සිටි සංවිධානාත්මක අපරාධකරුවෙකු ලෙස සැළකෙන එල්. මිලාන් හෙවත් කිඹුලා ඇලේ ප්‍රදීප්ට අද වෙඩි ප්‍රහාරයක් එල්ල වුණා.\nඑහිදී උදරයට තුවාල සිදුවූ ඔහු ප්‍රතිකාර සඳහා කොළඹ ජාතික රෝහලට ඇතුළත් කළා.\n30 හැවිරිදි ඔහු යතුරුපැදියෙන් ගමන් කරමින් සිටියදී තවත් යතුරුපැදියකින් පැමිණි දෙදෙනෙකු වෙඩි ප්‍රහාරය එල්ල කර ඇති අතර, සංවිධානාත්මක අපරාධකරුවෙකු වන බ්ලූමැන්ඩල් පැතුම් විසින් එය සිදුකළ බවටයි පොලිසිය සැක කරන්නේ.\nසැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් යොදවා තිබෙනවා.\nබන්ධනාගාරගත කර සිටින සංවිධානාත්මක අපරාධ කල්ලි නායකයෙකු වන කංජිපානි ඉම්රාන්ගේ පියා, මාලිගාවත්ත - සද්ධර්ම මාවත අසලදී තියුණු ආයුධවලින් පහරදී ඝාතනය කිරීමට උත්සාහ කළ සිද්ධියේ සැකකරුවන් රැගෙන ආ ත්‍රිරෝද රථය පදවා ඇත්තේ අද වෙඩි ප්‍රහාරය එල්ලවූ කිඹුලා ඇලේ ප්‍රදීප් බවටද අනාවරණ වී තිබෙනවා.\nකන්ජිපානි ඉම්රාන්ගේ පියාට තියුණු ආයුධවලින් පහරදීමේ සිද්ධියේ ප්‍රධාන සැකකරු වන්නේ දැනට ඉන්දියාවේ සිටින සංවිධානාත්මක අපරාධකරුවෙකු වන පූකුඩු කන්නායි.\nඅද සිදුවූ මෙම වෙඩි තැබීම පූකුඩුකන්නා සහ කුඩු සෙල්විගේ ආරවුලක් මත සිදුවූ බවටයි පොලිසිය සැක කරන්නේ.",
       "URL": "https://www.hirunews.lk/309814/කිඹුලා-ඇළ-ප්‍රදීප්-ට-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1026"
}