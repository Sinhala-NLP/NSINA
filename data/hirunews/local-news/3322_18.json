{
       "Source": "hirunews",
       "Timestamp": "Sunday, 02 June 2019 - 7:10",
       "Headline": "අකුරැස්සේදී පොලිස් නිලධාරියෙකු ඝාතනය කළ සැකකරු වෙඩි හුවමාරුවකින් මරුට",
       "News Content": "අකුරැස්ස - ඌරුමුත්ත ප්‍රදේශයේදී පොලිස් නිලධාරියෙකු වෙඩි තබා ඝාතනය කළ සැකකරු අද අලූයම පොලීසිය සමඟ සිදුවූ වෙඩි හුවමාරුවකදී ජීවිතක්ෂයට පත්ව තිබෙනවා.\nපසුගිය 22 වැනිදා ඌරුමුත්ත ප්‍රදේශයේ නීතිවිරෝධී මත්පැන් වැටලීමක් අතරතුර එල්ල වූ වෙඩි ප්‍රහාරයකින් 30 හැවිරිදි කසුන් සම්පත් නැමති පොලිස් කොස්තාපල්වරයා ජීවිතක්ෂයට පත්වුණා.\nඒ අනුව එම සිද්ධියට සම්බන්ධ සැකකරු අත්අඩංගුවට ගැනීම සඳහා ඌරුමුත්ත - උඩකන්ද ප්‍රදේශයේ  පොලීසිය අද අලූයම සෝදිසි මෙහෙයුමක් සිදුකර තිබෙනවා.\nඑහිදී එම ප්‍රදේශයේම පදිංචි 56 හැවිරිදි සැකකරු නැවතත් පොලිස් නිලධාරීන්ට වෙඩි ප්‍රහාරයක් එල්ල කර ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ.\nපොලිස් නිලධාරියෙකු විසින් එහිදී සිදුකරන ලද වෙඩි ප්‍රහාරයකින් සැකකරු තුවාල ලබා ඇති අතර, පසුව ඔහු අකුරැස්ස රෝහලට ඇතුළත් කර ඇති බව සඳහන්.\nඉන් අනතුරුව සැකකරු ජීවිතක්ෂයට පත්ව ඇති බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.",
       "URL": "https://www.hirunews.lk/217549/අකුරැස්සේදී-පොලිස්-නිලධාරියෙකු-ඝාතනය-කළ-සැකකරු-වෙඩි-හුවමාරුවකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3322"
}