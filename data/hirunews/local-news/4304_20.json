{
       "Source": "hirunews",
       "Timestamp": "Monday, 25 September 2017 - 10:29",
       "Headline": "රාත්‍රී සමාජ ශාලාවක සේවයකළ පහළොස් හැවිරිදි දැරියක් සොයාගනී",
       "News Content": "පහළොස් හැවිරිදි දැරියක් රාත්‍රී සමාජ ශාලාවක සේවයේ යොදවා සිටියදී සොයාගත් බව වැලිකඩ පොලිසිය පවසනවා.\nරාත්‍රී සමාජ ශාලාවේ අනෙකුත් කාන්තාවන් සමග මෙම දැරියද අඩ නිරුවතින් නර්තනයේ යෙදී ඇති බවට ලැබුන තොරතුරක් අනුවයි මෙම සොයාගැනීම සිදුව තිබෙන්නේ.\nදුම්මලසූරිය පොලිස් වසමේ පදිංචි මෙම දැරිය තවමත් තවමත් පාසල් යන දැරියක් බවයි වාර්තාවන්නේ.\nමෙම දැරිය ලිංගික අතවරයකට ලක්ව ඇතිදැයි සොයාබැලීම සඳහා ඇය වෛද්‍ය පරීක්ෂණයකට යොමු කර තිබෙනවා.\nහොදින් දන්නා හදුනන 18 හැවිරිදි තරුණයෙක් මෙම දැරිය විවාහ මංගල උත්සවයකට රැගෙන ගොස් ඇති බවත් ඉන් අනතුරුව ඇය නිවසට නොපැමිණි බවත් ඇයගේ දෙමාපියන් දුම්මලසූරිය පොලිසියට පැමිණිල්ලක් කර තිබෙනවා.\nමේ පිළිබඳව පරීක්ෂණ පැවැත්වීමේදී දැරිය වැලිකඩ පොලිස් වසමේ රාත්‍රී සමාජ ශාලාවක රඳවාගෙන සිටින බවට හෙළිව ඇති බවයි පොලිසිය පවසන්නේ.\nඒ අනුව වැලිකඩ පොලිසිය අදාළ රාත්‍රී සමාජ ශාලාව වටලා දැරිය සොයාගෙන ඇයගෙන් ප්‍රකාශයක් ලබාගෙන එම දැරිය දුම්මලසූරිය පොලිසියට බාරදී තිබෙනවා.\nමෙම දැරිය රැගෙන ගිය බව කියන තරුණයා අත්අඩංගුවට ගැනීම‍ට පොලිස් පරීක්ෂණ පවත්වනවා.\nමෙම දැරිය පොලිසියට කළ ප්‍රකාශයට අනුව විවාහ මංගල උත්සවයකට රැගෙන ගිය පසුගිය 16 වැනිදා සිට 20 වැනිදා දක්වා ඇය අදාල රාත්‍රී සමාජ ශාලාවේ තබාගෙන ඇති බවත් ඒ හේතුවෙන් ඇය අනෙකුත් කාන්තාවන් සමග අඩ නිරුවතින් නර්තනයේ යෙදීමට සිදු වූ බවත් ප්‍රකාශ කර තිබෙනවා.\nඑමෙන්ම රාත්‍රී සමාජ ශාලාවට පැමිණි මැදි වයසේ පුද්ගලයෙක් මෙම දැරිය ලිංගික ක්‍රියා සඳහා මිලදී ගැනීමට එහි සේවකයෙකුගෙන් ඉල්ලා ඇති බවත් එම සේවකයා එලෙස මෙම දැරියව මැදි වයසේ පුද්ගලයාට දීමට ගිය අවස්ථාවේ තවත් සේවකයෙකු එයට විරුද්ධ වූ බවත් ඇය පොලිසියට ප්‍රකාශ කර තිබෙනවා.\nඒ අනුව ක්‍රියාත්මක වූ පොලිසිය අදාල රාත්‍රී සමාජ ශාලාවේ ගණිකා සේවයේ යෙදුනු බව කියන රූමත් කාන්තාවන් 05 දෙනෙකු සහ සේවකයින් 10 දෙනෙකු අත්අඩංගුවට ගෙන තිබෙනවා.\nඅත්අඩංගුවට පත් පිරිස අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/171780/රාත්‍රී-සමාජ-ශාලාවක-සේවයකළ-පහළොස්-හැවිරිදි-දැරියක්-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=4304"
}