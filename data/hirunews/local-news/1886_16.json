{
       "Source": "hirunews",
       "Timestamp": "Monday, 14 June 2021 - 7:10",
       "Headline": "ගිනිගත් නැවේ අපද්‍රව්‍ය විනාශ කිරීම ගැන තවම තීන්දුවක් නැහැ - ධීවරයන්ට හෙට සිට වන්දි",
       "News Content": "එක්ස්ප්‍රස් පර්ල් නෞකාවේ ඇති වු ගින්නෙන් මෙරටට සිදුවු බලපෑම හා හානිය සම්බන්ධයෙන් වන්දි ලබාගැනීමට අමතරව නෛතික කටයුතු පිළිබඳ විශේෂ සාකච්ජාවක් අද (14) පැවැත්වීමට  නියමිතයි.\nඒ, අධිකරණ අමාත්‍ය ජනාධිපති නිතිඥ අලි සබ්රි සහ රාජ්‍ය අමාත්‍ය කංචන විජේසේකර ඇතුළු රාජ්‍ය නිලධාරීන්ගේ සහභාගීත්වයෙන් අධිකරණ අමාත්‍යාංශයේදීයි.\nමේ අතර, එක්ස්ප්‍රස් පර්ල් නෞකාවේ ගින්නත් සමඟ ජීවනෝපාය අහිමිවු ධීවර පවුල්වලට හෙට සිට රුපියල් 5000 දීමනාව ලබාදීමට බලාපොරොත්තු වන බව ගම්පහ දිස්ත්‍රික් ලේකම් සුනිල් ජයලත් ප්‍රකාශ කළා.\nඊට අදාල කටයුතු මේ වන විට අවසන් අදියරේ පවතින බවයි දිස්ත්‍රික් ලේකම්වරයා වැඩිදුරටත් සදහන් කළේ.\nමේ අතර, එක්ස්ප්‍රස් පර්ල් නෞකාව ගිනි ගැනීමෙන් මෙරට සාගර කලාපයට එක්වූ ද්‍රව්‍ය තුළ සාගර ජීවීන්ට කෙටි කාලීන මෙන්ම දිගු කාලීන හානි ඇති කරන අපද්‍රව්‍ය පවතින බවට හඳුනාගෙන ඇති බව මධ්‍යම පරිසර අධිකාරිය පවසනවා.\nඑම අධිකාරිය ප්‍රකාශ කළේ මේ වනවිට නෞකාවෙන් මෙරට සාගර කලාපයට එක්වූ අපද්‍රව්‍ය බහාළුම් 42 ක ප්‍රමාණයක් එක් රැස් කර ඇති බවයි.\nඑම අපද්‍රව්‍ය එක් රැස් කිරීමේ කටයුතු තවදුරටත් අඛණ්ඩව සිදු කෙරෙනවා.\nඒ, සමුද්‍රීය පරිසර ආරක්ෂණ අධිකාරිය, වෙරළ ආරක්ෂක බලකාය, මධ්‍යම පරිසර අධිකාරිය, ත්‍රිවිධ හමුදාව සහ පොලීසියේ සහභාගීත්වයෙන්.\nඑලෙස එක් රැස් කෙරෙන අපද්‍රව්‍ය තාවකාලිකව ගබඩා කිරීමේ කටයුතු මධ්‍යම පරිසර අධිකාරිය මගින් බලපත්‍ර නිකුත් කර ඇති ආයතනයක් මගින් සිදුකරනු ලබනවා.\nමධ්‍යම පරිසර අධිකාරියේ රසායන උපද්‍රව්‍ය සහ අපද්‍රව්‍ය කළමනාකරණ ඒකකයේ අධ්‍යක්ෂ අජිත් වීරසුන්දර හිරු ප්‍රවෘත්ති අංශයට කියා සිටියේ අදාළ අපද්‍රව්‍ය වැඩිදුරටත් අධ්‍යයනය කිරීමෙන් අනතුරුව ඒවා බැහැර කරන ක්‍රමවේදය තීරණය කරන බවයි.",
       "URL": "https://www.hirunews.lk/274230/ගිනිගත්-නැවේ-අපද්‍රව්‍ය-විනාශ-කිරීම-ගැන-තවම-තීන්දුවක්-නැහැ-ධීවරයන්ට-හෙට-සිට-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=1886"
}