{
       "Source": "hirunews",
       "Timestamp": "Tuesday, 27 June 2023 - 13:31",
       "Headline": "අස්වැසුම නොැලැබුණු පස් දරු පියෙක් ගසකට නැඟ විරෝධතාවක (වීඩියෝ)",
       "News Content": "අස්වැසුම වැඩසටහන හරහා සහන ලැබිය යුතු එහෙත් ලැයිස්තුවට නම ඇතුළත් නොවු පිරිසක් අද (27) මානව හිමිකම් කොමිසමට පැමිණිල්ලක් ඉදිරිපත් කළා.\nමේ අතර මීට අදාළව අභියාචනා ඉදිරිපත් කිරිමට අදත් ඇතැම් ප්‍රාදේශීය ලේකම් කාර්යාල වෙත විශාල පිරිසක් පැමිණ සිටින අතර ඇතැමුන් විරෝධතාවල ද නිරත වුණා.\nමාතර - වැලිගම ප්‍රදේශයේ 39 හැවිරිදි පස්දරු පියෙකු වන වඩු කාර්මිකයෙක් වැලිපිටිය ප්‍රාදේශීය ලේකම් කාර්යාල පරිශ්‍රයේ ගසකට නැඟ ගෙලෙහි ලනුවක් ගැටගසාගෙන විරෝධතාවයේ නිරත වුණා.\nඒ අදාළ නාමලේඛනයට තම නම ඇතුළත් කර දෙන ලෙස ඉල්ලමින්.\nමේ අතර, නව ජනතා පෙරමුණ අස්වැසුම සුබසාධන දීමනාව හරහා පීඩාවට පත්වූවන් සමඟ අද (27) මානව හිමිකම් කොමිසම ඉදිරිපිට නිහඩ විරෝධතාවයක නිරත වුණා.\nඑසේම, ඊයේ (26) පස්වරුව වනවිට අස්වැසුම ප්‍රතිලාභ අභියාචනා එක්ලක්ෂ 6,151ක් ඉදිරිපත්ව තිබෙනවා.\nඉන් 99, 710ක් අභියාචනා සහ 6441ක් විරෝධතා බවයි සුබසාධක ප්‍රතිලාභ මණ්ඩලයේ සභාපති, කොමසාරිස් බී. විජයරත්න කියා සිටියේ.",
       "URL": "https://www.hirunews.lk/339246/අස්වැසුම-නොැලැබුණු-පස්-දරු-පියෙක්-ගසකට-නැඟ-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=233"
}