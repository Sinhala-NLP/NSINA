{
       "Source": "hirunews",
       "Timestamp": "Wednesday, 24 February 2021 - 7:51",
       "Headline": "ශ්‍රී ලංකාව පිළිබඳ යෝජනාව ජිනිවා මානව හිමිකම් සැසියේදී අද සාකච්ඡාවට",
       "News Content": "ශ්‍රී ලංකාව පිළිබඳ මූලික සත්කාරක කණ්ඩායම ඉදිරිපත් කරන යෝජනාව ඊයේ ජිනිවා මානව හිමිකම් මණ්ඩලයේදී සභාගත කර තිබෙනවා.\nඑහි දැන් පැවැත්වෙන ජගත් මානව හිමිකම් මණ්ඩලයේ 46 වන සැසිවාරයට ශ්‍රී ලංකාවේ සංහිඳියාව වගවීම් සහ මානව හිමිකම් ප්‍රවර්ධනය කිරීම සඳහා වූ 46/එල්/1 දරණ යෝජනාව මෙලෙස සභාගත කළ බවයි එක්සත් ජාතීන්ගේ මානව හිමිකම් කොමිසමේ ප්‍රකාශක රොලාන්ඩෝ ගෝමෙස් ප්‍රකාශ කළේ.\nඑක්සත් රාජධානිය ඇතුළු සත්කාරක කණ්ඩායම ඉදිරිපත් කළ එම යෝජනාව මෙවර ජිනිවා මානව හිමිකම් මණ්ඩලයේ සභාගත කෙරුණු ප්‍රථම යෝජනාව වීම ද විශේෂත්වයක්.\nඑම යෝජනාව සැසිවාරයේ අවසන් දින දෙක වන ලබන මාර්තු 22 වනදා සහ 23 වනදා සලකා බැලෙන බව ද මානව හිමිකම් මණ්ඩල ප්‍රකාශකයා සඳහන් කළා. අදාළ යෝජනාව මගින් ශ්‍රී ලංකාවේ සිදුව ඇති බව කියන මානව හිමිකම් උල්ලංඝනය කිරීම් සම්බන්ධයෙන් ජාත්‍යන්තර මානුෂීය නීතිය යටතේ අපක්ෂපාතී පරීක්ෂණයක් පවත්වා අදාළ පුද්ගලයන්ට එරෙහිව ක්‍රියාමාර්ග ගත යුතු බවටයි යෝජනා කර ඇත්තේ. කෙසේ නමුත්, ඊයේ දිනයේ මානව හිමිකම් මණ්ඩල සැසිවාරය ඇමතූ විදේශ අමාත්‍ය දිනේෂ් ගුණවර්ධන එම චෝදනා ප්‍රතික්ෂේප කළ අතර, ශ්‍රී ලංකාව සමඟ එක්වන ලෙස මිතුරු රටවලින් ඉල්ලීමක් කළා.\nමේ අතර, ශ්‍රී ලංකාව පිළිබඳ ජගත් මානව හිමිකම් කොමසාරිස්වරියගේ වාර්ෂික වාර්තාව ද අද දිනයේ ජිනිවා මානව හිමිකම් මණ්ඩලයේදී සාකච්ඡාවට ගැනීමට නියමිතයි.",
       "URL": "https://www.hirunews.lk/263503/ශ්‍රී-ලංකාව-පිළිබඳ-යෝජනාව-ජිනිවා-මානව-හිමිකම්-සැසියේදී-අද-සාකච්ඡාවට",
       "Category": "Local News",
       "Parent URL": "https://www.hirunews.lk/local-news.php?pageID=2128"
}