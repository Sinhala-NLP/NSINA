{
       "Source": "hirunews",
       "Timestamp": "Thursday, 24 February 2022 - 20:02",
       "Headline": "යුක්රේනයේ තත්ත්වය තවත් දරුණු වෙයි - දෙපාර්ශවයෙන්ම ප්‍රතිප්‍රහාර - 100ක් මියගිය බවට තොරතුරු (වීඩියෝ)",
       "News Content": "යුක්රේනයට එරෙහිව යුද්ධය ආරම්භ කරමින් රුසියානු ජනාධිපතිවරයා යුක්රේනයේ විශේෂ හමුදා මෙහෙයුමක් නිල වශයෙන් ප්‍රකාශයට පත්කිරීමත් සමඟ එල්ල වූ ප්‍රහාරවලින් පුද්ගලයින් සිය දෙනෙකුට වැඩි පිරිසක් මේ වනවිට ජීවිතක්ෂයට පත්ව තිබෙනවා.\nයුක්රේනය ප්‍රකාශ කළේ තම සෙබළුන් 40 දෙනෙකු සහ සිවිල් වැසියන් 10 දෙනෙකු රුසියානු ප්‍රහාරවලින් ජීවිතක්ෂයට පත්ව ඇති බවයි.\nඑසේම, තම හමුදා භටයින් රුසියානු සෙබළුන් 50 දෙනෙකු ඝාතනය කළ බවද යුක්රේනය ප්‍රකාශ කළා.\nරුසියානු ගුවන් හමුදා යානා 05ක්, හෙලිකොප්ටර් යානයක් සහ යුද ටැංකි 04ක් විනාශ කළ බව යුක්රේන හමුදාව නිවේදනය කළා.\nකෙසේ වෙතත්, රුසියාව සඳහන් කළේ තම ප්‍රහාරවලින් යුක්රේනයේ ගුවන් ආරක්ෂක පද්ධතිය සහ ගුවන් හමුදා කඳවුරු විනාශ කළ බවයි.\nමේ වනවිට යුක්රේන ජනාධිපතිවරයාගේ උපදෙස් පරිදි එරට වැසියන්ට ආයුධ ලබාදීම ආරම්භ කර තිබෙනවා. හැකිතරම් රුධිරය පරිත්‍යාග කරන ලෙසයි ජනාධිපතිවරයා යුක්රේන වැසියන්ට දැනුම් දුන්නේ.\nපවතින තත්ත්වය සම්බන්ධයෙන් තොරතරු දැන ගැනීමට අප එහි සිටින හිරු විශේෂ වාර්තාකරු විපුල වික්‍රමසිංහ සම්බන්ධ කරගත් අතර ඔහු අදාල වාර්තාව ලබාදෙන අවස්ථාවේ ද රුසියානු මිසයිලයක් ඔහුගේ හිසට ඉහලින් ඇදී ගියා.\nපවතින තත්ත්වය සම්බන්ධයෙන් සාකච්ඡා කිරීම සඳහා කඩිනමින් නේටෝ සමුළුවක් කැඳවන ලෙස ප්‍රංශ ජනාධිපති එමානුවෙල් මැක්‍රෝන් සහ බ්‍රිතාන්‍ය අග්‍රාමාත්‍ය බොරිස් ජොන්සන් ඉල්ලීමක් කළා.\nකෙසේ වෙතත්, අර්බුදයක් පවතිද්දී පාකිස්තාන අග්‍රාමාත්‍ය ඉම්රාන් ඛාන් රුසියාවේ සංචාරයක නිරත වන අතර, අද ඔහු ජනාධිපති ව්ලැදිමීර් පූටින් හමුවී සාකච්ඡාවල නිරත වුණා.\nයුද උණුසුමත් සමඟ වසර 07 කට පසුව ලෝක වෙළඳපොලේ බ්‍රෙන්ට් වර්ගයේ බොරතෙල් බැරලයක මිල අමෙරිකානු ඩොලර් 100 ඉක්මවා ගොස් සටහන් වුණේ ඩොලර් 104 යි ශත 56 ක් ලෙසයි.\nයුරෝපයේ ප්‍රධානම ගෑස් සපයන්නා රුසියාව වන අතර යුද ගැටුම් වර්ධනය වී එම ගෑස් සැපයුමට බාධා වුවහොත් යුරෝපයේ ගෑස් ඉල්ලු‍ම මැද පෙරදිග කලාපයට විතැන්විය හැකියි.\nඑසේ වුවහොත් මැද පෙරදිග කලාපයේ ගෑස් සැපයුම සීමාසහිත වීමෙන් ශ්‍රී ලංකාව වැනි කුඩා රටවලට ගෑස් මිලදී ගැනීමේ ගැටලු‍වකටද ඉදිරියේදී මුහුණ දීමට සිදුවනු ඇති.\nගැටුම් ආරම්භයත් සමඟ යුක්රේනය සිය ගුවන් කලාපය වාණිජ ගුවන් ගමන් සඳහා මුළුමනින්ම වසා දැමීමට පියවර ගත්තා.\nරුසියානු - යුක්රේන යුද ගැටුම් හමුවේ මෙරට සංචාරක කර්මාන්තයට ද බලපෑමක් එල්ලවීමේ අවදානමක් මතුව තිබෙනවා.\nපෙබරවාරි මාසය තුළ මෙරටට වැඩිම සංචාරකයින් පිරිසක් පැමිණ ඇත්තේ රුසියාවෙන් වන අතර, එම සංඛ්‍යාව 11,826ක්.\nඑම මාසය තුළ යුක්රේන සංචාරකයින්ගේ පැමිණීම පැවැතියේ 03 වැනි ස්ථානයේ වන අතර යුක්රේන සංචාරකයින් 4,835 දෙනෙකු මෙරටට පැමිණ තිබෙනවා.\nමෙරට තේ අපනයනය කරන රටවල් අතර ඉරාකය සහ තුර්කියට පසු 03 වැනි ස්ථානයේ පසුවන්නේ රුසියාව වන අතර 2021 වසරේදී රුසියාවට අපනයනය කර ඇති තේ ප්‍රමාණය කිලෝ මිලියන 29ක්. එහි වටිනාකම රුපියල් මිලියන 24,822 ක්.\nමෙරට තේ අපනයනය අතින් 18 වැනි ස්ථානයේ පසුවන යුක්රේනයට පසුගිය වසරේදී මෙරටින් තේ කිලෝ මිලියන 04ක් අපනයනය කර ඇති අතර එහි වටිනාකම රුපියල් මිලියන 4,279ක්.\nරටවල් රැසකින් රුසියාවට සම්බාධක පනවමින් සිටින පසුබිමක ජාත්‍යන්තර බැංකු හරහා ගනුදෙනු කිරීම රුසියාවට මේ වනවිට ගැටලු‍වක් වී තිබෙනවා.\nඒ අනුව ශ්‍රී ලංකාවේ තේ අපනයනයටද ඒ හරහා සෘජු බලපෑමක් එල්ලවිය හැකියි.\nදින ගණනාවක් තිස්සේ ලොව පුරා අවධානයට ලක් වූ රුසියානු - යුක්රේන යුද උණුසුම අද පුපුරා ගියා.\nඒ රුසියානු ජනාධිතිවරයා නැගෙනහිර යුක්රේනයේ විශේෂ හමුදා මෙහෙයුමක් නිල වශයෙන් ප්‍රකාශයට පත්කිරීමත් සමඟයි.\nයුක්රේනයේ රැඳී සිටින හිරු විශේෂ නියෝජිතයා සදහන් කළේ මේ වන විට ප්‍රදේශ රැසකට මිසයිල සහ ෂෙල් වෙඩි ප්‍රහාර එල්ල වී ඇති බවයි.\nයුක්රේනයට එරෙහි යුද්ධය ආරම්භ කරමින් රුසියාව නැගෙනහිර ඩොන්බාස් වෙත පළමු ප්‍රහාරය එල්ල කළේ අද අලුයම 5ට පමණ.\nයුද ප්‍රකාශ කරමින් රුසියානු ජනාධිපති ව්ලැදිමීර් පුටින් යුක්රේන සෙබලුන්ට දැනුම් දුන්නේ අවි බිම තබා යටත් වන ලෙසයි.\nරුසියානු හමුදාවට අයත් යුද ටැංකි ඇතුළු බර අවි යුක්රේනයට ඇතුළුවන ආකාරය විදෙස් මාධ්‍ය වාර්තා කළා.\nමේ වන විට යුක්රේනයේ කිවිව් අගනුවර ඇතුළු කාර්කීව්, ඔඩෙසා මාරියුපෝල් ඇතුළු ප්‍රදේශ 7කට පමණ රුසියානු හමුදා ප්‍රහාර එල්ල කර තිබෙනවා.\nයුක්රේනයේ කිවිව් අගනුවරට ද මිසයිල ප්‍රහාර කිහිපයක් එල්ල වූ අතර ප්‍රහාර හේතුවෙන් යුක්රේනයේ විදුලි බලාගාරයක්ද ගිනි ගැනීමකට ලක්ව තිබුණා.\nCNN ප්‍රවෘත්ති සේවයට අයත් මාධ්‍යවේදියෙකුගේ සජීවී විස්තර වාර්තාකරණක් අතරතුරද ෂෙල් වෙඩි ප්‍රහාර මාලාවක් එල්ල වී තිබුණා.\nමේ අතර යුක්රේනයේ කිව් අගනුවර රැඳී සිටින හිරු විශේෂ නියෝජිතයාද මේ වන විට පවතින තත්ත්වය සම්බන්ධයෙන් තොරතුරු ලබාදෙමින් සිටින අතරතුර බිහිසුණු අත්දැකීමකට මුහුණ දුන්නා.\nයුද ආක්‍රමණයන්ට ප්‍රතිප්‍රහාර දක්වමින් රුසියානු ගුවන් හමුදා යානා 5ක්, හෙළිකොප්ටර් යානයක් සහ යුද ටැංකි 4ක් විනාශ කළ බව යුක්රේන හමුදා නිවේදනය කළා.\nඑම මෙහෙයුම් අතරතුරදී රුසියානු හමුදා භටයින් 50 දෙනෙකුද මියගොස් ලක්වී තිබෙනවා.\nකෙසේ වෙතත් රුසියාව පැවසුවේ යුක්රේනයේ ගුවන් කඳවුරු සහ ගුවන් ආරක්ෂක පද්ධතිය විනාශ කිරීමට කටයුතු කළ බවයි.\nමේ වන විට රුසියානු මිසයිල සහ ෂෙල් ප්‍රහාරවලින් යුක්රේනයේ පුද්ගලයන් 100කට අධික පිරිසක් මියගොස් හෝ තුවාල ලබා ඇති බවද වාර්තා වනවා.\nමේ වන විට යුක්රේනය සිය ගුවන් කලාපය වාණිජ ගුවන් ගමන් සඳහා මුළුමනින්ම වසා දමා ඇති අතර ෆ්ලයිට් රේඩාර් වෙබ් අඩවියේ ගුවන් ගමන් මාර්ග සටහන්ව තිබුණා.\nAZOV (අසෝෆ්) මුහුදු කලාපයේ වාණිජ නෞකා ප්‍රවාහනය අත්හිටුවීමට රුසියාවද පියවර ගෙන ඇති බව විදෙස් වාර්තා සදහන් කරනවා.\nඑවන් පසුබිමක යුක්රේන ජනාධිපතිවරයා ජාතිය අමතා විශේෂ ප්‍රකාශයක් සිදුකරමින් සඳහන් කළේ ජනතාවගේ ආරක්ෂාව වෙනුවෙන් ඕනැම ක්‍රියාමාර්ගයකට එළැඹීමට සූදානම් බවයි.\nඊට සහය දෙන ලෙස ඔහු ලෝක ප්‍රජාවගෙන් ඉල්ලා සිටියා.\nමේ වන විට යුක්රේන ජනාධිතිවරයාගේ උපදෙස් පරිදි එරට වැසියන්ට ආයුධ ලබාදීම ආරම්භ කර තිබෙනවා.\nහැකිතරම් රුධිරය පරිත්‍යාග කරන ලෙසත් ජනාධිපතිවරයා යුක්රේන වැසියන්ට දැනුම් දී ඇති බවයි වාර්තාවන්නේ.\nමේ අතර බයිඩ්න් පරිපාලනය නිවේදනය කළේ යුක්රේනයට යුද සහය ලබා දෙමින්, මේ වන විටත් අමෙරිකානු හමුදා භට පිරිස් යුක්රේන දේශ සීමාවන්ට අනුයුක්ත කර ඇති බවයි.\nකෙසේ වෙතත් සිය මෙහෙයුම් සඳහා වෙනත් රාජ්‍යයන් මැදිහත් වුවහොත් ප්‍රතිවිපාක දරුණු විය හැකි බවයි රුසියානු ජනාධිපතිවරයා අනතුරු අඟවන්නේ.\nනේටෝ සංවිධානය පවසන්නේ මෙම ආක්‍රමණය ජාත්‍යන්තර නීතිය බරපතල ලෙස උල්ලංඝනය කිරීමක් බවයි.\nයුද්ධය ප්‍රකාශ කිරීමත් සමග එක්සත් ජාතීන්ගේ මහලේකම්වරයා විසින් නිව්යෝර්ක් වේලාවෙන් රාත්‍රී 9.40ට හදිසි ආරක්ෂ මණ්ඩල රැස්වීමක් කැඳවනු ලැබුවා.\nඑහිදී යුක්රේන නියෝජිතයා රැසියා නියෝජිතයාට එල්ල කළේ දැඩි වාග් ප්‍රහාරයක්.\nමේ අතර යුක්රේනයේ කිවිව් අගනුවර අතහැර දමා දහස් ගණන් ජනතාව පිටත්ව යමින් සිටින බවත් විදෙස් මාධ්‍ය වාර්තා කළා.\nරුසියානු - යුක්රේන යුද උණුසුමත් සමඟ ලෝක ආර්ථිකයට මේවන විටත් එල්ල වී ඇති බලපෑම සුලුපටු නැහැ.\nමෙම යුදමය තත්ත්වය යටතේ දිනක් තුළ ලෝක වෙළඳපොලේ බොරතෙල් බැරලයක මිල අමෙරිකානු ඩොලර් 100 ඉක්මවා ගියා.\nමෙලෙස ලෝක වෙළඳපොලේ බොරතෙල් බැරලයක මිල අමෙරිකානු ඩොලර් 100 ඉක්මවා ගියේ වසර 7කට පසුව වීමත් විශේෂත්වයක්.\nමෙම යුදමය වාතාවරණය හමුවේ ශ්‍රී ලංකාවේ ආර්ථිකයටද දැඩි බලපෑමක් එල්ලවනු ඇති බවයි විශ්ලේෂකයින් පෙන්වා දෙන්නේ.\nරුසියාව සහ යුක්රේනය අතර යුද උණුසුම වර්ධනය වීමත් සමඟ ලෝක වෙළඳපොලේ බොරතෙල් මිල ශීඝ්‍ර ලෙස ඉහළ යමින් පවතිනවා.\nඒ අනුව ඊයේ පස්වරුව වන විට අමෙරිකානු ඩොලර් 97ක්ව පැවැති බ්‍රෙන්ට් වෙළඳපොලේ බොරතෙල් බැරලයක මිල මේ වන විට අමෙරිකානු ඩොලර් 105 ඉක්මවා ගොස් තිබෙනවා.\nවිදේශ විනිමය හිඟය හේතුවෙන් මේ වන විටත් ශ්‍රී ලංකාව විශාල ඉන්ධන අර්බුදයකට මුහුණ දී සිටින පසුබිමක ලෝක වෙළඳපොලේ ඉන්ධන මිල ඉහළ යාම මෙරටට තවත් දරුණු බලපෑමක් එල්ල කරනු ඇති බවයි විශේෂඥයින් පෙන්වා\nදෙන්නේ.\nඒ අනුව ඉදිරියේදී බොරතෙල් බැරලයක මිල අමෙරිකානු ඩොලර් 130 ද ඉක්මවනු ඇති බවට ඔවුන් මත පළකරනවා.\nඑමෙන්ම යුරෝපයේ ප්‍රධානතම ගෑස් සපයන්නාවන රුසියාව මෙම යුධ ගැටුම්වලට මුලපිරීමත් සමඟ ගෑස් සැපයුමට බාධා මතු වුවහොත් යුරෝපයේ ගෑස් ඉල්ලුම මැද පෙරදිග කලාපයට විතැන්වීමේ හැකියාවක් පවතිනවා.\nඑසේ වුවහොත් මැද පෙරදිග කලාපයේ ගෑස් සැපයුම සීමා සහිත වීමත් සමඟ ශ්‍රී ලංකාව වැනි කුඩා රටවලට ගෑස් මිලදී ගැනීමේ ගැටලුවකටද ඉදිරියේදී මුහුණ දීමට සිදුවනු ඇති.\nමෙම ඉන්ධන සහ ගෑස් අර්බුදයත් සමඟ සමස්ත ලෝකයම දැවැන්ත බලශක්ති අර්බුදයකට මුහුණ දෙනු ඇති බවයි විචාරකයින් පෙන්වා දෙන්නේ.\nමේ අතර රුසියානු - යුක්රේන යුද ගැටුම් හමුවේ මෙරට සංචාරක කර්මාන්තයට ද බපෑමක් එල්ලවීමේ අවදානමක් මතුව තිබෙනවා.\nකොවිඩ් වසංගතයෙන් අනතුරුව මෙරට සංචාරක කර්මාන්තය නගාසිටුවීම සඳහා විවිධ ව්‍යාපෘති ක්‍රියාත්මක කෙරෙන පසුබිමක මෙම වසර තුළ මෙරටට වැඩිම සංචාරකයින් පිරිසක් පැමිණ ඇත්තේ රුසියාවෙන්.\nඒ සංචාරකයින් 25,304ක්.\nමෙම වසර තුළ යුක්රේන සංචාරකයින්ගේ පැමිණීම පැවැතියේ සිව්වැනි ස්ථානයේ වන අතර යුක්රේන සංචාරකයින් 12,609 දෙනෙකු මෙරටට පැමිණ තිබෙනවා.\nදෙරට අතර යුදගැටුම් උත්සන්න වීමත් සමඟ එම රටවලින් මෙරටට පැමිණෙන සංචාරකයින්ගේ අඩුවීමක් අපේක්ෂා කළ හැකි බවයි විශ්ලේෂකයින් අනාවැකි පළ කරන්නේ.\nමෙරට ආර්ථිකය දැවැන්ත විදේශ විනිමය අර්බුදයකට මුහුණ දී සිටින මොහොතක රුසියානු - යුක්රේන යුද ගැටුම් හේතුවෙන් මෙරට අපනයන ක්ෂේත්‍රයටද බලපෑම් එල්ල විය හැකියි.\nමෙරට තේ අපනයනය කරන රටවල් අතර ඉරාකය සහ තුර්කියට පසු 3වැනි ස්ථානයේ පසුවන්නේ රුසියාව වන අතර 2021 වසරේදී රුසියාවට අපනයනය කර ඇති තේ ප්‍රමාණය කිලෝග්‍රෑම් මිලියන 29ක්.\nඑහි වටිනාකම රුපියල් මිලියන 24,822ක්.\nමෙරට තේ අපනයනය අතින් 18 වැනි ස්ථානයේ පසුවන යුක්රේනයට පසුගිය වසරේදී තේ කිලෝග්‍රෑම් මිලියන 4ක් අපනයනය කර ඇති අතර එහි වටිනාකම රුපියල් මිලියන 4,279ක්.\nරටවල් රැසකින් රුසියාවට සම්බාධක පනවමින් සිටින පසුබිමක ජාත්‍යන්තර බැංකු හරහා ගනුදෙනු කිරීම රුසියාවට මේ වන විට ගැටලුවක් වී තිබෙනවා.\nඒ අනුව ශ්‍රී ලංකාවේ තේ අපනයනයටද ඒ හරහා සෘජු බලපෑමක් එල්ලවිය හැකියි.\nමෙලෙස රුසියානු යුක්රේන යුද ගැටුම් හේතුවෙන් ශ්‍රී ලංකාව එල්ලවිය හැකි බලපෑම පිළිබඳ රුසියාවේ හිටපු තානාපතිවරයෙකු වන සමන් වීරසිංහ මහතාගෙන් අප විමසීමක් කළා.",
       "URL": "https://www.hirunews.lk/297951/යුක්රේනයේ-තත්ත්වය-තවත්-දරුණු-වෙයි-දෙපාර්ශවයෙන්ම-ප්‍රතිප්‍රහාර-100ක්-මියගිය-බවට-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}