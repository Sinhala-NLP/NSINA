{
       "Source": "hirunews",
       "Timestamp": "Friday, 12 June 2020 - 18:57",
       "Headline": "සුනිල් ජයවර්ධනගේ අවසන් කටයුතු අනිද්දා කැස්බෑවේදී (වීඩියෝ)",
       "News Content": "පහරදී ඝාතනය කළ, ලංකා ස්වයං රැකියා වෘත්තිකයන්ගේ ජාතික ත්‍රිරෝද රථ සංගමයේ සභාපති සුනිල් ජයවර්ධනගේ දේහය පිළිබඳ අවසන් කටයුතු අනිද්දා කැස්බෑව පොදු සුසාන භූමියේදී සිදුකිරීමට නියමිතයි.\nතම සංගමයට අයත් ත්‍රිරෝද රථයක් මිරිහාන ප්‍රදේශයේ පිහිටි කල්බදු සමාගමකින් නිදහස් කරගැනීමට ගිය අවස්ථාවේදී එහි නියෝජිතයන් සහ සීසර්වරුන් පිරිසක් සිදුකළ පහරදීමකින් පෙරේදා පස්වරුවේ ඔහු ජීවිතක්ෂයට පත්වුණා.\nඔහුගේ දේහය ඊයේ පස්වරුවේ කැස්බෑවේ පිහිටි ඔහුගේ නිවස වෙත රැගෙන ආ අතර, දේහයට අවසන් ගෞරව දැක්වීම සඳහා මහා සංඝ රත්නය, දේශපාලනඥයින් සහ සිවිල් සංවිධාන නියෝජිතයින් ඇතුලූ බොහෝ පිරිසක් පැමිණ සිටියා.\nමෙම ඝාතන සිද්ධියට අදාළ මූල්‍ය සමාගම සහ එහි හිමිකරු සම්බන්ධයෙන්ද පොලීසිය වෙනම විමර්ශනයක් ආරම්භ කර තිබෙනවා.\nඑසේම සිද්ධිය සම්බන්ධයෙන් සාක්ෂි සටහන් කරගැනීමද මේ වනවිට ආරම්භ වී ඇති බවයි පොලිසිය පැවසුවේ.\nමේ අතර මෙම සිද්ධිය සම්බන්ධයෙන් අදහස් දැක්වීම සඳහා වෘත්තිය සමිති කිහිපයක් අද පස්වරුවේ කොළඹදී මාධ්‍ය හමුවක් කැඳවා තිබුණා.\nඑහෙත් ඊට හිටපු පාර්ලිමේන්තු මන්ත්‍රී රන්ජන් රාමනායක එක්ව අදහස් පළ කිරීමට උත්සාහ කිරීමත් සමඟ උණුසුම් තත්වයක් හටගත්තා.",
       "URL": "https://www.hirunews.lk/242905/සුනිල්-ජයවර්ධනගේ-අවසන්-කටයුතු-අනිද්දා-කැස්බෑවේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}