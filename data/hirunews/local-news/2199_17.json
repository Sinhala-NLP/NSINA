{
       "Source": "hirunews",
       "Timestamp": "Wednesday, 20 January 2021 - 19:36",
       "Headline": "ඉන්දියාවේ කොරෝනා එන්නත ලොව පුරා බෙදා හැරේ",
       "News Content": "කොරෝනා වෛරසය පාලනය සඳහා  ඉන්දියාවේ නිෂ්පාදිත කොවිඩ් මර්දන එන්නත් අද සිට ලොව පුරා තවත් රටවල්වලට බෙදා හැරීම ආරම්භ වුණා.\nලොව විශාලතම එන්නත්කරණ වැඩසටහන පසුගිය දා ආරම්භ කළ ඉන්දියාව මෙම ව්‍යාපෘතිය නම් කර ඇත්තේ වැක්සින් මෛත්‍රී ලෙසයි.\nපළමු අදියර යටතේ රටවල් 6ක් ඒ සඳහා තෝරාගෙන තිබෙනවා.\nඑම රටවල් වන්නේ මාලදිවයින, භූතානය, බංග්ලාදේශය, නේපාලය, මියන්මාරය සහ සී ෂෙල්ස් රාජ්‍යයයි.\nනේපාලයට හෙට දිනයේ එන්නත් මාත්‍රා ලක්ෂයක් යැවෙන අතර බංග්ලාදේශයට ද හෙට එන්නත් යැවීමට අපේක්ෂිතයි.\nමියන්මාරයට සහ  සී ෂෙල්ස් රාජ්‍යයට ලබන අනිද්දා වන විට එන්නත් බෙදා හරිනු ඇති.\nඒ අනුව ඉන්දියාවේ නිෂ්පාදිත කොවිෂීල්ඩ් එන්නතේ මාත්‍රා එක්ලක්ෂ 50,000ක් අද පෙරවරුවේ භූතානයටත්, පස්වරුවේ මාලදිවයිනට එන්නත් මාත්‍රා ලක්ෂයකුත් බෙදා හැරුණා.\nඉන්දීය විදේශ  කටයුතු අමාත්‍යාංශය නිකුත් කළ නිවේදනයේ දැක්වුණේ ශ්‍රී ලංකාව ඇතුළු රටවල් කිහිපයකට අදාළ එන්නත් ලබාදීම සඳහා එම රටවල ඖෂධ නියාමන ආයතනවලින් අවශ්‍ය අනුමැතිය අපේක්ෂාවෙන් සිටින බවයි.\nමේ සම්බන්ධයෙන් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධනගෙන් අප කළ විමසීමකදී ඔහු කියා සිටියේ ජාතික ඖෂධ නියාමන අධිකාරිය ඊට අදාළ වාර්තා සකස් කරමින් සිටින බවයි.\nලබන සඳුදා කොරෝනා මර්දන ජනාධිපති කාර්ය සාධක බලකාය වෙත අදාළ අනුමැතිය ලබා ගැනීම සඳහා වන ඉල්ලීම ඉදිරිපත් කළ පසු ඊට අවශ්‍ය කටයුතු සිදුකිරීමට නියමිතව තිබෙනවා.",
       "URL": "https://www.hirunews.lk/260250/ඉන්දියාවේ-කොරෝනා-එන්නත-ලොව-පුරා-බෙදා-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=2199"
}