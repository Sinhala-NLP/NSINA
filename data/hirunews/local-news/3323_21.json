{
       "Source": "hirunews",
       "Timestamp": "Saturday, 01 June 2019 - 11:04",
       "Headline": "රතන හිමිගේ උපවාසයට පාර්ශව රැසකගේ සහය - මන්ත්‍රී වියාලේන්ද්‍රනුත් මඩකලපුවේ උපවාසයක් අරඹයි (ඡායාරූප)",
       "News Content": "පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ආරම්භ කළ උපවාසයට මේ වනවිට පාර්ශව රැසක් සහය පළ කර තිබෙනවා.\nඒ අනුව එම උපවාසයට සහය පළ කරමින් දෙමළ ජාතික සන්ධානයෙන් පත්ව, ඒකාබද්ධ විපක්ෂයට සහාය පළකළ පාර්ලිමේන්තු මන්ත්‍රී එස්.වියාලේන්ද්‍රන් අද පෙරවරුවේ තවත් උපවාසයක් ආරම්භ කළා.\nහිරු වාර්තාකරු කියා සිටියේ මඩකලපුව - ගාන්ධි  උද්‍යානය ඉදිරිපිට අට්ටාලයක් මත ඔහු මෙලෙස උපවාසයේ නිරත වන බවයි.\nඅමාත්‍ය රිෂාද් බදියුදීන් සහ අසාද් සාලි, එම්.එල්.ඒ.එම් හිස්බුල්ලා යන ආණ්ඩුකාරවරුන් එම තනතුරුවලින් ඉවත් කිරිම ඇතුළු ඉල්ලීම් 4 ක් මුල් කර ගනිමිනුයි ඊයේ පෙරවරුවේ මහනුවර ශ්‍රී දළඳා  මාලිගාව ඉදිරිපිටදී රතන හිමියන් උපවාසය ආරම්භ කරනු ලැබුවේ.\nපූජ්‍ය අතුරලියේ රතන හිමියන්ගේ උපවාසයට සහය පළ කරමින් ඊයේ පස්වරුවේ කතෝලික සභාවේ නියෝජිතයෙකු වන රාගම පදිංචි මැන්ෆ‍්‍රඩ් ඇන්තනී නමැත්තෙකු ද එක්වුණා.\nරතන හිමියන් උපවාසය කරන ස්ථානයට ඊයේ රාත්‍රියේ පාර්ලිමේන්තු මන්ත්‍රී එස්.බී. දිසානායක පැමිණි අතර, එහිදී මාධ්‍ය වෙත අදහස් පළ කරමින් මන්ත්‍රීවරයා කියා සිටියේ රතන හිමියන් නොසලකා හැරිය යුතු  හිමිනමක් නොවන බවයි.\nමඩකලපුවේ උපවාසය ආරම්භ කිරීමට පෙර පාර්ලිමේන්තු මන්ත්‍රී එස්.වියාලේන්ද්‍රන් හිරු ප්‍රවෘත්ති අංශයට මෙලෙස අදහස් පළ කළා.\n‘‘අමාත්‍ය රිෂාඩ් බදියුදීන්, බස්නාහිර පළාත් ආණ්ඩුකාර අසාද් සාලි සහ නැගෙනහිර ආණ්ඩුකාර එම්.එල්.ඒ.එම්. හිස්බුල්ලා, වහාම එම ධුරවලින් ඉවත් කළ යුතුයි. අමාත්‍ය බදියුදීන් සම්බන්ධයෙන් චෝදනා රැසක් තිබෙනවා.අග්‍රාමාත්‍යවරයා මේ සම්බන්ධයෙන් පරීක්ෂණයක් සිදුකර ඔහු ඉවත් කිරීමට කටයුතු කරන්න  ඕන. එමෙන්ම මෙම තුන්දෙනාට එල්ලවී ඇති චෝදනා සම්බන්ධයෙන් විශේෂ පරීක්ෂණයක්ද සිදුකළ යුතුයි.’’\nමේ අතර, අද දිනයේදී රතන හිමියන්ගේ අඛණ්ඩ උපවාසයට සහය පළ කරමින් ගුරු සංගම්, උපාධිධාරී සංගම් සහ විශාල පිරිසක්ද පැමිණ සිටින බවයි ශ්‍රී දළදා මාළිගාව ඉදිරිපිිට සිටින හිරු මහනුවර වාර්තාකරු කමල් සුරවීර කියා සිටියේ.",
       "URL": "https://www.hirunews.lk/217503/රතන-හිමිගේ-උපවාසයට-පාර්ශව-රැසකගේ-සහය-මන්ත්‍රී-වියාලේන්ද්‍රනුත්-මඩකලපුවේ-උපවාසයක්-අරඹයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3323"
}