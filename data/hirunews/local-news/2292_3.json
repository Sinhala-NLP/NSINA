{
       "Source": "hirunews",
       "Timestamp": "Sunday, 06 December 2020 - 12:19",
       "Headline": "පොලිස් වසම් කිහිපයක් හෙට අලුයම හුදකලා බවින් නිදහස් වෙයි (වීඩියෝ)",
       "News Content": "හෙට උදෑසන පහේ සිට කොළඹ සහ ගම්පහ දිස්ත්‍රික්කයේ ප්‍රදේශ කිහිපයක් හුදකලා කිරීමට තීරණය කර ඇති බව රජයේ ප්‍රවෘත්ති දෙපාර්තමේන්තුව සඳහන් කළා.\nඒ අනුව කොළඹ දිස්ත්‍රික්කයේ කොම්පඤ්ඥ වීථිය පොලිස් බල ප්‍රදේශය, හුණුපිටිය ග්‍රාම නිලධාරී වසම, කුරුඳුවත්ත පොලිස් බල ප්‍රදේශයේ හැටේ වත්ත සහ වැල්ලවත්ත පොලිස් බල ප්‍රදේශයේ කෝකිලා පාර ප්‍රදේශය එලෙස අලුතින් හුදකලා කරන බවයි එම දෙපාර්තමේන්තුව සඳහන් කළේ.\nමේ අතර රජයේ ප්‍රවෘත්ති දෙපාර්තමේන්තුව නිවේදනය කළේ බ්ලූමැන්ඩල් පොලිස් වසම සහ වැල්ලම්පිටිය පොලිස් බල ප්‍රදේශයේ විජයපුර ග්‍රාම නිලධාරී වසම හෙට අලුයම පහේ සිට හුදකලා  බවින් නිදහස් කරන බවයි.\nමීට අමතරව වත්තල පොලිස් බල ප්‍රදේශයේ, කෙළවරපිටිය, හේකිත්ත, කුරුඳුහේන, ඇවරිවත්ත, වැලිකඩමුල්ල ග්‍රාම නිලධාරී වසම් හැර අනෙකුත් ප්‍රදේශ හෙට උදෑසන පහේ සිට හුදකලා කිරීමෙන් ඉවත් කරන බව රජයේ ප්‍රවෘත්ති දෙපාර්තමේන්තුව සඳහන් කළා. තවද පෑලියගොඩ පොලිස් බල ප්‍රදේශයේ පෑලියගොඩවත්ත, පෑලියගොඩ ගගබඩ, මීගහවත්ත, පට්ටිය - උතුර යන ග්‍රාම නිලධාරී වසම් හැර අනෙකුත් ප්‍රදේශද හුදකලා බවින් නිදහස් වනු ඇති.\nඑසේම කැළණිය පොලිස් බල ප්‍රදේශයද හෙට අලුයම පහේ සිට හුදකලා බවින් නිදහස්  කෙරෙන අතර, කිරිබත්ගොඩ පොලිස් බල ප්‍රදේශයේ වෙලේගොඩ උතුර ග්‍රාම නිලධාරී වසම හෙට උදෑසන පහේ සිට අලුතින්  හුදකලා කෙරෙන බව රජයේ ප්‍රවෘත්ති දෙපාර්තමේන්තුව සඳහන් කළා.",
       "URL": "https://www.hirunews.lk/256409/පොලිස්-වසම්-කිහිපයක්-හෙට-අලුයම-හුදකලා-බවින්-නිදහස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2292"
}