{
       "Source": "hirunews",
       "Timestamp": "Saturday, 20 May 2023 - 18:11",
       "Headline": "බොරැල්ලේ වෙඩි තැබීමෙන් මියගියේ මුතාලිෆ් ඝාතනයේ සැකකරුවෙක් (වීඩියෝ)",
       "News Content": "බොරැල්ල - ලෙස්ලි රණගල මාවත දී අද උදෑසන සිදුවී වෙඩි තැබීමෙන් මියගොස් ඇත්තේ, මේජර් තුවාන් මුතාලිෆ් ඝාතනයට සැකකරුවෙකු ලෙස අත්අඩංගුවට ගෙන නිදහස ලැබී පුද්ගලයෙකු බවට විමර්ශන වලදී අනාවරණය වී තිබෙනවා.\nඅද අලුයම යතුරු පැදියකින් පැමිණි දෙදෙනෙකු තවත් යතුරුපැදියකින් ගමන් කරමින් සිටි මෙම පුද්ගලයාට වෙඩි තබා තිබුණා.\nසිද්ධියෙන් මියගියේ කැළණිය ප්‍රදේශයේ පදිංචි 53 හැවිරිදි පුද්ගලයෙක්.\nමොහු පෞද්ගලික ආයතනවලට සේවකයින් සැපයීමේ සේවාවක් පවත්වාගෙන යන අයෙකු වන අතර, ඔවුන්ට වැටුප් ලබාදීම සඳහා ලෙස්ලි රණගල මාවතේ පිහිටි සිය සහෝදරියකගේ නිවසකට අද පෙරවරුවේ පැමිණි අවස්ථාවේ දී මෙම වෙඩි තැබීම සිදුව තිබෙන්නේ.\nසිය දියණියත් සමග ඔහු පැමිණ ඇති අතර, ඇය මුදල් රැගෙන සහෝදරියගේ නිවසට ගිය අවස්ථාවේදී යතුරුපැදියකින් පැමිණි දෙදෙනෙකු වෙඩි තැබීම සිදුකර පලාගොස් ඇති බවයි පොලිස් විමර්ශනවල දී අනාවරණ වී ඇත්තේ.\nපොලීසිය කරන ලද විමර්ශනවල දී අනාවරණ වූයේ මේජර් තුවාන් මුතාලිෆ් ඝාතනයට මොහු සැකකරුවෙකු ලෙස අත්අඩංගුවට ගෙන පසුව මුදා හැර ඇති බවයි.\n2005 වසරේ මැයි මස 31 වනදා මේජර් තුවාන් මුතාලිෆ් ඝාතනයට ලක්වූයේ නාරාහේන්පිට ප්‍රදේශයේදීයි.",
       "URL": "https://www.hirunews.lk/335752/බොරැල්ලේ-වෙඩි-තැබීමෙන්-මියගියේ-මුතාලිෆ්-ඝාතනයේ-සැකකරුවෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=329"
}