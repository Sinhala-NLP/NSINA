{
       "Source": "hirunews",
       "Timestamp": "Saturday, 27 August 2022 - 8:25",
       "Headline": "ආසියානු කුසලාන ක්‍රිකට් තරගාවලිය අරඹමින් ශ්‍රී ලංකා පිල අද තරග බිමට",
       "News Content": "ආසියානු කුසලාන ක්‍රිකට් තරගාවලිය අද (27) එක්සත් අරාබි එමීර් රාජ්‍යයේදී ආරම්භ වනවා.\nතරගාවලිය ආරම්භ කරමින් අද රාත්‍රී 7.30ට ශ්‍රී ලංකා කණ්ඩායම පළමුව තරග වදින්නේ ඇෆ්ගනිස්ථාන කණ්ඩායම සමගයි.\nමෙම තරගය ඩුබායිහි දී පැවැත්වීමට සියලු කටයුතු සූදානම් කර තිබෙනවා.\nශ්‍රී ලංකාවේ දී පැවැත්වීමට නියමිතව තිබු 15 වැනි ආසියානු කුසලාන ක්‍රිකට් තරගාවලිය එක්සත් අරාබි එමීර් රාජ්‍යය වෙත ගෙන යද්දී,ඊට සංවිධාන ශක්තිය ලබා දෙන්නේ ශ්‍රී ලංකා ක්‍රිකට් ආයතනයයි.\nඑළඹෙන ලෝක කුසලාන පන්දුවාර 20 තරගාවලිය සඳහා ආසියානු ක්‍රිකට් බලවතුන්ගේ පෙර සූදානමක් ලෙසින් පන්දුවාර 20 තරගාවලියක් ලෙසින් දින 16ක් පුරා වැලිකතරේ දී ක්‍රියාත්මක වෙන්නේ කණ්ඩායම් 6ක සහභාගිත්වයෙන්.\nඑම කණ්ඩායම් 6 මුලික වටයේදී A සහ B ලෙස කාණ්ඩ දෙකකින් තරග බිමට පිවිසෙනවා.\nතරගාවලිය සඳහා එක්වන ඉන්දු - පාකිස්ථාන මෙන්ම ශ්‍රී ලංකා කණ්ඩායම ද සිය පුහුණුවීම් සඳහා ද එක්ව සිටියා.\nඑහිදී කණ්ඩායම්වල ක්‍රීඩකයින් අනෙකුත් කණ්ඩායම්වල සහෘද ක්‍රීඩකයින් සමඟ සතුටු සාමිච්චියේ නිරත වූ අයුරුත් දැක ගන්නට ලැබුණා.\nඒ අතර සිටි ඉන්දු - පාකිස්ථාන ක්‍රීඩකයින්ගේ හමුව මෙහිදී බොහෝදෙනාගේ අවධානය දිනා ගත්තා.",
       "URL": "https://www.hirunews.lk/313841/ආසියානු-කුසලාන-ක්‍රිකට්-තරගාවලිය-අරඹමින්-ශ්‍රී-ලංකා-පිල-අද-තරග-බිමට",
       "Category": "Local News",
       "Parent URL": "https://www.hirunews.lk/local-news.php?pageID=910"
}