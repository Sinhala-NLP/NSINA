{
       "Source": "hirunews",
       "Timestamp": "Wednesday, 09 March 2022 - 15:02",
       "Headline": "ඖෂධ ගැන රාජ්‍ය ඇමතිගෙන් සහතිකයක් (වීඩියෝ)",
       "News Content": "ඖෂධ හිඟයක් පිළිබඳව ජනතාව අනවශ්‍ය කලබලයක් ඇති කරගත යුතු නොවන බව ඖෂධ නිෂ්පාදන, සැපයීම් නියාමන රාජ්‍ය අමාත්‍ය, මහාචාර්ය චන්න ජයසුමන පවසනවා.\nරාජ්‍ය ඖෂධ නීතිගත සංස්ථාවේ 51 වන ශාඛාව අද හෝමාගම නගරයේදී විවෘත කිරීමේ අවස්ථාවට එක්වෙමිනුයි ඔහු මෙම අදහස් පළ කළේ.\nමේ අතර, නුදුරේදීම ඖෂධ මිල ඉහළ දැමීමට පියවර ගන්නා බව ඖෂධ නියාමන අධිකාරිය ප්‍රකාශ කළා.\nඊයේ සිට ඖෂධ ආනයනය කරන සමාගම් ඔසුසැල් වෙත ඖෂධ බෙදා හැරීම තාවකාලිකව අත්හිටුවා ඇති බවයි පෞද්ගලික ඔසුසැල් හිමියන්ගේ සංගමයේ සභාපති චන්දික ගන්කන්ද ප්‍රකාශ කළේ.\nඇමරිකානු ඩොලරයට සාපේක්ෂව රුපියල අව ප්‍රමාණ වීමට ඉඩ හැරීම නිසා ඩොලරයේ අගය ඉහළ යාම මීට හේතු වී ඇති බව ද ඔහු සදහන් කළා.\nකෙසේ වෙතත්, ඖෂධ ආනයනකරුවන් ඉල්ලා ඇත්තේ ඖෂධ මිල වැඩි කිරීමෙන් පසු ඖෂධ වර්ග 75ක් සදහා පනවා ඇති මිල පාලනය ද ඉවත් කළ යුතු බවයි.\nඅප මේ සම්බන්ධයෙන් ජාතික ඖෂධ නියාමන අධිකාරියේ සභාපති වෛද්‍ය රසිත විජේවන්තගෙන් විමසීමක් කළ අතර ඔහු කියා සිටියේ මිල වැඩි කිරීමට අදාළව මූලික කටයුතු මේ වන විටත් සිදුකරමින් පවතින බවයි.",
       "URL": "https://www.hirunews.lk/299065/ඖෂධ-ගැන-රාජ්‍ය-ඇමතිගෙන්-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1304"
}