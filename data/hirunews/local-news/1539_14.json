{
       "Source": "hirunews",
       "Timestamp": "Wednesday, 24 November 2021 - 20:37",
       "Headline": "පාර්ලිමේන්තු මන්ත්‍රී සෙල්වරාසා ගජේන්ද්‍රන් හට එල්ල වූ විරෝධය",
       "News Content": "දෙමළ ඊළාම් විමුක්ති කොටි (එල්ටීටීඊ) නායක වේළුපිල්ලේ ප්‍රභාකරන් හට පාර්ලිමේන්තුවේදී ජාතික නායකයා ලෙස නම් කිරීම සම්බන්ධයෙන් සමස්ත ලංකා දෙමළ කොංග්‍රසයේ පාර්ලිමේන්තු මන්ත්‍රී සෙල්වරාසා ගජේන්ද්‍රන් හට අද (ජන.24) පාර්ලිමේන්තුවේදී දැඩි විරෝධයක් එල්ල වුනා.\nමෙහිදී විරෝධතා දැක්වූ පාර්ලිමේන්තු මන්ත්‍රීවරුන් ඉල්ලා සිටියේ ඔහුගේ කතාව පාර්ලිමේන්තු හැන්සාඩ් වාර්තාවෙන් ඉවත් කරන ලෙසයි.\nකෙසේ වෙතත් මන්ත්‍රීවරයකුගේ අදහස් ප්‍රකාශ කිරීමේ අයිතියට තමන්ට බාධා කළ නොහැකි බවත් කෙසේ වෙතත් මන්ත්‍රීවරුන්ගේ ඉල්ලීම සම්බන්ධයෙන් කථානායකවරයාගේ අවධානය යොමුකරන බවත් ඒ මොහොතේ පාර්ලිමේන්තුවේ මුලසුන් දැරූ වේලුකුමාර් මන්ත්‍රීවරයා ප්‍රකාශ කළා.\nසමස්ත ලංකා දෙමළ කොංග්‍රසයේ පාර්ලිමේන්තු මන්ත්‍රී සෙල්වරාසා ගජේන්ද්‍රන් අද පාර්ලිමේන්තුවේදී සිදුකළ මත මතභේදයට තුඩු දුන් ප්‍රකාශයේ සංක්ෂිප්ත සිංහල පරිවර්ථනය දැක්වෙන්නේ මෙලෙසින්.\nඊයේ පාර්ලිමේන්තුවේදී ඩග්ලස්ද දේවානන්ද ඇමැතිවරයා ප්‍රභාකරන් මත්ද්‍රව්‍ය ජාවාරම් කරා කියලා චෝදනා කළා.\nමම කැමතියි ඒකට උත්තරයක් දෙන්න.\nමම ඒක සම්පූර්ණයෙන්ම ප්‍රතික්ෂේප කරනවා.\nප්‍රභාකරන් කියන්නේ හොඳම හොඳ චරිතයක්.\nඅපේ ජාතික නායකයා ට එහෙම චෝදනා කරන්න එපා.\nයුද පෙරමුණේ හිටපු කමල් ගුණරත්න සරත් ෆොන්සේකා වගේ හමුදා නිලධාරීන් පවා ප්‍රභාකරන්ගේ හොඳ කියලා තියෙනවා,\nමට මේ වෙලාවේ චෝදනා කරන ඔය මැති ඇමතිවරු කරුණාකරලා ගිහින් ඩග්ලස් දේවානන්ද ට කියන්න මේ කරුණු හොයලා බලලා කියන්න කියලා.",
       "URL": "https://www.hirunews.lk/289068/පාර්ලිමේන්තු-මන්ත්‍රී-සෙල්වරාසා-ගජේන්ද්‍රන්-හට-එල්ල-වූ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1539"
}