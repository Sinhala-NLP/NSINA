{
       "Source": "hirunews",
       "Timestamp": "Thursday, 04 May 2023 - 13:20",
       "Headline": "උසස් පෙළ පිළිතුරු පත් අධීක්ෂණය ගැන සුබ පණිවුඩයක්  (වීඩියෝ)",
       "News Content": "උසස් පෙළ පිළිතුරු පත්‍ර අධීක්ෂණය සම්බන්ධයෙන් අද සුබවාදී පිළිතුරක් ලබාදීමට බලාපොරොත්තු වන බව විශ්වවිද්‍යාල ආචාර්යවරුන්ගේ සමිති සම්මේලනය පවසනවා.\nඒ සම්බන්ධයෙන් අවසන් තීරණයක් ගැනීම සඳහා ආචාර්යවරුන්ගේ සමිති සම්මේලනය දහවල් රැස්වීමට නියමිතයි.\nජනාධිපතිවරයා සමඟ විශ්වවිද්‍යාල ආචාර්යවරුන්ගේ සමිති සම්මේලනය ඉල්ලා ඇති සාකච්ඡාව ලබන සතියේ දී ලබාදීමට බලාපොරොත්තු වන බව ජනාධිපති වෘත්තිය සමිති අධ්‍යක්ෂ ජනරාල් සමන් රත්නප්‍රිය පසුගියදා ප්‍රකාශ කළා.\nකෙසේ වෙතත් අදාළ සාකච්ඡාව ලබාදෙන තුරු සිය වෘත්තිය ක්‍රියාමාර්ගය අඛන්ඩව දියත් කරන බවයි විශ්වවිද්‍යාල ආචාර්යවරුන්ගේ සමිති සම්මේලනය සඳහන් කළේ.\nපසුගිය පෙබරවාරි 17 වනදා උසස් පෙළ විභාගය අවසන් වූ අතර මේ දක්වා විශ්වවිද්‍යාල ආචාර්යවරුන් එහි පිළිතුරු පත්‍ර අධීක්ෂණය කිරීමේ කටයුතුවලට එක් නොවූයේ රජයේ නව බදු ප්‍රතිපත්තියට විරෝධය පළ කරමින්.\nවිශ්වවිද්‍යාල ආචාර්යවරුන්ගේ සමිති සම්මේලනයේ මාධ්‍ය ප්‍රකාශක ජ්‍යෙෂ්ඨ කථිකාචාර්ය චාරුදත්ත ඉලංගසිංහ අප කළ විමසීමක දී සඳහන් කළේ පිළිතුරු පත්‍ර ඇගයීම් අධීක්ෂණය සම්බන්ධයෙන් ගන්නා ඉදිරි ක්‍රියාමාර්ග අද පස්වරුවේ පැවැත්වෙන මාධ්‍ය හමුවේදී දැනුම් දෙන බවයි.\nමේ අතර උසස් පෙළ පිළිතුරු පත්‍ර ඇගයීම සඳහා ගුරුවරුන්ට මාර්ගගත ක්‍රමයට අයදුම්පත්‍ර යොමු කිරීමට ලබාදුන් කාලය අද මධ්‍යම රාත්‍රියෙන් අවසන් වනවා.\nවිශ්‍රාමික ගුරුවරුන් අදාළ පිළිතුරු පත්‍ර ඇගයීමේ කටයුතු සඳහා යොදාගැනීම හේතුවෙන් එය තවත් ගැටළුවක් බවට පත්වන බව ලංකා ගුරු සංගමය පවසනවා.\nඑහි ප්‍රධාන ලේකම් ජෝෂප් ස්ටාලින් කොළඹ අද පැවති මාධ්‍ය හමුවක දී සඳහන් කළේ රජය ගත් එම තීරණය නිවැරදි නොවන බවයි.",
       "URL": "https://www.hirunews.lk/334228/උසස්-පෙළ-පිළිතුරු-පත්-අධීක්ෂණය-ගැන-සුබ-පණිවුඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=370"
}