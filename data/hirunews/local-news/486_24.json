{
       "Source": "hirunews",
       "Timestamp": "Thursday, 09 March 2023 - 19:56",
       "Headline": "මහබැංකු අධිපතිගෙන් විශේෂ ප්‍රකාශයක් - ගුවන් ටිකට් මිලත් අඩුවන ලකුණු",
       "News Content": "ණය ප්‍රතිව්‍යුහගතකරණයට අදාළ ක්‍රමෝපාය ලබන මාසයේ දී ප්‍රකාශයට පත් කිරීමට අපේක්ෂා කරන බව මහ බැංකු අධිපති ආචාර්ය නන්දලාල් වීරසිංහ පවසනවා.\nඔහු උපුටා දක්වමින් රොයිටර් පුවත් සේවය වාර්තා කළේ ජාත්‍යන්තර මූල්‍ය අරමුදලේ ණය පැකේජයට අනුමැතිය ලැබීමට සමගාමීව වාණිජ ණයදෙන්නන් සමග ද සාකච්ඡා ආරම්භ කිරීමට ශ්‍රී ලංකාව බලාපොරොත්තු වන බවයි.\nජාත්‍යන්තර මූල්‍ය අරමුදලෙන් ණය සහනය ලබා ගැනීම සදහා වන කාර්ය මණ්ඩල අනුමැතිය ලද වහාම ණය ප්‍රතිව්‍යුහගතකරණය සඳහා සහ මධ්‍යකාලීන ණය ඉලක්ක සපුරා ගැනීමට කටයුතු කර දිගුකාලීන ණය තිරසරභාව ලගාකර ගැනීම සදහා කැපවන බව මහබැංකු අධිපතිවරයා මෙහිදී පෙන්වා දී තිබෙනවා.\nමෙම සියලු‍ කටයුතු ඉදිරි මාස හය තුළ අවසන් කිරීමට බලාපොරොත්තුව වන බව මහබැංකු අධිපතිවරයා සඳහන් කළා.\nජාත්‍යන්තර මූල්‍ය අරමුදල සමඟ වන ගිවිසුමට අනුව ශ්‍රී ලංකාව වසර දහයකදී ණය තිරසරභාව ළඟා කරගත යුතු අතර එම කාලය තුළ ණය බර අඩුකරගැනීමට අදාළ මාර්ග සිතියම ද ඉදිරිපත් කළ යුතු වනවා.\nඇමෙරිකානු ඩොලරයට සාපේක්ෂව රුපියල අද දිනයේත් ශක්තිමත් වුණා.\nමහබැංකුව නිකුත් කළ විනිමය අනුපාතිකයන්ට අනුව ඇමරිකානු ඩොලරයක ගැනුම් මිල රුපියල් 307.36 ක් ලෙස දැක්වුණු අතර, විකුණුම් මිල සටහන් වුණේ රුපියල් 325ක් ලෙසයි.\nඇමරිකානු ඩොලරයට සාපේක්ෂව රුපියල දිගින් දිගටම ශක්තිමත් වීමත් සමඟ එහි වාසිය ගුවන් මගීන්ට ලබාදීම සඳහා ගුවන් ටිකට්පත් ගාස්තු සංශෝධනයට අදාළ කටයුතු මේ වන විට සිදුකෙරෙමින් පවතින බව ශ්‍රී ලංකා ගුවන් සේවය සඳහන් කළා.\nගුවන් ප්‍රවේශ පත් වෙන්කර ගැනීමේදී ඊට අදාළ ගෙවීම් සිදු කරනු ලබන්නේ ඩොලර්වලින් වන අතර ඩොලරයේ අගය පහළ යාමේ වාසිය ගුවන් මගීන්ට කඩිනමින් ලබාගත හැකි බවයි එම ගුවන්සේවය සඳහන් කළේ.\nමේ අතර තිරිඟු පිටි මිල අඩුවීමත් සමඟ ආපනශාලාවල ආහාර මිල ගණන් අඩුකර ඇති අතර පරිප්පු සමඟ පාන් බාගයක මිල රුපියල් 150 සිට 130 දක්වා පහත දමා තිබෙනවා.\nඑමෙන්ම කොත්තු සහ කෙටි ආහාර මිල ගණන්ද අඩුකරන ලෙසයි අද පැවති මාධ්‍ය හමුවකදී සමස්ත ලංකා ආපනශාලාහිමියන්ගේ සංගමයේ සභාපති අසේල සම්පත් ආපනශාලාවලින් ඉල්ලා සිටියේ.\nමේ අතර ලංකා සතොස ආයතනය භාණ්ඩ 7 ක මිල අද සිට ක්‍රියාත්මක වන පරිදි පහත දමා තිබෙනවා.\nඒ අනුව, වියළි මිරිස් කිලෝවක් රුපියල් 75 කින් අඩු කර ඇති අතර එහි නව මිල දැක්වෙන්නේ රුපියල් 1500 ක් ලෙසයි.\nපාන් පිටි කිලෝවක මිල රුපියල් 15 කින් අඩු කර ඇති අතර එහි මිල රුපියල් 230 ක් ලෙස දැක්වුණා.\nපරිප්පු කිලෝවක් රුපියල් 19 කින් අඩු කරමින් නව මිල රුපියල් 339 ක් ලෙස දක්වා තිබෙනවා.\nසුදු සීනි කිලෝවක් රුපියල් 11 කින් අඩු කර ඇති අතර එහි නව මිල 218 ක් ලෙස සටහන් වුණා.\nදේශීය රතු කැකුළු කිලෝවක මිල රුපියල් 9 කින් අඩු කරමින් රුපියල් 155 ක් ලෙස දැක්වුණා.\nදේශීය නාඩු කිලෝවක් රුපියල් 7 කින් සහ ලොකුළුෑණු කිලෝවක් රුපියල් 6 කින් අඩු කර ඇති අතර ඒවායේ නව මිල ගණන් පිලිවෙලින් දැක්වුණේ රුපියල් 188 ක් හා රුපියල් 129 ක් ලෙසයි.",
       "URL": "https://www.hirunews.lk/329478/මහබැංකු-අධිපතිගෙන්-විශේෂ-ප්‍රකාශයක්-ගුවන්-ටිකට්-මිලත්-අඩුවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=486"
}