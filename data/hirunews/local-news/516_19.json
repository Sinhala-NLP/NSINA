{
       "Source": "hirunews",
       "Timestamp": "Friday, 24 February 2023 - 8:27",
       "Headline": "බුම්මාගේ සමීපතමයෙකු අත්අඩංගුවට",
       "News Content": "විදේශ රටකට පළාගොස් සිටින මත්ද්‍රව්‍ය ජාවාරම්කරුවෙකු මෙන්ම සංවිධානාත්මක අපරාධකරුවෙකු වන ස්ටැන්ලි කෙනඩි ප්‍රනාන්දු නොහොත් “බුම්මා” නැමැත්තාගේ සමීපතමයෙකු මත් කුඩු සමඟ කොළඹ - මෝදර ප්‍රදේශයේ දී අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ බුද්ධි කොට්ඨාසයේ ස්ථානාධිපතිවරයාට ලද තොරතුරකට අනුව ඊයේ (23) මෙලෙස අත්අඩංගුවට ගෙන ඇත්තේ දිලූෂන් කුමාරසිරි නැමැති 24 හැවිරිදි තරුණයෙක්.\nමොහු පසුගිය වසරේ අප්‍රේල් 21 වන දා කොටහේන - ගල්පොත්ත මංසන්ධිය ප්‍රදේශයේ දී පුද්ගලයෙකුට වෙඩි තබා ඝාතනය කිරීමට තැත් කිරීමේ සිද්ධියේ සැකකරු ද වනවා.\nඒ සඳහා යොදා ගත් මෙරට නිෂ්පාදිත රිවෝල්වරයක් සහ ඝාතන සඳහා භාවිතා කරනු ලබන කඩු 2ක්, ව්‍යාජ අංක තහඩු සහිත යතුරු පැදියක් සහ ත්‍රිරෝධ රථයක් ද සොයා ගත් බවයි පොලිස් විශේෂකාර්ය බලකාය සඳහන් කළේ.",
       "URL": "https://www.hirunews.lk/328172/බුම්මාගේ-සමීපතමයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=516"
}