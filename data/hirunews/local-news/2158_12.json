{
       "Source": "hirunews",
       "Timestamp": "Tuesday, 09 February 2021 - 13:01",
       "Headline": "කොරෝනා සංඛ්‍යාලේඛන අසත්‍ය බවට විපක්ෂයෙන් චෝදනා (වීඩියෝ)",
       "News Content": "කොරෝනා ආසාදිතයින් සහ සුවය ලැබූවන් සම්බන්ධයෙන් ඉදිරිපත් කරන වාර්තා අසත්‍ය බවට සමගි ජන බලවේගය නියෝජනය කරන පාර්ලිමේන්තු මන්ත්‍රී හේෂා විතානගේ අද (09) පාර්ලිමේන්තුවේදී චෝදනා කළා.\nකෙසේ වෙතත්, ඊට ප්‍රතිචාර දැක්වූ ප්‍රාථමික සෞඛ්‍ය සේවා, වසංගත රෝග හා කොවිඩ් පාලන කටයුතු රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දුපුල්ලේ එම චෝදනා ප්‍රතික්ෂේප කළා.\nඑමෙන්ම, පී.සී.ආර්. පරීක්ෂණවලදී ආසාදිතයින් වාර්තා වීමේ ප්‍රතිශතය ඉහළ ගොස් ඇති බව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියා.\nමේ අතර, එළැඹෙන 14 වැනිදාට යෙදී ඇති ආදරවන්තයින්ගේ දිනයේදී සෞඛ්‍ය අංශවල අවසරයකින් තොරව කිසිදු ආකාරයක සාද, ප්‍රිය සම්භාෂන හෝ උත්සව පැවැත්වීම සපුරා තහනම් බව පොලිසිය නිවේදනය කරනවා.\nඅන්තර්ජාලය සහ විවිධ සමාජ මාධ්‍ය හරහා එවැනි සාද සංවිධාන කරන බවට තොරතුරු ලැබී ඇති අතර, ඒ සම්බන්ධයෙන් දැඩි අවධානයෙන් පසුවන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.",
       "URL": "https://www.hirunews.lk/262119/කොරෝනා-සංඛ්‍යාලේඛන-අසත්‍ය-බවට-විපක්ෂයෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2158"
}