{
       "Source": "hirunews",
       "Timestamp": "Saturday, 21 April 2018 - 15:02",
       "Headline": "බේරුවල ප්‍රදීපාගාරය නැරඹීමට ගිය එකම පවුලේ දෙදෙනෙකු මරුට",
       "News Content": "බේරුවල ප්‍රදීපාගාරය නැරඹීමට ගිය එකම පවුලේ සහෝදරයෙකු සහ සහෝදරියක රළ පහරකට හසුවී මුහුදේ ගිලී ජීවිතක්ෂයට පත්වී තිබෙනවා.\nඅද පෙරවරුවේ ඔවුන් මෙම අනතුරට ලක්වී ඇති බවයි පොලීසිය සඳහන් කළේ.\nමෙලෙස ජීවිතක්ෂයට පත්වී ඇත්තේ 27 හැවිරිදි තරුණයෙකු සහ 24 හැවිරිදි ඔහුගේ නැගනියයි.\nඅද දහවල් 11 ට පමණ ඔවුන් දෙදෙනා තවත් පිරිසක් සමග එම ස්ථානයේ ගල් පර මත සිට ප්‍රදීපාගාරය නරඹමින් සිට තිබෙනවා.\nඑහිදී රළ පහරකට හසුවී ඔවුන් ගසාගෙන ගොස් ඇති බවයි පොලිසිය සඳහන් කළේ.\nපසුව ඔවුන් ප්‍රදීපාගාරයේ ඇති බෝට්ටු මගින් ගොඩට ගෙන බේරුවල රෝහලට ඇතුලත් කර තිබුනා.\nකෙසේවෙතත් මෙම තරුණයා සහ තරුණිය එහිදී මියගොස් ඇතැයි සඳහන්.\nමිය ගිය තරුණයා සහ තරුණිය, ඔවුන්ගේ පවුලේ ඥාතීන් ඊයේ දිනයේදී අලූත්ගම - මොරගල්ල ප්‍රදේශයේ පිහිටි සංචාරක හෝටලයක් වෙත පැමිණ ඇත්තේ නිවාඩුවක් ගත කිරීම සඳහායි.\nඑම හෝටලයේ සිට ඔවුන් බෝට්ටුවක් මගින් අද උදෑසන බේරුවල ප්‍රදීපාගාරය නැරඹීමට පැමිණ තිබෙනවා.\nමළ සිරුරු වැඩිදුර පරීක්ෂණ සඳහා කළුතර - නාගොඩ රෝහලට භාර දී ඇති බව සඳහන්.",
       "URL": "https://www.hirunews.lk/188909/බේරුවල-ප්‍රදීපාගාරය-නැරඹීමට-ගිය-එකම-පවුලේ-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3980"
}