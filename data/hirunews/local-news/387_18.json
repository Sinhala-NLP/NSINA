{
       "Source": "hirunews",
       "Timestamp": "Thursday, 27 April 2023 - 11:35",
       "Headline": "පළමු ඉනිමට ශ්‍රී ලංකා ලකුණු පුවරුව ශතක වැස්සකින් වර්ණවත් වෙයි",
       "News Content": "සංචාරක අයර්ලන්තය සහ ශ්‍රී ලංකාව අතර පැවැත්වෙන දෙවැනි ටෙස්ට් තරගාවලියේ සිව්වැනි දිනය අද (27) යි.\nගාල්ල ජාත්‍යන්තර ක්‍රිකට් ක්‍රීඩාංගණයේ දී මේ වනවිට පැවැත්වෙන තරගයේ සිය පළමු ඉනිම ක්‍රීඩා කරන ශ්‍රී ලංකා කණ්ඩායම ලකුණු 454 ලබාගෙන සිටින්නේ එක් කඩුල්ලක් පමණක් දැවී.\nමේ වනවිට ශ්‍රී ලංකා කණ්ඩායම වෙනුවෙන් පන්දුවට පහරදෙමින් සිය පළමු ඉනිමේ ලකුණු පුවරුව සකසමින් සිටින්නේ නිශාන් මධුෂ්ක සමගින් කුසල් මෙන්ඩිසුයි.\nසිය ටෙස්ට් ක්‍රිකට් දිවියේ 9 වැනි ශතකය ලබා ගත් මෙන්ඩිස් මේ වනවිට පන්දු 190 ලබා ඇති ලකුණු සංඛ්‍යාව 142ක්.\nඔහුට අනගි සහායක් ලබාදෙමින් අනෙක් පස රැඳී සිටින්නේ නිශාන් මධුෂ්ක වන අතර ඔහු ද සිය ටෙස්ට් ක්‍රිකට් දිවියේ මංගල ටෙස්ට් ශතකය ලබා ගැනීමට සමත් වුණා.\nමේ වනවිට මධුෂ්ක සිය මංගල ටෙස්ට් ද්විත්ව ශතකය ලබාගත්තා.\nනායක දිමුත් ලකුණු 115ක් රැස් කළේ සිය ටෙස්ට් දිවියේ 16 වැනි ශතකයයි.\nපළමු ව කාසිය වාසිය දිනාගත් අයර්ලන්ත නායක Balbrinie පන්දුවට පහරදීමේ අවස්ථාව ලබා ගත්තා.\nඒ අනුව පිටියට පිවිසි අයර්ලන්ත කණ්ඩායම සිය පළමු ඉනිමට ලබාගත් ලකුණු සංඛ්‍යාව 492ක්.\nඑහිදී අයර්ලන්ත පළමු ඉනිම ලකුණුවලින් හැඩ කළ පිතිකරුවන් අතර ඉහළින් ම සිටින්නේ Curtis Campher සහ Paul Striling.\nකර්ටිස් ලබාගත් ලකුණු සංඛ්‍යාව 111ක් වන අතර ලකුණු 103ක් පෝල්ගෙන් හිමිවුණා.\nනායක Balbrinie ශතකය පෙනි පෙනී සිටියදී ලකුණු 95ක් ලබා සිටියදී දැවී ගියේ රමේෂ් මෙන්ඩිස් යොමුකළ පන්දුවකට එල්ල කළ උඩ පහර ධනංජය සිල්වා විසින් රැකගනු ලැබීමත් සමගින්.\nශ්‍රී ලංකා කණ්ඩායම වෙනුවෙන් අයර්ලන්තයේ පළමු ඉනිමේ කඩුලු බිලිගන්නට වැඩියෙන් ම සමත් වූයේ ප්‍රභාත් ජයසූරිය යි.\nඔහු ලකුණු 174කට බිඳ දැමූ කඩුලු සංඛ්‍යාව 05ක්.\nවිශ්ව සහ අසිත ප්‍රනාන්දු අතරේ කඩුලු දෙක බැගින් බිඳී ගිය අතර එක් කඩුල්ලක හිමිකාරිත්වය රමේෂ් හට හිමිවුණා.\nමේ වනවිට ශ්‍රී ලංකා පළමු ඉනිම අයර්ලන්තයට වඩා ලකුණු 38ක් පසුපසින් සිටිනවා.\nහෙට තරගයේ අවසන් දිනයයි.",
       "URL": "https://www.hirunews.lk/333571/පළමු-ඉනිමට-ශ්‍රී-ලංකා-ලකුණු-පුවරුව-ශතක-වැස්සකින්-වර්ණවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=387"
}