{
       "Source": "hirunews",
       "Timestamp": "Tuesday, 31 October 2017 - 13:46",
       "Headline": "සාලාව ජනතාව ගොනුකළ මූලික අයිතිවාසිකම් පෙත්සම සලකා බැලීම ලබන වසරේ",
       "News Content": "සාලාව යුධ හමුදා අවි ගබඩාව පුපුරා යෑමෙන් පීඩාවට පත්, මෙතෙක් ගැටළු නොවිසඳුන ජනතාව විසින් ගොනුකර තිබූ මූලික අයිතිවාසිකම් පෙත්සම පිළිබඳ නඩුව සලකා බැලීමට ශ්‍රේෂ්ඨාධිකරණය තීරණය කර තිබෙනවා.\nඊයේ (30) එම නඩුව කැඳවූ අවස්ථාවේ ශ්‍රේෂ්ඨාධිකරණ විනිසුරුවරුන් වන ප්‍රියන්ත ජයවර්ධන, නලින් පෙරේරා, විජිත මලල්ගොඩ යන ත්‍රිපුද්ගල විනිසුරු මඩුල්ල විසින් මෙම තීරණය ගෙන ඇති බවයි වාර්තා වන්නේ.\nනඩුවේ පෙත්සම්කාර පාර්ශවය වෙනුවෙන් පෙනී සිටියේ ශ්‍රේෂ්ඨාධිකරණ නීතීඥ ශාන්ත ජයවර්ධන, සුනිල් වටගල සහ චාමර නානායක්කාරවසම් යන නීතීඥයන්.\nවගඋත්තරකාර පාර්ශවය වෙනුවෙන් නීතිපති දෙපාර්තමේන්තුවේ රජයේ නීතීඥ රජිව් ගුණතිලක පෙනී සිට තිබෙනවා.\nඅවි ගබඩාව පිපිරී මාස 16 කට වැඩි කාලයක් ගත වුවද අවතැන් වූ පුද්ගලයින්ගෙන් 450ක් පමණ පිරිසකගේ ගැටළු නොවිසඳී ඇති බවට පවසමින් මෙම මූලික අයිතිවාසිකම් පෙත්සම ගොණුකර තිබුණා.\nපෙත්සම මගින් පෙන්වා දී ඇත්තේ පිපිරීමෙන් හානි වූ නිවාස පිළිගත් තාක්ෂණික ක්‍රමවේදයක් මගින් අධ්‍යනය කිරීමකින් තොරව මතුපිට පෙනෙන හානියට පමණක් වන්දි තීරණය කෙරුණු බවයි.\nඅවි ගබඩාව පිපිරීමෙන් හානි වූ භාණ්ඩ සහ රථ වාහන සඳහා නිසි වන්දියක් නොලැබුණු බවත් මාස 16ක් පුරා ජීවන වෘත්තිය අහිමිව ඇති ව්‍යාපාරකයින් සඳහා වන්දි නොගෙවීම ඇතුළු කරුණු පිළිබඳවද මෙම පෙත්සමේ දක්වා තිබුණා.\nමෙහි වගඋත්තරකරුවන් ලෙස ආපදා කළමනාකරණ අමාත්‍යවරයා, මුදල් අමාත්‍යවරයා, මුදල් හා ආරක්ෂක යන අමාත්‍යංශවල ලේකම්වරුන්, යුධ හමුදාපතිවරයා, ප්‍රධාන තක්සේරු නිළධාරි, කොළඔ දිස්ත්‍රික් ලේකම්වරයා සහ අතිරේක දිස්ත්‍රික් ලේකම්වරයා ඇතුළු 13 දෙනෙකු නම් කර ඇති බව සඳහන්.\nමානව හිමිකම් කොමිෂන් සභාව ඉකුත් අප්‍රේල් මස නිකුත් කළ අතුරු වාර්තාවේ නිර්දේශයන් ක්‍රියාත්මක කරන ලෙස වගඋත්තර කරුවන්ට නියෝග කරන ලෙසද මෙම පෙත්සමෙන් ඉල්ලා තිබෙනවා.\nමෙම මූලික අයිතිවාසිකම් පෙත්සම සලකා බැලීමට රජයේ නීතීඥවරයා දැඩි ලෙස විරෝධය දැක්වා ඇති බවයි වාර්තා වන්නේ.\nපෙත්සම නිෂ්ප්‍රභා කරන ලෙසද ඔහු අධිකරණයෙන් ඉල්ලා තිබෙනවා.\nපසුව විනිසුරු මඩුල්ල ප්‍රකාශ කර ඇත්තේ මෙය පොදු ජනතාවගේ ගැටළුවක් වන බැවින් එය සලකා බැලිය යුතු බවයි.\nනඩුව සලකා බැලීම 2018 වසරේ මැයි 11වන දින සිදුකරනු ඇති.\nඒ සම්බන්ධයෙන් ඇති විරෝධතා එදිනට පෙර ඉදිරිපත් කරන ලෙසද විනිසුරු මඩුල්ල ඊයේ (30) නියම කර තිබෙනවා.",
       "URL": "https://www.hirunews.lk/174891/සාලාව-ජනතාව-ගොනුකළ-මූලික-අයිතිවාසිකම්-පෙත්සම-සලකා-බැලීම-ලබන-වසරේ",
       "Category": "Local News",
       "Parent URL": "https://www.hirunews.lk/local-news.php?pageID=4243"
}