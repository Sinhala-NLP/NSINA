{
       "Source": "hirunews",
       "Timestamp": "Thursday, 19 May 2022 - 7:26",
       "Headline": "අරගලකරුවන්ට පහරදුන් තවත් පිරිසක් අද අධිකරණයට (වීඩියෝ)",
       "News Content": "පසුගිය 9 වනදා ඇතිවූ කළහකාරී සිද්ධිය සම්බන්ධයෙන් අත්අඩංගුවට ගත් මොරටුව මහ නගර සභාවේ නගරාධිපති සමන්ලාල් ප්‍රනාන්දු ඇතුලු 8 දෙනෙකු අද අධිකරණයට ඉදිරිපත් කිරීමට නියමිතයි.\nඅත්අඩංගුවට ගත් පිරිසට සීතාවක ප්‍රාදේශීය සභාවේ සභාපති ජයන්ත රෝහණ සහ කැලණිය ප්‍රාදේශීය සභාවේ සභාපති මංජුල ප්‍රසන්න ද ඇතුලත්.\nඑමෙන්ම, කරන්දෙණිය ප්‍රාදේශීය සභාවේ මන්ත්‍රීවරයෙකු සහ තවත් පුද්ගලයෙකු මෙම සිද්ධියට අදාළව අත්අඩංගුවට ගැනීමටයි අපරාධ පරීක්ෂණ දෙපාර්තමේන්තුව පියවර ගෙන තිබුණේ.\nමීට අමතරව ගාලුමුවදොර සහ කොල්ලුපිටියේ ගැටුම්කාර සිද්ධීන් වලට අදාළව නව සිංහලේ සංවිධානයේ සභාපති ඩෑන් ප්‍රියසාද් ද ඊයේ අත්අඩංගුවට ගනු ලැබූවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ සැකකරුවන්ගෙන් අපරාධ පරීක්ෂණ දෙපාර්තමේන්තුව ප්‍රශ්න කිරීමෙන් අනතුරුව මෙලෙස අද දිනයේදී අධිකරණයට ඉදිරිපත් කරන බවයි.\nමේ අතර, ගාලුමුවදොර, අරලියගහ මන්දිරය ඉදිරිපිට සහ දිවයින පුරා පසුගිය 9 වනදා ඇති වූ කලහකාරි සිද්ධීන් සම්බන්ධයෙන් මේ දක්වා අත්අඩංගුවට ගත් සැකකරුවන් සංඛ්‍යාව 883 ක් බවයි පොලීසිය සඳහන් කළේ.\nඑමෙන්ම අරලියගහ මන්දිරය ඉදිරිපිට සහ ගාලුමුවදොර විරෝධතාකරුවන්ට පහරදීමේ සිද්ධිය සම්බන්ධයෙන් අත්අඩංගුවට ගත් හිටපු රාජ්‍ය අමාත්‍ය සනත් නිශාන්ත සහ පාර්ලිමේන්තු මන්ත්‍රී මිලාන් ජයතිලක මේ මස 25 වනදා දක්වා ඊයේ රක්ෂිත බන්ධනාගාර ගත කෙරුණා.\nඒ කොටුව මහේස්ත්‍රාත් තිළිණ ගමගේ ලබාදුන් නියෝගයකට අනුවයි. මීට අමතරව, සිද්ධියට අදාළව අත්අඩංගුවට ගත් බස්නාහිර හිටපු පළාත් සභා මන්ත්‍රී අමල් සිල්වා සහ දෙහිවල ගල්කිස්ස මහනගර සභාවේ සේවකයා ද එදින දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/304698/අරගලකරුවන්ට-පහරදුන්-තවත්-පිරිසක්-අද-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}