{
       "Source": "hirunews",
       "Timestamp": "Tuesday, 05 July 2022 - 19:25",
       "Headline": "ලංකාපුර පරිපාලන නිලධාරිනියගේ ඝාතනයට සැමියා අල්ලයි (වීඩියෝ)",
       "News Content": "පොළොන්නරුව - ලංකාපුර ප්‍රාදේශීය ලේකම් කාර්යාලයේ පරිපාලන නිලධාරිනියට තියුණු ආයුධයකින් පහරදී ඝාතනය කිරීමේ සිද්ධිය සම්බන්ධයෙන් ඇයගේ සැමියා අත්අඩංගුවට ගෙන තිබෙනවා.\nඊයේ අලුයම මෙම ඝාතනය පිළිබඳ තොරතුරු වාර්තාවූ අතර, ඉන් අනතුරුව ඇයගේ සැමියා එම ස්ථානයට ගිය මාධ්‍යවේදීන් වෙත අදහස් දක්වා තිබුණා.\nකෙසේ වෙතත් වැඩිදුර ප්‍රශ්න කිරීම්වලදී තමන් විසින් මෙම ඝාතනය සිදුකළ බව ඔහු පොලීසියට හෙළි කර තිබෙනවා.\nමත්පැන් පානය සහ ලබාගෙන ඇති ණය මුදල් සම්බන්ධයෙන් බිරිඳ නිරන්තරයෙන් තමන්ට බැණවදින නිසා හටගත් ආරවුලක් ඝාතනයට හේතුවූ බවයි ඔහු ප්‍රකාශ කර තිබුණේ.\nපස්වරුවේ සිටම ඇය තමන්ට දිගින් දිගටම දොස් පැවරූ අතර, ඒ හේතුවෙන් හටගත් කෝපය නිසා ඇයට පොරවකින් පහරදුන් බවයි සැකකරු පොලිසියට සඳහන් කර ඇත්තේ.\nඝාතනයෙන් පසු සඟවා තිබූ ඊට යොදාගත් පොරවද ඔහු පොලිසියට ඉදිරිපත් කර තිබෙනවා. සැකකාර සැමියා හෙට අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/309135/ලංකාපුර-පරිපාලන-නිලධාරිනියගේ-ඝාතනයට-සැමියා-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1044"
}