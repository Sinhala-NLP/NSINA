{
       "Source": "hirunews",
       "Timestamp": "Wednesday, 26 July 2017 - 16:24",
       "Headline": "විප්ලවයක් කරන පරිසක් ගැන ඇමති ෆයිසර් හෙළිකරයි",
       "News Content": "ත්‍රීරෝද රථ වෘත්තිකයා යනු අද සමාජය තුල ප්‍රවාහන විප්ලවයක් කරන කෙනෙක් බව පළාත් සභා සහ පළාත් පාලන අමාත්‍ය ෆයිසර් මුස්තෆා පවසනවා.\nඔහු මෙම අදහස් පල කලේ කොළඹ දිස්ත්‍රික් ත්‍රීරෝද රථහිමියන් සදහා සංවිධානය කල විශේෂ වැඩමුළුවක් අමතමින්.\nරත්මලාන-  ජර්මානු තාක්ෂණ ආයතන ශ්‍රවණාගාරයේ දී පසුගියදා පැවති මෙම සම්මන්ත්‍රණය සදහා සමස්ත ලංකා ත්‍රීරෝද රථ වෘත්තිකයින්ගේ සංගමය  නියෝජනය කරමින් පිරිසක් ද එක්ව සිටි බවයි අමාත්‍යංශය කියා සිටින්නේ.\nඑහිදී තවදුරටත් කතා කළ අමාත්‍යවරයා\n\"පොදු මහජනතාවගේ ප්‍රවාහන අවශ්‍යතා සපුරන පුද්ගලික බස්රථ සේවයන්  වගේම ත්‍රි රෝද රථය අත්‍යාවශ්‍ය සමාජ සාධකයක් බවට පත්වෙලා.  මෙම ත්‍රීරෝද රථ හා පුද්ගලික බස්රථ ප්‍රවාහන සේවාවන් සදහා ඍජුව හා වක්‍රව විශාල ප්‍රජාවකගේ ජීවන වෘත්තීය ගොඩනැගී තිබෙනවා.  විශේෂයෙන් ත්‍රීරෝද රථ සංස්කෘතිය මෙරට මධ්‍යම හා බිම් මට්ටමේ ප්‍රවාහන අවශ්‍යතාවය විශාල ප්‍රගතියක් සපයන ප්‍රභවයක්.\"\n\" ඒ නිසා තමයි රජයක් ලෙස ඔබලාගේ වෘත්තීය විධිමත්ව පවත්වාගෙන යාම සදහා අවශ්‍ය පසුබිම සකස් කිරීම විනීතව කටයුතු කරන්නෙ. ත්‍රීරෝද රථ ප්‍රවාහන ක්ෂේත්‍රය විධිමත්ව පවත්වාතෙන යාම සිදුනොකලොත්  සුළුතරයක් කරන වැරදි නිසා බහුතරයකට පීඩා විදින්න සිදුවෙනවා. අපි ඒ පිළිබද අවධානය යොමු කල යුතුයි.\"\n\" අද මාර්ග නීති කැඩීම වැඩි වශයෙන් සිදුවන්නේ ත්‍රීරෝද රථ රියදුරන් නිසා බව වාර්තා වෙනවා.  ඒ වගේම රිය අනතුරු දිනෙන් දින වැඩිවෙනවා. ඒ අතරේ ත්‍රීරෝද රථ විශාල ප්‍රමාණයක් තිබෙනවා. අපි වහාය ක්‍රියාත්මක වෙලා, මේ තත්වය පාලනය කරලා සමස්ත ත්‍රීරෝද රථ සේවාවට සිදුවිය හැකි විශාල අහිතකර බලපෑම පාලනය කරල කර්මාන්තය සුරක්ෂිත කලයුතුයි. ඒ සදහා ඔබලාගේ  සහාය අවශ්‍යයි ”\nසම්මන්ත්‍රණය සදහා සමස්ත ලංකා ත්‍රීරෝද රථ වෘත්තිකයින්ගේ සංගමය  නියෝජනය කරමින් සහභාගී වී සිටි  ත්‍රීරෝද රථ වෘත්තිකයන් විසින් ක්ෂේත්‍රයේ පවතින අවදානම් තත්වය පිළිබද අමාත්‍යවරයා සමග ඍජුවම කරුණු ඉදිරිපත් කලා.\nඑම කරුණු විශාල ප්‍රමාණයකට  අවශ්‍ය විසදුම්, එහි පැමිණ සිටි පොලීසිය හා ප්‍රවාහන අමාත්‍යාංශය නියොජනය කරමින් එහි පැමිණ සිටි නිලධාරීන් හරහා  ලබාදුන් බවත් අමාත්යංශය කියා සිටියා.\nත්‍රීරෝද රථ වෘත්තික හැදුනුම්පත් නිකුත් කිරීම, නැවතුම් පොල ගැටළු ආදී ඔවුන් විසින් ඉදිරිපත් කල සියළු දේ සදහා නිසි විසදුම් ලබා දීමට මෙහි දී හැකි වූ බව සඳහන්.\nමෙම අවස්ථාව සදහා බස්නාහිර පළාත් ප්‍රවාහන අමාත්‍යාංශය හා අදාල රාජ්‍ය ආයතන නිලධාරීන් රැසක් සහභාගී වී සිටියා.",
       "URL": "https://www.hirunews.lk/166838/විප්ලවයක්-කරන-පරිසක්-ගැන-ඇමති-ෆයිසර්-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=4401"
}