{
       "Source": "hirunews",
       "Timestamp": "Sunday, 02 October 2016 - 12:07",
       "Headline": "ජනපති, අගමැති ඉන්දියාවට",
       "News Content": "ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ ඉදිරි සති දෙක තුළ ඉන්දියාවේ සංචාරයන්හි නිරත වනවා.\nජනාධිපති මෛත්‍රීපාල සිරිසේන ඉන්දියාව බලා යන්නේ එහි පැවැත්වෙන බ්‍රික්ස් සමුළුවට සහභාගි වීම සඳහායී.\nසංවර්ධනය වෙමින් පවත්නා රටවල් සහ බ්‍රසීලය, රුසියාව, ඉන්දියාව, චීනය සහ දකුණු අප්‍රිකාව ඇතුළත් අන්තර් මහාද්වීපික සංවිධානයක් වන බ්‍රික්ස් මෙවර සිය සමුළුව පවත්වන්නේ ඉන්දියාවේ ගෝව නගරයේදීයි.\nමෙම සමුළුව සඳහා එක්වන ලෙස ඉන්දීය අග්‍රාමාත්‍ය නරේන්ද්‍ර මෝදි බිම්ස්ටෙක් සංවිධානයේ සාමාජික රටවලටද ආරාධනා කර තිබෙනවා.\nබිම්ස්ටෙක්, බෙංගාල බොක්ක වටා පිහිටි රටවල් අතර බහුවිධ තාක්ෂණික සහ ආර්ථික සහයෝගීතාව ඇතිකර ගැනීම සඳහා බිහි කළ සංවිධානයක්.\nඒ අනුව ජනාධිපති මෛත්‍රීපාල සිරිසේනද ඔක්තෝම්බර් 15 වනදා සහ 16 වනදා ගෝව නගරයේ පැවැත්වෙන එම සමුළුව සඳහා සහභාගි වනු ඇති.\nමේ අතර, නවසීලන්ත සංචාරය නිමවා අග්‍රාමාත්‍ය රනිල් වික්‍රමසිංහ ලබන අඟහරුවාදා සිංගප්පූරුව හරහා නවදිල්ලි නුවරට පැමිණෙනවා.\nබදාදා දිනයේදී ඔහු ඉන්දීය අග්‍රාමාත්‍ය නරේන්ද්‍ර මෝදි සමඟ සාකච්ඡාවක නිරතවීමට නියමිතයි. ඉන්දීය අග්‍රාමාත්‍යවරයා ඔහුගේ අමාත්‍ය මණ්ඩලය සමඟ ශ්‍රී ලංකා අග්‍රාමාත්‍යවරයා වෙත දිවාභෝජන සංග්‍රහයක්ද සංවිධාන කර ඇති බව සඳහන්.",
       "URL": "https://www.hirunews.lk/144283/ජනපති-අගමැති-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=4854"
}