{
       "Source": "hirunews",
       "Timestamp": "Saturday, 08 July 2023 - 11:13",
       "Headline": "විශ්වවිද්‍යාල සිසුවෙක් සිය දිවි නසා ගැනීමට සිදුකළ තැතක් වරදී",
       "News Content": "පේරාදෙණිය විශ්වවිද්‍යාලයේ සමසෞඛ්‍ය පීඨයේ දෙවැනි වසරේ සිසුවෙකු අද (08) අළුයම සියදිවි හානි කරගැනීමට තැත් කිරීමේදී එම උත්සාහය ව්‍යර්ථ වීමෙන් තුවාල ලබා ප්‍රතිකාර සඳහා පේරාදෙණිය රෝහලට ඇතුළත් කර තිබෙනවා.\nඅප වාර්තාකරු පැවසුවේ අද අළුයම එකට පමණ සේනක බිබිලේ නේවාසිකාගාරයේ දෙවන මහලේ කාමරයකදී සිසුවා සිය දිවි නසා ගැනීමට උත්සාහ කර ඇති අතර එහිදී බිම ඇදවැටී තුවාල ලබා සිටි එම සිසුවා නේවාසිකාගාරයේ අනෙකුත් සිසුන් විසින් රෝහල් ගත කර ඇති බවයි.\nමඩකලපුව ප්‍රදේශයේ පදිංචි මෙම 25 හැවිරිදි සිසුවා ඊයේ රාත්‍රියේ සෙසු සිසුන් සමඟ රාත්‍රී ආහාර ගැනීමට පිටතට ගොස් නැති අතර, සෙසු සිසුන් ඔහුට ආහාර රැගෙන පැමිණ දොරට තට්ටු කරන අවස්ථවේ දී දොර වසා තිබී තිබෙනවා.\nඑහිදී සැකසිතූ නේවාසිකාගාරයේ සිසුන් අසල ජනේලවලින් මෙම කාමරයට ඇතුළු වී ඇති අතර, මෙම සිසුවා බිම ඇද වැටී සිටින අයුරු දැක ඔහුව වහාම රෝහල් ගත කර තිබෙනවා.",
       "URL": "https://www.hirunews.lk/340443/විශ්වවිද්‍යාල-සිසුවෙක්-සිය-දිවි-නසා-ගැනීමට-සිදුකළ-තැතක්-වරදී",
       "Category": "Local News",
       "Parent URL": "https://www.hirunews.lk/local-news.php?pageID=203"
}