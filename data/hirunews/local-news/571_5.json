{
       "Source": "hirunews",
       "Timestamp": "Monday, 30 January 2023 - 8:04",
       "Headline": "වැලිවිට සුද්දා ඇතුලු මත්ද්‍රව්‍ය ජාවාරම්වලට සම්බන්ධ කිහිපදෙනෙකු අත්අඩංගුවට",
       "News Content": "පොලිස් විශේෂ කාර්ය බලකාය ප්‍රදේශ කිහිපයක සිදුකරන ලද වැටලීම්වලදී සංවිධානාත්මක අපරාධ කල්ලි සාමාජිකයෙකු ඇතුලු මත්ද්‍රව්‍ය සම්බන්ධයෙන් නමගිය කිහිපදෙනෙකු අත්අඩංගුවට ගෙන තිබෙනවා.\nසංවිධානාත්මක අපරාධ කල්ලි සාමාජිකයෙකු හා මහා පරිමාණ මත්ද්‍රව්‍ය ජාවාරම්කරුවෙකු වන 46 හැවිරිදි සුදත් කිත්සිරි තුෂාර හෙවත් වැලිවිට සුද්දා හෙරොයින් සමඟ ඊයේ (29) අත්අඩංගුවට ගෙන තිබුණේ කඩුවෙල ප්‍රදේශයේ සිදුකළ වැටලීමකදියි.\nඑමෙන්ම සංවිධානාත්මක අපරාධකරුවෙකු වන ජයලත් ද සිල්වා හෙවත් කරන්දෙණියේ සුද්දා සමඟ සමීප සබඳතාවක් පවත්වන පුද්ගලයෙකු බලපිටිය ප්‍රදේශයේදී හෙරොයින් සමඟ අත්අඩංගුවට ගෙන තිබුණා.\nතුප්පහිමුදලිගේ රමිත් හෙවත් ආඳාදොළ රංග නැමති මොහු 33 වන වියේ පසුවනවා.\nඑමෙන්ම උදේනි ඉනුකා පෙරේරා හෙවත් ඩිස්කෝ නැමති කාන්තාව තියුණු ආයුධ සහ හෙරොයින් සමඟ පොලිස් විශේෂ කාර්ය බලකාය අත්අඩංගුවට ගෙන තිබුණේ මෝදර ප්‍රදේශයේ කළ වැටලීමකදියි.\n42 හැවිරිදි කඩුවෙල ප්‍රදේශයේ පදිංචිකාරිනියක් වන ඇයගේ නිවස පරීක්ෂා කිරීමේදී තියුණු ආයුධ 4 ක්ද සොයාගෙන තිබුණා.\nමහා පරිමාණ මත්ද්‍රව්‍ය ජාවාරම්කරුවෙකු මෙන්ම සංවිධානාත්මක අපරාධකරුවෙකු වන දැනට ප්‍රංශයේ ජීවත්වන රූබන් නැමැත්තා සමඟ මෙම කාන්තාව සබඳතා පවත්වන බවට විමර්ශනවලදී අනාවරණ වී තිබෙනවා.",
       "URL": "https://www.hirunews.lk/326201/වැලිවිට-සුද්දා-ඇතුලු-මත්ද්‍රව්‍ය-ජාවාරම්වලට-සම්බන්ධ-කිහිපදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=571"
}