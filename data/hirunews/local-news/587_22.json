{
       "Source": "hirunews",
       "Timestamp": "Saturday, 21 January 2023 - 13:52",
       "Headline": "පානීය ජලය නොමැතිවීමෙන් කුඩා සීගිරිය ගම්මානයේ ජනතාව දැඩි දුෂ්කරතාවයක (වීඩියෝ)",
       "News Content": "මහවැලි සී කලාපයට අයත් කජුවත්ත සහ කුඩා සීගිරිය ගම්මානයේ පවුල් 1,485ක පුද්ගලයින් 7000කට අධික පිරිසක්, සිය මූලික අවශ්‍යතාවක් වන පිරිසිදු පානීය ජල බිඳක් හෝ නොමැතිවීමෙන් දුෂ්කරතාවකට පත්ව තිබෙනවා.\nතම ගම්මාන දෙක සඳහා තිබෙන එකම වගා ළිඳෙන් සහ නළ ළිඳෙන් පානීය ජල පහසුකම් සපුරාගැනීමට සිදුව ඇති මෙම ගම්වැසියන් අතරින් සැලකිය යුතු පිරිසක් මේ වන විටත් වකුගඩු රෝගයට ද දැඩි ලෙස ගොදුරු වී අවසන්.\nවසර 10ක් ඇතුළත කජුවත්ත සහ කුඩා සීගිරිය ගම්මාන දෙකේ පමණක් වකුගඩු රෝගයට ගොදුරු වී ජීවිතය අහිමි වූ පිරිස 13 දෙනෙක් බවයි ප්‍රදේශවාසීන් පවසන්නේ.\n2014 වසරේ දී මෙම ගම්මාන සඳහා පිරිසිදු පානීය ජල ව්‍යාපෘතියක් ක්‍රියාත්මක කිරීමට අදාළ මූලික සැලසුම් සකස් කෙරුණ ද එය අතරමඟ නතර වී ඇත්තේ තවත් සුදු අලියෙකු වූ ව්‍යාපෘතියක් බවට පත්කරමින්.\nමේ හේතුවෙන් පානීය ජල බිඳක් සොයා ගැනීම සඳහා මෙම ගම්වාසීන්ට දෛනිකව කිලෝමීටර් 8 - 10ක් පමණ දුර ගෙවා දැමීමට සිදුව තිබෙනවා.\nකඩිනම් මහවැලි සංවර්ධන යෝජනා ක්‍රමය යටතේ 1990 වසරේ දී තමන් මෙම ගම්මානවල පදිංචි වූ දා පටන් මේ දක්වාම පිරිසිදු පානීය ජලය නොමැතිවීම ඛේදනීය තත්ත්වයක් බවයි ජනතාව පෙන්වා දෙන්නේ.",
       "URL": "https://www.hirunews.lk/325570/පානීය-ජලය-නොමැතිවීමෙන්-කුඩා-සීගිරිය-ගම්මානයේ-ජනතාව-දැඩි-දුෂ්කරතාවයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=587"
}