{
       "Source": "hirunews",
       "Timestamp": "Monday, 12 June 2017 - 13:22",
       "Headline": "පැහැරගෙන ගිය තරුණිය බේරී පැමිණි අමුතු උපක්‍රමය",
       "News Content": "තමන්ව පැහැරගෙන ගොස් දුෂණය කිරීමට තැත් කළ තරුණයන් තිදෙනෙක් වෙන වෙනම දින වෙන් කරවාගෙන වෙනත් තැනක හමුවීමට අවශ්‍ය බව පැවසු තරුණියක් ගැන වෙනස් ම ආකාරයේ පුවතක් බලංගොඩ, පින්නවල ප්‍රදේශයෙන් වාර්තා වනවා.\nදුර පළාතකින් සේවයට පැමිණ බෝඩිමක නතර වී බලංගොඩ ප්‍රදේශයේ ඇඟලුම් කම්හලක සේවය කරන අවු 26ක් වයසැති ඇය සේවය නිම වී සිය නවාතැන්පළ වෙත යන අවස්ථාවේදී  රාත්‍රි 7.00 ට පමණ ත්‍රිරෝද රථයකින් පැමිණි තරුණයන් තිදෙනෙකු විසින් ඇය ඔසවා ත්‍රිරෝද රථයට දමාගෙන පඹහින්න ප්‍රදේශයට අතුරු මාර්ග ඔස්‌සේ රැගෙන ගොස් තිබෙනවා.\nඅතරමඟදී ඇය සතු රන් අභරණ ද පැහැර ගෙන ඇති අතර අවසානයේ තමන්ව දුෂණය කිරීමට යන බව ද ඇයට වැටහී තිබෙනවා.\nඑහෙත් එම අවස්ථාවේ එය සිදුනොකරන ලෙස ඉල්ලා ඇති ඇය එක්‌ එක්‌ තරුණයා සමඟ වෙන් වෙන්ව ඇසුරකට කැමැති බව පවසා ඇත්තේ ඇගේ කැමැත්ත නොසඟවා හෙළි කරමින්.\nපසුව දින වෙන්කරවාගෙන ඔවුන් කැමැති සුදුසු තැනකට තමා කැටුව යන ලෙසයි ඇය ඉල්ලා ඇත්තේ.\nසිය ජංගම දුරකථන අංකය ද ලබා දුන් ඇය තුන්දෙනාටම වෙන වෙනම හාදු 3ක් ද ලබා දී තිබෙනවා.\nතරුණයන් ඇය සමග සුහද වී පඹහින්න ප්‍රදේශයේ ම තේ පැන් හලකට ගොස්‌ තේ රැගෙන දී යළි බෝඩිම අසලට ගෙනැවිත් දමා රන් අභරණ ද යළි ලබා දී ඇති බව සදහන්.\nතරුණයන් තිදෙනාගෙන් දෙදෙනකුම තරුණියට පසු දින ඇමතුම් ලබා දී සවස හමුවීමට අවශ්‍ය බව දන්වා ඇති බවයි වාර්තා වන්නේ.\nතමා අසනීප තත්ත්වයෙන්  බලංගොඩ රෝහලේ නේවාසිකව පසුවන බවත් කෑම පාර්සලයක්‌ සහ වතුර බෝතලයක්‌ රැගෙන පැමිණෙන ලෙසත් ඇය ඔවුන්ට කියා තිබෙනවා.\nරෝහලෙන් ගිය පසු තමන් වෙන් වෙන්ව තරුණයන් සමග එන බවත් ඇය සඳහන් කර ඇති බවයි වාර්තා වන්නේ.\nඑක් තරුණයකු පස්‌වරු 1.00 ට පමණ රෝහලට පැමිණ පිටත බංකුවේ වාඩි වී සිට තරුණිය වෙතට ගොස්‌ කෑම බීම දෙන විටම ඔහු පොලිස් අත්අඩංගුවට තිබෙනවා.\nප්‍රශ්න කිරීම්වලදී ලැබූ තොරතුරු මත අනෙක්‌ තරුණයින් දෙදෙනා ද අත්අඩංගුවට ගත් බව සදහන්.\nපසුව ඔවුන්  බලංගොඩ මහෙස්‌ත්‍රාත් අධිකරණයට ඉදිරිපත් කිරීමෙන් පසුව හඳුනාගැනීමේ පෙරට්‌ටුවේ  දී  තරුණිය තිදෙනාම හඳුනා ගත් අතර පසුව මේ මස  13 දා තෙක්‌ සැකකරුවන් රක්‍ෂිත බන්ධනාගාරගත කිරීමට නියෝග කෙරුණා.\nතරුණිය, තරුණයන් රවටා  බලංගොඩ -පින්නවල පොලිසිය වෙත පැමිණිලි කර පොලිසියෙන් ලැබූ උපදෙස් මත මෙසේ තරුණයන් කොටු කර ගැනීමට දැලක් එලූ බව පසුව හෙළි වුණා.",
       "URL": "https://www.hirunews.lk/163385/පැහැරගෙන-ගිය-තරුණිය-බේරී-පැමිණි-අමුතු-උපක්‍රමය",
       "Category": "Local News",
       "Parent URL": "https://www.hirunews.lk/local-news.php?pageID=4473"
}