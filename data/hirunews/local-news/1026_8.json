{
       "Source": "hirunews",
       "Timestamp": "Tuesday, 12 July 2022 - 17:30",
       "Headline": "ජනාධිපති මන්දිරය දිසාපති භාරයට",
       "News Content": "ජනාධිපති මන්දිරය ඇතුළු අරගලකරුවන් විසින් අත්පත්කර ගත් පෞරාණික ගොඩනැගිලි වහා දිසාපති භාරයට පත්කල යුතු බව අරගල කරුවන් පවසනවා.\nඒ මාධ්‍ය නිවේදනයක් නිකුත් කරමින්.\nදින 90කට අධික කාලයක් පුරා අඛණ්ඩ ව පවත්වාගෙන ආ ගාලුමුවදොර විරෝධතාවයේ කූටප්‍රාප්තිය වෙනුවෙන් දිවයිනේ නන්දෙසින් කොළඹට පැමිණි මහජනතාවට ප්‍රථමයෙන් ම අපගේ ආචාරය පුදකරමු.\nඑහිදී ජනාධිපති නිල නිවස, ලේකම් කාර්යාලයය සහ අගමැති නිවස දැඩි පරිශ්‍රමයකින් පසුව අරගලකරුවන් විසින් අත්පත් කරගන්නා ලදි.\nදූෂිත රෙජීමයට එරෙහි විරෝධතාවෙහි ප්‍රකාශනයක් ලෙස මෙම ගොඩනැගිලි අත්පත් කරගැනීමේ සංකේතීය වටිනාකම අප වටහාගන්නා අතර ම, මහජන දේපළ වන එම පරිශ්‍රයන්හි ආරක්ෂාව සහ මතු පරපුරට උරුම කර දීම ද අරගලයෙහි වගකීමක් බව අපි විශ්වාස කරමු.\nවිරෝධතාවය දැක්වීමට පැමිණි පාලනයෙන් තොර මිලියනයකට අධික ජනතාවක් ඉදිරියේ සිදු වූ හානි තවදුරටත් වර්ධනයවීමට ඉඩ නොතැබිය යුතු බව අපේ අදහසයි. එබැවින් එම ගොඩනැගිලි නැවත රජයේ පාලනයට කොළඹ දිසාපතිවරයා වෙත Red Cross වැනි මැදිහත්කාරී පාර්ශ්වයක් හරහා භාර කළ යුතු බව අපි යෝජනා කරමු.\nමෙම පෞරාණික ගොඩනැගිලි වල මතු ආරක්ෂාව සැලසීමේ සහ තවදුරටත් හානි සිදුවීම වැළැක්වීමේ අරමුණින් මේ පියවර නොපමා ව ගතයුතු යැයි අපි විශ්වාස කරමු.",
       "URL": "https://www.hirunews.lk/309813/ජනාධිපති-මන්දිරය-දිසාපති-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1026"
}