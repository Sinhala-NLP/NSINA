{
       "Source": "hirunews",
       "Timestamp": "Wednesday, 28 July 2021 - 13:33",
       "Headline": "බොරළු කැනීම් හේතුවෙන්  දිය උල්පත්වලට දැඩි හානි -   ප්‍රදේශවාසීන් නිහඬ විරෝධතාවක (වීඩියෝ)",
       "News Content": "කලක් තිස්සේ සිදුකරන බොරළු කැනීම් හේතුවෙන් ඒ ආසන්නයේ ඇති දිය උල්පත්වලට දැඩි හානි සිදුවන බව පවසමින් කැකිරාව - පලාගල ප්‍රදේශවාසීන් නිහඬ විරෝධතාවක නිරත වුණා.\nඉකුත් රජය සමයේ සිට උල්පතයාය ප්‍රදේශයේ වරින් වර සිදුකරනු ලබන කැණීම් හේතුවෙන් තම ගම්මානයේ ජල උල්පත් සිඳීයාමේ තර්ජනයකට ලක්ව ඇති බව ගම්වාසීන් පවසනවා.\nපිරිසිදු ජලයෙන් පිරී ඉතිරි ගිය ළිං මේ වනවිට සිඳීයාමේ තර්ජනයකට ලක්ව ඇති ආකාරයය අපට දැක ගන්නට හැකියාවක් ලැබුනා.\nමේ හේතුවෙන් තමන් පරිභෝජනයට ගන්නා පානීය ජලය බොර පැහැයෙන් යුක්තව පවතින බව ඔවුන් මෙලෙස සඳහන් කළා.\nඅදාළ ස්ථානයේ සිදුකෙරෙන බොරළු කැණීම් සම්බන්ධයෙන් අප කළ සොයා බැලීමකදී එහි සේවකයෙකු පැවසුවේ රජයේ සංවර්ධන කටයුත්තක් ලෙස සංවර්ධනය කෙරෙමින්  පවතින ආඩියාගල - මඩාටුගම මාර්ගයේ සංවර්ධන කටයුතු සඳහා අවශ්‍ය බොරළු මෙම ස්ථානයෙන් ලබා ගන්නා බවයි.\nඔහු පැවසුවේ ඒ සඳහා භූ විද්‍යා හා පතල් කැණීම් කාර්යාංශය මගින් නිකුත් කර ඇති වලංගු කැණීම් බලපත්‍රයක් ද තමන් සතුව පවතින බවයි.\nමේ සම්බන්ධයෙන් වනසංරක්ෂණ දෙපාර්තමේන්තුවේ අඩවි වන නිලධාරී කාර්යාලයෙන් කළ විමසීමකදී ඔවුන් පැවසුවේ රජයේ මාර්ග සංවර්ධන කටයුත්තක් සඳහා අවශ්‍ය බොරළු ප්‍රමාණය කැණීමට පමණක් එම ස්ථානයට සීමා සහිතව අවසර ලබා දී ඇති බවයි.",
       "URL": "https://www.hirunews.lk/278225/බොරළු-කැනීම්-හේතුවෙන්-දිය-උල්පත්වලට-දැඩි-හානි-ප්‍රදේශවාසීන්-නිහඬ-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1790"
}