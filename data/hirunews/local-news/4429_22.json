{
       "Source": "hirunews",
       "Timestamp": "Monday, 10 July 2017 - 7:27",
       "Headline": "වෛද්‍යවරුන් තීරණාත්මක සාකච්ඡාවකට අද රැස්වේ  - වර්ජනයකට නොයන්නැයි ඇමති කිරිඇල්ල ඉල්ලයි",
       "News Content": "කල්දැමුණු වර්ජනය පිළිබඳ අවසන් තීන්දුවක් ගැනීමට රජයේ වෛද්‍ය නිලධාරීන්ගේ සංගමයේ විධායක කමිටුවේ විශේෂ හමුවක් අද පැවැත්වෙනවා.\nකෙසේ වෙතත් උසස් අධ්‍යාපන හා මහාමාර්ග අමාත්‍ය ලක්ෂ්මන් කිරිඇල්ල වෛද්‍යවරුන්ගෙන් ඉල්ලා සිටියේ රට තුළ පවතින ඩෙංගු වසංගතය ඇතුළු අනෙකුත් කරුණු සැලකිල්ලට ගෙන වර්ජනයකට නොයන ලෙසයි.\nසයිටම් ගැටළුව මුල් කරගනිමින් අඛණ්ඩ වර්ජනයකට යෑමට රජයේ වෛද්‍ය නිලධාරීන්ගේ සංගමය පසුගිය 4 වනදා තීරණය කළත්, එය සතියකින් කල් දැමුණේ රටේ පවතින ඩෙංගු තත්ත්වය සැළකිල්ලට ගනිමින් මෙම වර්ජන ක්‍රියාමාර්ගය නතර කරන ලෙස අගරදගුරු හිමිපාණන් කරනු ලැබූ ඉල්ලීමකට අනුවයි.\nඑහෙත් ශ්‍රී ලංකා වෛද්‍ය සභාවට වෙනත් පුද්ගලයෙකු පත් කරනු ලැබුවහොත් වර්ජන ක්‍රියාමාර්ගයකට අවතීර්ණ වන බව දැනටමත් රජයේ වෛද්‍ය නිලධාරින්ගේ සංගමය ප්‍රකාශ කර අවසන්.\nමේ අතර මහනුවර ප්‍රදේශයේ ඊයේ පැවති උත්සවයකට එක්වෙමින් අමාත්‍ය ලක්ෂ්මන් කිරිඇල්ල වෛද්‍යවරුන්ගෙන් ඉල්ලා සිටියේ වර්ජන ක්‍රියාමාර්ගයකට නොගොස් සාකච්ඡා මාර්ගයෙන් ගැටළු විසඳීමට කටයුතු කරන ලෙසයි.\nවිශ්වවිද්‍යාල සිසුන්ට නිදහස් අධ්‍යාපනය ලබාදී තිබියදී ඔවුන් සිදුකරනු ලබන අරගල සාධාරණ නොවන බවද අමාත්‍යවරයා එහිදී කියා සිටියා.",
       "URL": "https://www.hirunews.lk/165493/වෛද්‍යවරුන්-තීරණාත්මක-සාකච්ඡාවකට-අද-රැස්වේ-වර්ජනයකට-නොයන්නැයි-ඇමති-කිරිඇල්ල-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4429"
}