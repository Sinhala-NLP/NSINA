{
       "Source": "hirunews",
       "Timestamp": "Friday, 28 June 2019 - 12:21",
       "Headline": "එක්සත් ජාතීන්ගේ මහලේකම්ට ජනපතිගෙන් මරණ දඬුවම ගැන කරුණු පැහැදිලි කිරීමක්",
       "News Content": "මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කිරීමට තමන් ගත් තීරණය සම්බන්ධයෙන් එක්සත් ජාතීන්ගේ සංවිධානයේ මහලේකම්වරයා වෙත  දුරකථනය ඔස්සේ කරුණු පැහැදිලි කල බව ජනාධිපති මෛත්‍රිපාල සිරිසේන ප්‍රකාශ කළා.\nපොළොන්නරුව - පුලස්තිගම විජිත මධ්‍ය මහා විද්‍යාලයේ ගොඩනැගිල්ලක් විවෘත කිරීමේ උත්සවයකට අද එක්වෙමිනුයි ජනාධිපතිවරයා මෙම කරුණු අනාවරණ කළේ.\nඋත්සවය අමතමින් ජනාධිපතිවරයා සඳහන් කළේ ජාතියේ සහ මතු පරපුරේ අනාගතය සුරක්ෂිත කිරීමට නම් මත්ද්‍රව්‍ය ජාවාරම්කරුවන්ට මරණ දණ්ඩනය ක්‍රියාත්මක විය යුතු බවයි.\nමත්ද්‍රව්‍ය ජාවාරම් සම්බන්ධයෙන් වැරදිකරුවන් වී බන්ධනාගාරගතව සිටින පුද්ගලයන් හතර දෙනෙකුට මරණීය දණ්ඩනය ලබාදීම සඳහා තමා මේ වන විට අත්සන් තබා ඇති අතර ඊට විරුද්ධව කථා කරන සියලූ පිරිස් මත්ද්‍රව්‍ය ජාවාරමට සහය වන්නන් බවයි ජනාධිපතිවරයා කියාසිටියේ.\nපාසල් සිසුන්, විශ්වවිද්‍යාල සිසුන් ප්‍රමුඛ ලක්ෂ සංඛ්‍යාත තරුණ ජීවිත බිලිගනිමින් දිනෙන් දින ව්‍යාප්තවන නීතිවිරෝධි මත්ද්‍රව්‍ය ජාවාරම වළක්වා ජාතියේ සහ මතු පරපුරේ අනාගතය සුරක්ෂිත කිරීමට මත්ද්‍රව්‍ය ජාවාරම්කරුවන්ට මරණ දණ්ඩනය ක්‍රියාත්මක විය යුතු බවයි ජනාධිපතිවරයා පෙන්වා දුන්නේ.\nමෙහිදී අදහස් දක්වමින් ජනාධිපති මෛත්‍රීපාල සිරිසේන වැඩිදුරටත් කියා සිටියේ මත්ද්‍රව්‍ය ජාවාරම්කරුවන්ට මරණ දණ්ඩනය ලබාදීමට තමා අත්සන් තැබුවේ  කිසිවෙකු කෙරෙහි වෛරයෙන් හෝ ක්‍රෝධයෙන් නොව මෙම දරුණු සමාජ ව්‍යසනයෙන් ජාතිය සහ මතු පරපුර බේරාගැනීම වෙනුවෙන් බවයි.",
       "URL": "https://www.hirunews.lk/219269/එක්සත්-ජාතීන්ගේ-මහලේකම්ට-ජනපතිගෙන්-මරණ-දඬුවම-ගැන-කරුණු-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=3277"
}