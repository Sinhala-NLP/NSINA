{
       "Source": "hirunews",
       "Timestamp": "Friday, 12 August 2022 - 13:21",
       "Headline": "මහනුවර ඇසළ පෙරහර මංගල්‍යයේ දහවල් පෙරහර අද (වීඩියෝ)",
       "News Content": "මහනුවර ඇසළ පෙරහර මංගල්‍යය සාර්ථකව අවසන් කළ බවට වන සංදේශය දියවඩන නිලමේ නිලංග දෑල ඇතුළු බස්නායක නිලමේවරුන් විසින් ජනාධිපති රනිල් වික්‍රමසිංහ වෙත අද (12) පස්වරුවේ භාරදීමට නියමිත ව තිබෙනවා.\nපස්වරු 1.30ට දහවල් පෙරහර අස්ගිරිය ගෙඩිගේ විහාරයෙන් ආරම්භ වීමට නියමිත අතර, ඒ සමගින් සිවු මහා දේවාල පෙරහර ද වීදි සංචාරය කිරීමට නියමිත යි.\nඩී.එස්.සේනානායක වීදිය, පන්සල පාර, රජ වීදිය ඔස්සේ ගමන් කරන පෙරහර ශ්‍රී දළදා මාළිග චතුරස්‍රයේ තෙවරක් ප්‍රදක්ෂිණා කොට සවස 3ට උතුරු දිශාභිමුඛව පෙරහර ගෙවදීමට නියමිත යි.\nමහනුවර ඇසළ පෙරහැර මංගල්‍යයේ අවසන් රන්දෝලි පෙරහැර ඊයේ රාත්‍රී 7.24 යෙදුණු සුබ මොහොතින් විදි සංචාරය කෙරුණු අතර, පෙරහර නැරඹීමට අති විශාල ජනතාවක් පැමිණ සිටියා.\nජනාධිපති රනිල් වික්‍රමසිංහ ද පෙරහැර නැරඹීමට එක්ව සිටි අතර මෙවර පෙරහරේ කරඩුව වැඩම කරවනු ලැබුවේ ඉන්දි රාජා හස්තියා විසින්.\nඅනතුරුව අද අලු‍යම ගැටඹේ තොටේ දී ඇසළ පෙරහැර මංගල්‍යයේ සිවු මහා දේවාලවල දිය කැපීමේ චාරිත්‍රය සිදු කෙරුණා.",
       "URL": "https://www.hirunews.lk/312545/මහනුවර-ඇසළ-පෙරහර-මංගල්‍යයේ-දහවල්-පෙරහර-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=947"
}