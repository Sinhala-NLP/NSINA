{
       "Source": "hirunews",
       "Timestamp": "Saturday, 05 March 2022 - 8:40",
       "Headline": "ෂේන් වෝන්ගේ අභාවය වෙනුවෙන් පවුලේ සාමාජිකයින් වෙත අගමැති මොරිසන් ශෝකය පළ කරයි (වීඩියෝ)",
       "News Content": "ක්‍රිකට් ක්‍රීඩාවේ සදාතනික විශිෂ්ටයෙකු වන ඔස්ට්‍රෙලියාවෙන් බිහි වූ සුපිරි පා දඟ පන්දු යවන ක්‍රීඩක ෂේන් වෝන් වයස අවුරුදු 52 ක්ව සිටියදී ඊයේ (04) තායිලන්තයේදී අභාවප්‍රාප්ත වීම වෙනුවෙන් ඔහුගේ පවුලේ සාමාජිකයින් වෙත සිය ශෝකය පළ කරමින් ඔස්ට්‍රෙලියාවේ අගමැති ස්කොට් මොරිසන් රාජ්‍ය අවමංගල්‍ය උත්සවයක් පවත්වනු ලැබුවා.\nඒ ෂේන් වෝන් විසින් සිය රට වෙනුවෙන් සහ ක්‍රීඩාව වෙනුවෙන් සිදු කළ අනුපමේයට කෘතගුණ සැලකීමක් ලෙසයි.\n1969 වසරේ සැප්තැම්බර් 13 වැනිදා උපත ලබන ෂේන් කීත් වෝර්න් ක්‍රිකට් ඉතිහාසයේ විශිෂ්ටතම දඟ පන්දු යවන්නෙකු ලෙසයි සැලකෙන්නේ.\nඔස්ට්‍රෙලියානු කණ්ඩායමට නායකත්වයද ලබාදුන් ඔහු එක්දින ජාත්‍යන්තර තරඟවල දී මෙන්ම ටෙස්ට් තරඟවලදී ද අපූර්ව සටහන් තැබූ ක්‍රීඩකයෙක්.\nක්‍රිකට් පිටියෙන් සමුගන්නා විට ෂේන් වෝර්න් ටෙස්ට් කඩුළු 708 ක් සහ එක්දින කඩුළු 293 ක් ලබාගෙන තිබුණා.\nඅවස්ථා කිහිපයකදී වසරේ ක්‍රිකට් ක්‍රීඩකයා ලෙසද නම් වන ඔහු ශ්‍රී ලාංකිකයින්ට වඩාත් සමීප වන්නේ සුපිරි දඟ පන්දු යවන ක්‍රීඩක මුත්තයියා මුරලිදරන් සහ වෝන් අතර පන්දු යැවීම සම්බන්ධයෙන්ම පමණක් වූ සොඳුරු තරඟකාරීත්වය හේතුවෙන්.\nඇතැම් අවස්ථාවල එය කණ්ඩායම් දෙක අතර වෙනස් තරඟයක් බවටද පත්වුණා.\n2013 වසරේදී ක්‍රිකට් ක්‍රීඩාවෙන් සමුගත් ෂේන් වෝර්න් මියයනතුරුම ක්‍රිකට් විස්තර විචාරකයෙකු ලෙස කටයුතු කළ අතර, විවිධ අවස්ථාවලදී අසරණ වූ මිනිසුන් වෙනුවෙන් පෙනී සිටිමින් ප්‍රකට සමාජ මෙහෙවරක් කළ අයෙකු ලෙසද හැඳින්විය හැකියි.\nසුනාමිය අවස්ථාවේ ශ්‍රී ලාංකිකයින්ට අතදුන් නිසාම ෂේන් වෝර්න් පසුව අපට සමීප මිතුරෙකු වුණා.\nශ්‍රී ලංකාවට පැමිණි ඔහු මෙරට දරුවන් ඇතුළු මිනිසුන් සමඟ කටයුතු කළේ බොහෝ ලෙන්ගතු අයුරින්.\nමේ අතර සුපිරි දඟ පන්දු යවන්නෙකු වූ ෂේන් වෝන්ගේ හදිසි අභාවය පිළිබඳ දෙස් විදෙස් රාජ්‍ය නායකයින් මෙන්ම ප්‍රවීණ සහ වත්මන් ක්‍රිකට් ක්‍රීඩකයින් ද සිය සාතිශය සංවේගය පළ කර තිබුණා.\n''ඔහු කෙතරම් අපූරු විශිෂ්ටයෙක් ද ? කෙතරම් අපූරු ක්‍රිකට් ක්‍රීඩකයෙක් ද? කෙරතම් අපූරු මිනිසෙක්ද ? ඔහුගේ ගුණ වයන්නට මගේ ශබ්ද කෝෂය ප්‍රමාණවත් නැහැ...”\nමේ විශිෂ්ට ක්‍රීඩකයාගේ වියෝව කණ වැකුණු කම්පනයෙන් රාවල් පින්ඩි එක්ස්පර්ස් හෙවත් ශොයිබ් අක්තාර්, ඔහුගේ ටිව්ටර් ගිණුමේ අකුරු කර තිබුණේ එලෙසින්.\nමේ අතර, කුමාර් සංගක්කාර ද ඔහුගේ ටිව්ටර් ගිණුමට සංවේදී සටහනක් එක් කර තිබෙනවා.\nශේන් වෝන්ගේ වියෝව කණ වැකුණු තමන් කම්පනයට පත් වූ බව සංගක්කාර් සිය සටහනේ කියා තිබුණා.\nසිය ක්‍රිකට් ප්‍රවීණයාට තම සංවේගය පළ කරමින් ඉන්දීය සුපිරි පිතිකරු විරාට් කෝලි පවසා ඇත්තේ, සිය ක්‍රිකට් දිවිය සාර්ථක වීමට ප්‍රධානතම හේතුවක් ලෙස ෂේන් වෝන් හැඳින්විය හැකි බවත්, දඟ පන්දුව තුළ විශිෂ්ට වෙනසක් ඇති කළැ සුපිරිතමයෙකු ලෙසින් ඔහුව හැඳින්විය හැකි බවයි.\nතම සමකාලීන ක්‍රිකට් සඟයා ගැන සංවේගයෙන් යුතුව සටහනක් තබමින් ප්‍රවීණ ක්‍රිකට් ක්‍රීඩක මහේල ජයවර්ධන ප්‍රකාශ කළේ, තම ක්‍රිකට් යුගයේ බිහි වූ විශිෂ්ටතම පන්දු යවන්නා ෂේන් වෝන් බවයි.\nමේ අතර, ඔස්ට්‍රේලියානු පා දඟ පන්දු යවන්නාගේ හදිසි වියෝව සම්බන්ධයෙන් ජනාධිපති ගෝඨාභය රාජපක්ෂ සහ ක්‍රීඩා අමාත්‍ය නාමල් රාජපක්ෂ ද සිය සංවේගය පළ කරමින් ට්විටර් පණිවිඩ නිකුත් කර තිබෙනවා.",
       "URL": "https://www.hirunews.lk/298690/ෂේන්-වෝන්ගේ-අභාවය-වෙනුවෙන්-පවුලේ-සාමාජිකයින්-වෙත-අගමැති-මොරිසන්-ශෝකය-පළ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}