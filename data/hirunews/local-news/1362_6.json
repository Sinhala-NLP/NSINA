{
       "Source": "hirunews",
       "Timestamp": "Friday, 11 February 2022 - 18:45",
       "Headline": "සෞඛ්‍ය වර්ජනය තවදුරටත් (වීඩියෝ)",
       "News Content": "රජයේ රෝහල්වලින් නිකුත් කරන ඖෂධ තුණ්ඩු සඳහා සියලු රාජ්‍ය ඔසුසැල් මගින් නොමිලේ ඖෂධ නිකුත් කිරීමට පියවර ගෙන තිබෙනවා.\nරාජ්‍ය අමාත්‍ය මහාචාර්ය චන්න ජයසුමන කියා සිටියේ වර්ජනයෙන් රෝගී ජනතාව අපහසුතාවට පත්වීම වැළැක්වීම සඳහා මෙම තීරණය ගෙන ඇති බවයි.\nකොළඹ දිසා අධිකරණය වාරණ නියෝගයක් නිකුත් කර ඇති පසුබිමක වැටුප් විෂමතා ඇතුලු ඉල්ලීම් කිහිපයක් මුල් කර ගනිමින් සෞඛ්‍ය සේවාවල වෘත්තීය සමිති අද (11) පස්වන දිනටත් වර්ජනයේ නිරත වනවා.\nසෞඛ්‍ය සේවය අඩාල වන අයුරින් සිදුකරන වැඩවර්ජන අත්හිටුවන ලෙස දන්වා කොළඹ දිසා අධිකරණය ඊයේ වාරණ නියෝගයක් නිකුත් කළේ රජයේ හෙද නිලධාරින්ගේ සංගමය සහ එහි කැඳවුම්කරු සමන් රත්නප්‍රිය වෙතටයි.\nකෙසේ වෙතත්, කිසිදු වාරණ නියෝගයක් මේ වනතුරු තමන්ට ලැබී නොමැති බව පරිපූරක වෛද්‍ය සේවා ඒකාබද්ධ බල මණ්ඩලයේ සභාපති රවී කුමුදේශ් සඳහන් කළා.\nමෙම වර්ජනයට තම සංගමය සහය නොදක්වන බවයි මාධ්‍ය හමුවක් කැඳවමින් සමස්ත ලංකා හෙද සංගමයේ ප්‍රධාන ලේකම් එස්.බී.මැදිවත්ත කියා සිටියේ.",
       "URL": "https://www.hirunews.lk/296775/සෞඛ්‍ය-වර්ජනය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1362"
}