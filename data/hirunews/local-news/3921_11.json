{
       "Source": "hirunews",
       "Timestamp": "Tuesday, 29 May 2018 - 16:29",
       "Headline": "ගෙවල් බිඳුම් සහ කොල්ලකෑම්වලට සම්බන්ධ සැකකරුවෙකු කටුකුරුන්දේදී අත්අඩංගුවට",
       "News Content": "ගෙවල් බිඳ දේපළ සොරකම් කළ පුද්ගලයෙකු රුපියල් ලක්ෂ 20 කට අධික දේපළ සමග පොලිස් අත්අඩංගුවට ගෙන තිබෙනවා.\nඅද අලුයම කලුතර කොට්ඨාශ නීතිය බලගැන්වීමේ ඒකකය සිදුකළ වැටලීමකදීයි සැකකරු අත්අඩංගුවට පත්වී ඇත්තේ.\nඔහු අලුත්ගම සහ කලුතර දකුණ පොලිස් වසම්වල ගෙවල් බිඳුම් ගණනාවක් සිදුකළ අයෙක් වන අතර ඔහු සතුව තිබී රුපියල් ලක්ෂ 20 කට අධික දේපළ සොයාගෙන තිබෙනවා.\nජපනා යන අන්වර්ථ නාමයකින් හඳුන්වන 31 හැවිරිදි සැකකරු ගිංතොට ප්‍රදේශයේ පදිංචිකරුවෙක්.\nඑම පුද්ගලයා සතුව තිබී රන් පවුම් 14 ක්, විවිධ වර්ගයේ මැණික් ගල් 15 ක් සහ ජංගම දුරකථන 4 ක් සොයාගෙන තිබෙනවා.\nරන් පවුම් හෙට්ටිවීදිය ප්‍රදේශයේ වෙළඳසැල් වෙත උකස්කර තිබියදී සොයාගෙන ඇති අතර මැණික් ගල් පුත්තලම ප්‍රදේශයේ නිවසක සගවා තිබියදී සොයාගෙන ඇති බවයි පොලිසිය කියාසිටියේ.\nසැකකරු මත්ද්‍රව්‍ය සඳහා ඇබ්බැහි වුවෙක් වන අතර ඔහුට විරුද්ධව මාතර සහ ගාල්ල අධිකරණවල ගෙවල් බිඳුම් සිද්ධීන්වලට අදාළ නඩු 21 ක් විභාග වෙමින් පවතින බවට අනාවරණ වී තිබෙනවා.\nඑමෙන්ම පසුගිය වසරේදී කේරළ ගංජා කිලෝ 15 ක් ළග තබාගැනීම සම්බන්ධයෙන් පුත්තලම මහාධිකරණයේ නඩුවක් විභාග වෙමින් පවතින අතර මෙම පුද්ගලයා මීට පෙර වසර එක හමාරක් සිර දඩුවම් ලබා සිටි අයෙක් බව ද සඳහන්.\nසොරකම් කිරීමෙන් පසු පදිංචි ප්‍රදේශය මගහැර වැඩි වශයෙන් කොළඹ සහ පුත්තලම යන ප්‍රදේශවල තාවකාලික ලැගුම්හල්වල නතර වී සිට ඇති බවට ද හෙළිවී තිබෙනවා.\nසැකකරු වැඩිදුර විමර්ශණ සඳහා කලුතර දකුණ පොලිසියට ඉදිරිපත් කිරීමට නියමිතයි.",
       "URL": "https://www.hirunews.lk/191838/ගෙවල්-බිඳුම්-සහ-කොල්ලකෑම්වලට-සම්බන්ධ-සැකකරුවෙකු-කටුකුරුන්දේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3921"
}