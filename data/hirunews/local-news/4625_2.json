{
       "Source": "hirunews",
       "Timestamp": "Wednesday, 08 March 2017 - 15:50",
       "Headline": "මන්ත්‍රී දිනේෂ්ට සතියක් පාර්ලිමේන්තුව තහනම්",
       "News Content": "ජාතික නිදහස් පෙරමුණේ මන්ත්‍රිවරුන්ට පාර්ලිමේන්තුව තුළ ස්වාධීනව කටයුතු කිරීමට අවස්ථාව ලබාදිය නොහැකි බව කථානායකවරයා ප්‍රකාශ කිරීමත් සමඟ අද පාර්ලිමේන්තුවේ උණුසුම් තත්ත්වයක් මතුවුණා.\nජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මීට පෙර අවස්ථා කිහිපයකදී ඒ සම්බන්ධයෙන් කථානායකවරයාගෙන් විමසූ අතර එහි තීරණය අද දැනුම්දෙන බවයි කථානායකවරයා ප්‍රකාශ කළේ.\nඒ අනුව කථානායක කරූ ජයසූරිය ඒ සම්බන්ධයෙන් තම නිවේදනය සිදුකරමින් කියා සිටියේ එක්සත් ජනතා නිදහස් සන්ධානය යටතේ ඔවුන් තරඟ කර ඇති නිසා ජාතික නිදහස් පෙරමුණ වෙනම පක්ෂයක් ලෙස පාර්ලිමේන්තුව තුළ පිළිගත නොහැකි බවයි.\nඅනතුරුව විමල් වීරවංශ මන්ත්‍රීවරයා අදහස් දැක්වීමට උත්සාහ කළ අතර එහිදි ඒ සඳහා වෙනත් දිනයක අවස්ථාව ලබාදෙන බව කථානායක කරූ ජයසූරිය සඳහන් කළා.\nඑම අවස්ථාවේදී පාර්ලිමේන්තු මන්ත්‍රී දිනේෂ් ගුණවර්ධන අඛන්ඩව අදහස් දැක්වීමට උත්සාහ කළ අතර, ඒකාබද්ධ විපක්ෂයේ මන්ත්‍රීවරුන් කථානායකවරයාගේ තීන්දුවට අනුගත නොවෙමින් පාර්ලිමේන්තු සභා ගර්භය මධ්‍යයට පැමිණියා.\nඑහිදී කථානායකවරයා පාර්ලිමේන්තුව විනාඩි 10 කට කල් තැබීමටයි නියෝග කළේ.\nයළි පාර්ලිමේන්තුව ආරම්භවීමෙන් පසු නැවතත් ඒකාබද්ධ විපක්ෂයේ මන්ත්‍රීවරුන් සිය විරෝධය පළ කළා.\nඑහිදී විනය විරෝධී හැසිරීම හේතුවෙන් පාර්ලිමේන්තු මන්ත්‍රී දිනේෂ් ගුණවර්ධන අද දිනයේ පාර්ලිමේන්තු සභා වාරය අවසන් වනතුරු සභාවෙන් ඉවත් කිරීමට පියවර ගන්නා ලෙස කථානායක කරූ ජයසූරිය වේත්‍රධාරියාට නියෝග කළේ පාර්ලිමේන්තුව නැවතත් කල් තබමින්.\nඑහෙත් වේත්‍රධාරියාගේ දැනුම්දීම මත දිනේෂ් ගුණවර්ධන මන්ත්‍රිවරයා සභා ගැබෙන් ඉවත් නොවූ අතර යළි සභාව ආරම්භ කළ කථානායකවරයා සඳහන් කළේ ඔහු ඉවත් නොවුණහොත් පොලීසිය කැඳවා මන්ත්‍රීවරයා සභා ගැබෙන් ඉවත් කිරීමට වේත්‍රධාරීවරයාට සිදුවනු ඇති බවයි.\nඑසේ පවසා තුන්වන වරටත් සභාව කල් තැබීමට කථානායක කරූ ජයසූරිය පියවර ගත්තා. පසුව පොලිස් නිලධාරීන් කණ්ඩායමක්ද පාර්ලිමේන්තු සභා ගර්භයට පැමිණි අතර, මන්ත්‍රීවරයා ඉන් ඉවත්ව ගොස් තිබුණේ නැහැ.\nඒ අනුව සතියක කාලයක් මන්ත්‍රීවරයාට පාර්ලිමේන්තුව තහනම් කිරීම සඳහා සභා නායක ලක්ෂ්මන් කිරිඇල්ල සභාවට යෝජනාවක් ඉදිරිපත් කළා.\nඊට ඡන්ද විමසීමක් අවශ්‍ය බව ඒකාබද්ධ විපක්ෂය සඳහන් කළ අතර ඒ අනුව සිදුකළ ඡුන්ද විමසීමේදී යෝජනාවට පක්ෂව ඡුන්ද 85 ක් ලැබුණු අතර, විපක්ෂව ලැබණේු ඡන්ද 22 ක් පමණයි.\nජනතා විමුක්ති පෙරමුණේ මන්ත්‍රීවරුන් ඡන්දය ප්‍රකාශ කිරීමෙන් වැළකී සිටි අතර ආණ්ඩුව නියෝජනය කරන නිදහස් පක්ෂ මන්ත්‍රිවරුන් ඊට පක්ෂව ඡන්දය ලබාදුන්නා.\nඡන්ද විමසීමෙන් අනතුරුව පාර්ලිමේන්තුවේ අදට නියමිත වැඩකටයුතු ආරම්භ කෙරුණා.",
       "URL": "https://www.hirunews.lk/156375/මන්ත්‍රී-දිනේෂ්ට-සතියක්-පාර්ලිමේන්තුව-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4625"
}