{
       "Source": "hirunews",
       "Timestamp": "Tuesday, 23 May 2023 - 19:43",
       "Headline": "උපයෝගීතා කොමිසමේ සභාපති ගැන තීන්දු කරන ඡන්දය හෙට - රැකගැනීමට විපක්ෂය සූදානමින්(වීඩියෝ)",
       "News Content": "මහජන උපයෝගීතා කොමිසමේ සභාපති ජනක රත්නායකට ඉවත් කිරීමට අදාළව පාර්ලිමේන්තුවේ හෙට පැවැත්වෙන ඡන්ද විමසීමේදී ඔහුට සහය පළ කරන බව විපක්ෂ නායක සජිත් ප්‍රේමදාස ප්‍රකාශ කළා.\nඋත්තර ලංකා සභාගය මෙන්ම නිදහස ජනතා සභාවද එම යෝජනාවට එරෙහිව ඡන්දය භාවිත කරන බවයි ප්‍රකාශ කර තිබෙනවා.\nමහජන උපයෝගීතා කොමිසමේ සභාපතිවරයා එම ධුරයෙන් ඉවත් කිරීමට චෝදනා පත්‍රය සකස් කළ බව අමාත්‍ය කංචන විජේසේකර පළමුව ප්‍රකාශ කළේ පසුගිය ජනවාරි 29 වනදායි.\nතමන් ඊට මුහුණදීමට ඉතා උනන්දුවෙන් සිටින බව සභාපතිවරයා එදිනම ප්‍රකාශ කළා.\nමේ අතර අධිකරණ නියෝගයක් මත උපයෝගීතා කොමිසමේ සභාපති ජනක රත්නායකගේ කොල්ලුපිටියේ කාර්යාලයට පොලිසිය මුද්‍රා තැබුවේ පෙබරවාරි 16 වනදායි.\nඑසේම මෑතකදී විදුලි ගාස්තු සංශෝධනය කිරීමට විදුලිබල මණ්ඩලය ගත් තීරණය බලරහිත කරන ලෙස ඉල්ලා ඔහු මාර්තු 10 වනදා ශ්‍රේෂ්ඨාධිකරණය හමුවේ පෙත්සමක්ද ගොනු කළා.\nඑවන් මතවාදී ගැටළු මතුවූ තත්වයක් තුළයි ඔහු තනතුරෙන් ඉවත් කරන යෝජනාවක් පාර්ලිමේන්තුවට ඉදිරිපත් කෙරුණේ.\nඑය හෙට විවාදයට ගැනීමට පසුගිය 11 වනදා පැවති පක්ෂ නායක රැස්වීමේදී තීරණය කෙරුණා.\n2002 අංක 35 දරණ ශ්‍රී ලංකා මහජන උපයෝගිතා කොමිෂන් සභා පනත යටතේ ස්ථාපිත මෙම කොමිෂන් සභාවේ සාමාජිකයෙකු ඉවත් කිරීම සඳහා නොපැමිණි මන්ත්‍රීවරුන්ද ඇතුලුව පාර්ලිමේන්තුවේ මුළු මන්ත්‍රී සංඛ්‍යාවෙන් බහුතරයක් විසින් සම්මත කළ යෝජනාවක් අනුමත කරගත යුතුයි.\nමේ අතර නව විදුලි ගාස්තුව ජූනි මස 30 වන දින ප්‍රකාශයට පත් කිරීමට නියමිතව තිබෙනවා.\nඒ අනුව ඒ සඳහා ජූනි මස 20 වන දින දක්වා මහජන අදහස් විමසීමටයි මහජන උපයෝගීතා කොමිෂන් සභාව තීරණය කර ඇත්තේ.\nලංකා විදුලිබල මණ්ඩලය මගින් දැනට ඉදිරිපත් කර ඇති සියයට 3 ක විදුලි ගාස්තු අඩු කිරීමේ යෝජනාව සහ කොමිෂන් සභාව ඉදිරිපත් කරන විකල්ප යෝජනා සම්බන්ධයෙන් ජනතාවගේ අදහස් මෙහිදී විමසනු ඇති.",
       "URL": "https://www.hirunews.lk/336026/උපයෝගීතා-කොමිසමේ-සභාපති-ගැන-තීන්දු-කරන-ඡන්දය-හෙට-රැකගැනීමට-විපක්ෂය-සූදානමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=322"
}