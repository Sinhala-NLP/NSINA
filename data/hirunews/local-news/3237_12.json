{
       "Source": "hirunews",
       "Timestamp": "Saturday, 20 July 2019 - 19:45",
       "Headline": "මිනිසා සඳ මත පා තබා අදට වසර 50ක්",
       "News Content": "‘‘නාසා ආයතනය ඇපලෝ - 11 මෙහෙයුම දියත් කරන්නේ මානව ඉතිහාසයේ වැදගත් සංධිස්ථානයක් සටහන් කරමින්.\nඇමරිකාවේ ෆ්ලොරීඩා ජනපදයේ - කෙනඩි අභ්‍යවකාශ මධ්‍යස්ථානයෙන් 1969 ජුලි 16 වනදා ඇපලෝ - 11 යානය අභ්‍යවකාශ ගත කෙරුණේ සැටන් - 05 රොකට්ටුව මගින්.\nනීල් ආම්ස්ට්‍රෝං, මයිකල් කොලිංස් සහ එඩ්වින්  ඕල්ඩි‍්‍රන් ඊට එක්වූ ගගනගාමීන් තිදෙනායි.\nඇපලෝ යානය ජූලි 19 වනදා සඳේ කක්ෂයට ඇතුළු වුණා.\nඅද වැනි දිනක මුලින්ම සඳ මත පා තැබුවේ නීල් ආම්ස්ට්‍රෝං.\n‘‘මෙය මිනිසෙකුගේ එක් පියවරක් පමණයි. එහෙත්, මෙය මිනිස් සංහතියම ඉදිරියට තැබූ වේගවත් පිම්මක්.’’ ඔහු එහිදී ප්‍රකාශ කළා.\nදෙවනුව එඩ්වින්  ඕල්ඩි‍්‍රන් සඳ මත පා තැබූ අතර, රිදියෙන් නිම කළ සමරුවක් ඔවුන් එහි සවි කළේ ඇමරිකානු ධජය ද තැන්පත් කරමින්.\nසමස්ත ලෝකයම මිනිසා සඳ මත පා තැබීම වාර්තා කළ අතර එකල ශ්‍රී ලංකාවේ පුවත්පත් එය නිර්මාණාත්මක අයුරින් සටහන් කර තිබුණා.\n‘‘හඳේ ඇවිදිති., විද්‍යා බල මහිමයේ අසමසම ප්‍රාථිහාර්ය පාමින් නීල් ආම්ස්ට්‍රෝං අද උදේ පළමු වරට චන්ද්‍රයා මත පා තබා මහපොළොවට ඇසෙන සේ ජයගොස නැගීය.’’ වශයෙන් මෙන්ම, නියම කර ගත් වේලාවට පෙර ඔවුන් සඳ මතට පා තැබූ බව දක්වමින් කලින් වේලාවට කලින්ම බසිති’ යනුවෙන් ද අදාළ වාර්තාවල සටහන් වුණා.\nමිනිසා සඳ මත පා තැබීම රඟපෑමක් ලෙස ඇතමුන් ප්‍රකාශ කළත්, මිත්‍යාව සහ ප්‍රබන්ධය පටලවා නොගන්නා ලෙස විද්‍යා ලේඛක නාලක ගුණවර්ධන ඉල්ලීමක් කළා. ’’",
       "URL": "https://www.hirunews.lk/220706/මිනිසා-සඳ-මත-පා-තබා-අදට-වසර-50ක්",
       "Category": "Local News",
       "Parent URL": "https://www.hirunews.lk/local-news.php?pageID=3237"
}