{
       "Source": "hirunews",
       "Timestamp": "Thursday, 07 January 2016 - 19:16",
       "Headline": "ඇඹිලිපිටියට එස්.ටී.එෆ්. කැඳවයි - මානව හිමිකම් කොමිසම මරණය ගැන සොයයි",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයක් අතරතුර පොලිසිය සහ එහි සිටි පිරිස අතර ඇති වූ ගැටුමකින් තරුණයෙකු මියයාම සම්බන්ධයෙන් පරීක්ෂණයක් පැවැත්වීමට ශ්‍රී ලංකා මානව හිමිකම් කොමිසම තීරණය කර තිබෙනවා.\nඒ සම්බන්ධයෙන් සොයා බැලීම සදහා මේ වනවිටත් විශේෂ පරීක්ෂණ කණ්ඩායමක් ඇඹිලිපිටිය ප්‍රදේශයට පිටත්ව ගොස් ඇති බවයි එම කොමිසමේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට කියා සිටියේ.\nමේ අතර, මෙම සිද්ධියට විරෝධය පළ කරමින් අද (07) දිනයේදී ඇඹිලිපිටිය නගරයේ සියලූම කඩ සාප්පු වසා දමා කළුකොඩි ඔසවා, ටයර් ද පුළුස්සා ප්‍රදේශවාසීන් විරෝධතාවයේ නිරත වුණා.\nඔවුන් අද උදෑසන සිට මේ දක්වා මෙම විරෝධතාවයේ නිරත වූ අතර මිනී පෙට්ටියක් ද ඔවුන් විරෝධතාවට රැගෙනවිත් තිබෙනවා.\nවිරෝධතාව හේතුවෙන් ඇඹිලිපිටිය නගරයේ සිට හම්බන්තොටට, මිත්දෙණියට සහ රත්නපුරයට ගමන් ගන්නා මාර්ගය ඇතුළු සියලූ මාර්ග ද අවහිර වී තිබුණා.\nඇඹිලිපිටිය - මහඇල  ප්‍රදේශයේ පසුගිය 4 වනදා නිවසක පැවති සාදයකදී  පොලීසිය සහ එහි සිටි පිරිසක් අතර ඇති වූ ගැටුමකින් පසුව, බරපතල තුවාල ලබා රත්නපුර මූලික රෝහලට ඇතුළත් කරසිටි 29 හැවිරිදි සුමිත් ප්‍රසන්න ජයවර්ධන අද (07) උදෑසන ජීවිතක්ෂයට පත්වුණා.\nඔහුට ඊයේ දිනයේදී ශල්‍ය කර්මයක් ද සිදුකළ අතර එහිදී ඔහුගේ වම් අත ද ඉවත් කර තිබුණා.\nමෙම සිද්ධියෙන් මියගිය පුද්ගලයා ඇතුලූ තවත් හත්දෙනෙකු තුවාල ලබා ඇඹිපිලිටිය රෝහලට ඇතුළත් කෙරුණු අතර ඊට පොලිස් නිලධාරින් සිව් දෙනෙකු ද ඇතුළත්ව තිබුණා.\nකෙසේවෙතත්, මේ වනවිට රෝහලේ දෙදෙනෙකු ප්‍රතිකාර ලබන අතර පොලිස් නිලධාරින් ප්‍රතිකාර ලබා පිටව ගොස් ඇති බවයි වාර්තා වන්නේ.\nමියගිය පුද්ගලයාට වයස අවුරුදු 7 ක දියණියක් ද සිටින අතර, බිරිඳ ද ගැබිණියක් වන බවයි වාර්තා වන්නේ.\nසාදය පැවති ස්ථානයට රාත්‍රියේ පැමිණි පොලීසියේ නිලධාරින් පිරිසක් එහි සිටි පුද්ගලයින්ගෙන් මත්පැන් ඉල්ලා ඇති බවටයි ඔවුන් චෝදනා කරන්නේ.\nමේ වනවිට ඇඹිලිපිටිය නගරයට පොලිස් විශේෂ කාර්ය බලකා ආරක්ෂාව යොදවා ඇති බවයි එහි සිටින හිරු වාර්තාකරු සදහන් කළේ.",
       "URL": "https://www.hirunews.lk/123564/ඇඹිලිපිටියට-එස්-ටී-එෆ්-කැඳවයි-මානව-හිමිකම්-කොමිසම-මරණය-ගැන-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=5218"
}