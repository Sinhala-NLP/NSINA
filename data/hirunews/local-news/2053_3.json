{
       "Source": "hirunews",
       "Timestamp": "Tuesday, 30 March 2021 - 12:00",
       "Headline": "පුද්ගලයෙකුගේ ගෙල කපා ඝාතනය කර, යුවළක් පොලිසියට භාරවෙයි",
       "News Content": "සීගිරිය නව නගරය ආසන්නයේ ප්‍රධාන මාර්ගයේ තිබී පුද්ගල මළ සිරුරක් අද (30) අලුයම සීගිරිය පොලිසිය විසින් සොයාගෙන තිබෙනවා.\nතියුණු ආයුධයකින් ගෙල කපා දැමීමෙන් මෙම පුද්ගලයා ඝාතනය කර ඇති බවයි පොලිසිය සිදුකළ මූලික පරීක්ෂණවලදී අනාවරණය වී ඇත්තේ.\nමෙම ඝාතනය සම්බන්ධයෙන් ගුවන් හමුදා සෙබලෙකු සහ ඔහුගේ බිරිඳ ඝාතනයට යොදාගත් ආයුධය ද සමඟ අද (30) අලුයම සීගිරිය පොලිසියට පැමිණ භාරවී ඇති බවයි වාර්තා වන්නේ.\nඝාතනයට ලක්ව ඇත්තේ මැල්සිරිපුර ප්‍රදේශයේ පදිංචි තිදරු පියෙකු වන අතර ඔහු කලක සිට හමුදා සෙබළාගේ බිරිඳ සමඟ අනියම් ඇසුරක් පවත්වා ඇති බවට තොරතුරු අනාවරණය වී තිබෙනවා.\nමේ හේතුවෙන් මැල්සිරිපුර ප්‍රදේශයේ සිට ගුවන් හමුදා සෙබලා නිවසක් කුලියට ගෙන බිරිඳ සහ දරුවන් දෙදෙනා ද සමඟ සීගිරිය ප්‍රදේශයට පදිංචියට පැමිණ ඇති බවටයි කරුණු අනවරණය වී ඇත්තේ.\nකෙසේ වෙතත් දිගින් දිගටම තමන්ට මෙම පුද්ගලයා කරදර කිරීම් හේතුවෙන් මෙම ඝාතනය සිදුකළ බවයි පොලිසියට භාර වූ  ගුවන් හමුදා සෙබලා සහ ඔහුගේ බිරිඳ පොලිසියට පවසා ඇත්තේ.\nසිද්ධිය සම්බන්ධයෙන් සීගිරිය පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/266982/පුද්ගලයෙකුගේ-ගෙල-කපා-ඝාතනය-කර-යුවළක්-පොලිසියට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2053"
}