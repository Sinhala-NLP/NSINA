{
       "Source": "hirunews",
       "Timestamp": "Monday, 19 October 2020 - 13:05",
       "Headline": "රිෂාඩ්ගෙන් රහස් පොලිසිය තවමත් ප්‍රශ්ණ කරයි, නවාතැන් දුන් පුද්ගලයාත් අත්අඩංගුවට (වීඩියෝ)",
       "News Content": "දෙහිවල - එබනයිසර් මාර්ගයේ පිහිටි මහල් නිවාස සංකීර්ණයක සැඟව සිටියදී අද (19) අලුයම අත්අඩංගුවට ගත් පාර්ලිමේන්තු මන්ත්‍රී රිෂාඩ් බදියුදීන්ගෙන් අපරාධ පරික්ෂණ දෙපාර්තමේන්තුව මේ වනවිට ප්‍රශ්න කරමින්  සිටිනවා.\nඑම දෙපාර්තමේන්තු ආරංචි මාර්ග සඳහන් කළේ මන්ත්‍රිවරයා අද (19) පස්වරුවේ කොටුව මහේස්ත්‍රාත් අධිකරණයට ඉදිරිපත් කිරීමට නියමිත බවයි.\nඑමෙන්ම සැකකරුවෙකුට නවාතැන් දීමේ චෝදනාව මත අදාළ නිවසේ හිමිකරුද අපරාධ පරික්ෂණ දෙපාර්තමේන්තුව අත්අඩංගුවට ගෙන ඇති අතර, ඔහුගෙන්ද ප්‍රශ්න කිරීම් ආරම්භ කර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ මන්ත්‍රීවරයාට සැඟව සිටීමට අනුබල දුන් බව කියන තවත් කිහිපදෙනෙකුට එරෙහිව පරීක්ෂණ ක්‍රියාත්මක බවයි.\nනැවත පදිංචි කිරීමේ අමාත්‍යවරයාව සිටියදී පසුගිය ජනාධිපතිවරණය පැවති දිනයේ අවතැන්වූ ඡන්ද දායකයන් මන්නාරම ප්‍රදේශයට ලංගම බස් රථවලින් ප්‍රවාහනය කිරීම තුළින් පොදු දේපළ සාපරාධී ලෙස අවභාවිත කිරීම සහ මැතිවරණ නීති උල්ලංඝනය කිරීම සම්බන්ධයෙන් පාර්ලිමේන්තු මන්ත්‍රී රිෂාඩ්\nබදියුදීන්ට චෝදනා එල්ලවී තිබුණා.\nපසුගිය 14 වනදා නීතිපතිවරයා පොලීසියට නියෝග කළේ අදාළ චෝදනා මත මන්ත්‍රීවරයා ඇතුලු තුන්දෙනෙකු අත්අඩංගුවට ගන්නා ලෙසයි.\nඒ අනුව රිෂාඩ් බදියුදීන් මන්ත්‍රීවරයා අත්අඩංගුවට ගැනීමට පොලිස් කණ්ඩායම් හයක් විමර්ශන ආරම්භ කරනු ලැබුවා.\nඔහුගේ කොළඹ සහ මන්නාරමේ පිහිටි නිවෙස් මෙන්ම මැතිවරණ මෙහෙයුම් කාර්යාල ලෙස භාවිත කළ ස්ථාන කිහිපයක්ද පරීක්ෂාවට ලක්වුණා.\nඊට අමතරව මන්ත්‍රීවරයා සමීප සබඳතා පැවැත්වූ පුද්ගලයන්ගේ නිවෙස් මෙන්ම නිතර ආගිය ස්ථාන පිළිබඳවද අපරාධ පරීක්ෂණ දෙපාර්තමේන්තුවේ පරීක්ෂණ කණ්ඩායම් අවධානය යොමු කළා.\nකෙසේ වෙතත් රිෂාඩ් බදියුදීන් අමාත්‍යවරයා අත්අඩංගුවට ගැනීමට නොහැකිවූ අතර, ඔහුගේ රියදුරන් දෙදෙනෙකු සහ නැවත පදිංචි කිරීමේ ව්‍යාපෘතියේ එවකට ගණකාධිකාරීවරයාව සිටි අලගරත්නම් මනෝරන්ජන් නැමැත්තා අත්අඩංගුවට ගනු ලැබුවා.\nපසුව අධිකරණය නියෝග කළේ ඔවුන් රක්ෂිත බන්ධනාගාර ගත කිරීමටයි.\nඑම සැකකරුවන් තුන්දෙනාගෙන් ලබාගත් ප්‍රකාශ මත රිෂාඩ් බදියුදින් අත්අඩංගුවට ගැනීමේ මෙහෙයුම් පුලුල් කළ අතර, ඒ අනුව ඔහුගේ බිරිඳගෙන් ප්‍රකාශයක් ලබාගත්තා.\nඑමෙන්ම රිෂාඩ් බදියුදීන් සමඟ ඇතිවූ දුරකථන සංවාදයක් සම්බන්ධයෙන් විපක්ෂ නායක සජිත් ප්‍රේමදාසගෙන් මෙන්ම ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම්ගෙන්ද ප්‍රශ්න කළා.\nපසුගිය සිකුරාදා දිනයේදී තමන් අත්අඩංගුවට ගැනීම වළක්වන ලෙස නියෝගයක් නිකුත් කරන්නැයි ඉල්ලා පාර්ලිමේන්තු මන්ත්‍රී රිෂාඩ් බදියුදීන්, අභියාචනාධිකරණයට රිට් පෙත්සමක් ගොනු කළ අතර, එය හෙට විභාගයට ගැනීමටයි නියමිතව ඇත්තේ.\nඑවන් පසුබිමකයි දෙහිවල මහල් නිවාස සංකීර්ණයක සැඟව සිටි පාර්ලිමේන්තු මන්ත්‍රී හිටපු අමාත්‍ය රිෂාඩ් බදියුදීන් මෙලෙස අපරාධ පරීක්ෂණ දෙපාර්තමේන්තුවේ වානිජ අපරාධ විමර්ශන අංශයේ නිලධාරීන් විසින් අද (19) අලුයම අත්අඩංගුවට ගනු ලැබුවේ.",
       "URL": "https://www.hirunews.lk/252847/රිෂාඩ්ගෙන්-රහස්-පොලිසිය-තවමත්-ප්‍රශ්ණ-කරයි-නවාතැන්-දුන්-පුද්ගලයාත්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2381"
}