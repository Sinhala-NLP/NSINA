{
       "Source": "hirunews",
       "Timestamp": "Friday, 07 April 2023 - 8:55",
       "Headline": "එක්ස්ප්‍රස් පර්ල් නෞකාවට එරෙහිව නඩු පැවරීමට ඉතිරිව ඇත්තේ තවත් දින කිහිපය යි (වීඩියෝ)",
       "News Content": "මෙරට මුහුදු සීමාවේදී අනතුරට ලක්වූ එක්ස්ප්‍රස් පර්ල් නෞකාවට එරෙහිව නඩු පැවරීම සඳහා තවත් ඉතිරිව ඇත්තේ දින 45 ක කාලයක් පමණක් බව පරිසරය පිළිබඳ ආංශික අධීක්ෂණ කාරක සභාවේදී අනාවරණය වුණා.\nඒ, ඊයේ(06) එම කාරක සභාව එහි සභාපති පාර්ලිමේන්තු මන්ත්‍රී අජිත් මාන්නප්පෙරුමගේ ප්‍රධානත්වයෙන් පාර්ලිමේන්තු සංකීර්ණයේ දී රැස්වූ අවස්ථාවේ දී යි.\nකාරක සභාව සඳහා විපක්ෂ නායක සජිත් ප්‍රේමදාස, අධිකරණ අමාත්‍ය විජේදාස රාජපක්ෂද එක්ව සිටි අතර, ඊට අමතරව නෞකාවෙන් සිදුවූ පරිසර හානිය තක්සේරු කිරීම සඳහා පත් කළ විද්වත් කමිටු සාමාජිකයන්, නීතිපති දෙපාර්තමේන්තුව, මුදල් සහ ධීවර අමාත්‍යාංශවල නිලධාරීන්ද එක්ව සිටියා.\nමෙහිදී කැබිනට් මණ්ඩල අනුමැතිය හිමිවී ඇති පරිදි නඩු පැවරීම සිංගප්පූරුවේ සිදුකිරීම අවාසි සහගත බව ඊට එක්ව සිටි පරිසරවේදීන් ඇතුළු නීතිඥවරුන් පිරිසක් කරුණු දැක්වූ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nමේ වනවිට අනතුරට අදාළව අමෙරිකානු ඩොලර් බිලියන 6.2 ක වන්දි මුදලක් ලබාගැනීමට අදාළ විද්වත් කමිටු වාර්තාව සමුද්‍රීය පරිසර ආරක්ෂණ අධිකාරිය විසින් නීතිපති දෙපාර්තමේන්තුවට යොමු කර ඇති බවද මෙහි දී අනාවරණ වුණා.\nඒ අනුව නඩු පැවරීම නීතිපති දෙපාර්තමේන්තුවෙන් සිදුකළ යුතු බවයි සමුද්‍රීය පරිසර ආරක්ෂණ අධිකාරියේ සභාපති නීතිඥ අසේල රැකව එහිදී කියා සිටියේ.\nනීතිපති දෙපාර්තමේන්තුවේ නියෝජිතයන් එහිදී ප්‍රකාශ කළේ අදාළ වාර්තාව ඇසුරින් අදාළ වන්දි මුදල් ලබා ගැනීම සඳහා නඩු පැවරීමේ කටයුතු කඩිනමින් සිදුකරන බවයි.\nඒ අනුව නඩු පැවරීම පිළිබඳ අවසන් තීරණයක් ගැනීම සඳහා අධිකරණ අමාත්‍ය විජේදාස රාජපක්ෂගේ ප්‍රධානත්වයෙන් විශේෂ රැස්වීමක්ද ඊයේ පවත්වා තිබෙනවා.\nඊට නීතිපතිවරයා ඇතුළු නීතිඥවරුන් පිරිසක් එක්ව ඇති බවයි වාර්තා වන්නේ.",
       "URL": "https://www.hirunews.lk/331903/එක්ස්ප්‍රස්-පර්ල්-නෞකාවට-එරෙහිව-නඩු-පැවරීමට-ඉතිරිව-ඇත්තේ-තවත්-දින-කිහිපය-යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=429"
}