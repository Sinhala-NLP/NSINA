{
       "Source": "hirunews",
       "Timestamp": "Tuesday, 28 November 2017 - 16:45",
       "Headline": "පොදුජන පෙරමුණ අනුරපුරත් ඇප මුදල් තැන්පත් කරයි",
       "News Content": "ඉදිරි පළාත් පාලන මැතිවරණය සදහා අනුරාධපුර දිස්ත්‍රික්කයේ ගල්නෑව ප්‍රාදේශීය සභාව වෙනුවෙන් නෙලුම් පොහොට්ටුව ලකුණ යටතේ ඒකාබද්ධ විපක්ෂයේ සාමාජිකයින්ගේ ආශිර්වාදය ලබන ශ්‍රී ලංකා පොදු ජන පෙරමුණ ඇප මුදල් තැන්පත් කිරීම අද සිදු කෙරුණා.\nශ්‍රී ලංකා පොදුජන පෙරමුණේ ලේකම් නීතීඥ සාගර කාරියවසම්ගේ සහභාගීත්වයෙනුයි මෙය සිදු කෙරුනේ.\nඅනුරාධපුර දිස්ත්‍රික්කයේ ගල්නෑව ප්‍රාදේශීය සභාව සදහා මෙලෙස ඇප මුදල් තැන්පත් කිරීම සිදු කෙරුණු අතර ගල්නෑව ප්‍රාදේශීය සභාවේ කොට්ඨාශ 10 ක් සදහා මෙලෙස මැතිවරණය පැවැත්වීමට නියමිතයි.\nගල්නෑව ප්‍රාදේශීය සභාව සදහා රුපියල් 28,500 ක මුදලක් තැන්පත් කිරීම මෙහිදී සිදු වුණා.\nමේ  අතර ශ්‍රී ලංකා පොදුජන පෙරමුණ කොළඹ සහ පුත්තලම දිස්ත්‍රික්කයේ පළාත් පාලන ආයතන සඳහා ද  අද පෙරවරුවේ ඇප මුදල් තැන්පත් කරනු ලැබුවා.\nකොළඹ දිස්ත්‍රික්කයේ දෙහිවල - ගල්කිස්ස මහ නගර සභාව, මහරගම සහ බොරලැස්ගමුව නගර සභා සදහා තම පෙරමුණ ඇප මුදල් තැන්පත් කළ බවයි එහි ලේකම් නීතිඥ සාගර කාරියවසම් කියා සිටියේ.\nඑමෙන්ම, පුත්තලම දිස්ත්‍රික්කයේ වනාතවිල්ලුව ප්‍රාදේශීය සභාවට ද පොදුජන පෙරමුණ අද පෙරවරුවේ ඇප මුදල් තැන්පත් කරනු ලැබුවා.\nඊයේ දිනයේදී පොදුජන පෙරමුණ කළුතර, ගාල්ල සහ ගම්පහ දිස්ත්‍රික්වල පළාත් පාලන ආයතන 16ක් සඳහා ඇප මුදල් තැන්පත් කරනු ලැබුවා.\nකෑගල්ල දිස්ත්‍රික්කයේ බුලත්කොහුපිටිය ප්‍රාදේශීය සභාවට ද අද ස්වාධීන කණ්ඩායමක් ඇප මුදල් තැන්පත් කර තිබෙනවා.\nමේ අතර ගල්නෑව ප්‍රාදේශීය සභාවට ඇප මුදල් තැන්පත් කිරීමෙන් අනතුරුව මාධ්‍ය වෙත අදහස් දැක්වූ උතුරුමැද පළාත් සභාවේ හිටපු මහ ඇමති එස්.එම්. රංජිත් කියා සිටියේ ඉදිරියේදී සියලූ පළාත්පාලන ආයතනවලට පොදුජන පෙරමුණ යටතේ තරග කරන බවයි.\nමේ අතර අද දිනයේදී ඊ.පී.ඩී.පී. සංවිධානයේ චාවකච්චේරිය නගර සභාව සඳහා ඇප මුදල් තැන්පත් කළ අතර, ස්වාධීන කණ්ඩයමක් කෑගල්ල දිස්ත්‍රික්කයේ බුලත්කොහුපිටිය ප්‍රාදේශීය සභාව සඳහා ඇප මුදල් තැන්පත් කර තිබෙනවා.\nඑසේම පළාත් පාලන ඡන්ද විමසීම සඳහා තැපැල් ඡන්ද අයදුම්පත් භාරගැනීම ලබන දෙසැම්බර් 15 වනදා මධ්‍යම රාත්‍රී 12 න් අවසන් වන බව මැතිවරණ කොමිසම් සභාව ප්‍රකාශ කළා.\nඑම දිනය යළි දීර්ඝ නොකරන බවයි නිවේදනයක් නිකුත් කරමින් එම කොමිසම සභාව නිවේදනය කළේ.",
       "URL": "https://www.hirunews.lk/177142/පොදුජන-පෙරමුණ-අනුරපුරත්-ඇප-මුදල්-තැන්පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4197"
}