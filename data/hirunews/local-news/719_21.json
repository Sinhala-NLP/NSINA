{
       "Source": "hirunews",
       "Timestamp": "Monday, 21 November 2022 - 12:52",
       "Headline": "මිලියන 15 ක් නොගෙව්වොත් කොළඹ අඳුරේ - මාර්ග සංඥා අක්‍රීය වීමේ අවදානමක්",
       "News Content": "මාර්ග සංවර්ධන අධිකාරිය විසින් රුපියල් මිලියන 15 ක හිඟ විදුලි බිල්පත් නොගෙවීම නිසා කොළඹ නගරයේ වීථි ලාම්පු සහ මාර්ග සංඥා පද්ධතිය අක්‍රිය වීමේ අවධානමක් පවතින බව විදුලි බල මණ්ඩලය පවසනවා.\nවිදුලි බල මණ්ඩලයේ ඉංජිනේරු සංගමයේ සම ලේකම් ඉසුරු කස්තුරිරත්න කියා සිටියේ කොළඹ නගරයේ විථි ලාම්පු සහ මාර්ග සංඥාවලට අදාළව මාස 05කින් පමණ බිල්පත් ගෙවා නොමැති බවයි.\nමෙම මුදල ගෙවන ලෙස අවස්ථා ගණනාවක දි විදුලි බල මණ්ඩලය, මාර්ග සංවර්ධන අධිකාරියට දන්වා ඇතැත් ඒ සම්බන්ධයෙන් ප්‍රතිචාරයක් දක්වා නොමැති බව ද වාර්තා වනවා.\nමෙම තත්ත්වය මත මාර්ග සංඥා සහ වීථි ලාම්පු විසන්ධි වුවහොත් ඉදිරියේ දී රථවාහන තදබදයක් ඇතිවීමේ අවදානමක් පවතින බව ඉංජිනේරු සංගමයේ සමලේකම්වරයා සඳහන් කළා.\nඑමෙන්ම වෙනත් මාර්ග රැසකම ඇති විදුළි ලාම්පු සහ මාර්ග සංඥා පද්ධති සඳහා විදුලි බිල්පත් ගෙවීමට ඇති බව ද ඉංජිනේරු සංගමයේ සමලේකම් ඉසුරු කස්තුරිරත්න ප්‍රකාශ කළා.",
       "URL": "https://www.hirunews.lk/320909/මිලියන-15-ක්-නොගෙව්වොත්-කොළඹ-අඳුරේ-මාර්ග-සංඥා-අක්‍රීය-වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=719"
}