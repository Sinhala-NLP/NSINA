{
       "Source": "hirunews",
       "Timestamp": "Saturday, 27 April 2019 - 7:25",
       "Headline": "Update - සයින්දමරුදු ප්‍රදේශයෙන් මරාගෙන මැරෙන ත්‍රස්තවාදීන්ගේ බවට සැක කෙරෙන 4 දෙනෙකුගේ සිරුරු හමුවෙයි",
       "News Content": "කල්මුණේ - සයින්දමරුදු ප්‍රදේශයේ පිපිරීම් සිදුවූ ස්ථානයේ තිබී මරාගෙන මැරෙන ත්‍රස්තවාදීන්ගේ බවට සැක කෙරෙන මළ සිරුරු 4ක් සොයාගෙන තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ එම ප්‍රදේශයේ තවදුරටත් යුද හමුදාව, පොලිස් විශේෂ කාර්ය බලකාය සහ පොලීසිය එක්ව සෝදිසි මෙහෙයුමක් ක්‍රියාත්මක බවයි.\nUpdate :- Saturday, 27 April 2019, 7.42AM\n------------------------------------------------------\nකල්මුණේ - සයින්දමරුදු වෙඩි හුවමාරුවෙන් ත්‍රස්තයන් දෙදෙනෙකු ඇතුළු තිදෙනෙකු ජීවිතක්ෂයට\nකල්මුණේ - සයින්දමරුදු - නින්දවූර් ප්‍රදේශයේ ඊයේ (27) රාත්‍රියේ වෙඩි හුවමාරුවෙන් අනතුරුව පුද්ගලයන් 3 දෙනෙකු ජීවිතක්ෂයට පත්වී තිබෙනවා.\nවෙඩි හුවමාරුවට මැදි වූ කාන්තාවක් ද එලෙස මිය ගොස් ඇති අතර තවත් තුන් දෙනෙකු තුවාල ලබා ඇති බව සඳහන්.\nමෙහෙයුමේදී වෑන් රථ දෙකක් ද හමුදා භාරයට ගෙන ඇති අතර, මළ සිරුරු දෙකක් හමුවී ඇත්තේ ඉන් එක් වෑන් රථයකින්.\nඔවුන් අන්තවාදී සංවිධානයක  සාමාජිකයන් ලෙසයි විශ්වාස කෙරෙන්නේ.\nනින්දවූර් ප්‍රදේශයේ මෙහෙයුමේදී තවත් අලුත්ම වෑන් රථයක් හමුදා භාරයට ගෙන ඇති අතර, ඒ අනුව එය පාස්කු ඉරිදා ප්‍රහාර මෙහෙය වූ ජාතික තවුහිඩ් ජමාට් සංවිධානයේ නායක සහරාන්ගේ මස්සිනා වන නියාස් නැමැත්තාගේ බව හෙළි වී තිබෙනවා.\nහැඳුනුම්පත් දෙකක් ද එහිදී හමුවී ඇති අතර, මූලික වාර්තාවලින් අනාවරණ වී ඇත්තේ එම වෑන් රථය අක්කරෙයිපත්තුව ප්‍රදේශයෙන් පසුගිය අප්‍රේල් 19 වන දා මිලට ගෙන එහි රැගෙන විත් ඇති බවයි.\nයුද හමුදාව, පොලිස් විශේෂ කාර්ය බලකාය සහ පොලීසිය එක්ව ප්‍රදේශයේ සෝදිසි මෙහෙයුම් තවදුරටත් ක්‍රියාත්මක කරනු ලබනවා.\nසයින්දමරුදු ප්‍රදේශයේ ක්‍රියාත්මක මෙහෙයුමේදී ත්‍රස්තවාදීන් සැඟවී සිටින ආරක්ෂක නිවස්නයක් ලද තොරතුරක් මත ශ්‍රී ලංකා යුද හමුදාව සහ පොලිස් විශේෂ බලකාය එක්ව වටලනු ලැබුවා.\nඑහිදි ආරක්ෂක අංශ වෙත වෙඩි ප්‍රහාර එල්ල වූ අතර, පිපිරීම් 3 ක් ද සිදුව ඇති බවයි පොලීසිය සදහන් කළේ.\nආරක්ෂක අංශ ප්‍රකාශ කළේ නිවස්නයේ සැඟව සිටි මරාගෙන මැරෙන බෝම්බකරුවන් මෙම පිපිරීම සිදුකර ගන්නට ඇති බවටයි.\nමේ වන විට එම ප්‍රදේශයේ යළිත් මෙහෙයුමක් ආරම්භ කර තිබෙනවා.\nමේ අතර, අම්පාර - සමන්තුරය ප්‍රදේශයේ නිවසක් තුළ තිබී බෝම්බ පිපිරීම සඳහා යොදා ගන්නා පුපුරණ ද්‍රව්‍ය තොගයක් පොලීසිය ඊයේ (26) රාත්‍රියේ සොයා ගත්තා.\nඒ රාජ්‍ය බුද්ධි සේවයේ නිලධාරින්ට ලද තොරතුරකට අනුව අපරාධ පරීක්ෂණ දෙපාර්තමේන්තුව සහ අම්පාර පොලිස් කොට්ඨාශයේ නිලධාරින් වෙත දැනුම්දීමෙන් පසු සිදුකළ මෙහෙයුමකදීයි.\nපාස්කු ඉරිදා සිදුවූ බෝම්බ ප්‍රහාරවල මරාගෙන මැරෙන බෝම්බකරුවන් යැයි සැක කරන පිරිසක් නිකුත් කළ බවට සැකකරන වීඩියෝ දර්ශනයේ දක්නට ලැබෙන එම පුද්ගලයන් ඇඳ සිටින ඇඳුම්වලට සමාන ඇඳුම් කට්ටලයක් ද මෙහිදී සොයා ගෙන තිබෙනවා.\nපොලීසිය පැවසුවේ එම වීඩියෝ දර්ශනයේ පිටුපස තිරය බවට සැකකරන තිරයක් ද එහිදී සොයා ගත් බවයි.\nමීට අමතරව, ජෙලග්නයිට් කූරු 150 කට අධික ප්‍රමාණයක්, යකඩ බෝල ලක්ෂයක පමණ ප්‍රමාණයක්, ඩ්‍රෝන කැමරාවක්, සැක කටයුතු වෑන් රථයක් හා ලැප්ටොප් පරිගණයක් ඇතුළු දේපල රැසක් මෙහිදී සොයා ගත් බවයි පොලීසිය වැඩිදුරටත් කියා සිටියේ.\nමෙම සිද්ධීන් සමඟ කල්මුණේ, චවලකඩේ සහ සමන්තුරය යන පොලිස් බල ප්‍රදේශවලට ඊයේ රාත්‍රියේ සිට බලපැවැත්වෙන පරිදි නැවත දැනුම්දෙනතුරු පොලිස් ඇඳිරි නීතිය ද පනවනු ලැබුවා.\nඑමෙන්ම, මෙම ප්‍රදේශ හැර දිවයින පුරා ඊයේ (26) රාත්‍රියේ පනවා තිබූ පොලිස් ඇඳිරි නීතිය අද (27) අලුයම 4 ට අවසන් වුණා.\nමේ වනවිට ස්ථාන 08 ක සිදුවූ මරාගෙන මැරෙන පිපිරීම් සිදුවීම් වලට අදාළව පුද්ගලයින් 86 දෙනෙකු අත්අඩංගුවට ගෙන තිබෙනවා.\nමේ අතර, වැල්ලවත්ත - දුම්රිය ස්ථානය ආසන්නයේ නාවික හමුදාව සිදුකළ සෝදිසි මෙහෙයුමකදී ත්‍රිරෝද රථයකින් පුපුරණ ද්‍රව්‍ය ප්‍රවාහනය කරමින් සිටි පුද්ගලයන් 3 දෙනෙකු ඊයේ රාත්‍රියේ අත්අඩංගුවට ගනු ලැබුවා.\nඔවුන් ළඟ තිබී සී - ෆෝ වර්ගයේ පුපුරණද්‍රව්‍ය කිලෝග්‍රෑමයක් හමුවී ඇති බව සදහන්.\nඅදාළ සැකකරුවන් සහ පුපුරණ ද්‍රව්‍ය යුද හමුදාව වෙත භාර දුන් බවයි නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු බණ්ඩාර  ප්‍රකාශ කළේ.",
       "URL": "https://www.hirunews.lk/215255/update-සයින්දමරුදු-ප්‍රදේශයෙන්-මරාගෙන-මැරෙන-ත්‍රස්තවාදීන්ගේ-බවට-සැක-කෙරෙන-4-දෙනෙකුගේ-සිරුරු-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3382"
}