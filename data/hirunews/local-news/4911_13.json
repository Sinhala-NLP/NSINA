{
       "Source": "hirunews",
       "Timestamp": "Tuesday, 23 August 2016 - 13:34",
       "Headline": "අතුරුදන් ව්‍යාපාරිකයා සෙවීමට පොලිස් කණ්ඩායම් 6ක්",
       "News Content": "බම්බලපිටිය - කොතලාවල ඇවනිව් ප්‍රදේශයේදී 29 හැවිරිදි කෝටිපති ව්‍යාපාරිකයෙකු පැහැර ගැනීමේ සිද්ධිය පිළිබද පරීක්ෂණ කටයුතු කොළඹ අපරාධ පරීක්ෂණ දෙපාර්තමේන්තුව වෙත භාර දී තිබෙනවා.\nඒ සඳහා නිළ සුනඛයින් සහ පොලිස් කණ්ඩායම් 6ක් යොදවා ඇති බවයි එහි ප්‍රකාශකයෙකු සදහන් කළේ.\nඊයේ අලුයම මෙම ව්‍යාපාරිකයා පැහැර ගනු ලැබුවේ ඔහුගේ නිවස ඉදිරිපිට දියි.\nපෙරේදා රාත්‍රියේ මොහු සාදයකට සහභාගි වී තම නිවස වෙත පැමිණ තිබෙනවා.\nඑහිදී මොහුගේ බිරිඳ ගේට්ටුව විවෘත කිරීමට පැමිණි අවස්ථාවේදී ඔහුට පිටුපසින් මෝටර් රථයකින් පැමිණි පිරිසක් මොහුව රැගෙන යන අයුරු දැක ඇති බව සදහන්.\nපසුව ඒ සම්බන්ධයෙන් පැහැර ගනු ලැබූ ව්‍යාපාරිකයාගේ බිරිඳ පොලීසියට පැමිණිලි කරනු ලැබුවා.\nඒ අනුව සිදුකරන ලද පරීක්ෂණවලදී නිවස ඉදිරිපිට ව්‍යාපාරිකයාගේ අත්ඔරලෝසුව සොයා ගත් අතර එහි බිම රුධිර පැල්ලම් කිහිපයක් දක්නට ලැබුණු බවයි පොලීසිය සදහන් කළේ.\nරෙදිපිළි ව්‍යාපාරිකයෙකු වන මොහු තමාගෙන් රෙදිපිළි ලබාගෙන මුදල් වංචා කළ ව්‍යාපාරිකයින් පිරිසකට එරෙහිව අපරාධ පරීක්ෂණ දෙපාර්තමේන්තුවට සහ වංචා විමර්ශන අංශයට පැමිණිලි කර තිබෙනවා.\nඒ අනුව මෙම පැමිණිලිවලට අදාළ ව්‍යාපාරිකයන් විසින් මොහුව පැහැර ගත්තා ද යන්න පිළිබදව පොලීසිය සැක පළ කරනවා.",
       "URL": "https://www.hirunews.lk/141298/අතුරුදන්-ව්‍යාපාරිකයා-සෙවීමට-පොලිස්-කණ්ඩායම්-6ක්",
       "Category": "Local News",
       "Parent URL": "https://www.hirunews.lk/local-news.php?pageID=4911"
}