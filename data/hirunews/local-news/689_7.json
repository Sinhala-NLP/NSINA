{
       "Source": "hirunews",
       "Timestamp": "Sunday, 04 December 2022 - 14:09",
       "Headline": "ණය ගෙවීම සඳහා ශ්‍රී ලංකාවට වසර 10 ක සහන කාලයක් - පැරිස් සමාජය",
       "News Content": "ශ්‍රී ලංකාව ලබාගත් ණය ගෙවීම වසර 10 කට අත්හිටුවන ලෙස පැරිස් සමාජයට අයත් ණය ලබාදීමේ රටවල් යෝජනා කර තිබෙනවා.\nඊට අමතරව තවත් වසර 15 ක ණය ප්‍රතිව්‍යුහගතකරණ සැලැස්මක්ද ශ්‍රී ලංකාව සදහා ඔවුන් යෝජනා කර ඇති බවයි හින්දුස්ථාන් ටයිම්ස් පුවත්පත වාර්තා කළේ.\nශ්‍රී ලංකාව මුහුණ දී සිටින ණය අර්බුදය විසදීම සදහා අදාළ යෝජනාවේ අන්තර්ගත කාලසීමාවන් සුත්‍රයක් ලෙස භාවිතා කිරීමට පැරිස් සමාජයේ රටවල් යෝජනා කර තිබෙනවා.\nකෙසේවෙතත්, පැරිස් සමාජයේ රටවල් තවමත් මෙම යෝජනා සම්බන්ධයෙන් ශ්‍රී ලංකාවේ ප්‍රමුඛතම ද්විපාර්ශවීය ණය දෙන්නන් වන චීනය සහ ඉන්දියාව වෙත නිල දැනුම්දීමක් සිදුකර නැහැ.\nණය ප්‍රතිව්‍යුහගතකරණයට අදාළව ශ්‍රී ලංකාව ඉන්දියාව සමග නිල වශයෙන් සාකච්ඡා ආරම්භ කර තිබුණද චීනය සමග එවැනි සාකච්ඡාවක් ආරම්භ කර නොමැති බවයි එම පුවත්පත වාර්තා කළේ.\nශ්‍රී ලංකාවේ සමස්ත විදේශ ණය අතරින් සියයට පනහකට ආසන්න ප්‍රමාණයක් චීනය සහ ඊට සම්බන්ධ මූල්‍ය ආයතන විසින් ලබාදී ඇති බැවින් ණය ප්‍රතිව්‍යුහගතකරණය, ජාත්‍යන්තර මූල්‍ය අරමුදලෙන් ණය සහනයක් ලබාගැනීමට අතිශය තීරණාත්මක වනු ඇති බවද එහි දැක්වෙනවා.\nණය ප්‍රතිව්‍යුහගතකරණයට අදාළව චීනය සමඟ එකගතාවයක් ඇතිකරගැනීම තවදුරටත් ප්‍රමාද වන්නේ නම් ශ්‍රී ලංකාව මෙම වසරේ දෙසැම්බර් මාසයේදී ජාත්‍යන්තර මූල්‍ය අරමුදලෙන් ලබාගැනීමට අපේක්ෂිත ඩොලර් බිලියන 2.9ක ණය මුදල ලබාගැනීමට නොහැකි වනු ඇති බවද ජාත්‍යන්තර මූල්‍ය විශ්ලේෂකයින් උපුටා දක්වමින් හින්දුස්ථාන් ටයිම්ස් පුවත්පත වාර්තා කරනවා.\nඒ අනුව එම ණය මුදල ලබාගැනීම සඳහා ලබන වසරේ මාර්තු මාසය තෙක් බලා සිටීමට සිදුවනු ඇති බවයි එහි දැක්වෙන්නේ.",
       "URL": "https://www.hirunews.lk/321926/ණය-ගෙවීම-සඳහා-ශ්‍රී-ලංකාවට-වසර-10-ක-සහන-කාලයක්-පැරිස්-සමාජය",
       "Category": "Local News",
       "Parent URL": "https://www.hirunews.lk/local-news.php?pageID=689"
}