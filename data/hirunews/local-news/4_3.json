{
       "Source": "hirunews",
       "Timestamp": "Wednesday, 27 September 2023 - 15:58",
       "Headline": "චීන දූත කණ්ඩායමක් ශ්‍රී ලංකාවේ තේ වගා නිරීක්ෂණයක",
       "News Content": "මෙරටට විදේශ විනිමය ගෙනඑන ප්‍රධාන අපනයන බෝගයක් ලෙස මෙන්ම ලෝකයේ ඉතා ඉහල ඉල්ලුමක් පවතින පානයක් ලෙසත් මෙරට තේ සදහා ඉතා සුවිශේෂී ස්ථානයක් හිමිවී තිබෙනවා.\nශ්‍රී ලංකාවේ භූමි ප්‍රමාණයෙන් දළ වශයෙන් 4%ක් පමණ, එනම් හෙක්ටයාර 188,175 කට වඩා ප්‍රමාණයක් පුරා තේ වගාව පැතිර පවතිනවා.\nමෙරට ප්‍රධාන අපනයන භෝගයක් වන තේ , මගින් වාර්ෂිකව රටට හිමිවන ආදායම අතිවිශාලයි.\n2020 වසරේදී තේ අපනයනයෙන් අමෙරිකානු ඩොලර් බිලියන 1.24ක මුදලක් රටට හිමිවූ අතර 2021, සහ 2022 වසරවලදී එම ආදායම පිළිවෙළින් අමෙරිකානු ඩොලර් බිලියන 1.32ක් සහ 1.25ක් වශයෙන් දැක්වුණා.\n2023 වසරේ ගෙවුණු මාස නවයක කාලය තුළ අමෙරිකානු ඩොලර් මිලියන 524කට අධික ආදායමක් ඉපයීමට තේ අපනයයෙන් හැකියාව ලැබී තිබෙනවා.\nඑවැනි පසුබිමක ගෝලිය තේ ආර්ථිකය තුළ දැවැන්ත තේ නිෂ්පාදකයෙකු වන චීනයේ හයිනාන් ප්‍රාන්තයේ දූත කණ්ඩායමක් ගාල්ල පිටිගල ප්‍රදේශයේ තේ කර්මාන්ත ශාලාවකට පැමිණියා.\nහයිනාන් ප්‍රාන්තයේ උප ආණ්ඩුකාර ගූ ගැන්ග් ප්‍රමුඛ චීන රාජ තාන්ත්‍රික පිරිසක් මෙම සංචාරයට එක්වුයේ මෙරට තේ කර්මාන්තයේ සුන්දරත්වය සියැසින් දැක බලා ගැනීමටයි.\nඑහිදී ඔවුන් ප්‍රකාශ කළේ මෙරට තේ කර්මාන්තය ප්‍රවර්ධනය කිරීමට අවශ්‍ය සියලු පහසුකම් සලසා දීමට සූදානමින් සිටින බවයි.\nවිදේශකයින් ශ්‍රී ලංකාවේ තේ කර්මාන්තය සම්බන්ධයෙන් මෙලස ධනාත්මක ප්‍රතිචාර දක්වද්දි මෙරට තේ කර්මාන්තය පාලනය කරන ශ්‍රී ලංකා තේ මණ්ඩලයේ විවිධ ගැටලු පවතින බවට පසුගියදා කෝප් කමිටුව හමුවේදී අනාවරණය වුණා.\nකුඩා තේ වතුහිමියන්ගේ සම්මේලනය පවසන්නේ තේ මණ්ඩලය සම්බන්ධයෙන් පවතින ගැටලු සදහා නිලධාරීන් පමණක් නොව ඔවුන් පත් කළ දේශපාලන නියෝජිතයින්ද වගකිව යුතු බවයි.",
       "URL": "https://www.hirunews.lk/349561/චීන-දූත-කණ්ඩායමක්-ශ්‍රී-ලංකාවේ-තේ-වගා-නිරීක්ෂණයක",
       "Category": "Local News",
       "Parent URL": "https://www.hirunews.lk/local-news.php?pageID=4"
}