{
       "Source": "hirunews",
       "Timestamp": "Friday, 29 May 2020 - 20:09",
       "Headline": "කළු කොටියාගේ පශ්චාත් මරණ පරීක්ෂණය ගැන අධිකරණ නියෝගයක් (වීඩියෝ)",
       "News Content": "මද්දකට හසු වී තුවාල ලබා උඩවලව ඇත් අතුරු සෙවණේ පිහිටි පශු වෛද්‍ය රෝහලේ ප්‍රතිකාර ලබමින් සිටියදී මියගිය කළු කොටියාගේ පශ්චාත් මරණ පරීක්ෂණය පේරාදෙනිය පශු වෛද්‍ය පීඨයේ සිදුකරන ලෙස හැටන් මහේස්ත්‍රාත් සහ දිසා විනිසුරු ජේ.ට්‍රොස්කි අද නියෝග කළා.\nඒ, මියගිය කොටියා සම්බන්ධයෙන් නල්ලතන්නිය වනජීවි කාර්යාලයේ වන සත්ව අඩවි ආරක්ෂක ප්‍රභාෂ් කරුණාතිලක සිදුකළ ඉල්ලීමක් සලකා බැලීමෙන් අනතුරුවයි.\nපසුගිය 26 වැනිදා ලක්ෂපාන - වාලමලේ වතු යායේ එළවළු වගා ගොවිපලක මද්දකට හසු වී සිටි මෙම කළු කොටියා වනජීවි නිලධාරීන් විසින් මූලික ප්‍රතිකාර කිරීමෙන් අනතුරුව උඩවලව පශු වෛද්‍ය රෝහල වෙත රැගෙන එනු ලැබුවා.\nඑහි ප්‍රතිකාර ලබමින් සිටියදී මෙම දුර්ලභ ගණයේ කළු කොටියා මියගිය බවයි උඩවලව පශු වෛද්‍ය මාලක අබේවර්ධන කියා සිටියේ.\nමද්දට හසුවීම හේතුවෙන් කොටියාගේ ගෙල ප්‍රදේශයේ ඇති වූ තුවාලවලින් හටගත් සංකූලතා හේතුවෙන් මෙම සත්වයා මියයන්නට ඇති බවයි ඔහු ප්‍රකාශ කළේ.\nකෙසේ වෙතත්, මේ සම්බන්ධයෙන් අධිකරණයට කරුණු වාර්තා කළ නල්ලතන්නිය වනජීවි කාර්යාලයේ වන සත්ව අඩවි ආරක්ෂක ප්‍රභාෂ් කරුණාතිලක කියා සිටියේ මියගිය කළු කොටියාට බරපතල තුවාල සිදුව නොතිබූ බවයි.\nඑමෙන්ම, මෙම කළු කොටියා උඩවලව පශු වෛද්‍ය රෝහල වෙත රැගෙන යාමට තමන් අකැමැත්ත ප්‍රකාශ කළ බව ඔහු කියා සිටියා.\nඒ, සත්වයා ජීවත් වූ දේශගුණික පරිසරයට වෙනස් පරිසරයකට රැගෙන යෑමෙන් යම් බලපෑමක් සිදුවිය හැකි බවට නිගමනය කළ නිසා බව ඔහු සඳහන් කළා.\nඑම කරුණු පදනම් කරගනිමින් මෙම සත්වයාගේ පශ්චාත් මරණ පරීක්ෂණය උඩවලව පශු වෛද්‍ය රෝහලේ සිදුනොකර පේරාදෙනිය පශු වෛද්‍ය ඒකකයේ සිදුකරන ලෙස තමන් අධිකරණයෙන් ඉල්ලා සිටි බවද ඔහු කියා සිටියා.",
       "URL": "https://www.hirunews.lk/241817/කළු-කොටියාගේ-පශ්චාත්-මරණ-පරීක්ෂණය-ගැන-අධිකරණ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2697"
}