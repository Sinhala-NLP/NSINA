{
       "Source": "hirunews",
       "Timestamp": "Thursday, 22 September 2016 - 13:43",
       "Headline": "කළු ගඟට මුහුදු ජලය එක්වීමෙන් පානීය ජල අර්බුදයක්",
       "News Content": "වියලි කාලගුණයත් සමඟ කළු ගෙඟ් ජලයට මුහුදු ජලය මිශ්‍රවීම නිසා පානීය ජලය සැපයීමේ අර්බුදයක් මතුව තිබෙනවා.\nආපදා කළමනාකරන මධ්‍යස්ථානය සඳහන් කළේ මේ නිසා කළු ගෙඟන් ජලය සැපයෙන ප්‍රදේශවලට බවුසර් උපයෝගී කරගනිමින් ජලය බෙදාහැරීමට පියවර ගෙන ඇති බවයි.\nකළුතර දිස්ත්‍රික්කයේ ප්‍රාදේශීය ලේකම් කොට්ඨාස කිහිපයකට මෙම තත්ත්වය දැඩිව බලපා ඇති අතර, පසුගිය දින කිහිපයේ අනෙකුත් අවශ්‍යතාවන් සඳහා පමණක් ජලය බෙදාහැරි බව ජලසම්පාදන හා ජලාපවහන මණ්ඩලය කියා සිටියා.\nපොළොන්නරුව දිස්ත්‍රික්කයට වියලි කාලගුණයෙන් වැඩි බලපෑමක් එල්ලවී ඇති අතර, පවුල් 7389 කට අයත් පුද්ගලයන් 30 000 කට අධික ප්‍රමාණයක් පීඩාවට පත්ව සිටිනවා.\nපොළොන්නරුව, වැලිකන්ද, දිඹුලාගල, තමන්කඩුව සහ ලංකාපුර යන ප්‍රාදේශීය ලේකම් කොට්ඨාසවල මෙම තත්ත්වය පවතින බවටයි  වාර්තාවන්නේ.\nඑමෙන්ම පානීය ජල අර්බුදය හේතුවෙන් දිස්ත්‍රික්කයේ පාසල්වල අධ්‍යයන කටයුතුවලටද බාධා එල්ලවී තිබෙනවා.\nමේ නිසා පානීය ජලය එක් රැස් කරගැනීමට අවශ්‍ය ජල ටැංකි ලබාදෙන ලෙස පොළොන්නරුව දිස්ත්‍රික් ලේකම් එස්. සේනානායක පරිත්‍යාගශීලීන්ගෙන්  ඉල්ලා සිටිනවා.\nපවතින තත්ත්වය මත අරපිරිමැස්මෙන් ජලය පරිහරණය කරන ලෙස ජලසම්පාදන හා ජලාපවහන මණ්ඩලය ජනතාවගෙන් ඉල්ලීමක් කරනවා.",
       "URL": "https://www.hirunews.lk/143563/කළු-ගඟට-මුහුදු-ජලය-එක්වීමෙන්-පානීය-ජල-අර්බුදයක්",
       "Category": "Local News",
       "Parent URL": "https://www.hirunews.lk/local-news.php?pageID=4868"
}