{
       "Source": "hirunews",
       "Timestamp": "Friday, 17 March 2023 - 7:13",
       "Headline": "කොලොම්බියාවේ පතල්වල පිපිරීමෙන් මිය ගණන 21 ඉක්මවයි",
       "News Content": "ඉකුත් අඟහරුවාදා (14) මධ්‍යම කොලොම්බියාවේ ගල් අඟුරු ආකර කිහිපයක වායු පීඩනයන් නිසා ඇති වූ පිපිරීමකින් අතුරුදහන් වූ පතල් කම්කරුවන් දස දෙනෙකු මිය ගොස් ඇති බව සොයාගෙන තිබෙනවා.\nකොලොම්බියානු බලධාරින් පවසන්නේ එම මරණ දහයත් සමග අදාල අනතුරින් වාර්තා වූ මරණ ගණන 21 දක්වා ඉහළ ගොස් ඇති බව යි.\nඒ සම්බන්ධයෙන් කොලොම්බියානු ජනාධිපති ගුස්ටාවෝ පෙට්‍රෝ ට්විටර් පණිවිඩයක් තබමින් ප්‍රකාශ කළේ, \"ගලවා ගැනීමේ කණ්ඩායම්වල සියලු උත්සාහයන් නොතකා, අවාසනාවන්ත ලෙස 21 දෙනෙකුට සුටාටවුසා හි ඛේදජනක අනතුරෙන් ජීවිත අහිමි වූ බව මට ආණ්ඩුකාර නිකොලස් ගාර්සියා වාර්තා කළා.\" යනුවෙන්.\nඛේදවාචකය පිළිබඳ අදහස් දක්වමින් ජනාධිපති පෙට්‍රෝ වැඩිදුරටත් පැවසුවේ, සිදු වූ සෑම මරණයක් ම අදාල පතල් අයත් සමාගම්වල පමණක් නොව නොව සමාජයේ සහ රජයේ අසාර්ථක වීමක් බවයි.\nඑබැවින් රටේ ප්‍රධානතම අපනයනය බවට පත්ව ඇති තෙල් සහ ගල් අඟුරුවලින් පුනර්ජනනීය බලශක්තිය දෙසට විතැන් කරන බව ද ජනාධිපතිවරයා ජනතාවට පොරොන්දු වුණා.\nවාර්තාවලට අනුව පසුගිය වසරේ කොලොම්බියාවේ පතල්වල අනතුරු 117ක් සිදුවී ඇති අතර 146 දෙනෙකු මිය ගිය ගොස් තිබෙනවා.\nමෑතකාලීනව සිදු වූ මාරාන්තිකම අනතුර වූයේ 2010 ජුනි මාසයේ දී කොලොම්බියාවේ වයඹ දෙස පතලක් පිපිරීමෙන් පුද්ගලයන් 73 දෙනෙකු මිය යාමයි.",
       "URL": "https://www.hirunews.lk/330163/කොලොම්බියාවේ-පතල්වල-පිපිරීමෙන්-මිය-ගණන-21-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=471"
}