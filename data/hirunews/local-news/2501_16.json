{
       "Source": "hirunews",
       "Timestamp": "Monday, 24 August 2020 - 13:18",
       "Headline": "බැසිල් හමුවූ ගණකාධිකාරී සංගමය (වීඩියෝ)",
       "News Content": "නාස්තිය හා දුෂණය වළක්වා ඉහළ කාර්යක්ෂමතාවයකින් යුත් ප්‍රසම්පාදන ක්‍රියාවලියක් අවශ්‍ය බව ආර්ථික පුනර්ජීවන හා දරිද්‍රතාවය තුරන් කිරීම සඳහා වන ජනාධිපති කාර්යා සාධක බලකායේ සභාපති බැසිල් රාජපක්ෂ මහතා පවසනවා.\nඔහු මේ අදහස් පළ කළේ, අරලියගහ මන්දිරයේ පැවති සාකච්ඡාවකට එක්වෙමින්.\nශ්‍රී ලංකා ගණකාධිකාරී සේවා සංගමය සහ ආර්ථික පුනර්ජීවන හා දරිද්‍රතාවය තුරන් කිරීම සඳහා වන ජනාධිපති කාර්යා සාධක බලකායේ සභාපති බැසිල් රාජපක්ෂ මහතා අතර පසුගියදා අරලියගහ මන්දිරයේදී මෙම සාකච්ඡාව පැවැත්වුණා.\nආයතනයක නායකත්වය වෙනස් වුවත්, වැඩපිළිවෙළ තිරසාරව ඉදිරියට පවත්වාගෙන යන ක්‍රමවේද වෙනසක් ගැන අවධානය යොමුකළ යුතු බව බැසිල් රාජපක්ෂ මහතා මෙහිදී පෙන්වා දී තිබෙනවා.\nඑහිදී ඔහු ගණධාකාධිකාරී සේවා සංගමයේ නියෝජිතයන්ට ආරාධනා කර ඇත්තේ රටේ ආර්ථිකය ශක්තිමත් කිරීම වෙනුවෙන් ගෙන යන වැඩපිළිවෙළට දායක වන ලෙසයි.\nමේ අතර, ශ්‍රී ලංකා පරිපාලන සංගමයේ නියෝජිතයන් ද පසුගියදා බැසිල් රාජපක්ෂ මහතා හමුවුණා.\nබැසිල් රාජපක්ෂ මහතා එහිදී සඳහන් කර ඇත්තේ රැකියා උත්පාදනය, ආදායම් වැඩිවීම, අපනයන වැඩිවීමට දිස්ත්‍රිංක් හා ප්‍රාදේශීය සංවර්ධන සැලසුම් සකස් කර එමඟින් ලැබෙන සමාජ ආර්ථික බලපෑම් සොයා බලන ක්‍රමවේදයකට රාජ්‍ය පරිපාලන යාන්ත්‍රණය වැඩිදියුණු කළයුතු බවයි.\nකෘෂිකර්ම, ධීවර, සංචාරක, ආයෝජන ඇතුළු ක්ෂේත්‍ර රැසක පවතින පරිපාලන ගැටලු විසඳීමේ අවශ්‍යතාව කෙරෙහි ද මෙහිදී අවධානය යොමුවුණා.\nපවතින තත්ත්වය හමුවේ අපනයන ක්ෂේත්‍රය වැඩිදියුණු කිරීම සඳහා හඳුනා ගත් ප්‍රධාන ක්ෂේත්‍ර 5ක් ඔස්සේ විදේශීය ආයෝජන අවස්ථා ලබා ගැනීමට කටයුතු කරන බවත්, ඒ සඳහා දිස්ත්‍රික් මට්ටමින් ආයෝජකයින්ට පහසුකම් සලසන ව්‍යුහවල අවශ්‍යතාවය බැසිල් රාජපක්ෂ මහතා පෙන්වා දී තිබෙනවා.",
       "URL": "https://www.hirunews.lk/248533/බැසිල්-හමුවූ-ගණකාධිකාරී-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2501"
}