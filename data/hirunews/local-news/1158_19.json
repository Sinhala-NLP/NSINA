{
       "Source": "hirunews",
       "Timestamp": "Thursday, 19 May 2022 - 13:58",
       "Headline": "සාමාන්‍ය පෙළ විභාගය ආරම්භයට සියල්ල සූදානම්",
       "News Content": "අර්බුදකාරී පරිසරය මධ්‍යයේ වුව ද සාමාන්‍ය පෙළ විභාගය මෙම මස 23 (සඳුදා) දින සිට ජුනි 01 වන දා දක්වා පැවැත්වීමට අවශ්‍ය සියල්ල සුදානම් බව විභාග කොමසාරිස් ජනරාල් එල්.එම්.ඩී ධර්මසේන පවසනවා.\nකොමසාරිස්වරයා මේ බව ප්‍රකාශ කළේ විභාගය පැවැත්වීම සම්බන්ධයෙන් ශිෂ්‍ය ශිෂ්‍යාවන්, ගුරු දෙගුරුන් දැනුවත් කිරීමට රජයේ ප්‍රවෘත්ති දෙපාර්තමේන්තු ශ්‍රවණාගාරයේ පැවැති ප්‍රවෘත්ති සාකච්ඡාවට එක් වෙමින්.\nපාසල් අයැදුම්කරුවන් 407129ක් සහ පෞද්ගලික අයැදුම්කරුවන් 110367ක් ඇතුළු සමස්ත අයැදුම්කරුවන් 517496ක් මෙවර විභාගයට පෙනී සිටිනවා.\nවිභාග මධ්‍යස්ථාන 3844ක් හා සම්බන්ධීකරණ මධ්‍යස්ථාන 542ක් පිහිටුවා ඇති බවයි විභාග කොමසාරිස්වරයා ප්‍රකාශ කළේ.\nවිභාගයට අවශ්‍ය කඩදාසි ඇතුළු වෙනත් ද්‍රව්‍ය දැනටමත් විභාග මධ්‍යස්ථාන වෙත යැවෙමින් ඇති අතර ප්‍රශ්න පත්‍ර ඉදිරියේදී යොමු කිරීමට නියමිතයි.\nවිභාග ප්‍රවේශ පත්‍ර සියල්ල දැනටමත් නිකුත් කර ඇති අතර පාසල් අයැදුම්කරුවන්ට ප්‍රවේශ පත්‍රය පාසලෙන් ලබා ගැනීමට හැකියාව පවතිනවා.\nපෞද්ගලික අයැදුම්කරුවන්ට ප්‍රවේශ පත්‍රය ප්‍රමාද නම් එය අදාළ දත්ත ඇතුලත් කර අධ්‍යාපන දෙපාර්තමේන්තු වෙබ් අඩවියෙන් බාගත කර ගත හැකියි.\nමේ අතර විභාගය වෙනුවෙන් පැවැත්වෙන දේශන හා උපකාරක පන්ති ලබන 20 වන දා මධ්‍යම රාත්‍රී 12න් අවසන් කල යුතු බවටයි නියෝග කර ඇත්තේ.\nවිභාගයට පෙනී සිටීමට ප්‍රවේශ පත්‍රය හා වලංගු හැඳුනුම්පතක් අනිවාර්ය අතර ප්‍රවේශ පත්‍ර ලැබුණු සැනින් එය නිවැරදි දැයි පරික්ෂ කර ගත යුතු වනවා.\nසංශෝධනය විය යුතු නම් විභාග දෙපාර්තමේන්තුවේ වෙබ් අඩවියෙන් සංශෝධනය කර ගත යුතු අතර පසුව සංශෝධිත පිටපත මුද්‍රණය කර, එය ප්‍රවේශ පත්‍රයට අමුණා විභාග ශාලාධිපතිට ඉදිරිපත් කර විභාගය ලිවීමට හැකියි.\nකොවිඩ්-19 වසංගතය තවමත් සම්පූර්ණයෙන්ම තුරන් වී නොමැති බැවින් විභාග මධ්‍යස්ථාන වල දී සෞඛ්‍යාරක්ෂිත ක්‍රමවේද පිළිපැදිය යුතු අතර කොවිඩ්-19 ඇතැයි තහවුරු වූ අපේක්ෂකයෙකුට විභාග මධ්‍යස්ථානයේම විශේෂ කාමරයක් තුළ විභාගය ලිවීමට පහසුම් සලසා තිබෙනවා.\nවිශේෂ අවශ්‍යතා ඇති දරුවන් 590 ක් මෙවර අයැදුම් කර ඇති අතර ඔවුන්ට අවශ්‍ය පහසුකම් සලසිමටයි පියවර ගෙන ඇත්තේ.\nඉන්ධන හිඟතාවය නිසා ප්‍රවාහනයට බාධා ඇතත් විභාගය දිනවල අවහිරතාවයකින් තොරව සිසුන්ට ප්‍රවාහන පහසුකම් සැලසීමට සිසු සැරිය හා අතිරේක බස් යෙදවීමට ලංකා ගමන ගමන මණ්ඩලය තීරණය කර තිබෙනවා.\nසිසුන්ට විභාග මධ්‍යස්ථාන වෙත යාමට සහ ඒමට සාමාන්‍ය දුම්රිය සේවා ද ක්‍රියාත්මක කෙරෙන අතර විභාගය බාධාවකින් තොරව ආරක්ෂාකාරීව පැවැත්වීමට ආපදා කළමනාකරණ මධ්‍යස්ථානයේ, පොලීසියේ හා ත්‍රිවිධ හමුදා සහය ලබා ගැනෙනවා.",
       "URL": "https://www.hirunews.lk/304734/සාමාන්‍ය-පෙළ-විභාගය-ආරම්භයට-සියල්ල-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1158"
}