{
       "Source": "hirunews",
       "Timestamp": "Tuesday, 16 August 2016 - 8:01",
       "Headline": "හිටපු ජනපතිනිය තමන් සම්බන්ධයෙන් සිදුකළ ප්‍රකාශයට කණගාටු වන බව ගෝඨාභය කියයි",
       "News Content": "එල්.ටී.ටී.ඊ. ත්‍රස්තවාදය මැඬලීමේ සටනේ අඳුරුතම කාල පරිච්ඡේදය හිටපු ජනාධිපතිනී චන්ද්‍රිකා බණ්ඩාරනායක කුමාරණතුංගගේ සමය බවට පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිළ චෝදනා කරනවා.\nඊයේ පැවැති ප්‍රවෘත්ති සාකච්ඡාවකදී මන්ත්‍රීවරයා මෙම අදහස් පළ කළේ හිටපු ජනාධිපතිනිය පසුගිය දා කළ ප්‍රකාශයකට ප්‍රතිචාර දක්වමින්.\nකෙසේ වෙතත්, හිටපු ජනාධිපතිනිය තමා සම්බන්ධයෙන් පළ කළ ප්‍රකාශයේ අඩංගු කරුණු අසත්‍ය බව හිටපු ආරක්ෂක ලේකම් ගෝඨාභය රාජපක්ෂ පවසනවා.\nඒ.බී.සී. මාධ්‍ය ජාලයේ සභාපති රේනෝ සිල්වා මහතාගේ නමට නිකුත් කළ ලිපියකින් හිටපු ආරක්ෂක ලේකම්වරයා පෙන්වා දෙන්නේ හිටපු ජනාධිපතිනියගේ ප්‍රකාශයේ අඩංගු කරුණු සම්බන්ධයෙන් තමා දැඩි ලෙස කණගාටුවට පත්වන බවයි.\nමිග් යානා පිළිබඳව ද ඇය පළ කළ කරුණු තමා සම්බන්ධයෙන් ද්වේශසහගතව එල්ල කළ ප්‍රකාශයක් බවයි හිටපු ආරක්ෂක ලේකම්වරයා එමගින් පෙන්වා දෙන්නේ.\n2006 වසරේ රාජපක්ෂ රජය මිලදී ගත් මිග් 27 යානා ගණන 4ක් බව පවසන හිටපු ආරක්ෂක ලේකම්වරයා සදහන් කළේ මිග් යානා 7ක් මිලදී ගනු ලැබුවේ චන්ද්‍රිකා බණ්ඩාරනායක කුමාරණතුංගගේ රජය බවයි.\nඑසේ මිලදී ගත් යානා 7න් 3ක් 2005 වර්ෂය වන විට විනාශ වී තිබූ බවත් 2006 වසරේ නවීකරණය කරනු ලැබුවේ ඉතිිරි මිග් යානා 4 බවත් මෙම නිවේදනයේ දැක්වෙනවා.\nතමා දන්නා පරිදි අදාළ යානා මිලදී ගැනීම සිදුව ඇත්තේ කිසිදු රජයකට හිමි සමාගමකින් නොව සිංගප්පූරුවේ පෞද්ගලික හිමිකාරීත්වය ඇති පාර්ශවයකින් බව ද ගෝඨාභය රාජපක්ෂ නිකුත් කළ නිවේදනයේ සදහන්.\nතමා ආරක්ෂක ලේකම් ධුරය දැරූ සමයේ සිදුවූ සියලූ ගනුදෙනු පාරදෘශ්‍ය භාවය රැක ගැනීම සඳහා රජයකට ගත හැකි සියලු ක්‍රියාකාරකම් අනුගමනය කළ බව ද හිටපු ආරක්ෂක ලේකම්වරයාගේ අදහසයි.\nඒ හේතුවෙන් කිසිදු පාර්ශවයකට දූෂණයක් හෝ අවභාවිතයක් සිදුකිරීමට නොහැකි වූ බව ද ඔහු පෙන්වා දෙනවා.\nතමා ආරක්ෂක ලේකම් ධුරය දරන සමයේ වැටුපට අමතරව කිසිදු මූල්‍යමය ප්‍රතිලාභයක් ලබා නොමැති අතර, දේශීය හෝ විදේශීය ගිණුමකට නීත්‍යානුකූලව උපයා ඇති වැටුප හා විශ්‍රාම වැටුප හැර වෙනත් කිසිදු මුදලක් බැර කර නොමැති බව ද හිටපු ආරක්ෂක ලේකම්වරයා සිය ලිපියෙන් අවධාරණය කරනවා.",
       "URL": "https://www.hirunews.lk/140720/හිටපු-ජනපතිනිය-තමන්-සම්බන්ධයෙන්-සිදුකළ-ප්‍රකාශයට-කණගාටු-වන-බව-ගෝඨාභය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4921"
}