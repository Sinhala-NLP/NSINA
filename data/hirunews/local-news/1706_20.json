{
       "Source": "hirunews",
       "Timestamp": "Tuesday, 07 September 2021 - 14:59",
       "Headline": "හොරොව්පතානේ දී ඝාතනය කර දෙහිවලට රැගෙන ආ ගව මස් කිලෝ 6000ක් විශේෂ කාර්ය බලකා භාරයට",
       "News Content": "මොරටුව විශේෂ කාර්ය බලකා කඳවුරට අනුයුක්ත ව ක්‍රියාත්මක වන විශේෂ කාර්ය බලකා විශේෂ මෙහෙයුම් 3 කණ්ඩායමට ලද බුද්ධි තොරතුරු අනුව අද පෙරවරුවේ මෙම වැටලීම සිදු කරනු ලැබුවා.\nහොරොව්පතාන ප්‍රදේශයේ දී ඝාතනය කරන ලද ගවයින්ගේ මස් නීති විරෝධී ආකාරයෙන් කොළඹට රැගෙන එන බවට විශේෂ කාර්ය බලකායට බුද්ධි තොරතුරක් ලැබී තිබුණා.\nඒ අනුව ක්‍රියාත්මක වුණු විශේෂ මෙහෙයුම් 3 කණ්ඩායම විසින් ගම්පහ ප්‍රදේශයේ සිට දෙහිවල දක්වා මස් ප්‍රවාහනය කළ ලොරි රථ දෙක ලුහුබැඳ විත් දෙහිවල ප්‍රදේශයේ දී සෝදිසියට ලක් කරල තිබුණා.\nඑහි දී ඝාතනය කරන ලද ගවයින්ගේ හිස් හතළිහක් පමණ මෙහි තිබූ බව යි විශේෂ කාර්ය බලකාය සඳහන් කළේ.\nමහජන සෞඛ්‍ය පරීක්ෂකවරුන් කැඳවා මෙම ගවමස් පරික්ෂා කළ අතර, එහි දී මහජන සෞඛ්‍ය පරීක්ෂකවරුන් සඳහන් කළේ මේවා මිනිස් පරිභෝජනයට නුසුදුසු ඒවා බව යි.\nකිලෝ හය දහසකට අධික ගවමස් ප්‍රමාණයක් මෙහි දී සොයා ගෙන තිබෙනවා.\nසැකකරුවන් දෙදෙනකු අත්අඩංගුවට ගෙන ඇති අතර, ගවමස් ප්‍රවාහනය කළ ලොරි රථ දෙක ද විශේෂ කාර්ය බලකා භාරයට ගෙන තිබෙනවා.\nඑම ගව මස්වල වෙළඳපොළ වටිනාකම රුපියල් ලක්ෂ 60 ක් බව යි විශේෂ කාර්ය බලකාය සඳහන් කළේ.\nවැඩිදුර විමර්ශන කටයුතු සඳහා සැකකරුවන් සහ එම ලොරි රථ දෙහිවල පොලීසියට භාර දී තිබෙනවා.",
       "URL": "https://www.hirunews.lk/281600/හොරොව්පතානේ-දී-ඝාතනය-කර-දෙහිවලට-රැගෙන-ආ-ගව-මස්-කිලෝ-6000ක්-විශේෂ-කාර්ය-බලකා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1706"
}