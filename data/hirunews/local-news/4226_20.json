{
       "Source": "hirunews",
       "Timestamp": "Friday, 10 November 2017 - 7:31",
       "Headline": "වාහන බදු එන්ජින් ධාරිතාව මත පමණයි - රජයේ සේවකයින්ට වාහන පැවරීමේ සීමාවත් ඉවතට",
       "News Content": "මෙවර අයවැය යෝජනාවලින් මෝටර් වාහන මත අයකළ වටිනාකම මත පදනම් වූ නිෂ්පාදන බද්ද ඉවත් කර තිබෙනවා.\nඒ අනුව එන්ජින් ධාරිතාව මත පමණක් පදනම්ව බදු අයකිරීම සඳහායී යෝජනා කර ඇත්තේ.\nපෙට්රල් ඉන්ධන සහ පෙට්රල් දෙමුහුන් මෝටර් රථ සඳහා මෙන්ම ඞීසල් ඉන්ධන සහ ඞීසල් දෙමුහුන් මෝටර් රථ සඳහා වෙන් වෙන්ව එන්ජින් ධාරිතාව මත නිෂ්පාදන බදු ප්‍රකාශයට පත්කර තිබීම විශේෂත්වයක්.\nරාජ්‍ය අංශයේ සේවා නියුක්තිකයන් සඳහා වන වාහන බලපත්‍රවලට ලබාදී ඇති බදු සහනද මෙවර අයවැයෙන් වෙනස් කර නැහැ.\nඑසේම වාහන පැවරීම සඳහා තිබූ සීමා කිරීම් ඉවත් කර ඇති අතර, ඒවා අද සිට බලාත්මක වනවා.\nමෝටර් වාහන එන්ජින් ධාරිතාව මත හඳුන්වාදෙන කාබන් බදුද ලියාපදිංචියෙන් ගෙවී ඇති වසර ගණන අනුව වෙන් වෙන්ව පනවා තිබීම දැකිය හැකියි.\nඒ අනුව උදාහරණයක් ලෙස වසර 05 ට අඩු මගී ප්‍රවාහන බස් රථ සඳහා රුපියල් දහසක කාබන් බද්දක්ද, වසර 10 ත් 05 ත් අතර බස් රථ සඳහා රුපියල් දෙදහසක බදු මුදලක්ද අය කෙරෙනවා.\nවසර 10 ට වැඩි මගී ප්‍රවාහන බස් රථ සඳහා එම අගය රුපියල් 3000 ක්. දැනට පවතින වසර 07 ක් තුළ ගෙවනු ලබන සුඛෝපභෝගී වාහන බද්ද වෙනුවට එකවර ගෙවන බද්දක් හඳුන්වාදෙනු ඇති.\nමේ අතර, සියලූ මත්පැන් සඳහා ජාතිය ගොඩනැගීම බද්දක් ලබන වසරේ අප්‍රේල් පළමුවැනිදා සිට පනවන බවයි මුදල් අමාත්‍ය මංගල සමරවීර අයවැය යෝජනා ඉදිරිපත් කරමින් සඳහන් කළේ.\nඑමෙන්ම, පානීය නොවන මධ්‍යසාර සදහා ලීටරයකට රුපියල් 15 ක් බැගින් වූ සුරා බද්දක් ඊයේ මධ්‍යම රාත්‍රියේ සිට ක්‍රියාත්මක වන බවයි අමාත්‍යවරයා වැඩිදුරටත් කියා සිටියේ.\nකෙසේ වෙතත්, බියර් කෑන් මත අදාළ වූ නිෂ්පාදන බද්ද ඉවත් කර තිබෙනවා.\nඑමෙන්ම, මත්පැන් බලපත්‍රවලට අදාළ ගාස්තු ව්‍යුහයන්ද ලබන වසරේ ජනවාරි 01 වනදා සිට සරල කිරීමටයි මෙවර අයවැයෙන් යෝජනා වී ඇත්තේ.\nසම්පුර්ණ අයවැය යෝජනාවලිය මෙතැනින්",
       "URL": "https://www.hirunews.lk/175675/වාහන-බදු-එන්ජින්-ධාරිතාව-මත-පමණයි-රජයේ-සේවකයින්ට-පැවරීමේ-සීමාවත්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4226"
}