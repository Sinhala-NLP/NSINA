{
       "Source": "hirunews",
       "Timestamp": "Wednesday, 02 September 2020 - 6:41",
       "Headline": "ඉදිරි පැය 12තුළ දිවයිනේ බොහෝ ප්‍රදේශවල අඛණ්ඩව වැසි (වීඩියෝ)",
       "News Content": "පැවති වියළි කාලගුණ තත්ත්වය නිමා කරමින් ඊයේ පස්වරුවේ සිට දිවයිනේ ප්‍රදේශ රැසකට වැසි ඇද හැලෙමින් පවතිනවා.\nකාලගුණ විද්‍යා දෙපාර්තමේන්තුව සදහන් කළේ දිවයින ආශ්‍රිත පහළ වායුගෝලයේ පවතින කැළඹිළි ස්වභාවයක් මෙම තත්ත්වයට හේතු වී ඇති බවයි.\nඑය අද දිනයේ ද අපේක්ෂා කරන බවයි ඔවුන් නිකුත් කළ නිවේදනයක සඳහන්.\nඇතැම් ස්ථානවලට මිලිමීටර් 100කට වැඩි තද වැසි ඇති විය හැකියි.\nඑමෙන්ම ගිගුරුම් සහිත වැසි ඇති වන අවස්ථාවේ සුළගේ වේගය ක්ෂණිකව පැයට කිලෝමීටර් 70, 80 දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව සදහන් කළේ.\nඅද අළුයම 2.30 දක්වා කාලය තුළ වැඩිම වර්ෂාපතනයක් ලැබී ඇත්තේ කළුතර දිස්ත්‍රික්කයේ අගලවත්තටයි. එය මිලිමීටර් 286.5ක්.\nඑම දිස්ත්‍රික්කයේම කෙසෙල්හේනව ප්‍රදේශයට මිලිමීටර් 245.5ක වර්ෂාපතනයක් සහ හොරණට මිලිමීටර් 225.5ක වර්ෂාපතනයක් ලැබී තිබෙනවා.\nගාල්ල දිස්ත්‍රික්කයේ වදුරඹ ප්‍රදේශයට මිලිමීටර් 210ක වර්ෂාපතනයක් ඇද හැලී තිබෙනවා.\nවර්ෂාවත් සමඟ ගාල්ල, කළුතර, කෑගල්ල සහ රත්නපුර දිස්ත්‍රික්කවලට නාය යාම් අනතුරු ඇගවීම් නිකුත් කර ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සඳහන් කළා.\nමධ්‍යම කඳුකරයට මේ වන විට වැසි ඇද හැලෙමින් පවතින බව හැටන් හිරු වාර්තාකරු රංජිත් රාජපක්ෂ ප්‍රකාශ කළා.\nපැවති වියළි කාලගුණ තත්ත්වය හමාර කරමින් ඊයේ පස්වරුවේ මන්නාරම දිස්ත්‍රික්කයට ඇද හැලුණු වර්ෂාවත් සමග හට ගත් සුළං තත්ත්වය හේතුවෙන් ඇතැම් ස්ථානවල නිවාසවලට හානි සිදුව ඇති බව මන්නාරම දිස්ත්‍රික් ආපදා කළමනාකරණ මධ්‍යස්ථානය සදහන් කළා.\nමන්නාරම මුසලි ප්‍රාදේශීය ලේකම් කොට්ඨාශයේ නිවාස 67කට, නානට්ටන ප්‍රදේශයේ නිවාස 42කට සහ මන්නාරම නගර සභා සීමාවේ නිවාස 3කට සුළං තත්ත්වයෙන් හානි සිදුව තිබෙනවා. එමෙන්ම, එම දිස්ත්‍රික්කයේ ස්ථාන රැසක නිවාස මතට ගස් කඩා වැටීම් ද වාර්තා වනවා.\nමීට අමතරව ඊයේ ඇද හැලුණු වර්ෂාවත් සමඟ වව්නියාවේ ප්‍රදේශ කිහිපයක් හරහා හමා ගිය තද සුළං තත්ත්වයක් හේතුවෙන් පවුල් 55කට අයත් පුද්ගලයින් 156කට පීඩාව සිදුව තිබෙනවා.\nවව්නියාව - මරක්කාරම්පලෙයි ග්‍රාම සේවා වසමේ නිවාස 5කට සහ නෙලුකුලම් ග්‍රාම සේවා වසමේ නිවාස 7කට සහ ගනේෂපුරම් ප්‍රදේශයේ නිවාස 32කට සුළගින් හානි සිදුව ඇති බවයි වාර්තා වන්නේ.\nමිට අදාළ නිවේදනය පහතින් .......",
       "URL": "https://www.hirunews.lk/249200/ඉදිරි-පැය-12තුළ-දිවයිනේ-බොහෝ-ප්‍රදේශවල-අඛණ්ඩව-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2483"
}