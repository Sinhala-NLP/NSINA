{
       "Source": "hirunews",
       "Timestamp": "Tuesday, 09 July 2019 - 7:31",
       "Headline": "විදුලිය සැපයීම යථා තත්ත්වයට - ඉන්ධන ලබාදීමට තෙල් සංස්ථාවේ එකඟත්වය",
       "News Content": "ඛනිජ තෙල් නීතිගත සංස්ථාව සහ ලංකා විදුලිබල මණ්ඩලය අතර හටගෙන ඇති ගැටළුකාරී තත්ත්වය මේ වන විට සමථයකට පත්ව තිබෙනවා.\nඅද (09) උදෑසන සිට යළිත් විදුලිබල මණ්ඩලයට ඉන්ධන ලබාදීමට ඛනිජ තෙල් නීතිගත සංස්ථාව එකඟතාවය පළ කර ඇති බවටයි වාර්තා වන්නේ.\nඒ, ඊයේ (08) රාත්‍රියේ පැවති සාකච්ඡාවකින් අනතුරුවයි.\nලංකා ඛනිජ තෙල් නීතිගත සංස්ථාව විසින් විදුලිබල මණ්ඩලයට ඉන්ධන ලබාදීම අත්හිටුවීම හේතුවෙන් ඊයේ දිනයේ ප්‍රදේශ කිහිපයක විදුලි සැපයුමට බාධා එල්ල වුණා.\nවිදුලිබල අමාත්‍යාංශය සඳහන් කළේ රුපියල් බිලියන 80ක ණය සීමාව ඉක්මවීම හේතුවෙන් ලංකා ඛනිජ තෙල් නීතිගත සංස්ථාව විසින් ඉන්ධන ලබාදීම නතර කර ඇති බවයි.\nමේ නිසා විදුලිබල මණ්ඩලයට අයත් තාප විදුලි බලාගාරවලින් විදුලිය ජනනය කිරීම නතර වූ අතර, එලෙස විදුලි ජනනය නතර කිරීම නිසා මෙගාවොට් 150ක විදුලි නිෂ්පාදනයක් ජාතික විදුලිබල පද්ධතියට අහිමි වුණා.\nඒ හේතුවෙන් ඊයේ රාත්‍රියේ ප්‍රදේශ කිහිපයක විදුලිය බිද වැටීම් වාර්තා වුණා.",
       "URL": "https://www.hirunews.lk/219937/විදුලිය-සැපයීම-යථා-තත්ත්වයට-ඉන්ධන-ලබාදීමට-තෙල්-සංස්ථාවේ-එකඟත්වය",
       "Category": "Local News",
       "Parent URL": "https://www.hirunews.lk/local-news.php?pageID=3258"
}