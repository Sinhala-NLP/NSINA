{
       "Source": "hirunews",
       "Timestamp": "Friday, 16 October 2020 - 7:49",
       "Headline": "සමගි ජනබලවේගයෙන් රජයට චෝදනාවක්",
       "News Content": "මිනුවන්ගොඩ කේන්ද්‍ර ගතකොට හමුවූ කොරෝනා පොකුර රට පුරා තැන තැන ව්‍යාප්තව පවතින අතර, එය එදිනෙදා ජන ජීවිතවලට බරපතල තර්ජනයක් එල්ල කරන බව සමගි ජන බලවේගය පවසනවා.\nනිවේදනයක් නිකුත් කරමින් එහි නායක සජිත් ප්‍රේමදාස සඳහන් කළේ සහමුලින්ම රජයේ නොසැලකිලිමත් බව හේතුකොටගෙන කොරෝනා දෙවැනි රැල්ල ඇති වූ බවයි.\nරට තුළ කොරෝනා වෛරසය ව්‍යාප්තවීම ආරම්භ වූ දා සිට සමගි ජනබලවේගය නිරන්තරයෙන්ම අවධාරණය කරනු ලැබුවේ එය තුරන් කිරීමට ආණ්ඩුවට කොන්දේසි විරහිතව සහය ලබාදෙන බවටයි.\nඑහෙත් මැතිවරණය ආසන්නයේදී ආණ්ඩුව කොරෝනා ව්‍යසනය දේශපාලන ව්‍යාපෘතියක් බවට පත්කරගත් බවයි විපක්ෂ නායක සජිත් ප්‍රේමදාස නිවේදනයක් නිකුත් කරමින් සඳහන් කළේ.\nසිය ප්‍රාදේශීය දේශපාලන නියෝජිතයින් ලවා ජනතාවට අවිධිමත් ලෙස රුපියල් පන්දහසක දීමනාව බෙදාදීමට කටයුතු කළ ආණ්ඩුව මෙදා මිනුවන්ගොඩ ඇතුළු ප්‍රදේශවල ජනතාවගේ කඩා වැටුණු ජන ජීවිතය දෙස නෑසූ කන්ව සිටීම කණගාටුවට කරුණක් බවද ඔහු ප්‍රකාශ කළා.\nදේශපාලන උවමනාව පසෙක දමා පීඩාවට පත් ජනතාවට කෙටි කාලීන, මධ්‍ය කාලීන සහ දිගුකාලීන සහන සැලසීමේ ක්‍රියාවලියකට අවතීර්ණ වන ලෙස යළි යළිත් ආණ්ඩුවට බලකර සිටින බවටයි සමගි ජන බලවේගයේ නායක සජිත් ප්‍රේමදාස සිය නිවේදනයෙන් අවධාරණය කළේ.",
       "URL": "https://www.hirunews.lk/252639/සමගි-ජනබලවේගයෙන්-රජයට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=2387"
}