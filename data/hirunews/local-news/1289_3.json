{
       "Source": "hirunews",
       "Timestamp": "Thursday, 17 March 2022 - 7:17",
       "Headline": "නේටෝ සංවිධානයෙන් යුද සහාය යුක්‍රේනයට ලැබෙයි ද ? - සෙලෙන්ස්කි කොංග්‍රසය හමුවේ සංවේදී වූ හැටි (වීඩියෝ)",
       "News Content": "තවදුරටත් ගෝලීය අර්බුදයක් ව පවතින ව්‍යසනයක් වන යුක්‍රේන - රුසියානු යුද අර්බුදය හේතුවෙන් නේටෝ ආරක්ෂක මණ්ඩලය යුක්‍රේනය වෙනුවෙන් නව තීන්දුවක් ගෙන තිබෙනවා.\nඒ ඔවුන්ගේ ආරක්ෂක මණ්ඩලය එක් රැස්ව නව ආරක්ෂක වැඩපිළිවෙළක් නිර්මාණය කිරීමට සාකච්ඡා ආරම්භ කිරීම පිණිසයි.\nමෙම සාකච්ඡාව ඊයේ (15) පැවැත්වුණු අතර, එහිදී යුද අපරාධ වැළැක්වීමට යටතේ යුක්‍රේන - රුසියානු යුද අවුල නිම කිරීමට වැඩි වශයෙන් සාකච්ඡා කෙරුණු බවයි විදෙස් මාධ්‍ය වාර්තා කළේ.\nමෙම නේටෝ සාකච්ඡාවේ දී ආරක්ෂක මණ්ඩලය විසින් පූර්ණ එකඟතාවකට පැමිණියේ, යුද අර්බුදය සමථයකට පත් කිරීම සඳහා අනිවාර්යයෙන්ම රුසියානු ජනාධිපති විලැඩ්මීර් පුටින්ගේ විරෝධයට ප්‍රතිරෝධය දැක්වීම සඳහා යුක්‍රේනයට උපරිම සහයෝගය ලබාදීමටයි තීන්දු කෙරුණේ.\nමෙම තීන්දුව නේටෝ සංවිධානය විසින් ගනු ලැබුවේ, යුක්‍රේන ජනපති ව්ලොඩ්මීර් සෙලෙන්ස්කි ඊයේ අමරිකානු සෙනෙට් සභාව අමතා සිදු කළ සංවේදී කතාවෙන් අනතුරුවයි.\nකෙසේවෙතත් තවමත් රුසියාව විසින් දිගින් දිගටම යුක්‍රේනයට දැඩි ප්‍රහාර එල්ල කරමින් සිටිනවා.\nයුක්‍රේන අගනුවර වන කිව් අල්ලා ගැනීම වෙනුවෙන් දැඩි අරගලයක යෙදෙන රුසියානු හමුදාව කිව් නගරයෙහි වෙසෙන සිවිල් වැසියන්ට බෝම්බ හෙළමින් විශාල හානියක් සිදු කරමින් සිටින බවයි විදෙස් මාධ්‍ය වාර්තා කළේ.\nමෙම අයහපත් තත්ත්වය සඳහා යුක්‍රේනයට මුහුණදීමට සහායක් වශයෙන් නේටෝ සංවිධාන ආරක්ෂක මණ්ඩලය නියෝග කර ඇත්තේ, යුද්ධයට අවශ්‍යව ඇති යුධෝපකරණ වන MiG29 සහ S-300s විනාශකාරී යුද අවි වහාම යුක්‍රේනයට යැවීමට පියවර ගන්නා ලෙසයි.\nසෙලෙන්ස්කි ජනාධිපතිවරයා සිදු කළ සිය සංවේදී කතාවේ සාරාංශය මෙසේය.\n''අපි ප්‍රජාතන්ත්‍රවාදයේ සංකේතයන් ආරක්ෂා කරන්න ඕන. රුසියාව අපට පමණක් නොව, අපේ භූමියට පමණක් නොව, අපගේ නගරවලට ද පහර දී තියෙනවා. එය අපගේ සාරධර්මවලට - මූලික මානව වටිනාකම්වලට ප්‍රහාරයක්. එය අපගේ නිදහසට, අපේම රටේ නිදහසේ ජීවත් වීමට ඇති අයිතියට එරෙහිව, අපේම අනාගතය තෝරා ගැනීමට එරෙහිව යුද ටැංකි හා ගුවන් යානා යොදවා විනාශ කිරීමට රුසියාව කටයුතු කළා..''\nනේටෝ සංවිධානය සම්මුඛ වූ සෙනෙට් සභාව ඕනෑ තරම් ජනාධිපතිවරු අමතා තිබුණ ද, යුද්ධයක් පවතින අවස්ථාවකදී මෙලෙස සංවාදයකට එක්වීම ගැන යුක්‍රේන ජනපති වෙත ලෝක නායකයින්ගේ ප්‍රසාදය ද හිමි වුණා.\nතමන්ගේ රටට අත්වෙන ඉරණම දැන් තීන්දු වී අවසන් බවත්,තම වයස දැන් අවුරුදු 45කට ආසන්න වන අතර, තම වයස ගතවීම නැවතුණු බව දැනුණේ, අන් කවරදාටත් වඩා තම රටේ දරුවන් සියය ගණනින් බෝම්බ දමා රුසියාව විසින් අමානුෂික ලෙස ඝාතනය කිරීම හේතුවෙන් බවයි සෙලෙන්ස්කි වැඩිදුරටත් සංවේදී වෙමින් සටහන් කළේ.\nතමන්ට මරණය නැවැත්වීමට නොහැකි නම්,සිය ජීවිතයෙන් ද තේරුමක් ද නොමැති බවයි යුක්‍රේන ජනාධිපතිවරයා ප්‍රකාශ කළේ.\nමේ අතර, යුක්රේන ප්‍රහාරවලින් රුසියාවේ තවත් ජෙනරාල්වරයෙකු ජීවිතක්ෂයට පත්ව තිබෙනවා.\nඒ අනුව මේ වන විට ඉදිරි පෙළ රුසියානු ජෙනරාල්වරුන් සිව් දෙනෙකු ජීවිතක්ෂයට පත්ව ඇති බවයි යුක්රේන ජනාධිපතිවරයා සනාථ කර ඇත්තේ.\nඑමෙන්ම, ඔහුගේ වාර්තාවලට අනුව මේ වන විට ජීවිතක්ෂයට පත්ව ඇති රුසියානු සෙබලුන් සංඛ්‍යාව 6000කට අධිකයි.\nකෙසේ වෙතත්, මෙම වාර්තා රුසියාව විසින් ප්‍රතික්ෂේප කර ඇති අතර අඛණ්ඩව බලය තහවුරු කර ගනිමින් සිටින බව රුසියාව පවසනවා.\nමේ අතර, ඇමරිකානු ජනාධිපති ජෝ බයිඩ්න් ප්‍රකාශ කර ඇත්තේ යුක්රේනය ආක්‍රමණයේදී රුසියානු ජනාධිපති ව්ලැදිමීර් පුටින් යුද අපරාධකරුවෙකු බවයි.",
       "URL": "https://www.hirunews.lk/299671/නේටෝ-සංවිධානයෙන්-යුද-සහාය-යුක්‍රේනයට-ලැබෙයි-ද-සෙලෙන්ස්කි-කොංග්‍රසය-හමුවේ-සංවේදී-වූ-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1289"
}