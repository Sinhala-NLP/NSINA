{
       "Source": "hirunews",
       "Timestamp": "Friday, 30 December 2016 - 18:19",
       "Headline": "ඒකාබද්ධ විපක්ෂය පොල් ගසයි",
       "News Content": "යහපාලන ආණ්ඩුව විසින් ගෙන එන නව ව්‍යවස්ථාව මගින් රට දෙකඩ වීම වළක්වා දෙන ලෙස ඉල්ලමින් ඒකාබද්ධ විපක්ෂය දිවයිනේ ස්ථාන 03 කදී අද පොල් ගසා දේව කන්නලව්වක නිරත වුණා.\nහලාවත - මුන්නේෂ්වරම් කාලි කෝවිලේ දේව කන්නලව්ව පැවැත්වුණේ ඒකාබද්ධ විපක්ෂය නියෝජනය කරන පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්තගේ ප්‍රධානත්වයෙන්.\nයහපාලන ආණ්ඩුව විසින් ගෙන එන නව ව්‍යවස්ථාව මගින් රට දෙකඩ වීම වළක්වා දෙන ලෙස ඉල්ලා නවගමුව ශ්‍රී සත් පත්තිණි දේවාලයේ දී ද  දේව කන්නලව්වක් පැවැත්වුණා.\nඊට බස්නාහිර පළාත් සභාව නියෝජනය කරන ඒකාබද්ධ විපක්ෂයේ මන්ත්‍රීවරුන් සහ පළාත් පාලන ආයතන නියෝජිතයින් එක්ව සිටියා.\nමේ අතර, ඒකාබද්ධ විපක්ෂය නියෝජනය කරන දකුණු පළාත් සභාවේ මන්ත්‍රීවරුන්ගේ සහ හිටපු පළාත් පාලන ආයතන නියෝජිතයින්ගේ ප්‍රධානත්වයෙන් හික්කඩුව - සීනිගම දෙවොල් දේවාලයේදී ද දේව කන්නලව්වක් පැවැත්වුණා.",
       "URL": "https://www.hirunews.lk/150931/ඒකාබද්ධ-විපක්ෂය-පොල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=4731"
}