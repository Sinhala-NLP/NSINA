{
       "Source": "hirunews",
       "Timestamp": "Sunday, 06 September 2020 - 12:44",
       "Headline": "නිව් ඩයමන්ඩ් නෞකාවේ ගින්න සුදු දුමකට සීමා වෙයි - විදේශීය විශේෂඥයන් තව පැය කිහිපයකින් නෞකාව වෙත (වීඩියෝ)",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාවෙන් මේ වනවිට කිසිදු ගිනි දැල්ලක් දර්ශනය නොවන බව වාර්තාවනවා.\nඑය සුදු දුමකට පමණක් සීමාවී ඇති බවයි ශ්‍රී ලංකා නාවික හමුදාව ප්‍රකාශ කළේ.\nඑය ඩයමන්ඩ් නෞකාවේ එන්ජින් පරිශ්‍රය තුළ තවදුරටත් ප්‍රබල ඉන්ධන දහනයක් නොවන බවට සාධනීය සාධකයක් බවයි නාවික හමුදා තාක්ෂණ විශේෂඥයන්ගේ මතය වී ඇත්තේ.\nඑමෙන්ම කිසිදු අයුරකින් නෞකාවෙන් ඉන්ධන කාන්දුවක් සිදුවීමට අවකාශයක් නොමැති බවද එම තාක්ෂණ විශේෂඥයන් තහවුරු කර තිබෙනවා.\nඑමෙන්ම මේ වනවිටත් ගිනි ගත් එම්.ටී. නිව් ඩයමන්ඩ් නෞකාවේ ගිනි නිවීමේ කටයුතු රසායන ද්‍රව්‍ය උපයෝගී කරගනිමින් තවදුරටත් සිදුවන්නේ යාත්‍රා 20ක් උපයෝගී කරගනිමින්.\nමේ අතර ගිනි ගැනීමට ලක්වූ නිව් ඩයමන්ඩ් නෞකාව සම්බන්ධයෙන් ගතයුතු ඉදිරි ආපදා කළමනාකරණ ක්‍රියාමර්ග පිළිබඳ තීරණය කිරීම සඳහා එම නෞකාව අයත් ග්‍රීසියේ ඇතැන්ස් නුවර පිහිටි නිව් ෂිපින් ලිමිටඩ් ආයතනය විසින් ගැළවුම්කාර සිංගප්පූරු සමාගමක් වෙත භාරදෙනු ලැබුවා.\nඑම ගැළවුම්කාර සමාගමේ නියෝජිතයන් අද උදෑසන මත්තල ගුවන් තොටුපලෙන් දිවයිනට පැමිණියා.\nමෙරටට පැමිණි මෙම නියෝජිතයන් පිරිස අතරට මුදාගැනීමේ මෙහෙයුම් විශේෂඥයන්, ආපදා කළමනාකරණ විශේෂඥයන් මෙන්ම නීති උපදේශකයෙකුද ඇතුළත්.\nශ්‍රී ලංකා නාවික හමුදාව ප්‍රකාශ කළේ මත්තලින් දිවයිනට පැමිණි විදේශීය විශේෂඥයන් පිරිස පී.සී.ආර් පරීක්ෂණවලට භාජනය කිරීමෙන් පසු නිරෝධායන නීතිරීතිවලට අනුකූලව කල්මුණේ නගරය වෙත රැගෙන යාම මේ වනවිට සිදුවන බවයි.\nසිංගප්පූරු ගැළවුම්කාර ආයතනයේ මෙරට නියෝජිත ආයතනයක මැදිහත්වීමෙන් ශ්‍රී ලංකා නාවික හමුදාවේ පූර්ණ අධීක්ෂණය යටතේ ඔවුන් ප්‍රවාහනය කරනු ලබනවා.\nඉන් අනතුරුව කල්මුණේ මුහුදු ප්‍රදේශයෙන් නාවික හමුදාව විසින් විදේශීය විශේෂඥයන් ගිනිගත් නෞකාව වෙත රැගෙන යාමටයි නියමිතව ඇත්තේ.\nඒ අනුව අද පස්වරුව වනවිට ඔවුන් නිව් ඩයමන්ඩ් නෞකාව වෙත ළඟාවනු ඇති බව සඳහන්.\nමේ අතර එම්.ටී. බ්ලූ ඩයමන්ඩ් නෞකාවේ ගින්න නිවීමේ මෙහෙයුමේ පිරිවැය ගණනය කිරීමේ කටයුතු ඉදිරි දින කිහිපය තුළ සිදුකරන බව ශ්‍රී ලංකා නාවික හමුදාව සහ ගුවන් හමුදාව පවසනවා.\nගුවන් හමුදාව ගුවන් පැය ගණනින් සිය පිරිවැය ගණනය කිරීමට නියමිත අතර, නාවික හමුදාවද යොදාගත් යාත්‍රා සංඛ්‍යාව, ඉන්ධන පිරිවැය සහ කාර්ය මණ්ඩලය සහිතව පිරිවැය ගණනය කිරීම සිදුකරනු ඇති.\nඑලෙස ගණනය කර සකස් කරනු ලබන පිරිවැය දත්ත වාර්තා වෙළඳ නෞකා ලේකම් කාර්යාලයට සහ සමුද්‍රීය පරිසර ආරක්ෂණ අධිකාරියට ලබාදීමට නියමිතයි.\nඉන් අනතුරුව රාජතාන්ත්‍රික මට්ටමින් ගැළවුම්කාර රක්ෂණ සමාගම් සමඟ එක්ව ඉදිරි කටයුතු සිදුකරනු ලබන්නේ රාජතාන්ත්‍රික ක්‍රමවේදයන්ට අනුකූලවයි.\nපැනමා ධජය යටතේ ලියාපදිංචි එම්.ටී. නිව් ඩයමන්ඩ් නෞකාව කුවේට් හි මීනා අල් අහමදි වරායේ සිට ඉන්දියාවේ ඔඞීෂා හි පරදීප් වරාය වෙත ගමන් ඇරඹුවේ පසුගිය විසි තුන්වනදායි.\nඒ, බොරතෙල් මෙටි‍්‍රක්  ටොන් දෙලක්ෂ 70,000 ක්ද සහිතවයි. ඒ අතරතුර ශ්‍රී ලංකාවේ නැගෙනහිර සංගමන්කන්ද තුඩුවේ සිට නාවික සැතපුම් 38 ක් දුරින් ගැඹුරු මුහුදේදී පෙරේදා පෙරවරුවේ නිව් ඩයමන්ඩ් නෞකාවේ එන්ජින් කාමරය තුළ ගින්නක් හටගත්තා.\nඒ, බොයිලේරුවක් පුපුරා යාමෙන්.\nමෙම සිදුවීමෙන් නෞකා කාර්ය මණ්ඩලයේ පිලිපීන නාවිකයෙකු ජීවිතක්ෂයට පත්වූ අතර, සෙසු සාමාජිකයන් නිරුපද්‍රිතව බේරාගනු ලැබුවා.\nඔවුන් ශ්‍රී ලංකා නාවික හමුදාවට අයත් සිදුරළ නෞකාව තුළ මේ වනවිට ආරක්ෂිතව වෙන්කර තබා සිටිනවා.\nශ්‍රී ලංකා නාවික හමුදාව ප්‍රකාශ කළේ එම පිරිස දුරකථන මාර්ග ඔස්සේ සිය පවුලේ ඥාතීන් සමඟ සම්බන්ධ කිරීම අද පස්වරුව වනවිට සිදුකරන බවයි.",
       "URL": "https://www.hirunews.lk/249528/නිව්-ඩයමන්ඩ්-නෞකාවේ-ගින්න-සුදු-දුමකට-සීමා-වෙයි-විදේශීය-විශේෂඥයන්-තව-පැය-කිහිපයකින්-නෞකාව-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}