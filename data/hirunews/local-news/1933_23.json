{
       "Source": "hirunews",
       "Timestamp": "Sunday, 23 May 2021 - 18:56",
       "Headline": "ඉදිරි දින තුනේ පළාත් 4 කට මිලිමීටර් 150 ඉක්මවූ තද වැසි (වීඩියෝ)",
       "News Content": "ඊසාන දිග බෙංගාල බොක්ක ආශ්‍රිත මුහුදු ප්‍රදේශයේ පැවති අඩු පීඩන තත්ත්වය මේ වනවිට පීඩන අවපාතයක් දක්වා වර්ධනය වී ඇති බව කාලගුණ විද්‍යා දෙපාර්තමේන්තුව පවසනවා.\nඑම පද්ධතියේ බලපෑම හේතුවෙන් හෙට සිට ලබන 26 වනදා දක්වා දිවයින හරහා හමන සුළං තත්ත්වයේ සහ නිරිත දිග ප්‍රදේශවල වැසි තත්ත්වයේ වැඩිවීමක් අපේක්ෂා කෙරෙනවා.\nබස්නාහිර, සබරගමුව, මධ්‍යම සහ දකුණු පළාත්වලට ඉදිරි දින 3 තුලදී ඉතා තද වැසි ඇතිවිය හැකියි. එම පළාත්වලට හෙට දිනයේ මිලිමීටර් 100 ඉක්මවූ වැසි ඇතිවිය හැකි අතර, අනිද්දා මිලිමීටර් 150 ඉක්මවූ ඉතා තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් ප්‍රකාශ කළේ.\nමේ අතර, හැටන් - කොටගල - ඩේ‍රටන් වතු යායේ දුරකථණ රැහැන් කුළුණකට අකුණුසැර වැදීමකින් එහි සිටි කම්කරුවන් 17 දෙනෙකු කම්පනයට පත්ව රෝහල් ගත කර තිබෙනවා.\nඑමෙන්ම, දිවයිනට බලපා ඇති අයහපත් කාලගුණ තත්ත්වයත් සමඟ දිස්ත්‍රික්ක 5 කට නායයාමේ අනතුරු ඇඟවීම් නිවේදනයක් නිකුත් කර තිබෙනවා.\nජාතික ගොඩනැගිලි පර්යේෂණ සංවිධානය සඳහන් කලේ ගාල්ල, කළුතර, කෑගල්ල, නුවරඑළිය සහ රත්නපුරය යන දිස්ත්‍රික්ක සඳහා අද පස්වරුවේ සිට මෙම නායයාමේ අනතුරු ඇගවීම ක්‍රියාත්මක බවයි.\nපවතින තත්ත්වය මත ගංවතුර සඳහා අවදානමකට ලක්ව සිටින දිස්ත්‍රික්කවල ජනතාව වෙනුවෙන් සහන ලබාදීමේ වැඩසටහන් ආරම්භ කිරීමට ද රජය පියවර ගෙන තිබෙනවා.\nමේ අතර, දිවයිනට බලපා ඇති අයහපත් කාලගුණ තත්ත්වය සමග හදිසි ආපදා තත්ත්වයන්ට මුහුණදීමට ගුවන් හමුදාව සූදානමින් සිටින බවට ශ්‍රී ලංකා ගුවන් හමුදාව ප්‍රකාශ කළා. ගුවන් හමුදා මාධ්‍ය ප්‍රකාශක ගෲප් කපිතාන් දුෂාන් විජේසිංහ සඳහන් කළේ ඒ සඳහා හෙලිකොප්ටර් යානා 9 ක් සූදානම් කර ඇති බවයි.\nමේ අතර, බෙංගාල බොක්ක සහ අන්දමින් මුහුදු ආශ්‍රිතව වර්ධනය වී ඉන්දියාවට දෙසට යොමුවන යාස් චන්ඩ මාරුතයෙන් ඔඩීෂා ප්‍රාන්තයේ දිස්ත්‍රික්ක 3 කට දරුණු බලපෑමක් ඇතිවිය හැකි බවට ඉන්දීය කාලගුණ විද්‍යා අංශ අනතුරු ඇගවීමක් කළා.\nමේ වනවිට ගැඹුරු පීඩන අවපාතයක් ලෙස වර්ධනය වී ඇති එය චන්ඩ මාරුතයක් ලෙස ලබන 26 වනදා ඔඩීෂා සහ බටහිර බෙංගාල වෙරළට ළගා වනු ඇතැයි අපේක්ෂිතයි.",
       "URL": "https://www.hirunews.lk/272234/ඉදිරි-දින-තුනේ-පළාත්-4-කට-මිලිමීටර්-150-ඉක්මවූ-තද-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1933"
}