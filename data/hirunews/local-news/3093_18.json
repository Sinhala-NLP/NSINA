{
       "Source": "hirunews",
       "Timestamp": "Thursday, 17 October 2019 - 12:40",
       "Headline": "අත්අඩංගුවට ගත් නිශ්ශංක සේනාධිපති සීඅයිඩී මූලස්ථානයට",
       "News Content": "සිංගප්පූරුවේ රෝහලක ප්‍රතිකාර ලබමින් සිට මෙරටට පැමිණීමෙන් පසුව කටුනායක ගුවන් තොටුපලේදි අත්අඩංගුවට ගත් ඇවන්ගාඞ් සමාගමේ සභාපති නිශ්ශංක සේනාධිපති වැඩිදුර පරීක්ෂණ සඳහා අපරාධ පරීක්ෂණ දෙපාර්තමේන්තු මූලස්ථානය වෙත රැගෙනවිත් තිබෙනවා.\nඑහි උසස් නිලධාරියෙකු අප කළ විමසීමකදී සඳහන් කළේ අද පස්වරුවේ ඔහු අධිකරණයට ඉදිරිපත් කිරීමට නියමිත බවයි.\nඇවන්ගාඩ් සමාගමේ සභාපති නිශ්ශංක සේනාධිපති අපරාධ පරීක්ෂණ දෙපාර්තමේන්තුවේ ගුවන් තොටුපල ඒකකය මගින් අද අලූයම 12යි 25ට අත්අඩංගුවට ගනු ලැබුවා.\nමොහු සිංගප්පූරුවේ සිට එස්.කිව් 468 දරණ ගුවන් යානයෙන් දිවයිනට පැමිණියේ ඊයේ රාත්‍රි 11.35 ට පමණයි.\nඇවන්ගාඞ් නඩුවේ ප්‍රධාන සැකකරුවෙකු වීම සහ ගාල්ල මහේස්ත්‍රාත් අධිකරණයෙන් ගුවන් ගමන් තහනමක් පනවා තිබීමට අදාළව මෙලෙස නිශ්ශංක සේනාධිපති අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළා.\nඇවන්ගාඞ් සමාගමේ සභාපති නිශ්ශංක සේනාධිපති පසුගියදා අල්ලස් කොමිසමේ හිටපු අධ්‍යක්‍ෂ ජනරාල් හිටපු සොලිසිටර් ජනරාල් දිල්රුක්ෂි ඩයස් වික්‍රමසිංහ සමඟ සිදුකළ මතබේදාත්මක දුරකථන සංවාදයක් සමාජ මාධ්‍යයට මුදාහැර තිබුණා. ඒ, සිංගප්පූරුවේ රෝහලක ප්‍රතිකාර ලබමින් සිටියදියි.",
       "URL": "https://www.hirunews.lk/226420/අත්අඩංගුවට-ගත්-නිශ්ශංක-සේනාධිපති-සීඅයිඩී-මූලස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=3093"
}