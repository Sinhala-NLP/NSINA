{
       "Source": "hirunews",
       "Timestamp": "Thursday, 18 February 2021 - 20:09",
       "Headline": "කොරෝනා එන්නතේ දෙවන මාත්‍රාව ලබාදීමේ කාලය වෙනස් වෙයි (වීඩියෝ)",
       "News Content": "ඔක්ස්ෆර්ඩ් ඇස්ට්‍රාසෙනෙකා එන්නතේ පළමු මාත්‍රාව ලබාදී සති 10 ත් 12 ත් අතර කාලය තුළ එහි දෙවන මාත්‍රාව ලබාදීමට බෝවන රෝග පිළිබඳ උපදේශක කාරක සභාව තීරණය කර තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සඳහන් කළේ ලෝක සෞඛ්‍ය සංවිධානයේ ද නිර්දේශ සැලකිල්ලට ගනිමින් මෙම තීරණයට එළඹි බවයි.\nඔක්ස්ෆර්ඩ් ඇස්ට්‍රාසෙනෙකා එන්නතේ පළමු මාත්‍රාව ලබාදී සති 4 ක් තුළ දෙවන මාත්‍රාව ලබාදිය යුතු බවට මීට පෙර නිර්දේශ කර තිබුණා.\nමෙරට තුළ හදිසි භාවිතය සඳහා අනුමැතිය ලැබුණු ඔක්ස්ෆර්ඩ් ඇස්ට්‍රාසෙනෙකා එන්නත පසුගිය ජනවාරි 29 වනදා සිට ප්‍රමුඛ පෙළ සෞඛ්‍ය කාර්ය මණ්ඩල හා ආරක්ෂක අංශ සාමාජිකයින්ට මෙන්ම අවදානම් ප්‍රදේශ හා පිරිස් ඉලක්ක කර ලබාදීම මේ වනවිට සිදු කෙරෙනවා.\nඒ අනුව මේ දක්වා එන්නත්කරණයට ලක් කර ඇති මුළු සංඛ්‍යාව ලක්ෂ දෙකකට අධිකයි.\nපාර්ලිමේන්තු මන්ත්‍රීවරුන්ටද තුන්වන දිනටත් එන්නත ලබාදීම යුද හමුදා රෝහලේදී  සිදු කෙරුනා. අද දිනයේ එන්නත ලබාගැනීම සඳහා පාර්ලිමේන්තු මන්ත්‍රීවරුන් වන අනුර ප්‍රියදර්ශන යාපා, ගීතා කුමාරසිංහ, ශාන් විජේලාල් ද සිල්වා ඇතුළු මන්ත්‍රීවරුන් පිරිසක් එක්ව සිටියා.\nඑමෙන්ම නීතිපති දෙපාර්තමේන්තුවේ සේවක සේවිකාවන් 425 දෙනෙකුට ද කොරෝනා එන්නත ලබාදී තිබෙනවා.\nවැලිකඩ, කොළඹ රිමාන්ඩ්, මැගසින්, මහර, මීගමුව, පල්ලන්සේන, වටරැක, බූස්ස සහ කළුතර බන්ධනාගාරවල නිලධාරීන්ට අද දිනයේත් කොරෝනා එන්නත ලබාදුන්නා.\nමේ අතර කොරෝනා වෛරසය සඳහා ප්‍රතිකාරයක් බව පවසමින් පැණියක් නිපදවූ කෑගල්ලේ ධම්මික බණ්ඩාර නැමැත්තා ද ඔක්ස්ෆර්ඩ් ඇස්ට්‍රාසෙනෙකා එන්නත ලබාගෙන ඇති බවට සමාජ මාධ්‍ය ඔස්සේ පුවත් හුවමාරු වනවා.\nඒ සම්බන්ධයෙන් අප ඔහුගෙන් විමසා සිටියා. කෙසේ වෙතත් ඔහු සදහන් කළේ තමන් එන්නත ලබා නොගත් බවයි.",
       "URL": "https://www.hirunews.lk/262986/කොරෝනා-එන්නතේ-දෙවන-මාත්‍රාව-ලබාදීමේ-කාලය-වෙනස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2138"
}