{
       "Source": "hirunews",
       "Timestamp": "Sunday, 24 January 2016 - 13:12",
       "Headline": "වකුගඩු ජාවාරම ගැන පුළුල් පරීක්ෂණ",
       "News Content": "ඉන්දියාව සහ ශ්‍රී ලංකාව අතර ක්‍රියාත්මක වූ බව සැළකෙන  වකුගඩු ජාවාරම සම්බන්ධයෙන් චෝදනා එල්ලවී ඇති ශ්‍රී ලාංකික වෛද්‍යවරු හයදෙනාගෙන් ඉන්දීය පොලීසිය නුදුරේදීම ප්‍රශ්න කරනු ඇතැයි හින්දු පුවත්පත වාර්තා කළා.\nවකුගඩු ජාවාරමට අදාළව රෝගීන්ගේ සහ වකුගඩු දායකයන්ගේ පරීක්ෂණ සිදුකර ඇත්තේ ඉන්දියාවේ ගුජරාට් ප්‍රාන්තයේ අහමදාබාද් නුවර රෝහල්වලයි.\nඔවුන්ට වකුගඩු බද්ධ කිරීම් මෙරට පෞද්ගලික රෝහල්වලදී අදාළ ශ්‍රී ලාංකික වෛද්‍යවරුන් විසින් සිදුකර ඇති බවයි ඉන්දීය පොලීසිය ප්‍රකාශ කළේ.\nගුජරාටයේ - නල්ගොන්දා දිස්ත්‍රික් පොලිස් අධිකාරී වික්‍රම් ජීට් ඩුගාල් ප්‍රකාශ කර ඇත්තේ වකුගඩු ජාවාරම පිළිබඳ පරික්ෂණ සම්පූර්ණ කිරීම සඳහා ඊට සම්බන්ධ බව සැළකෙන ශ්‍රී ලාංකික වෛද්‍යවරුන්ගෙන් ප්‍රශ්න කිරීම අත්‍යාවශ්‍ය බවයි.\nවිදේශිකයන් සඳහා වකුගඩු බද්ධ කිරීමේ සැත්කම් අත්හිටුවීමට ලක් රජය ගෙන ඇති තීරණයද ඉන්දීය පොලීසියේ පැසසුමට ලක්වුණා.\nපොලිස් අධිකාරී වික්‍රම් ජීට් සඳහන් කළේ එමඟින් වකුගඩු ජාවාරම පිළිබඳ පරීක්ෂණ කඩිනමින් නිමාකිරීම සඳහා සහයක් ලැබෙන බවයි.\nමෙම ජාවාරම ශ්‍රී ලංකාව සහ ඉන්දියාව යන රටවල් දෙකේදීම සිදුව ඇති බැවින් ශ්‍රී ලාංකික පරීක්ෂණ කණ්ඩායම් සමඟ එක්ව කටයුතු කිරීමටද ඉන්දීය පොලීසිය අපේක්ෂා කරනවා.\nනල්ගොන්දා දිස්ත්‍රික් පොලිස් අධිකාරී වික්‍රම් ජීට් ඩුගාල් වැඩිදුරටත් කියා සිටියේ විදේශිකයන් සඳහා වකුගඩු සැත්කම් අත්හිටුවීමට ලක් රජය ගෙන ඇති තීරණය හේතුවෙන් සමස්ත දකුණු ආසියාවේම නීතිවිරෝධී මිනිස් අවයව බද්ධ කිරීමේ ක්‍රියාවලිය නතර වී ඇති බවයි.\nවකුගඩු ජාවාරමට සම්බන්ධ දායකයන් සහ රෝගීන් 120 දෙනෙකු මේ වනවිට හඳුනාගෙන ඇති බවයි ඉන්දීය පොලීසිය සඳහන් කළේ.\nඑමෙන්ම වකුගඩු ජාවාරම මෙහෙයවූ පුද්ගලයන් රැසක් පිළිබඳව ද ඉන්දීය පොලීසියේ අවධානය යොමුවී තිබෙනවා.\nවකුගඩු ජාවාරම සහ වකුගඩු බද්ධ කිරීමේ සැත්කම් සම්බන්ධයෙන් විමර්ශනයට නව පංච පුද්ගල කමිටුවක් පත් කළ බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල ප්‍රකාශ කළා.\nඅදාළ විමර්ශන කටයුතු කඩිනමින් අවසන් කිරීම එහි අරමුණ බවයි කොළඹ ඊයේ පැවති මාධ්‍ය හමුවකදී ඔහු කියා සිටියේ.\nඑහි සභාපතීත්වය සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාරට හිමිව තිබෙනවා.\nඑම සිද්ධිය සම්බන්ධයෙන් කඩිනම් විමර්ශනයක් පවත්වන ලෙසද සෞඛ්‍ය සේවා අධ්‍යක්ෂ ජනරාල්වරයා පොලිස්පතිවරයාගෙන් ලිඛිත ඉල්ලීමක් සිදුකර ඇති බව සදහන්.",
       "URL": "https://www.hirunews.lk/124638/වකුගඩු-ජාවාරම-ගැන-පුළුල්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=5198"
}