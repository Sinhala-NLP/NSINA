{
       "Source": "hirunews",
       "Timestamp": "Sunday, 26 February 2023 - 13:54",
       "Headline": "කටුනායකදී පුද්ගලයෙකු පලායෑමේ සිද්ධියට නියෝජ්‍ය පොලිස්පතිවරයෙකු යටතේ විශේෂ විමර්ශනයක්",
       "News Content": "මනුෂ්‍ය ඝාතන 19 ක් සිදුකර ඩුබායි වෙත පලායාමට උත්සාහ කළ පුද්ගලයෙකු ගුවන්තොටුපල පොලිස් භාරයෙන් මිදී පලා යෑමේ සිද්ධිය සම්බන්ධයෙන් නියෝජ්‍ය පොලිස්පතිවරයෙකු යටතේ විශේෂ විමර්ශනයක් ආරම්භ කර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ පොලිස්පතිවරයාගේ උපදෙස් මත බස්නාහිර උතුර දිසාව භාර නියෝජ්‍ය පොලිස් අධිකාරිවරයාගේ ප්‍රධානත්වයෙන් මෙම විමර්ශන ක්‍රියාත්මක වන බවයි.\nමෙම සිද්ධියට අදාළව අත්අඩංගුවට ගත් ගුවන් තොටුපල පොලිසියේ ස්ථානාධිපතිවරයා, සැරයන්වරයෙකු ඇතුළු සිව්දෙනා ඊයේ රාත්‍රියේ මීගමුව මහේස්ත්‍රාත්වරයා හමුවට ඉදිරිපත් කරනු ලැබුවා.\nඑහිදී ස්ථානාධිපතිවරයා සහ කොස්තාපල්වරුන් දෙදෙනා ඇප මත මුදාහැරුණා.\nඅනෙක් සැරයන්වරයා ලබන මස 3 වනදා දක්වා රක්ෂිත බන්ධනාගාර ගත කිරීමටයි අධිකරණය නියෝග කළේ.\nඅපරාධ කිහිපයකට සම්බන්ධ, විදෙස් ගමන් තහනමක් ද නිකුත් කර තිබූ පුද්ගලයෙකු කටුනායක ගුවන්තොටුපලින් විදේශ ගතවීමට තැත් කිරීමේදී ආගමන විගමන නිලධාරින් විසින් රඳවාගෙන කටුනායක පොලීසියට භාරදීමෙන් පසු පොලිස් අත්අඩංගුවෙන් මිදී පෙරේදා රාත්‍රියේ පලා ගොස් තිබුණා.\nඑදින පස්වරුවේ අදාළ පුද්ගලයා ව්‍යාජ නමකින් පෙනී සිටිමින් විදේශගතවීමට තැත් කර ඇති බව සඳහන්.",
       "URL": "https://www.hirunews.lk/328371/කටුනායකදී-පුද්ගලයෙකු-පලායෑමේ-සිද්ධියට-නියෝජ්‍ය-පොලිස්පතිවරයෙකු-යටතේ-විශේෂ-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=511"
}