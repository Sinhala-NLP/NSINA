{
       "Source": "hirunews",
       "Timestamp": "Friday, 12 March 2021 - 8:11",
       "Headline": "තවත් කොරෝනා එන්නතකින් සාර්ථක ප්‍රතිඵල - මෙරට කොරෝනා එන්නත් ලැබූ සංඛ්‍යාව, හත්ලක්ෂ හැටදහසට ආසන්නවෙයි",
       "News Content": "මෙරට කොරෝනා වෛරස් එන්නත් ලැබූ සංඛ්‍යාව මේ වනවිට හත්ලක්ෂ 59,548 දක්වා ඉහළ ගොස් තිබෙනවා.\nසෞඛ්‍ය අමාත්‍යාංශයේ වසංගත රෝග විද්‍යා ඒකකය ඊයේ (11) රාත්‍රියේ නිකුත් කළ නිවේදනයේ දැක්වෙන්නේ ඊයේ දිනයේදීද තවත් 7,450 දෙනෙකු ඔක්ස්ෆඩ් ඇස්ට්‍රාසෙනෙකා කොවිෂීල්ඩ් කොරෝනා එන්නත් ලබාගෙන ඇති බවයි.\nමෙරට කොරෝනා එන්නත්කරණ වැඩසටහන පසුගිය ජනවාරි 29 වනදා ආරම්භ වූයේ කොළඹ දිස්ත්‍රික්කයෙන්.\nඑමෙන්ම නොවවැක්ස් නැමති ඇමරිකානු කොරෝනා එන්නත මුල් කොරෝනා වෛරස් ප්‍රභේදය සඳහා සියයට 96 ක ශක්‍යතාවක් පෙන්නුම් කරන බව එක්සත් රාජධානියේ නවතම සායනික අධ්‍යයන වලින් අනාවරණ වී තිබෙනවා.\nඑමඟින් අතුරු විපාක හෝ මරණ වාර්තාවී නොමැති බවයි විදෙස් වාර්තා සඳහන් කළේ.\nඑමෙන්ම ඇමරිකානු නොවවැක්ස් එන්නත් සමාගම විසින් නිෂ්පාදිත මෙම එන්නත මගින් බ්‍රිතාන්‍යයෙන් සොයාගත් නව කොරෝනා ප්‍රභේදයට එරෙහිව සියයට 86 ක ශක්‍යතාවක් පෙන්නුම් කරන බව සඳහන්.\nසමස්තයක් ලෙස සියලු කොරෝනා වෛරස් ප්‍රභේද වැළැක්වීමේ සියයට 90 ක හැකියාවක් ඊට පවතින බවයි නවතම සායනික පරීක්ෂණවලින් පසු ප්‍රකාශ වී ඇත්තේ.\nමාත්‍රා දෙකකින් සමන්විත මෙම එන්නත ඇමරිකා එක්සත් ජනපදය විසින් හදිසි භාවිතය සඳහා අනුමත කළ සිව්වන එන්නත විය හැකි බවයි විශ්ලේෂකයන් පෙන්වා දෙන්නේ.\nමීට පෙර ෆයිසර් - බයොඑන්ටෙක්, මොඩර්නා සහ ඔක්ස්ෆර්ඩ් ඇස්ට්‍රා-සෙනෙකා එන්නත් සඳහා ඇමරිකානු රෝග පාලන හා වැළැක්වීමේ ආයතනයේ අනුමැතිය හිමිවුණා.\nමෙම එන්නත ඉන්දියාවේ සීරම් ආයතනය ඇතුලු ලොව පුරා පිහිටි නිෂ්පාදනාගාර අටක නිපදවීමටයි සැළසුම් කර ඇත්තේ.\nමේ අතර කොරෝනා මර්ධන එන්නතට ප්‍රතිරෝධී වෛරස ප්‍රභේද ඇතිවිය හැකි බැවින් ඊට අදාල පරීක්ෂණ සදහා පහසුකම් පුළුල් කල යුතු බව මහජන සෞඛ්‍ය පරීක්ෂකවරුන්ගේ සංගමය පවසනවා.\nමේ අතර ඊයේ දිනයේදීත් කොරෝනා මරණ 05ක් වාර්තා වීමත් සමඟ සමස්ත කොරෝනා මරණ සංඛ්‍යාව 520 දක්වා ඉහළ ගියා.\nඑමෙන්ම, තවත් කොරෝනා ආසාදිතයින් 292 දෙනෙකු ඊයේ දිනයේදී වාර්තා වුණා.\nඒ සමඟ මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 86,989 දක්වා ඉහළ ගිය බවයි වසංගත රෝග විද්‍යා අංශය සඳහන් කළේ.\nඑමෙන්ම, කටුනායක නිදහස් වෙළද කලාපය තුල සේවය කරන සේවක සේවිකාවන් 26 දෙනෙකුට කොරෝනා ආසාදනය වී ඇති බවට ඊයේ තහවුරු වී තිබෙනවා.\nමේ අතර කොරෝනා වසංගතය හේතුවෙන් අත්හිටුවා ඇති යාපනය චෙන්නායි ඍජු ගුවන් ගමන් යළි ආරම්භ කරන බව සංචාරක අමාත්‍ය ප්‍රසන්න රණතුංග පවසනවා.\nඑමෙන්ම ඉන්දියාව හා මෙරට අතර ආරම්භ කිරීමට අපේක්ෂා කරන සංචාරක ගුවන් බුබුළ සංකල්පය යටතේම මෙයද ආරම්භ කිරීමට අපේක්ෂා කරන බවයි අමාත්‍යවරයා වැඩිදුරටත් සදහන් කළේ.",
       "URL": "https://www.hirunews.lk/265092/තවත්-කොරෝනා-එන්නතකින්-සාර්ථක-ප්‍රතිඵල-මෙරට-කොරෝනා-එන්නත්-ලැබූ-සංඛ්‍යාව-හත්ලක්ෂ-හැටදහසට-ආසන්නවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2093"
}