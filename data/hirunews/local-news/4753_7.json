{
       "Source": "hirunews",
       "Timestamp": "Thursday, 15 December 2016 - 10:03",
       "Headline": "නොවැම්බර් මාසයේ අපරාධවල අඩුවක්",
       "News Content": "නොවැම්බර් මාසයේදී බරපතල ගණයේ අපරාධ සිදුවීම්වල අඩුවක් පෙන්නුම් කරන බව පොලිසිය පවසනවා.\nනිවේදනයක් නිකුත් කරමින් පොලිස් මුලස්ථානය සඳහන් කලේ නොවැම්බර් මාසය අවසාන වන විට දිවයිනෙන් බරපතල ගණයේ අපරාධ 7592 ක් වාර්තාවී ඇති බවයි.\nමනුෂ්‍ය ඝාතන / ලිංගික අපරාධ / ගෙවල් බිඳුම් / කොල්ලකෑම් සහ සොරකම් මිට අයත්.\nඒ අතරින් නොවැම්බර් මාසයේ ප්‍රධාන අපරාධ 575 ක් වාර්තාවී ඇති අතර මනුෂ්‍ය ඝාතන 39 ක් / ලිංගික අපරාධ 198 ක් / ගෙවල් බිඳුම් 153 ක් / කොල්ලකෑම් 64 ක් සහ සොරකම් 121 ක් වනවා.\nපොලිසිය නිවේදනය කලේ එය පසුගිය වසරේ නොවැම්බර් මාසයට සාපේක්ෂව අපරාධ 90 ක අඩුවීමක් බවයි.\nඑමෙන්ම එය මෙම වසරේ ඔක්තෝම්බර් මාසයට වඩා අපරාධ 16 ක අඩුවීමක්.\n2016 වසරේ නොවැම්බර් මාසයේ වැඩිම බරපතල ගණයේ අපරාධ සංඛ්‍යාව 170 ක් වන අතර එය වාර්තාවී ඇත්තේ බස්නාහිර පළාතෙන්.\nඑය දිවයිනෙන්ම වාර්තාවු අපරාධ සංඛ්‍යාවෙන් 29% ක් වනවා.\nපසුගිය නොවැම්බර් මාසයේදී දිවයිනේ සිදුවු බරපතල ගණයේ අපරාධ විශ්ලේෂණය කර බැලීමේදී පුද්ගල ඝාතන 39 ක් පොලිස් කොට්ඨාශ 19 ක් තුල සිදුව ඇතැයි සඳහන්.\nලිංගික අපරාධ 198 ක් ඇති අතර ඉන් 152 ක් ස්ත්‍රී දුෂණ වනවා.\nඉන් ප්‍රේම සම්බන්ධතා මත සිදුව ඇති ස්ත්‍රී දුෂණ ගණන 115 ක්.\nමේ සඳහා ගොදුරු වන්නේ අවුරුදු 16 ට අඩු බාලවයස්කාර දැරියන් වන අතර එහි වර්ධනයක් පෙන්නුම් කෙරෙන බවයි පොලිසිය පෙන්වා දෙන්නේ.\nනිවාස 112 ක් සහ වෙළඳසැල් 41 ක් සොරුන් විසින් බිඳ ඇති අතර ඉන් සිදුවීම් 59 ක් වාර්තාවී ඇත්තේ දිවා කාලයේදීයි.\nනොවැම්බර් මාසයේ වාර්තාවු කොල්ලකෑම් සංඛ්‍යාව 64 ක්.\nපසුගිය සැප්තැම්බර් මාසයේදී යතුරුපැදිවලින් පැමිණ කල කොල්ලකෑම් 21 ක් / ඔක්තෝම්බර් මාසයේ 17 ක් සහ නොවැම්බර් මාසයේ 15 ක් ලෙසට ද අඩුවී තිබෙනවා.\nඔක්තෝම්බර් මාසයට සාපේක්ෂව සොරකම් 19 ක අඩුවිමක් පෙන්නුම් කෙරෙනවා.\nවාහන සොරකම් සංඛ්‍යාව ඔක්තෝම්බර් මාසයට සාපේක්ෂව 6 ක අඩුවීමක් පෙන්නුම් කල ද සාපේක්ෂව සමාන්තර අගයක් සටහන් වනවා.\nමෙම වසරේ ජනවාරි මුල සිට නොවැම්බර් අග දක්වා සිදුවු වාහන සොරකම් සංඛ්‍යාව 1058 ක් වු අතර එය පසුගිය වසරේ අදාළ කාල සීමාව තුල සටහන් වුයේ 1052 ක් ලෙසටයි.\nමේ අනුව සලකා බැලීමේදී 2016 වසරේ නොවැම්බර් මාසය තුල දිවයිනේ බරපතල ගණයේ අපරධ සිදුවීම් අඩුවී ඇති බවට දැක්විය හැකි බවයි පොලිසිය නිකුත්කල නිවේදනයේ වැඩිදුරටත් දැක්වෙන්නේ.\nමේ  අතර පොලිසිය වැලිකඩ ප්‍රදේශයේ සිදුකළ විශේෂ මෙහෙයුමකදී වරෙන්තුකරුවන් තිදෙනෙකු ඇතුළු සැකකරුවන් 36 දෙනෙකු අත්අඩංගුවට ගෙන තිබෙනවා.\nපොලිසිය පැවසුවේ සැකකරුවන් අලුත්කඩේ  මහේස්ත්‍රාත් අධිකරණයට ඉදිරිපත් කරන බවයි.\nඅලුයම 5 සිට මධ්‍යහන 12 දක්වා කාලය තුළ වැලිකඩ පොලිසියේ නිලධාරින් හා විශේෂ රාජකාරී නිලධාරීන් ඇතුළු කණ්ඩායම් 4 ක් මෙම වැටලිම සිදුකර තිබෙනවා.\nඑහිදී හෙරොයින් ළඟ තබා ගැනීම හේතුවෙන් සැකකරුවන් 5 දෙනෙක්, කංසා ළඟ තබාගත් සැකකරුවන් 5 දෙනෙක් සහ වරෙන්තුකරුවන් තිදෙනෙකු ඇතුළු 36 දෙනෙකු අත්ඩංගුවට ගත් බව පොලිසිය පවසනවා,\nඅත්අඩංගුවට ගත් සැකකරුවන් වැලිකඩ හා පිළියන්දල යන ප්‍ර දේශවල පදිංචිකරුවන් වන අතර ඔවුන් අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/149734/නොවැම්බර්-මාසයේ-අපරාධවල-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=4753"
}