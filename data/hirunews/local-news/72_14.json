{
       "Source": "hirunews",
       "Timestamp": "Friday, 25 August 2023 - 22:19",
       "Headline": "කථානයකගෙන් පාර්ලිමේන්තු මන්ත්‍රීන්ට නිවේදනයක්",
       "News Content": "පාර්ලිමේන්තු ලේකම් මණ්ඩලයේ සේවය කරනු ලබන නිලධාරීන් සහ සෙසු නිලධාරීන් ඉලක්ක කරමින් සිදුකරන තර්ජන, පදනම් විරහිත චෝදනා සහ දෝෂාරෝපණයන්ගෙන් වැළකී සිටින ලෙසට මන්ත්‍රීවරුන්ට කථානායකවරයා දැනුම්දී තිබෙනවා.\nකථානායකවරයාගේ නිවේදනයක් ඉදිරිපත් කරමින් නියෝජ්‍ය කථානායක අජිත් රාජපක්ෂ ඊයේ (24) පාර්ලිමේන්තුවේදී මෙම විශේෂ දැනුම්දීම සිදුකළා.\nපාර්ලිමේන්තුවේ කටයුතු වලදී හා ඇතැම් අවස්ථාවලද සභා ගර්භයෙන් පිටතදීත් ආණ්ඩු පාර්ශ්වයේ හා විරුද්ධ පාර්ශ්වයේ සමහර මන්ත්‍රීවරුන් පාර්ලිමේන්තු කාර්ය මණ්ඩලයේ ලේකම් මණ්ඩලය සහ සෙසු නිලධාරීන් ඉලක්ක කරමින් සිදුකරනු ලබන පදනම් විරහිත චෝදනා සහ දෝෂාරෝපණයන් පාර්ලිමෙන්තුවේ ගරුත්වයට නොගැලපෙන හා සුදුසු නොවන බව කථානායකවරයා විසින් නිකුත් කළ එම නිවේදනයේ සඳහන් වෙනවා.\nවිශේෂයෙන් සභාවේ වැඩකටයුතු පවත්වා‍ගෙන යාමේදී පාර්ලිමේන්තු සම්ප්‍රදායන්, පරිචයන් සහ ක්‍රියාදාමයන්ට අනුකූලව එම කටයුතු ස්වාධීන හා අපක්ෂපාතී ආකාරයෙන් මෙහෙයවීමට කථානායකට හෝ මූලාසනයට උපදෙස් ලබාදීමේ සහ සහායවීමේ නිලධාරීන් වශයෙන් සිටින නිලධාරීන්ට ව්‍යවස්ථානුකූලව සිය වගකීම ඉටුකිරීමට බලපෑමක් මෙවැනි කටයුතු හරහා විය හැකි බව යි කථානායක වරයාගේ නිවේදනයේ වැඩිදුරටත් සඳහන් වෙන්නේ.\nපාර්ලිමේන්තු නිලධාරීන් සම්බන්ධයෙන් එවැනි චෝදනා ඇත්නම් ඒවා තමා වෙත යොමු කරන ලෙස ද එම නිවේදනයේ සඳහන් කර තිබෙනවා.",
       "URL": "https://www.hirunews.lk/346114/කථානයකගෙන්-පාර්ලිමේන්තු-මන්ත්‍රීන්ට-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=72"
}