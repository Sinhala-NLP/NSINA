{
       "Source": "hirunews",
       "Timestamp": "Friday, 09 October 2020 - 13:09",
       "Headline": "දිවයිනට පැමිණි චීන දූත කණ්ඩායම, ජනාධිපති සහ අගමැති හමුවෙයි (වීඩියෝ)",
       "News Content": "දිවයිනට පැමිණි 26 දෙනෙකුගෙන් සමන්විත ඉහළ පෙළේ චීන දූත කණ්ඩායම අද ජනාධිපතිවරයා සහ අග්‍රාමාත්‍යවරයා හමුවීමට නියමිතයි.\nඊයේ දිවයිනට පැමිණි එම පිරිස ගුවන් තොටුපොළේදී පී.සී.ආර්. පරීක්ෂණවලට ලක්කර තිබෙනවා.\nගෝලීය කොවිඩ් 19 වසංගතය ව්‍යාප්තියෙන් අනතුරුව දකුණු ආසියානු කලාපයේ සංචාරයක නිරතවන ප්‍රථම ඉහළ පෙළේ චීන දූත කණ්ඩායම ලෙසයි අදාළ පිරිස දිවයිනට පැමිණියේ.\nඑම කණ්ඩායමේ නායකත්වය හිටපු චීන විදේශ අමාත්‍ය සහ වත්මන් කොමියුනිස්ට් පක්ෂ දේශපාලන කාර්යාංශයේ සාමාජික යැං ජියේජි මහතාට හිමිව තිබෙනවා.\nඅදාළ දූත පිරිස කටුනායක බණ්ඩාරනායක ජාත්‍යන්තර ගුවන් තොටුපොළෙන් දිවයිනට පැමිණියේ ඊයේ රාත්‍රී 7.40 ට පමණ.\nඅදාළ පිරිස ගුවන් තොටුපොළේදීම පී.සී.ආර්. පරීක්ෂණවලට ලක්කරන බවයි සෞඛ්‍ය අමාත්‍ය පවිත්‍රා වන්නිආරච්චි මහත්මිය ඊයේ පාර්ලිමේන්තුවේදී සදහන් කළේ.\nගෝලීය වසංගතයට එරෙහිව සටන් කිරීම සහ ආර්ථික සබඳතා පුනර්ජීවනය යන කරුණු සම්බන්ධයෙන් දෙරට අතර ඇති සහයෝගීතාව ශක්තිමත් කිරීම මෙම සංචාරයේ අරමුණ වී තිබෙනවා.\nඅදාළ චීන දූත පිරිස අද ජනාධිපති ගෝඨාභය රාජපක්ෂ මහතා සහ අග්‍රාමාත්‍ය මහින්ද රාජපක්ෂ මහතා හමුවී සාකච්ඡා පැවැත්වීමට නියමිතව තිබෙනවා.\nවිදේශ සබඳතා අමාත්‍යාංශය නිවේදනයක් නිකුත් කරමින් සඳහන් කළේ සෞඛ්‍ය අමාත්‍යාංශය විසින් නියම කරනු ලබන දැඩි සෞඛ්‍ය ක්‍රියා පිළිවෙත් යටතේ ජනාධිපතිවරයා සහ අග්‍රාමාත්‍යවරයා අතර පැවැත්වෙන එම හමු දෙකට පමණක් චීන දූත පිරිසේ කටයුතු සීමා කරන බවයි.",
       "URL": "https://www.hirunews.lk/252148/දිවයිනට-පැමිණි-චීන-දූත-කණ්ඩායම-ජනාධිපති-සහ-අගමැති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2400"
}