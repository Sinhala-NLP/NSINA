{
       "Source": "hirunews",
       "Timestamp": "Friday, 17 November 2017 - 12:00",
       "Headline": "Update - කටුනායක ගුවන් තොටුපොළේ පිලිපීන මගියා රැඳී සිටීම ගැන ශ්‍රී ලන්කන් එයාර්ලයින් පැහැදිලි කරයි",
       "News Content": "දින තුනක කාලයක් තිස්සේ කටුනායක ගුවන් තොටුපොළේ සංක්‍රමණික මගී පර්යන්තයේ රැදී සිටින පිලිපීන ජාතිකයා සම්බන්ධයෙන් පැහැදිලි කිරීමක් ශ්‍රී ලන්කන් එයාර්ලයින් සිදුකර තිබෙනවා.\nඅදාල මගියා බැංකොක් සිට දෝහා කටාර් බලා ශ්‍රී ලන්කන් ගුවන් සමාගමට අයත් යානයකින් ගමන් කිරීමට ශ්‍රී ලංකාවට පැමිණ ඇති බවයි එම ප්‍රකාශකයා අප සමගින් කියා සිටියේ.\nඔහු වැඩිදුරටත් ප්‍රකාශ කළේ අදාල මගියාගේ විදේශ ගමන් බලපත්‍රය සහ වීසා බලපත්‍රයේ ඇති තොරතුරු වල පරස්පරතාවයක් පැවති බවයි.\nඑවැනි ගැටළුකාරී තත්ත්වයන් ඇති වූ අවස්ථාවලදී එම මගියා පැමිණි ගුවන්තොටුපොළ වෙත නැවත හරවා යැවීම සාමාන්‍ය ක්‍රියා පිළිවෙත බවයි එම ප්‍රකාශකයා අප සමඟින් සඳහන් කළේ.\nකෙසේ වෙතත් අදාල පිලිපීන ජාතික මගියා තම වීසා බලපත්‍රය සම්බන්ධයෙන් පවතින ගැටලුව විසඳීම සඳහා ඔහුගේ සොහොයුරිය දෝහා කටාර් සිට පැමිණෙන තෙක් ගුවන් තොටුපොළේ රැඳී සිටීමට අවස්ථාව ඉල්ලා තිබෙනවා.\nඒ අනුව බලධාරීගේ අවසරය ඔහුට හිමිව ඇති අතර අද දිනයේ ඔහුගේ සොහොයුරිය දෝහා කටාර් සිට මෙරටට පැමිණි ඇති බවයි වාර්තා වන්නේ.\nකෙසේ වෙතත් ඇය පැමිණියද අදාල මගියා සම්බන්ධයෙන් පැන නැගී තිබූ වීසා ගැටලුව විසඳා ගැනීමට ඔවුන්ට නොහැකිවූ බවයි ශ්‍රී ලන්කන් ප්‍රකාශකයා අප සමඟින් වැඩිදුරටත් ප්‍රකාශ කළේ.\nඒ අනුව සාමාන්‍ය ක්‍රියා පිළිවෙත පරිදී පිලිපීන ජාතික මගියා නැවත ඔහු පැමිණි ගුවන් තොටුපොළ වෙත හරවා යැවීමට තීරණය කළ බව එම ප්‍රකාශකයා සඳහන් කළා.\nඔහු වැඩිදුරටත් ප්‍රකාශ කළේ ගුවන් යානය අවශ්‍ය මගීන්ගෙන් පිරී පැවතීම නිසා, ඔහුට දෝහා කටාර් බලා යාමට අවස්ථාව අහිමි වීමක් සිදුනොවූ බවයි.\nUpdate :- Friday, November 17, 2017 8.52 Pm\n-------------------------------------------------------------------\nදින තුනක් තිස්සේ කිසිදු ආහාරයක් හෝ දුරකථන ඇමතුමක් ලබා ගත් නොහැකිව කටුනායක ගුවන් තොටුපොළේ සංක්‍රමණික මගී පර්යන්තයේ රැදී සිටිනා 34 හැවිරිදි පිලිපීන ජාතිකයෙකු පිළිබඳව තොරතුරු අනාවරණය වී තිබෙනවා.\nrnrnrn\nමෙම පුද්ගලයා ඉකුත් 13 දින තායිලන්තයේ බැංකොක් නුවර සිට ශ්‍රී ලංකාවට පැමිණියේ කටාර් රාජ්‍යයේ තාක්ෂණවේදියෙකු ලෙස රැකියාවක් සදහා යෑමටයි.\nඔහු මෙම ගුවන් ගමන් සදහා ශ්‍රී ලන්කන් ගුවන් සේවයේ ගුවන් යානා තෝරා ගෙන තිබුණේ , කටුනායක සිට කටාර් රාජ්‍යය වෙත ඍජු ගුවන් ගමන් සේවා පැවතීමත් , වෙනත් ගුවන් සේවා වලට සාපේක්ෂව ශ්‍රී ලන්කන් ගුවන් සේවයේ මිළ ගනන් අඩු වීමත්‍ හේතුවෙන්.\nඒ අනුව 14 දින දා ඔහු කටුනායක සිට කටාර් රාජ්‍යය වෙත යෑමට ශ්‍රී ලන්කන් ගුවන් යානය වෙත ගියත් , ඒ වනවිටත් එම ගුවන් යානය අවශ්‍ය මගීන්ගෙන් පිරී පැවතීම නිසා, ඔහුට එම යානය ප්‍රතික්ෂේප වී, ගමන් ගැනීමට නොහැකි වී තිබෙනවා.\nඑතැන් සිට ඔහු මේ වනතුරුත් කිසිදු ආහාරයක් හෝ දුරකථන ඇමතුමක් ලබා දිය නොහැකිව කටුනායක ගුවන් තොටුපොළ සංක්‍රමණික ගුවන් මගී පර්යන්තයට වී බලා සිටින අතර , ඔහු පිළිබඳව බලධාරීන් කිසිදු සොයා බැලීමක් සිදුකර නොමැති බවද වාර්තා වනවා.\nමේ අතර අද(17) උදෑසන තම සොහොයුරාගේ හදිසි අතුරුදහන් වීම පිළිබඳව සොයා බැලීම සදහා, මෙම පිලිපීන ජාතිකයාගේ සොහොයුරියක් කටාර් රාජ්‍යයේ සිට කටුනායක ගුවන් තොටුපොළ වෙත පැමිණ තිබෙන අතර, ඇය මෙම සිදිධිය ගුවන් තොටුපොළ ආගමන විගමන දෙපාර්තමේන්තු නිලධාරීන්ට පවසා තිබෙන බවද සඳහන්.\nකටුනායක- ටී.කේ .ජී.කපිල",
       "URL": "https://www.hirunews.lk/176254/update-කටුනායක-ගුවන්-තොටුපොළේ-පිලිපීන-මගියා-රැඳී-සිටීම-ගැන-ශ්‍රී-ලන්කන්-එයාර්ලයින්-පැහැදිලි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4214"
}