{
       "Source": "hirunews",
       "Timestamp": "Wednesday, 19 December 2018 - 13:07",
       "Headline": "නාමල් කුමාරගේ දුරකථනයෙන් මැකූ දත්ත රැසක් හමුවෙයි - රෝහලේ සිටින දරුවා බලන්න නාලක සිල්වාට අවසර",
       "News Content": "හොංකොං රාජ්‍යයට යැවූ දූෂණ විරෝධී බලකායේ කැදවුම්කරු නාමල් කුමාරගේ ජංගම දුරකථනයේ තිබී මකා දැමූ දත්ත රැසක් සොයා ගැනීමට හැකිවී ඇති බව අපරාධ පරීක්ෂණ දෙපාර්තමේන්තුව අද අධිකරණයට දැනුම් දුන්නා.\nඒ, ඊට අදාළ නඩුව කොළඹ කොටුව මහේස්ත්‍රාත් රංග දිසානායක හමුවේ කැඳවූ අවස්ථාවේදීයි.\nනාමල් කුමාරගේ ජංගම දුරකථනය හොංකොං බලා රැගෙන ගිය නිලධාරීන් පසුගිය 14 වනදා නැවත දිවයිනට පැමිණියා.\nඑහිදී අදාළ විශේෂඥවරුන් එම ජංගම දුරකථනයෙන් මකා දමා තිබූ හඩ පට ගණනාවක් සොයාගෙන තිබෙනවා.\nඊට අදාළ හඩ පට ඇතුළත් දත්ත බහලූම සහ එම විශේෂඥයින් ලබාදුන් වාර්තාවද අද දින අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත් කළා.\nමේ අතර සිද්ධිය සම්බන්ධයෙන්් අත්අඩංගුවට ගනු ලැබූ හිටපු නියෝජ්‍ය පොලිස්පති නාලක ද සිල්වා ලබන වසරේ ජනවාරි මස 02 වනදා යළි රක්ෂිත බන්ධනාගාර ගත කිරීමටද අධිකරණය අද නියෝග කරනු ලැබුවා.\nමීට අමතරව ඝාතන කුමන්ත්‍රණය සම්බන්ධයෙන් අත්අඩංගුවට ගත් ඉන්දීය ජාතිකයාද එදින දක්වා රක්ෂිත බන්ධනාගාර ගත කිරීමටයි නිියෝග කෙරුණේ.\nඑහිදී හිටපු නියෝජ්‍ය පොලිස්පතිවරයා වෙනුවෙන් පෙනී සිටි නීතිඥවරයා තම සේවාදායකයාට ඇප ලබාදෙන ලෙස අධිකරණයෙන් ඉල්ලා සිටියා.\nමහේස්ත්‍රාත්වරයා එම අවස්ථාවේ ප්‍රකාශ කළේ සැකකරුට එරෙහිව ත්‍රස්තවාදය වැලැක්වීමේ පණත යටතේ චෝදනා එල්ල වී ඇති බැවින් එවැනි අයෙකුට මහේස්ත්‍රාත් අධිකරණයෙන් ඇප ලබාදීමේ බලයක් නොමැති බවයි.\nඑමෙන්ම රක්ෂිත බන්ධනාගාර ගතකර සිටින හිටපු නියෝජ්‍ය  පොලිස්පති නාලක ද සිල්වාගේ දරුවෙකු ඩෙංගු රෝගය වැළඳීමෙන් මීගමුව රෝහලේ අසාධ්‍ය තත්ත්වයෙන් සිටින බවට නීතීඥවරුන් අධිකරණයට දැනුම් දුන්නා.\nකරුණු සළකා බැලූ කොළඹ කොටුව මහේස්ත්‍රාත් රංග දිසානායක නියෝග කළේ හිටපු නියෝජ්‍ය පොලිස්පති නාලක සිල්වාට දරුවා බැලීමට සඳහා රෝහල වෙත රැගෙන යන ලෙසටයි.",
       "URL": "https://www.hirunews.lk/206421/නාමල්-කුමාරගේ-දුරකථනයෙන්-මැකූ-දත්ත-රැසක්-හමුවෙයි-රෝහලේ-සිටින-දරුවා-බලන්න-නාලක-සිල්වාට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3598"
}