{
       "Source": "hirunews",
       "Timestamp": "Thursday, 29 September 2022 - 7:25",
       "Headline": "ජාතික සභාවේ මංගල රැස්වීම අද - සජිත් එන්නේ නෑ කියයි",
       "News Content": "පාර්ලිමේන්තුවේ අභිනවයෙන් ස්ථාපිත කෙරුණු ජාතික සභා පාර්ලිමේන්තු කාරක සභාව අද (29) පළමු වරට රැස්වීමට නියමිත ව තිබෙනවා.\nපාර්ලිමේන්තුවේ දී එම සභාව රැස්වීමට නියමිත අතර, එහි දී ජාතික සභාවේ මූලික කරුණු පිළිබඳ සාකච්ඡා කිරීමට නියමිත යි.\nරටේ ආර්ථික හා දේශපාලනික ගැටලුවලට විසඳුම් සෙවීමේ අරමුණින් ජාතික සභාව පිහිටුවීමේ යෝජනාවට පසුගිය 20 වැනි දා පාර්ලිමේන්තුවේ අනුමැතිය හිමි වුණා.\nකථානායකවරයා සභාපතීත්වය දරන එම සභාවට අග්‍රාමාත්‍යවරයා, සභා නායකවරයා, විපක්ෂ නායකවරයා, ආණ්ඩු පක්ෂයේ ප්‍රධාන සංවිධායක, විපක්ෂයේ ප්‍රධාන සංවිධායකවරයා සහ පාර්ලිමේන්තුවේ දේශපාලන පක්ෂ නියෝජනය කරන මන්ත්‍රීවරු ඇතුළු 35කට නො වැඩි සාමාජික සංඛ්‍යාවක් ඇතුළත් වනවා.\nකෙසේ වෙතත් අද පැවැත්වීමට නියමිත ජාතික සභාවට තමන් සහභාගී නොවන බව යි විපක්ෂ නායක සජිත් ප්‍රේමදාස සඳහන් කරන්නේ.\nඅද දින වෙනත් ජන හමු කිහිපයකට සහභාගී වීමට නියමිත ව ඇති බැවින් ජාතික සභාවට තමන්ට සහභාගි වීමට නො හැකි බව විපක්ෂ නායකවරයා පවසනවා.",
       "URL": "https://www.hirunews.lk/316569/ජාතික-සභාවේ-මංගල-රැස්වීම-අද-සජිත්-එන්නේ-නෑ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=837"
}