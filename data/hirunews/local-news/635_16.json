{
       "Source": "hirunews",
       "Timestamp": "Friday, 30 December 2022 - 7:59",
       "Headline": "අධ්‍යාපන වීසා මුවාවෙන් රැකියා දෙන බව පැවසූ අඹුසැමි යුවළක් අත් අඩංගුවට",
       "News Content": "බ්‍රසීලය හරහා කැනඩාවට යවන බවට පොරොන්දු වී රුපියල් කෝටි 3කට අධික මුදලක් වංචා කළ බව කියන ඩුබායි හි සිටින මහා පරිමාණ මූල්‍ය වංචාකරුවෙකුගේ මෙරට නියෝජිතයා ලබන වසරේ ජනවාරි 12 වනදා දක්වා රක්ෂිත බන්ධනාගාරගත කර තිබෙනවා.\nමිනුවන්ගොඩ මහේස්ත්‍රාත් ටී.තේනබදු මෙලෙස රක්ෂිත බන්ධනාගාරගත කරනු ලැබුවේ, දූනගහ ප්‍රදේශයේ පදිංචි 29 හැවිරිදි පුද්ගලයෙක්.\nමෙම වංචාවට හසු වූ බඩල්ගම, උස්වැටකෙයියා, මුන්නක්කරය සහ මීගමුව යන ප්‍රදේශවල පදිංචි පුද්ගලයන් 07 දෙනෙකු මීගමුව කොට්ඨාස වංචා විමර්ශන ඒකකයට කළ පැමිණිල්ලක් මත අදාළ සැකකරු අත්අඩංගුවට ගෙන තිබුණා.\nසැකකරු විසින් මොවුන්ට ඩුබායි හි සිටින ශ්‍රී ලාංකිකයෙකු හඳුන්වා දී ඇති අතර, ඔහු ඩුබායි හි අග්‍රාමාත්‍ය කාර්යාලයේ සේවය කරන අයෙක් බවත්, ඔහුගේ සබඳතා මත කැනඩාවේ රැකියා අවස්ථා ලබාගත හැකි බව පවසමිනු යි මෙම වංචාව සිදු කර ඇත්තේ.\nමේ අතර, අධ්‍යාපන කටයුතු සඳහා විදේශගත කරන මුවාවෙන් පෝලන්තයේ සහ තුර්කියේ රැකියා ලබාදෙන බව පවසා රුපියල් ලක්ෂ ගණනක මුදල් වංචා කළ අඹුසැමි යුවලක් අත්අඩංගුවට ගෙන තිබෙනවා.\nවිදේශ සේවා නියුක්ති කාර්යාංශයේ විශේෂ විමර්ශන ඒකකයට ලද පැමිණිලි 11ක් මත මේ පිළිබඳ විමර්ශන සිදු කරනු ලැබුවා.\nඒ අනුව තිඹිරිගස්යාය ප්‍රදේශයේ මෙම අඹුසැමි යුවළ විසින් පවත්වාගෙන ගිය ව්‍යාජ රැකියා නියෝජිතායතනයේ තිබී විදේශ ගමන් බලපත්‍ර 11ක් ඇතුළු ලිපිලේඛණ තොගයක් විමර්ශන නිලධාරීන්ගේ භාරයට ගෙන තිබෙනවා.\nමොවුන් පෝලන්තයේ සහ තුර්කියේ රැකියා ලබා දෙන බව පවසා එක් පුද්ගලයෙකුගෙන් රුපියල් 555,000 බැගින් ලබාගෙන ඇති බවට යි අනාවරණ වී ඇත්තේ.",
       "URL": "https://www.hirunews.lk/323853/අධ්‍යාපන-වීසා-මුවාවෙන්-රැකියා-දෙන-බව-පැවසූ-අඹුසැමි-යුවළක්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=635"
}