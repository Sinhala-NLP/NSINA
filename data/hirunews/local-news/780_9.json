{
       "Source": "hirunews",
       "Timestamp": "Tuesday, 25 October 2022 - 15:01",
       "Headline": "වෙළඳ භාණ්ඩ අපනයන ඉපයීම් සැප්තැම්බර් මාසයේදී සියයට පහකින් ඉහළට (වීඩියෝ)",
       "News Content": "මේ වසරේ පළමු මාස 9 තුළ වෙළෙඳ භාණ්ඩ අපනයනයෙන් අමෙරිකානු ඩොලර් බිලියන 10ක ආදායමක් උපයා ගැනීමට හැකි වූ බව අපනයන සංවර්ධන මණ්ඩලය පවසනවා.\n2022 වසරේ සැප්තැම්බර් මස අපනයන කාර්ය සාධන වාර්තාව නිකුත් කරමින් එම මණ්ඩලය මේ බව සඳහන් කළා.\nශ්‍රී ලංකා රේගුව විසින් නිකුත් කරන ලද දත්තවලට අනුව මේ වසරේ සැප්තැම්බර් මාසයේදී වෙළෙඳ භාණ්ඩ ඉපැයීම් 5.75%කින් වර්ධනය වී ඇති බව අපනයන සංවර්ධන මණ්ඩලය පෙන්වා දෙනවා.\nඑම මණ්ඩලය නිකුත් කළ අපනයන කාර්ය සාධන වාර්තාවේ දැක්වෙන්නේ, සැප්තැම්බර් මාසය වනවිට වෙළෙඳ භාණ්ඩ අපනයනයෙන් ලද ආදායම අමෙරිකානු ඩොලර් බිලියන 10.94ක් දක්වා වර්ධනය වී ඇති බවයි.\nඇඟළුම් හා රෙදිපිළි, තේල මැණික් හා ස්වර්ණාභරණ, විදුලි හා ඉලෙක්ට්‍රොනික උපාංග, කුළුබඩු හා අත්‍යවශ්‍ය තෙල් අපනයන ආදායම ඉහළ යාම මේ සඳහා හේතු වූ බව අපනයන සංවර්ධන මණ්ඩලය පෙන්වා දෙනවා.\nමෙම කාලය තුළ ඇඟළුම් හා රෙදිපිළි අපනයනයෙන් අමෙරිකානු ඩොලර් මිලියන 4562.67ක්, තේ අපනයනයෙන් ඩොලර් මිලියන 937.14ක්, රබර් ආශ්‍රිත නිෂ්පාදනවලින් ඩොලර් මිලියන 787/87ක් සහ පොල් ආශ්‍රිත නිෂ්පාදනවලින් ඩොලර් මිලියන 638.58ක් උපයා ඇති අතර, විදුලි හා ඉලෙක්ට්‍රොනික උපාංග අපනයනයෙන් උපයා ඇති ආදායම ඩොලර් මිලියන 488.67ක්.\nගෙවුණු වසරට සාපේක්ෂව මේ වසරේ ඉහළම වර්ධනයක් පෙන්නුම් කරන්නේ, දියමන්ති, මැණික් සහ ස්වර්ණාභරණ ක්ෂේත්‍රය සහ බෝට්ටු නිෂ්පාදන ක්ෂේත්‍රයයි.\nදියමන්ති, මැණික් සහ ස්වර්ණාභරණ ක්ෂේත්‍රයේ වර්ධනය 257.72%ක් වන අතර, බෝට්ටු නිෂ්පාදන ක්ෂේත්‍රයේ වර්ධනය 245.45% ලෙස දැක්වෙනවා.\nඅමෙරිකානු ඩොලර් මිලියන 2582.91ක වැඩිම ආදායමක් උපයා ඇත්තේ අමෙරිකා එක්සත් ජනපදයට කළ අපනයනවලින් වන අතරල දෙවැනියට ඉහළම ආදායම ලැබී ඇත්තේ, එක්සත් රාජධානියෙන්.\nඑයල අමෙරිකානු ඩොලර් මිලියන 758.93ක් ලෙස දැක්වෙනවා.\nමේ වසරේ ජනවාරි සිට සැප්තැම්බර් දක්වා සේවා අපනයනවල ඇස්තමේන්තුගත වටිනාකම අමෙරිකානු ඩොලර් මිලියන 1455.75ක් ලෙස දැක්වෙන අතර, එය පසුගිය වසරට සාපේක්ෂව 3.8%ක වර්ධනයක් බව අපනයන සංවර්ධන මණ්ඩලය සඳහන් කළා.\nමේ අතර, 2021 වසරේ මුල්‍ය සාක්ෂරතා වාර්තාව එළිදක්වමින් ශ්‍රී ලංකා මහ බැංකුව පෙන්වා දෙන්නේල මෙරට වැඩිහිටි ජනගහනයෙන් 57.9%ක මුල්‍ය සාක්ෂරතාවෙන් පසුවන බවයි.\nශ්‍රී ලංකා මහ බැංකුවේ ප්‍රාදේශීය සංවර්ධන දෙපාර්තමේන්තුව සහ ජාත්‍යන්තර මූල්‍ය සයහෝගීතාව එක්ව දියත් කළ සමීක්ෂණයකින් මේ බව හෙළි වී තිබෙනවා.\nමේ අතරල අනුමැතිය සඳහා පාර්ලිමේන්තුවට ඉදිරිපත් කිරීමට නියමිත ගැසට් පත්‍ර හතරකට රජයේ මුදල් පිළිබඳ කාරක සභාවේ අනුමැතිය හිමි වූ බවල ශ්‍රී ලංකා පාර්ලිමේන්තුව නිකුත් කළ නිවේදනයක සඳහන්.\nඑම ගැසට් පත්‍ර වන්නේ, එකතු කළ අගය මත බද්ද හෙවත් වැට් බද්ද 12% දක්වා වැඩි කිරීම, රා ලීටරයක් වෙනුවෙන් රුපියල් 50ක බද්දක් අය කිරීම, රත්මලාන ගුවන්තොටුපොළේ සිට පිටත්වන සෑම පුද්ගලයෙකුගෙන්ම අය කරන ගාස්තුව අමෙරිකානු ඩොලර් 30ක් දක්වා අඩු කිරීම යන කරුණු සඳහා වන ගැසට් පත්‍රයි.\nඑමෙන්ම 2017 අංක 17 විදේශ විනිමය පනත යටතේ 2021 ජූනි මස 30 වැනි දින පළ කළ 2234/19 ගැසට් පත්‍රයේ නියෝගවල සඳහන් මාස 24ක කාලය මාස 36 දක්වා වැඩි කිරීමට අදාළ ගැසට් පත්‍රයටද රජයේ මුදල් පිළිබඳ කාරක සභාවේ අනුමැතිය හිමි වූ බව පාර්ලිමේන්තුවේ වැඩ බලන සන්නිවේදන අධ්‍යක්ෂවරයා නිකුත් කළ නිවේදනයේ සඳහන්.",
       "URL": "https://www.hirunews.lk/318785/වෙළඳ-භාණ්ඩ-අපනයන-ඉපයීම්-සැප්තැම්බර්-මාසයේදී-සියයට-පහකින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=780"
}