{
       "Source": "hirunews",
       "Timestamp": "Friday, 19 August 2022 - 12:54",
       "Headline": "අන්තරේ කැඳවුම්කරු වසන්ත මුදලිගේ අද අධිකරණයට (වීඩියෝ)",
       "News Content": "අන්තර් විශ්වවිද්‍යාලීය ශිෂ්‍ය බල මණ්ඩලය සංවිධාන කළ විරෝධතාව අතරතුර අත්අඩංගුවට ගත් 12 දෙනා අද (19) අධිකරණ ඉදිරිපත් කිරීමට නියමිතයි.\nඒ අතරට එම සංගමයේ කැඳවුම්කරු වසන්ත මුදලිගේ සහ ඔහුට යතුරුපැදියකින් පළායාමට සහය දුන් බව කියන එය පැදවූ පුද්ගලයා ද අයත්.\nඅන්තර් විශ්වවිද්‍යාලීය ශිෂ්‍ය බල මණ්ඩලය සංවිධාන කර තිබූ විරෝධතා පාගමන ජල හා කඳුළු ගෑස් ප්‍රහාරයක් එල්ල කර විසුරුවා හැරීමට පොලිසිය ඊයේ කටයුතු කළා.\nඑහිදී විරෝධතාකරුවන් 12 දෙනෙකු අත්අඩංගුවට ගත් අතර අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, විශේෂ පොලිස් කණ්ඩායමක් ඔහු ලුහුබැඳ ගොස් අත්අඩංගුවට ගනු ලැබුවේ කොළඹ - ගෑස්පහ හන්දිය ප්‍රදේශයේදීයි.\nඔහු සහ යතුරුපැදිය පැදවූ පුද්ගලයා මේ වන විට පෑලියගොඩ කොට්ඨාස අපරාධ විමර්ෂණ ඒකකය භාරයේ පසුවනවා. අද දහවල් ඔවුන් අළුත්කඩේ අංක එක සහ පහ අධිකරණ වෙත ඉදිරිපත් කිරීමට නියමිත බවයි වාර්තාවන්නේ.\nපොලිසිය සඳහන් කළේ අන්තරේ කැඳවුම්කරු වසන්ත මුදලිගේ තවදුරටත් ප්‍රශ්න කිරීම සඳහා අධිකරණයෙන් රැඳවුම් නියෝග ලබාගැනීමට අපේක්ෂා කරන බවයි.\nමේ අතර විරෝධතා පාගමන අතරතුරදී අරගලයේ ක්‍රියාකාරිකයෙකු වන රංගන ශිල්පී ජෙහාන් අප්පුහාමි පොලිස් භාරයට ගන්නා ආකාරය වීඩියෝ පටවල දක්නට ලැබුණත් ඔහුව අත්අඩංගුවට ගෙන නොමැති බව පොලිසිය සඳහන් කළා.\nඑම අත්අඩංගුවට ගැනීම්වලට විරෝධය පළ කරමින් කැළණිය විශ්වවිද්‍යාලය ඉදිරිපිට ඊයේ රාත්‍රියේ විරෝධතාවක් ද සංවිධාන කර තිබුණා.",
       "URL": "https://www.hirunews.lk/313169/අන්තරේ-කැඳවුම්කරු-වසන්ත-මුදලිගේ-අද-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}