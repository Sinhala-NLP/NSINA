{
       "Source": "hirunews",
       "Timestamp": "Sunday, 02 April 2023 - 9:52",
       "Headline": "නවසීලන්ත ක්‍රිකට් කණ්ඩායමේ නිල නාමය Aotearoa ලෙස වෙනස් වෙයි (වීඩියෝ)",
       "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර (02) මේ වනවිට ඕක්ලන්ඩ් හි දී පැවැත්වෙන පළමු T20 තරගාවලියේ දී සුවිශේෂී සිදුවීමක් දක්නට ලැබුණා.\nඒ නවසීලන්ත කණ්ඩායම ක්‍රීඩා කරන විට දී පෙර තිරයේ දිස්වන 'NZ' වෙනුවට 'Aotearoa' යන නාමය ආදේශ කර තිබීමයි.\nමීට හේතුව සොයා යාමේ දී දැකගන්නට ලැබුණේ මෙවැනි ම සිදුවීමක් මීට පෙර එනම් 2015 වර්ෂයේ දී ද සිදු කර ඇති බවයි.\nඑනම් නවසීලන්තය විසින් එම වසරේ පැවැත්වුණු අප්‍රිකානු සංචාරයේ දී ද එම වසරේ අගෝස්තු මස 02 වැනි දින සිට සිම්බාබ්වේට එරෙහි පැවැති එක්දින තරගය සඳහා ද මෙම Aotearoa නාමය ආදේශ කරගනු ලැබුවා.\nසැබවින්ම Aotearoa යනු කුමක්ද ? එහි තේරුම කුමක්ද සහ අද දිනයේ දී ද නවසීලන්තය විසින් එම නාමය භාවිත කර ඇත්තේ කුමන කරුණක් පදනම් කරගනිමින් දැයි සොයා බැලීම සුවිශේෂී කරුණක් වුණා.\nනවසීලන්තය පැවත එන්නේ ආදි ගෝත්‍රික ආදිජන කොටසකින් වන අතර ඔවුන්ගේ පළවෙනි ජනාවාස භූමිය වූයේ නැගෙනහිර පොලිනීසියාවේ යි.\nඑබැවින් එම වර්ගයාව අතීතයේ පොලිනීසියානුවන් නමින් හැඳින්වූවා.\nනවසීලන්තයෙන් සොයා ගත් පුරාවිද්‍යා සාක්ෂි මත ඔවුන් පසුව තායිවානයේ සිට ගිනිකොනදිග ආසියාව හරහා මෙලනීසියාවට සංක්‍රමණය වූ බවයි හෙළිව ඇත්තේ.\nපසුව ක්‍රමයෙන් සැමෝවා, ටොංගා සිට හවායි, මාර්කේසාස්, පාස්කු දූපත දක්වා කලාප නවසීලන්ත ජනගහනයක් දක්වා වර්ධනය වූ බවට පිළිගැනෙනවා.\nකෙසේවෙතත් ඉන් අනතුරුව නවසීලන්තයේ ප්‍රධාන භාෂාවක් වන ඔම්රි (Omri) භාෂා සතිය සැමරීම උදෙසා මෙම Aotearoa යන නාමය භාවිත කිරීම මීට එක් ප්‍රධාන හේතුවයි.\nමෙහි Aotearoa යන වචනයේ තේරුම වන්නේ\n' දිගු වලාකුළු ඇති දේශය'\nයන්නයි.\nඔම්රි භාෂා සම්ප්‍රදාය සමග නවසීලන්තයට කියන තවත් අන්වර්ථ නාමයක් ලෙස එරට ඉතිහාසඥයින් පිළිගන්නේ Aotearoa යන්නයි.\nමෙය වර්ණවත් කිරීමට නවසීලන්ත ක්‍රිකට් කණ්ඩායමේ ක්‍රීඩක කමීසයේ ඉදිරිපස ද එම ලාංඡනය සටහන් කර තිබෙනවා.\nMaori යන නමින් නවසීලන්තයේ චැතම් දූපත්වල සිට පැමිණෙන එරට සංස්කෘතික ජනයා තමන්ටම ආවේණික සංස්කෘතික සම්ප්‍රදායක් බිහි කරගැනීම ද මීට හේතුවක්.\nසිය භාෂා සංස්කෘතිය සමරමින්, ක්‍රිකට් එක් ජාතියකට පමණක් නොව, ක්‍රීඩාවට ඇල්ම ඇති ස්ත්‍රී / පුරුෂ භේදයකින් තොරව ඕනෑම අයෙකුට විනයවත් ව ක්‍රීඩා කිරීමට ඇති හැකියාව තිබෙන ක්‍රීඩාවක් බවට ක්‍රිකට් හැඳින්වීම සම්බන්ධයෙන් ලෝකයාට ගෙන යන පණිවිඩයක් ලෙසයි නවසීලන්තය විසින් මෙම Aotearoa යන වචනය ආදේශ කර ඇත්තේ.",
       "URL": "https://www.hirunews.lk/331510/නවසීලන්ත-ක්‍රිකට්-කණ්ඩායමේ-නිල-නාමය-aotearoa-ලෙස-වෙනස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=439"
}