{
       "Source": "hirunews",
       "Timestamp": "Thursday, 23 March 2017 - 19:33",
       "Headline": "පිටකොටුවේ අතරමං කළ දරුවා පරිවාස භාරයට",
       "News Content": "පිටකොටුව බැස්ටියන් මාවත පෞද්ගලික බස් නැවතුම්පොලේ අතරමංව සිටියදී හමුවු පිරිමි දරුවා පරිවාස භාරයට පත්කර තිබෙනවා.\nඅලුත්කඩේ අංක 3 මහේස්ත්‍රාත් අධිකරණය  නියෝග කර ඇත්තේ ඔහු මාකොළ රැඳවුම් නිවාසයේ නිවාසගත කරන ලෙසටයි.\nබැස්ටියන් මාවත පෞද්ගලික බස් නැවතුම්පොලේ දින 2 ක් පුරා අතරමංව සිටි නව හැවිරිදි මෙම පිරිමි දරුවා අද (23) පොලිස් භාරයට ගැණුනා.\nහය හතර නොතේරෙන දරුවන් මහ මග දමා යාමේ පුවත් ශ්‍රී ලංකාව තුළ සුලබ වුණත්, යමක් තේරුම් ගත හැකි වයසේ පසුවන දරුවන් අතරමං කර යාම දුලබ තත්ත්වයක්.\nපිටකොටුව - බැස්ටියන් මාවත පෞද්ගලික බස් නැවතුම්පොලේ දින 2 ක් පුරා අතරමංව සිටින සුපුන් අපෝන්සු නමැති නව හැවිරිදි දරුවා මුහුණදී ඇත්තේ ද එවන් තත්ත්වයකටයි.\nකළුතර - දොඩංගොඩ වෙනිවැල්කැටිය ප්‍රදේශයේ පදිංචි මෙම දරුවා පිලියන්දල පාසලකට ඇතුළත් කරන බව පවසමින් කොළඹට කැදවාගෙන විත් අතරමං කර ඇත්තේ දරුවා මෙලොවට බිහිකළ අම්මා විසින්ම වීම පුදුමයට කරුණක්.\nඇය යාචක කාන්තාවක් බව පොලිසිය ප්‍රකාශ කළත් දරු සෙනෙහස අම්මා කෙනෙකුට මෙලෙස අතරමං කළ හැකි ද යන්න විශ්වාස කළ නොහැකියි.\nලැබුණු අහරකින් කුස පුරවාගෙන දින 2 ක සිට පිටකොටුව බස් නැවතුම්පොලේ සැරිසැරූ මෙම දරුවා එම අත්දැකීම පොලිස් නිලධාරින්ට පැහැදිලි කර ඇති බව සඳහන්.",
       "URL": "https://www.hirunews.lk/157559/පිටකොටුවේ-අතරමං-කළ-දරුවා-පරිවාස-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=4599"
}