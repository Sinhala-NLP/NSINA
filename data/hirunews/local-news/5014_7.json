{
       "Source": "hirunews",
       "Timestamp": "Wednesday, 08 June 2016 - 18:19",
       "Headline": "මන්ත්‍රීවරුන්ගේ සැප වාහන නිසා කැබිනට් මාධ්‍ය හමුවත් උණුසුම්",
       "News Content": "අමාත්‍යවරුන් 30 දෙනෙකුට වාහන මිලදී ගැනීම සදහා රුපියල් කෝටි 118 ක පරිපූරක ඇස්තමේන්තුවක් රජය පාර්ලිමේන්තුවට ඉදිරිපත් කිරීම  පිළිබඳව අද පැවති කැබිනට් තීරණ දැනුම්දීමේ මාධ්‍ය හමුවේදී උණුසුම් සංවාදයක් ඇතිවුණා.\nඒ, මාධ්‍යවේදීන් මෙම පරිපූරක ඇස්තමේන්තුව පිළිබඳව දිගින් දිගටම ප්‍රශ්න කිරීමත් සමඟයි.\nඑහිදී  මාධ්‍ය හමුවට එක්වූ ගයන්ත කරුණාතිලක සහ රාජිත සේනාරත්න යන අමාත්‍යවරුන් ප්‍රකාශ කළේ ඇමතිවරුන්ට සැපපහසු වාහනයක් අත්‍යාවශ්‍ය බවයි.\nඅමාත්‍යවරුන් 30 දෙනෙකුට වාහන මිලදී ගැනීම සහ තවත් කටයුතු වෙනුවෙන් රුපියල් කෝටි 118 ක පරිපූරක ඇස්තමේන්තුවක් පාර්ලිමේන්තුවට ඊයේ ඉදිරිපත් වුණා.\nආර්ථික අර්බුදයකට රට මුහුණදී ඇති අවස්ථාවක එවැනි කටයුතු සඳහා රුපියල් කෝටි 118 ක් වැය කිරීම අසාධාරණ බව විපක්ෂය නියෝජනය කරන දේශපාලන පක්ෂවල අදහස වී තිබෙනවා.\nවාහන මිලදී ගැනීම සඳහා රුපියල් කෝටි 118 ක පරිපූරක ඇස්තමේන්තුව මුදල් අමාත්‍යවරයා වෙනුවෙන් පාර්ලිමේන්තුවට ඉදිරිපත් කළේ ආණ්ඩු පක්ෂයේ ප්‍රධාන සංවිධායක ජනමාධ්‍ය අමාත්‍ය ගයන්ත කරුණාතිලක මහතා විසින්.\nඅමාත්‍ය හරීන් ප්‍රනාන්දු සහ නියෝජ්‍ය අමාත්‍ය තාරානාත් බස්නායක යන මහත්වරුන්ට වාහන 3 ක් මිලදී ගැනීම සදහා ඉල්ලා ඇති මුදල රුපියල් නව කෝටි දස ලක්ෂයක්.\nමෙම ඇස්තමේන්තුව මගින් අමාත්‍ය ෆීල්ඩ් මාර්ෂල් සරත් ෆොන්සේකා මහතාට නව වාහනයක් මිලදී ගැනීම සඳහා රුපියල් කෝටි 7 ක් ඉල්ලා තිබෙනවා.\nඅමාත්‍ය මහින්ද සමරසිංහ මහතාට නව වාහන 2 ක් මිලදී ගැනීමට ඉල්ලා ඇති මුදල රුපියල් කෝටි 7 ක්.\nඅමාත්‍ය ගාමිණී ජයවික්‍රම පෙරේරා මහතා සහ නියෝජ්‍ය අමාත්‍ය සුමේධා ජී ජයසේන මහත්මියට වාහන 02 ක් මිලදී ගැනීම සඳහා පරිපුරක ඇස්තමේන්තුව මගින් ඉල්ලා ඇති මුදල රුපියල් කෝටි 7 ක්.\nඅමාත්‍ය චන්දිම වීරක්කෝඩි සහ නියෝජ්‍ය අමාත්‍ය අනෝමා ගමගේ යන මහත්ම මහත්මීන්ට නව රථ වාහන මිලදී ගැනීම සඳහා අදාළ ඇස්තමේන්තුව මගින් රුපියල් කෝටි 7 ක් ඉල්ලා තිබෙනවා.\nඅධිකරණ අමාත්‍ය විජයදාස රාජපක්ෂ සහ එහි නියෝජ්‍ය අමාත්‍ය දුෂ්මන්ත මිත්‍රපාල යන මහත්වරුන්ට ද නව රථ වාහන මිලදී ගැනීම සඳහා ඉල්ලා ඇති මුදල රුපියල් කෝටි 7 ක්.\nඅමාත්‍ය ඩී එම්  ස්වාමිනාදන් සහ රාජ්‍ය අමාත්‍ය එම් එල් එම්  හිස්බුල්ලා යන මහත්වරුන්ට ද රුපියල් කෝටි 7 ක් නව වාහන මිලදී ගැනීම සඳහා ඉල්ලා තිබෙනවා.\nඅමාත්‍ය අනුර ප්‍රියදර්ශන යාපා සහ නියෝජ්‍ය අමාත්‍ය දුනේෂ් ගන්කන්ද යන මහත්වරුන්ට නව රථ වාහන මිලදී ගැනීම සඳහා ඉල්ලා ඇති මුදල රුපියල් හය කෝටි තිස් ලක්ෂයක්.\nරවුෆ් හකීම්, සරත් අමුණුගම, විජයමුණි සොයිසා සහ රංජිත් සියඹලාපිටිය, පලනි දිගම්බරම් යන අමාත්‍යවරුන්ට සහ රාජ්‍ය අමාත්‍ය ටී බී  ඒකනායක මහතාට වාහන මිලදී ගැනීම සඳහා රුපියල් කෝටි තුන හමාර බැගින් ඉල්ලා තිබෙනවා.",
       "URL": "https://www.hirunews.lk/135073/මන්ත්‍රීවරුන්ගේ-සැප-වාහන-නිසා-කැබිනට්-මාධ්‍ය-හමුවත්-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=5014"
}