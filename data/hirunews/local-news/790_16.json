{
       "Source": "hirunews",
       "Timestamp": "Thursday, 20 October 2022 - 13:13",
       "Headline": "අපවත් වී වදාළ අටමස්ථානාධිපතිගේ ශ්‍රී දේහයට අවසන් ගෞරව දැක්වීමට මහ සෙනඟක් (වීඩියෝ)",
       "News Content": "අපවත් වී වදාළ අටමස්ථානාධිපති ආචාර්ය පූජ්‍ය පල්ලේගම සිරිනිවාස නාහිමියන් ශ්‍රී දේහයට අවසන් ගෞරව දැක්වීම සඳහා මේ වන විට (20) විශාල පිරිසක් අනුරාධපුරයට පැමිණෙමින් සිටිනවා.\nඋන්වහන්සේගේ දේහය තැන්පත් කර තිබෙන්නේ අනුරාධපුර ශ්‍රී මහා බෝධිය විහාරයේ සන්නිපාත ශාලාවේයි.\nකොළඹ පෞද්ගලික රෝහලක ප්‍රතිකාර ලබමින් සිටියදී අපවත්වූ අටමස්ථානාධිපති, උතුරු මධ්‍යම දිසාවේ ප්‍රධාන සංඝනායක සද්ධර්ම ජෝතික ධජ ආචාර්ය පූජ්‍ය පල්ලේගම සිරිනිවාස නාහිමියන්ගේ ශ්‍රී දේහය කොළඹ සිට රථ පෙරහරකින් වැඩම කෙරුණේ අනුරාධපුර ශ්‍රී මහා බෝධිය සන්නිපාත ශාලාවේයි.\nඋන්වහන්සේගේ දේහයට අවසන් ගෞරව දැක්වීම සඳහා ඊයේ රාත්‍රියේ පටන් මහා සංඝරත්නය, දේශපාලඥයින් ඇතුළු විශාල පිරිසක් අනුරාධපුරයට පැමිණියා.\nඅපවත් වී වදාළ පල්ලේගම සිරිනිවාස නාහිමියන්ගේ ආදාහන පූජෝත්සවය ලබන සෙනසුරාදා අනුරාධපුර මහා විහාරයීය ආදාහන මළුවේදී සිදුකිරීමට නියමිතයි.",
       "URL": "https://www.hirunews.lk/318373/අපවත්-වී-වදාළ-අටමස්ථානාධිපතිගේ-ශ්‍රී-දේහයට-අවසන්-ගෞරව-දැක්වීමට-මහ-සෙනඟක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=790"
}