{
       "Source": "hirunews",
       "Timestamp": "Thursday, 02 February 2017 - 16:09",
       "Headline": "Update : වෛද්‍ය පීඨ සිසුන්ට ජල සහ කඳුලු ගෑස් ප්‍රහාරයක්",
       "News Content": "වෛද්‍ය පීඨ ශිෂ්‍ය ක්‍රියාකාරී කමිටුව සංවිධාන කර තිබු උද්ඝෝෂණයට පොලිසිය ජල සහ කඳුලු ගෑස් ප්‍රහාරයක් එල්ලකර තිබෙනවා.\nඒ කොටුව ලෝටස් වටරවුම අසලදීයි.\nවිරෝධතාකරුවන් ජනාධිපති ලේකම් කාර්යාලය දෙසට යාමට උත්සාහ කිරීමේදීයි පොලිසිය මෙම ජල සහ කඳුලු ගෑස් ප්‍රහාරය එල්ල කලේ.\nමාළඹේ පෞද්ගලික වෛද්‍ය විද්‍යාලයට විරෝධය පල කරමින් ඔවුන් මෙම විරෝධතාව ආරම්භ කලේ කොළඹ වෛද්‍ය පීඨය ඉදිරිපිටින්.\nසිසුන් 3000 කට අධික පිරිසක් එක්ව සිටින මෙම පාගමන හේතුවෙන් අද දහවල් කොළඹ අවට මාර්ග රැසක දැඩි රථ වාහන තදබදයක් ද පැවතුනා.\nමේ අතර වෛද්‍ය පීඨ සිසුන් මෙම විරෝධතාවයේ නිරතවුයේ ඊට එරෙහිව අධිකරණ නියෝගයක් ද නිකුත්වී තිබු අවස්ථාවකයි.\nකොටුව මහේස්ත්‍රාත් අධිකරණය නියෝග කර තිබුනේ අධිකරණ බල ප්‍රදේශය තුල පැවැත්වෙන පෙළපාලි / උද්ඝෝෂණ මහජනයාට හා වාහනවලට බාධාවක් / අනතුරක් හෝ කරදරයක් සිදුවන ආකාරයට ගමන් කිරීම හෝ පවත්වාගෙන යාමෙන් වැලකී සිටිය යුතු බවටයි.\nඅන්තර් විශ්ව විද්‍යාල ශිෂ්‍ය බල මණ්ඩලයේ සහ වෛද්‍ය පීඨ ශිෂ්‍ය ක්‍රියාකාරී කමිටුව ඒකාබද්ධව උද්ඝෝෂණ ව්‍යාපාරයක් පැවැත්වීමට සැලසුම් කර තිබීම පිළිබඳ කොටුව පොලිසිය අධිකරණයට කල දැනුම්දීමකින් අනතුරුවයි මෙම නියෝගය ලබාදී ඇත්තේ.\nඒ අනුව මෙම තහනම් නියෝගය අන්තර් විශ්ව විද්‍යාලයීය ශිෂ්‍ය බලමණ්ඩලයේ කැඳවුම්කරු මංගල මද්දුමගේ සහ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් ඇතුලු වගඋත්තරකරුවන් 13 වෙත නියෝග කර තිබුනා.\nupdate : Thursday, 02 February 2017 - 16.09\n-----------------------------------------------------------------\nවෛද්‍ය පීඨ සිසුන් ආරම්භ කළ විරෝධතා පාගමන මේ වනවිට කොටුව දෙසට ගමන් කරමින් තිබෙනවා.\nමාළඹේ පෞද්ගලික වෛද්‍ය විද්‍යාලයට විරෝධය පළ කරමින් ඔවුන් මෙම විරෝධතා පාගමන ආරම්භ කළේ කොළඹ වෛද්‍ය පීඨය ඉදිරිපිටිනුයි.\nසිසුන් 3000 කට අධික පිරිසක් එක්ව සිටින මෙම පාගමන හේතුවෙන්  ඕල්කට් මාවතේ, කොළඹින් පිටවන මංතීරුව සම්පූර්ණයෙන්ම අවහිර වී ඇති බවයි එහි සිටින අප වාර්තාකරු සදහන් කළේ.",
       "URL": "https://www.hirunews.lk/153518/update-වෛද්‍ය-පීඨ-සිසුන්ට-ජල-සහ-කඳුලු-ගෑස්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4680"
}