{
       "Source": "hirunews",
       "Timestamp": "Sunday, 10 October 2021 - 19:37",
       "Headline": "මැතිණිය සැමරුමේදී මෛත්‍රී, අමරබන්දු සිහි කරයි  (වීඩියෝ)",
       "News Content": "අවංක කණ්ඩායමක් නොසිටිය හොත් කුමන නායකයෙකු වුව ද අසාර්ථක වන  බව හිටපු ජනාධිපති මෛත්‍රිපාල සිරිසේන පවසනවා.\nහිටපු ජනාධිපතිවරයා මේ බව කියා සිටියේ  ශ්‍රි ලංකා නිදහස් පක්ෂ මුලස්ථානයේ අද පැවැති  සිරිමාවෝ බණ්ඩාරනායක මැතිණියගේ 21 වෙනි ගුණ සැමරුමට එක්වෙමින්.\nඑහිදී හිටපු ජනාධිපති මෛත්‍රීපාල සිරිසේන  මාධ්‍යවේදියෙකු වූ අමරබන්දු රූපසිංහගේ ගායන හැකියාව සම්බන්ධයෙන් අද යලි සිහිපත් කළා. ඔහු ගායනා කල හැකි එකම ගීතය ඔහුගේ නම පමණක් බවයි හිටපු ජනාධිපතිවරයා කියා සිටියේ.\nමේ අතර, සිරිමාවෝ බණ්ඩාරනායක මැතිණියගේ 21 වෙනි ගුණ සැමරුම වෙනුවෙන් සිය ෆෙස් බුක් ගිණුමේ සටහනක් තබමින් හිටපු ජනාධිපතිනිය වන චන්ද්‍රිකා බණ්ඩාරනායක කුමාරතුංග සඳහන් කළේ වත්මන් පක්ෂ නායකයන් විසින් අමු අමුවේ විනාශ කරන්නේ මැතිණිය විසින් වසර 40 ක් පුරා තම දරුවෙකු මෙන් රැකබලා ගත් ශ්‍රි ලංකා නිදහස් පක්ෂය බවයි.\nමැතිණිය වෙනුවෙන් දැක්විය හැකි ගෞරවය සහ උපහාරය නම් සැබෑ බණ්ඩාරනායක ප්‍රතිපත්ති නැවත මතුකර ගැනිමට ශක්තිය ඇති අවංක තරුණ පිරිසක් විසින් ශ්‍රි ලංකා නිදහස් පක්ෂය භාර ගැනිම බව ද හිටපු ජනාධිපතිනිය වන  චන්ද්‍රිකා බණ්ඩාරනායක කුමාරතුංග එහි වැඩි දුරටත් සඳහන් කර තිබෙනවා.",
       "URL": "https://www.hirunews.lk/284642/මැතිණිය-සැමරුමේදී-මෛත්‍රී-අමරබන්දු-සිහි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}