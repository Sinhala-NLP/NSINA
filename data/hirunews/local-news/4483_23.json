{
       "Source": "hirunews",
       "Timestamp": "Monday, 05 June 2017 - 12:12",
       "Headline": "ගැබ්බර කිරි අම්මාවරුන් 5ක් ඇතුළු ගවයින් 11ක් මරා දමයි (ඡායාරූප)",
       "News Content": "ගල්ගමුව, මොන්නන්කුලම ප්‍රදේශයේ වෙල්යායක බැද සිටි ගැබ්බර එළදෙනුන් පස් දෙනෙකු සහ  තවත් ගවයන් හය දෙනෙකු කිසියම් පිරිසක් විසින් ඊයේ (04) රාත්‍රියේ ඝාතනය කර මස් කර ගෙන ගොස් ඇති පුවතක් වාර්තා වනවා.\nමොන්නන්කුලම ප්‍රදේශයේ ඇති වෙල් යායක දී මෙම ගවයන් ඝාතනය කර තිබූ අතර එම ස්ථානයේ විශාල රුධිරය ප්‍රමාණයක් වහනය වී තිබූ අයුරුත්, ගැබ්බර එළදෙනුන්ගේ කුසයේ සිටි නොමේරූ පැටවුන් සහිත කළල ඊට ආසන්න තැනක ගොඩ ගසා තිබූ අයුරුත් දැකි හැකි වූ බව අප වාර්තාකරු සදහන් කළා.\nමෙසේ ඝාතනය කර තිබුණේ මොන්නන්කුලමල ගල්ගමුව ප්‍රදේශයේ පදිංචි පුද්ගලයින් සිව් දෙනෙකුට අයත් ගවයින් 11 දෙනෙකු වන අතර එම ගවයින්ගේ වටිනාකම රුපියල් ලක්ෂ 15 කට ආසන්න බවද එම හිමිකරුවන් පවසා  සිටියා.\nඅදාල සිදුවීම සම්බන්ධයෙන් ගවයිගේ  හිමිකරුවන්  විසින් ගල්ගමුව පොලිස්ථානයට පැමිණිල්ලක් සිදුකර  ඇති අතර අදාල ස්ථානය පරීක්ෂා කිරීමට පැමිණි පොලිස් නිලධාරීන් විසින් එම ස්ථානයේ තිබී කුඩා බීඩි කොට කැබැල්ලක්, ඇතුලත් කළ දුරකථන කාඩ් පතක් හා කලිසමක් සොයාගෙන තිබෙනවා.\nසොයාගත් භාණ්ඩ පොලිස් නිලධාරීන් විසින් රැගෙන ගොස් ඇති අතර ඒවා හරහා පරීක්ෂණ පැවැත්වීමට පොලීසිය කටයුතු කරමින් සිටින බවයි වාර්තා වන්නේ.\nඡායාරූප - ගල්ගමුව අරෝෂණ",
       "URL": "https://www.hirunews.lk/162866/ගැබ්බර-කිරි-අම්මාවරුන්-5ක්-ඇතුළු-ගවයින්-11ක්-මරා-දමයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4483"
}