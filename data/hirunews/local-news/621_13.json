{
       "Source": "hirunews",
       "Timestamp": "Thursday, 05 January 2023 - 12:47",
       "Headline": "විස්තීර්ණ ණය පහසුකම ලැබීම ගැන මහ බැංකුවෙන් ප්‍රකාශයක් (වීඩියෝ)",
       "News Content": "ණය හිමියන් සමග සිදුකල සාකච්ඡා සම්බන්ධව දැනට ලබා ඇති ප්‍රගතියත් සමග ජාත්‍යන්තර මූල්‍ය අරමුදලෙන් ඉල්ලා සිටි විස්තීර්ණ ණය පහසුකම මෙම වසරේ පළමු මාස කිහිපය තුළ ලැබෙනු ඇතැයි ශ්‍රී ලංකා මහ බැංකුව අපේක්ෂා කරනවා.\n2023 වසර සඳහා මුදල් සහ මූල්‍ය අංශ ප්‍රතිපත්ති පිළිබඳ නිවේදනයක් නිකුත් කරමින් මහ බැංකුව පවසන්නේ ආර්ථිකය තිරසාර අන්දමින් යථා තත්ත්වයට පත් කිරීම සඳහා සෑම පුද්ගලයෙකුගේම සහ සෑම අංශයකම ඒකාබද්ධ ප්‍රයත්න අවශ්‍ය බවයි.\nසාර්ව ආර්ථික ස්ථායීතාව නැවත ස්ථාපිත කිරීම සඳහා අසීරු එහෙත් නොවැලැක්විය හැකි ප්‍රතිපත්ති ක්‍රියාමාර්ග 2022 වසර තුල ක්‍රියාත්මක කිරීමට රජයට සහ මහබැංකුවට සිදු වූ බව ශ්‍රී ලංකා මහ බැංකුව නිකුත් කළ නිවේදනයේ සඳහන්.\nමේ දක්වා පෙර නොවූ ආකාරයේ කෙටි කාලීන ආර්ථික ස්ථායිකරණ ක්‍රියාමාර්ග ක්‍රියාත්මක කර ඇතැයි පවසන මහබැංකුව පෙන්වා දෙන්නේ මෙම දුෂ්කර කාලයේදී පුද්ගලයන් සහ ව්‍යාපාර විසින් කරන ලද කැපකිරීම් අර්ථවත් වනුයේ මැද කාලීන හා දිගු කාලීන වශයෙන් ආර්ථික ස්ථායිතාව යථා තත්ත්වයට පත් කළ විට\nපමණක් බවයි.\nඋද්ධමනය මේ වසර අවසාන වන විට අපේක්ෂිත මට්ටමට ළගා වනු ඇති බව මහබැංකුවේ අපේක්ෂාවයි.\n2022 වසරේදී සියයට 8කින් පමණ සංකෝචනය වනු ඇතැයි පුරෝකතනය කර තිබූ මෙරට ආර්ථිකය මේ වසරේ දෙවන භාගයේ සිට ක්‍රමයෙන් යථා තත්ත්වයට පත්\nවනු ඇතැයි මහ බැංකුව පවසනවා.\nවෙළෙඳ පොළ පොලී අනුපාතික ඉදිරියේදී පහල යා හැකි වුවත් උද්ධමන පීඩන සැලකිය යුතු ලෙස පාලනය වන තෙක් මුදල් තත්ත්වයන් අවශ්‍ය පරිදි දැඩිව පවතින බව මහබැංකුව නිවේදනය කරනවා.\nමූල්‍ය ආයතන අතර තැන්පතු රැස්කිරීම සඳහා පැවති දැඩි තරගකාරීත්වය හේතුවෙන් ප්‍රතිපත්ති පොලී අනුපාතිකවල ගැලපීම් අභිබවා වෙළෙඳපොල පොලී\nඅනුපාතික ඉහළ ගොස් ඇති බව මහබැංකුවේ නිරීක්ෂණයයි.\nඑවැනි අහිතකර තරගකාරීත්වයන් වලක්වා ගන්නා ලෙස මහබැංකුව දැනටමත් බැංකු සහ බැංකු නොවන මූල්‍ය ආයතනවලින් ඉල්ලා ඇති බවත් ඒ අනුව තැන්පතු හා ණය පොලී පහල යෑමක් අපේක්ෂා කරන බවත් මහබැංකුව නිකුත් කළ නිවේදනයේ දැක්වෙනවා.\nඒ සඳහා අපේක්ෂිත කාලයට වඩා වැඩි කාලයක් ගත වන්නේ නම් සුදුසු පරිදි නියාමන ක්‍රියාමාර්ග ගන්නා බවයි මහබැංකුව අවධාරණය කරන්නේ.\nකල්බදු මූල්‍යකරණ පනත සඳහා සංශෝධන හඳුන්වා දෙන බවත් යෝජිත ක්ෂුද්‍ර මූල්‍ය සහ ණය නියාමන අධිකාරී පනත මගින් සමස්ත බැංකු නොවන අංශයේ ගනුදෙනුකරුවන්ගේ වෙළෙඳපොළ හැසිරීම සහ පාරිභෝගික ආරක්ෂාව වැඩිදියුණු කරනු ඇතැයි මහබැංකුවේ අදහසයි.\nවිදේශ විනිමය කලමනාකරණය සඳහා පනවා ඇති ඇතැම් ආනයන සීමා කිරීම් විදේශ විනිමය ද්‍රවශීලතාවය සහ මුදල් තත්ත්වය අනුව තක්සේරු කිරීමටද මහබැංකුව අපේක්ෂා කරනවා.\nශ්‍රී ලංකාව යථා තත්ත්වයට පත් වීම වේගවත් කිරීම සඳහා හඳුනාගෙන ඇති කෙටි කාලීන ස්ථායිකරණ ක්‍රියාමාර්ග සහ මැදි හා දිගු කාලීන ව්‍යුහාත්මක ප්‍රතිසංස්කරණ\nකාර්යක්ෂමව ක්‍රියාත්මක කිරීම අත්‍යවශ්‍ය බවද මහ බැංකුව පෙන්වා දෙනවා.\nකෙසේ වෙතත් අර්බුදයක් පවතින අවස්ථාවකදී සාර්ව ආර්ථික ප්‍රතිපත්ති සහ උපක්‍රම සැකසීම අවිනිශ්චිතතා රාශියක් මැද සිදු කළ යුතු බැවින් ඒ සඳහා\nකාලෝචිත ගැලපීම් සිදු කල යුතු බවයි මහබැංකුව පෙන්වා දෙන්නේ.\nඅවශ්‍ය පරිදි ප්‍රතිපත්ති හා නියාමන ක්‍රියාමාර්ග ගැනීමට ඉදිරියටත් කැපවී සිටින බව පවසන ශ්‍රී ලංකා මහබැංකුව වැඩිදුරටත් සදහන් කර ඇත්තේ .\nශ්‍රී ලංකාවේ සමාජ ආර්ථික ඉතිහාසය තුල තීරණාත්මක අවස්ථාවක් වන මෙම මොහොතේ මූල්‍ය අංශයේ සහභාගීවන්නන්ගේ, ව්‍යාපාරික ප්‍රජාවගේ සහ\nජනතාවගේ සහයෝගය අගය කරන බවයි.\nසාමූහික ප්‍රයත්න තුලින් අර්බුදය ජය ගන්නා තෙක් ස්ථීර කැපවීමේ අවශ්‍යතාවද ශ්‍රී ලංකා මහ බැංකුව අවධාරණය කරනවා.",
       "URL": "https://www.hirunews.lk/324338/විස්තීර්ණ-ණය-පහසුකම-ලැබීම-ගැන-මහ-බැංකුවෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=621"
}