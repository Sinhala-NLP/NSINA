{
       "Source": "hirunews",
       "Timestamp": "Tuesday, 20 July 2021 - 13:12",
       "Headline": "ශ්‍රී ලංකාව, කොරෝනා 4 වන රැල්ලේ මුල් භාගයේ (වීඩියෝ)",
       "News Content": "කොරෝනා 4 වන රැල්ලේ මුල් භාගයට ශ්‍රී ලංකාව ළඟා වෙමින් පවතින බව ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.\nඇය කියා සිටියේ කොළඹ නගරයේ ඩෙල්ටා ආසාදිතයින් සියයට 30ක් පමණ සිටින අතර එය සියයට 50 දක්වා වර්ධනය වීමේ අවදානමක් ද පවතින බවයි.\nමේ අතර, කළුතර - පයාගල ප්‍රදේශයේ අවමංගල්‍ය උත්සවයකට සහභාගි වූ පුද්ගලයින් 48 දෙනෙකුට කොරෝනා ආසාදනය වී තිබෙනවා.\nඒ අනුව ඔවුන්ගේ ආශ්‍රිතයින් හඳුනාගෙන ඇති අතර මේ වන විට නිවාස 8ක පුද්ගලයින් නිරෝධායනයට යොමු කර ඇති බවයි වාර්තා වන්නේ.\nඑසේම, බදුල්ල මහරෝහලේ වෛද්‍යවරුන් දෙදෙනෙකුට හා හෙදියන් 5 දෙනෙකුට ද කොරෝනා වෛරසය ආසාදනය වී තිබෙනවා.\nබූස්ස බන්ධනාගාරයේ රැදවියන් 52 දෙනෙකුට ද කොරෝනා වෛරසය ආසාදනය වී ඇති බවයි වාර්තා වන්නේ.\nනිරෝධානයට ලක්වෙමින් සිටි රැදවියන් 56 දෙනෙකු කොරෝනා පරීක්ෂණවලට ලක් කර ඇති අතර, ඉන් අනතුරුවයි අදාළ ආසාදිතයින් හඳුනාගෙන ඇත්තේ.",
       "URL": "https://www.hirunews.lk/277493/ශ්‍රී-ලංකාව-කොරෝනා-4-වන-රැල්ලේ-මුල්-භාගයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1808"
}