{
       "Source": "hirunews",
       "Timestamp": "Sunday, 08 August 2021 - 19:36",
       "Headline": "ගම්පහ දිස්ත්‍රික්කයේ පාසල් දරුවන්ට එන්නත ලබාදීම ගැන සාකච්ඡා",
       "News Content": "කොරෝනා එන්නතේ පළමු මාත්‍රාව නොගත් බස්නාහිර පළාතේ වයස අවුරුදු 60 ට වැඩි සහ බරපතල රෝගාබාධ ඇති ජනතාවට ලබන 10 වන අගහරුවාදා දින තුනක් තුළ එන්නත් ලබාදෙන බව රජයේ ප්‍රවෘත්ති දෙපාර්තමේන්තුව සඳහන් කළා.\n1906 අංකය අමතා නම ලියාපදිංචි කළ හැකියි.\nඑමෙන්ම, ගම්පහ දිස්ත්‍රික්කයේ වයස අවුරුදු 12ත්, 18ත් අතර පාසල් දරුවන්ට කොරෝනා එන්නත ලබාදීම සම්බන්ධයෙන් ජනාධිපතිවරයා සමග සාකච්ඡා කර තීරණයකට එළඹෙන බව සංචාරක අමාත්‍ය ප්‍රසන්න රණතුංග ප්‍රකාශ කළා.\nමෙරට එන්නත්කරණ වැඩපිළිවෙල කාර්යක්ෂම කිරීම සඳහා ත්‍රිවිධ හමුදාව සහ පොලීසිය මගින් ද එන්නත්කරණ මධ්‍යස්ථාන පිහිටුවා ඇති අතර  යුද හමුදාව මගින් 24 පැය පුරා ක්‍රියාත්මක එන්නත්කරණ මධ්‍යස්ථානයක් විහාරමහාදේවි උද්‍යාන පරිශ්‍රයේ පිහිටුවා තිබෙනවා.\nනාවික හමුදාවේ ප්‍රධානත්වයෙන් වයස අවුරුදු 30ට වැඩි පුද්ගලයින් සඳහා සයිනොෆාම් එන්නතේ දෙවන මාත්‍රාව ලබාදීම අද සිදුකෙරුණේ බොරැල්ල - තන්නියාගම දෙමළ විද්‍යාලයේදීයි.\nමීට අමතරව දිස්ත්‍රික්ක මට්ටමින් තෝරා ගත් සෞඛ්‍ය වෛද්‍ය නිලධාරී කාර්යාල කිහිපයක දී එන්නත්කරණය සිදුකෙරුණු අතර, 24 පැය පුරා ක්‍රියාත්මක තවත් එන්නත්කරණ මධ්‍යස්ථානයක් දොම්පේ සෞඛ්‍ය වෛද්‍ය නිලධාරී කාර්යාලය මගින් ද ආරම්භ කර තිබෙනවා.\nඑමෙන්ම, කොළඹ නගරයේ එන්නත් ලබා ගැනීම මග හරින පුද්ගලයන් සොයා ප්‍රජා පොලිස් ඒකකය සහ සෞඛ්‍ය අංශ එක්ව සිදුකරන මෙහෙයුම අදත් ක්‍රියාත්මක කෙරුණා.",
       "URL": "https://www.hirunews.lk/279216/ගම්පහ-දිස්ත්‍රික්කයේ-පාසල්-දරුවන්ට-එන්නත-ලබාදීම-ගැන-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=1767"
}