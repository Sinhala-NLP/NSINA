{
       "Source": "hirunews",
       "Timestamp": "Wednesday, 28 February 2018 - 7:22",
       "Headline": "මාරවිලදී තිදරු මව සහ අනියම් සැමියා ඝාතනය කළ සැකකරු පොලිසියට කොටු",
       "News Content": "මාරවිල, කුරුස පල්ලිය ප්‍රදේශයේදී තම බිරිඳ සහ ඇයගේ අනියම් සැමියා කපා කොටා ඝාතනය කිරීමට අදාල සැකකරු මාරවිල පොලීසිය විසින් අත්අඩංගුවට ගෙන තිබෙනවා.\nපසුගිය 20 වැනිදා සිදුවූ මෙම සිදුවීමෙන් බරපතල කැපුම් තුවාල සහිතව මාරවිල මූලික රෝහලට ඇතුළත් අදාල කාන්තාව සහ පුද්ගලයා කොළඹ ජාතික රෝහල වෙත මාරුකර යවා තිබුණා.\nඑහි ප්‍රතිකාර ලබමින් සිටි අවුරුදු 39ක් වයසැති කාන්තාව පසුගිය 21 වනදා අලුයම මිය ගොස් ඇති අතර ඇයගේ අනියම් සැමියා බව කියන 42 හැවිරිදි පුද්ගලයා පසුගිය 26 වන දින මියගොස් තිබෙනවා.\nඝතනයන්ට සම්බන්ධ බවට සැක කෙරන මියගිය කාන්තාවගේ සැමියා පසුගිය 26 වැනිදා දහවල් අත්අඩංගුවට ගත් බවයි අප වාර්තාකරු සඳහන් කළේ.\nසිද්ධියෙන් මිය ගොස් ඇති කාන්තාව දැරියන් තිදෙනෙකුගේ මවක් වන අතර ඇයගේ පළමු සැමියා මීට පෙර මියගොස් ඇති බවට අනාවරණය වී තිබෙනවා.\nසැමියා මිය යාමෙන් පසුව ඇය ඝතනයන්ට සම්බන්ධ බව කියන සැකකරු සමඟ පවුල් ජීවිතයක් ආරම්භ කර ඇති බවයි හෙළිවී ඇත්තේ.\nපසුව අදාල කාන්තාව සැකකරුගෙන් වෙන්වී තනිවම ජීවත් වී ඇත අතර එහිදී ඇය එම ප්‍රදේශයේම පදිංචිව සිටි ඝාතනයට ලක්වූ පුද්ගලයා  සමඟ අනියම් ඇසුරක් ආරම්භ කර තිබෙනවා.\nපසුගිය 20 වැනිදා රාත්‍රීයේ අනියම් සැමියා සමඟ නිවසේ රැඳී සිටින අවස්ථාවක නිවසට පැමිණ ඇති සැකකරු කාන්තාවට සහ ඇයගේ අනියම් සැමියාට තියුණු ආයුධයකින් පහර දී බරපතල තුවාල සිදුකර පලාගොස් තිබෙනවා.\nසැකකරු කරණවෑමියෙකු ලෙස සේවය කරමින් සිට පුද්ගලයෙකු වන අතර ඔහු කොළඹ සහ කතරගම යන ප්‍රදේශවල රැදී සිටින බවට පොලීසියට තොරතුරු ලැබී තිබූ බවයි අප වාර්තාකරු පැවසුවේ.\nඅත්අඩංගුවට පත් සැකකරු මාරවිල දිසා අධිකරණයට ඉදිරිපත් කිරීමට නියමිත බවයි වාර්තා වන්නේ.",
       "URL": "https://www.hirunews.lk/184693/මාරවිලදී-තිදරු-මව-සහ-අනියම්-සැමියා-ඝාතනය-කළ-සැකකරු-පොලිසියට-කොටු",
       "Category": "Local News",
       "Parent URL": "https://www.hirunews.lk/local-news.php?pageID=4060"
}