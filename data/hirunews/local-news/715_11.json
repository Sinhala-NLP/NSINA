{
       "Source": "hirunews",
       "Timestamp": "Wednesday, 23 November 2022 - 10:26",
       "Headline": "දින 89ක් රඳවා සිටි ගල්වැව සිරිධම්ම හිමියන්ට ඇප",
       "News Content": "ත්‍රස්තවාදය වැලැක්වීමේ පනත යටතේ අත්අඩංගුවට ගෙන රඳවා තබා පසුව රක්ෂිත බන්ධනාගාර ගතකළ අන්තර් විශ්වවිද්‍යාල භික්ෂු බල මණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් ඇප මත මුදා හරින ලෙස කොළඹ අතිරේක මහේස්ත්‍රාත් ටී.එන්.එල්. මහවත්ත අද (23) නියෝග කළා.\nඋන්වහන්සේ අද මහේස්ත්‍රාත්වරියගේ නිල මැදිරියට ඉදිරිපත් කර තිබූ අතර ත්‍රස්ත මර්දන කොට්ඨාශය වෙනුවෙන් ජ්‍යෙෂ්ඨ රජයේ නිතීඥ ශවීන්ද්‍ර වික්‍රම සමඟ පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පිරීස් අධිකරණය හමුවේ කරුණු දක්මින් කියා සිටියේ ත්‍රස්තවාදය වැලැක්විමේ පනතේ 7(2) වගන්තිය යටතේ අදාළ සැකකරුට කොන්දේසි සහිත ඇප ලබාදීමට නිතිපතිවරයා එකඟතාව පළ කර ඇති බව යි.\nඒ අනුව සිරිධම්ම හිමියන් රුපියල් ලක්ෂ 5 බැගින් වූ ශරීර ඇප දෙකක් මත මුදාහැරීමට නියෝග කළ අතිරේක මහේස්ත්‍රාත්වරිය උන්වහන්සේගේ විදෙස් ගමන් තහනම් කිරීමට නියෝග කළා.\nඑමෙන්ම සෑම මසකම අවසන් ඉරුදින ත්‍රස්ත මර්දන කාර්යාංශයට වාර්තා කළ යුතු බවටත් තවත් ඇප කොන්දේසියක් පනවා තිබෙනවා.\nමෙම නඩුව සම්බන්ධයෙන් ප්‍රකාශ නිකුත් කිරීමෙන් වලකින ලෙස සැකකාර සිරිධම්ම හිමියන්ට ඇප කොන්දේසියක් පැනවූ අතිරේක මහේස්ත්‍රාත්වරිය මෙම නඩු කටයුත්ත පැවැත්වෙන කාලාසීමාව තුළ ප්‍රචණ්ඩ කටයුතුවල යෙදීමෙන් වැලකිය යුතු බවද දැනුම් දුන්නා.\nඑසේ නො කළ හොත් ඇප අවලංගු කරන බවටත් නියෝග කළා.\nඉකුත් මාර්තු මස 31 වනදා සිට ජූලි මස 13 වනදා දක්වා කාල සීමාව තුළ සිදු වූ සිද්ධීන් සම්බන්ධයෙන් පුළුල් විමර්ශනයක් සිදු කරන බවත් මෙහි දී නියෝජ්‍ය සොලිසිටර් ජනරාල්වරයා අධිකරණය හමුවේ කියා සිටියා.\nත්‍රස්තවාදය වැලැක්වීමේ පනත යටතේ පූජ්‍ය ගල්වැව සිරිධම්ම හිමියන් දින 89ක් රඳවාගෙන ප්‍රශ්න කිරීමෙන් අනතුරුව පසුගිය 17 වනදා අධිකරණයට ඉදිරිපත් කිරීමෙන් පසුව නීතිපතිවරයාගේ උපදෙස් ලැබෙනතුරු රක්ෂිත බන්ධනාගාර ගත කිරීමට නියෝග කළා.\nමෙම සිද්ධියේ තවත් සැකකරුවෙකු ලෙස අන්තර් විශ්වවිද්‍යාලයීය ශිෂ්‍ය බල මණ්ලයේ කැඳවුම්කරු වසන්ත මුදලිගේ ද නම් කර සිටින අතර ඔහු මේ වනවිට ත්‍රස්තවාදය වැළැක්වීමේ පනත යටතේ අධිකරණ නියෝග මත රක්ෂිත බන්ධනාගාරගත කර තිබෙනවා.\nඒ අනුව මෙම පැමිණිල්ල ලබන මස 12 වනදා යළි කැඳවනු ඇති.",
       "URL": "https://www.hirunews.lk/321056/දින-89ක්-රඳවා-සිටි-ගල්වැව-සිරිධම්ම-හිමියන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=715"
}