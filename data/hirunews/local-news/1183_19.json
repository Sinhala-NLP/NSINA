{
       "Source": "hirunews",
       "Timestamp": "Sunday, 08 May 2022 - 13:23",
       "Headline": "හිඟයට විසඳුමක් ලෙස ඉන්දියාවෙන් ගෑස් (වීඩියෝ)",
       "News Content": "ගෑස් නොමැතිවීමෙන් පීඩාවට පත් ජනතාව අදත් ප්‍රදේශ කිහිපයක දී සිය විරෝධය පළ කළා.\nඉන් එක් විරෝධතාවක් නාවින්න ප්‍රදේශයේදී පැවැත්වුණේ හයිලෙවල් මාර්ගය අවහිර කරමින්.\nමේ හේතුවෙන් එම මාර්ගයේ වාහන ගමනාගමනයට ද බලපෑම් එල්ල වුණා.\nමෙහිදී තත්වය පාලනය කිරීම සඳහා පැමිණි පොලිසිය සහ විරෝධතාකරුවන් අතර බහින්බස්වීමක්ද ඇතිවුණා.\nඑමෙන්ම ආමර් වීථිය ප්‍රදේශයේ ගෑස් ඉල්ලා ඊයේ පස්වරුවේ ආරම්භ කළ විරෝධතාව අද පෙරවරුවේත් ක්‍රියාත්මක වුණා.\nඅප වාර්තාකරුවන් සඳහන් කළේ ගෑස් හිඟකම හේතුවෙන් තවත් ප්‍රදේශ කිහිපයක දිගු පෝලිම් දක්නට ලැබුණු බවයි.\nපවතින ගෑස් හිඟයට පිළියමක් ලෙස ඉන්දියාවෙන් ගෑස් මිල දී ගැනීම සම්බන්ධයෙන් සාකච්ඡා ආරම්භ කර ඇති බව ලිට්රෝ ගෑස් සමාගම පවසනවා.\nඒ අනුව ඉන්දීය ණය පහසුකම යටතේ එලෙස ගෑස් මිල දී ගත හැකි ක්‍රමවේදයක් පිළිබඳව සාකච්ඡා කරමින් සිටින බවයි වාර්තා වන්නේ.\nඑමෙන්ම තායිලන්තයේ සියාම් සමාගමෙන් ගෑස් මිල දී ගැනීම පිළිබඳ සාකච්ඡා ද අවසන් අදියරයේ පවතිනවා.\nලිට්රෝ සමාගමේ උසස් නිලධාරියෙකු හිරු ප්‍රවෘත්ති අංශයට සඳහන් කළේ හෙට දිනයේ දිවයිනට ළඟා වී ඇති මෙට්‍රික් ටොන් 3,500 බැගින් අඩංගු ගෑස් නෞකා දෙකකට ඩොලර් මිලියන හතක මුදලක් ගෙවා නිදහස් කරගැනීමට කටයුතු කරන බවයි.\nඒ අනුව බ්‍රහස්පතින්දා දිනයේ සිට අවම වශයෙන් එම නෞකාවල ගෑස් තොග ගොඩබෑමට සැළසුම් කර තිබෙනවා.\nමේ අතර ලෝක බැංකුව ගෑස් සැපයුම යථාවත් කිරීම සඳහා ඩොලර් මිලියන 70 ක මූල්‍ය ප්‍රතිපාදනයක් ලබාදීමට ද එකඟ වී ඇති බවයි වාර්තාවන්නේ.",
       "URL": "https://www.hirunews.lk/303822/හිඟයට-විසඳුමක්-ලෙස-ඉන්දියාවෙන්-ගෑස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}