{
       "Source": "hirunews",
       "Timestamp": "Wednesday, 14 December 2022 - 17:49",
       "Headline": "75 වැනි නිදහස් සැමරුමට පෙර ජනවාර්ගික ගැටලුව විසඳාගන්න එක්වන්න - ජනපති (වීඩියෝ)",
       "News Content": "එළැඹෙන 75 වන නිදහස් සැමරුම වන විට මෙරට ජනවාරිගික ගැටලුවට විසඳුමක් ලබාදීමට සියලුම දේශපාලන පක්ස පොදු එකඟතාවකට පැමිණිය යුතු බව ජනාධිපති රනිල් වික්‍රමංසිහ පවසනවා.\nජනාධිපතිවරයා මේ බව සඳහන් කළේ ඊයේ (13) ජනාධිපති කාර්‍යාලයේ පැවති සර්ව පාක්ෂික සමුළුවට එක්වෙමින්.\nජාතික සංහිඳියාව තුළින් ජනවාර්ගික ගැටලුවට විසඳුම් සෙවීම සම්බන්ධයෙන් වන සාකච්ඡාවක් සඳහායි ඊයේ මෙලෙස සර්ව පාක්ෂික හමුවක් පැවැත්වුණේ.\nරටේ ජාතික ප්‍රශ්නය පිළිබඳ අද උතුරේ මන්ත්‍රීවරු සාකච්ඡා කර ඇති බවත්, කොටස් දෙකක් යටතේ මෙම ප්‍රශ්නය සාකච්ඡා කළ හැකි බවත් මෙහිදී අදහස් වශයෙන් මතුවුණා.\nපළමු කරුණ වන්නේ අතුරුදන්වූවන් සඳහා වන්දි ගෙවීමේ ක්‍රියාවලිය හා ඔවුන් සම්බන්ධයෙන් සිදු කරන පර්යේෂණ වන අතර ත්‍රස්තවාදය වැළැක්විමේ පනත, ඉඩම් සම්බන්ධයෙන් විසඳුම් ලබාදිය යුතු ගැටළු රැසක් මේ වනවිට ජනවාර්ගික ගැටලුව තුළ පවතින බවයි සර්ව පාක්ෂිකයින් අවධාරණය කළේ.\nදෙවනුව ඇති ගැටලුව වන්නේ බලය බෙදීම සම්බන්ධව නීතිමය කටයුතු කිරීමට අවශ්‍ය වැඩපිළිවෙළ බව ද අවධාරණය කෙරුණා.\nමේ සම්බන්ධයෙන් විදේශ කටයුතු අමාත්‍යවරයා සහ අධිකරණ අමාත්‍යවරයා එක්ව විශේෂ වැඩපිළිවෙළක් ක්‍රියාත්මක කරන අතර, දේශපාලන සිරකරුවන් සම්බන්ධයෙන් විශේෂ වාර්තාවක් ද සකසන බවයි මෙහිදී සාකච්ඡාවට ලක් වූ කරුණු අතරින් හෙළි වූයේ.",
       "URL": "https://www.hirunews.lk/322682/75-වැනි-නිදහස්-සැමරුමට-පෙර-ජනවාර්ගික-ගැටලුව-විසඳාගන්න-එක්වන්න-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=667"
}