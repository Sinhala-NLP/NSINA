{
       "Source": "hirunews",
       "Timestamp": "Saturday, 09 December 2017 - 17:40",
       "Headline": "දුම්රිය වර්ජනය තවමත් - නිවාඩු අවලංගුයි - දෙපාර්තමේන්තුවෙන් අනතුරු ඇගවීමක්",
       "News Content": "අත්‍යාවශ්‍ය සේවයක් ලෙස නම් කර ඇති නිසා සියලූ දුම්රිය කාර්ය මණ්ඩලයේ සේවකයින්ගේ නිවාඩු අවලංගු කර ඇති බව දුම්රිය දෙපාර්තමේන්තුව ප්‍රකාශ කරනවා.\nඑම නිසා වහාම සේවය වාර්තා කරන ලෙසයි එම දෙපාර්තමේන්තුව අද (09) පස්වරුවේ විශේෂ නිවේදනයක් නිකුත් කරමින් සේවකයින්ට දැනුම් දුන්නේ.\nමේ අතර, වර්ජනයේ නිරත දුම්රිය සේවකයින් තවදුරටත් සේවයට වාර්තා නොකරන්නේ නම් සේවය අත්හැර ගියා සේ සලකන බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා ප්‍රකාශ කළා.\nඔහු මේ බව කියා සිටියේ ජනාධිපති ලේකම් ඔස්ටින් ප්‍රනාන්දු සහ දුම්රිය බලධාරීන් අතර අද පැවති සාකච්ඡාවකින් අනතුරුව ප්‍රවාහන අමාත්‍යාංශයේ අද පැවති මාධ්‍ය හමුවකට එක්වෙමින්.\nඑහිදී අමාත්‍යවරයා කියා සිටියේ සේවක බදවා ගැනීම් පටිපාටිය සංශෝධනය කරන ලෙස ඔවුන් ක්‍රියාත්මක කළ නොහැකි ඉල්ලීමක් සිදුකරන බවයි.\nඑමෙන්ම, ඔවුන්ට අදාළ වැටුප් තල ලබාදීම සදහා ගෙන ආ යෝජනාවට සෞඛය වෘත්තීය සමිති සහ වැටුප් හා සේවක සංඛ්‍යාන කොමිසම විරෝධය පළ කළ බවයි අමාත්‍යවරයා පෙන්වා දුන්නේ.\nඑහිදී අදහස් දැක්වූ ජනාධිපති ලේකම් ඔස්ටින් ප්‍රනාන්දු කියා සිටියේ මෙම වර්ජනය පිටුපස කිසියම් සැගවුණු යටි අරමුණක් තිබේ ද යන්න පිළිබදව සැකයක් පවතින බවයි.\nකෙසේ වෙතත්, අද පස්වරුවේ වර්ජනයේ නිරත වෘත්තීය සමිති මාධ්‍ය හමුවක් කැඳවමින් කියා සිටියේ තම ගැටලූවට විසඳුමක් ලැබෙන තෙක් වෘත්තීය ක්‍රියාමාර්ගය අඛණ්ඩව සිදුකරන බවයි.\nඊට එක්වෙමින් අදහස් දැක්වු දුම්රිය මෙහෙයුම් අධීක්ෂණ නිලධාරීන්ගේ සන්ධානයේ කැඳවුම්කරු ලාල් ආරියරත්න කියා සිටියේ ඉතිහාසයේ පටන්ම දුම්රිය සේවය අත්‍යාවශ්‍ය සේවාවක් ලෙස පැවති බවයි.\nඑබැවින් රජය කුමක් ප්‍රකාශ කළත් රාජකාරියට පැමිණීමෙන් වළකින ලෙස ඉල්ලා සිටින බවයි ඔහු කියා සිටියේ.\nබඳවා ගැනිමේ පට්පාටියට සහ වැටුප් විෂමතාවයට විරෝධය පළ කරමින් දුමිරිය වෘත්තිය සමිති ආරම්භ කළ මෙම වෘත්තීිය ක්‍රියාමාර්ගය හේතුවෙන් කොළඹ කොටුව ඇතුළු දිවයිනේ දුමිරිය ස්ථාන සියල්ලම පාහේ අද දැඩි පාළු ස්වාභාවයක් ගෙන තිබුණා.\nකෙසේ වෙතත්,දුම්රිය නොමැති විමෙන් අද දිනයේත් මගීන් අපහසුතාවයට පත්වුණා.",
       "URL": "https://www.hirunews.lk/177996/දුම්රිය-වර්ජනය-තවමත්-නිවාඩු-අවලංගුයි-දෙපාර්තමේන්තුවෙන්-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4179"
}