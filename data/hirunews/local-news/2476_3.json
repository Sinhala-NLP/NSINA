{
       "Source": "hirunews",
       "Timestamp": "Friday, 04 September 2020 - 21:53",
       "Headline": "නිව් ඩයමන්ඩ් නෞකාවේ ගින්න පාලනය කරයි (වීඩියෝ)",
       "News Content": "නිව් ඩයමන්ඩ් නෞකාවේ හට ගත් ගින්න මේ වනවිට පාලනය කර ඇති බව නාවික හමුදාව පවසනවා.\nමේ අතර නෞකාවේ හට ගත් ගින්න මේ වනවිට පාලනය කර ඇති බව ඉන්දිය වෙරළාරක්ෂක බලකාය ද තහවුරු කළා.\nඑම බලකායේ ට්විටර් ගිණුමෙහි විශේෂ සටහනක් තබමිනුයි මේ බව කියා සිටියේ.\nශ්‍රී ලංකා නාවික සහ ගුවන් හමුදාව එක්ව සිදු කළ මෙහෙයුමකින් මෙම ගින්න පස්වරු 7ට පමණ සම්පූර්ණයෙන් පාලනය කිරීමට කටයුතු කළ බව ද එහි දක්වා තිබෙනවා.\nඅම්පාර - සංගමන්කන්දට ඔබ්බෙන් නැගෙනහිර මුහුදේදී ගිනි ගැනීමකට ලක් වූ එම්.ටී. නිව් ඩයමන්ඩ් නෞකාවෙන් මේවන විට එළියට විහිදෙන කිසිදු ගිනි දැල්ලක් දර්ශනය නොවන බව නාවික හමුදාව පවසනවා.\nගින්න නිවීමේ ඒකාබද්ධ මෙහෙයුමට දායකවී සිටින ඉන්දීය වෙරළාරක්ෂක බලකායද ට්විටර් පණිවුඩයක් නිකුත් කරමින් සඳහන් කළේ ගින්න පාලනය කිරීමට සමත්ව ඇති බවයි.\nකෙසේ වෙතත්, රසායනික ද්‍රව්‍ය යොදාගනිමින් සිදුකෙරෙන ගිනි නිවීමේ ඒකාබද්ධ මෙහෙයුම් අද රාත්‍රියේත් අඛණ්ඩව ක්‍රියාත්මක කිරීමට නියමිතයි.\nශ්‍රී ලංකාවේ නැගෙනහිර මුහුදු කළාපයේ ගැඹුරු මුහුදේ යාත්‍රා කරමින් තිබියදී MT නිව් ඩයමන්ඩ් ඉන්ධන ප්‍රවාහන නෞකාවේබොයිලේරුවක සිදුවූ පිපිරීමකින් මෙම ගින්න  හටගත්තා.\nගින්න හටගන්නා අවස්ථාවේ නෞකාව තිබුණේ වෙරළට නාවික සැතපුම් 38 ක්, නැත්නම් කිලෝ මිටර් 70 ක් පමණ දුරින්.\nකෙසේ වෙතත් නෞකාවේ එංජිම ක්‍රියාවිරහිත වීමත් සමඟ එය පැයට නාවික සැතපුම් දශම 7ක් නැත්නම් කිලෝමිටර් 1.2ක වේගයකින් ගොඩ බිම දෙසට ගසාගෙන ඒම සිදුවුණා.\nඒ අනුව අද පෙරවරු පෙරවරු 5 වන විට ආසන්නම ගොඩබිමේ සිට කිලෝ මීටර් 50 ක් දක්වා මේ ආකාරයෙන් නෞකාව ළඟා වී තිබුණා.\nමධ්‍යහ්න 12 පමණ වද්දී නෞකාව තවත් වෙරළට ආසන්න වෙමින් කිලෝ මිටර් 22 ක් දක්වා අසන්න වී තිබුණා.",
       "URL": "https://www.hirunews.lk/249440/නිව්-ඩයමන්ඩ්-නෞකාවේ-ගින්න-පාලනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2476"
}