{
       "Source": "hirunews",
       "Timestamp": "Thursday, 31 August 2023 - 19:42",
       "Headline": "සැත්කමකදී මියගිය තුන් හැවිරිදි දරුවාගේ වකුගඩු ගැන විශේෂඥ වෛද්‍යවරයෙකුගෙන් අධිකරණයේදී හෙළිදරව්වක් (වීඩියෝ)",
       "News Content": "කොළඹ රිජ්වේ ආර්යා ළමා රෝහලේ වකුගඩු සැත්කමකින් පසුව වයස අවුරුදු 03ක දරුවෙකු මියයාමේ සිද්ධියට අදාළව එම රෝහලේ ශල්‍ය වෛද්‍යවරයෙකු සහ විශේෂඥ වෛද්‍යවරයෙකු වන මලික් සමරසිංහ කොළඹ මහේස්ත්‍රාත් අධිකරණය හමුවේ අද (31) සාක්ෂි ලබා දුන්නා.\nඒ එම දරුවා සම්බන්ධයෙන් වූ මරණ පරීක්ෂණය කොළඹ අතිරේක මහේස්ත්‍රාත් රජින්ද්‍රා ජයසූරිය හමුවේ කැඳවූ අවස්ථාවේදීයි.\nහම්දි ෆස්ලින් නම් අවුරුදු 03 ක් වයසැති මෙම දරුවා කොළඹ රිජ්වේ ආර්යා ළමා රෝහලේදි පසුගිය ජුලි 27 වනදා මියගිය අතර දෙමව්පියන් චෝදනා කළේ වෛද්‍යවරුන්ගේ අතපසු වීමෙන් වම් වකුගඩුව ඉවත් කිරීම සදහා සිදුකළ සැත්කමකදි දකුණු වකුගඩුව ද ඉවත් කර ඇති බවටයි.\nඒ අනුව දෙමව්පියන් විසින් අධිකරණ හමුවේ ගොනුකල නඩුවට අදාලව විශේෂඥ වෛද්‍ය මලින් සමරසිංහ සාක්ෂි ලබාදීම සදහා අද අධිකරණයේ හමුවේ පෙනි සිටියේ කොළඹ මහේස්ත්‍රාත් අධිකරණය පසුගිය 22 වනදා නොතීසි නිකුත් කිරීම හේතුවෙන්.\nවිශේෂඥ වෛද්‍යවරයා අධිකරණය හමුවේ කියා සිටියේ 2021 වසරේදී මියගිය දරුවා උදරයේ ඉදිමුමක් තිබූ බැවින් වෙනත් වෛද්‍යවරයෙකු තමන් වෙත යොමු කර තිබූ බවයි.\nකොළඹ පෞද්ගලික රෝහලකදී පරීක්ෂා කිරීමෙන් අනතුරුව සායන සඳහා කොළඹ රිජ්වේ ආර්යා ළමා රෝහලට යොමු කර එම දරුවා පරීක්ෂණ කිහිපයකට ලක් කළ බව එහිදී ඔහු ඔහු පැවසූවා.\nපරීක්ෂණ වාර්තාවන්ට අනුව දරුවාගේ වම් වකුගඩුවේ ක්‍රියාකාරීත්වය සියයට 09 ක පමණ දුර්වල මට්ටමක පැවතියද දකුණු වකුගඩුව සියයට 91 ක පමණ යහපත් ආකාරයෙන් පැවති බවද විශේෂඥ වෛද්‍යවරයා කියා සිටියා.\nවැඩිදුරටත් සාක්ෂි දෙමින් ඔහු අධිකරණයට සඳහන් කළේ මෙම දරුවාගේ වකුගඩු නියමිත ස්ථානයේ පිහිටා තිබූ බව පරීක්ෂණ වාර්තා පිරික්සීමේදී අනාවරණය වූ බවයි.\nවිශේෂඥ වෛද්‍ය මලික් සමරසිංහගෙන් වැඩිදුර සාක්ෂි විමසීම ලබන මස 5 වනදා දක්වා කල් දැමුණා.",
       "URL": "https://www.hirunews.lk/346750/සැත්කමකදී-මියගිය-තුන්-හැවිරිදි-දරුවාගේ-වකුගඩු-ගැන-විශේෂඥ-වෛද්‍යවරයෙකුගෙන්-අධිකරණයේදී-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=59"
}