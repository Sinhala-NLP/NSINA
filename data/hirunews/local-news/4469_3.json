{
       "Source": "hirunews",
       "Timestamp": "Thursday, 15 June 2017 - 13:01",
       "Headline": "බහුතරය පෙන්වන්න - විශ්නේෂ්වරන්ට දන්වයි",
       "News Content": "පළාත් සභාවේ බහුතර කැමැත්ත ඔප්පු කර පෙන්වන ලෙස උතුර පළාත් ප්‍රධාන අමාත්‍ය සී.වී. විග්නේෂ්වරන්ට ලිඛිතව දැනුම්දෙන බව උතුර පළාත් ආණ්ඩුකාර රෙජිනෝල්ඞ් කුරේ පවසනවා.\nඔහු මේ බව සඳහන් කළේ උතුර පළාත් සභාවේ මන්ත්‍රීවරුන් පිරිසක් ප්‍රධාන අමාත්‍යවරයාට එරෙහිව ඊයේ භාර දුන් විශ්වාසභංග යෝජනාව පිළිබද ගනු ලබන ඉදිරි ක්‍රියාමාර්ග සම්බන්ධයෙන් අප කළ විමසීමකදීයි.\nඋතුර පළාත් ප්‍රධාන අමාත්‍ය සී.වී. විග්නේෂ්වරන්ට එරෙහිව පළාත් සභාවේ  මන්ත්‍රීවරුන් 21 දෙනෙකුගේ අත්සනින් යුතුව විශ්වාසභංග යෝජනාවක් පළාත් ආණ්ඩුකාරවරයා වෙත ඊයේ භාරදුන්නා.\nඒ, වංචා සහ දුෂණ චෝදනා මත උතුර පළාත් සභාවේ අමාත්‍යවරුන් දෙදෙනෙකුට පළාත් ප්‍රධාන අමාත්‍යවරයා විසින් එම ධුරවලින් ඉවත්වන ලෙසට දැනුම්දීම සහ අනෙක් අමාත්‍යවරුන් දෙදෙනා මසක කාලයක් නිවාඩු ගැන්වීමේ සිද්ධියට විරෝධය පළ කරමින්.\nමෙම විශ්වාසභංග යෝජනාව සඳහා ඉලංගෙයි තමිල් අරසු පක්ෂයේ මන්ත්‍රීවරුන් 17 දෙනෙකු සහ විපක්ෂයේ මන්ත්‍රීවරුන් හතරදෙනෙකු අත්සන් කර තිබුණා.\nඋතුර පළාත් සභාවේ අමාත්‍යවරුන් සිව්දෙනාට එල්ලවී ඇති දුෂණ සහ වංචා චෝදනා සම්බන්ධයෙන් ඊයේ එම පළාත් සභාව තුළ විවාදයක් පැවැත්වුණා.\nඑම විවාදයෙන් අනතුරුව පළාත් ප්‍රධාන අමාත්‍ය සී.වී. විග්නේෂ්වරන් දැනුම්දුන්නේ පළාත් සභාවේ අධ්‍යාපන සහ කෘෂිකර්ම අමාත්‍යවරුන්ට එම ධුරවලින් වහාම ඉල්ලා අස්වන ලෙසයි.\nඑමෙන්ම ධීවර සහ සෞඛ්‍ය අමාත්‍යවරුන් දෙදෙනාට පරීක්ෂන අවසන් වනතුරු මසක කාලයක් නිවාඩු ගන්නා ලෙසද ප්‍රධාන අමාත්‍යවරයා දැනුම්දී තිබුණා.\nමෙම විශ්වාස භංග යෝජනාවට දෙමළ සන්ධානයේ නායක, විපක්ෂ නායක ආර්. සම්බන්ධන්ගේ ද සහය හිමිව තිබෙනවා.\nඋතුර පළාත් සභාව මන්ත්‍රීවරුන් 38 දෙනෙකුගෙන් සමන්විත වන අතර, එහි බලය හිමි දෙමළ ජාතික සන්ධානයට මන්ත්‍රී ආසන 30 ක් හිමිව තිබෙනවා.",
       "URL": "https://www.hirunews.lk/163617/බහුතරය-පෙන්වන්න-විශ්නේෂ්වරන්ට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=4469"
}