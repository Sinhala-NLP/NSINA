{
       "Source": "hirunews",
       "Timestamp": "Saturday, 06 July 2019 - 11:13",
       "Headline": "කොත්මලේ වතු යායක ගැටුමක්",
       "News Content": "වතු කළමනාකරුවන්ට පහරදී ඔවුන්ගේ දේපළවලට හානි සිදුකළ කොත්මලේ බ්ලූම්ෆීල්ඞ් තේ වතුයායේ වතු කම්කරුවන් 17 දෙනෙකු පොලීසිය අත්අඩංගුවට ගෙන තිබෙනවා.\nඊයේ රාත්‍රියේ වතු කම්කරුවන් පිරිසක් පැමිණ මෙලෙස පහරදී ඔවුන්ගේ දේපළවලට හානි සිදුකර ඇති බව සඳහන්.\nවතු කම්කරුවන්ට ගෙවිය යුතු සේවක අර්ථසාධක අරමුදල් සහ සේවා නියුක්තියන්ගේ භාරකාර අරමුදල් මාසිකව ඔවුන්ගේ ගිණුම්වලට බැර නොකරන බවට චෝදනා කරමිනුයි මෙම ගැටුම හටගෙන ඇත්තේ.\nඊයේ දහවල් වතු කම්කරුවන් එම කරුණ මුල් කරගනිමින් විරෝධතාවක්ද පවත්වා තිබෙනවා.\nඊයේ රාත්‍රියේ පැමිණි වතු කම්කරුවන් පිරිසක් වතු කළමනාකරුවන් හතරදෙනෙකුට පහරදී ඔවුන්ගේ දේපළවලට හානි සිදුකර ඇති අතර, එහිදී තුවාල ලැබූ කළමනාකරුවන් දෙදෙනෙකු මේ වන විට ගම්පොල මූලික රෝහලේ නේවාසිකව ප්‍රතිකාර ලබනවා.\nවතු කළමනාකරුවන්ගේ නිල නිවාස දෙකකට, මෝටර් රථයකට සහ ජීප් රථයකට මෙන්ම තේ කර්මාන්තශාලාවේ ගොඩනැගිලිවලට ද වතු කම්කරුවන් පහරදී අලාභහානි සිදුකර ඇති බව සඳහන්.\nසිද්ධිය සම්බන්ධයෙන් අත්අඩංගුවට ගත් වතු කම්කරුවන් 17 දෙනා නාවලපිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/219758/කොත්මලේ-වතු-යායක-ගැටුමක්",
       "Category": "Local News",
       "Parent URL": "https://www.hirunews.lk/local-news.php?pageID=3263"
}