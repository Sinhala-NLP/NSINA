{
       "Source": "hirunews",
       "Timestamp": "Saturday, 21 May 2016 - 14:28",
       "Headline": "එවරස්ට් තරණය කළ ශ්‍රී ලාංකික කතට අගමැතිගෙන් සුභාශිංසන",
       "News Content": "ලොව උසම කඳු ශිඛරය ලෙස සැලකෙන එවරස්ට් කඳු මුදුන තරණය කළ ප්‍රථම ශ්‍රී ලාංකික කාන්තාව බවට පත්වූ ජයන්ති කුරුඋතුම්පාල වෙත අග්‍රාමාත්‍ය රනිල් වික්‍රමසිංහ සුභාශිංසන එක්කර තිබෙනවා.\nඅග්‍රාමාත්‍යවරයා ප්‍රකාශ කළේ අසීරු සහ අභියෝගාත්මක කාර්යයක් වූ එවරස්ට් කඳු තරණය කැපවීමේත්, ධෛර්යයේත් සංකලනයක් බවයි.\nඑමෙන්ම එය දරා ගැනීමේ හැකියාව සහ දුෂ්කරතාවන්ට මුහුණ දීමේ ශක්තිය පිළිබිඹු කරන කැටපතක් බව අග්‍රාමාත්‍ය කාර්යාලය නිකුත් කළ නිවේදනයේ සදහන්.\nසියලූ ශ්‍රී ලාංකිකයන් වෙනුවෙන් තමා ජයන්ති කුරුඋතුම්පාල සහ එම අභියෝගය ජය ගැනීමට එක්වූ යොහාන් පීරිස්ට ද සුබ පතන බව අග්‍රාමාත්‍ය රනිල් වික්‍රමසිංහ වැඩිදුරටත් සදහන් කළා.",
       "URL": "https://www.hirunews.lk/133701/එවරස්ට්-තරණය-කළ-ශ්‍රී-ලාංකික-කතට-අගමැතිගෙන්-සුභාශිංසන",
       "Category": "Local News",
       "Parent URL": "https://www.hirunews.lk/local-news.php?pageID=5037"
}