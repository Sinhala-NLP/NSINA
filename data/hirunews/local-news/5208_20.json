{
       "Source": "hirunews",
       "Timestamp": "Friday, 15 January 2016 - 13:48",
       "Headline": "රුවන් ගුණසේකර ඉල්ලා අස්වෙයි",
       "News Content": "ඇඹිලිපිටිය  මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු තරුණයෙකු මියයෑමට අදාළ නඩුවේ පවුලේ සාක්ෂි විමසීමේ කටයුතුවලින් ඉවත් වන බව පොලිස් මාධ්‍ය ප්‍රකාශක නීතිඥ රුවන් ගුණසේකර ප්‍රකාශ කළා.\nහිරු ප්‍රවෘත්ති අංශය වෙත අදහස් දක්වමින් ඔහු කියා සිටියේ මෙම සාක්ෂි විමසීම සඳහා පොලිස්පතිවරයා විසින් වෙනත් නීතිඥවරයෙකු පත් කරනු ඇති බවයි.\nපසුගිය 4 වන දා ඇති වූ ගැටුමෙන් සුමිත් ප්‍රසන්න ජයවර්ධන නමැති 29 හැවිරිදි එක්දරු පියෙකු මිය යාමට අදාළ නඩුව විභාගයට ගැනෙන්නේ ඇඹිලිපිටිය මහේස්ත්‍රාත් අධිකරණයේදියි.\nනඩුවේ සාක්ෂි විමසීම පසුගිය 13 වන දා ආරම්භ වූ අතර, පැමිණිලි පාර්ශවය වෙනුවෙන් සාක්ෂි විමසීම පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර විසින් සිදුකළා.\nඒ අනුව ඊයේ දෙවන දිනටත් මෙම නඩුවේ පොලිස් සාක්ෂි විමසීම පොලිස් මාධ්‍ය ප්‍රකාශක, නීතිඥ රුවන් ගුණසේකර විසින් සිදුකරනු ලැබුවා.\nකෙසේ වෙතත්, නඩුව අවසන් වී පිටතට පැමිණි පොලිස් මාධ්‍ය ප්‍රකාශකවරයාට මිය ගිය තරුණයාගේ ඥාතීන්ගෙන් එල්ල වූයේ විරෝධයක්.\nඅද හිරු ප්‍රවෘත්ති අංශය වෙත පොලිස් මාධ්‍ය ප්‍රකාශකවරයා ප්‍රකාශ කළේ තමන් මෙම නඩුවේ මිය ගිය තරුණයාගේ පාර්ශවයේ ඥාතීන්ගෙන් සාක්ෂි විමසීම ලබන නඩු වාරයේ සිට සිදුනොකරන බවයි.\nමේ මස 27 වන දා නැවත නඩුව විභාගයට ගැනීමට නියමිතව තිබෙනවා.\nමේ අතර, පොලිස් මාධ්‍ය ප්‍රකාශකවරයා විසින් මෙම සිද්ධියට අදාළව කර ඇති ප්‍රකාශ පිළිබදව හිටපු නීතිය හා සාමය පිළිබද අමාත්‍යවරයා වූ සංචාරක අමාත්‍ය ජෝන් අමරතුංග අද ජාඇල - බෝපිටියේ පැවැති විවෘත කිරීමේ උත්සවයකදී අදහස් පල කළා.\nඔහු කියාසිටියේ මාධ්‍ය ප්‍රකාශකවරයා පරීක්ෂණයක් ක්‍රියාත්මක වන අතරතුර විවෘත ප්‍රකාශ සිදුකිරීම සුදුසු නොවන බවයි.",
       "URL": "https://www.hirunews.lk/124085/රුවන්-ගුණසේකර-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5208"
}