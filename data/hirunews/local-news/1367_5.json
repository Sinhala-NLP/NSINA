{
       "Source": "hirunews",
       "Timestamp": "Wednesday, 09 February 2022 - 8:03",
       "Headline": "මෙරට දෛනික කොරෝනා පරීක්ෂණ සංඛ්‍යාව 8000 ඉක්මව යි",
       "News Content": "මෙරට දෛනික කොරෝනා පරීක්ෂණ සංඛ්‍යාව යළි 8,000 සීමාව ඉක්මවා තිබෙනවා.\nමේ අතර ලොව පුරා කොරෝනා ආසාදිතයින් සංඛ්‍යාව ඊයේ කෝටි 40 සීමාව ඉක්මවා ගියා.\nතවත් කොරෝනා ආසාදිතයන් 1253ක් ඊයේ වාර්තා වීමත් සමග මෙරට සමස්ත කොරෝනා ආසාදිතයන් සංඛ්‍යාව 621,985ක් දක්වා ඉහළ ගියා.\nඑමෙන්ම ඊයේ කොරෝනා මරණ 35ක් වාර්තා වීමත් සමඟ මෙරට සමස්ත මරණ සංඛ්‍යාව ඉහල ගියේ 15,656ක් ලෙසයි.\nඑවන් පසුබිමක මෙරට රෝහල්වල කොරෝනා ආසාදිතයන් සඳහා වෙන් කර ඇති වාට්ටු සහ ඇඳන් ධාරිතාවය ඉක්මවා ඇත්නම් වෙනත් ප්‍රතිකාරවලට ගැටලුවක් නොවන පරිදි එම ධාරිතාවය පුළුල් කිරීමට පියවර ගන්නා ලෙස සෞඛ්‍ය අමාත්‍යංශය සියලු රෝහල් වෙත උපදෙස් ලබා දී තිබෙනවා.\nඑමෙන්ම කොළඹ දිස්ත්‍රික්කය ප්‍රමුඛ සෙසු දිස්ත්‍රික්කවල විශාල සේවක සංඛ්‍යාවකින් යුත් රාජ්‍ය හා පෞද්ගලික අංශවල කාර්යාලවලටම ගොස් බූස්ටර් එන්නත් මාත්‍රාව ලබා දීමේ ජංගම වැඩසටහන මේ වන විට ආරම්භ කර තිබෙනවා.\nනියෝජ්‍ය සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය හේමන්ත හේරත් සඳහන් කළේ, ප්‍රදේශයේ ප්‍රධාන සෞඛ්‍ය වෛද්‍ය නිලධාරීවරයා අමතා එම සේවාව ලබා ගත හැකි බවයි.\nඑමෙන්ම සංචාරක සංවර්ධන අධිකාරියේ ලියාපදිංචි සංචාරක හෝටල්, සේවා සපයන ආයතන, සංචාරක මාර්ගෝපදේශකයන් හා රියදුරන් මේ වසරේත් ලියාපදිංචිය අලුත් කිරීමේ ගාස්තුවෙන් නිදහස් කර තිබෙනවා.\nසංචාරක අමාත්‍ය ප්‍රසන්න රණතුංග සඳහන් කළේ, පවතින කොරෝනා තත්වය හේතුවෙන් ඔවුන් වෙත පසුගිය 2020 වසරේ සිට මේ දක්වා ලබා දුන් එම සහනය තවත් වසරකින් දීර්ඝ කළ බවයි.",
       "URL": "https://www.hirunews.lk/296537/මෙරට-දෛනික-කොරෝනා-පරීක්ෂණ-සංඛ්‍යාව-8000-ඉක්මව-යි",
       "Category": "Local News",
       "Parent URL": "https://www.hirunews.lk/local-news.php?pageID=1367"
}