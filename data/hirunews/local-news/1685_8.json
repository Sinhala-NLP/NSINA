{
       "Source": "hirunews",
       "Timestamp": "Friday, 17 September 2021 - 19:30",
       "Headline": "PCR වාර්තා පරස්පර වීමක් නිසා ගැටලුවක් (වීඩියෝ)",
       "News Content": "විදෙස්ගතවීම සදහා පෞද්ගලික රෝහලකින් පී.සී.ආර්. පරීක්ෂණ සිදුකර ගත් ව්‍යාපාරිකයෙකු මුහුණ දුන් විරල ගණයේ අත්දැකීමක් පිළිබද පුවතක් හිරු ප්‍රවෘත්ති වෙත වාර්තා වුණා.\nඅදාළ ව්‍යාපාරිකයා පසුගිය 8 වන දා ඩුබායි රාජ්‍යයට පිටත්ව යාමට නියමිතව තිබූ බැවින් පසුගිය 6 වන දා කොළඹ පෞද්ගලික රෝහලකින් පී.සී.ආර්. පරීක්ෂණයක් සිදුකරගෙන තිබෙනවා.\nඑහිදී තහවුරු වී ඇත්තේ ඔහු කොරෝනා ආසාදිතයෙකු නොවන බවයි.\nඒ අනුව විදෙස් ගමන සැලසුම් කර ගත් ව්‍යාපාරිකයා, පසුදින එනම් 7 වන දා උදෑසන කටුනායක ගුවන් තොටුපළ වෙත ගොස් තිබුණේ ගුවන් ගමනට පැය 12ක් ඉතිරිව තිබියදියි.\nඑහෙත් එහිදී ඔහු ආසාදිතයෙකු ලෙස හදුනාගෙන ඇති අතර අදාළ ව්‍යාපාරිකයා තවත් පී.සී.ආර්. පරීක්ෂාවක් සදහා අවසර ඉල්ලා ඇතත් බලධාරීන්ගෙන් ඊට අවසර හිමිව නැහැ.\nපසුව ඔහු පසුගිය 6 වන දා පී.සී.ආර්. පරීක්ෂණය සිදුකළ රෝහලට මේ පිළිබදව දැනුම් දී තිබෙනවා.\nඑහිදී එම රෝහල මගින් ඔහුට ඊට පසුදිනම, එනම් 8 වන දා පෙරවරුවේ තවත් පී.සී.ආර්. පරීක්ෂණයක් සිදුකිරීමට එකඟ වී ඇති අතර එම පරීක්ෂණයෙන් ඔහු ආසාදිතයෙකු නොවන බවටයි යළි තහවුරු වී ඇත්තේ.\nමෙම ව්‍යාකූලත්වය හේතුවෙන් වෛද්‍ය උපදෙස් ලබා ගත් එම ව්‍යාපාරිකයා පසුව, ගුවන් තොටුපළේ පී.සී.ආර්. පරීක්ෂණය සිදුකළ රෝහල් ජාලයට අයත් වෙනත් පරීක්ෂණාගාරයකින් 9 වන දා තවත් පී.සී.ආර්. පරීක්ෂණයක් සිදුකරගෙන තිබෙනවා.\nඑහිදී ද වාර්තා වී ඇත්තේ ඔහු කොරෝනා ආසාදිතයෙකු ලෙස හදුනා ගත් බවයි.\nමේ අතර, ඓතිහාසික මහියංගනය  රාජමහා විහාරස්ථානයේ වාර්ෂිකව පවත්වන ඇසළ පෙරහැර මංගල්‍යට සහභාගී වන කලාකරුවන්ගේ සහ විහාරස්ථානයේ භික්ෂුන් වහන්සේ ඇතුළු පිරිසකට සිදු කළ කොරෝනා පරීක්ෂණ වාර්තාවල ද පරස්පරතා මතුව තිබෙනවා.",
       "URL": "https://www.hirunews.lk/282499/pcr-වාර්තා-පරස්පර-වීමක්-නිසා-ගැටලුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1685"
}