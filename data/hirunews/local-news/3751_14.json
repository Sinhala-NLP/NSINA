{
       "Source": "hirunews",
       "Timestamp": "Wednesday, 12 September 2018 - 18:42",
       "Headline": "ඉන්දියාවෙන් ලංකාවට බලපෑම් නෑ - හිටපු ජනපති",
       "News Content": "ඉදිරියේදී ශ්‍රී ලංකාවේ පැවැත්වීමට නියමිත මැතිවරණවලට ඉන්දියාව බලපෑම් නොකරනු ඇතැයි හිටපු ජනාධිපති මහින්ද රාජපක්ෂ පවසනවා.\nසිය ඉන්දීය සංචාරය අතරතුර එරට රූපවාහිණි ආයතනයක් සමඟ සම්මුඛ සාකච්ඡාවකට එක්වෙමින් ඔහු මේ බව කියා සිටියා.\nඑමෙන්ම, තම සහෝදරයා මීලඟ ජනාධිපතිවරණයේ අපේක්ෂකයෙක් විය හැකි බව හිටපු ජනාධිපති මහින්ද රාජපක්ෂ ‘‘හින්දු’’ පුවත්පත සමඟ සම්මුඛ සාකච්ඡාවකට එක්වෙමින් ප්‍රකාශ කර තිබුණා.\nජනතාවට අවශ්‍ය අපේක්ෂකයා පක්ෂය විසින් තීරණය කරනු ඇති බවයි ඔහු එහිදී වැඩිදුරටත් සඳහන් කළේ.\n‘‘හින්දු’’ පුවත්පතේ මාධ්‍යවේදීයා එහිදී 2019 වසරේ පැවැත්වෙන මැතිවරණයේදී ශ්‍රී ලංකා පොදුජන පෙරමුණට නායකත්වය ලබාදෙන්නේ කවුරුන්ද යන්න විමසා ඇති අතර, ඊට පිළිතුර ලෙස හිටපු ජනාධිපතිවරයා සඳහන් කළේ එම මැතිවරණයේදී ශ්‍රී ලංකා පොදුජන පෙරමුණට තමන් නායකත්වය ලබාදෙන බවයි.\nධූර කාල දෙකක් සම්පූර්ණ කර ඇති බැවින් එය 19 වන සංශෝධනයට අනුව සීමාවක්ද යන්නත් මාධ්‍යවේදීයා හිටපු ජනාධිපතිවරයාගෙන් විමසීමක් කළා.\nඊට ප්‍රතිචාර ලෙස හිටපු ජනාධිපතිවරයා පෙන්වා දෙන්නේ 19 වන සංශෝධනය ක්‍රියාත්මක වුවද තමන්ට තරඟ කළ හැකි බවට පළ වන මත සම්බන්ධයෙන් අධිකරණයට යා යුතු බවයි.\nකෙසේ වෙතත්, එම අවදානම සම්බන්ධයෙන් තමන් තවමත් තීරණය කර නැතැයි හිටපු ජනාධිපති මහින්ද රාජපක්ෂ පවසා තිබෙනවා.\nසියලූ දෙනා පිළිගන්නා අපේක්ෂකයෙක් නම් කිරීම හිටපු ජනාධිපතිවරයාගේ තවත් විකල්පයක්. එහිදී ‘‘හින්දු’’ මාධ්‍යවේදීයා විමසන්නේ එම අපේක්ෂකයා පවුලේ සාමාජිකයෙක්ද නැතහොත් වෙනත් අයෙක්ද යන්නයි.\nජනාධිපතිවරණයට ඉදිරිපත් විය හැකි වයස් සීමාව 35 දක්වා ඉහල නැංවීම හේතුවෙන් තම පුත් නාමල් රාජපක්ෂ 2019 ජනාධිපතිවරණයේ අපේක්ෂකයෙක් ලෙස සලකා බැලිය නොහැකි බව හිටපු ජනාධිපති මහින්ද රාජපක්ෂ පවසනවා.\nඔහු වැඩිදුරටත් එහිදී පෙන්වා දෙන්නේ තම සහෝදරයා නිශ්චිතවම තරඟකරුවෙකු වූවත්, ජනතාවට අවශ්‍ය කවුරුන්ද යන්න තීරණය කළ යුත්තේ පක්ෂය හෝ සන්ධානය බවයි.",
       "URL": "https://www.hirunews.lk/199750/ඉන්දියාවෙන්-ලංකාවට-බලපෑම්-නෑ-හිටපු-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3751"
}