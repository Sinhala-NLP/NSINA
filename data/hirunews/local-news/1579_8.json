{
       "Source": "hirunews",
       "Timestamp": "Sunday, 07 November 2021 - 8:00",
       "Headline": "ගිනිගත් නෞකාවේ සුන්බුන් ඉවත් කරන ඇමරිකානු යාත්‍රාව දිවයිනට",
       "News Content": "ගිණි ගෙන මුහුදුබත්වූ එක්ස්ප්‍රස් පර්ල් නෞකාවෙන් මෙරට සාගර කලාපයට එක්වූ අපද්‍රව්‍ය සහ බහාලුම් ඉවත් කිරීම සඳහා නෞකාවේ භාරකාරත්වය දරණ ඇමරිකානු සමාගමට අයත් විශේෂ යාත්‍රාවක් පැමිණ තිබෙනවා.\nසමූද්‍රීය පරිසර ආරක්ෂක අධිකාරිය සඳහන් කළේ මේ වන විට එම යාත්‍රාව කොළඹ වරායට නුදුරින් නැංගුරම්ලා ඇති බවයි.\nආදාල අපද්‍රව්‍ය ඉවත් කරගන්නා ලෙස එක්ස්ප්‍රස් පර්ල් නෞකාව අයත් හිමිකාරත්ව සමාගමෙන් එහි භාරකරත්වය දරණ සමාගමට දැනුම් දී ඇති අතර ඔවුන් නෞකාව ආශ්‍රිත මුහුදු පත්ලේ පර්යේෂණයකද නිරත වුණා.\nඒ අනුව අනාවරණය වුණේ නෞකාවෙන් බහාලුම් 400 ක් පමණ මුහුදට වැටී ඇති බවයි. එම අපද්‍රව්‍ය ඉවත් කිරීම පිළිබඳ නෞකාවේ භාරකාරත්වය දරණ සමාගමේ නියෝජිතයන් සහ සමූද්‍රීය පරිසර ආරක්ෂක අධිකාරිය අතර සාකච්ඡාවක් පසුගිය 6 වනදා පැවැත්වුණා.\nසමූද්‍රීය පරිසර ආරක්ෂක අධිකාරියේ සභාපතිනී දර්ශනී ළහඳපුර හිරු ප්‍රවෘත්තී අංශයට කියා සිටියේ සමස්ථ නෞකාවම සහ එහි අපද්‍රව්‍ය සියල්ල අදාල සමාගම මගින් ඉවත් කර ගන්නා තෙක් එක්ස්ප්‍රස් පර්ල් නෞකාවේ පරිසර හානිය පිළිබඳ සම්පූර්ණ වාර්තාව නිකුත් කළ නොහැකි බවයි.",
       "URL": "https://www.hirunews.lk/287236/ගිනිගත්-නෞකාවේ-සුන්බුන්-ඉවත්-කරන-ඇමරිකානු-යාත්‍රාව-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1579"
}