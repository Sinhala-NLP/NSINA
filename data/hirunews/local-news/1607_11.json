{
       "Source": "hirunews",
       "Timestamp": "Monday, 25 October 2021 - 10:52",
       "Headline": "මහ බැංකුව ඩිජිටල් පියවරක් තබයි",
       "News Content": "කිව්.ආර්. කේත මත පදනම් වෙමින් ගෙවීම් සිදු කිරීමේ ක්‍රමවේදය හඳුන්වාදීම ශ්‍රී ලංකා මහ බැංකුවේදී අද සිදු කෙරුණා.\nඒ, අමාත්‍ය නාමල් රාජපක්ෂගේ ප්‍රධානත්වයෙන්.\nකාසි සහ නෝට්ටු රහිතව අදාළ කේතය හරහා ගනුදෙනු කිරීමේ හැකියාව මෙමඟින් ලැබෙන අතර, එම අවස්ථාවට එක්වෙමින් අදහස් දැක් වූ අමාත්‍ය නාමල් රාජපක්ෂ කියා සිටියේ, මුදල්වලින් තොර ආර්ථිකයකට යාමට අවශ්‍ය පරිසරය සකස් කළ යුතු බවයි.\nඑදිනෙදා ජන ජීවිතය තුළ ගනුදෙනු සඳහා නව තාක්ෂණය හඳුන්වාදෙමින් ජනතාව තාක්ෂණය සමඟ බද්ධ කිරීමෙන් අනෙකුත් ඩිජිටල්කරණ වැඩසටහන්ද ග්‍රාමීයව ප්‍රායෝගිකව ක්‍රියාත්මක කළ හැකි බව ඔහු එහි දී සඳහන් කළා.\nඑමෙන්ම ලබන වසර මුල් කාර්තුව වනවිට ලොව ඉහළම තාක්ෂණය සහිත උප්පැන්න සහතිකයේ සිට මරණ සහතිකය දක්වා එක් අංකයක් හිමිවන ඩිජිටල් ජාතික හැඳුනුම්පත මෙරට තුළ භාවිතයට හඳුන්වාදීමට නියමිත බවද අමාත්‍ය නාමල් රාජපක්ෂ එහිදී වැඩිදුරටත් කියා සිටියා.\nමේ අතර මහ බැංකු අධිපති අජිත් නිවාඩ් කබ්රාල්ද අදහස් දක්වා සිටියා.\nමහ බැංකු අධිපතිවරයා එහිදී සඳහන් කළේ, විදේශ මුදල් මෙරටට එවිය හැකි වන පරිදි එස්.එල්. රෙමිට්ස් නම් ක්‍රමවේදයක් හඳුන්වා දෙන බවයි.\nඑතුළින් ශ්‍රී ලංකාවට නොනිල ලෙස අහිමිවන ඇමරිකානු ඩොලර් බිලියන 2ක පමණ වන විදේශ විනිමය මෙරටට ප්‍රේෂණය කරගැනීමට අවස්ථාව හිමිවන බවද ඔහු පෙන්වා දුන්නා.",
       "URL": "https://www.hirunews.lk/285984/මහ-බැංකුව-ඩිජිටල්-පියවරක්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=1607"
}