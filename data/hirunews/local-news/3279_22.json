{
       "Source": "hirunews",
       "Timestamp": "Wednesday, 26 June 2019 - 19:29",
       "Headline": "නිදහස් පක්ෂ පොහොට්ටු හයවන සාකච්ඡාවත් අවසන්",
       "News Content": "පොදු සන්ධානයක් ගොඩනැගීම සඳහා ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර සාකච්ඡා මාලාවේ 06 වන වටය අද පැවැත්වුණා.\nඒ, විපක්ෂ නායක කාර්යාලයේදීයි.\nසාකච්ඡාවට නිදහස් පක්ෂය නියෝජනය කරමින් එහි මහ ලේකම්, පාර්ලිමේන්තු මන්ත්‍රී දයාසිරි ජයසේකර සහ හිටපු මහ ලේකම් මහාචාර්ය රෝහණ ලක්ෂ්මන් පියදාස එක්වුණා.\nශ්‍රී ලංකා පොදුජන පෙරමුණ නියෝජනය කරමින් ඊට සහභාගිවුණේ පාර්ලිමේන්තු මන්ත්‍රී ඩලස් අලහප්පෙරුම සහ ජ්‍යෙෂ්ඨ කථිකාචාර්ය ජගත් වැල්ලවත්තයි.\nඅද පැවති සාකච්ඡාවෙන් අනතුරුව අදහස්  දැක්වූ නිදහස් පක්ෂයේ හිටපු මහ ලේකම් මහාචාර්ය රෝහණ ලක්ෂ්මන් පියදාස කියා සිටියේ නව සන්ධානය ගොඩනැගීම සඳහා වන අවසන් ප්‍රතිපත්ති මාලාව දෙපාර්ශවය අතර හුවමාරු වූ බවයි.\nඑසේම එය නුදුරේදිම මාධ්‍ය වෙත නිකුත් කරන බවද මහාචාර්යවරයා කියා සිටියා.",
       "URL": "https://www.hirunews.lk/219173/නිදහස්-පක්ෂ-පොහොට්ටු-හයවන-සාකච්ඡාවත්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3279"
}