{
       "Source": "hirunews",
       "Timestamp": "Sunday, 08 May 2022 - 13:35",
       "Headline": "අවසන් මොහොතේ හෝ විභාග කල් දමන ලෙස නීති සිසුන්ගෙන් ඉල්ලීමක්",
       "News Content": "බහුතර ශිෂ්‍ය පිරිසක් විභාග කල් දමන ලෙස ඉල්ලා සිටියදී, ශ්‍රී ලංකා නීති විද්‍යාලයේ පරිපාලනය අත්තනෝමතික ලෙස එම විභාග හෙට (09) සිට පැවැත්වීමට කටයුතු යොදා ඇති බව ශ්‍රී ලංකා නීතී ශිෂ්‍ය සංගමය පවසනවා.\nදිවයින පුරා අපේක්ෂකයන් 4,000 ක් පමණ සහභාගිවන මෙම නීති විභාග කොළඹ දිස්ත්‍රික්කයේ පමණක් ස්ථාපිත මධ්‍යස්ථාන 3ක දී පැවැත්වීමටයි නියමිතව ඇත්තේ.\nඉන්ධන අර්බුදය, විරෝධතා ව්‍යාපාර ඇතුලු කරුණු හේතුවෙන් දිවයින පුරා විසිරී සිටින නීති ශිෂ්‍යයන්ට ප්‍රවාහන පහසුකම් සපයාගැනීම දුෂ්කර වී තිබෙනවා.\nමේ නිසා විභාග කල් දමන ලෙස ඉල්ලා නීති සිසුන් 2,000 කට වැඩි පිරිසක් අත්සන් තැබූ පෙත්සමක්ද නීති විද්‍යාල පරිපාලනය වෙත යොමුකර තිබුණා.\nනීති ශිෂ්‍ය සංගමය පෙන්වා දෙන්නේ එයද සැළකිල්ලට නොගෙන විභාග හෙට සිට පැවැත්වීමට පරිපාලනය තීරණය කර ඇති බවයි.\nඒ සම්බන්ධයෙන් සාකච්ඡාවක් ලබාදෙන ලෙස කළ ඉල්ලීමටද නීති විද්‍යාලයේ විදුහල්පතිවරයා ප්‍රතිචාර දක්වා නැහැ.\nමේ නිසා තත්වයේ බරපතළකම වටහාගෙන හදිසි සහ අත්‍යවශ්‍ය කරුණක් ලෙස සළකා නීති විභාග කල් දැමීමට පියවර ගන්නා ලෙසයි නීති ශිෂ්‍ය සංගමය, නීති විද්‍යාල පරිපාලනයෙන් ඉල්ලා සිටින්නේ.",
       "URL": "https://www.hirunews.lk/303827/අවසන්-මොහොතේ-හෝ-විභාග-කල්-දමන-ලෙස-නීති-සිසුන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1183"
}