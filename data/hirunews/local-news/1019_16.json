{
       "Source": "hirunews",
       "Timestamp": "Friday, 15 July 2022 - 14:09",
       "Headline": "කතක් ඝාතනය කර, මෝටර් රිය පැහැරගෙන යයි",
       "News Content": "මකුලුගස්වැව අලුත්වැව ප්‍රදේශයේ නිවසක් තුළ දී කාන්තාවක් ඝාතනය කර එම නිවසේ තිබූ මෝටර් රථයක් පැහැරගෙන යාමේ සිද්ධියක් සම්බන්ධයෙන් මකුලුගස්වැව පොලිසිය පරීක්ෂණ ආරම්භ කර තිබෙනවා.\nඅද(15) පෙරවරුවේ මෙම ඝාතනය සිදු වී ඇති බවයි අප ප්‍රාදේශීය වාර්තාකරු පැවසුවේ.\nනිවසට ඇතුලු වූ සැකකරුවන් වයරයක් ආධාරයෙන් නිවසේ සිටි කාන්තාවගේ ගෙළ සිරකර ඝාතනය කර ඇතැයි පොලිසිය පවසනවා.\nමෙලෙස ඝාතනයට ලක්ව ඇත්තේ අලුත්වැව බඹරගස්වැව යන ලිපිනයේ පදිංචිව සිටි ඉඹුලාන ලියනගේ පියසීලී නමැති 70 හැවිරිදි තිදරු මවක්.\nඑම කාන්තාව ඝාතනය කිරීමෙන් පසු ඝාතකයින් එම නිවසේ තිබූ මෝටර් රථයක් පැහැර ගොස් ඇතැයි ද පොලිසිය සඳහන් කළා.\nමකුලුගස්වැව පොලිසිය ඝාතනය සම්බන්ධයෙන් වැඩිදුර විමර්ශන සිදු කරනවා.",
       "URL": "https://www.hirunews.lk/310048/කතක්-ඝාතනය-කර-මෝටර්-රිය-පැහැරගෙන-යයි",
       "Category": "Local News",
       "Parent URL": "https://www.hirunews.lk/local-news.php?pageID=1019"
}