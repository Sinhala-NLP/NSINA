{
       "Source": "hirunews",
       "Timestamp": "Monday, 03 April 2017 - 7:27",
       "Headline": "විමල්ට ඇප දීම ගැන තීරණය අද",
       "News Content": "ජාතික රෝහලේ ප්‍රතිකාර ලබමින් සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශට ඇප ලබාදීම සම්බන්ධයෙන් තීරණය අද ලබාදීමට නියමිතයි.\nදැනට විමල් වීරවංශ මන්ත්‍රීවරයා අද දක්වා රක්ෂිත බන්ධනාගාර ගතකර සිටින අතර, ඔහු පසුගියදා බන්ධනාගාරය තුළ ආරම්භ කළ උපවාසයත් සමග ඇප ලබාදෙන ලෙස ඉල්ලා අයදුම්පතක් කොටුව මහේස්ත්‍රාත් අධිකරණය වෙත ගොනුකර තිබෙනවා.\nමීට පෙර මොහු තමාට ඇප ලබාදෙන ඉල්ලා කොළඹ මහාධිකරණය හමුවේ ප්‍රතිශෝධිත ඇප අයදුම්පතක් ගොනුකර තිබූ නමුත් එය ප්‍රතික්ෂේප කෙරුණා.\nරජයේ වාහන අවභාවිතා කිරීමේ සිද්ධියක් සම්බන්ධයෙන් විමල් වීරවංශ මන්ත්‍රීවරයා අත්අඩංගුවට ගැනුනේ පසුගිය ජනවාරි මස 10 වනදායි.\nරෝහල්ගත කර සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ කිසියම් උණ රෝගී තත්ත්වයකින් පෙළෙන බවට කොළඹ ජාතික රෝහලේ  නියෝජ්‍ය අධ්‍යක්ෂිකා විශේෂඥ වෛද්‍ය සමින්දි සමරකෝන් ප්‍රකාශ කළා.\nකෙසේ වෙතත් ඔහුගේ තත්ත්වය මේ වනවිට සාමාන්‍ය අතට හැරෙමින් පවතින බවද සඳහන්.\nමන්ත්‍රීවරයා ඝන ආහාර ද්‍රව්‍ය ගැනීම ආරම්භ කිරීමත් සමඟ ඔහුව යළි බන්ධනාගාරයට යොමු කරන ලෙසට එම දෙපාර්තමේන්තුව කොළඹ ජාතික රෝහලෙන් ඉල්ලීමක් කර තිබුණා.\nකෙසේ වෙතත්, එම ඉල්ලීම ජාතික රෝහල ප්‍රතික්ෂේප කරනු ලැබුවේ මන්ත්‍රීවරයා උණ රෝගී තත්ත්වයෙන් පෙළෙන බැවින්.\nආහාර වර්ජනයක නිරත වෙමින් උපවාසයක් ආරම්භ කළ විමල් වීරවංශ මන්ත්‍රීවරයා පසුගිය බ්‍රහස්පතින්දා එය අවසන් කරනු ලැබුවා.\nඉන් අනතුරුව කොළඹ ජාතික රෝහලේ 45 වන වාට්ටුවේ ප්‍රතිකාර ලබමින් සිටි මන්ත්‍රීවරයාගේ සෞඛ්‍ය තත්ත්වය යහපත්වීම හේතුවෙන් 43 වන වාට්ටුව වෙත මාරු කළා.",
       "URL": "https://www.hirunews.lk/158358/විමල්ට-ඇප-දීම-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4581"
}