{
       "Source": "hirunews",
       "Timestamp": "Tuesday, 25 January 2022 - 8:32",
       "Headline": "තර්ජනයක් වූ GMOA සාමාජිකයන් නෙරපීමේ උත්සාහයක්",
       "News Content": "රජයේ වෛද්‍ය නිලධාරීන්ගේ සංගමයේ වත්මන් නිලධාරී මණ්ඩලයට අභියෝගයක් විය හැකි ප්‍රකට වෛද්‍ය වෘත්තිකයන් රැසකට සාමාජිකත්වය අහෝසි කරන බවට තර්ජනය කරමින් එහි ලේකම්වරයා විසින් ලිපි යවා ඇති බව වාර්තා වනවා.\nමෙම ඇතැම් වෛද්‍යවරුන් වත්මන් නිල ධූරයන්ට එරෙහිව නාම යෝජනා ලබාදුන් අය වන අතර රෝහල් කිහිපයක අධ්‍යක්ෂවරුන් ද ඊට ඇතුළත්.\nරජයේ වෛද්‍ය නිලධාරීන්ගේ සංගමය මෙවර නිලවරණයේදී ලේකම් තනතුර සඳහා ඉදිරිපත් වූ සෞඛ්‍ය දෙපාර්තමේන්තුවේ අධ්‍යක්ෂවරයෙකු වන වෛද්‍ය ප්‍රියන්ත අතපත්තු, රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසූරිය, මුල්ලේරියාව රෝහලේ අධ්‍යක්ෂ වෛද්‍ය ප්‍රියන්ත කරුණාරත්න, සෞඛ්‍ය දෙපාර්තමේන්තුවේ නියෝජ්‍ය අධ්‍යක්ෂිකා වන වෛද්‍ය කුමාරි මලවිගේ මෙලෙස රජයේ වෛද්‍ය සංගමයේ විනය ලිපි ලැබූ වෛද්‍යවරුන් අතර වනවා.\nඑහිදී මෙම වෛද්‍ය වෘත්තිකයින්ට එල්ල කර ඇති ප්‍රධාන චෝදනාව වන්නේ මාධ්‍ය වෙත කරුණු දැක්වීම සහ රජයේ වෛද්‍ය නිලධාරීන්ගේ සංගමය විවේචනය කිරීමයි.\nවෙනත් වෛද්‍ය වෘත්තීය සංගම් වෙනුවෙන් කටයුතු කිරීම ද එල්ල කර ඇති තවත් චෝදනාවක්.\nඒ අනුව දින 14ක් ඇතුළත නිදහසට කරුණු දක්වන ලෙසත් එසේ නොමැති නම් සාමාජිකත්වය පිළිබද තීරණයක් ගැනීමට සිදුවන බවත් එම ලිපිවල සදහන්.\nකෙසේ වෙතත් ඊට පිළිතුරු ලිපියක් යවමින් එක් වෛද්‍ය වෘත්තිකයෙකු එවැනි ලිපියක් එවීමට රජයේ වෛද්‍ය නිලධාරීන්ගේ සංගමයට ඇති බලය පිළිබදව අභියෝග කර තිබෙනවා.\nඒ, ඊට එරෙහිව අධිකරණයේ වාරණ නියෝගයක් පැවතීම හේතුවෙන්.\nදැනට ක්‍රියාත්මක විය හැක්කේ සංගමයේ විධායක කමිටුව පමණක් වුවත් වෛද්‍ය නිලධාරීන්ගේ සංගමයේ සාමාන්‍ය කමිටුව විසින් මෙලෙස එවන ලද ලිපියේ නීත්‍යානුකූලභාවයක් නොමැති බවයි එමගින් දක්වා ඇත්තේ.",
       "URL": "https://www.hirunews.lk/295062/තර්ජනයක්-වූ-gmoa-සාමාජිකයන්-නෙරපීමේ-උත්සාහයක්",
       "Category": "Local News",
       "Parent URL": "https://www.hirunews.lk/local-news.php?pageID=1401"
}