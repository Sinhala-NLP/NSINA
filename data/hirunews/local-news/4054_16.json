{
       "Source": "hirunews",
       "Timestamp": "Saturday, 03 March 2018 - 16:12",
       "Headline": "උපාධිධාරීන්ගේ විරෝධතාවලට හේතුව ජනපති කියයි",
       "News Content": "රැකියා නොමැති සියලු උපාධිධාරීන්ට රැකියා ලබාදීමේ වැඩපිළිවෙල ඉදිරි මාස 6 තුළ ක්‍රියාවට නංවන බව ජනාධිපති මෛත්‍රීපාල සිරිසේන පවසනවා.\nමැතිවරණය හේතුවෙන් කල් දැමූ සම්මුඛ පරීක්ෂණ ඉදිරි මාස දෙක තුළදී පවත්වා උපාධිධාරීන්ට රැකියා ලබාදීමේ කටයුතු සිදුකරන බවයි ජනාධිපතිවරයා කියාසිටියේ.\nමඩකලපුව දිස්ත්‍රික් උපාධිධාරීන්ට ගුරු පත්වීම් ප්‍රදානය කිරීමට මඩකලපුව වෙබර් ක්‍රීඩාංගණයේදී එක්වෙමින් මෛත්‍රීපාල සිරිසේන මහතා මෙම අදහස් පළකළා.\nනව අධ්‍යාපන ප්‍රතිපත්ති හා සැලසුම් තුලින් අධ්‍යාපන ක්‍රමයේ යම් යම් වෙනස්කම් කිරීම කෙරෙහි රජය අවධානය යොමුකර ඇතැයි ද ජනාධිපතිවරයා මෙහිදී කියාසිටියා.\nමෙරට පවතින අධ්‍යාපන ක්‍රමයේ අඩුපාඩු හේතුවෙන් රටට සම්පතක් වන උපාධිධාරීන් ද විරෝධතා කිරීමට පෙළඹී ඇති බවයි මෛත්‍රිපාල සිරිසේන මහතා  සඳහන් කළේ.\nපැවති යුධමය තත්වය හේතුවෙන් උතුරු නැගෙනහිර පළාත්වල අඩාල වූ සංවර්ධන කටයුතු කාර්යක්ෂම කිරීමට විශේෂ ජනාධිපති කාර්ය සාධන බලකායන් දෙකක් පිහිටුවීමට අපේක්ෂා කරන අතර ඊට සියලුම දේශපාලන පක්ෂ නියෝජනය කරන මැති ඇමතිවරුන්ගේ සහය අපේක්ෂා කරන බව ද ජනාධිපතිවරයා කියාසිටියා.\nනැගෙනහිර පළාත් රාජ්‍ය සේවා කොමිසම වහාම විසුරුවා හරින ලෙස ද පළාත් ආණ්ඩුකාර රෝහිත බෝගොල්ලාගමට ජනාධිපති මෛත්‍රීපාල සිරිසේන අද උපදෙස් ලබාදුන්නා.\nඑහිදී ජනාධිපතිවරයා කියා සිටියේ තමන්ට මඩකලපුව දිස්ත්‍රික් රැකියා විරහිත උපාධිධාරීන්ගේ සංගමය ලිපියක් ලබාදුන් බවයි.\nඔවුන්ගේ ගැටළු සම්බන්ධයෙන් එහිදී පළාත් රාජ්‍ය සේවා කොමිසම දැනුවත් කළ අවස්ථාවේදී කොමිසම ඔවුන්ට අයත් නොවන රාජකාරියක් සිදුකර ඇති බවයි ජනාධිපතිවරයා සඳහන් කළේ.\nකොමිසමේ වසර 14ක් අඛණ්ඩව සේවය කළ අයවලූන් ද සිටින බව සඳහන් කළ ජනාධිපතිවරයා එම ක්‍රමවේදය වෙනස් කළ යුතු බවයි පෙන්වා දුන්නේ.",
       "URL": "https://www.hirunews.lk/185034/උපාධිධාරීන්ගේ-විරෝධතාවලට-හේතුව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4054"
}