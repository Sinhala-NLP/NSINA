{
       "Source": "hirunews",
       "Timestamp": "Sunday, 13 September 2020 - 19:15",
       "Headline": "ගිනි ගත් නැවේ පතුල නිරීක්ෂණයට ඒකාබද්ධ මෙහෙයුමක්",
       "News Content": "ගිනිගැනීමට ලක්වූ එම්.ටී. නිව් ඩයමන්ඞ් නෞකාවේ පතුල සම්පූර්ණයෙන්ම නිරීක්ෂණය කිරීම සඳහා අද ඉන්දීය වෙරළාරක්ෂක බලකායේ කිමිඳුම්කරුවන් ද, නාවික හමුදාවේ කිමිඳුම්කරුවන් සමඟ එක්ව ඒකාබද්ධ මෙහෙයුමක් ආරම්භ කර තිබෙනවා.\nගැඹුරු මුහුදේ මෙම මෙහෙයුම පුහුණු අභ්‍යාසයක් ලෙස සලකා සිදුකරන බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ.\nනාවික හමුදා කිමිඳුම්කරුවන් පෙරේදා නෞකාවේ පිටුපස පතුලේ දැවි තෙල් කාන්දු වූ විවර දෙකක් වසා දැමීමට සමත් වුණා.\nඑමෙන්ම, නෞකාව ගලවා ගැනීමේ මෙහෙයුම් සඳහා යොදවා ඇති සමාගම මගින් ද වානිජ කිමිඳුම්කරුවන් පිරිසක් ඔවුන්ගේ කටයුතු සඳහා ගෙන්වා ඇති බව වාර්තා වුණා.\nමේ අතර, නෞකාවේ කපිතාන්වරයාගෙන් අපරාධ පරීක්ෂණ දෙපාර්තමේන්තුව ඊයේ  ප්‍රකාශ සටහන් කර ගත් අතර, අධිකරණ නියෝග මත සෙසු කාර්ය මණ්ඩල සාමාජිකයන්ගෙන් ද ප්‍රකාශ සටහන් කර ගැනීම මේ වනවිට ආරම්භ වී තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න කියා සිටියේ අපරාධ පරීක්ෂණ දෙපාර්තමේන්තුව සටහන් කරගත් කරුණු හෙට දිනයේ අධිකරණයට ඉදිරිපත් කර ඒ පිළිබද ඉදිරි ක්‍රියාමාර්ග සදහා නියෝගයක් ලබා ගැනීමට කටයුතු කරන බවයි.\nමේ අතර, ගිනි ගැනීමට ලක්වු නෞකාවේ සම්බන්ධයෙන් ගනු ලබන ඉදිරි ක්‍රියාමාර්ග පිළිබද හෙට සාකච්ජා කිරීමට බලාපොරොත්තු වන බව සමුද්‍රීය පරිසර ආරක්ෂණ අධිකාරිය සදහන් කළා.\nනෞකාව මේ වනවිට මඩකලපුව සහ කල්මුණේ අතර මුහුදු ප්‍රදේශයේ ගොඩබිමට නාවික සැතපුම් 47 ක් දුරින් පවතිනවා.\nඑම්.ටී. නිව් ඩයමන්ඞ් නෞකාව අයත් සමාගම සහ ගලවා ගැනීමේ සමාගමක් එක්ව නෞකාව අලුත්වැඩියා කිරීමේ කටයුතු මේ වනවිට සිදුකරමින් සිටින අතර, ඔවුන්ගේ සියලු කටයුතු ශ්‍රී ලංකා නාවික හමුදාවේ අධීක්ෂණය යටතේ සිදුකෙරෙන බවයි නාවික හමුදා මාධ්‍ය ප්‍රකාශකවරයා සඳහන් කළේ.\nනාවික හමුදාවේ සිදුරළ නෞකාව සහ වේග ප්‍රහාරක මුර යාත්‍රාවක් ද එම අධීක්ෂණ කටයුතු සඳහා යොදවා තිබෙනවා.",
       "URL": "https://www.hirunews.lk/250121/ගිනි-ගත්-නැවේ-පතුල-නිරීක්ෂණයට-ඒකාබද්ධ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=2457"
}