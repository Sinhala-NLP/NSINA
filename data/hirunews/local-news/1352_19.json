{
       "Source": "hirunews",
       "Timestamp": "Wednesday, 16 February 2022 - 20:25",
       "Headline": "ගාලු මුහුදේ ධීවර ගැටුම (වීඩියෝ)",
       "News Content": "මහ මුහුද මැද සිදු වූ ගැටුමකින් තුවාල ලැබූ ධීවරයින් පිරිසක් දින 6කට පසු අද ගාල්ල ධීවර වරාය වෙත ළඟා වුණා.\nමෙම පහරදීම සිදුකර ඇත්තේ ඔවුන් සමඟ මුහුදු ගිය කණ්ඩායමේ ප්‍රධානියා වන අතර පසුව ඔහු වෙනත් යාත්‍රාවකින් පලා ගොස් ඇති බව සඳහන්.\nකැන්ගරු බහුදින ධීවර යාත්‍රාව පසුගිය 9වනදා මුහුදු ගොස් තිබුණේ මිරිස්ස ධීවර වරායෙන්. ඒ ගාල්ල තල්පේ ප්‍රදේශයේ පදිංචි ධීවරයින් පස්දෙනක් සමගින්.\nමුහුදු මැද දී යාත්‍රාවේ සිටි ධීවරයින් අතර ගැටුමක් හට ගෙන තිබෙනවා.\nඑහිදී කණ්ඩායමේ ප්‍රධානියා අනෙක් සිව්දෙනාට පහරදී යාත්‍රාවේ සන්නිවේදන උපකරණ පද්ධතියට ද හානි කොට වෙනත් යාත්‍රාවකින් පළා ගොස් ඇති බව සඳහන්.\nකිසිදු සන්නිවේදන පහසුකමක් හෝ නොමැතිව දින 6ක් තිස්සේ මහ මුහුද සමග සටන් කොට දැඩි වෙහෙසට පත්ව සිටි ධීවරයින් සිව්දෙනා යාත්‍රාවද සමගින් අද පෙරවරුවේ ගාල්ල ධීවර වරාය වෙත ළඟා වුණා.\nසිද්ධිය සැළවීමත් සමග ඔවුන්ගේ ඥාතීන්ද ධීවර වරාය පරිශ්‍රයට රැස්ව සිටියා.\nපහර කෑමෙන් සහ අධික වෙහෙස හේතුවෙන් අයහපත් සෞඛ්‍ය තත්ත්වයෙන් පසුවූ ධීවරයින් සිව්දෙනා රෝහල් ගත කෙරුණා.\nඔවුන්ට පහරදී පළා ගිය බව පැවසෙන සැකකරු පිළිබඳ මෙතෙක් කිසිදු තොරතුරක් අනාවරණය වී නොමැති අතර ගාල්ල වරාය පොලිසිය සිද්ධිය සම්බන්ධයෙන් විමර්ශන ආරම්භ කර තිබෙනවා.",
       "URL": "https://www.hirunews.lk/297205/ගාලු-මුහුදේ-ධීවර-ගැටුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1352"
}