{
       "Source": "hirunews",
       "Timestamp": "Sunday, 07 January 2018 - 12:51",
       "Headline": "මෙවර නිදහස් උළෙලට එන අමුත්තා",
       "News Content": "මේ වසරේ පෙබරවාරි 4 වනදාට යෙදී ඇති 70 වන නිදහස් සමරු උළෙල ගාලූ මුවදොරදී අභිමානයෙන් සැමරීමට කටයුතු සූදානම් කර ඇති බව ස්වදේශ කටයුතු අමාත්‍යාංශය පවසනවා.\nජනාධිපති මෛත්‍රිපාල සිරිසේන ජාතික නිදහස් උත්සවයේ ප්‍රධාන ආරාධිතයා වන අතර ඒ සඳහා බ්‍රිතාන්‍ය රජ පවුල නියෝජනය කරමින් වෙසෙක්ස් හි අර්ල්වරයා හෙවත් එඩ්වඩ් කුමරු සහභාගි වනු ඇති.\nඑඞ්වට් කුමරු බ්‍රිතාන්‍යයේ දෙවන එලිසබෙත් මහ රැජිනගේ සහ එඩින්බරෝ ආදිපාදවරයාගේ බාල පුත්‍රයායි.\nවසර 400 කට අධික යටත් විජිත යුගය නිමාකරමින් ශ්‍රී ලංකාවේ ප්‍රථම අග්‍රාමාත්‍ය ඩී.එස්. සේනානායක, බ්‍රිතාන්‍ය කතිර කොඩිය පහත හෙලූ ගාලූ මුවදොරදී 70 වන නිදහස් සමරු උළෙලේ පෙළපාලියද පැවැත්වීමට නියමිතයි.\nශ්‍රී ලංකාව වසර 150 කට අධික කාලයක් පැවතුනේ බ්‍රිතාන්‍ය පාලනය යටතේයි.\nබ්‍රිතාන්‍ය රජ පවුල සඳහා නිදහස් උළෙල වෙනුවෙන් ආරාධනාව යොමුකර ඇත්තේ විදේශ කටයුතු අමාත්‍යාංශය විසින්.\n1948 වසරේ ශ්‍රී ලංකාව නිදහස ලැබීමෙන් පසුව සාමාජිකයෙකු වන පොදු රාජ්‍ය මණ්ඩලයේ ප්‍රධානත්වය උසුලන්නේ බ්‍රිතාන්‍යයේ එලිසබෙත් මහ රැජිනයි.\nමහ රැජිනගේ වැඩිමහල් පුත්‍රයා වූ චාල්ස් කුමරු, 1998 වසරේ පැවති ශ්‍රී ලංකාවේ 50 වන නිදහස් සැමරුම් උළෙල සඳහා සහභාගි වුණා.\nමෙවර 70 වන නිදහස් සමරුව නිමිත්තෙන් විදේශ කටයුතු අමාත්‍යාංශය ජපානය සහ තායිලන්තයේ රාජකීයයන් වෙතද ඇරයුම් කර ඇති බව සඳහන්.\nනිදහස් සමරු උළෙල දිස්ත්‍රික් මට්ටමින් සහ ප්‍රාදේශීය ලේකම් කොට්ඨාශ මට්ටමින්ද පැවැත්වෙන අතර ‘‘එකම දැයක්’’ යන තේමාව යටතේ සමගාමී නිදහස් සමරු උත්සව සංවිධාන කරන ලෙස ස්වදේශ කටයුතු අමාත්‍යාංශය අදාළ ආයතන වෙත දැනුම්දී තිබෙනවා.",
       "URL": "https://www.hirunews.lk/180397/මෙවර-නිදහස්-උළෙලට-එන-අමුත්තා",
       "Category": "Local News",
       "Parent URL": "https://www.hirunews.lk/local-news.php?pageID=4137"
}