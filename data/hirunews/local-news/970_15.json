{
       "Source": "hirunews",
       "Timestamp": "Wednesday, 03 August 2022 - 7:58",
       "Headline": "සර්ව පාක්ෂික ආණ්ඩුව ගැන පැති කිහිපයකින් සාකච්ඡා",
       "News Content": "සර්ව පාක්ෂික රජයක් පිළිබඳ මහා සංඝරත්නය ප්‍රමුඛ ආගමික නායකයන්, සිවිල් සංවිධාන, තරුණ කණ්ඩායම් ඇතුළු සමස්ත ජනතාව දැඩි විශ්වාසයකින් සහ අපේක්ෂාවකින් පසු වන බව ජනාධිපති රනිල් වික්‍රමසිංහ පවසනවා.\nසර්ව පාක්ෂික රජයක් පිහිටුවීම සම්බන්ධයෙන් දේශපාලන පක්ෂ සමඟ ඊයේ (03) පැවති සාකච්ඡාවේදීයි ජනාධිපතිවරයා මේ බව කියා සිටියේ.\nඒ අනුව දේශපාලන පක්ෂ සමඟ සාකච්ඡාවට කිහිපයක් ඊයේ ජනාධිපති කාර්යාලයේ පැවති බවයි ජනාධිපති මාධ්‍ය අංශය නිවේදනය කළේ.\nශ්‍රී ලංකා පොදුජන පෙරමුණ ඇතුළු ආණ්ඩු පක්ෂය නියෝජනය කරන පක්ෂ නායකයින් සහ සාමාජිකයින් පළමු සාකච්ඡා වටයට එක්ව සිටි අතර, දෙවන සාකච්ඡාව ලංකා කම්කරු කොංග්‍රසය සමඟ පවත්වා තිබෙනවා.\nතෙවන සාකච්ඡාව ජාතික කොංග්‍රසය සමඟ පැවැත් වූ බවයි ජනාධිපති මාධ්‍ය අංශය නිවේදනය කළේ.\nසර්ව පාක්ෂික රජයක් පිහිටුවීම සම්බන්ධයෙන් අද දිනයේද පාර්ශව කිහිපයක් ජනාධිපතිවරයා සාකච්ඡා කිරීමට නියමිත යි.\nඒ අනුව සමගි ජන බලවේගය, ශ්‍රී ලංකා නිදහස් පක්ෂය, දෙමළ ජාතික සන්ධානය ඇතුළු පක්ෂ රැසක් ඉදිරි සාකච්ඡාවලට එකඟතාවය පළ කර තිබෙනවා.\nමේ අතර, සර්වපාක්ෂික රජයකට සහය දක්වන්නේ කුමන ආකාරයකට ද යන්න සම්බන්ධයෙන් තීරණය කිරීම සඳහා දෙමළ ජාතික සන්ධානය එළඹෙන 13 වන දා රැස්වන බව නායක පාර්ලිමේන්තු මන්ත්‍රී ආර්. සම්බන්ධන් ප්‍රකාශ කළා.\nසර්ව පාක්ෂික රජයක් මාර්ගයෙන් දෙමළ ජනතාවගේ බොහෝ ගැටළුවලට විසඳුම් ලබාගත හැකි යැයි තමන් විශ්වාස කරන බව ඔහු කියා සිටියා.\nඒ අනුව එකින් එක ගැටළුවලට විසඳුම් ලබාගත හැකි වෙතැයි අපේක්ෂා කරන බවයි ආර්. සම්බන්ධන් ප්‍රකාශ කළේ.\nසර්ව පාක්ෂික ආණ්ඩුවකට සහය පළ කිරීමට දෙමළ ජාතික සන්ධානය සූදානම් වුවත් එම සහය කුමන ආකාරයෙන් සිදු කළ යුතුදැයි තීරණය කිරීම සඳහා මෙලෙස එළඹෙන 13 වනදා සන්ධානයේ නායකයින් රැස්වන බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/311731/සර්ව-පාක්ෂික-ආණ්ඩුව-ගැන-පැති-කිහිපයකින්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=970"
}