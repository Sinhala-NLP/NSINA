{
       "Source": "hirunews",
       "Timestamp": "Friday, 18 September 2020 - 21:49",
       "Headline": "උපදෙස් ක්‍රියාවට නැංවීම ගැන ජනපතිට බෞද්ධ උපදේශක සභාවේ ප්‍රසාදය (වීඩියෝ)",
       "News Content": "මහා සංඝරත්නයේ උපදෙස් හා යෝජනා ක්‍රියාත්මක කිරීම පිළිබඳ  ජනාධිපති බෞද්ධ උපදේශක සභාව ජනාධිපති ගෝඨාභය රාජපක්ෂට ප්‍රසාදය පළ කර තිබෙනවා.\nජනාධිපතිවරයා අනුගමනය කරන පිළිවෙත් යහපත් හා සාධාරණ සමාජයක් ගොඩනැගීමට ඉවහල් වනු ඇති බවටයි උපදේශක සභාවේ සාමාජික නායක භික්ෂුන් වහන්සේ විශ්වාසය පළ කරන්නේ.\nරජයේ ප්‍රතිපත්ති ක්‍රියාත්මක කිරීම සඳහා මහා සංඝරත්නයේ උපදෙස් හා අදහස් ලබා ගැනීම වෙනුවෙන් බෞද්ධ උපදේශක සභාව ස්ථාපනය කිරීමට මාස 05කට පමණ පෙර ජනාධිපතිවරයා තීරණය කළා.\nමහා සංඝරත්නය සහ ජනාධිපති ගෝඨාභය රාජපක්ෂ අතර පළමු හමුව අප්‍රේල් 24 දා පැවැත්වුණේ ජනාධිපති කාර්යාලයේ දීයි.\nඑහිදී කොවිඩ් වසංගත මර්දන ක්‍රියාදාමය සහ රජයේ ඉදිරි ගමන් මග පිළිබඳව ජනාධිපතිවරයා නායක ස්වාමින් වහන්සේ දැනුවත් කරනු ලැබුවා.\nසෑම මසකම  03 වැනි සතියේ සිකුරාදා බෞද්ධ උපදේශක සභාව හමුවීමට අපේක්ෂා කරන බව ජනාධිපතිවරයා දැනුම් දුන් අතර ඊට සහභාගී වන ලෙසටයි ත්‍රෛනිකායික මහා සංඝරත්නයට ඇරයුම් කළේ.\nඋපදේශක සභාවේ සාමාජික ත්‍රෛනිකායික භික්ෂුන් වහන්සේ “සෞභාග්‍යයේ දැක්ම” ප්‍රතිපත්ති ප්‍රකාශනයෙහි  ඇතුළත්  විවිධ ක්ෂේත්‍රයන්ට අදාළ සැලසුම් ක්‍රියාත්මක කිරීම සඳහා වන උපදෙස් සහ යෝජනා සභා වාර 05කදී ජනාධිපතිතුමා වෙත ඉදිරිපත් කරනු ලැබුවා.\nඅද (18) සවස 06 වැනි වතාවට ජනාධිපති කාර්යාලයේ දී රැස්වූ බෞද්ධ උපදේශක සභාව විසින් මෙතෙක් කළ යෝජනා ක්‍රියාත්මක කිරීමේ ප්‍රගතිය සමාලෝචනය කළ බවයි ජනාධිපති මාධ්‍ය අංශය කියාසිටියේ.\nපුරාවිද්‍යාත්මක වටිනාකමක් සහිත ඓතිහාසික ස්ථාන සුරැකීම, අඩු පාඩු ඉවත් කොට පිරිවෙන් අධ්‍යාපනයේ උන්නතිය සැලසීම, විහාරස්ථාන ඉඩම් නිරවුල්කර පූජා ඔප්පු දීම, දහම් පාසල් අධ්‍යාපනය, ජාතික අධ්‍යාපන ප්‍රතිපත්තිය, පූර්ව ළමා විය සංවර්ධනය, ජාතික ආරක්ෂාවට ප්‍රමුඛත්වය දීම, මත්ද්‍රව්‍ය උවදුර මර්දනය, පරිසර සංරක්ෂණය, ශාසන කතිකාවතකට පසුබිම සැකසීම, බෞද්ධ විශ්ව විද්‍යාල අධ්‍යාපන අමාත්‍යාංශය යටතට ගැනීම ඇතුළු තවත් යෝජනා රැසකට රජයේ අවධානය යොමු කරමින් ක්‍රියාත්මකවීම පිළිබඳව මහා සංඝරත්නය ප්‍රසාදය සහ ආශිර්වාදය පළ කර තිබෙනවා.\nඉතිහාසයේ පළමු වතාවට රාජ්‍ය අමාත්‍යවරුන් 04 දෙනෙකු යටතේ අධ්‍යාපන අමාත්‍යාංශයට ශක්තිමත් සහ ස්ථාවර අනාගත අඩිතාලමක් සැකසීමට ජනාධිපතිවරයා පියවර ගෙන තිබීම උපදේශක සභාවේ ඇගයීමට ලක් වී තිබෙනවා.\nපුරාවිද්‍යා ඉඩම්වල ස්ථාපිත විහාරස්ථාන  පිළිබඳව දීර්ඝකාලීනව පැවති ගැටළු විසදීම වෙනුවෙන් පුරාවිද්‍යා පනතට සංශෝධන එක්  කිරීමට ගත් තීරණය බොහෝ දෙනාගේ ප්‍රසාදයට ලක්වී ඇති බවයි මහා සංඝරත්නය පෙන්වා දුන්නේ.\nමසකට වරක් රැස්වෙන උපදේශක සභාවේ වැදගත්කම පෙන්වා දුන් ජනාධිපතිවරයා  තමාට මෙන්ම නිලධාරීන්ට ද විවිධ ක්ෂේත්‍ර පිළිබඳව මනා අවබෝධයක් ගැනීමට එය ඉවහල් වූ බව සඳහන් කළා.\nඑමෙන්ම පවතින අඩු පාඩු විසඳීමට පියවර ගන්නා බවයි ඔහු ප්‍රකාශ කළේ.",
       "URL": "https://www.hirunews.lk/250566/උපදෙස්-ක්‍රියාවට-නැංවීම-ගැන-ජනපතිට-බෞද්ධ-උපදේශක-සභාවේ-ප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2445"
}