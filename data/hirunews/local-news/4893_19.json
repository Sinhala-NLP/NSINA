{
       "Source": "hirunews",
       "Timestamp": "Sunday, 04 September 2016 - 18:25",
       "Headline": "පක්ෂය භාර ගත්තේ නිදහස් පක්ෂ ආණ්ඩුවක් හදන්න",
       "News Content": "තමන් පක්ෂය භාර ගත්තේ ශ්‍රී ලංකා නිදහස් පක්ෂ ආණ්ඩුවක් නිර්මාණය කිරීමට බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ ශ්‍රී ලංකා නිදහස් පක්ෂයේ 65 වන සංවත්සරය කුරුණෑගල - මාළිගාපිටියේදී අද අමතමින්.\nඅති විශාල පිරිසකගේ සහභාගීත්වයෙන් පැවැති එම උත්සවයට මහා සංඝරත්නය ප්‍රධාන අනෙකුත් ආගමික පූජකවරුන්, හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග මෙන්ම පක්ෂයේ ජ්‍යෙෂ්ඨයින් සහ මැති ඇමතිවරුන් රැසක් ද එක්ව සිටියා.\nඑක්සත් ජාතික පක්ෂ මහලේකම් අමාත්‍ය කබීර් හෂීම් ද එම අවස්ථාවට එක්වුණා.\nසංවත්සර උත්සවය ආරම්භ වුණේ ජනාධිපති මෛත්‍රීපාල සිරිසේනගේ සම්ප්‍රාප්තියත් සමඟයි.\nඊට පෙර සිව් දෙසින් පෙළපාලිවලින් පැමිණි පාක්ෂිකයන් ක්‍රීඩාංගණයට ඇතුළුවීම ආරම්භ වුණා.\nජනාධිපතිවරයා ඇතුළු සම්භාවනීය අමුත්තන් පොල්තෙල් පහන දැල්වීමෙන් අනතුරුව ආගමික වතාවත් සිදුකෙරුණු අතර, අනතුරුව දිවංගත නායකයින් මෙන්ම පක්ෂ සාමාජිකයන් සහ රණවිරුවන් සිහිපත් කෙරුණා.\nඋත්සව සභාව අමතමින් පිළිගැනීමේ කතාව කළේ ශ්‍රී ලංකා නිදහස් පක්ෂ මහලේකම් අමාත්‍ය දුමින්ද දිසානායකයි.\nමෙහිදී නව යෝජනා 7ක් ද ඉදිරිපත් වූ අතර, ඒ සියල්ලට රැස්ව සිටි පිරිසගේ අනුමැතිය හිමි වුණා.\nජනාධිපතිවරයාට ගෞරව ප්‍රණාම උත්තමාචාර පුද කිරීම, ආර්ථික ගමන් මඟ, වාමාංශික ප්‍රගතිශීලී බලවේග පක්ෂයට එක් කර ගැනීම, ජාතීන් අතර සංහිදියාව ඇති කිරීම, නිවැරදි රාජ්‍ය පාලනය, දිලිදුකම තුරන් කිරීම, ජාත්‍යන්තර ජයග්‍රහණ පිළිබද ප්‍රණාමය පුද කිරීම යන යෝජනා ඊට ඇතුළත්.\nජනාධිපති මෛත්‍රීපාල සිරිසේන සංවත්සර උත්සවය ඇමතුවේ ඉන් අනතුරුවයි.\nඉදිරි පළාත් පාලන මැතිවරණයේදී දිවයිනේ සියලූ පළාත් පාලන ආයතනවලට අත ලකුණින් තරඟ කරන බව ද ජනාධිපතිවරයා මෙහිදී කියා සිටියා.",
       "URL": "https://www.hirunews.lk/142232/පක්ෂය-භාර-ගත්තේ-නිදහස්-පක්ෂ-ආණ්ඩුවක්-හදන්න",
       "Category": "Local News",
       "Parent URL": "https://www.hirunews.lk/local-news.php?pageID=4893"
}