{
       "Source": "hirunews",
       "Timestamp": "Saturday, 24 December 2022 - 19:37",
       "Headline": "මන්ත්‍රීවරුන් 107කගෙන් ජනපතිට ලිපියක්",
       "News Content": "මාර්තු 31 සිට රට තුළ සිදු වූ අරගලය හේතුවෙන් ඇති වූ ප්‍රචන්ඩකාරි ක්‍රියා පිළිබඳ ජනාධිපති විමර්ශන කමිටුවේ වාර්තාව පාර්ලිමේන්තුවේ සභාගත කරන ලෙස ඉල්ලමින් පාර්ලිමේන්තුවේ මැති ඇමතිවරුන් 107 දෙනෙකුගේ අත්සනින් යුත් ලිපියක් ජනාධිපති රනිල් වික්‍රමසිංහ වෙත යොමුකර තිබෙනවා.\nඒ අතර අමාත්‍යවරුන් මෙන්ම, ශ්‍රී ලංකා පොදුජන පෙරමුණ නියෝජනය කරන මන්ත්‍රීවරුන් ද සිටින අතර, දැනට ස්වාධීනව සිටින උදය ගම්මන්පිල මන්ත්‍රීවරයා ද එහි අත්සන් තබා තිබීම විශේෂත්වයක්.\nහිටපු ජනාධිපති ගෝඨාභය රාජපක්ෂ විසින් මෙම විමර්ශන සඳහා ත්‍රිපුද්ගල කමිටුවක් පත් කළා.\nඑම කමිටුව මගින් පසුගිය කාලසීමාවේ සිදුවූ ප්‍රචන්ඩ ක්‍රියා සම්බන්ධයෙන් විමර්ශනයක් සිදුකළ අතර, කමිටු වාර්තාව ජනාධිපති රනිල් වික්‍රමසිංහට මේ වනවිට ලබාදී ඇති බවයි මන්ත්‍රීවරුන් ලිපියෙහි දක්වා ඇත්තේ.\nඑම ලිපියේ සඳහන් වන්නේ අදාළ කාලසීමාවේ සිදු වූ ප්‍රචණ්ඩ ක්‍රියාවලින් පාර්ලිමේන්තු මන්ත්‍රීවරයෙකු ඇතුළු පුද්ගලයින් කිහිපදෙනෙකු ඝාතනය වූ අතර, මන්ත්‍රීවරුන්ගේ නිවාස සහ දේපල ගිනි තැබීම් හා විනාශ කිරීම්, රාජ්‍ය දේපල හානි කිරීම සහ විනාශ කිරීම් වළක්වාලීමට එවකට සිටි පොලීසිය සහ හමුදා ප්‍රධානීන් අසමත් වූ බවයි.\nඒ අනුව, වාර්තාව පාර්ලිමේන්තුවේ සභාගත කර ඒ සම්බන්ධ සියලුදෙනාට තරාතිරම නොබලා රටේ නීතිය අනුව දඬුවම් ලබාදෙන ලෙස මන්ත්‍රීවරුන් ජනාධිපතිවරයාගෙන් ඉල්ලා තිබෙනවා.",
       "URL": "https://www.hirunews.lk/323472/මන්ත්‍රීවරුන්-107කගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=645"
}