{
       "Source": "hirunews",
       "Timestamp": "Friday, 17 December 2021 - 20:44",
       "Headline": "මහවැලියට පැන්න යුවල ගැන හෙළිවෙයි (වීඩියෝ)",
       "News Content": "මහියංගනය - වේරගංතොට පාලමෙන් මහවැලි ගඟට පැන අතුරුදන් වු තරුණිය සොයා මහියංගනය පොලිසිය හා නාවික හමුදාව තවදුරටත් මෙහෙයුම් සිදුකරනවා.\nකෙසේ වෙතත් ඇය සමඟ මහවැලි ගඟට පැන්න තරුණයා පිහිනාගොස් දිවිබේරාගෙන තිබුණා.\nමහවැලි ගග හරහා මහියංගනය ප්‍රදේශයේ ඉදිකර ඇති වේරගංතොට පාලම මතින් තරුණ යුවලක් ගඟට පැන තිබුණේ ඊයේ පස්වරු 4.30 ට පමණ.\nප්‍රදේශවාසියෙකු විසින් ජංගම දුරකථනයකින් ඔවුන් සැඩ පහරට හසුව ගසා ගෙන යන අයුරු පටිගත කර තිබුනේ මෙලෙසින්.\nපොලිස් පරීක්ෂණවලදී පාලම අසල තිබු බෑගයක තිබී හැඳුනුම්පත් දෙකක්ද හමු වී තිබුනා.\nඅතුරුදන් වු තරුණිය වයස අවුරුදු 19 යක පාසල් සිසුවියක වන අතර තරුණයා ඇගේ පාසලේම ඉගෙනුම ලැබු වයස අවුරුදු 22 ක තරුණයෙක්.\nතරුණිය ඊයේ නිවසින් පිටව ඇත්තේ බිබිල ප්‍රදේශයේ උපකාරක පන්තියකට සහභාගී වන බව පවසමින්.\nකෙසේ වෙතත් පිහිනාගොස් දිවි බේරාගෙන ඇති තරුණයා වැඩිදුර ප්‍රතිකාර සඳහා මහිංයගන රෝහලට ඇතුලත් කර තිබෙනවා.\nඔහු පොලිසියට පවසා ඇත්තේ ගඟට පැන්න තරුණිය බේරාගැනීම සඳහා ගඟට පැන්න බවයි.",
       "URL": "https://www.hirunews.lk/291370/මහවැලියට-පැන්න-යුවල-ගැන-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}