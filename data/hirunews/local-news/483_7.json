{
       "Source": "hirunews",
       "Timestamp": "Saturday, 11 March 2023 - 15:10",
       "Headline": "අනතුරක් අත වනන වක්වැල්ලේ පාලම (වීඩියෝ)",
       "News Content": "ප්‍රදේශ රැසක ජනතාවට සෙත සලසන පාලමක් මේ වනවිට දිරාගොස් අවදානම් තත්ත්වයට පත්ව ඇති පුවතක් ගාල්ල, වක්වැල්ල ප්‍රදේශයෙන් වාර්තා වනවා.\nප්‍රදේශවාසීන් පෙන්වා දෙන්නේ, කඩිනමින් එහි පිළිසකර කිරීම් නොකළහොත් විශාල අනතුරක් සිදුවීමේ අවදානමක් පවතින බවයි.\nමේ ගාල්ල දිස්ත්‍රික්කයේ වක්වැල්ල සහ තෙලිකඩ යාකෙරෙමින් ගිං ගඟ මතින් ඉදිකර ඇති වක්වැල්ල පාලමයි.\nතෙලිකඩ, දොඩන්ගොඩ, ගෝනපීණුවල, හික්කඩුව ආදී ප්‍රදේශ රැසක ජනතාවට ගාල්ල නගරයට මෙන්ම කරාපිටිය ශික්ෂණ රෝහලට යාමට ඇති කෙටිම මාර්ගයේ මෙම පාලම ඉදිකර තිබෙනවා.\nඒ හේතුවෙන් දෛනිකව පාලම මතින් ගමන් ගන්නා වාහන සංඛ්‍යාව ද 1,000කට අධිකයි.\nකෙසේ වෙතත්, මේ වනවිට පාලමේ යකඩ කණු සහ ආධාරක දිරායාම හේතුවෙන් එය කඩා වැටීමේ දැඩි අවදානමක් පවතින බවයි ප්‍රදේශවාසීන් පෙන්වා දෙන්නේ.\nවෙනත් ප්‍රදේශයකින් ගලවා ඉවත් කරන ලද පාලමක යකඩ කණු සහ ආධාරක යොදා ගනිමින් ඉදිකෙරුණු වක්වැල්ල පාලමේ නඩත්තු කටයුත්තක් සම්බන්ධයෙන් ඉන් අනතුරුව බලධාරීන්ගේ අවධානය යොමුනොවීම මෙම තත්ත්වයට හේතු වී තිබෙනවා.\nවසර 2කට පමණ පාලමේ තත්ත්වය සොයා බැලීම සඳහා අදාළ බලධාරීන් පැමිණිය ද ඉන් අනතුරුව සිදු වූ දෙයක් නොමැති බවයි ප්‍රදේශවාසීන් පෙන්වා දෙන්නේ.\nවක්වැල්ල පාලම කඩිනමින් පිළිසකර කර එහි ඇති අවදානම් තත්ත්වය ඉවත් කිරීම බලධාරීන්ගේ වගකීමක් වන්නේ, අනතුරක් සිදු වූ පසු පශ්චාත් පරීක්ෂණ පැවැත්වීම ඵලක් නොවන ක්‍රියාවක් වීම හේතුවෙන්.",
       "URL": "https://www.hirunews.lk/329640/අනතුරක්-අත-වනන-වක්වැල්ලේ-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=483"
}