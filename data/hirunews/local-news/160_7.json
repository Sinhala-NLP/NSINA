{
       "Source": "hirunews",
       "Timestamp": "Saturday, 22 July 2023 - 23:26",
       "Headline": "ඩුබායිහි සිටි 23 හැවිරිදි ශ්‍රී ලාංකික තරුණයෙකු සියදිවි නසා ගනී",
       "News Content": "ඩුබායිහි සිටි 23 හැවිරිදි ශ්‍රී ලාංකික තරුණයෙකු සියදිවි හානි කරගෙන තිබෙනවා.\nමෙම තරුණයා ඩුබායිහි රැකියාවක් සඳහා ගොස් තිබුණේ සංචාරක වීසා මත වන අතර ඔහු මෙලෙස මියගියේ එරටට ගොස් දින 8 ක් වැනි කාලයක් තුළයි.\nඅද වන විට බොහෝ තරුණ තරුණියන් රට රැකියාවට යන්නේ විශාල සිහින පොදි බැඳගනිමින්.\nඒ අතරින් සැලකිය යුතු පිරිසක් සංචාරක වීසා මත විදෙස්ගත වන අතර එම වීසා කාණ්ඩය යටතේ ඔවුන්ට රැකියාවක නිරත වීමට අවස්ථාව හිමිවන්නේ නැහැ.\nඑහෙත් කෙසේ හෝ විදෙස්ගත වීමේ අරමුණින් යන තරුණ තරුණියන් විවිධ තැරැව්කරුවන්ට හසුව අවසානයේ නොයෙක් අපහසුතාවන්ට සහ දුක් කම්කටොලු රැසකට මුහුණදුන් සිදුවීම් පසුගිය සමයේ වාර්තා වුණා.\nඑලෙස සංචාරක වීසා මත ගොස් රැකියාවක් සොයාගත නොහැකිව අසරණව සිටින ලාංකිකයන් පිළිබඳ වීඩියෝවක් මේ.\nසංචාරක වීසා මත ඩුබායිහි රැඳී සිටි ලාංකික තරුණයෙකු සියදිවි නසාගත් පුවතක් වාර්තා වුණේ මෙවැනි පසුබිමකයි.\nඅනුරාධපුර ගල්නෑව ප්‍රදේශයේ පදිංචිව සිටි, 23 හැවිරිදි කසුන් ප්‍රසන්න පවුලේ එකම දරුවායි.\nඔහු පසුගිය ජුනි මස 15 වනදා සංචාරක වීසා මත ඩුබායි රාජ්‍යයට පිටව යන්නේ තැරැව්කරුවෙකු හරහායි.\nඩුබායි රාජ්‍යය වෙත ගිය ඔහු දින 2ක් හෝටලයක සේවය කර ඇති අතර දින තුනක් ඇඟලුම් කම්හලක සේවය කර තිබෙනවා.\nකෙසේවෙතත් ඔහු පසුගිය ජුනි මස 23 වනදා කසුන් සිය කාමරයේදි සියදිවි හානි කරගන්නේ කවුරුත් අපේක්ෂා නොකළ අන්දමින්.\nතම පුතු සියදිවි හානි කරගත් පුවත මව්පියන්ට සැලවීමත් සමඟ කසුන්ගේ දේහය යළි මෙරටට ගෙන්වාගැනීමට දරන්නේ මහත් පරිශ්‍රමයක්.\nඒ අනුව මාසයක පමණ කාලයකට පසු කසුන්ගේ දේහය ඔහු අවසන් වරට රැකියාව සිදුකළ ස්ථානයේ ඉහළ නිලධාරියෙකු සිය පෞද්ගලික ධනයෙන් මෙරටට එවීමට මව්පියන්ට සහාය වී තිබෙනවා.\nකසුන්ගේ පියා වෘත්තියෙන් ගොවියෙකු වන අතර මව ගෘහණියක්.",
       "URL": "https://www.hirunews.lk/342175/ඩුබායිහි-සිටි-23-හැවිරිදි-ශ්‍රී-ලාංකික-තරුණයෙකු-සියදිවි-නසා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=160"
}