{
       "Source": "hirunews",
       "Timestamp": "Thursday, 10 September 2020 - 20:02",
       "Headline": "කංජිපානි, පොඩි ලැසී, කොස්ගොඩ තාරක සහ වෙලේ සුදා ඇතුළු 40 කගේ ආහාර වර්ජනය තවදුරටත් (වීඩියෝ)",
       "News Content": "මත්ද්‍රව්‍ය ජාවාරම් සම්බන්ධයෙන් චෝදනා එල්ල වී දැනට බූස්ස බන්ධනාගාරයේ විශේෂ අංශයේ රදවා සිටින කංජිපානි ඉම්රාන්, කොස්ගොඩ තාරක, පොඩි ලැසී සහ වෙලේ සුදා ඇතුළු රැඳිවියන් 40 දෙනෙකු අද උදෑසන ආරම්භ කළ ආහාර වර්ජනය තවදුරටත් ක්‍රියාත්මකයි.\nබන්ධනාගාර දෙපාර්තමේන්තුවේ උසස් නිලධාරියෙකු සඳහන් කළේ ජංගම දුරකථන පහසුකම් ලබාදීම, ඔවුන් හමුවට එන නීතිඥවරුන් හමුවීම සඳහා වැඩි කාලයක් ලබාදීම සහ නඩු කටයුතු සඳහා පිටතට ගොස් යළි බන්ධනාගාර වෙත පැමිණීමේදී සිදුකරන පරීක්ෂා ඉවත් කිරීම ආදී ඉල්ලීම් කිහිපයක් මුල් කර ගනිමින් ඔවුන් මෙම ආහාර වර්ජනය ආරම්භ කර ඇති බවයි.\nමීට පෙර ද කොස්ගොඩ තාරක, පොඩි ලැසී ඇතුළු පිරිසක් ඉල්ලීම් කිහිපයක් මුල් කර ගනිමින් ආහාර වර්ජනයේ නිරත වුණා.\nඑම අවස්ථාවේදී ඒ පිළිබඳ සොයා බැලීම සඳහා බන්ධනාගාර නිලධාරින් පැමිණි අවස්ථාවේදී කොස්ගොඩ තාරක සහ පොඩි ලැසී ඔවුන්ට මරණ තර්ජන එල්ල කර තිබුණා.\nඊට අදාළව ප්‍රකාශයක් ලබා ගැනීම සඳහා මේ මස 25 වනදා පොඩි ලැසී අධිකරණය හමුවට ඉදිරිපත් කරන ලෙසටයි ගාල්ල ප්‍රධාන මහේස්ත්‍රාත්වරයා පසුගියදා නියෝග කළේ.\nමේ අතර, සංවිධානාත්මක අපරාධකරුවෙකු හා මත්ද්‍රව්‍ය ජාවාරම්කරුවෙකු වන දැනට බන්ධනාගාර ගත කර සිටින සමන්ත කුමාර හෙවත් වෙලේ සුදාගේ බිරිඳගේ වැඩිමහල් සොහොයුරිය විවාහ වී සිටි පුද්ගලයා ඇතුළු 3 දෙනෙකු ද හෙරොයින් සමඟ අත්අඩංගුවට ගත්තා.\nඒ, ගාල්ල - ඉමදූව - ඇල්ලගොඩ ප්‍රදේශයේදියි. ඔවුන් ළඟ තිබී හෙරොයින් ග්‍රෑම් 1යි මිලිග්‍රෑම් 300ක් සහ මුදලින් රුපියල් 37,500ක්, ජංගම දුරකථන 4ක් සහ බැංකු පොතක් ද ඊයේ පොලිස් භාරයට ගනු ලැබුවා.\nදැනට බන්ධනාගාර ගත කර සිටින වෙලේ සුදාට බන්ධනාගාරයට අවශ්‍ය පහසුකම් සැපයීමට මෙම ප්‍රධාන සැකකරු කටයුතු කර ඇති බව විමර්ශනවලදී අනාවරණ වී තිබෙනවා.\nත්‍රිරෝද රථ රියදුරෙකු ලෙස කටයුතු කර ඇති ඔහු චූටි යන අන්වර්ථ නාමයෙන් හඳුන්වන අයෙක්.\nඑම සැකකරු අසාමාන්‍ය ලෙස මුදල් පරිහරණය කරන බවට ද තොරතුරු ලැබී ඇති බවයි පොලීසිය කියා සිටියේ. වැඩිදුර පරීක්ෂණ සඳහා ඔහු දින 14 ක කාලයක් රඳවාගෙන ප්‍රශ්න කිරීමටයි ගාල්ල අධිකරණය අද පොලීසියට නියෝග කළේ.\nමේ අතර, අයිස් ග්‍රෑම් 10 ක්, හෙරොයින් ග්‍රෑම් 4 ක් සහ මත්පෙති සමඟ වැඩතහනමට ලක්වූ බත්තරමුල්ල තැපැල් කාර්යාලයේ සේවකයෙකු පොලීසිය අත්අඩංගුවට ගත්තා.\nපරීක්ෂණවලින් අනාවරණ වූයේ සැකකරු බත්තරමුල්ලේ බන්ටි නමැති සංවිධානාත්මක අපරාධකරුගේ ප්‍රධාන ගෝලයෙකු බවටයි.",
       "URL": "https://www.hirunews.lk/249912/කංජිපානි-පොඩි-ලැසී-කොස්ගොඩ-තාරක-සහ-වෙලේ-සුදා-ඇතුළු-40-කගේ-ආහාර-වර්ජනය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2463"
}