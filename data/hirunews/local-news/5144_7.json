{
       "Source": "hirunews",
       "Timestamp": "Thursday, 03 March 2016 - 12:45",
       "Headline": "අම්බලන්ගොඩ ධර්මාශෝකයේ ගුරුවරුන්  60ක් ලෙඩ වෙයි",
       "News Content": "අම්බලන්ගොඩ - ධර්මාශෝක විද්‍යාලයේ ගුරුවරුන් 60කට ආසන්න සංඛ්‍යාවක් අද ලෙඩ නිවාඩු දමා සේවයට වාර්තා කර නැහැ.\nසිසුන් පිරිසක් ගුරුවරයෙකුට තර්ජනය කිරිමේ සිද්ධියකට එරෙහිව විදුහල්පතිවරයා ක්‍රියාමාර්ගයක් නොගත් බව පවසමින් ඔවුන් මෙම ක්‍රියාමාර්ගය ගෙන ඇති බවයි විදුහලේ ඉගෙනුම ලබන දරුවන්ගේ දෙමව්පියන් හිරු ප්‍රවෘත්ති අංශයට සදහන් කළේ.\nමෙම විදුහලේ ගුරුවරුන් එකසිය දෙදෙනෙකු සේවය කරන අතර අද සේවයට වාර්තා කර ඇත්තේ ඉන් 21 දෙනෙකු පමණක් බව හිරු වාර්තාකරු සදහන් කළා.\nමේ නිසා විදුහලේ අධ්‍යයන කටයුතුවලට බාධා මතුව තිබෙනවා.\nඅම්බලන්ගොඩ - ධර්මාශෝක විදුහලේ විදුහල්පති සුමිත් පරාක්‍රමවංශගෙන් ද අප මේ පිළිබදව විමසීමක් කළා.\nඔහු කියා සිටියේ අධ්‍යාපන අමාත්‍යාංශයේ අවසරයකින් තොරව තමන්ට මාධ්‍යයට ප්‍රකාශයක් ලබාදිය නොහැකි බවයි.",
       "URL": "https://www.hirunews.lk/127673/අම්බලන්ගොඩ-ධර්මාශෝකයේ-ගුරුවරුන්-60ක්-ලෙඩ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5144"
}