{
       "Source": "hirunews",
       "Timestamp": "Thursday, 20 January 2022 - 17:20",
       "Headline": "බංග්ලාදේශ ජනප්‍රිය නිළිය ඝාතනය ගැන සැමියාගෙන් පාපොච්චාරණයක්",
       "News Content": "බංග්ලාදේශ නිළි රයිමා ඉස්ලාම් ෂිමුගේ සිරුර ගෝනියක තිබී හමුවීමෙන් පසු ඇයගේ සැමියා වන සකාවත් අලි නොබෙල් සිය බිරිඳ ඝාතනය කිරීමේ වගකීම භාරගෙන තිබෙනවා.\nඅතුරුදන්වී දින කිහිපයකින් අනතුරුවයි මෙම නිළියගේ සිරුර පාලමක් අසල තිබී හමුවුයේ.\nඇයගේ සිරුර පශ්චාත් මරණ පරීක්ෂණය සඳහා රෝහලට යොමුකර ඇති අතර, එහිදී සිරුරේ තුවාල සලකුණු ද නිරීක්ෂණය වී තිබෙනවා.\nමියයන විට ඇයගේ වයස අවුරුදු 45 ක්.\nඝාතනයට හේතුව මෙතෙක් අනාවරණය වී නොමැති අතර නොබෙල් දින 3ක් දක්වා රක්ෂිත බන්ධනාගාරගත කර තිබෙනවා.\nසැමියා මෙවැනි ක්‍රියාවක් කිරීමට හේතුව පවුල් ආරවුලක් විය හැකි වන අතර තවත් ජනප්‍රිය බලගතු නළුවෙකුගේ සම්බන්ධයක් ද මෙම ඝාතනය පසුපස ඇති බවයි විදෙස් මාධ්‍ය වාර්තාවල දැක්වෙන්නේ.\nකෙසේවෙතත් එම තොරතුරු කිසිවක් තවමත් තහවුරු කර නැහැ.\nසැකකාර සැමියාගේ මිතුරෙකු වන අබ්දුල්ලා ෆර්හාඩ් ද ප්‍රශ්න කිරීම සඳහා අත්අඩංගුවට ගෙන තිබෙනවා.\nජනප්‍රිය නිළියක වන රයිමා ඉස්ලාම් ෂිමුගේ (Raima Islam Shimu ) සිරුර ගෝනියක බහා තිබියදී සොයාගෙන තිබුණේ ප්‍රදේශවාසීන් විසින්.\nඅනතුරුව ඔවුන් ඒ පිළිබඳ පොලිසිය දැනුවත් කර තිබුණා.\nඇයගේ ඝාතනය සම්බන්ධයෙන් සැමියා වන ෂකාවත් අලි නොබෙල් පාපොච්චාරණය කර ඇති බවයි විදෙස් මාධ්‍ය වාර්තා කළේ.\nමෙම නිළියගේ සැමියා වන ෂකාවත් අලි නොබෙල් විසින් තම බිරිඳ අතුරුදහන් වී ඇති බව පවසමින් පොලිස් ස්ථානයට පැමිණිල්ලක් ද ගොනු කර තිබූ බව සඳහන්.\nසිරුර සොයා ගැනීමෙන් පසු, ඇයගේ රියදුරා ද විමර්ශනය සඳහා අත්අඩංගුවට ගෙන තිබෙනවා.\nපැය ගණනක් තිස්සේ පොලිසිය කළ ප්‍රශ්න කිරීම්වලින් අනතුරුවයි බිරිඳ ඝාතනය කළ බවට සැකකාර සැමියා පාපොච්චාරණය කර ඇත්තේ.\nඝාතනයට ලක්වන විට තම සැමියා සහ දරුවා සමග ජීවත්ව සිටි රයිමා ඉස්ලාම් ෂිමුගේ ඝාතනයට හේතුව පවුල් ආරවුලක් විය හැකි බවට ඩකා පොලිසිය මීට පෙර ප්‍රකාශ කර තිබුණා.\nRaima Islam Shimu බංග්ලාදේශයේ ජනප්‍රිය නිළියක් වන අතර 1998 දී Kazi Hayat විසින් නිර්මාණය කරන ලද 'Bartaman' චිත්‍රපටය ඇයගේ මංගල සිනමා දර්ශනයයි.\nඑතැන් සිට ඇය බොහෝ චිත්‍රපටවලට රංගනයෙන් දායක වී ඇති අතර චිත්‍රපට කර්මාන්තයේ ඇයටම සුවිශේෂී වූ අනන්‍යතාවක් පවත්වාගෙන ගිය අයෙක් බවයි විදෙස් මාධ්‍ය පෙන්වා දෙන්නේ.\nඇය සිය වෘත්තීය ජීවිතය තුළ චිත්‍රපට විසි පහක පමණ රංගනයෙන් දායක වී තිබෙනවා.\nරයිමා ඉස්ලාම් ෂිමුට ඇයගේම නිෂ්පාදන ආයතනයක් ද ඇති බවයි වාර්තා වන්නේ.\nඇය බංග්ලාදේශ චිත්‍රපට ශිල්පීන්ගේ සංගමයේ සහකාර සාමාජිකාවක් ද වන අතර චිත්‍රපටවල රඟපෑමට අමතරව රූපවාහිනී නාට්‍යවල ද රංගනයෙන් දායකවී කර ඇති අතර නිෂ්පාදනය ද සිදුකර තිබෙනවා.",
       "URL": "https://www.hirunews.lk/294596/බංග්ලාදේශ-ජනප්‍රිය-නිළිය-ඝාතනය-ගැන-සැමියාගෙන්-පාපොච්චාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1411"
}