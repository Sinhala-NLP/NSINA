{
       "Source": "hirunews",
       "Timestamp": "Thursday, 17 November 2022 - 18:11",
       "Headline": "ඇෆ්ගන් තරගාවලියෙන් චාමික ඉවත් කිරීමට හේතුව ක්‍රිකට් ආයතනය පහදයි",
       "News Content": "ප්‍රමාණවත් දක්ෂතා නොදැක්වීම හේතුවෙන් ශ්‍රී ලංකා ක්‍රිකට් ක්‍රීඩක චාමික කරුණාරත්න ව ඇෆ්ගනිස්ථාන එක්දින තරගාවලියෙන් ඉවත් කළ බව ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා පවසනවා.\nහිරු නිවුස් කළ විමසීමක දී ශ්‍රී ලංකා ක්‍රිකට් ආයතනයේ ලේකම්වරයා වැඩිදුරටත් කියා සිටියේ, චාමික ව ඇෆ්ගනිස්ථාන තරගාවලියෙන් ඉවත් කළේ විනය ගැටලුවක් නිසා නොවන බවයි.\nඑසේ ම නිමා වූ T20I ලෝක කුසලානයේ දී චාමිකගේ දස්කම් ඉහළ තත්ත්වයක නො පැවතුණත්, අවසන් වරට ජුනි මාසයේ දී ඕස්ට්‍රෙලියාවට එරෙහිව\nපැවති එක්දින තරඟාවලියේ දී තරඟයේ වීරයා සම්මාන දෙකක් දිනා ගත්තා.\nකෙසේ නමුත් එළඹෙන සතියේ දී ඇෆ්ගනිස්ථාන කණ්ඩායම අදාල තරගාවලිය සඳහා දිවයිනට පැමිණීමට නියමිතයි.\nමේ අතර එම තරගාවලිය සඳහා ක්‍රීඩා කරන ශ්‍රී ලංකා සංචිතය ද නම් කර තිබෙනවා.\nඒ අනුව දසුන් ශානකගේ නායකත්වයෙන් යුතු ශ්‍රී ලංකා සංචිතයට නම් කර ඇති සෙසු ක්‍රීඩකයන් වන්නේ, පැතුම් නිස්සංක, කුසල් මෙන්ඩිස්, චරිත් අසලංක, ධනංජය ද සිල්වා, භානුක රාජපක්ෂ, දිනේෂ් චන්දිමාල්, අශේන් බණ්ඩාර, වනිඳු හසරංග, දුනිත් වෙල්ලාලගේ, මහේෂ් තීක්ෂණ, ධනංජය ලක්ෂාන්, ලහිරු කුමාර, කසුන් රාජිත, ප්‍රමෝද් මධුෂාන් සහ අසිත ප්‍රනාන්දු යි.",
       "URL": "https://www.hirunews.lk/320636/ඇෆ්ගන්-තරගාවලියෙන්-චාමික-ඉවත්-කිරීමට-හේතුව-ක්‍රිකට්-ආයතනය-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=727"
}