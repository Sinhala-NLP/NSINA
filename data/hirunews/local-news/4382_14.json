{
       "Source": "hirunews",
       "Timestamp": "Monday, 07 August 2017 - 19:02",
       "Headline": "හිරු ධර්ම ප්‍රදීපයට ගාල්ල - උඩුගමදී සුවහසක් බැතිමතුන් එක්වේ",
       "News Content": "නිකිණි පුරපසලොස්වක පොහොය දිනයෙන් හිරු එෆ් එම් ආරම්භ කළ හිරු ධර්ම ප්‍රදීපය යටතේ සුවිශේෂි ආගමික වැඩසටහන් රැසක් මේ වනවිටත් ක්‍රියාත්මකයි.\nගාල්ල - උඩුගම සුජනකන්තාරාම විද්‍යාකීර්ති පිරිවෙන් විහාරය කේන්ද්‍ර කර ගනිමින් පැවැත්වෙන හිරු ධර්ම ප්‍රදීපය සඳහා උදෑසන සිටම බැතිමතුන් අති විශාල පිරිසක් එක්ව සිටිනවා.\nඋදෑසන අට සිල් සමාදන් කරමින් මෙම පිං කටයුත්ත ආරම්භ වු අතර පෙරවරු 7 සිට පුරා පැයක් දහම් සිතුවිලි වැඩෙනා බොදු ගීත ප්‍රචාරය කෙරුණා.\nඅනතුරුව උදෑසන 08 ට සජිවි ධර්ම දේශනයක් පැවැත්වු අතර පෙරවරු 9 සිට 10 දක්වා විශේෂ ධර්ම සාකච්ජාවක් විසුරුවා හරිනු ලැබුවේ හිරු මැදිරියේ සිටයි.\nඑමෙන්ම ආමිස සහ ප්‍රතිපත්ති පුජාවන්ට මුල් තැන දෙමින් දහවල් සම්බුද්ධ පුජාව ද සිදු කෙරුණා.\nඉන් අනතුරුව දහවල් 12.30 සිට 01 දක්වා බොදු ගී වැඩසටහන ශ්‍රවණය කිරීමට හිරු ශ්‍රාවකයින්ට අවස්ථාව හිමිවූ අතර, එතැන් සිට පුරා පැය දෙකක් පොහෝ දිනය වෙනුවෙන්ම සැකසුණු ගුවන් විදුලි නාට්‍යය ද ප්‍රචාරය කෙරුණා.\nපස්වරු 3ට විශේෂ කාව්‍යමය ධර්ම දේශනයක් සහ පස්වරු 4 ට සන්ධ්‍යා ධර්ම දේශනාවක් ප්‍රචාරය කිරීමටයි හිරු ධර්මප්‍රදීපය වැඩසටහන යටතේ  ක්‍රියා කෙරුණේ.\nඑමෙන්ම  පස්වරු 6 ට උසස් පෙළ සහ 5 ශ්‍රේණියේ ශිෂ්‍යත්ව විභාගවලට පෙනී සිටින සිසුන් වෙනුවෙන් ආශිර්වාද බෝධි පූජාවක්ද ගාල්ල - උඩුගම සුජනකන්තාරාම විද්‍යාකීර්ති පිරිවෙන් විහාරයේ සිට  විසුරුවා හැරියා.\nප්‍රවෘත්ති ප්‍රකාශයෙන් අනතුරුව පස්වරු 7ට කාව්‍යමය ධර්ම දේශනයක් විකාශය වන අතර රැය පහන් වනතුරු බොදු ගී ප්‍රචාරය කිරීමටද හිරු එෆ්. එම් කටයුතු සූදානම් කර තිබෙනවා.",
       "URL": "https://www.hirunews.lk/167850/හිරු-ධර්ම-ප්‍රදීපයට-ගාල්ල-උඩුගමදී-සුවහසක්-බැතිමතුන්-එක්වේ",
       "Category": "Local News",
       "Parent URL": "https://www.hirunews.lk/local-news.php?pageID=4382"
}