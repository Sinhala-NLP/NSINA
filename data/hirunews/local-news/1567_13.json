{
       "Source": "hirunews",
       "Timestamp": "Thursday, 11 November 2021 - 19:28",
       "Headline": "අයවැය හෙට - ජනතාව සහන ඉල්ලයි - මහබැංකු අධිපතිගෙන් ඉඟියක් (වීඩියෝ)",
       "News Content": "නිදහස් ශ්‍රී ලංකාවේ 76 වැනි අයවැය මුදල් අමාත්‍ය බැසිල් රාජපක්ෂ හෙට පාර්ලිමේන්තුවට ඉදිරිපත් කරනවා.\nකොවිඩ් ව්‍යාප්තියේ බලපෑමෙන් පසු නව සාමාන්‍යකරණය යටතේ රට විවෘත කර ඇති පසුබිමක ජනතාව මෙවර අයවැය දෙස බලාසිටින්නේ මහත් උනන්දුවකින්.\nමුදල් අමාත්‍ය බැසිල් රාජපක්ෂ හෙට පස්වරු 2.00ට පාර්ලිමේන්තුවට ඉදිරිපත් කරන්නේ මෙම ආණ්ඩුවේ දෙවන අයවැය ලේඛනයයි.\nඅමාත්‍ය බැසිල් රාජපක්ෂ අයවැය ඉදිරිපත් කිරීමත් සමග එකම පවුලේ සහෝදරයන් දෙදෙනෙකු අයවැය ඉදිරිපත් කළ පළමු අවස්ථාව ලෙස ද එය ඉතිහාසයට එක්වනවා.\nඅයවැය දෙවන වර කියවීමේ විවාදය සෙනසුරාදා ආරම්භ වී දින 7ක් පැවැත්වෙන අතර, දෙවන වර කියැවීමේ ඡන්ද විමසීම නොවැම්බර් 22 වනදා සිදුකෙරෙනු ඇති.\n2022 අයවැය සඳහා වන විසර්ජන පනත් කෙටුම්පත පසුගිය ඔක්තෝම්බර් 7 වැනිදා මුදල් අමාත්‍යවරයා පාර්ලිමේන්තුවට ඉදිරිපත් කළා.\nඒ අනුව ලබන වසරේ රජයේ සමස්ත වියදම වන්නේ රුපියල් බිලියන 5128ක්.\nමෙවර අය වැය ඉදිරිපත් කරන අවස්ථාවේ විශේෂතා කිහිපයක්ද දැකගත හැකියි.\nඒ අනුව ශ්‍රව්‍යාබාධිත ප්‍රජාව වෙනුවෙන් මෙවර අයවැය විවාදය සංඥා භාෂාවෙන් ද ඉදිරිපත් කිරීමට ද නියමිතයි.\nමේ වනවිට රට මුහුණදී සිටින ආර්ථික අභියෝගය සුළුපටු එකක් නොවේ.\nපාස්කු ඉරිදා ප්‍රහාරය සහ කොරෝනා වසංගතය හේතුවෙන් මෙරට ආර්ථිකය වසර දෙකහමාරකට වැඩි කාලයක් පුරා මන්දගාමී තත්ත්වයක පැවතුණා.\nඒ අනුව, ආර්ථික ස්ථායිතාව වෙනුවෙන් අවශ්‍ය ක්‍රියාමාර්ග ගැනීම ද මෙවර අයවැයේ ප්‍රමුඛ අරමුණක් විය යුතුයි.\nඊට අමතරව සංචාරක වැවිලි කර්මාන්ත වැනි ක්ෂේත්‍ර රැසක ප්‍රගමනය උදෙසා වන යෝජනා මෙවර අයවැයට ඇතුළත් වනු ඇතැයි එම ව්‍යාපාරයන්හි නිරත වන පිරිස් අපේක්ෂා කරනවා.\nකෙසේ වෙතත් හෙට ඉදිරිපත් කෙරෙන අයවැය පිළිබඳව ජනතා අපේක්ෂා ද එමටයි.",
       "URL": "https://www.hirunews.lk/287734/අයවැය-හෙට-ජනතාව-සහන-ඉල්ලයි-මහබැංකු-අධිපතිගෙන්-ඉඟියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1567"
}