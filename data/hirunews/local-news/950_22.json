{
       "Source": "hirunews",
       "Timestamp": "Wednesday, 10 August 2022 - 16:20",
       "Headline": "ශ්‍රී ලංකා සන්නද්ධ හමුදාවන්ට ඉන්දියාවෙන් ඩෝනියර් ඔත්තු බැලීමේ ගුවන් යානයක්",
       "News Content": "අගෝස්තු 11 වනදා හම්බන්තොට වරායට ඇතුළු වීමට නියමිත චීන යුවාන් වෑන් 5 (Yung Wang 5) නෞකාවට සිය ගමන දින කිහිපයකින් කල් දමන ලෙස ශ්‍රී ලංකා රජය ඉල්ලීම් කිරීමේ පසුබිමක මෙරට සන්නද්ධ හමුදාවන් හි භාවිතය සඳහා ඩෝනියර් ඔත්තු බැලීමේ ගුවන් යානාවක් ඉන්දියාවෙන් ලබා ගැනීමට මෙරට ආරක්ෂක අංශ සාකච්ඡා පවත්වා තිබෙනවා.\nමෙම ඩෝනියර් ඔත්තු බැලීමේ ගුවන් යානාව ලබා ගැනීම සම්බන්ධයෙන් දෙරට අතර සාකච්ඡා පැවැත්වෙන අතර මේ මස මැද වන විට එය මෙරට ට ලබා දීමට හැකි වනු ඇති බවටයි ඉන්දීය බලධාරීන් විශ්වාසය පළ කරන්නේ.\nසම්පූර්ණයෙන්ම ඉන්දීය තාක්ෂණය භාවිත කරමින් එරට දී නිෂ්පාදනය කරන ඩෝනියර්-228 නැමැති මෙම ඔත්තු බැලීමේ ගුවන් යානාව ඉන්දියානු නාවික හමුදාව විසින් ඉලෙක්ට්‍රොනික යුධ මෙහෙයුම්, සමුද්‍ර නිරීක්ෂණ, ආපදා සහන සහ වෙනත් කටයුතු සඳහා බහුලව භාවිතා කරන්නක්.\nඑය මෙරට දී ද විශාල වශයෙන් සමුද්‍ර නිරීක්ෂණ සහ වෙනත් කටයුතු සඳහා භාවිතා කළ හැකි වනවා.",
       "URL": "https://www.hirunews.lk/312418/ශ්‍රී-ලංකා-සන්නද්ධ-හමුදාවන්ට-ඉන්දියාවෙන්-ඩෝනියර්-ඔත්තු-බැලීමේ-ගුවන්-යානයක්",
       "Category": "Local News",
       "Parent URL": "https://www.hirunews.lk/local-news.php?pageID=950"
}