{
       "Source": "hirunews",
       "Timestamp": "Wednesday, 20 July 2022 - 9:47",
       "Headline": "අනුප්‍රාප්තික ජනපතිගේ ආගමනය සිදු වන්නේ කෙසේද ?  (වීඩියෝ)",
       "News Content": "අනුප්‍රාප්තික ජනාධිපතිවරයෙකු තෝරා ගැනීම සඳහා මෙරට පාර්ලිමේන්තුවේ දී ඡන්ද විමසීමක් පැවැත්වෙන්නේ ප්‍රථම වරටයි.\nශ්‍රී ලංකා පාර්ලිමේන්තු ඉතිහාසයට නවමු අත්දැකීමක් එක් කරන එම ඡන්ද විමසීම සිදුවන්නේ කෙසේද?\nමේ ඒ පිළිබඳ විමසා බැලීමක්.\nඅනුප්‍රාප්තික ජනාධිපතිවරයෙකු පත්කර ගැනීම වෙනුවෙන් හෙට පාර්ලිමේන්තුවේදී පැවැත්වෙන ඡන්ද විමසීමේ තේරීම්භාර නිලධාරියා ලෙස කටයුතු කිරීමට බලය හිමිවන්නේ පාර්ලිමේන්තු මහලේකම්වරයාටයි.\nඡන්දය ආරම්භ කිරීමට පෙර තේරීම්භාර නිලධාරියා විසින් හිස් ඡන්ද පෙට්ටිය මන්ත්‍රීවරුන්ට පෙන්වීමෙන් පසු මුද්‍රා තැබීමට නියමිතයි.\nමෙම ඡන්ද විමසීමේදී කතානායකවරයාටද සිය ඡන්දය භාවිත කිරීමට අවස්ථාව හිමි වනවා.\nඡන්දය ආරම්භ වූ පසු පාර්ලිමේන්තු මහලේකම්වරයා විසින් කතානායකවරයා ඇතුලු එක් එක් මන්ත්‍රීවරුන්ගේ නම් ප්‍රකාශ කරන අතර අදාළ මන්ත්‍රීවරයා තේරීම්භාර නිලධාරිවරයා හෙවත් පාර්ලිමේන්තු මහලේකම්වරයාගේ මේසය වෙත ගොස් ඡන්ද පත්‍රිකාව ලබා ගත යුතුයි.\nඉන් පසු ඡන්දය ප්‍රකාශ කිරීමට පැමිණි මන්ත්‍රීවරයා ඉදිරියේදීම පාර්ලිමේන්තු මහලේකම් වරයා ඡන්ද පත්‍රිකාවේ පසුපස තම මුලකුරු සමග කෙටි අත්සන යෙදීම සිදු කරනවා.\nඅනතුරුව ඡන්ද පත්‍රිකාව ලබා ගත් මන්ත්‍රීවරයා පාර්ලිමේන්තු සභා ගර්භයේ මැද සකස් කර ඇති කුටියට ගොස් ඡන්ද පත්‍රිකාව ලකුණු කොට තේරීම්භාර නිලධාරියාගේ කෙටි අත්සන පෙනෙන පරිදි නවා තේරීම්භාර නිළධාරියාගේ මේසය මත ඇති පෙට්ටියට දැමිය යුතුයි.\nඡන්දය ප්‍රකාශ කිරීමේදී එක් මන්ත්‍රීවරයකුට එක් ඡන්දයක් පමණක් හිමිවන අතර ඡන්දය දෙන අපේක්ෂකයාගේ නම ඉදිරියෙන් ඇති කොටුවෙහි 1 යන ඉලක්කම යොදා ඡන්දය සලකුණු කළ යුතුයි.\nඅපේක්ෂකයින් කිහිප දෙනෙක් සිටින විට මනාප සලකුණු කිරීමටද අවස්ථාව පවතින අතර ඉදිරිපත් වී ඇති අපේක්ෂකයන් ගණන අනුව අනෙක් ඡන්ද අපේක්ෂකයන්ගේ නම් ඉදිරියෙන් ඇති කොටු තුළ 2, 3 ආදී ලෙස මනාප අනුපිළිවෙළ අනුව ලකුණු කිරීමට අවස්ථාව හිමිවනවා.\nඡන්දය ප්‍රකාශ කිරීමෙන් පසුව එක් එක් අපේක්ෂකයා වෙනුවෙන් සටහන් කරනු ලැබූ මනාප සංඛ්‍යාව ගණන් කිරීම සිදු කෙරෙන අතර ඡන්දය ගණන් කරන ස්ථානයට ඒ ඒ අපේක්ෂකයාට හෝ අදාළ අපේක්ෂකයා නියෝජනය කරන මන්ත්‍රීවරයෙකුට රැඳී සිටීමට හැකියි.\nමන්ත්‍රීවරුන් විසින් ලබා දෙන ලද වලංගු ඡන්ද සංඛ්‍යාවෙන් දෙකෙන් එකකට වැඩි ඡන්ද සංඛ්‍යාවක් කිසියම් අපේක්ෂකයෙකු ලබා ඇත්නම් එම අපේක්ෂකයා ජනාධිපතිධුරයට තෝරාපත් කර ගත් බව මහලේකම්වරයා ප්‍රකාශයට පත්කරනවා.\nවලංගු ඡන්ද සංඛ්‍යාවෙන් දෙකන් එකකට වැඩි ඡන්ද සංඛ්‍යාවක් කිසිම අපේක්ෂකයකු ලබාගෙන නොමැති නම් අඩුම ඡන්ද සංඛ්‍යාවක් ලබා ගත් අපේක්ෂකයා තරගයෙන් ඉවත් කෙරෙනවා.\nඑලෙස ඉවත් කෙරුණු අපේක්ෂකයා වෙනුවෙන් පළමු මනාපය දී තිබු එක් කළ ඡන්ද පත්‍රිකාවල අනෙක් අපේක්ෂකයින් වෙනුවෙන් දෙවන මනාපයක් සලකුණු කොට ඇත්නම් එම මනාප අදාළ අපෙක්ෂකයින්ට එකතු කිරීම සිදු වනවා.\nඑලෙස මනාප එක් කිරීමෙන් අනතුරුවත් කිසිදු අපේක්ෂකයෙකු වලංගු ඡන්ද සංඛ්‍යාවෙන් දෙකෙන් එකකට වැඩි සංඛාවක් ලබා ගෙන නොමැති නම් ගණන් කිරීම අවසානයේ බහුතර ඡන්ද සංඛ්‍යාවක් ලබා ගත් අපේක්ෂකයා ජනාධිපතිධුරයට තෝරා පත් කර ගත් බව තේරිම්භාර නිලධාරියා හෙවත් පාර්ලිමේන්තු මහලේකම්වරයා විසින් ප්‍රකාශයට පත් කරනු ලබනවා.\nයම්හෙයකින් අවසන් අපේක්ෂකයින් දෙදෙනාගේ හෝ කිහිපදෙනෙකු අතර ඡන්ද සමාන වූ විට තේරීම්භාර නිලධාරියාගේ අභිමතය පරිදි කුසපත් ඇදීමක් සිදු වනවා.\nජනාධිපතිවරයා තෝරා ගැනීමේ සිට දින 3ක් ඇතුළත ජයග්‍රහණය කළ අපේක්ෂකයාගේ නම පාර්ලිමේන්තු මහලේකම්වරයා විසින් ගැසට් කළ යුතුයි.",
       "URL": "https://www.hirunews.lk/310453/අනුප්‍රාප්තික-ජනපතිගේ-ආගමනය-සිදු-වන්නේ-කෙසේද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1007"
}