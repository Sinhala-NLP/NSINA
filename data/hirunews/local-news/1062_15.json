{
       "Source": "hirunews",
       "Timestamp": "Tuesday, 28 June 2022 - 16:17",
       "Headline": "ලෝකයේ හොඳම සාත්තු සේවක ආර්ථිකය බවට ශ්‍රි ලංකාව පත්කරනවා - මනුෂ නානායක්කාර (ඡායාරූප)",
       "News Content": "ලෝකයේ හොඳම සාත්තු සේවක ක්ෂේත්‍රයේ ශ්‍රමිකයින් සපයන රට බවට ශ්‍රී ලංකාව පත්කර සාත්තු සේවක ආර්ථිකයක් නිර්මාණය කළ යුතු බවත්, මීට පෙර ශ්‍රි ලංකාව ගෘහ සේවකයින් පමණක් රට රැකියා සඳහා යොමුකළ සංකල්පය ඉවත් කළ යුතු බවත් කම්කරු හා විදේශ රැකියා අමාත්‍ය මනුෂ නානායක්කාර පවසනවා.\nඅමාත්‍යවරයා මෙම අදහස් පළකළේ, එක්සත් රාජධානියට හා ජර්මනියට හෙද හා සාත්තු සේවක රැකියා සඳහා වෘත්තිකයින් බඳවාගැනීමේ වැඩසටහනකට එක්වෙමින්.\nඑහිදී වැඩිදුරටත් අදහස් දැක්වූ අමාත්‍යවරයා මෙලෙස ප්‍රකාශ කර සිටියා...\n“අපේ රට ණය ගෙවා ගන්න බැරි රටක් ලෙස ලෝකයේම ප්‍රසිද්ධ වෙලා. එහෙම වුණාම අපිට ණය දෙන්නේ නෑ. කොන්ක්‍රීට් සංදර්ශන වෙනුවෙන් වියදම් කළා. ණය බර වැඩිවුණා. රටේ ඩොලර් සංචිතය අඩුවුණා. ඉහළ පොලියට ගන්න ඩොලර් ගෙවාගන්න බැරිවෙලා. ණය ශ්‍රේණිගත කිරීම්වල පහලට වැටිලා, තෙල් ගෑස් ලංකාවට ගෙන්න ගන්න බෑ. ණයවර ලිපිවලට ඉන්ධන ගෑස් දෙන්නේ නෑ. ලෝකයේ බොහෝ රටවල් ආර්ථික වශයෙන් වැටෙනකොට, එම රටවල විදේශගත ශ්‍රමිකයින් උදව් කළා. පාකිස්ථානයේ ආර්ථිකය වැටෙනකොට විදේශගත ශ්‍රමිකයින් රට සල්ලි එවලා රට ගොඩනගන්න. ඉන්දියාව වැටෙනකොට විදේශගත ඉන්දියානුවන් රටට ඩොලර් එවලා රට ගොඩගන්නවා. අපේ රටෙත් විදේශ ගත ශ්‍රමිකයින් රට වෙනුවෙන් මුදල් එවලා රට ගොඩගනියි කියලා මම බලාපොරොත්තු වෙනවා. මේ වෙලාවේ රටට ඩොලර් ගෙන්විමට තියෙන පහසුම ක්‍රමය විදේශගත ශ්‍රමිකයින්ගෙන් ලැබෙන ආදායමයි.\nරජයේ සේවකයින් විදේශ ගතකිරීම සඳහා වන චක්‍රලේඛනය නිකුත් වී තිබෙනවා. එම චක්‍රලේඛනය හා හෙද සේවයට අදාළ චක්‍රලේඛනය අතර යම් යම් වෙනස්කම් තිබෙනවා.\nහෙද සහ සාත්තු සේවක ක්ෂේත්‍රයේ ශ්‍රමිකයින් විදේශ ගතවීමේදී, ඔවුන් ලබාගෙන ඇති ණය මුදල් සම්බන්ධයෙන් බැංකු සමග අපි සාකච්ඡා කළා. රැකියාව සඳහා විදේශ ගතවීමට අවශ්‍ය පෙර විගමණික ණය ලබාදෙන්න බැංකු සමග එකගතාවයකට ආවා. එසේම ණය ඇපකර මත ලබාගත් ණය විදේශ ගතවීමට පෙර ගෙවීම අවශ්‍ය නොවන බවටත් බැංකු සමග එකගතාවයකට ආවා. විදේශ රැකියාවේ නිරතව සිටින අතර එම ණය ගෙවන්න පුළුවන්. මේ සමග අපි බැංකු පද්ධතිය සමග සාකච්ඡා කර එකගතාවයකට පැමිණියා.\nඅද අපිට ඩොලර් ණය ගන්න වෙලා තියෙන්නේ සියයට 6- 8 පොලියට. මීට පෙර අපේ රට අරගත්ත ණය හරියාකාරව කළමනාකරණය කළේ නැති නිසා අපිට යලි ණය ගෙවා ගැනීමේ හැකියාවත් නැතිවුණා. නමුත් යළිත් ණය ගත්තා. ජපානය 300% ණය තියෙන රටක්. හැබැයි ණය හරි දේ වෙනුවෙන් යොදවනවා. ණය කළමනාකරණය කරනවා.” යනුවෙන්ද අමාත්‍යවරයා සඳහන් කළා.",
       "URL": "https://www.hirunews.lk/308419/ලෝකයේ-හොඳම-සාත්තු-සේවක-ආර්ථිකය-බවට-ශ්‍රි-ලංකාව-පත්කරනවා-මනුෂ-නානායක්කාර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1062"
}