{
       "Source": "hirunews",
       "Timestamp": "Monday, 13 July 2020 - 13:10",
       "Headline": "සිංගප්පූරු - ශ්‍රී ලංකා වෙළඳ ගිවිසුම ගැන නීතිපති කරුණු කියයි",
       "News Content": "ඉකුත් යහපාලන රජය සමයේ සිංගප්පූරුව සහ ශ්‍රී ලංකාව අතර අත්සන් කළ නිදහස් වෙළඳ ගිවිසුම යලි සලකා බැලීම සඳහා ජනාධිපතිවරයා විසින් පත් කරනු ලැබූ කමිටුව විසින් එහි අන්තර්ගත කරුණු පිළිබඳව තවදුරටත් අධ්‍යයනය කරමින් සිටින බව නීතිපතිවරයා අද ශ්‍රේෂ්ඨාධිකරණයට දැනුම් දුන්නා.\nසිංගප්පූරුව - ශ්‍රී ලංකා නිදහස් වෙළඳ ගිවිසුම අත්සන් කර තිබෙන ආකාරය ආණ්ඩුක්‍රම ව්‍යවස්ථාවට පටහැනි යැයි චෝදනා කරමින් රජයේ වෛද්‍ය නිලධාරීන්ගේ සංගමය ඇතුළු පාර්ශව කිහිපයක් ඉදිරිපත් කළ මූලික අයිතිවාසිකම් පෙත්සම් කැදවනු ලැබුවේ ප්‍රියන්ත ජයවර්ධන සහ යසන්ත කෝදාගොඩ යන ශ්‍රේෂ්ඨාධිකරණ විනිසුරු මඩුල්ල හමුවේයි.\nඑහිදී නිතිපතිවරයා විසින් ශ්‍රේෂ්ඨාධිකරණයට දැනුම් දී තිබුණේ සිංගප්පූ ශ්‍රී ලංකා වෙළඳ ගිවිසුමේ අන්තර්ගත කරුණු පිළිබඳව අධ්‍යයනය කිරීම සඳහා ජනාධිපතිවරයා විසින් පත්කළ කමිටුව විසින් ඒ පිළිබඳව තවදුරටත් කරුණු අධ්‍යයනය කරමින් සිටින බවයි.\nඉකුත් දිනවල රටේ උද්ගත වූ තත්ත්වය මත එම අධ්‍යයන කටයුතුවල කිසියම් පමාවක් සිදුවී ඇතැයි පෙන්වා දුන් නීතිපතිවරයා එම කටයුතු අවසන් කිරීම සඳහා කල් ලබාදෙන ලෙස අධිකරණයෙන් ඉල්ලා සිටියා.\nඑම ඉල්ලීම පිළිගත් ශ්‍රේෂ්ඨාධිකරණය විනිසුරු මඩුල්ල පෙත්සම නැවත නොවැම්බර් මස 03 වනදා කැදවීමට නියම කළා.\nඑදින මෙම කටයුතුවල ප්‍රගතිය වාර්තා කරන ලෙසද ශ්‍රේෂ්ඨාධිකරණය නීතිපතිවරයාට දැනුම් දුන්නා.\nපෙත්සම්කරුවන් කියා සිටියේ පසුගිය 2018 වසරේ ජනවාරි 23 වනදා අත්සන් තැබුණු සිංගප්පූරු ශ්‍රී ලංකා නිදහස් වෙළඳ ගිවිසුමට එවකට පැවති පාර්ලිමේන්තුවේ ද අනුමැතියක් ලබාගෙන නොමැති බවයි.\nඑම ගිවිසුම ක්‍රියාත්මක වුවහොත් සිංගප්පූරුවට වැඩි වාසිදායක තත්ත්වයක් උද්ගත වන බව කියා සිටි පෙත්සම්කරුවන්, ශ්‍රී ලංකාවේ වෙළඳ ක්ෂේත්‍රයට මෙන්ම වෘත්තියවේදීන් ටද ඉන් දැඩි අගතියක් සිදුවන බව පෙන්වා දුන්නා.",
       "URL": "https://www.hirunews.lk/245377/සිංගප්පූරු-ශ්‍රී-ලංකා-වෙළඳ-ගිවිසුම-ගැන-නීතිපති-කරුණු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2590"
}