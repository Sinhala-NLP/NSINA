{
       "Source": "hirunews",
       "Timestamp": "Monday, 07 February 2022 - 15:32",
       "Headline": "කච්චතිව් මංගල්‍යයට සහභාගිවීමට තමිල්නාඩුව අවසර ඉල්ලයි",
       "News Content": "මෙවර කච්චතිව් මංගල්‍යය සඳහා සහභාගිවීමට ඉන්දියානු කිතුනු බැතිමතුන්ට අවස්ථාවක් ලබාදෙන ලෙස තමිල්නාඩු ප්‍රධාන අමාත්‍ය එම්.කේ. ස්ටාලින්ගේ විශේෂ නියෝජිතයෙකු ධීවර අමාත්‍ය ඩග්ලස් දේවානන්දාගෙන් ඉල්ලීමක් කර තිබෙනවා.\nඅදාළ ඉල්ලීම සම්බන්ධයෙන් රජය සමඟ සාකච්ඡා කර පසුව දැනුම්දෙන බව අමාත්‍ය ඩග්ලස් දේවානන්දා එහිදී එම නියෝජිතයාට පැවසූ බවයි ධීවර අමාත්‍යාංශය නිවේදනය කළේ.\nඑසේම ඒ සඳහා තමන්ද සහභාගි වන බැවින් එහිදී ඉන්දු - ශ්‍රී ලංකා ධීවරයින් අතර මතුව ඇති ගැටළු පිළිබඳව සුහද සාකච්ඡාවක් මගින් විසඳා ගැනීමට අවශ්‍ය වාතාවරණයක් ගොඩනැගීමට අපේක්ෂා කරන බවද අමාත්‍යවරයා ප්‍රකාශ කර තිබෙනවා.\nමෙරට හා ඉන්දියානු කතෝලික බැතිමතුන්ගේ ප්‍රධාන දේව මංගල්‍යයක් වන කච්චතිව් දූපතේ පැවැත්වෙන දේව මංගල්‍යය ලබන මස 11 සහ 12 යන දෙදින තුළ පැවැත්වීමට නියමිතයි.\nකොරෝනා වසංගතය හේතුවෙන් මෙවර මංගල්‍යයට ඉන්දියානු බැතිමතුන්ට සහභාගි වීමට ඉඩ ලබා නොදීමටයි සංවිධාන කමිටුව තීරණය කර ඇත්තේ.",
       "URL": "https://www.hirunews.lk/296398/කච්චතිව්-මංගල්‍යයට-සහභාගිවීමට-තමිල්නාඩුව-අවසර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1370"
}