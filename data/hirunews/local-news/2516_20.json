{
       "Source": "hirunews",
       "Timestamp": "Monday, 17 August 2020 - 7:35",
       "Headline": "මැතිසබයේ පළමු සැසිය ඇරඹීමේදී හමුදා උත්තමාචාර, අශ්වාරෝහක පෙළපාලි නැහැ (වීඩියෝ)",
       "News Content": "පාර්ලිමේන්තුවේ පළමු සැසිවාරය ආරම්භ කිරීමේදී මින් පෙර පැවති ආකාරයේ සැමරුම් කිසිවක් සිදු නොකරන ලෙස ජනාධිපති ගෝඨාභය රාජපක්ෂ පාර්ලිමේන්තු නිලධාරීන්ට උපදෙස් ලබා දී තිබෙනවා.\nඒ අනුව ලබන 20 වනදා පැවැත්වෙන 09 වන පාර්ලිමේන්තුවේ පළමු සැසිවාරය ආරම්භයේදී පෙර පැවති ආකාරයට හමුදා උත්තමාචාර සහ අශ්වාරෝහක පෙළපාලි නොපැවැත්වෙන බවයි වාර්තාවන්නේ.\nපාර්ලිමේන්තුවේ පළමු සැසිවාරයට සහභාගිවන ජනාධිපතිවරයා පිළිගැනීම සඳහා ජයමංගල ගාථා ගායනා කිරීම පමණක් සිදුකිරීමට නියමිතයි.\n09 වන පාර්ලිමේන්තුවේ පළමු සැසිවාරය ලබන 20 වනදා උදෑසන 9.30 ට පැවැත්වෙන අතර, එහිදී පළමුව කතානායකවරයා තෝරා පත් කරගැනීම සිදු කෙරෙනවා.\nඉන් පසුව මන්ත්‍රීවරුන් දිවුරුම්දීම සහ ප්‍රතිඥා දීම සිදු කෙරෙනු ඇති.\nඅනතුරුව නියෝජ්‍ය කථානායකවරයා සහ නියෝජ්‍ය කාරක සභා සභාපතිවරයා පත් කරගැනෙන අතර, පසුව ජනාධිපති ගෝඨාභය රාජපක්ෂ පාර්ලිමේන්තුවට පැමිණෙනු ඇති.\nකථානායකවරයා සහ පාර්ලිමේන්තු මහ ලේකම් ධම්මික දසනායක පාර්ලිමේන්තු ගොඩනැගිල්ලේ ප්‍රධාන පියගැටපෙල අසළදී ජනාධිපතිවරයා පිළිගැනෙන අතර, වේත්‍රධාරී, නියෝජ්‍ය වේත්‍රධාරී සහ සහකාර  වේත්‍රධාරීන් පෙරටුකරගත් කථානායකවරයා සහ පාර්ලිමේන්තු මහ ලේකම්වරයා විසින් ජනාධිපතිවරයා පාර්ලිමේන්තුවේ මූලාසනය වෙත කැඳවාගෙන යාමට නියමිතයි.\nජනාධිපතිවරයා මුලසුනේ සිට පස්වරු තුනට නව රජයේ ප්‍රතිපත්ති ප්‍රකාශය ඉදිරිපත් කරනු ඇති.",
       "URL": "https://www.hirunews.lk/247984/මැතිසබයේ-පළමු-සැසිය-ඇරඹීමේදී-හමුදා-උත්තමාචාර-අශ්වාරෝහක-පෙළපාලි-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2516"
}