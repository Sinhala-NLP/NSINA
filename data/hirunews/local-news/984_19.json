{
       "Source": "hirunews",
       "Timestamp": "Thursday, 28 July 2022 - 21:13",
       "Headline": "මෛත්‍රී, ජනපති රනිල් හමුවෙයි - විමල්ගෙන් ලිපියක් (වීඩියෝ)",
       "News Content": "සර්ව පාක්ෂික ආණ්ඩුවක් ඇති කිරීම සම්බන්ධයෙන් ශ්‍රී ලංකා නිදහස් පක්ෂය ඉදිරිපත් කළ යෝජනා සඳහා ජනාධිපති රනිල් වික්‍රමසිංහගෙන් සාධනීය ප්‍රතිචාරයක් ලැබුණු බව එම පක්ෂයේ සභාපති, හිටපු ජනාධිපති මෛත්‍රීපාල සිරිසේන පවසනවා.\nජනාධිපති රනිල් වික්‍රමසිංහ සහ ශ්‍රී ලංකා නිදහස් පක්ෂයේ නියෝජිතයින් අතර අද පැවති සාකච්ඡාවකින් අනතුරුව මාධ්‍ය වෙත අදහස් දක්වමින් ඔහු මේ බව කියා සිටියා.\nජනාධිපතිවරයා හමුවීමට පෙර ශ්‍රී ලංකා නිදහස් පක්ෂ මූලස්ථානයේ අද පැවති මාධ්‍ය හමුවකට ද එක්වුණා.\nඑම මාධ්‍ය හමුවෙන් අනතුරුවයි ශ්‍රී ලංකා නිදහස් පක්ෂයේ නියෝජිතයින් මුදල් අමාත්‍යාංශය වෙත පැමිණ ජනාධිපති රනිල් වික්‍රමසිංහ හමු වී සාකච්ඡාවක නිරත වුණේ. එහිදී සර්ව පාක්ෂික ආණ්ඩුවක් සඳහා වන ශ්‍රී ලංකා නිදහස් පක්ෂයේ යෝජනා ජනාධිපතිවරයාට ඉදිරිපත් කර තිබෙනවා.\nමේ අතර, ශ්‍රී ලංකාව ආපදා අධිරාජ්‍යවාදී මෙහෙයුමට ගොදුරු නොවීම සඳහා සියලු පාර්ශව නියෝජනය වන ආකාරයට සර්ව පාක්ෂික සමුළුවක් කැඳවා, එකඟතා ආණ්ඩුවක් ව්‍යවස්ථානුකූලව පිහිටුවිය යුතු බවට යෝජනා කරමින් ජාතික නිදහස් පෙරමුණේ නායක විමල් වීරවංශ, ජනාධිපති රනිල් වික්‍රමසිංහට ලිපියක් යොමු කර තිබෙනවා.\nඑමෙන්ම, හදිසි නීතිය යොදා ගැනීමේදී ජනතාවගේ ප්‍රජාතන්ත්‍රවාදී අයිතිවාසිකම් ආරක්ෂා කිරීම සඳහා පාර්ලිමේන්තු කාරක සභාවක් පත් කිරීම ආණ්ඩුවේ උපරිම අමාත්‍යවරුන් සංඛ්‍යාව 30 කට සීමා කිරීම ඇතුළු යෝජනා 10ක් ඊට අයත්.",
       "URL": "https://www.hirunews.lk/311236/මෛත්‍රී-ජනපති-රනිල්-හමුවෙයි-විමල්ගෙන්-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=984"
}