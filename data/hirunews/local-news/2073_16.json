{
       "Source": "hirunews",
       "Timestamp": "Sunday, 21 March 2021 - 13:54",
       "Headline": "ශ්‍රී ලංකාව පිළිබඳ යෝජනාව මානව හිමිකම් මණ්ඩලයේදී හෙට විවාදයට",
       "News Content": "ජිනීවා මානව හිමිකම් මණ්ඩලයේ 46 වන සැසිවාරයට ඉදිරිපත් වී ඇති ශ්‍රී ලංකාව පිළිබඳ යෝජනාව හෙට විවාදයට ගැනෙන අතර, ඡන්ද විමසීමද බොහෝදුරට හෙට දිනයේදීම සිදුකරනු ඇතැයි අපේක්ෂිතයි.\nශ්‍රී ලංකාවේ වගවීම, සංහිඳියාව සහ මානව හිමිකම් සුරක්ෂිත කිරීම යන තේමාවෙන් අදාළ යෝජනාව ඉදිරිපත් කර ඇත්තේ එක්සත් රාජධානිය, ජර්මනිය, කැනඩාව, උතුරු මැසිඩෝනියාව, මොන්ටිනීග්‍රෝ සහ මලාවි රාජ්‍යයන් විසින්.\nවිදේශ කටයුතු අමාත්‍ය දිනේෂ් ගුණවර්ධන ප්‍රකාශ කළේ විවාදය අතරතුර ඇතැම් රටවල් මැදිහත්වීම් කිරීමට අපේක්ෂා කරන නිසා ඇතැම් විට ඡන්ද විමසීම අඟහරුවාදා දක්වා කල් යා හැකි බවයි.\nඑමෙන්ම අදාළ යෝජනාව ශ්‍රී ලංකාව විසින් මුළුමනින්ම ප්‍රතික්ෂේප කරන අතර, මිතුරු රටවල්ද එම ස්ථාවරය දරණ බවයි ඔහු අවධාරණය කළේ.\nසාමාජිකයන් 47 දෙනෙකුගන් සමන්විත ජිනීවා මානව හිමිකම් මණ්ඩලයේ ශ්‍රී ලංකාවට මිතුරු රටවල් අදාළ යෝජනාව සම්බන්ධයෙන් දැනුවත් කිරීමට පියවර ගෙන තිබෙනවා.\nවිශේෂයෙන් ඉන්දියාව, පාකිස්ථානය, නේපාලය සහ බංග්ලාදේශය ආදී කලාපීය රටවල සහයෝගය මෙහිදී අපේක්ෂා කරන බව සඳහන්.\nඉන්දියාව මේ සම්බන්ධයෙන් සිය ස්ථාවරය ප්‍රකාශ කර නැති නමුදු බොහෝදුරට ඡන්දය ප්‍රකාශ කිරීමෙන් වැළකී සිටිනු ඇති බවටයි විශ්වාස කෙරෙන්නේ.\nචීනය, රුසියාව, පිලිපීනය සහ පාකිස්ථානය මානව හිමිකම් කොමසාරිස්වරියගේ ශ්‍රී ලංකාව පිළිබඳ වාර්තාව දැනටමත් විවේචනය කර තිබෙනවා.\nශ්‍රී ලංකාවට එරෙහි යෝජනාව සකසා ඇත්තේ අදාළ වාර්තාව පදනම් කරගනිමින්.\nමේ අතර පාකිස්ථාන ද නිවුස් ඉන්ටර්නැෂනල් පුවත්පත සඳහන් කළේ පාකිස්ථානය මානව හිමිකම් මණ්ඩලයේදී ශ්‍රී ලංකාවට සහය පළ කිරීමට තීරණය කර ඇති බවයි. එමෙන්ම අදාළ චෝදනාවට විරුද්ධව ඡන්දය ප්‍රකාශ කිරීමටද පාකිස්ථානය තීරණය කර ඇති බව සඳහන්.\nමානව හිමිකම් මණ්ඩලයට පාකිස්ථානය පසුගිය ජනවාරි මාසයේ යළි පත් කරගැනුනේ වසර තුනක කාලසීමාවක් සඳහායි.\nශ්‍රී ලංකාවට එරෙහිව මීට පෙර ඉදිරිපත්වූ යෝජනාවලදීද පාකිස්ථානය ඊට එරෙහිව ඡන්දය ප්‍රකාශ කළා.",
       "URL": "https://www.hirunews.lk/266053/ශ්‍රී-ලංකාව-පිළිබඳ-යෝජනාව-මානව-හිමිකම්-මණ්ඩලයේදී-හෙට-විවාදයට",
       "Category": "Local News",
       "Parent URL": "https://www.hirunews.lk/local-news.php?pageID=2073"
}