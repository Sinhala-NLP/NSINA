{
       "Source": "hirunews",
       "Timestamp": "Friday, 15 July 2022 - 17:08",
       "Headline": "මෙහෙම ගියොත් නුදුරේදීම රට වසා දැමීමේ තත්ත්වයක් උද්ගත විය හැකියි - මහ බැංකු අධිපති කියයි (වීඩියෝ)",
       "News Content": "රට දේශපාලනමය වශයෙන් ස්ථාවර නොවන තාක් ආර්ථිකය ප්‍රකෘතිමත් කර ගැනීම සිදු කළ නොහැකි කටයුත්තක් බව මහ බැංකු අධිපති ආචාර්ය නන්දලාල් වීරසිංහ පවසනවා.\nමහ බැංකු අධිපතිවරයා මේ අදහස් පළ කළේ බීබීසී නිවුස්ලයින් වැඩසටහන සමග එක්වෙමින්.\nඑහි දී වැඩිදුරටත් අදහස් දැක්වූ මහබැංකු අධිපතිවරයා කියා සිටියේ මේ වන විට රට දේශපාලනමය වශයෙන් ස්ථාවර කිරීම පාර්ලිමේන්තුවේ සිටින සියලු දේශපාලකයින් සතු පැහැර හැරිය නොහැකි වගකීමක් බවයි.\nඔවුන් එම යුතුකම් ඉටු නොකරන පසුබිමක් තුළ ආර්ථිකය යථාවත් කිරීම තවදුරටත් දුෂ්කර වන බව ඔහු පෙන්වා දෙනවා.\nබැංකු අධිපතිවරයා පෙන්වා දෙන්නේ ජාත්‍යන්තර මූල්‍ය අරමුදල, ලෝක බැංකුව සහ ණය දෙන රටවල් වලින් ණය ආධාර ලබා ගැනීම සඳහා සාකච්ඡා කිරීමට පවා පළමුව රට තුළ පැහැදිලි පාලන ක්‍රමයක් ක්‍රියාත්මක විය යුතු බවයි\nමෙම ජාත්‍යන්තර ආයතන සහ රටවල් ණය ලබා දීමේදී දේශපාලන ස්ථාවරත්වය දැඩි ලෙස සොයා බලන බවත් ඔහු අවධාරණය කළා.\nමෙම පවතින තත්වයේ බැරෑරුම්කම පාර්ලිමේන්තුවේ සිටින සියලු මන්ත්‍රීවරුන් වහ වහා අවබෝධ කරග ගතයුතු බවත් ඔවුන් යම් සම්මුතියකට නො එළඹෙන්නේ නම් නුදුරු දිනකදී රට වසා දැමීමේ තත්ත්වයක් පවා උද්ගත විය හැකි බවටත් ඔහු අනතුරු අඟවනවා.\nමහ බැංකු අධිපතිවරයා මෙම වැඩ සටහනේ දී කියා සිටියේ මේ වන විට මහ බැංකුව රටට අත්‍යාවශ්‍ය ඉන්ධන ආනයනය සඳහා අවශ්‍ය මුදල් සපයා ගැනීමට පවා නොහැකි තත්ත්වයක පසුවන බවයි.\nමේ අතර ඇමරිකානු ඩොලර් බිලියන හතරක් ලබාගැනීම සඳහා චීනය සමඟ සාකච්ඡා කරමින් සිටින බව චීනයේ ශ්‍රී ලංකා තානාපති පාලිත කොහොන පවසනවා.\nබ්ලූම්බර්ග් වෙබ් අඩවිය සමඟ සම්මුඛ සාකච්ඡාවකට එක්වෙමින් ඔහු කියා සිටියේ කිසියම් මොහොතක එම මුදල ලැබෙනු ඇතැයි විශ්වාසයෙන් පසුවන බවයි.\nචීනයෙන් ලබාගෙන ඇති ණය මුදල් ගෙවීම සඳහා ඩොලර් බිලියන එකක්, ඩොලර් බිලියන එකයි දශම පහක ස්වැප් පහසුකමක් සහ චීනයෙන් ආනයනය කරන භාණ්ඩ සඳහා ගෙවීමට බිලියන 1.5 ක ණය පහසුකමක් මෙලෙස ශ්‍රී ලංකාව චීනයෙන් ඉල්ලුම් කර තිබෙනවා.",
       "URL": "https://www.hirunews.lk/310068/මෙහෙම-ගියොත්-නුදුරේදීම-රට-වසා-දැමීමේ-තත්ත්වයක්-උද්ගත-විය-හැකියි-මහ-බැංකු-අධිපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1019"
}