{
       "Source": "hirunews",
       "Timestamp": "Saturday, 10 August 2019 - 13:04",
       "Headline": "කොළඹ කසල ගැටළුව අනිද්දා වෙද්දී, විසදෙයි ද?",
       "News Content": "දින ගණනක් පුරා කොළඹ නගරයේ තැනින් තැන ගොඩ ගැසී ඇති කසල අනිද්දා වන විට ඉවත් කළ හැකි බව කොළඹ මහනගර සභාවේ නාගරික කොමසාරිස් පාලිත නානායක්කාර සදහන් කළා.\nමේ වන විට කොළඹ එක්රැස් වී තිබූ කසල ටොන් 250කට වැඩි ප්‍රමාණයක් අරුවක්කාලූ කසල අංගනයට රැගෙන ගොස් තිබෙනවා.\nකෙරවළපිටිය කසල අංගනයට කසල බැහැර කිරීම අත්හිටුවීමත් සමඟයි පසුගිය දින 5ක් පුරා කොළඹ නගරයේ ස්ථාන රැසක කසල කඳු ගොඩ ගැසුණේ.\nපෞද්ගලික සමාගමක් සමඟ කොළඹ මහ නගර සභාව ගිවිසුමක් අත්සන් කිරීමෙන් අනතුරුවයි මෙලෙස කසල ප්‍රවාහන කටයුතු යළි ආරම්භ වූයේ.\nමෙම කසල අරුවක්කාලූ ප්‍රදේශයට ගෙන යාමට වනාතවිල්ලූව ප්‍රාදේශීය සභාවේ සභාපතිවරයා ගිවිසුම අත්සන් කරන අවස්ථාවේදී එකඟතාව පළ කළ ද පසුව ඔහු ඊට විරුද්ධත්වය ප්‍රකාශ කර තිබුණා.\nඑහිදී ඔහු සඳහන් කළේ වනාතවිල්ලූව ජනතාවගේ විරෝධතාව හමුවේ කසල රැගෙන එන්නේ නම්, ඊට එරෙහිව නීතිමය පියවර ගන්නා බවයි.\nකෙසේ වෙතත්, බාධාවකින් තොරව පුත්තලම - අරුවක්කාලූ කසල අංගනයට කසල දැමීමට කොළඹ මහනගර සභාවට ඉඩ ලබාදෙන්නැයි වනාතවිල්ලූව ප්‍රාදේශීය සභාවට අභියාචනාධිකරණය ඊයේ නියෝගයක් ද නිකුත් කළා.\nඒ කොළඹ මහනගර සභාව ඊට අදාළව පසුගියදා අභියාචනාධිකරණයෙන් සිදුකළ ඉල්ලීමක් සලකා බලමින්.\nමෙම නියෝගයත් සමඟ ඉදිරි ක්‍රියාමාර්ග සම්බන්ධයෙන් විමසීමට වනාතවිල්ලූව ප්‍රාදේශීය සභාවේ සභාපති සමන්ත මුණසිංහ දුරකථනයෙන් සම්බන්ධ කර ගැනීමට උත්සාහ කළ ද එය ව්‍යර්ථ වූයේ ඔහු ඊට ප්‍රතිචාර නොදැක්වීම හේතුවෙන්.\nකෙසේ නමුත්, අද අලූයම කසල රැගත් ලොරි රථ 20ක් අරුවක්කාලූ කසල අංගනය වෙත රැගෙන ගිය බවයි කොළඹ මහනගර සභාවේ නාගරික කොමසාරිස් පාලිත නානායක්කාර හිරු ප්‍රවෘත්ති අංශයට සදහන් කළේ.\nමෙලෙස කසල රැගෙන යන එක් ලොරි රථයක් සඳහා දිනකට රුපියල් 75,000ත්, 80,000ක මුදලක් ගෙවීමට සිදුවන බව නාගරික කොමසාරිස්වරයා ප්‍රකාශ කළා.\nඑමෙන්ම, පුත්තලම දිස්ත්‍රික් පාර්ලිමේන්තු මන්ත්‍රී අරුන්දික ප්‍රනාන්දු ද මෙම කසල ගැටළුව සම්බන්ධයෙන් ඊයේ පාර්ලිමේන්තුවේදී මෙලෙස අදහස් දක්වා සිටියා.\nඑහිදී ඔහු කියා සිටියේ කසල ප්‍රවාහනය සඳහා එක් ලොරි රථයකට රුපියල් 90,000ක පමණ මුදලක් වැය වන බවයි.",
       "URL": "https://www.hirunews.lk/221940/කොළඹ-කසල-ගැටළුව-අනිද්දා-වෙද්දී-විසදෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=3206"
}