{
       "Source": "hirunews",
       "Timestamp": "Wednesday, 17 May 2023 - 20:29",
       "Headline": "ළමයින් පැහැර ගැනීමට පැමිණි බව සිතා උතුරේ වැසියන් නාදුනන පුද්ගලයන්ට පහරදෙයි (වීඩියෝ)",
       "News Content": "උතුරේ ප්‍රදේශ කිහිපයක ළමයින් පැහැරගන්නා බවට වාර්තා පළවීමත් සමඟ එම ප්‍රදේශවල ජනතාව සැකකටයුතු පුද්ගලයින්ට පහරදීමේ තත්ත්වයක් පවතින බව පොලිසිය පවසනවා.\nඑවැනි සිද්ධියක් කිලිනොච්චිය - භාරතීපුරම් ප්‍රදේශයෙන් වාර්තා වී තිබෙනවා.\nඑහිදී ප්‍රදේශවාසින් වෑන් රථය ලුහුබැඳගොස් එහි සිටි පුද්ගලයින්ට පහරදී ඔවුන් පොලිසිය වෙත භාර දී තිබෙන බවයි වාර්තා වී ඇත්තේ.\nඒ අනුව වෑන් රථයේ සිටි පුද්ගලයින් තුන්දෙනෙකු බරපතල තුවාල ලබා රෝහල්ගත කළ බවයි පොලිසිය සඳහන් කළේ.\nවිමර්ශනවලින් අනාවරණය වී ඇත්තේ ඔවුන් භාණ්ඩ අලෙවිය කිරීම සඳහා පැමිණීමේදී ප්‍රදේශවාසින් මෙලෙස පහරදී ඇති බවයි.\nඑමෙන්ම යාපනය - නාවන්තුරෛයි ප්‍රදේශයේ දී සැක කටයුතු පුද්ගලයෙකු ළමයින් පැහැරගැනීමට උත්සහ දරා ඇති බව පවසමින් ඔහුට පහරදී වවුනියාව පොලිසිය වෙත භාර දී තිබෙනවා.\nඑහිදී ද අනාවරණ වී ඇත්තේ අදාළ පුද්ගලයා වවුනියාව ප්‍රදේශයේ පදිංචිකරුවෙකු වන අතර ඔහු යම් මානසික අබාධයකින් පෙළෙන අයෙකු බවටයි.\nමීට පෙර මන්නාරම ප්‍රදේශයේ පාසල් ළමයින් පැහැර ගැනීමේ උත්සහයක් ගැන වාර්තා වූ අතර පසුව පොලිසිය සහ පොලිස් විශේෂ කාර්ය බලකායේ ආකර්ෂාවද එම ප්‍රදේශවලට යොදවා තිබුණා.",
       "URL": "https://www.hirunews.lk/335485/ළමයින්-පැහැර-ගැනීමට-පැමිණි-බව-සිතා-උතුරේ-වැසියන්-නාදුනන-පුද්ගලයන්ට-පහරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=336"
}