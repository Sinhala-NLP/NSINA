{
       "Source": "hirunews",
       "Timestamp": "Saturday, 07 May 2022 - 19:04",
       "Headline": "අර්බුදය විසඳන ජාතික වැඩසටහන (වීඩියෝ)",
       "News Content": "ශ්‍රී ලංකා නීතිඥ සංගමය විසින් ඉදිරිපත් කරන ලද යෝජනා මාලාව මත පදනම්ව වත්මන් අර්බුදය විසඳිම සඳහා වූ ජාතික වැඩපිලිවෙලක් සඳහා සහය ලබාදීමට සමගි ජනබලවේගය ප්‍රමුඛ සමගි ජන සන්ධානය තීරණය කර තිබෙනවා.\nඑසේම, වර්තමාන ජනාධිපතිවරයා ධුරයෙන් ඉවත් වීම සඳහා ශ්‍රී ලංකා නීතිඥ සංගමය විසින් යෝජනා කර ඇති විධායක ජනාධිපති ක්‍රමය අහෝසි කිරීමේ වැඩපිලිවෙල සහ පවතින ජාතික අර්බුදය විසඳිම සඳහා වන මූලික අවශ්‍යතාවක් ලෙස සලකන බවයි සමගි ජනබලවේගය සඳහන් කළේ.\nමේ අතර, ආණ්ඩුවට එරෙහිව විපක්ෂය ඉදිරිපත් කරන විශ්වාසභංග යෝජනාවට සහය පළ කිරීමට ස්වාධීන මන්ත්‍රී කණ්ඩායම ද අද තීරණය කළා.\nඅග්‍රාමාත්‍ය මහින්ද රාජපක්ෂ, ලබන සඳුදා පෙරවරුවේ විශේෂ ප්‍රකාශයක් සිදුකර බොහෝ දුරට සිය ධුරයෙන් ඉල්ලා අස්වීමට නියමිත බවයි රජයේ අභ්‍යන්තර ආරංචි මාර්ග හිරු ප්‍රවෘත්ති අංශයට අනාවරණ කළේ.\nඊයේ පස්වරුවේ විශේෂ කැබිනට් මණ්ඩල රැස්වීමක් පැවති අතර, එහිදී මේ සම්බන්ධයෙන් දීර්ඝ ලෙස සාකච්ඡාවට බඳුන් වුණා.\nකැබිනට් මණ්ඩලය ඇමතූ ජනාධිපතිවරයා එහිදී පවසා ඇත්තේ ප්‍රශ්නවලට විසඳුම් ඉල්ලා ජනතාව විරෝධතා සිදුකරන මේ මොහොතේ කළ හැකි එකම දේ කැබිනට් මණ්ඩලයම ඉල්ලා අස්වීම බවයි.\nතමන් අමාත්‍ය ධුර වලින් ඉල්ලා අස්වීමට සූදානම් බව එහිදී අධ්‍යාපන අමාත්‍ය වෛද්‍ය රමේෂ් පතිරණ ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග සහ මුදල් හා අධිකරණ අමාත්‍ය අලි සබ්රි පවසා ඇති බව සඳහන්.\nඑහිදී අග්‍රාමාත්‍ය මහින්ද රාජපක්ෂ ද අදහස් පළ කර ඇතැයි වාර්තා වූ අතර තමන් එළඹෙන සඳුදා පෙරවරුවේ ප්‍රකාශයක් සිදුකර අගමැති ධුරයෙන් ඉල්ලා අස්වන බව ද අග්‍රාමාත්‍යවරයා ප්‍රකාශ කර ඇතැයි වාර්තා වුණා.\nමේ අතර, ආණ්ඩුවෙන් ස්වාධීන වූ මන්ත්‍රීවරුන්, හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් කොළඹදී අද සාකච්ඡාවක නිරත වුණා.\nපවතින දේශපාලන තත්ත්වය සහ විශ්වාසභංග යෝජනාව සම්බන්ධයෙන් එහිදී සාකච්ඡාවට බඳුන් වී තිබෙනවා.\nමේ අතර, දෙමළ ජාතික සන්ධානයේ මන්ත්‍රීවරුන් පිරිසක් අද පස්වරුවේ කතානායක මහින්ද යාපා අබේවර්ධන හමුවී තිබුණේ කතානායක නිල නිවසේදීයි.\nඉන් අනතුරුව මාධ්‍ය වෙත අදහස් දැක්වූ එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්දිරන් කියා සිටියේ ජනාධිපතිවරයාට එරෙහි විශ්වාසභංග යෝජනාවට සහය පළ කිරීමට තම පක්ෂය තීරණය කර ඇති අතර, ආණ්ඩුවට එරෙහි විශ්වාසභංග යෝජනාව සම්බන්ධයෙන් තවම තීරණයක් ගෙන නොමැති බවයි.",
       "URL": "https://www.hirunews.lk/303773/අර්බුදය-විසඳන-ජාතික-වැඩසටහන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1185"
}