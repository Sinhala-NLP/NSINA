{
       "Source": "hirunews",
       "Timestamp": "Saturday, 25 November 2017 - 19:38",
       "Headline": "නිදහස් පක්ෂය සහ ඒකාබද්ධ විපක්ෂය අතර සාකච්ඡාවක්",
       "News Content": "ශ්‍රී ලංකා නිදහස් පක්ෂය සහ ඒකාබද්ධ විපක්ෂය අතර එකඟතාවයක් ඇතිකර ගැනීම සඳහා විශේෂ සාකච්ඡාවක් අද පස්වරුවේදී පාර්ලිමේන්තුවේදී පැවැත්වෙනවා.\nඒ, දෙපාර්ශ්වය විසින්ම පත්කළ කමිටු දෙකක් අතරයි.\nකෙසේ වෙතත්, එම කමිටුවල සාමාජිකයින් සාකච්ඡාව පැවැත්වෙන වේලාවක් පිළිබඳව මාධ්‍යයට තහවුරු කළේ නැහැ.\nශ්‍රී ලංකා නිදහස් පක්ෂ කමිටුව නියෝජනය කරන්නේ අමාත්‍යවරුන් වන නිමල් සිරිපාලද සිල්වා, අනුර ප්‍රියදර්ශන යාපා සහ නියෝජ්‍ය අමාත්‍ය ලසන්ත අලගියවන්න යන මහත්වරුන්.\nඒකාබද්ධ විපක්ෂය නියෝජනය කරන්නේ මහින්ද යාපා අබේවර්ධන, සී.බී. රත්නායක හා පවිත්‍රා වන්නිආරච්චි යන පාර්ලිමේන්තු මන්ත්‍රීවරුන්.\nමේ අතර, ශ්‍රී ලංකා නිදහස් පක්ෂය සහ ඒකාබද්ධ විපක්ෂය එක්වුවහොත් එක්සත් ජාතික පක්ෂය ද්‍රවිඩ ජාතික සන්ධානය හා එක්ව නව ආණ්ඩුවක් පිහිටුවීමේ සැලසුමක් පිළිබඳ සති අන්ත පුවත්පත් වාර්තා කර තිබුණා.",
       "URL": "https://www.hirunews.lk/176929/නිදහස්-පක්ෂය-සහ-ඒකාබද්ධ-විපක්ෂය-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4200"
}