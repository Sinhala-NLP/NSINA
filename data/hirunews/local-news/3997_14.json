{
       "Source": "hirunews",
       "Timestamp": "Tuesday, 10 April 2018 - 7:59",
       "Headline": "අවුරුද්දෙන් පසු ඉන්ධන මිල වැඩි වන ලකුණු",
       "News Content": "ඛනිජ තෙල් සංස්ථාවේ ඉන්ධන මිල අනිවාර්යයෙන්ම ඉහළ නැංවීම සිදුකළ යුතු බවත්, එය සිංහල හා හින්දු අලූත් අවුරුද්දෙන් පසු සිදුවනු ඇති බව ඛනිජ තෙල් සම්පත් සංවර්ධන අමාත්‍යාංශය පවසනවා.\nහිරු ප්‍රවෘත්ති අංශය කළ විමසීමකදී එහි ලේකම් උපාලි මාරසිංහ කියා සිටියේ දැනට ඉන්ධන අලෙවියෙන් සංස්ථාවට දිනකදී රුපියල් මිලියන 38 ක පාඩුවක් සිදුවන බවයි.\nලෝක වෙළඳපොලේ ඉන්ධන මිල ඉහළ යාමට සාපේක්ෂව ඛනිජ තෙල් සංස්ථා ඉන්ධන මිල තීරණය කෙරෙන මිල සූත්‍රයක් සැකසීමේ කටයුතු මේ වනවිට සිදු  කෙරෙමින් පවතිනවා.\nකෙසේ වෙතත් අදාළ මිල සූත්‍රය අමාත්‍ය මණ්ඩලයේ අනුමැතිය සඳහා මේ වනවිට යොමු කර ඇති බවටයි වාර්තාවන්නේ.\nලංකා අයි. ඕ.සී. සමාගම සිය පිරවුම්හල්වලින් බෙදාහරින ඞීසල් ලීටරයක මිල රුපියල් 5කින් සහ පෙට්‍රල් රුපියල් 9කින් ඉහළ දැමීමට පසුගියදා පියවර ගත්තා.",
       "URL": "https://www.hirunews.lk/188057/අවුරුද්දෙන්-පසු-ඉන්ධන-මිල-වැඩි-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3997"
}