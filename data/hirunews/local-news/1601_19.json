{
       "Source": "hirunews",
       "Timestamp": "Wednesday, 27 October 2021 - 17:53",
       "Headline": "තහනම පනවා තිබියදීත්, මෙරටට ගෙන්වූ වාහන ගැන අවසන් තීන්දුව රේගුව රජයෙන් විමසයි",
       "News Content": "කොවිඩ් වසංගත තත්ත්වයත් සමග මෙරටට වාහන ආනයනය තහනම් කර තිබියදීත්, ආනයනය කරන ලද වාහන හාරසියයකට (400) ආසන්න ප්‍රමාණයක් පිළිබඳව ගත යුතු අවසන් තීරණය සම්බන්ධයෙන් ශ්‍රී ලංකා රේගුව රජයෙන් කරුණු විමසා තිබෙනවා.\nමුදල් අමාත්‍යාංශය වෙත ලිපියක් යොමු කරමින් ශ්‍රී ලංකා රේගුව විමසා ඇත්තේ, අදාළ වාහන රාජසන්තක කරන්නේද යන්න පිළිබඳ අවසන් තීරණය දැනුම්දෙන ලෙසයි.\nමෙම වාහන 2020 වසරේ මාර්තු මාසයෙන් පසුව රජය විසින් ආනයන තහනම පැනවීමෙන් පසුව ආනයනය කර ඇති නිසා, මේවා දැනට ක්‍රියාත්මක නීතියට පටහැනිව ආනයනය කර ඇති බවයි, රේගු දෙපාර්තමේන්තුව එම ලිපියෙන් දැනුම් දී ඇත්තේ.\nඒ අනුව මේ වන විට වරාය භූමිය තුළ සුඛෝපභෝගී වාහන තුන්සියයකට (300) අධික ප්‍රමාණයක් ඇති බව රේගු මාධ්‍ය ප්‍රකාශක සුදත් සිල්වා ප්‍රකාශ කළා.\nකොළඹ වරාය තුළ ඇති මෙම වාහනවලින් වැඩි ප්‍රමාණයක් බලපත්‍ර ක්‍රමය යටතේ ජපානයෙන් සහ බ්‍රිතාන්‍යයෙන් ආනයනය කළ ඒවායි.\nමීට පෙර රජය සඳහන් කළේ, තහනමට පටහැනිව ආනයනය කර ඇති වාහන සියල්ල රාජසන්තක කර ඒවා රාජ්‍ය ආයතනවලට ලබාදීමට කටයුතු කරන බවයි.\nකෙසේ වෙතත්, මේ වන විට මෙම වාහන සම්බන්ධයෙන් අවසන් තීරණයක් ගෙන නොමැති වීම හේතුවෙන් අතිනවීන මෙම වාහන වරාය භූමිය තුළ විනාශ වෙමින් පවතින නිසා ඒවායේ වටිනාකම දිනෙන් දින අඩුව යන බව රේගුව පවසනවා.\nමේ සම්බන්ධයෙන් ආනයන හා අපනයන පාලන දෙපාර්තමේන්තුවෙන් හිරු ප්‍රවෘත්ති කළ විමසීමකදී එහි උසස් නිලධාරියෙකු සඳහන් කළේ, මෙම වාහන සම්බන්ධ අවසන් තීරණය මුදල් අමාත්‍යාංශය විසින් ගත යුතුව ඇති බවයි.",
       "URL": "https://www.hirunews.lk/286217/තහනම-පනවා-තිබියදීත්-මෙරටට-ගෙන්වූ-වාහන-ගැන-අවසන්-තීන්දුව-රේගුව-රජයෙන්-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=1601"
}