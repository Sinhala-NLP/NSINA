{
       "Source": "hirunews",
       "Timestamp": "Tuesday, 22 November 2022 - 12:58",
       "Headline": "අඩු ආදායම්ලාභීන් රකින්න සමාජ ආරක්ෂණ දැලක් එලිය යුතු බව හිටපු අගමැති මහින්ද කියයි (වීඩියෝ)",
       "News Content": "ලබන වසර සඳහා අයවැය දෙවන වර කියවීමේ විවාදයේ ඡන්ද විමසන අවස්ථාවේ ඡන්දය ලබාදීමෙන් වැළකී සිටීමට දෙමළ ජාතික සන්ධානය තීරණය කර තිබෙනවා.\nඒ අද පාර්ලිමේන්තුවේදී එම සන්ධානයේ මන්ත්‍රීවරුන් අතර පැවති සාකච්ඡාවකින් අනතුරුවයි.\nමේ අතර, අයවැයට විරුද්ධව ඡන්දය ප්‍රකාශ කිරීමට පාර්ලිමේන්තු මන්ත්‍රී විමල් වීරවංශගේ සභාපතීත්වයෙන් යුත් උත්තර ලංකා සභාගය තීරණය කර තිබෙනවා.\nඑමෙන්ම, පාර්ලිමේන්තු මන්ත්‍රී ඩලස් අලහප්පෙරුමගේ නායකත්වයෙන් යුත් නිදහස ජනතා සභාව, සමගි ජනබලවේගය, ශ්‍රී ලංකා නිදහස් පක්ෂය, ජාතික ජනබලවේගය ඇතුළු පක්ෂ හා පර්ශව කිහිපයක් ද අයවැයට විරුද්ධව ඡන්දය ප්‍රකාශ කිරීමටයි තීරණය කර ඇත්තේ.\nලබන වසරට අදාළ අයවැය යෝජනාවලිය මුදල් අමාත්‍යවරයා වශයෙන් ජනාධිපති රනිල් වික්‍රමසිංහ පසුගිය 14 වනදා පාර්ලිමේන්තුවට ඉදිරිපත් කළා. එහි 7 වන සහ අවසන් වන දිනය වන අද පස්වරුවේ ඡන්ද විමසීම පැවැත්වීමට නියමිතයි.\nමේ අතර, සංශෝධනයන්ට එකඟව අයවැය සඳහා සියලුදෙනා සහය දැක්විය යුතු බව ප්‍රකාශ කළ හිටපු අග්‍රාමාත්‍ය මහින්ද රාජපක්ෂ වැඩිදුරටත් කියා සිටියේ අඩු ආදායම්ලාභීන් රකින්න සමාජ ආරක්ෂණ දැලක් එලිය යුතු බවයි.",
       "URL": "https://www.hirunews.lk/320991/අඩු-ආදායම්ලාභීන්-රකින්න-සමාජ-ආරක්ෂණ-දැලක්-එලිය-යුතු-බව-හිටපු-අගමැති-මහින්ද-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=717"
}