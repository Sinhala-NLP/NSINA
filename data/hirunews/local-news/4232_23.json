{
       "Source": "hirunews",
       "Timestamp": "Monday, 06 November 2017 - 12:46",
       "Headline": "පිරවුම්හල් අසල අදත් පෝලිම් -  ආරක්ෂාවට පොලීසියත්",
       "News Content": "පෙට්‍රල් ලබාගැනීමේ අරමුණින් අද දහවල් වනවිටත් ඉන්ධන පිරවුම්හල් අසළ දිගු පෝලිම් දක්නට ලැබුණු බව එහි සංචාරයක නිරතවූ හිරු වාර්තාකරුවන් සඳහන් කළා.\nඇතැම් ඉන්ධන පිරවුම්හල්වල පෙට්‍රල් නැත යනුවෙන් පුවරු පවා ප්‍රදර්ශනය කර ඇති අයුරු දක්නට ලැබුණු බවයි අප වාර්තාකරුවන් සඳහන් කළේ.\nඑමෙන්ම පිරවුම්හල්වලින් පෙට්‍රල් සීමාසහිතව නිකුත් කරන ලෙස ඛනිජ තෙල් නීතිගත සංස්ථාව පිරවුම්හල් බලධාරීන්ට උපදෙස් ලබාදී තිබුණා.\nමේ අතර ඇතැම් පිරවුම්හල්වලට පොලිස් ආරක්ෂාවද යොදවා තිබුණේ පොම්පකරුවන් සහ පාරිභෝගිකයන් අතර ගැටුම් ඇතිවීම වළක්වාගැනීම සඳහායි.\nපවතින පෙට්‍රල් අර්බුදය සම්බන්ධයෙන් සාකච්ඡා කිරීම සඳහා ජනාධිපති මෛත්‍රිපාල සිරිසේන ඛනිජ තෙල් අමාත්‍යාංශ නිලධාරීන් ජනාධිපති ලේකම් කාර්යාලය වෙත අද පෙරවරුවේ කැඳවා තිබුණා.\nමෙහිදී සංස්ථාව සතුව තිබෙන ඉන්ධන තොග කළමනාකරණය කරමින් ඉදිරි දින කිහිපය තුළ බෙදාහරින ආකාරය පිළිබඳව සාකච්ඡා කර ඇති බවයි වාර්තාවන්නේ.\nකෙසේ වෙතත් පවතින පෙට්‍රල් තොග බෙදාහරින ආකාරය පිළිබඳව මේ වනවිට විෂයභාර අමාත්‍යවරයා සහ ඛනිජතෙල් නීතිගත සංස්ථාවේ නිලධාරීන් එම අමාත්‍යාංශයේදී සාකච්ඡාවක් ආරම්භ කර තිබෙනවා.\nදිනකට මෙරට පෙට්‍රල් අවශ්‍යතාව මෙටි‍්‍රක් ටොන් 2500 ත්, 2700 ත් අතර වන බවයි ලංකා ඛනිජතෙල් නීතිගත සංස්ථාවේ කළමනාකාර අධ්‍යක්‍ෂ සංජීව විජේරත්න කියා සිටියේ. එම ඉන්ධන තොග ප්‍රමාණය දිවයින පුරා බෙදාහැරීම අද පෙරවරුවේ ආරම්භ කෙරුණා.\nමේ හේතුවෙන් පවතින ඉන්ධන හිඟයට යම් විසඳුමක් අද පස්වරුව වන විට ලැබෙනු ඇතැයි අපේක්ෂා කරන බව ඛනිජ තෙල් නීතිගත සංස්ථාවේ කළමනාකාර අධ්‍යක්‍ෂ සංජීව විජේරත්න හිරු ප්‍රවෘත්ති අංශයට කියා සිටියා.\nමේ අතර දෛනික අවශ්‍යතාව සපුරාලීම සඳහා තවත් දින 4 කට පමණක් ප්‍රමාණවත් පෙට්‍රල් සංචිත සංස්ථාව සතුව පවතින බව ඛනිජ තෙල් සම්පත් සංවර්ධන අමාත්‍යාංශයේ ලේකම් උපාලි මාරසිංහ සඳහන් කළා.\nකෙසේ වෙතත් ඉන්ධන රැගත් නැවක් අනිද්දා දිවයිනට පැමිණියත් දිවයින පුරා ඇති තෙල් හිඟයට සම්පූර්ණයෙන් විසඳුමක් ලබාදිය හැක්කේ ලබන 12 වනදා බවයි ලංකා ඛනිජ තෙල් නිදහස් සේවක සංගමයේ සභාපති බන්දුල සමන් කුමාර හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/175373/පිරවුම්හල්-අසල-අදත්-පෝලිම්-ආරක්ෂාවට-පොලීසියත්",
       "Category": "Local News",
       "Parent URL": "https://www.hirunews.lk/local-news.php?pageID=4232"
}