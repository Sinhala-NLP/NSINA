{
       "Source": "hirunews",
       "Timestamp": "Wednesday, 20 April 2022 - 6:32",
       "Headline": "ඉන්ධන බවුසර් අවහිර නොකරන්න - ජ්‍යේෂ්ඨ නියෝජ්‍ය පොලිස්පති අජිත් රෝහණ (වීඩියෝ)",
       "News Content": "රඹුක්කන විරෝධතාවයේ දී ඉන්ධන ලීටර් 30,000ක් අඩංගු බවුසරයකට ගිනි තැබීමට උත්සාහ කිරීම වැළැක්වීමට සහ සිදුවිය හැකි අලාභ හානි නැවැත්වීමට අවම බලය යෙදවීමට සිදු වූ බව පොලිස්පති සී.ඩී. වික්‍රමරත්න පවසනවා.\nඑමෙන්ම, ඊයේ (19) දින සිදු වූ කලහකාරී තත්ත්වය යළිත් ඇති නොවීමට වගබලා ගැනීමටත්, කිසිදු ලෙසකින් අත්‍යවශ්‍ය භාණ්ඩ ප්‍රවාහනයක් වන ඉන්ධන ප්‍රවාහන බවුසර් අවහිර කිරීමට උත්සාහ නොකරන ලෙසත් ජ්‍යේෂ්ඨ නියෝජ්‍ය පොලිස්පති අජිත් රෝහණ මහජනතාවගෙන් ඉල්ලීමක් සිදු කරනවා.\nමේ අතර රඹුක්කන ප්‍රදේශයේ විරෝධතාකරුවන්ට එල්ල කරන ලද ප්‍රහාරය පිළිබඳ සිය කණස්සල්ල පළ කරන අතර, ප්‍රචණ්ඩත්වය සාමකාමී  විරෝධතාකරුවන්ගේ අයිතිවාසිකම්වලට බාධා පමුණුවන බව ද පොලිස්පතිවරයා වැඩිදුරටත් ප්‍රකාශ කළා.\nයම් හෙයිකින් ඉන්ධන ප්‍රවාහන කටයුතු සිදු වන බවුසර යලි අවහිර වුවහොත්, දිවයින පුරා අඛණ්ඩව සේවාවල නියැලෙන අත්‍යවශ්‍ය ආහාරපාන, ඖෂධ ආදිය ප්‍රමාදවීම්වලට ලක්විය හැකි බවයි ජ්‍යේෂ්ඨ නියෝජ්‍ය පොලිස්පතිවරයා පෙන්වා දෙන්නේ.\nරඹුක්කනදී ඊයේ (19) ඇති වූ උණුසුම්කාරි තත්ත්වයත් සමඟ පැනවූ එම ප්‍රදේශයට පැනවූ පොලිස් ඇඳිරිනීතිය තවදුරටත් ක්‍රියාත්මක බව පොලිස් මූලස්ථානය පවසනවා.\nසිද්ධිය සම්බන්ධයෙන් නිරීක්ෂණය සඳහා සහ ඇඳිරිනීත්‍ය සම්බන්ධයෙන් තීන්දුවක් ගැනීමට මේ වනවිටත් ජ්‍යේෂ්ඨ පොලිස් නිලධාරින් පිරිසක් එම ප්‍රදේශයේ සංචාරයක නිරත වන බවයි වාර්තා වන්නේ.\nඉන්ධන මිල ඉහළ දැමීමට විරෝධය පළ කරමින් රඹුක්කන නගරයේ ඊයේ පෙරවරුවේ ආරම්භ කළ මහජන විරෝධය පස්වරුව වනවිට දැඩි උණුසුම්කාරී තත්ත්වයක් බවට පත් වුණා.\nමෙහිදී තත්ත්වය පාලනය කිරීම සඳහා පොලිසිය කදුළු ගෑස් ප්‍රහාරයක් එල්ල කළ අතර අනතුරුව පොලිසිය එල්ල කළ වෙඩි තැබීමෙන් එක් පුද්ගලයෙකු මිය ගොස් 21 දෙනෙකු තුවාල ලැබුවා.\nඔවුන් සියලු දෙනා ප්‍රතිකාර සඳහා කෑගල්ල මහ රෝහලට ඇතුළත් කළ අතර ඉන් 15 දෙනෙකු වැඩිදුර ප්‍රතිකාර සඳහා මාරු කර යැවුණේ මහනුවර මහ රෝහලටයි.\nගැටුමෙන් පසු ප්‍රදේශයේ පවතින තත්ත්වය නිරීක්ෂණය කිරීම සඳහා රජයේ රස පරීක්ෂකවරයා එම ප්‍රදේශයට පැමිණ තිබෙනවා.\nමෙතෙක් සිදුකළ පරීක්ෂණ සම්බන්ධයෙන් වාර්තාවක් අද (20) පස්වරුවේ පොලිසිය විසින් කෑගල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.\nගැටුමේදී පොලිසිය බලය භාවිතා කළ ආකාරය සම්බන්ධයෙන් විමර්ෂණය සඳහා පරීක්ෂණ මණ්ඩලයක් පත්කළ බව පොලිස්පති සී.ඩී. වික්‍රමරත්න සඳහන් කළා.",
       "URL": "https://www.hirunews.lk/302323/ඉන්ධන-බවුසර්-අවහිර-නොකරන්න-ජ්‍යේෂ්ඨ-නියෝජ්‍ය-පොලිස්පති-අජිත්-රෝහණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1221"
}