{
       "Source": "hirunews",
       "Timestamp": "Sunday, 08 May 2022 - 19:42",
       "Headline": "අර්බුදය විසදන්න නීතිඥ සංගමය දූත මෙහෙවරක - ජනපතිත් හමුවේ",
       "News Content": "රටේ වත්මන් ආර්ථික අර්බුදය සහ දේශපාලන අර්බුදය සම්බන්ධයෙන් වූ යෝජනා සම්බන්ධයෙන් සාකච්ඡා කිරීමට ශ්‍රී ලංකා නිීතිඥ සංගමය අද ජනාධිපති ගෝඨාභය රාජපක්ෂ හමුව තිබෙනවා.\nකොටුව ජනාධිපති මන්දිරයේදී එම හමුව සිදුව ඇති අතර ශ්‍රී ලංකා නීතිඥ සංගමය එලෙස ජනාධිපතිවරයා හමුවුයේ විපක්ෂ නායක සජිත් ප්‍රේමදාස ප්‍රධාන සමගි ජනබලවේගය සහ හිටපු ජනාධිපති මෛත්‍රීපාල සිරිසේන ප්‍රධාන ස්වාධීන මන්ත්‍රිවරුන් සමග පෙරවරුවේ සාකච්ඡා කිරීමෙන් අනතුරුවයි.\nශ්‍රී ලංකා නීතීඥ සංගමය අලුත්කඩේ උසාවි සංකීර්ණය ආසන්නයේ පිහිටි ඔවුන්ගේ සංගම් කාර්යාලයේදී ශ්‍රී ලංකා නිදහස් පක්ෂය ප්‍රමුඛ ස්වාධීන මන්ත්‍රීවරු සමඟ සාකච්ඡාවක නිරත වුණා.\nපැයකට ආසන්න කාලයක් මෙම සාකච්ඡාව පැවැත්වුණා.\nසාකච්ඡාවෙන් පසු සමගි ජනබලවේග නියෝජතයින් පිරිසක් ශ්‍රී ලංකා නීතිීඥ සංගමය හමුව තිබෙනවා.\nමේ ඉන් අනතුරුව මාධ්‍ය වෙත අදහස් දැක්වූ විපක්ෂ නායක සජිත් ප්‍රේමදාස කියා සිටියේ විධායක ජනාධිපති ක්‍රමය අහෝසි කිරීමේ ස්ථාවරය කිසිදු ලෙසකින් වෙනස් නොකරන බවයි.\nමෙම සාකච්ඡා ඉදිරියට පවත්වාගෙන යනු ලබන්නේ ඒ මත පදනම්ව බව ද ඔහු කියා සිටියා.\nශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් ද අනතුරුව මාධ්‍ය වෙත අදහස් දැක්වුවා.\nඔහු කියා සිටියේ ජනාධිපතිවරයා විසින් විපක්ෂ නායකවරයාට කළ ආරාධනය කල් පැන ගිය තීන්දුවක් වන අතර එම තීන්දුව ගත යුතුව තිබුණේ මීට පෙර දී බවයි.\nශ්‍රී ලංකා නීතීඥ සංගමය සමඟ පැවති සාකච්ඡාවෙන් අනතුරුව එහි ප්‍රගතිය පිළිබදව දැනුවත් කිරීම සදහා විපක්ෂ නායක කාර්යාලයේදී සමගි ජනබලවේගයේ මාධ්‍ය හමුවක් අද දහවල් පැවතියා.\nඒ, විපක්ෂ නායක සජිත් ප්‍රේමදාසගේ ප්‍රධානත්වයෙන්.\nනීතිඥ සංගමය සමග පැවති සාකච්ඡා සම්බන්ධයෙන් තම මන්ත්‍රී කණ්ඩායම දැනුවත් කිරීම සදහා එම සාකච්ඡාව පැවති බවයි විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ.\nමේ අතර, අග්‍රාමාත්‍යවරයා ඉවත් කිරීමට ජනාධිපතිවරයා තීන්දුවක් ගෙන ඇති බවට පළවු වාර්තා වරදවා වටහාගැනීමක් බව ජනමාධ්‍ය අමාත්‍ය නාලක ගොඩහේවා ප්‍රකාශ කළා.",
       "URL": "https://www.hirunews.lk/303859/අර්බුදය-විසදන්න-නීතිඥ-සංගමය-දූත-මෙහෙවරක-ජනපතිත්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1182"
}