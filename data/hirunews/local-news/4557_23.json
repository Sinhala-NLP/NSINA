{
       "Source": "hirunews",
       "Timestamp": "Wednesday, 19 April 2017 - 7:47",
       "Headline": "පොලිස් සැරයන්ගේ සිරුර ගැන පශ්චාත් මරණ පරීක්ෂණය අද",
       "News Content": "රජකාරියේ නිරතව සිටියදී අතුරුදන්ව පසුව කලාඔය - නීලබැම්ම ප්‍රදේශයේ තිබී සොයා ගත් පොලිස් සැරයන්වරයාගේ මළ සිරුර සම්බන්ධයෙන් පශ්චාත් මරණ පරීක්ෂණය අද සිදුකිරීමට නියමිතයි.\nමේ අතර, අදාළ සිද්ධිය පිළිබදව විශේෂ පොලිස් කණ්ඩායම් දෙකක් යොදවා පරීක්ෂණ සිදුකරන බවයි සාලියවැව ප්‍රදේශයේ ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශය සිදුකළ විමසීමකදී සදහන් කළේ.\nමෙම පොලිස් සැරයන්වරයා සිය දිවි හානි කර ගත්තේ ද එසේත් නොමැති නම් මෙය ඝාතනයක් ද යන්න මේ වන තුරුත් නිශ්චිතව අනාවරණ වී නැහැ.\nතම රාජකාරී ගිනි අවිය සමඟ පසුගිය අප්‍රේල් 4 වන දා සිට අතුරුදන්ව සිටි අනුරාධපුර පොලීසියේ කොස්තාපල්වරයාගේ හිසේ කොටස් පුත්තලම - නීලබැම්ම ඇළ අසළ කුඩා වළක තිබී පෙරේදා හමුවුණා.\nපොලීසිය සඳහන් කළේ පසුව පෙරේදා දිනයේදී එම ස්ථානයේම තිබී ඔහුගේ හිස සුන් මළ සිරුර ද හමුවූ බවයි.\nවනාන්තර ප්‍රදේශයක් වූ මෙහි තිබූ මළ සිරුර පිළිබදව හෝඩුවාව ලබාදී ඇත්තේ ප්‍රදේශවාසියෙකු විසින්.",
       "URL": "https://www.hirunews.lk/159461/පොලිස්-සැරයන්ගේ-සිරුර-ගැන-පශ්චාත්-මරණ-පරීක්ෂණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4557"
}