{
       "Source": "hirunews",
       "Timestamp": "Sunday, 03 April 2016 - 9:12",
       "Headline": "හෙරොයින් සමඟ අත්අඩංගුවට ගත් විදේශිකයන් දින 7 ක් රඳවාගෙන ප්‍රශ්න කිරීමට අවසර",
       "News Content": "ශ්‍රී ලංකාවට මුහුදු මගින් හෙරොයින් රැගෙන එන ජාවාරමට සම්බන්ධ තවත් දේශීය සහ විදේශීය පුද්ගලයන් කිහිපදෙනෙකු පිළිබඳ තොරතුරු හෙළිවී ඇති බව පොලිස් මත්ද්‍රව්‍ය නාශක කාර්යාංශය පවසනවා.\nජාත්‍යන්තර පොලීසියේද සහය ඇතිව ඔවුන් අත්අඩංගුවට ගැනීම සඳහා බුද්ධි මෙහෙයුම් ක්‍රියාත්මක කර ඇති බවයි එහි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට කියා සිටියේ.\nමේ අතර ශ්‍රී ලංකාවට රැගෙන එමින් තිබූ හෙරොයින් කිලෝග්‍රෑම් 110 ක් සමඟ දකුණු මුහුදු ප්‍රදේශයේදී නාවික හමුදාව සහ පොලිස් මත්ද්‍රව්‍ය නාශක කාර්යාංශය මගින් අත්අඩංගුවට ගත් පුද්ගලයන් 14 දෙනා  තවදුරටත් රඳවාගෙන ප්‍රශ්න කෙරෙනවා.\nඔවුන් දින 7 ක් රඳවාගැනීමට කොළඹ - කොටුව මහේස්ත්‍රාත්වරිය ඊයේ අවසර ලබාදුන්නා.\nමීට අමතරව අත්අඩංගුවට ගත් පුද්ගලයන් අතර සිටින විදේශීය ජාතිකයන් සම්බන්ධයෙන් ඔවුන්ගේ රටවල තානාපති කාර්යාල දැනුවත් කිරීමටද පියවර ගෙන තිබෙනවා.\nඑමෙන්ම මේ දක්වා සිදුකර ඇති පරීක්ෂණවලදී හෙළිකර ඇත්තේ දීර්ඝ කාලයක් තිස්සේ ඇෆ්ගනිස්ථානය සහ පාකිස්ථානය හරහා මෙලෙස මත්කුඩු දිවයිනට රැගෙන විත් ඇති බවටයි.",
       "URL": "https://www.hirunews.lk/129993/හෙරොයින්-සමඟ-අත්අඩංගුවට-ගත්-විදේශිකයන්-දින-7-ක්-රඳවාගෙන-ප්‍රශ්න-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=5104"
}