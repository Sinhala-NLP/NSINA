{
       "Source": "hirunews",
       "Timestamp": "Tuesday, 08 August 2017 - 16:02",
       "Headline": "මහින්දගේ රියදුරුට අධිකරණය අද දුන් නියෝගය",
       "News Content": "හිටපු ජනපති මහින්ද රාජපක්ෂගේ රියදුරු ලෙස කටයුතු කළ කපිතාන් තිස්ස විමලසේනගේ ඇප ඉල්ලීම ප්‍රතික්ෂේප කළ කොළඹ අතිරේක මහේස්ත්‍රාත් සැකකරු මේ මස 10 දක්වා රක්ෂිත බන්ධනාගාර ගත කළා.\nසැකකරුට පොදු දේපළ පනත යටතේ චෝදනා එල්ල වී ඇති බව පැවසු අධිකරණය එහිදී ඇප දීමට තරම් සුවිශේෂ හේතුවක් නොමැති බව සඳහන් කළා.\nකඩුවෙල- කොරතොට ප්‍රදේශයේ පිහිටි ඉඩමක අනවසරයෙන් ගල්කොරියක්‌ පවත්වාගෙන යාම ඇතුළු චෝදනා කිහිපයක්‌ යටතේ මූල්‍ය අපරාධ විමර්ශන කොට්‌ඨාසය විසින් සැකපිට හිටපු ජනාධිපති මහින්ද රාජපක්‌ෂගේ රියෑදුරකු ලෙස කටයුතු කළ කපිතාන් තිස්‌ස විමලසේන නමැත්තා අත්අඩංගුවට ගත්තා.\nඅනවසරයෙන් ගල්කොරියක්‌ පවත්වාගෙන යන බවට ලැබී ඇති පැමිණිල්ලක්‌ සම්බන්ධයෙන් සිදුකරන පරීක්ෂණ මෙන්ම අයථා මුදල් ගනුදෙනුවක්‌, වාහන අවභාවිතයක්‌ සම්බන්ධයෙන් ද ඔහුට චෝදනා එල්ල වුනා.",
       "URL": "https://www.hirunews.lk/167928/මහින්දගේ-රියදුරුට-අධිකරණය-අද-දුන්-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=4381"
}