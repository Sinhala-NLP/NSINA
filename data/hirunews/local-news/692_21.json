{
       "Source": "hirunews",
       "Timestamp": "Friday, 02 December 2022 - 17:03",
       "Headline": "හිටපු මහේස්ත්‍රාත්වරියකට කොළඹ මහාධිකරණයෙන් දස වසරක සිරදඩුවම් නියම කරයි",
       "News Content": "ගාල්ලේ හිටපු මහේස්ත්‍රාත්වරියක් වන ඩී.එස්. මෙරින්චිආරච්චිට කොළඹ මහාධිකරණය විසින් බරපතල වැඩ සහිත වසර 10ක සිරදඩුවම් නියම කර තිබෙනවා. ‍\nඒ සුරාබදු වැරදි සඳහා අයකරන දඩමුදල් අඩුවෙන් සටහන් කිරීම තුළින් පොදු දේපළ පනත යටතේ වරදක් සිදුකළේ යැයි චෝදනා කරමින් පනවා තිබූ නඩු දෙකකට අදාළවයි.\nඒ අනුව එක් නඩුවකට වසර 05ක් බැගින් වන පරිදි වසර 10ක සිරදඩුවම් නියම කිරීමටයි මහාධිකරණ විනිසුරු අමල් රණරාජා නියෝග කර ඇත්තේ.\nඑමෙන්ම අධිකරණය මඟහැර සිටින විත්තිකාරිය අත්අඩංගුවට ගෙන අධිකරණයට ඉදිරිපත් කරන ලෙසට විවෘත වරෙන්තුවක් ද නිකුත් කර තිබෙනවා.\nඊට අමතරව විත්තිකාරියට රුපියල් 22,500ක දඩයක් ද කොළඹ මහාධිකරණය නියම කළා.\n2000 වසරේ දී සුරාබදු නඩුවක් සඳහා නියම කෙරුණු රුපියල් 7500ක දඩ මුදලක් රුපියල් 1500ක් ලෙස සටහන් කිරීම සහ තවත් නඩුවක රුපියල් 5000ක දඩ මුදලක් රුපියල් 1500ක් ලෙස සටහන් කිරීම ඇයට එල්ලවූ චෝදනාවයි.\nඑය සාධාරණ සැකයකින් තොරව ඔප්පු වී ඇති බවට මහාධිකරණය තීන්දු කර තිබෙනවා.",
       "URL": "https://www.hirunews.lk/321809/හිටපු-මහේස්ත්‍රාත්වරියකට-කොළඹ-මහාධිකරණයෙන්-දස-වසරක-සිරදඩුවම්-නියම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=692"
}