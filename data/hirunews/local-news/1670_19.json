{
       "Source": "hirunews",
       "Timestamp": "Friday, 24 September 2021 - 19:57",
       "Headline": "තෝරා ගත් අවදානම් කාණ්ඩවලට වසරක් පාසා කොරෝනා එන්නත් ලබාදීමට සිදුවනු ඇතැයි විශේෂඥයන් කියයි (වීඩියෝ)",
       "News Content": "තෝරාගත් අවදානම් කාණ්ඩවලට අයත් පුද්ගලයින්ට වසරක් පසා කොරෝනා මර්දන එන්නතක් ලබාදීමට සිදුවනු ඇති බව ශ්‍රී ජයවර්ධනපුර විශ්වවිද්‍යාලයේ මහාචාර්ය නීලිකා මලවිගේ පවසනවා.\nමේ අතර නිදන්ගත රෝගවලන් පෙළන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට එන්නත් ලබාදෙමින් දරුවන් සඳහා එන්නත් කිරීමේ වැඩසටහන අද ආරම්භ වුණා.\nනිදන්ගත රෝගවලන් පෙළන සහ විශේෂ අවශ්‍යතා සහිත වයස අවුරුදු 12ට වැඩි දරුවන් එන්නත් කිරීමේ වැඩසටහන කොළඹ රිජ්වේ ආර්යා ළමා රෝහලේ දී අද ආරම්භ වුණේ අවුරුදු 14ක දැරියකට ෆයිසර් එන්නත ලබාදීමෙන්.\nඊට සමගාමීව නිධන්ගත රෝගවලින් පෙළෙන සහ විශේෂ අවශ්‍යතා සහිත වයස අවුරුදු 12ට වැඩි දරුවන් එන්නත් කිරීමේ වැඩසටහන කුරුණෑගල ශික්ෂණ රෝහලේදී මෙන්ම අනුරාධපුර ශික්ෂණ රෝහලේදීද අද සිදුකෙරුණා.\nඅවුරුදු 12ට වැඩි දරුවන් එන්නත් කිරීම සඳහා ෆයිසර් එන්නතට ඉකුත් මැයි මාසයේදී නිෂ්පාදන සමාගම අනුමැතිය ලබාදුන්නා.\nමේ අතර ළමුන් සඳහා වන එන්නත්කරණ වැඩපිළවෙල ඔක්තෝම්බර් අවසානය වන විට සිදු කර අවසන් කිරීමට හැකිවනු ඇති බවයි සෞඛ්‍ය අමාත්‍ය කෙහෙළිය රඹුක්වැල්ල කියාසිටියේ.\nමෙරට ළමුන් සඳහා වන එන්නත්කරණ වැඩපිළිවෙල අද (24) නිල වශයෙන් රිජ්වේ ආර්යා ළමා රෝහලේදී ආරම්භ කිරීමේ අවස්ථාවට එක්වෙමින් සෞඛ්‍ය අමාත්‍යවරයා කියාසිටියේ වයස අවුරුදු 12 – 19 අතර සංකුලතා සහිත දරුවන් මෙම වැඩපිළිවෙල යටතේ මුලිකව එන්නත්කරණයට ලක් කෙරෙන බවයි.\nඒ අනුව කායික හා මානසික සංකූලතා සහිත දරුවන්ට මෙම එන්නත මුලිකව ලබාදීම සිදුවනවා.\nවිශේෂඥ වෛද්‍යවරයකුගේ අධීක්ෂණය යටතේ මුලික රෝහලකින් ඉහළ රෝහලක් තුළදී මෙම එන්නත්කරණය සිදු කෙරෙනවා.\nසෞඛ්‍ය අංශ මේ වන විට හඳුනා ගෙන ඇති ආකාරයට ශ්‍රී ලංකාව තුල වයස අවුරුදු 12 – 19ත් අතර විවිධ සංකූලතා සහිත දරුවන් 35000ක් පමණ සිටිනවා.\nඒ අනුව ඔවුනට ෆයිසර් එන්නත ලබා දීමටයි තීරණය කර ඇත්තේ.\nසෞඛ්‍ය ක්ෂේත්‍රයේ වෛද්‍ය අංශය ඇතුළු සියලු ක්ෂේත්‍ර හා අධ්‍යාපන ක්ෂේත්‍රය සමඟ මෙම වැඩපිළිවෙල පිළිබද දීර්ඝව සාකච්චා කල අතර එහිදී ගනු ලැබු තීන්දු තීරණ ඔස්සේ ළමුන්  සඳහා එන්නත්කරණ වැඩපිළිවෙල ආරම්භ කල බවයි සෞඛ්‍ය අමාත්‍යවරයා කියාසිටියේ.\nජනාධිපතිවරයාගේ උපදෙස් මත මේ පිළිබදව දැඩි අවධානය යොමු කර ගත යුතු ක්‍රියාමාර්ග හා නිර්ණායක පිළිබදව දැඩිව සාකච්ඡාවට ලක් කෙරුණු බව ද  අමාත්‍ය කෙහෙළිය රඹුක්වැල්ල මෙහිදී සඳහන් කළා.\nවෛද්‍ය අංශයේ නිර්දේශ මත විවිධ සංකූලතා සහිත දරුවන් සුපරික්ෂාවට ලක් කරමින් ඔවුන්ගේ ජීවිත ආරක්ෂා කිරීමේ අරමුණින් එම දරුවන් සඳහා මුලිකව එන්නත්කරණය සිදු කරන බවයි ඔහු පෙන්වා දුන්නේ.\nමෙම වැඩපිළිවෙල අනුව මුලිකව සුදුසුකම් ලත් දරුවන්ට වෛද්‍ය උපදෙස් අනුව ගන්නා වු තීරණ ඔස්සේ එන්නත්කරණය සිදු කරන අතර එහි විද්‍යාත්මක පදනම තුළ සිට වෛද්‍ය හා සෞඛ්‍ය අංශය විශ්ලේෂණාත්මක කටයුතු තරන බව ද සෞඛ්‍ය අමාත්‍ය වරයා මෙහිදී කියාසිටියා.\nලබන සඳුදා (27)  සිට කොළඹ දිස්ත්‍රික්කයේ අනෙකුත් රෝහල්වලදී ද මෙරට ළමුන් සඳහා වන එන්නත්කරණ වැඩපිළිවෙ ක්‍රියාවට නැංවීමට සැලසුම් කර තිබෙනවා.\nමේ අතර, එන්නත්කරණය ගැන සිදුකර ඇති පර්යේෂණ සම්බන්ධයෙන් දැනුවත් කිරීම සඳහා ශ්‍රී ජයවර්ධනපුර විශ්වවිද්‍යාලය අද මාධ්‍ය හමුවක් කැඳවා තිබුණා.\nඑහිදී අදහස් දැක්වූ මහාචාර්ය නීලිකා මලවිගේ කියා සිටියේ වයස අවුරුදු 50 ට වැඩි පුද්ගලයින්ට කොරෝනා මර්දන එන්නතක 03 වන මාත්‍රාවක් ලබාදීම සුදුසු වනු ඇති බවයි.\nඅද දිනයේ මේ දක්වා කොරෝනා ආසාදිතයින් 923 දෙනෙකු වාර්තා වී තිබෙනවා.\nඒ සමඟ මෙරට සමස්ත ආසාදිතයින් සංඛ්‍යාව 510,963ක් දක්වා ඉහළ ගියා.\nඑසේම, ඊයේ සිදුවූ කොරෝනා ආසාදිත පුද්ගල මරණ 82 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළ අතර, ඒ සමඟ මෙරට සමස්ත කොරෝනා මරණ සංඛ්‍යාව සටහන් වන්නේ 12,530ක් ලෙසයි.",
       "URL": "https://www.hirunews.lk/283142/තෝරා-ගත්-අවදානම්-කාණ්ඩවලට-වසරක්-පාසා-කොරෝනා-එන්නත්-ලබාදීමට-සිදුවනු-ඇතැයි-විශේෂඥයන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1670"
}