{
       "Source": "hirunews",
       "Timestamp": "Thursday, 15 September 2016 - 14:56",
       "Headline": "පාර්ලිමේන්තු මන්ත්‍රී මහින්දානන්ද අළුත්ගමගේ රක්ෂිත බන්ධනාගාරයට",
       "News Content": "අත්අඩංගුවට ගත් හිටපු ක්‍රීඩා අමාත්‍ය පාර්ලිමේන්තු මන්ත්‍රී මහින්දානන්ද අලූත්ගමගේ ලබන 22 වනදා දක්වා රක්ෂිත බන්ධනාගාරගත කිරීමට අධිකරණය අද (15) නියෝග කළා.\nමුදල් විශුද්ධිකරණ පනත යටතේ මන්ත්‍රීවරයාට එරෙහිව තිබූ පැමිණිල්ලක් සම්බන්ධයෙන් ප්‍රකාශයක් ලබාදීමට අද (15) පෙරවරුවේ ඔහු අපරාධ පරීක්ෂණ දෙපාර්තමේන්තුව වෙත පැමිණියා.\nඑම අවස්ථාවේදීයි මන්ත්‍රීවරයා අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවේ.\nකොළඹ 07 - කිංසි පාරේ පිහිටි මන්ත්‍රීවරයාට අයත් නිවසක් මිලදී ගැනීම සඳහා රුපියල් මිලියන 27 ක මුදලක් උපයාගත් ආකාරය සම්බන්ධයෙන් ඔහුට එරෙහිව චෝදනා එල්ල වී තිබුණා.\nඒ සම්බන්ධයෙන් අත්අඩංගුවට ගත් පාර්ලිමේන්තු මන්ත්‍රී මහින්දානන්ද අළුත්ගමගේ කොළඹ කොටුව මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුවයි රක්ෂිත බන්ධනාගාරගත කිරීමට නියෝග කළේ.\nඑම අවස්ථාවේදී අධිකරණ සංකීර්ණයට ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් කිහිප දෙනෙකු පැමිණ සිටියා.",
       "URL": "https://www.hirunews.lk/143060/පාර්ලිමේන්තු-මන්ත්‍රී-මහින්දානන්ද-අළුත්ගමගේ-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4878"
}