{
       "Source": "hirunews",
       "Timestamp": "Tuesday, 02 August 2022 - 21:03",
       "Headline": "නැන්සි තායිවානයට ගොඩ බසිද්දී, චීන ප්‍රහාරක ගුවන් යානා තායිවානය එල්ලයේ ගුවන් ගත් වෙයි",
       "News Content": "ඇමරිකා එක්සත් ජනපද කතානායක නැන්සි පෙලෝසි (nancy pelosi) මීට ටික වේලාවකට පෙර තායිවානයට ගොඩ බැස ඇති බව ජාත්‍යන්තර මාධ්‍ය වාර්තා කරනවා.\nඒ චීනය සහ ඇමරිකාව අතර තායිවානය සම්බන්ධයෙන් බරපතල මත ගැටුම් උත්සන්න වෙමින් පවතින සමයකයි.\nඇමරිකානු කතානායකවරිය ගේ තායිවාන සංචාරයක් සමග චීනය තායිවානය ආසන්නයේ ඇති ෆුජියාන් ප්‍රදේශයට ඔවුන්ගේ සන්නද්ධ රථ සහ ආරක්ෂක හමුදාවන් විශාල ලෙස පෙළගස්වන බව දැක්වෙන වීඩීයෝ දර්ශන මේ වන විට සමාජ මාධ්‍ය ඔස්සේ දැඩි ලෙස සංසරණය වනවා.\nමෙම සංචාරය තුළ දී ඇමෙරිකානු කතානායකවරිය තායිවානයේ දින හතරක් ගත් කිරීමට නියමිතව ඇති අතර එහිදී ඇය ද්විපාර්ෂික සාකච්ඡා කිහිපයකට එක්වන බවයි වාර්තා වන්නේ.\nකෙසේ වෙතත් ඇමෙරිකානු කතානායකවරිය ගේ තායිවාන සංචාරය සම්බන්ධයෙන් මුල සිටම විරෝධය පළ කළ චීනය දැඩි ලෙස කියා සිටියේ තායිවානය තම පාලන ප්‍රදේශයට අයත් සිය අණසක යටතේ ක්‍රියාත්මක වන ස්වයංපාලන භූමි ප්‍රදේශයක් බවයි.\nචීන මධ්‍යම ආණ්ඩුවේ අනුමැතියකින් තොරව ඇමරිකානු රාජ්‍ය නිලධාරීන් එහි සංචාරය කරන්නේ නම් ඔවුන් හට බරපතල ප්‍රතිවිපාක විඳීමට සිදු වනු ඇති බවටයි චීනය අනතුරු අඟවා සිටියේ.\nමේ අතර ජාත්‍යන්තර මාධ්‍ය පෙන්වා දෙන්නේ මේ වන විටත් චීන SU 35 වර්ගයේ ප්‍රහාරක ගුවන් යානා ඛණ්ඩයක් තායිවාන සමුද්‍ර සන්ධිය දෙසට පියාසර කරමින් සිටින බවයි.\nඑමෙන්ම ඇමරිකානු බලගතු යුධ නෞකා ද තායිවාන සීමාවන් කේන්ද්‍රකර කරගනිමින් ස්ථානගත කර ඇති බවත් ජාත්‍යන්තර මාධ්‍ය මීට පෙර වාර්තා කලා\nවසර 25කට ආසන්න කාලයකදී තායිවානයේ සංචාරයේ නිරත වන ඉහලම එක්සත් ජනපද රාජ්‍ය නිලධාරියා වන්නේ නැන්සි පෙලෝසි යි.",
       "URL": "https://www.hirunews.lk/311709/නැන්සි-තායිවානයට-ගොඩ-බසිද්දී-චීන-ප්‍රහාරක-ගුවන්-යානා-තායිවානය-එල්ලයේ-ගුවන්-ගත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=971"
}