{
       "Source": "hirunews",
       "Timestamp": "Saturday, 19 December 2020 - 13:28",
       "Headline": "හිරු පුවත පළදරමින් මොරගහවැවට තාක්ෂණයේ නිම්වළලු පුළුල් වෙයි (වීඩියෝ)",
       "News Content": "21 වැනි සියවසට ගැලපෙන නව තාක්ෂණයෙන් මෙරට දරු පරපුර සන්නද්ධ කළ යුතු බවට රට කරවන බලධාරීන් පැවසුවත් කොළඹින් දුර බැහැරට  තාක්ෂණය නොයෑම හේතුවෙන් අසරණ වූ දරු දැරියන් පිරිසක් පිළිබඳව අප පසුගියදා අනාවරණ කළා.\nහිරු පුවත ඵල දරමින් එම දරු දැරියන්ට තාක්ෂණික සහය ගැටලුවකින් තොරව ලබා ගැනීමට ඊයේ සිට අවස්ථාව හිමිවීම සතුටට කරුණක්.\nසුන්දර පරිසර පද්ධතියකින් සමන්විත නවගත්තේගම, මොරගහවැව ගම්මානයේ දරු දැරියන් අවදානමක් සමඟින් අකුරු කරනට වෙහෙසෙන  පුවතක් අප අනාවරණ කළේ පසුගිය 29 වැනිදායි.\nසිය දිවි දෙවැනි කොට  අධ්‍යාපන කටයුතුවල නිරත වූ මෙම දරුවන්ගේ පුවත සැලවීමත් සමඟ විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් ඕෂධ සේනානායක මහතාගේ උපදෙස් මත එම කොමිෂන් සභාවේ නිලධාරීන් සහ තවත් පෞද්ගලික දුරකතන සමාගම් දෙකක් පසුගියදා එම ගම්මානයට පැමිණියා.\nඒ අනුව හිරු පුවත ඵල දරමින් අවදානමක් මැද අකුරු කෙරූ මෙම දරුවන්ට මොරගහවැව, ජල ටැංකිය මත සන්නිවේදන පද්ධතියක් ඉදිකර දී තිබුණේ මෙලෙසින්.\nමීට අමතරව මොරගහවැව, දංගස්වැව විද්‍යාලයට සන්නිවේදන පද්ධතියක් ලබාදීමත් ඊයේ දිනයේ සිදුවුණා.\nඑදිනෙදා ජීවිතයේ වැඩ පහසුකර ගැනීමට ඇති තාක්ෂණය තම අනාගතයේ දොරටු විවර කර ගැනීම වෙනුවෙන් නිසි ලෙස සකස් කර දීමට මැදිහත්වීම පිළිබඳව මව්පියන් සහ දරුවන් සිය සතුට වචනවලට පෙරළුවේ මෙලෙසින්.",
       "URL": "https://www.hirunews.lk/257394/හිරු-පුවත-පළදරමින්-මොරගහවැවට-තාක්ෂණයේ-නිම්වළලු-පුළුල්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2266"
}