{
       "Source": "hirunews",
       "Timestamp": "Saturday, 30 April 2016 - 17:35",
       "Headline": "අධිවේගී මාර්ගයේ ගාස්තු අය කිරීම හෙට නවතියි",
       "News Content": "ජාත්‍යන්තර කම්කරු දිනය යෙදෙන හෙට (01) දිනයේ අධීවේගී මාර්ගවල ගමන් ගන්නා රථවාහනවලින් ගාස්තු අය නොකරන බව අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක සඳහන් කළා.\nඒ අනුව හෙට (01) පෙරවරු හයේ සිට මධ්‍යම රාත්‍රී 12 දක්වා කාලය ඇතුළත දක්ෂිණ අධිවේගී මාර්ගයේ සහ කොළඹ - කටුනායක අධිවේගී මාර්ගයේ ගමන් ගන්නා රථවාහනවලින් ගාස්තු අයකිරීමක් සිදු නොකරනු ඇති.\nමේ අතර, හෙට (01) කොළඹ දිස්ත්‍රික්කයේ මෙන්ම ගාල්ල නගර සභා බල ප්‍රදේශය සහ නුවරඑළිය ප්‍රාදේශීය ලේකම් කොට්ඨාශය තුළ පිහිටි සියලූ සුරාසැල් වසා දැමෙන බව සුරාබදු දෙපාර්තමේන්තුව ප්‍රකාශ කළා.\nමේ අතර හෙට දිනයේ අධිවේගී මාර්ග භාවිත කරන ජනතාවට පොලිසිය විශේෂ උපදෙස් මාලාවක් නිකුත් කර තිබෙනවා.\nපොලිසිය ඉල්ලා සිටින්නේ මැයි දින පෙළපාලි සඳහා ගමන් කරන බස් රථ හැකිතාක් වම් මං තීරුවෙන් ධාවනය කරන ලෙසටයි.\nඑමෙන්ම බස් රථවල දොරවල් වසාගෙන ගමන් කල යුතු අතර ආසන ප්‍රමාණයට පමණක් මගීන් රැගෙන යන ලෙසටයි පොලිසිය ඉල්ලා සිටින්නේ.\nඑමෙන්ම බස් රථය පාලනය කර ගැනීමට හැකි වේගයෙන් ධාවනය කල යුතු වනවා.\nඊට අමතරව අනතුරුදායක ලෙස භාණ්ඩ පටවාගෙන යාමෙන් වැලකිය යුතු අතර වාහනවල කවුලුවලින් අපද්‍රව්‍ය මාර්ගයට විසි කිරීමෙන් වලකින ලෙසට ද පොලිසිය දැනුම් දෙනවා.\nපෙළපාලි සඳහා සහභාගී නොවන වාහන ගමන් කිරීමේදී අධිවේගී මාර්ගයේ රථ වාහන තදබදයක් ඇතිවුවහොත් ආසන්නතම පිටවීමේ දොරටුවෙන් පිටවි විකල්ප මාර්ග භාවි තල යුතු වනවා.\nමැයි පෙළපාලි පැවැත්වෙන ගාල්ල නගරයට සහ කොළඹට මැයි පෙළපාලිවලට සහභාගී වීමට පැමිණෙන පිරිස් හැරුණුකොට අත්‍යවශ්‍ය කරුණකට හැර ගාල්ල නගරයට සහ කොළඹට පැමිණීමෙන් වැලකීමෙන් රථවාහන තදබදය අවම කර ගත හැකි බවයි පොලිසිය පෙන්වා දෙන්නේ.",
       "URL": "https://www.hirunews.lk/132110/අධිවේගී-මාර්ගයේ-ගාස්තු-අය-කිරීම-හෙට-නවතියි",
       "Category": "Local News",
       "Parent URL": "https://www.hirunews.lk/local-news.php?pageID=5066"
}