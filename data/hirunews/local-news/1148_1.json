{
       "Source": "hirunews",
       "Timestamp": "Tuesday, 24 May 2022 - 8:11",
       "Headline": "ඉන්ධන මිල යළිත් ඉහළට - පෙට්‍රල් ලීටරයක් රුපියල් 420යි - ඩීසල් 400යි - මිල සූත්‍රයටත් කැබිනට් අනුමැතිය (වීඩියෝ)",
       "News Content": "සිපෙට්කෝ පෙට්‍රල් සහ ඩීසල් මිල යළි ඉහළ නංවා තිබෙනවා.\nඒ අනුව ඔක්ටේන් 92 වර්ගයේ පෙට්‍රල් ලීටරයක මිල රුපියල් 82කින් ඉහළ නංවා ඇති අතර, නව මිල වන්නේ රුපියල් 420ක්.\nඒ අනුව එම මිල ඉහළ නැංවීම සියයට 24.3ක් ලෙස සැලකිය හැකියි.\nඔක්ටේන් 95 වර්ගයේ පෙට්‍රල් ලීටරයක නව මිල රුපියල් 450ක් වන අතර එම පෙට්‍රල් ලීටරයක් ඉහළ නංවා ඇත්තේ රුපියල් 77කින්.\nමෙතෙක් රුපියල් 289ක්ව පැවති ඔටෝ ඩීසල් ලීටරයක් රුපියල් 111කින් ඉහළ නංවා ඇති අතර, නව මිල රුපියල් 400ක් ලෙස සටහන් වනවා.\nඑලෙස ඩීසල් මිල ඉහළ යාමේ ප්‍රතිශතය සියයට 38.4ක්. සුපර් ඩීසල් ලීටරයක් රුපියල් 116කින් ඉහළ නංවා ඇත්තේ නව මිල ලීටරයක් රුපියල් 445ක් වන ලෙසින්.\nලංකා අයි.ඕ.සී. සමාගම ද සිපෙට්කෝ මිල ගණන්වලට සාපේක්ෂව අද සිට ක්‍රියාත්මක වන පරිදි සිය ඉන්ධන මිල ගණන් ඉහළ නැංවූ බව එම සමාගමේ කළමනාකාර අධ්‍යක්ෂ මනෝජ් ගුප්තා ප්‍රකාශ කළා.\nඒ අනුව අයි.ඕ.සී. සමාගමේ ඔක්ටේන් 92 වර්ගයේ පෙට්‍රල් ලීටරයක මිල රුපියල් 420ක් වන අතර, ඔක්ටේන් 95 වර්ගයේ පෙට්‍රල් ලීටරයක නව මිල සටහන් වන්නේ රුපියල් 450 ක් ලෙසයි.\nලංකා අයි.ඕ.සී. ඔටෝ ඩීසල් ලීටරයක් රුපියල් 400 දක්වා ඉහළ නංවා ඇති අතර, ලංකා සුපර් ඩීසල් ලීටරයක නව මිල වන්නේ රුපියල් 445ක් ලෙසයි.\nඅද අලුයම 3 සිට ක්‍රියාත්මක වන පරිදි මෙලෙස ඉන්ධන මිල ඉහළ නැංවීමට කැබිනට් අනුමැතිය හිමි වූ බවයි රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සදහන් කළේ.\nලෝක වෙළදපොළේ පවතින තෙල් මිල සහ අනෙකුත් සාධක සලකා බලා ඉන්ධන මිල සූත්‍රයට අනුව මිල ඉහළ දැමීම සිදුකර ඇති බවයි එහි දැක්වෙන්නේ.\nඉන්ධන ආනයනික වියදම්, ගොඩබෑමේ වියදම්, බෙදා හැරීමේ වියදම් සහ බදු මුදල් මිල සංශෝධනයට ඇතුළත් කර ඇති අතර, ඊට ලාභාංශ ඇතුළත් කර නොමැති බව ද ප්‍රවෘත්ති දෙපාර්තමේන්තුව නිකුත් කළ නිවේදනයේ සදහන්.\nමෙලෙස ඉන්ධන මිල ඉහළ දැමීමට අනුපාතිකව බස් රථ ගමනාගමනය ඇතුළුව අනෙකුත් අත්‍යාවශ්‍ය සේවාවල මිල ගණන් වෙනස් කිරීම සඳහා ද මෙහිදී අනුමැතිය ලබාදී තිබෙනවා.\nවිදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සදහන් කළේ කැබිනට් මණ්ඩලය අනුමත කළ මිල සූත්‍රයට අනුව අදාළ මිල ගණන් ඉහළ නංවා ඇති බවයි.\nඑමෙන්ම, මෙම මිල ඉහළ නැංවීම හේතුවෙන් අපොස සාමාන්‍ය පෙළ විභාගයට පෙනී සිටින දරු දැරියන්ගේ ප්‍රවාහන කටයුතුවලට බාධාවක් සිදුවන ආකාරයෙන් කටයුතු නොකරන ලෙස ඔහු ප්‍රවාහන ක්ෂේත්‍රයේ නිරත වූවන්ගෙන් ඔහු ඉල්ලීමක් ද කළා.\nමේ අතර, ඩීසල් නිකුත් කිරීම සීමා කිරීම හමුවේ අද සිට පිරවුම්හල් වෙත ඩීසල් බෙදා හැරීමේ අඩුවක් පැවතිය හැකි බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nඑහි සම ලේකම් ශාන්ත සිල්වා කියා සිටියේ කෙසේ වෙතත්, ඉදිරි දින 15කට පමණ සෑහෙන පෙට්‍රල් තොග පවතින අතර අද දිනයේදී සම්පූර්ණ ධාරිතාවෙන් පෙට්‍රල් බෙදා හැරීමට සූදානම් බවයි.\nමේ අතර, ඔක්ටේන් 95 වර්ගයේ පෙට්‍රල් අද සිට දිවයින පුරා ඉන්ධන පිරවුම්හල් වලින් ලබා ගත හැකි බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nට්විටර් පණිවුඩයක් නිකුත් කරමින් ඔහු ඊයේ සඳහන් කර තිබුණේ එම වර්ගයේ පෙට්‍රල් පිරවුම්හල් වෙත බෙදා හැරීම සිදුකළ බවයි.\nකෙසේ වෙතත්, දිවයින පුරා පවතින ඉන්ධන පෝලිම්වල අඩුවක් තවමත් දක්නට නොලැබෙන බව අප වාර්තාකරුවන් පවසනවා.\nමේ අතර අද දිනයේදී ගෘහස්ථ ගෑස් සිලින්ඩර බෙදා හැරීමක් සිදුනොකරන බව ලිට්රෝ ගෑස් සමාගම ප්‍රකාශ කළා.\nකෙසේ වෙතත්, ගෑස් මෙටි්‍රක් ටොන් 7500ක් සදහා ඇමරිකානු ඩොලර් මිලියන 6.5ක මුදලක් ගෙවා ඇති බවයි ලිට්රෝ සභාපති විජිත හේරත් සදහන් කළේ.\nඒ අනුව ගෑස් මෙටි්‍රක් ටොන් 3500ක් අඩංගු නෞකාවක් අනිද්දා මෙරටට පැමිණීමට නියමිතයි.",
       "URL": "https://www.hirunews.lk/305130/ඉන්ධන-මිල-යළිත්-ඉහළට-පෙට්‍රල්-ලීටරයක්-රුපියල්-420යි-ඩීසල්-400යි-මිල-සූත්‍රයටත්-කැබිනට්-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1148"
}