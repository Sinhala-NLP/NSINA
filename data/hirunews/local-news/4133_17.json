{
       "Source": "hirunews",
       "Timestamp": "Wednesday, 10 January 2018 - 7:47",
       "Headline": "පාර්ලිමේන්තුව අද රැස්වෙයි - බැඳුම්කර විවාදය කල් යයි",
       "News Content": "විශේෂ පාර්ලිමේන්තු රැස්වීමක් අද (10) පැවැත්වෙනවා.\nඅග්‍රාමාත්‍යවරයා, කථානායකවරයා වෙත කළ දැනුම්දීමකට අනුව අද (10) දිනයේදී පාර්ලිමේන්තුව රැස්වීමට තීරණය කරනු ලැබුවේ පෙරේදා දිනයේදීයි.\nහිරු ප්‍රවෘත්ති අංශය කළ විමසීමකදී පාර්ලිමේන්තුවේ වැඩබලන මහලේකම් නීල් ඉද්දවල කියා සිටියේ ප්‍රශ්නගත බැඳුම්කර සිද්ධිය සම්බන්ධයෙන් සොයා බැලීමට පත් කළ ජනාධිපති කොමිසමේ වාර්තාව ලැබුණහොත් අද දිනයේ සභාගත කරන බවයි.\nඑහෙත් මෙම වාර්තාව සම්බන්ධයෙන් විවාදය අද දිනයේ නොපැවැත්වෙන බව ද ඔහු කියා සිටියා.\nකෙසේ වෙතත්, අග්‍රාමාත්‍යවරයා අද පෙරවරුවේ පාර්ලිමේන්තුවේදී විශේෂ ප්‍රකාශයක් සිදුකිරීමට නියමිතයි.\nබැඳුම්කර වාර්තාව සම්බන්ධයෙන් විවාද කිරීම සඳහා පාර්ලිමේන්තුව කැඳවන ලෙස ඒකාබද්ධ විපක්ෂය, ජනතා විමුක්ති පෙරමුණ සහ නිදහස් පක්ෂය ද කථානායක කරූ ජයසූරියගෙන් ඉල්ලා තිබුණා.\nඊට පසුවයි අග්‍රාමාත්‍යවරයා පාර්ලිමේන්තුව කැදවන ලෙස කථානායකවරයාගෙන් ඉල්ලීමක් කරනු ලැබුවේ.\nකෙසේ වෙතත්, අද (10) දිනයේදී පැවැත්වෙන විශේෂ පාර්ලිමේන්තු රැස්වීම සම්බන්ධයෙන් ඊයේ (09) විශේෂ පක්ෂ නායක රැස්වීමක් කථානායක කරූ ජයසූරියගේ ප්‍රධානත්වයෙන් පැවැත්වුණා.\nඑහිදී පක්ෂ නායකයින් කථානායකවරයාගෙන් ඉල්ලා සිටියේ බැඳුම්කර වාර්තාව මෙතෙක් පාර්ලිමේන්තුවේ සභාගත කර නොමැති නිසා අද දිනයේ ඒ සම්බන්ධයෙන් විවාදයක් සිදුනොකරන ලෙසටයි.\nකෙසේ වෙතත්, බැඳුම්කර කොමිසමේ වාර්තාව අද දිනයේදී පාර්ලිමේන්තුවට ඉදිරිපත් කිරීමට මෙම පක්ෂ නායක රැස්වීමේදී එකඟතාව පළ කර තිබෙනවා.\nඉන් අනතුරුව අද දිනයේදී යළි පක්ෂ නායක රැස්වීමක් කැඳවා විවාදය පැවැත්වෙන දිනය පිළිබඳව තීරණයක් ගැනීමටයි ඊයේ රැස්වූ පක්ෂ නායකයින් තීරණය කර තිබුණේ.",
       "URL": "https://www.hirunews.lk/180643/පාර්ලිමේන්තුව-අද-රැස්වෙයි-බැඳුම්කර-විවාදය-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4133"
}