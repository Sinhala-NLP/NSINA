{
       "Source": "hirunews",
       "Timestamp": "Monday, 04 September 2023 - 18:50",
       "Headline": "අයථා ලෙස උපයාගත් මුදල් විදේශයේ තැම්පත් කර ඇත්නම් කඩිනමින් නැවත අය කර ගැනේ",
       "News Content": "වංචනික ලෙස වත්කම් උපයමින් විදේශ රටවල තැන්පත් කරන ලද පුද්ගලයින්ගේ මුදල් නැවත අය කර ගැනීමට වැඩපිළිවෙල ඉදිරි දින කිහිපය තුළ ආරම්භ කරන බව අධිකරණ, බන්ධනාගර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශය නිවේදනයක් නිකුත් කරමින් සඳහන් කරනවා.\nඑහිදී අයථා අන්දමින් මුදල් උපයා විදේශ රටවල තැන්පත් කරන ලද පුද්ගලයින්ගේ මුදල් නැවත අය කර ගැනීම සම්බන්ධයෙන් ලෝක බැංකුව වෙනුවෙන් මත් ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්‍යාලය කටයුතු කරන බවත්, නව දූෂණ විරෝධී පනත මෙම මස 15 වැනි දින සිට බලාත්මක වීමත් සමඟ එවැනි පුද්ගලයින් පිළිබඳව කටයුතු කිරීමේ හැකියාව නව අල්ලස් හෝ දූෂණ විමර්ශන කොමිෂන් සභාවට ලැබෙන බවත් එම නිවේදනයේ සඳහන්.\nසොරකම් කරන ලද වත්කම් නැවත ලබා ගැනීම සඳහා ලෝක බැංකුව සහ මත් ද්‍රව්‍ය අපරාධ පිළිබඳ එක්සත් ජාතීන්ගේ කාර්‍යාලය විසින් ක්‍රියාත්මක කරනු ලබන STAR ක්‍රමවේදය මෙහිදී යොදා ගැනීමට නියමිත බවද වැඩිදුරටත් සඳහන්.",
       "URL": "https://www.hirunews.lk/347157/අයථා-ලෙස-උපයාගත්-මුදල්-විදේශයේ-තැම්පත්-කර-ඇත්නම්-කඩිනමින්-නැවත-අය-කර-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=52"
}