{
       "Source": "hirunews",
       "Timestamp": "Wednesday, 06 April 2022 - 19:56",
       "Headline": "ඉන්දීය ණයෙන් ඉන්ධන මෙටි්‍රක් ටොන් දෙලක්ෂ 25,000ක්",
       "News Content": "ඉන්දියානු ණය පහසුකම යටතේ මේ දක්වා මෙරටට ඉන්ධන මෙටි්‍රක් ටොන් දෙලක්ෂ 25,000ක ප්‍රමාණයක් ලබාදී ඇති බව වාර්තා වනවා.\nඑසේම, අද දහවල් පැමිණි මෙටි්‍රක් ටොන් 40,000 රැගත් නෞකාවේ ඩිසල් ගොඩබැමේ කටයුතු අවසන් අදියරේ පවතින බව සඳහන්.\nමේ අතර, ඩිසල් මෙටි්‍රක් ටොන් 35,000 රැගෙන පැමිණි නෞකාවට ඩොලර් මිලියන 52 මුදල මේවන විටත් ගෙවා නොමැති බැවින් දිවයිනට ආසන්න මුහුදේ එය නැංගුරම් ලා ඇති බවයි වාර්තාවන්නේ.\nකෙසේ වෙතත්, ඉදිරි දින කිහිපයකට අවශ්‍ය ඩිසල් ඛනිජ තෙල් සංස්ථාව සතුව පවතින බව එහ ප්‍රකාශයෙකු සඳහන් කළා.\nඑහෙත්, කොළඹ නුවර මාර්ගය කඩවත නගරයෙන් අද පස්වරුවේ අවහිර වුයේ එම නගරයේ පිහිටි සිපෙට්කෝ පිරවුම්හලෙන් ඩිසල් ලබා ගැනිමට පැමිණි රථවාහන හිමියන් සිදු කළ විරෝධතාවක් හේතුවෙන්.\nමේ අතර අද පෙරවරුවේ ඉන්ධන බවුසරයකට හැටන් නොර්වුඩ් මංසන්ධියෙන් ධාවනය කිරිමට ඉඩ ලබා නොදිම නිසා අත්අඩංගුවට ගත් සැකකරුවන් දෙදෙනෙකු අනිද්දා දක්වා රක්ෂිත බන්ධනාගාරගත කිරිමට හැටන් මහේස්ත්‍රා එෆ්. ෆරිඩ්ඩින් අද නියෝග කළා.\nඅද දිනයේත් දිවයිනේ ප්‍රදේශ කිහිපයක ඉන්ධන ලබා ගැනිම සඳහා ජනතාව පොලිම්වල රැඳී සිටිනු දක්නට ලැබුණා.\nමේ අතර, දුම්රිය ස්ථානාධිපති සංගමය අද නිවේදනය කළේ, මේ වනවිට දුම්රිය පාලනාධිකාරිය විවිධ හේතු මුල් කරගෙන මෙවර විශේෂ දුම්රිය ධාවනයට සැලසුම් කර නොමැති බවයි.\nඅලුත් අවුරුදු කාලයේ දී මේ වනවිට පවතින ඉන්ධන අර්බුදය හමුවේ පෞද්ගලික අංශයේ බස් රථ ධාවන කටයුතු ද අඩාල වී ඇති බැවින් විකල්ප ලෙස බහුතර මගී ජනයා දුම්රිය භාවිත කිරීමට විශාල වශයෙන් මෙවර පැමිණෙනු ඇතැයි අපේක්ෂා කරන බව ද එම සංගමය නිකුත් කළ නිවේදනයේ දැක්වෙනවා.\nකෙසේ වෙතත්, අප කළ විමසීමක දී ප්‍රවාහන අමාත්‍යාංශය පැවසුවේ අලුත් අවුරුදු දුම්රිය විශේෂ සේවා කාල සටහන තවමත් සැලසුම් කර නොමැති බවයි.",
       "URL": "https://www.hirunews.lk/301363/ඉන්දීය-ණයෙන්-ඉන්ධන-මෙටි්‍රක්-ටොන්-දෙලක්ෂ-25000ක්",
       "Category": "Local News",
       "Parent URL": "https://www.hirunews.lk/local-news.php?pageID=1246"
}