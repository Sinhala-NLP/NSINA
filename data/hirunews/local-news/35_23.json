{
       "Source": "hirunews",
       "Timestamp": "Tuesday, 12 September 2023 - 11:05",
       "Headline": "මහමඟ අද්දර කූඩාරමක දිවි අරඹන අලුත උපන් බිළිඳිය",
       "News Content": "මහමඟ අද්දර ඇත්තේ ඉටි රෙදිවලින් ආවරණය කරපු පුංචි කූඩාරමක්. එතුළින් කුඩා බිලිඳියකගේ සිනිඳු කටහඬක් ඇහෙනවා. ඇයට තවම නමක් නැහැ. ඒත් ඇයගේ අම්මා නම් කදීජා.\nතවම නමක්වත් නැති පුංචි බිළිඳියගේ නිවහන වුණේ මේ කූඩාරමයි. ඒකට ලොකු හේතුවක් තිබුණා\nගිය සිකුරාදා රාත්‍රියේ අහස පොළොව නුහුළන මහා ඛේදවාචකයක් සිදු වුණේ මේ පෘථිවියේම අපි වගේම ජීවීන් කොට්ඨාසයකට. ඒ තමයි මොරොක්කෝවේ සිදු වුණු මාරාන්තික භූමි කම්පාව. ඒකෙන් දහස් ගණනකට තමන්ගේ ජීවිත අහිමි වුණා. තවත් පිරිසකට තමන්ගේ ආදරණීයයන් අහිමි වුණා.\nමේ භූ කම්පනයට මිනිත්තු කිහිපයකට පෙර තමයි අපේ කථානායිකාව උපදින්නේ.\nඇයට උත්පත්තිය දෙන්න කදීජා මොරොක්කෝවේ, මරාච්වල පිහිටි රෝහලකට ඇතුළත් වුණේ මීට දින දෙකකට කලින්. මේ භූමි කම්පාව සිදුවෙන මොහොතේ පුංච් පැංචිය මෙලොව එළිය දැකලා පැය කිහිපයක් විතරයි.\nදෙවියෝ බලලා වහේ කදීජාටවත් ඇයගේ ඒ මොහොතේ උපක් දියණියට වත් කිසිදු තුවාලයක් සිදු වුණේ නැහැ. ඒ දෙන්නම හොඳින්. ඒත් සුළු මොහොතකින් රෝහලෙන් කිව්වේ ඉතා ඉක්මණින් ඔවුන්ට රෝහලෙන් පිටව යන ලෙස.\nඒ වෙනකොට පුංචි පැංචිය කදීජාගෙන් කිරි උරා බොන්නට පටන් ගත්තා විතරයි.\n\"මේ භූමි කම්පාවෙන් පස්සෙ පසුකම්පන සිද්ධ වේවි කියන බය නිසා අපට යන්න වෙනවා කියල එයාලා කිව්වා,\" කදීජා පැවසුවේ ඇය තවමත් පසුවන කම්පනයකින් වගේ.\nකදීජා ඇගේ සැමියා සහ අලුත උපන් බිළිඳිය ද සමඟ සෙනසුරාදා හිමිදිරියේම කුලී රථයකින් ඔවුන්ගේ නිවෙස පිහිටි මරාච් සිට කිලෝමීටර් 65ක් පමණ දුරින් ඇට්ලස් කඳුකරයේ, තෙද්දැර්ත් වෙත යන්න පිටත් වුණා.\nඒත්, ඔවුනට වැඩි දුරක් යන්න ලැබුණේ නැහැ. කඳු නාය ගිහින් පාර අවහිර වෙලා. ඔවුන්ගේ ගමන ඒ අසලම පිහිටි අස්නි ගම්මාන ළඟ නතර වුණා.\nනතර වුණු තැනින් පුංචි කූඩාරමක් අටවා ගත්ත කඳීජාත්, ඇගේ සැමියාත් මේ කුඩා දැරිවියට එතුළ ආරක්ෂාව සලසා දුන්නත් වැහි පින්නත් දූවිලිත්, අධික සීතලත් බිලිඳියට ගෙන දුන්නේ දැඩි පීඩාවක්. දරු ප්‍රසූතියට මුහුණ දුන් කදීජා ඇයගේ වේදනාව සහ අපහසුතාව මඟහැර ගත්තේ දාරක ස්නේහය නිසාමයි.\n\"මට බලධාරීන්ගෙන් කිසිම උදව්වක් හෝ සහයක් ලැබුණේ නැහැ,\" ඇය පැවසුවේ, කූඩාරමේ ඉටි රෙදි අතරින් මුහුණ විතරක් එළියට දා ගෙන. ඒ හිරු කිරණින් ඇගේ තුරුලේ සිටි බිළිඳියට හානියක් වේදෝයි බියෙන් වගේ.\n\"අපි මේ ගමේ ඉන්න මිනිස්සුන්ගෙන් පොරෝනා ඉල්ල ගත්තා. එතකොට අපිට අපිව වහගන්න මොකක් හරි දෙයක් තියෙනවා නේ.\" යි පැවසූ ඇය කිව්වේ දරුවාට තියෙන්නේ එක ඇඳුමක් බවයි.\n\"අපිට ඉන්නේ දෙවියෝ විතරයි,\" ඇය පැවසුවේ ඇස්වලින් එළියට පනින කඳුළු වහගන්න ඇස්පිල්ලම් ගසමින්.\nගමේ, ඔවුන්ගේ නිවෙසට දැඩි හානි සිදු වී ඇති බව ඔවුන්ගේ මිතුරන් කදීජාටත් ඇගේ සැමියාටත් පවසා තිබෙනවා. ඔවුනට නවාතැන් ගැනීමට සුදුසු ස්ථානයක් කවදා ලැබේදැයි යන්න ගැන මේ මොහොතේ අල්ප මාත්‍රයකවත් අදහසක් ඔවුන්ගේ සිත් තුළ නැති පාටයි.",
       "URL": "https://www.hirunews.lk/348010/මහමඟ-අද්දර-කූඩාරමක-දිවි-අරඹන-අලුත-උපන්-බිළිඳිය",
       "Category": "Local News",
       "Parent URL": "https://www.hirunews.lk/local-news.php?pageID=35"
}