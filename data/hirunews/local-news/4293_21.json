{
       "Source": "hirunews",
       "Timestamp": "Sunday, 01 October 2017 - 19:11",
       "Headline": "ලෝක උරුම ලැයිස්තුවේ දඹුලු පුද බිම ගැන වෙනසක් නැහැ",
       "News Content": "යුනෙස්කෝ සංවිධානය විසින් 2017 වසරේ ලෝක උරුම ලැයිස්තුව අද ප්‍රකාශයට පත් කළා.\nඊට නව ලෝක උරුමයන් 21ක් එක් කර ඇති අතර, ලෝක උරුමයන් ලෙස නම් කර තිබූ ශ්‍රී ලංකාවේ ප්‍රසිද්ධ ස්ථානයන් හි වෙනසක් එමගින් සිදුකර නොතිබීම විශේෂත්වයක්.\nමෙරට අනුරාධපුරය, පොළොන්නරුව, මහනුවර, සිංහරාජය, සීගිරිය ඇතුළු ලෝක උරුමයන් 7 ක් පවතිනවා.\nගාල්ල ලන්දේසි බලකොටුව සහ දඹුල්ල ලෙන් විහාරයද යුනෙස්කෝ ලෝක උරුමයන්ට ඇතුළත්.\nදඹුල්ල ලෙන් විහාරය යුනෙස්කෝ ලෝක උරුම ලැයිස්තුවෙන් ඉවත් කරන බවට පසුගිය කාලයේ රාවයක් පැවතුන ද 2017 වසර සඳහා යුනෙස්කෝව නම් කළ ලෝක උරුම ලැයිස්තුවට එයද ඇතුළත් කර තිබෙනවා.\nඅලුතින් එක්වූ ලෝක උරුම 21 සමඟ මේ වන විට පවතින ලෝක උරුමයන් සංඛ්‍යාව 1073ක්.\nවයඹදිග එංගලන්තයේ කඳුකර විල් ප්‍රදේශය එරට ප්‍රථම ජාතික උද්‍යානය ලෙසින් ලෝක උරුමයන් අතරට එක් කර තිබෙනවා.\nඉන්දියාවේ අහමදාබාද් නුවරද ඊට එක්වන නව ලෝක උරුමයක්.\nපලස්තීන බටහිර ඉවුරේ හෙබ්රොන් පැරණි නගරයද ලෝක උරුමයක් ලෙස නම් කර ඇති අතර, ඊට දැනටමත් ඊශ්‍රායලයේ විරෝධය එල්ලවී තිබෙනවා.\nචීනය විසින් ඉදිරිපත් කළ ටිබෙට් සානුව ලෝක උරුමයක් ලෙස නම් කිරීමද මතභේදයට ලක්වී ඇති කරුණක්.\nකාන්තාවන්ට තහනම් වූ ජපානයේ ඔකිනොෂිමා ශුද්ධ දිවයිනද නව ලෝක උරුමයක් ලෙස නම්කර තිබෙනවා.",
       "URL": "https://www.hirunews.lk/172308/ලෝක-උරුම-ලැයිස්තුවේ-දඹුලු-පුද-බිම-ගැන-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4293"
}