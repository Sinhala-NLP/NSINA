{
       "Source": "hirunews",
       "Timestamp": "Thursday, 06 August 2020 - 20:14",
       "Headline": "මීගමුව බන්ධනාගාර ප්‍රධානීන්ට සැඟවෙන්න උපකාර කළ අයත් සොයයි (වීඩියෝ)",
       "News Content": "මීගමුව බන්ධනාගාරය තුළ තිබී සොයා ගත් ඉලෙක්ට්‍රෝනික තරාදිය උපයෝගි කර ගනිමින් එහි හිටපු බන්ධනාගාර අධිකාරි අනුරුද්ධ සම්පායෝ සහ ජේලර්වරුන් 3 දෙනා මත්ද්‍රව්‍ය ජාවාරමක නිරත වූයේ ද එසේ නොමැති නම්, මත්ද්‍රව්‍ය ජාවාරම් සඳහා වෙනත් කිසිවෙකුට අනුබල දී ඇත්දැයි සොයා බලන ලෙස නීතිපතිවරයා වැඩබලන පොලිස්පතිවරයාට නියෝග කර තිබෙනවා.\nඑසේම, වරෙන්තු නිකුත් කර තිබියදී අධිකරණය මඟ හැර සැගව සිටීමට අනුබල දුන් පුද්ගලයින් සහ එලෙස සැගව සිටි ස්ථාන සම්බන්ධයෙන් ද පරීක්ෂා කරන ලෙස එමගින් උපදෙස් ලබා දී ඇති බවයි නීතිපතිවරයාගේ සම්බන්ධිකරණ නිලධාරීනි රජයේ අධිනීතීඥ නිශාරා ජයරත්න කියා සිටියේ.\nඒ සඳහා දුරකථන විශ්ලේෂණ වාර්තා උපයෝගි කර ගන්නා ලෙසට දැනුම්දී ඇති නීතිපතිවරයා හිටපු බන්ධනාගාර අධිකාරිවරයා පොලීසිය විසින් අත්අඩංගුවට ගත්තේ ද නැතහොත් පොලීසියට භාර වූයේ ද යන්න වෙනම විමර්ශනයක් සිදුකර වාර්තාවක් ලබා දෙන ලෙස උපදෙස් ලබාදී තිබෙනවා.\nමේ අතර, බන්ධනාගාර මූලස්ථානයේ අද පැවති මාධ්‍ය හමුවකට එක්වෙමින් බන්ධනාගාර කොමසාරිස් තුෂාර උපුල්දෙණිය, හිටපු අධිකාරි අනුරුද්ධ සම්පායෝ සම්බන්ධයෙන් පළව ඇති මාධ්‍ය වාර්තා සම්බන්ධයෙන් අදහස් දක්වා සිටියා. ඔහු කියා සිටියේ අනුරුද්ධ සම්පායෝට බන්ධනාගාරය තුළ කිසිදු පහසුකම් සැලසීමක් සිදුකර නොමැති බවයි.",
       "URL": "https://www.hirunews.lk/247243/මීගමුව-බන්ධනාගාර-ප්‍රධානීන්ට-සැඟවෙන්න-උපකාර-කළ-අයත්-සොයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2536"
}