{
       "Source": "hirunews",
       "Timestamp": "Wednesday, 09 November 2016 - 12:15",
       "Headline": "මගී කතගේ බෑගයක තිබු රන් මාලය පොලිසියේදී බස්  රියදුරුගේ පොකට්ටුවෙන් එලියට එයි   (ඡායාරූප)",
       "News Content": "මගී කාන්තාවකගේ ගමන් මල්ලේ තිබු රන් මාලයක් සොරකම් කිරීමේ වරදට පුද්ගලයෙකු දඹුල්ල පොලිසිය මගින් ඊයේ (08) අත්අඩංගුවට ගෙන තිබෙනවා.\nමෙලස අත්අඩංගුවට ගෙන ඇත්තේ කොළඹ සිට ත්‍රිකුණාමලය දක්වා ධාවනය වෙමින් තිබු  ලංගම බස් රථයක රියදුරෙක්.\nකොළඹ සිට ත්‍රිකුණාමලය දක්වා ධාවනය වෙමින් තිබු බස් රථය ගලේවෙල ඔමාරගොල්ල ප්‍රදේශයේ තේ පානය සදහා නතර කර ඇති අතර එහිදී අදාල කාන්තාව බස් රථයෙන් බැස ආපන ශාලාව වෙත ගිය අවස්ථාවේදී මෙම සොරකම සිදුකර ඇති බවටයි වාර්තා වන්නේ.\nතම මාලය  නොමැති බවට දැනගත් කාන්තාව බස් රථයේ සිටි මගීන්ට ඒ බව දන්වා ඇති අතර එහිදී එක් මගියක් ප්‍රකාශකර ඇත්තේ බස් රථයේ රියදුරු කාන්තාව හිද සිටි අසුන අසලට යනු දුටු බවයි.\nපසුව මගීන්ගේ සහය ඇතිව බස් රථය දඹුල්ල පොලිසිය වෙත රැගෙනවිත් ඇති අතර එහිදී පොලිස් නිළධාරින් කළ පරික්ෂා කිරීම් වලදී රියදුරුගේ මුදල් පසුම්බියේ තිබී සොරකම් කල රන්මාලය සොයාගෙන තිබෙනවා.\nසැකකරු අධිකරණය වෙත ඉදිරිපත් කිරීමට නියමිතයි.\nඡායාරූප-කාංචන කුමාර ආරියදාස",
       "URL": "https://www.hirunews.lk/147169/මගී-කතගේ-බෑගයක-තිබු-රන්-මාලය-පොලිසියේදී-බස්-රියදුරුගේ-පොකට්ටුවෙන්-එලියට-එයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4803"
}