{
       "Source": "hirunews",
       "Timestamp": "Wednesday, 23 August 2017 - 16:24",
       "Headline": "ගල්ගමුවේ 17 හැවිරිදි පාසල් සිසුවියක් ඝාතනය කරයි (ඡායාරූප)",
       "News Content": "ගල්ගමුව ගිරිබාව සාලිය අසෝකපුර ප්‍රදේශයේ 17 හැවිරිදි පාසල් සිසුවියක් ඝාතනය කර තිබෙනවා.\nඅද පෙරවරුවේ මෙම ඝාතනය සිදුව ඇති බවයි අප වාර්තාකරු සඳහන් කළේ.\nසිසුවිය දුෂණය කර ඝාතනය කරන්නට ඇති බවට පොලිසිය සැක පළ කරනවා.\nඅද උදෑසන මෙම දැරියගේ මව අසල නිවසකට ගොස් ඇත්තේ දෛනික රැකියාව සඳහායි.\nඑම නිවසේ මුරුක්කු නිශ්පාදනය කෙරෙන අතර එම කාන්තාව එහි සේවය කරන බව සඳහන්.\nඇය යළිත් අද දහවල් 12 ට පමණ නිවසට පැමිණ ඇති අතර එහිදී ඇයගේ කෑ ගැසීම ඇසුනු ප්‍රදේශවාසීන් පැමිණ කළ සොයා බැලීමේදී පාසල් සිසුවිය අත් ගැටසා ඇඳ මත වැටී සිටින අයුරු දැක තිබෙනවා.\nසිසුවියගේ සිරුරේ සීරීම් තුවාල කිහිපයක් සහ උඩු තොලේ තුවාලයක් ද ඇති බවයි අප වාර්තාකරු කියාසිටියේ.\nසිද්ධියට අදාළව එක් සැකකරුවෙකු තරුණයන් පිරිසකගේ මැදිහත් වීමෙන් අත්අඩංගුවට පත්වී ඇතැයි සඳහන්.\nසැකකරු එම ප්‍රදේශයේම පදිංචි 23 හැවිරිදි අයෙක් බවයි පොලිසිය කියාසිටියේ.\nඑම සැකකරු මත්පැන් සහ මත්ද‍්‍රව්‍ය පානයට දැඩිව ඇබ්බැහි වී සිටි අයෙක් බවටයි හෙළිවී ඇත්තේ.\nඔහු සිසුවියගේ නිවස ආසන්නයෙන් බස් රථයක නැගී තඹුත්තේගම දෙසට පිටත්ව ගොස් තිබෙනවා.\nඑහිදී බස් රථයේ කොන්දොස්තරවරයාට ඔහුගේ හැසිරීම පිළිබඳ මතුවු සැකයක් මත ත්‍රී රෝද රථ රියදුරන් පිරිසක් දැනුවත් කර ඇති බවයි අප වාර්තාකරු සඳහන් කළේ.\nඑහිදී එම ත්‍රී රෝද රථ රියදුරන් බස් රථය පසුපස ගොස් එය නතර කර සැකකරු අල්ලා පොලිස් භාරයට පත් කර තිබෙනවා.\nමියගිය සිසුවිය 2019 වසරේ උසස් පෙළ විභාගයට පෙනී සිටීමට නියමිතව සිටි බව අප වාර්තාකරු සඳහන් කළා.\nමෙම සිද්ධිය පිළිබඳ මහේස්ත්‍රාත් පරීක්ෂණයක් පැවැත්වීමට නියමිතයි.\nසැකකරු ගල්ගමුව අධිකරණ වෛද්‍යවරයා වෙත ඉදිරිපත් කිරීමට අතර සිසුවියගේ මෘත ශරීරය අනුරාධපුර රෝහලේ විශේෂඥ අධිකරණ වෛද්‍යවරයා වෙත ඉදිරිපත් කිරීමට නියමිතයි.\nඝාතනයට හේතුවක් මෙතෙක් අනාවරණ වී නැහැ.\nඡායාරූප - ගල්ගමුව අරෝෂන",
       "URL": "https://www.hirunews.lk/169179/ගල්ගමුවේ-17-හැවිරිදි-පාසල්-සිසුවියක්-ඝාතනය-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4357"
}