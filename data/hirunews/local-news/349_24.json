{
       "Source": "hirunews",
       "Timestamp": "Friday, 12 May 2023 - 12:34",
       "Headline": "ගවයින් ප්‍රවාහනය කරමින් තිබූ ලොරියට පොලිසියෙන් වෙඩි",
       "News Content": "නීති විරෝධී අයුරින් ගවයින් ප්‍රවාහනය කළ ලොරි රථයකට ඇඹිලිපිටිය පොලිසිය විසින් සිදුකළ වෙඩි තැබීමකදී එම රථයේ ගමන් කළ පුද්ගලයෙකු මියගොස් තිබෙනවා.\nඇඹිලිපිටිය, මහපැලැස්ස ප්‍රදේශයේදී රාත්‍රි මුර සංචාරයක නිරතව සිටි පොලිස් නිලධාරීන් දෙදෙනකු එම මාර්ගයේ ගමන්ගත් සැකකටයුතු ලොරි රථයක් නැවැත්වීමට අණකර තිබෙන අතර එම අවස්තාවේ දී අණ නොතැකූ ලොරි රථයේ රියදුරා පොලිස් නිලධාරීන් අනතුරට ලක් කිරීමට තැත් කරමින් පලායාමට උත්සාහ දරා තිබෙනවා.\nඑවිට පොලිස් නිළධාරීන් විසින් එල්ල කරන ලද වෙඩි පහරවල් මධ්‍යයේ පලාගිය රථයේ සිටි ගවයින් කැලෑබද ප්‍රදේශයකට මුදා හැර ඔවුන් වීරකැටිය ප්‍රදේශයට පලාගොස් තිබෙනවා.\nවෙඩි වැදීමෙන් තුවාල ලැබූ පුද්ගලයෙකු හම්බන්තොට රෝහලට ඇතුළත් කර ඇති අතර ඒ වන විටත් ඔහු මියගොස් සිට ඇති බවයි පොලීසිය පවසන්නේ.\nඑම ලොරි රථයේ සිටි තවත් සැකකරුවන් තිදෙනෙකු පොලිස් අත්අඩංගුවට ගෙන ඇති අතර වෙඩි වැදීමෙන් තුවාල ලැබූ ගවයෙකු ප්‍රදේශයේ පශු වෛද්‍යවරයා වෙත යොමුකර ප්‍රතිකාර ලබාදීමට පොලිසිය විසින් පියවර ගෙන තිබෙනවා.\nලොරි රථය ලුහුබැඳ යන අවස්ථාවේදී පොලිස් නිලධාරීන්ගේ රථයට බාධා කරමින් ගමන් ගත් කාර් රථයක් සම්බන්ධයෙන්ද ඇඹිලිපිටිය පොලිසිය විමර්ශන ආරම්භ කර තිබෙනවා.",
       "URL": "https://www.hirunews.lk/334966/ගවයින්-ප්‍රවාහනය-කරමින්-තිබූ-ලොරියට-පොලිසියෙන්-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=349"
}