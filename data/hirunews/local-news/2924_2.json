{
       "Source": "hirunews",
       "Timestamp": "Saturday, 01 February 2020 - 11:19",
       "Headline": "ඉන්දියාව වූහාන් සිට 324ක් රැගෙන එයි - චීනයේ සංචාරය කළ විදේශිකයන්ට, ඇමරිකාවෙන් තහංචියක්",
       "News Content": "කොරෝනා වෛරසය පැතිරීම ආරම්භ වූ චීනයේ හුබෙයි ප්‍රාන්තයේ වූහාන් නගරයේ සිට ඉන්දියානුවන් 324 දෙනෙකු විශේෂ ගුවන් යානයකින් රැගෙන විත් තිබෙනවා.\nබෝයිං 747 වර්ගයේ මෙම ගුවන් යානය නවදිල්ලි ගුවන් තොටුපළ වෙත ගොඩබස්වා ඇත්තේ අද උදෑසනයි.\nගුවන් යානයේ වෛද්‍යවරුන් 5 දෙනෙකු ඇතුළු විශේෂ වෛද්‍ය කාර්ය මණ්ඩලයක් ද යොදවා තිබුණා.\nකෙසේ නමුත්, අධික උෂ්ණත්වයක් වාර්තා කළ වූහාන් නගරයේ සිටි ඉන්දියානුවන් 6 දෙනෙකු යානයට ඇතුළු කරගෙන නැහැ.\nඒ, ඔවුන් කොරෝනා ආසාදිතයන් නම්, යානයේ අනෙක් මගීන්ට අවදානමක් පැවතීම හේතුවෙන්.\nකෙසේ නමුත් අද දිනයේ තවත් ගුවන් යානයක් චීනය වෙත යැවීමට ඉන්දියාව පියවර ගෙන තිබෙනවා.\nඑමෙන්ම, වූහාන් සිට පැමිණි ඉන්දියානුවන් 324 දෙනා විශේෂ නිරෝධායන මධ්‍යස්ථානයක දින 14ක් රැදවීමට පියවර ගැනුණා.\nඉන්දියාවේ ප්‍රථම කොරෝනා වෛරස් ආසාදිතයා වූහාන් විශ්වවිද්‍යාලයේ ඉගෙනුම ලැබූ කේරළ ශිෂ්‍යාවක්.\nමාරාන්තික කොරෝනා වෛරසය පැතිරීම සම්බන්ධයෙන් ඇමරිකාව මහජන සෞඛ්‍ය හදිසි තත්ත්වයක් ප්‍රකාශයට පත් කර තිබෙනවා.\nඑමෙන්ම පසුගිය සති දෙක තුළ චීනයේ සංචාරය කළ  ඕනෑම විදේශිකයෙකුට ඇමරිකාවට පැමිණීම තහනම් කිරීමටයි පියවර ගෙන ඇත්තේ.\nචීනයේ හුබෙයි ප්‍රාන්තයේ සිට රැගෙන එනු ලබන ඇමරිකානු පුරවැසියන් ද සති දෙකක කාලයක් නිරෝධායන මධ්‍යස්ථානවල රැදවීමට කටයුතු කෙරෙනවා.\nමෙලෙස ඇමරිකානුවන් සෞඛ්‍ය අවදානමක් හේතුවෙන් වෙන් කර තැබීමේ නියෝගයක් වසංගත රෝග වැළැක්වීමේ මධ්‍යස්ථානය මගින් නිකුත් කර ඇත්තේ වසර 50කට පමණ පසුවයි.\nඅවසන් වරට එවැනි නියෝගයක් නිකුත් කෙරුණේ 1960 වසරේ වසූරිය ගෝලීය වසංගතයක් ලෙස පැතිර යද්දීයි.\n200කට ආසන්න ඇමරිකානු රාජ්‍ය තාන්ත්‍රිකයන් සහ ඔවුන්ගේ පවුල්වල සාමාජිකයන් කොරෝනා වෛරසයේ කේන්ද්‍රය වූ වූහාන් නගරයේ සිට පසුගිය බදාදා ඇමරිකාවට රැගෙන එනු ලැබුවා.\nඇමරිකානු සෞඛ්‍ය ලේකම් ඇලෙක්ස් අසාර් ප්‍රකාශ කළේ ලෝක සෞඛ්‍ය සංවිධානය විසින් කොරෝනා වෛරසය ගෝලීය හදිසි තත්ත්වයක් ප්‍රකාශ කිරීමට අනුකූලව ඇමරිකාව මෙම පියවර ගනු ලැබූ බවයි.\nකොරෝනා වෛරසයට ගොදුරු වී මිය ගිය සංඛ්‍යාව මේ වන විට 259 දක්වා ඉහළ ගොස් ඇති අතර, එය චීනයෙන් පිටත තවත් රටවල් 22කට ව්‍යාප්ත වීමත් සමඟ මුළු ආසාදිත සංඛ්‍යාව 12,000කට ආසන්න වී තිබෙනවා.\nඉන් 11,791ක් චීනයෙන් වාර්තා වන අතර, සිකුරාදා සිට සෙනසුරාදා දක්වා දිනක කාලය තුළ චීනයේ ආසාදිතයන් සංඛ්‍යාව 2102කින් වැඩිවීම ද විශේෂත්වයක්.\nමේ අතර, හොංකොං හි විශේෂඥයින් පිරිසක් ප්‍රකාශ කළේ වූහාන් නගරයේ ආසාදිත සංඛ්‍යාව නිළ වශයෙන් වාර්තා වන සංඛ්‍යාවට වඩා බෙහෙවින් ඉහළ අගයක් ගනු ඇති බවයි.\nගණිතමය ආකෘති ඔස්සේ සිදුකළ එම අධ්‍යයනයට අනුව වූහාන් නගරයේ කොරෝනා වෛරස් ආසාදිතයින්ගේ සංඛ්‍යාව 37,000 සිට එක්ලක්ෂ 30,000ක පමණ අගයක් ගනු ඇති බවයි.\nආසාදිතයන් සියල්ලක්ම වෛද්‍ය ප්‍රතිකාර අපේක්ෂා නොකිරීම ඊට හේතුව බව එම අධ්‍යයනයෙන් පෙන්වා දී තිබෙනවා.\nචීනයේ මේ වන විට මිලියන 60ක ජනතාව ඔවුන්ගේ සංචරණයන් සීමා කොට අවදානයෙන් පසුවීමටයි එරට බලධාරීන් පියවර ගෙන ඇත්තේ.\nඑමෙන්ම, කොරෝනා වෛරසයට ආසාදිතයන්ට ප්‍රතිකාර කිරීම සඳහා විශේෂිත රෝහල් දෙකක් කඩිනමින් ඉදිකෙරෙමින් පවතිනවා.",
       "URL": "https://www.hirunews.lk/233485/ඉන්දියාව-වූහාන්-සිට-324ක්-රැගෙන-එයි-චීනයේ-සංචාරය-කළ-විදේශිකයන්ට-ඇමරිකාවෙන්-තහංචියක්",
       "Category": "Local News",
       "Parent URL": "https://www.hirunews.lk/local-news.php?pageID=2924"
}