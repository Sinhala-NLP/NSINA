{
       "Source": "hirunews",
       "Timestamp": "Saturday, 08 July 2023 - 19:28",
       "Headline": "මෛත්‍රී ඇතුළු පිරිස පාස්කු ප්‍රහාරයේ වින්දිතයන්ට තවමත් වන්දි ලබා දී නැහැ",
       "News Content": "පාස්කු ප්‍රහාරයේ වින්දිතයන්ට සිය පෞද්ගලික මුදලින් වන්දි ලබාදෙන ලෙස හිටපු ජනාධිපති මෛත්‍රීපාල සිරිසෙන ඇතුළු පාර්ශ්වවලට ශ්‍රේෂ්ඨාධිකරණය මගින් ලබාදී ඇති කාලය ලබන බදාදා දිනයෙන් අවසන්වීමට නියමිතයි.\nමෙම වසරේ ජනවාරි මස 12 වනදා ඒකමතික තීන්දුවක් ලබාදෙමින් අගවිනිසුරුවරයා ප්‍රමුඛ සත්පුද්ගල විනිසුරු මඩුල්ලක් මගින් එම නියෝගය ලබාදෙනු ලැබුවා.\nඒ අනුව, හිටපු ජනාධිපති මෛත්‍රීපාල සිරිසේනට කෝටි 10කුත්, හිටපු පොලිස්පති පුජිත් ජයසුන්දරට සහ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධට කෝටි 7.5ක මුදලක් වින්දිතයින්ට ලබාදෙන ලෙස නියම කර තිබුනා.\nඑමෙන්ම හිටපු ආරක්ෂක ලේකම් හේමසිරි ප්‍රනාන්දුට කෝටි 5ක් සහ හිටපු ජාතික බුද්ධි ප්‍රධානි සිසිර මෙන්ඩිස්ට කෝටියක මුදලක් ද වින්දිතයන් හට ලබාදෙන ලෙස ශ්‍රේෂ්ඨාධිකරණය නියෝග කළා.\nකෙසේවෙතත් කිසිදු විත්තිකරුවෙකු මේ දක්වා වින්දිතයන් සඳහා වන අරමුදලට එම මුදල් බැර කර නොමැති බව සඳහන්.\nශ්‍රේෂ්ඨාධිකරණ නියෝගයට අනුව අදාළ වන්දි මුදල් නොගෙවුවහොත් එය අධිකරණයට අපහාස කිරීමක් ලෙස සැලෙකෙන බව නීති විශාරදයින් පෙන්වා දෙනවා.",
       "URL": "https://www.hirunews.lk/340516/මෛත්‍රී-ඇතුළු-පිරිස-පාස්කු-ප්‍රහාරයේ-වින්දිතයන්ට-තවමත්-වන්දි-ලබා-දී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=202"
}