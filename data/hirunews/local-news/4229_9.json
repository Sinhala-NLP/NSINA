{
       "Source": "hirunews",
       "Timestamp": "Wednesday, 08 November 2017 - 13:43",
       "Headline": "හයවන දිනටත් පෙට්‍රල් පෝලිම් - අමාත්‍ය අනු කමිටුවත් රැස්වේ",
       "News Content": "පෙට්‍රල් හිඟය හේතුවෙන් අද දිනයේත් කොළඹ ඇතුළු තදාසන්න ප්‍රදේශ රැසක පිරවුම්හල් අසල දිගු පෝලිම් පවතින බව වාර්තා වනවා.\nඅප වාර්තාකරුවන් සදහන් කළේ බොහෝ ඉන්ධන පිරවුම්හල්වලට අද (08) දිනයේත් ප්‍රමාණවත් පෙට්‍රල් තොග ලැබී නොමැති බවයි.\nපසුගිය මස 17 වනදා ඉන්දියන් ඔයිල් සමාගමට අයත්, ටොම් ඇෆ්රියේට් නමැති ඉන්ධන නෞකාව ප්‍රමිතියෙන් තොර බවට අනාවරණය වීමත් සමඟ එහි අඩංගු ඉන්ධන ලබා නොගෙන ප්‍රතික්ෂේප කිරීමට ඛනිජ තෙල් නීතිගත සංස්ථාව තීරණය කරනු ලැබුවා.\nඒ අතරතුර ඛනිජ තෙල් නීතිගත සංස්ථාව මගින් ඇණවුම් කළ ඉන්ධන නෞකාවක් ද මෙරටට පැමිණීම ප්‍රමාදවීම හේතුවෙන් දින 06 ක සිට ඉන්ධන පිරවුම්හල් අසල දිගු පෝලිම් ඇති වුණා.\nපවතින තත්වයත් සමඟ ඛනිජ තෙල් සම්පත් සංවර්ධන අමාත්‍යාංශය ප්‍රකාශ කළේ ඇනවුම් කළ ඉන්ධන නෞකාව පැමිණෙන තුරු පෙට්‍රල් තොග සංචිත පවතින බවයි.\nඊයේ පෙරවරුව වනවිට රථ වාහන වලට හැර ඉන්ධන නිකුත් කිරීම තහනම් කරමින් චක්‍ර ලේඛයක් නිකුත් කළ අතර ඊයේ පස්වරුවේ එය අවලංගු කරනු ලැබුවා.\nඉන්ධන මෙටි‍්‍රක් ටොන් 47,746ක් රැගත් එක්සත් අරාබි එමීර් රාජ්‍යයට අයත් ලයිබීරියානු ධජය සහිත ලේඩි නෙවරස්කා නමැති නෞකාව මේ වනවිට ඉන්දියාවට බටහිර දෙසින් යාත්‍රා කරමින් පවතින බවයි වාර්තා වන්නේ.\nඑම නෞකාව අද රාත්‍රිය වනවිට මුතුරාජවෙල බෝයාවට ලඟාවීමට නියමිතයි.\nනැව බෝයාව ආසන්නයට පැමිණීමට පෙර ඉන්ධනවල ප්‍රමිතිය පරීක්ෂා කිරීම සඳහා රසායනාගාර පරීක්ෂකයන් පිරිසක් ඒ වෙත පිටත් වීමට සූදානම්න් සිටින බව ඛනිජ  තෙල් සම්පත් සංවර්ධන අමාත්‍යාංශය සඳහන් කළා.\nකෙසේ වෙතත් ඛනිජ තෙල් වෘත්තීය සමිති පවසන්නේ ඉදිරි දින දෙක තුලද මෙම පෙට්‍රල් හිගය පැවතිය හැකි බවයි.\nඛනිජ තෙල් සම්පත් සංවර්ධන අමාත්‍යාංශය ප්‍රකාශ කළේ අද දිනයේත් පෙට්‍රල් මෙටි‍්‍රක් ටොන් 3000ක් බෙදා හැරීමට බලාපොරොත්තු වන බවයි.\nකොළඹ ඇතුළු තදාසන්න ප්‍රදේශවලට වැඩිම ඉන්ධන තොග බෙදා හැරීමට කටයුතු කරන බවද එම අමාත්‍යාංශය සඳහන් කළා.\nඅද පැමිණෙන නෞකාවේ පෙට්‍රල් හෙට දහවල් වනවිට ඉන්ධන පිරවුම්හල් වෙත බෙදා හැරීමට සැලසුම් කර ඇති බව ඛනිජ තෙල් නීතිගත සංස්ථාව පවසනවා.\nඑමෙන්ම ඉන්ධන අර්බුදය පිලිබඳව සොයාබැලීමට පත්කළ අමාත්‍ය මණ්ඩල අනු කමිටුව අද පෙරවරුවේ රැස්වුණා.\nකොළඹ ඊයේ පැවති උත්සවයකින් අනතුරුව අමාත්‍ය මහින්ද අමරවීර ප්‍රකාශ කළේ ඉන්ධන අර්බුදය කඩාකප්පල්කාරී ක්‍රියාවක්ද යන්න සොයාබැලිය යුතු බවයි.\nමේ අතර කොළඹ වරායේදී ප්‍රතික්ෂේප වීමෙන් අනතුරුව ත්‍රිකුණාමලය මුහුදේ නැංගුරම් ලා තිබෙන ඉන්දියන් ඔයිල් සමාගමට අයත්, ටොම් ඇෆ්රියේට් නෞකාවේ අඩංගු ප්‍රමිතියෙන් තෙර පෙට්‍රල් රට තුලට යලි පැමිණීමේ අවධානමක් පවතින බව ඛනිජ තෙල් වෘත්තීය සමිති පවසනවා.\nමේ අතර පෙට්‍රල් අර්බුදය සම්බන්ධයෙන් අදත් දේශපාලනඥයින් විවිධ ස්ථානවලදී අදහස් පළ කළා.",
       "URL": "https://www.hirunews.lk/175559/හයවන-දිනටත්-පෙට්‍රල්-පෝලිම්-අමාත්‍ය-අනු-කමිටුවත්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4229"
}