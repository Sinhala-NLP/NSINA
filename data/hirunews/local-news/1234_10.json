{
       "Source": "hirunews",
       "Timestamp": "Tuesday, 12 April 2022 - 20:07",
       "Headline": "ස්වාධීන වූ මන්ත්‍රීවරුන් සියලු දෙනා ජනපති සමඟ සාකච්ඡාව වර්ජනය කරයි - චන්ද්‍රිකා පක්ෂ නායකයන් කැඳවයි (වීඩියෝ)",
       "News Content": "ආණ්ඩුවේ සිට ස්වාධීන වූ පක්ෂ දහයේ නායකයින් මේ වනවිට සාකච්ඡාවක් ආරම්භ කර තිබෙනවා.\nඔවුන් බොරැල්ලේ පිහිටි ශ්‍රී ලංකාවේ කොමියුනිස්ට් පක්ෂ කාර්යාලයේදී මෙම සාකච්ඡාව ආරම්භ කර ඇත්තේ ඉදිරි ක්‍රියාමාර්ග තීරණය කිරීමටයි.\nජනාධිපතිවරයා සමඟ අද පැවැත්වීමට නියමිත සාකච්ඡාවටද ස්වාධීන වූ මන්ත්‍රීවරුන් කිසිවෙකුත් සහභාගි නොවීමට තීරණය කර තිබුණා.\nමේ අතර, හිටපු ජනාධිපතිනි චන්ද්‍රිකා බණ්ඩාරණායක කුමාරතුංග විපක්ෂයේ පක්ෂ නායකයින් සමඟ සාකච්ඡාවක් පවත්වා තිබෙනවා.\nකොළඹ දී ඊයේ පැවති එම සාකච්ඡාවට විපක්ෂ නායක සජිත් ප්‍රේමදාසද එක්ව සිටි බවයි වාර්තා වන්නේ.\nඊට අමතරව දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන්, ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම්, පාර්ලිමේන්තුවේ ස්වාධීන කණ්ඩායම නියෝජනය කරමින් පාර්ලිමේන්තු මන්ත්‍රීවරුන් වන අනුර ප්‍රියදර්ශන යාපා, සුසිල් ප්‍රේමජයන්තද එක්වුණා.\nහිටපු ජනාධිපතිනිය කැඳවා තිබූ මෙම සාකච්ඡාවේදී රටේ වත්මන් අර්බුදය සම්බන්ධයෙන් කරුණු හුවමාරු කරගෙන තිබෙනවා.\nකෙසේ වෙතත්, සාකච්ඡාවට ශ්‍රී ලංකා නිදහස් පක්ෂයේ සහ ජනතා විමුක්ති පෙරමුණේ නියෝජිතයින් සහභාගි වී නැහැ.",
       "URL": "https://www.hirunews.lk/301836/ස්වාධීන-වූ-මන්ත්‍රීවරුන්-සියලු-දෙනා-ජනපති-සමඟ-සාකච්ඡාව-වර්ජනය-කරයි-චන්ද්‍රිකා-පක්ෂ-නායකයන්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1234"
}