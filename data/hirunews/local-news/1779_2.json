{
       "Source": "hirunews",
       "Timestamp": "Monday, 02 August 2021 - 20:12",
       "Headline": "අදත් ආසාදිතයින් 1680ක්  (වීඩියෝ)",
       "News Content": "අද දිනයේ මේ දක්වා අලුතින් කොරෝනා ආසාදිතයින් 1680 දෙනෙකු වාර්තා වී තිබෙනවා.\nඒ අනුව මෙරට සමස්ත ආසාදිතයින් සංඛ්‍යාව මේ වන විට දැක්වෙන්නේ තුන්ලක්ෂ 13,029ක් ලෙසයි.\nමේ වනවිට බොරැල්ල රිජ්වේ ආර්යා ළමා රෝහලේ දැඩි සත්කාර ඇඳන් හයම සම්පූර්ණයෙන්ම පිරී ඇති බව එම රෝහලේ අධ්‍යක්ෂ විශේෂඥ වෛද්‍ය ජී. විජේසූරිය ප්‍රකාශ කළා.\nකෙසේ වෙතත් ළමා රෝග විශේෂඥ වෛද්‍ය චන්න පෙරේරා කියා සිටියේ කොවිඩ් නියුමෝනියාව සහ ඔක්සිජන් මත යැපෙන ආසාදිත දරුවන්ගේ වැඩිවීමක් නොමැති බවයි.\nමේ අතර කොරෝනා තත්වයට අදාළව තම සෞඛ්‍ය තත්වය ස්වයංව පරීක්ෂා කිරීමේ හැකියාව ඇති නව ජංගම දුරකථන යෙදවුමක් සෞඛ්‍ය අමාත්‍යාංශය විසින් හඳුන්වාදී තිබෙනවා.\nශ්‍රී ලංකා සෞඛ්‍ය තොරතුරු තාක්ෂණ සංගමය සහ ඩිජිටල් සෞඛ්‍ය සඳහා පොදු රාජ්‍ය මණ්ඩලීය මධ්‍යස්ථානය එක්ව මෙම ජංගම දුරකථන යෙදවුම හඳුන්වාදී ඇති බවයි සෞඛ්‍ය අමාත්‍යාංශය සඳහන් කළේ.\nකොවිඩ් 19 ට එරෙහි ස්මාට් පලිහ ලෙස නම් කර ඇති මෙම යෙදවුම භාවිතයෙන් තම පෙණහළුවල ක්‍රියාකාරීත්වය නිරීක්ෂණය කිරීම මෙන්ම, තම සෞඛ්‍ය තත්වය පිළිබඳ පරීක්ෂණ වාර්තා ලබාගෙන ප්‍රමාදයකින් තොරව වෛද්‍ය ප්‍රතිකාර ලබාගැනීමටද අවස්ථාව සලසා දී තිබෙනවා.\nඅදාළ යෙදවුම බාගත කරගැනීම සඳහා සෙල්ෆ් ෂීල්ඩ් ලෙස ටයිප් කර  යෙදවුම සොයාගැනීමෙන් අනතුරුව ගූගල් ඩ්‍රයිව් සහ ඇප් ස්ටෝර් හරහා ජංගම දුරකථනයට ඇතුළත්  කරගත හැකි බව සෞඛ්‍ය අමාත්‍යාංශය සඳහන් කළා.",
       "URL": "https://www.hirunews.lk/278690/අදත්-ආසාදිතයින්-1680ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1779"
}