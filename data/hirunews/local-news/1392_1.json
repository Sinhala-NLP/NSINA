{
       "Source": "hirunews",
       "Timestamp": "Friday, 28 January 2022 - 13:18",
       "Headline": "අපනයනකරුවන් අර්බුදයක - නෞකා නියෝජිත මණ්ඩලයෙන් ඉල්ලීමක්",
       "News Content": "සිය නිෂ්පාදන සඳහා අවශ්‍ය අමුද්‍රව්‍ය ආනයනය කිරීම සඳහා පවතින බාධාවන් හේතුවෙන් අපනයනකරුවන් සිය වෙළඳපොල අහිමිවීමේ අවදානමකට මුහුණ දෙන බව ශ්‍රී ලංකා නෞකා නියෝජිත මණ්ඩලය සඳහන් කළා.\nවිදේශ මුදල් හිඟය හේතුවෙන් මෙලෙස අමුද්‍රව්‍ය ආනයනය දුෂ්කර වී ඇති අතර, මේ නිසා වරාය තුළ නැව් පමා කුලි ගෙවීමට ද ඔවුන්ට සිදුව තිබෙනවා.\nඅමුද්‍රව්‍ය නිසි වේලාවට ලබා නො හැකි වීමෙන් ගැනුම්කරුවන් වෙත සිය නිෂ්පාදන නියමිත වේලාවට ලබාදීම අපනයනකරුවන්ට අභියෝගයක්.\nමේ නිසා ඔවුන් වෙනත් වෙළෙඳපොළ වෙත යොමුවීමේ අවදානමක් පවතින බවයි ශ්‍රී ලංකා නෞකා නියෝජිත මණ්ඩලය පෙන්වා දෙන්නේ.\nමෙම ගැටලුවට මුල් වී ඇති විදේශ සංචිත ගොඩනැගීම සඳහා ජාත්‍යන්තර මූල්‍ය අරමුදලේ සහය ලබාගැනීම ඇතුලු විකල්ප වෙත යොමුවන ලෙසයි ශ්‍රී ලංකා නෞකා නියෝජිත මණ්ඩලය රජයෙන් ඉල්ලා සිටින්නේ.\nඑමඟින් මූල්‍යාධාර දෙන ආයතන අතර ශ්‍රී ලංකාව පිළිබඳ විශ්වාසයක් ගොඩනැගෙන බව ද එමඟින් අවධාරණය කළා.",
       "URL": "https://www.hirunews.lk/295447/අපනයනකරුවන්-අර්බුදයක-නෞකා-නියෝජිත-මණ්ඩලයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1392"
}