{
       "Source": "hirunews",
       "Timestamp": "Tuesday, 29 August 2023 - 21:45",
       "Headline": "ත්‍රීවිල් පොතකට ලියාපදිංචි කළ මිනි කූපර් රථයක් රේගු භාරයට  (වීඩියෝ)",
       "News Content": "ව්‍යාජ ලේඛන යොදාගෙන මෙරටට ගෙන්වීමෙන් අනතුරුව අල්ලස් කොමිසම භාරයට ගත් මිනි කූපර් වර්ගයේ මොටර් රථයක් වැඩිදුර විමර්ශණ සදහා රේගුව වෙත භාර දෙන ලෙස කොළඹ මහේස්ත්‍රාත් අධිකරණය අද නියෝග කළා.\n2007 වසරේ දිවයිනට ගෙන්වා ඇති මෙම මෝටර් රථය, 2015 වසරේ ත්‍රිරෝද රථයක පොතකට ලියාපදිංචි කිරීමෙන් රුපියල් ලක්ෂ 25 ක බදු වංචාවක් සිදු කර රජයට පාඩුවක් සිදු කර ඇති බවයි අල්ලස් කොමිසම අධිකරණයට දැනුම් දී ඇත්තේ.\nඑම අවස්ථාවේදී අදාළ මිනිකූපර් රථයේ වටිනාකම රුපියල් ලක්ෂ 70ක් පමණ වූ බවත්, අද වනවිට එහි වටිනාකම රුපියල් ලක්ෂ 125 ඉක්මවන බවත්, අල්ලස් කොමිසම අධිකරණයට ඉදිරිපත් කළ බී වාර්තාවේ සඳහන්.\nඑමෙන්ම, මෙම මිනිකූපර් රථයේ එංජින් සහ චැසි අංක අලු‍තින් කොටා ඇති බවත්, ඒවා එකිනෙකට පරස්පර බවත්, අල්ලස් කොමිසම ඉදිරිපත් බී වාර්තාවේ දැක්වෙනවා.\nවාහන අමතර කොටස් ආනයන සමාගමක් මෙම මිනි කූපර් රථය ගෙන්වා ඇති අතර, ලියාපදිංචි කිරීමේ ක්‍රියාවලිය හරහා රජයට පාඩු කිරීම සම්බන්ධයෙන් අල්ලස් පනතේ සඳහන් දූෂණය නමැති වරදට අදාළව විමර්ශනය කරන බවත්, අල්ලස් කොමිසමේ නිලධාරීන් අධිකරණයට දැනුම් දුන්නා.\nඒ අනුව වැඩිදුර විමර්ශන සඳහා එම වාහනය රේගු දෙපාර්තමේන්තුව වෙත භාරදෙන ලෙස අල්ලස් කොමිසම කළ ඉල්ලීමට අනුව කොළඹ ප්‍රධාන මහේස්ත්‍රාත් අධිකරණය අදාළ නියෝගය සිදු කර තිබෙනවා.\nමෙම කූඨ ක්‍රියාව සම්බන්ධයෙන් මෝටර් රථ ප්‍රවාහන කොමසාරිස් දෙපාර්තමේන්තුවේ පරිගණක ක්‍රියාකරුවෙකු, සැකකරුවෙකු ලෙස නම් කර ඇති බවද අල්ලස් හෝ දූෂණ චෝදනා විමර්ශන කොමිෂන් සභාව අධිකරණයට ඉදිරිපත් කළ බී වාර්තාවේ සඳහන්.",
       "URL": "https://www.hirunews.lk/346565/ත්‍රීවිල්-පොතකට-ලියාපදිංචි-කළ-මිනි-කූපර්-රථයක්-රේගු-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=63"
}