{
       "Source": "hirunews",
       "Timestamp": "Friday, 12 February 2021 - 16:12",
       "Headline": "කනේ පහරක් කෑ සිසුවෙකුට ලක්ෂ හයහමාරක් වන්දි ගෙවන්නැයි ගුරුවරයෙකුට සහ රජයට ශ්‍රේෂ්ඨාධිකරණයෙන් නියෝග",
       "News Content": "15 හැවිරිදි බාල වයස්කාර සිසුවෙකුට පහරදී ඔහුගේ ශ්‍රවණ හැකියාව අහිමි කිරිමේ සිද්ධියක් සම්බන්ධයෙන් මාතර - පුහුල්වැල්ල මධ්‍ය මහා විද්‍යාලයේ ගුරුවරයෙකුට, අදාළ සිසුවාට රුපියල් 150,000 ක මුදලක් ගෙවන ලෙස ශ්‍රේෂ්ඨාධිකරණය අද නියම කළා.\nඅදාළ සිසුවාගේ මූලික අයිතිවාසිකම් උල්ලංඝනය වී ඇති බවයි ශ්‍රේෂ්ඨාධිකරණය එහිදී ප්‍රකාශ කළේ.\nශ්‍රේෂ්ඨාධිකරණ විනිසුරුවන් වන එම්. කරුණාපාල සහ කේ.ඩී. කුමුදුනී හමුවේ මෙම නඩුව අද විභාගයට ගැනුණා. එහිදී මෙම සිසුවාගේ මූලික අයිතීන් උල්ලංඝනය කිරීම වෙනුවෙන් රජය විසින් ද රුපියල් ලක්ෂ 5ක වන්දියක් අදාළ සිසුවාට ගෙවිය යුතු බවටයි ශ්‍රේෂ්ඨාධිකරණය නියෝග කළේ.\n2017 වසරේ මෙම සිසුවාට ගුරුවරයා විසින් පහරදී තිබූ අතර එහිදී සිසුවා ඇද වැටී තිබෙනවා. එහි ප්‍රතිඵලයක් වශයෙන් ජිවිත කාලය පුරාවටම සිසුවාට ශ්‍රවණ හැකියාව අහිමිවීම බරපතල මූලික අයිතිවාසිකම් උල්ලංගනය කිරීමක් බවටයි අධිකරණ තීන්දුවේ වැඩිදුරටත් සඳහන් වන්නේ.\nඅදාළ වන්දි මුදල් මාස 6ක් ඇතුළත ගෙවා අවසන් කරන ලෙසට ද මෙහිදී නියෝග කෙරුණා.",
       "URL": "https://www.hirunews.lk/262427/කනේ-පහරක්-කෑ-සිසුවෙකුට-ලක්ෂ-හයහමාරක්-වන්දි-ගෙවන්නැයි-ගුරුවරයෙකුට-සහ-රජයට-ශ්‍රේෂ්ඨාධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2151"
}