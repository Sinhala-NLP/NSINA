{
       "Source": "hirunews",
       "Timestamp": "Tuesday, 23 August 2022 - 20:26",
       "Headline": "64 වැනි සංවත්සරය සමරමින් අර්බුද හමුවේ වුවත් සාර්ථක ව පැවැත්වූ දහම් පාසල් උලෙළ",
       "News Content": "දරුවන්ට අධ්‍යාපනයෙන් ඉහළටම යාමට සිදු කෙරෙන ආයෝජනවලින් එකක් ලෙස හැඳින්විය හැකි දහම් පාසල් අධ්‍යාපනය ලබාදෙන බොහෝ දහම් පාසල් මෙරට දැකිය හැකි වනවා.\nනමුත් කිසිදු අයුරකින් රජයේ දිරි ගැන්වීමක් රහිතව ග්‍රාමීය මට්ටමින් පවතින බොහෝ දහම් පාසල්වල දුවා දරුවන් වෙනුවෙන් එම විහාරස්ථානවාසී ස්වාමීන් වහන්සේලා එක්ව ගුරු මණ්ඩලයක් සමග සිදු කරනු ලබන සමාජීය මෙහෙවර අගය කළ යුතු වන්නක්.\nඑසේ දරුවන්ගේ දහම් අධ්‍යාපනය වෙනුවෙන් කැපවන දහම් පාසලක් පිළිබඳ තොරතුරු හිරු ප්‍රවෘත්ති වෙත වාර්තා වුණා.\nදරුවන්ගේ හැකියාවන් ඔප මට්ටම් කරමින්, දහම් අධ්‍යාපනයට අමතරව වෙනත් තරග අංශ පවත්වා ඔවුන් සතු හැකියාවට වටිනාකමක් දෙන දහම් පාසලක් ලෙස අම්බලන්ගොඩ, බටපොල - නින්දාන ග්‍රාමයේ පිහිටි ශ්‍රී ධර්මකුශල දහම් පාසල ( ශ්‍රී ධර්මේන්ද්‍රාරාම විහාරස්ථානය) හැඳින්විය හැකියි.\nවසර 64ක ඉතිහාසයක් ඇති මෙම දහම් පාසලේ දහම් අධ්‍යාපනය ලබන දරුවන් හට පසුගියදා දහම් පාසලේ විහාරාධිපති පූජ්‍ය පොල්වත්තේ වංශික ස්වාමීන් වහන්සේගේ අනුශාසකත්වයෙන් හා ප්‍රධානාචාර්‍ය හිමියන් වන විශ්‍ර්‍රාමික ගුරු ශාස්ත්‍රවේදී පූජ්‍ය චන්දික ස්වාමීන් වහන්සේගේ මගපෙන්වීමෙන්, දහම් පාසල් ආදි ශිෂ්‍ය එකමුතුව එක්ව දහම් පාසල් උත්සවය උත්සවශ්‍රීයෙන් පැවැත්වුවා.\nඑහිදී ප්‍රාථමික ශ්‍රේණියේ සිට අවසාන ශ්‍රේණිය දක්වා දූ පුතුන් රැසක් විවිධ තරගවලින් ජයග්‍රහණය කිරීම වෙනුවෙන් වටිනා ත්‍යාග හා කුසලාන ප්‍රදානය කෙරුණා.\nමෙම උත්සව අවස්ථාව සඳහා මූලාසනය නියෝජනය කළේ පානදුර පරත්ත චිත්ත භාවනා මධ්‍යස්ථානාධිපති අමරපුර නිකායේ අනුනායක ධුරන්ධර ශාස්ත්‍රපති ගරු පූජ්‍ය දොඩන්දූවේ සිරිකර නාහිමියනුයි.\nප්‍රධාන ආරාධිත අමුත්තා ලෙස ශ්‍රී ජයවර්ධනපුර විශ්වවිද්‍යාලයේ ඉංජිනේරු පීඨයේ ජ්‍යේෂ්ඨ කථිකාචාර්‍ය ප්‍රවීන් මධුෂංක එක්ව සිටියා.\nදරුවන්ගේ විවිධ දක්ෂතාවලින් යුතු නර්තන, කතා සහ නාට්‍ය රැසකින් ද මෙම උත්සවය වර්ණවත් ව තිබුණා.\nකොවිඩ් වසංගතයත් සමග මෙරට බොහෝ දහම් පාසල්වල අධ්‍යාපනය අඩාල වූයේ දරුවන්ට දහම් දැනුම ලැබෙන හොඳම තැනට අසුබ නිමිත්තක් බවට පත් කරමින්.\nඑහෙත් එවන් වටපිටාවකදී පවා රට තුළ දැඩි ආර්ථික අර්බුද පැවතියදි වුව ද, දරුවන්ගේ අනාගතය වෙනුවෙන් මෙවන් උත්සවයක් සංවිධානය කර, දරුවන් දිරිමත් කිරීම අගය කළ යුතු නොවන්නේ ද ?...",
       "URL": "https://www.hirunews.lk/313563/64-වැනි-සංවත්සරය-සමරමින්-අර්බුද-හමුවේ-වුවත්-සාර්ථක-ව-පැවැත්වූ-දහම්-පාසල්-උලෙළ",
       "Category": "Local News",
       "Parent URL": "https://www.hirunews.lk/local-news.php?pageID=919"
}