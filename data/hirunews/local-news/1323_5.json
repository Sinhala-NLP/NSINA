{
       "Source": "hirunews",
       "Timestamp": "Wednesday, 02 March 2022 - 14:44",
       "Headline": "පෝෂ් (Porches) සහ බෙන්ට්ලි (Bentley) ඇතුළු අති සුඛෝපභෝගී මෝටර් රථ රැගත් නෞකාවක් මුහුදු බත් වෙයි",
       "News Content": "ජර්මනියේ එම්ඩන් වරායේ සිට එක්සත් ජනපදයේ රෝඩ් අයිලන්ඩ් වෙත පෝෂ් (Porches) සහ බෙන්ට්ලි (Bentley) වැනි මෝටර් රථ ඇතුළු තවත් සුඛෝපභෝගී මෝටර් රථ 4000ක් පමණ ප්‍රවාහනය කරමින් තිබු නෞකාවක් ස්පාඤ්ඤ මුහුදේ දී ගිනි ගැනීමකට ලක් වීම හේතුවෙන් මුහුදුබත් වී ඇති බව වාර්තා වනවා.\nසුඛෝපභෝගී මෝටර් රථ දහස් ගණනක් රැගත් මෙම භාණ්ඩ ප්‍රවාහන නෞකාව ගිනි ගැනීමකට ලක් වූයේ මීට සති දෙකකට පමණ පෙරයි.\nස්පාඤ්ඤයේ අසෝර්ස් දූපත් සමූහයට ඔබ්බෙන් මෙලෙස අනතුරට ලක්වූ නෞකාව එම ගින්නෙන් ගලවා ගැනීම සඳහා ස්පාඤ්ඤ නාවික හමුදාව සහ ගුවන් හමුදාව සති 2කට ආසන්න කාලයක් ප්‍රබල ගිනි සටනක නිරත වුණා.\nකෙසේ වෙතත් ඔවුන්ගේ එම උත්සාහයන් සියල්ල ව්‍යර්ථ කරමින් අද අලුයම් කාලයේ දී මෙම නෞකාව ගිලී ගිය බවයි ජාත්‍යන්තර මාධ්‍ය වාර්තා කරන්නේ.\nෆෙලිසිටි ඒස් (Felicity Ace) ලෙස නම් කර ඇති මෙම නෞකාව තුල පෝෂ් (Porches) සහ බෙන්ට්ලි (Bentley) වැනි අධි සුඛෝපභෝගී මෝටර් රථ ඇතුළු තවත් මෝටර් රථ 4000ක් පමණ ප්‍රවාහනය කරමින් තිබුණා.\nපෙබරවාරි 16 වන දින මෙම ගින්න හටගත් අතර වහාම එහි කාර්ය මණ්ඩලයේ සියලු දෙනා ඉවත් කර ගැනීමට කටයුතු කළ බවයි ස්පාඤ්ඤ නාවික හමුදා ප්‍රකාශකයකු සඳහන් කළේ.\nනෞකාව මුහුදුබත් වූ ප්‍රදේශයට ආසන්නතම වරායේ හාර්බර් මාස්ටර් වරයා වන කපිතාන් ජාඕ මෙන්ඩෙස් ප්‍රකාශ කර සිටියේ මුහුදුබත් වූ නෞකාවෙන් මෙතෙක් කිසිදු තෙල් කාන්දුවක් වාර්තා වී නොමැති බවයි.\nමෙම නෞකාව මුහුදුබත් වූ ප්‍රදේශය මීටර 3500ක් පමණ ගැඹුරු මුහුදු ප්‍රදේශයක්.\nමෙවැනි ගැඹුරු මුහුදු ප්‍රදේශයක පතුලේ ඇති පීඩනය හේතුවෙන් මෙම නෞකාවේ තෙල් ටැංකිවලට යම්කිසි හානියක් සිදුවිය හැකි බවට ඔහු බිය පළ කරනවා.\nරොයිටර් පුවත් සේවයට අනුව ඩොලර් මිලියන 155ක් (රුපියල් බිලියන 31) පමණ වැය විය හැකි රක්ෂණ ආවරණ්‍යක් මගින් මුහුදුබත් වූ වාහන වල හානිය ආවරණය කරගත් හැකි බව මෙම වාහන නිෂ්පාදනය සහ ප්‍රවාහනය සිදු කළ ජර්මනියේ වොක්ස්වැගන් (Volkswagen) සමාගම පවසනවා.\nබෙන්ට්ලි (Bentley) සමාගම මෙම නෞකාවේ මෝටර් රථ 189ක් තිබූ බව තහවුරු කර ඇති අතර පෝෂ් (Porsche) සමාගම පැවසුවේ ඔවුන්ගේ නිෂ්පාදන මාදිලි කිහිපයකට අයත් මෝටර් රථ 1,100ක් පමණ එහි තිබූ බවයි.",
       "URL": "https://www.hirunews.lk/298479/පෝෂ්-porches-සහ-බෙන්ට්ලි-bentley-ඇතුළු-අති-සුඛෝපභෝගී-මෝටර්-රථ-රැගත්-නෞකාවක්-මුහුදු-බත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1323"
}