{
       "Source": "hirunews",
       "Timestamp": "Tuesday, 08 August 2023 - 11:46",
       "Headline": "ඉන්දියානු ආයෝජකයින් කණ්ඩායමක් වරාය හා නාවික ඇමති හමු වෙයි",
       "News Content": "ශ්‍රී ලංකාවේ නාවික හා ගුවන්සේවා ක්ෂේත්‍රයේ ව්‍යාපෘති කීපයක් ආරම්භ කිරීම සඳහා ප්‍රමුඛ පෙළේ ඉන්දියානු ආයෝජකයින් කණ්ඩායමකගේ අවධානය යොමු වී ඇති අතර ඒ පිලිබඳව සාකච්ඡා කිරීම 12 දෙනෙකුගෙන් සමන්විත කණ්ඩායමක් අද (08) දින වරාය නාවික හා ගුවන්සේවා අමාත්‍ය නිමල් සිරිපාල ද සිල්වා හමු වුණා.\nමෙම සාකච්ඡාවේදී ඉන්දියානු ආයෝජකයින් කරුණු දක්වමින් කියා සිටියේ කන්කසන්තුරේ සහ ත්‍රිකුණාමල යන වරායන්හි ඉදිරි සංවර්ධන කටයුතු සඳහා තම කණ්ඩායම් ආයෝජනය කිරීමට අවධානය යොමු වී ඇති බවයි.\nමේ පිළිබඳව අදහස් දැක්වූ අමාත්‍යවරයා, මේ වන විට කන්කසන්තුරේ සහ ඉන්දියාව අතර මගී යාත්‍රා සේවාවන් සහ සුඛෝපභෝගී මගී නෞකා සේවාවන් ආරම්භ කිරීමට කටයුතු කර ඇති බැවින් ඒ සඳහා කන්කසන්තුරේ වරායේ යටිතල පහසුකම් සැපයීමට ශ්‍රී ලංකා වරාය අධිකාරිය විසින් කටයුතු කර ඇති බව පැවසුවා.\nඑසේ හෙයින් ඉන්දියානු රජයේ අවසරය මත මෙම ප්‍රවාහන සේවා ආරම්භ කිරීමට කැමති ආයෝජකයින්ට අවස්ථාවන් ලබා දීමට හැකි බව ද අමාත්‍යවරයා අවධාරණය කළා.\nමෙහිදී ආයෝජකයින් කරුණු දක්වමින් කියා සිටියේ මේ පිලිබඳව ඉන්දියානු රජයේ අවසරය ඇතිව මෙම මගී ප්‍රවාහන ව්‍යාපෘතිය සඳහා ආයෝජනය කිරීමට කැමති බවත්, ඒ පිලිබඳව ඉදිරියේදී දීර්ඝ වශයෙන් අදාළ පාර්ශ්වයන් සමඟ සාකච්ඡා සිදු කරන බවයි.\nශ්‍රී ලංකාවේ ගුවන්සේවා ක්ෂේත්‍රයේ පවතින ආයෝජන අවස්ථාවන් පිළිබඳව අමාත්‍යවරයා කියා සිටියේ මත්තල ගුවන් තොටුපළ පරිශ්‍රයේ තිබෙන භූමි ප්‍රමාණය තුළ ගුවන් සේවාවන්ට අදාළ විඩිධ ආයෝජන අවස්ථාවන් ඇති බවත්, ඒ සඳහා ඉදිරියේදී තම අමාත්‍යංශය විසින් අභිලාසයන් කැඳවීමට කටයුතු කරන බැවින් ඒ සඳහා යෝජනා ඉදිරිපත් කරන ලෙසයි.\nඒ පිළිබඳව ඉන්දියානු ආයෝජකයින්ගේ දැඩි අවධානය යොමු වුණා. එමෙන්ම ඉන්දියාවේ ප්‍රධාන නගරවල පිහිටි ගුවන් තොටුපළවල සිට ශ්‍රී ලංකාවේ රත්මලාන, පලාලි සහ මඩකලපුව යන ගුවන් තොටුපළ අතර ඍජු ගුවන් සේවාවන් ආරම්භ කිරීම පිළිබඳව දෙපාර්ශ්වය සාකච්ඡා කරනු ලැබුවා.",
       "URL": "https://www.hirunews.lk/344073/ඉන්දියානු-ආයෝජකයින්-කණ්ඩායමක්-වරාය-හා-නාවික-ඇමති-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=114"
}