{
       "Source": "hirunews",
       "Timestamp": "Monday, 10 October 2016 - 20:09",
       "Headline": "මහියංගනය - වේරගංතොට පාලම ආසන්නයේ වැලි ගොඩදැමීම තවදුරටත්",
       "News Content": "සීමා රහිතව සිදුකරන වැලි ගොඩදැමීම හේතුවෙන් අවධානමට ලක්ව ඇති මහියංගනය - වේරගංතොට පාලම ආසන්නයේ තවදුරටත් වැලි ගොඩදැමීමේ කටයුතු සිදුවනවා.\nඅප කළ  නිරීක්ෂණයකදී දක්නට ලැබුණේ ට්‍රැක්ටර් රථ යොදාගනිමින් මහා පරිමාණයෙන් වැලි ගොඩදැමීමේ කටයුතු සිදුකරන ආකාරයයි.\nමහියංගනය ප්‍රදේශයේ මහවැලි ගඟ කේන්ද්‍රකර ගනිමින් සිදු කෙරෙන මහා පරිමාණ වැලි ගොඩදැමීම් හේතුවෙන් වේරගංතොට පාලම පත්ව ඇති අනතුරුදායක තත්ත්වය අප මුල්වරට අනාවරණ කළේ සැප්තැම්බර් මස 21 වැනිදායි.\nබලපත්‍ර කොන්දේසි සම්බන්ධයෙන් කිසිදු තැකීමක් නොකර වැලි කැනීමේ යෙදෙන ජාවාරම්කරුවන් මෙම ප්‍රවෘත්තිය වාර්තා කළ හිරු මාධ්‍යවේදියාට එරෙහිව හසලක පොලිසියට පෙත්සමක්ද යොමුකළ අතර, එහිදී ඔහුට වැලි ජාවාරම්කරුවන් පොලිසිය තුළදීම තර්ජනය කළා.\nඑම තර්ජන හමුවේ නොසැලී දිගින් දිගටම අප කළ මෙම වාර්තාකරණයත් සමගින් බලධාරී ඇස් මේ දෙස යොමු වුණා.\nපරිසර නියෝජ්‍ය අමාත්‍ය අනුරාධ ජයරත්න මහතා වේරගංතොට පාලම නිරීක්ෂණය කිරීමට පැමිණෙන්නේ ඒ අනුවයි.\nසිද්ධිය සම්බන්ධයෙන් කඩිනමින් වාර්තාවක් කැඳවා පාලම ආරක්ෂා කර ගැනීමට කටයුතු කරන බව නියෝජ්‍ය අමාත්‍යවරයා පැවසුවද එම ප්‍රදේශයේ අප අද කළ සංචාරයකදී දක්නට ලැබුණේ  දැමීම සිදුවන බවයි.\nවේරගංතොට පාලමට මීටර් 500 ක් පමණ දුරින් මහවැලි ගඟේ වැලි ගොඩදැමීමේ කටයුතු සිදු වන්නේ නීතිය හාස්‍යට ලක්කරමින්.\nආරක්ෂා කරගත යුත්තේ වේරගංතොට පාලම ද නැතහොත් වැලි ජාවාරම්කරුවන්ද යන ගැටළුව මතු වන්නේ බලධාරීන් තවමත් මේ සම්බන්ධයෙන් නිහඩ පිළිවෙතක් දැරීම හේතුවෙන්.\nපවතින නීතියට ඉහළින් සිටිනා මේ වැලි ජාවාරම්කරුවන් නවතන්නේ කවදා ද ? හිරු ප්‍රවෘත්ති නිරන්තර අවධානයෙන්.",
       "URL": "https://www.hirunews.lk/144906/මහියංගනය-වේරගංතොට-පාලම-ආසන්නයේ-වැලි-ගොඩදැමීම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4843"
}