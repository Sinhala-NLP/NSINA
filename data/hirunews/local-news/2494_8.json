{
       "Source": "hirunews",
       "Timestamp": "Thursday, 27 August 2020 - 17:47",
       "Headline": "වැලිකඩ පොලිසියේ සැරයන්වරයෙකු හෙරොයින් සමග අම්පාරේදී අත්අඩංගුවට",
       "News Content": "අම්පාර - හිඟුරාන කම්හල් ප්‍රදේශයේදී වැලිකඩ පොලීසියට අනුයුක්තව සේවය කළ සැරයන්වරයෙකු ද හෙරොයින් සහ අයිස් මත්ද්‍රව්‍ය සමග අත්අඩංගුවට ගෙන තිබෙනවා.\nදමන පොලීසියේ ස්ථානාධිපතිවරයාට ලද තොරතුරකට අනුව සැකකරු අත්අඩංගුවට ගෙන ඇති අතර ඔහු ළඟ තිබී හෙරොයින් ග්‍රෑම් 9 ක් සහ අයිස් මත්ද්‍රව්‍ය මිලිග්‍රෑම් 400 ක් සොයා ගැණුනා.\nරැඳවුම් නියෝග මත තවදුරටත් සැකකරුගෙන් ප්‍රශ්න කිරීම් සිදුකරන බවයි පොලීසිය වැඩිදුරටත් කියා සිටියේ.\nමීට අමතරව, වත්තල - ලයිසියම් හන්දිය ආසන්නයේදී එක්කෝටි විසිහය ලක්ෂයක් පමණ වටිනා කේරල ගංජා කිලෝග්‍රෑම් 60ක් සමඟ සැකකරුවෙකු අත්අඩංගුවට ගත් බව සුරාබදු දෙපාර්තමේන්තුව නිවේදනය කළා.\nඑහි මත්ද්‍රව්‍ය නාශක අංශයේ නිලධාරීන් විසින් සිදුකළ මෙම වැටලීමේදී එම කේරල ගංජා තොගය ප්‍රවාහනය කිරීම සඳහා යොදාගත් ලොරි රථයක් සහ යතුරුපැදියක්ද සොයාගෙන තිබෙනවා.\nසැකකරු කේරල ගංජා ඉන්දියාවේ සිට මෙරටට බෝට්ටු මගින් රැගෙනවිත් ජාවාරමේ නිරත වන අයෙකු බවට සිදුකළ පරීක්ෂණවලදී අනාවරණ වී ඇති අතර, ඒ සම්බන්ධයෙන් තවත් පුද්ගලයෙකු අත්අඩංගුවට ගැනීම සඳහා පරීක්ෂණ ක්‍රියාත්මකයි.",
       "URL": "https://www.hirunews.lk/248788/වැලිකඩ-පොලිසියේ-සැරයන්වරයෙකු-හෙරොයින්-සමග-අම්පාරේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2494"
}