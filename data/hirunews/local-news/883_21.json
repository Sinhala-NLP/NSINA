{
       "Source": "hirunews",
       "Timestamp": "Thursday, 08 September 2022 - 8:56",
       "Headline": "කුරුණැගල සිසුවාගේ මරණය ගැන සොයන්න කමිටු දෙකක්",
       "News Content": "කුරුණෑගල බණ්ඩාරනායක පාසල් මාවතේ දී බෝක්කුවක සිර වී සිසුවෙකු මිය යෑම සම්බන්ධයෙන් විමර්ශනය කිරීම සඳහා කමිටු කිහිපයක් පත් කළ බව වයඹ පළාත් ප්‍රධාන ලේකම් ආර්.ඩී.එම්. සිරිසේන ප්‍රකාශ කළා.\nහිරු ප්‍රවෘත්ති අංශය කළ විමසීමක දී ඔහු කියා සිටියේ, එම වාර්තා ඉදිරියේ දී ආණ්ඩුකාරවරයාට භාරදීමට කටයුතු කරන බවයි.\nමේ අතර, ශ්‍රී ලංකා මානව හිමිකම් කොමිසමේ නිලධාරීන් ඊයේ (07) කුරුණෑගල වැහැර ප්‍රදේශයට ගොස් මෙම දරුවා මියගිය ස්ථානය නිරීක්ෂණයට ලක් කර තිබෙනවා.\nමෙම දරුවාගේ මරණය කවර හෝ අංශයක නොසැලකිලිමත්කම නිසා සිදු වූවක් ද යන්න සම්බන්ධයෙන් මෙහි දී සොයා බැලෙනු ඇති.\nපසුගිය සඳුඳා පස්වරුවේ පාසල නිම වී සිය නිවස වෙත යමින් සිටි සිසුවෙකු මාර්ගයේ ගමන් ගත් මෝටර් රථයකට ඉඩදීමට යාමේ දී බෝක්කුවක වැටී එහි සිරවීමෙන් මියගියා.\nප්‍රදේශවාසීන් චෝදනා කළේ අනවසර ඉදිකිරීම් හේතුවෙන් ජල මාර්ග අවහිර වීම හේතුවෙන් මෙවැනි ගැටලු මතුව ඇති බවට යි.\nකුරුණෑගල බණ්ඩාරනායක පාසල් මාවතේ දී මෙම අවාසනාවන්ත සිද්ධියට මුහුණ දෙනු ලැබුවේ මලියදේව ආදර්ශ පාසලේ 09 වසරේ ඉගෙනුම ලැබූ සිසුවෙක්.\nපොලිසිය සහ ප්‍රදේශවාසින් පැයකට වැඩි කාලයක් තිස්සේ සිදු කළ පරිශ්‍රමයකින් අනතුරුව බැකෝ යන්ත්‍ර ද භාවිතා කරමින් මාර්ගය හරහා යොදා තිබු බෝක්කුව කඩා ඉවත්කිරීමෙන් අනතුරුවයි සිසුවා ඉවතට ගැනුණේ.",
       "URL": "https://www.hirunews.lk/314837/කුරුණැගල-සිසුවාගේ-මරණය-ගැන-සොයන්න-කමිටු-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=883"
}