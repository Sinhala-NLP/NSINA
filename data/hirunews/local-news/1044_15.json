{
       "Source": "hirunews",
       "Timestamp": "Tuesday, 05 July 2022 - 19:31",
       "Headline": "ඉන්ධන පෝලිම් වල මරණ දෙකක් (වීඩියෝ)",
       "News Content": "කුරුණෑගල - යග්ගහපිටිය ඉන්ධන පිරවුම්හලේදී තරුණයෙකුට පා පහරක් එල්ල කළ යුද හමුදා නිලධාරියා මූලික පරීක්ෂණ උසාවියේ නිර්දේශ ලැබෙන තුරු වහාම ක්‍රියාත්මක වන පරිදි සියලු රාජකාරිවලින් ඉවත් කර තිබෙනවා.\nයුද හමුදා පොලිසිය මගින් ද ඊට අදාළ විමර්ශනයක් සිදු කරන බවයි යුද හමුදාව නිවේදනය කළේ.\nඉන්ධන ලබාගැනීමේදී දිගු වේලාවක් පෝලිමේ රැඳී සිටීමත් සමඟ ජනතාව සහ ආරක්ෂක අංශ අතර සිදුවන නොසන්සුන්තා අදත් ප්‍රදේශ කිහිපයකින්ම වාර්තාවී තිබුණා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා ජනතාවට දැනුම් දෙන්නේ ලංකා අයි.ඕ.සී. සමාගම ඉන්ධන බෙදාහැරීම සඳහා උපරිම ධාරිතාවයෙන් කටයුතු කරන බැවින් එම පිරවුම්හල් අසළ සාමකාමීව හැසිරෙන ලෙසයි.\nමේ අතර ඉන්ධන නිකුත් කිරීමේදී සිදුකළ ටෝකන් ක්‍රියාවලිය නවතා දැමූ බව ලංකා අයි.ඕ.සී. සමාගම සඳහන් කළා.\nඑසේම ඉන්ධන පෝලිමක රැඳී සිටි තවත් පුද්ගලයෙකු අද අලුයම මියගොස් තිබුණේ බොරැල්ල ප්‍රදේශයේ පිරවුම්හලක් අසළදියි.\nගොතටුව ප්‍රදේශයේ පදිංචි ඔහු 66 හැවිරිදි අයෙක්.\nමීට අමතරව හංවැල්ල - පහළවැල්ල ප්‍රදේශයේ ඉන්ධන පිරවුම්හලක ටෝකන් පෝලිමේ සිටියදී අසනීප වී රෝහල් ගතකළ පුද්ගලයෙකු ඊයේ පස්වරුවේ ජීවිතක්ෂයට පත්ව තිබෙනවා.\nහංවැල්ල සුදුවැල්ල ප්‍රදේශයේ පදිංචි ඔහු 31 හැවිරිදි අයෙකු බවයි අප වාර්තාකරු පැවසුවේ.\nමෙවන් පසුබිමක නුදුරු දිනයකදීම භූමිතෙල් මිල ඉහළ නැංවීමට සිදුවන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළේ අද පාර්ලිමේන්තුවේදී අදහස් දක්වමින්.",
       "URL": "https://www.hirunews.lk/309137/ඉන්ධන-පෝලිම්-වල-මරණ-දෙකක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1044"
}