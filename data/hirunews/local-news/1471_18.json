{
       "Source": "hirunews",
       "Timestamp": "Saturday, 25 December 2021 - 7:32",
       "Headline": "ජනපති, අගමැති සහ විපක්ෂ නායකගෙන් නත්තලට සුබ පැතුම් (වීඩියෝ)",
       "News Content": "දෙවසරකට ආසන්න කාලයක් පුරා පවතින කොරෝනා වසංගත තත්වය තුළ පුද්ගල වශයෙන්ද, සාමූහිකව ද, රටක් වශයෙන් ද අපගේ ආගම් විසින් පුහුණු කළ ආධ්‍යාත්මික පරිකල්පනය සහ විනය, වසංගතය පාලනය කර ගැනීමට මනා පිටුවහලක් වූ බව ජනාධිපති ගෝඨාභය රාජපක්ෂ ප්‍රකාශ කළා.\nනත්තල් දින පණිවුඩයෙන් ජනාධිපතිවරයා සඳහන් කරන්නේ සමාජයේ යහපත වෙනුවෙන් වැයවීම මගින් සැමට විමුක්තිය උදා කිරීම නත්තලේ ආධ්‍යාත්මික හරය වන බවයි.\nඑය සමස්ථ මිනිස් වර්ගයාටම ප්‍රේමය සහ සාමය ගෙන දෙමින් සියලු දෙනා ප්‍රීතියට පමුණුවන උතුම් ආගමික මංගල්‍යයක් බව ජනාධිපතිවරයා නිකුත් කළ පණිවුඩයේ වැඩිදුරටත් දැක්වුණා.\nඅග්‍රාමාත්‍ය මහින්ද රාජපක්ෂ සිය නත්තල් දින පණිවුඩයෙන් සඳහන් කරන්නේ සමාජයේ පීඩාවට පත් වන ජනතාව ඉන් මුදාගෙන යහපත් සමාජයක් නිර්මාණය කිරීම උදෙසා ක්‍රිස්තූන් වහන්සේ මුලු දිවියම කැප කළ බවයි.\nදෙවියන් වහන්සේගේ ප්‍රේමය සහ මානව ගරුත්වය මනුෂ්‍යත්වය පිරි සමාජයකට විශ්වාසනීය පදනමක් වූ බව අග්‍රාමාත්‍යවරයාගේ අදහසයි.\nඅසිරිමත් හදවත් ඇත්තෝ සාමය බෙදාගන්නා බවත් සතුරාට ප්‍රේම කරන බවත් අග්‍රාමාත්‍යවරයා ප්‍රකාශ කරනවා.\nනත්තලේ සැබෑ හරයන් ලඟා කර ගනිමින් ප්‍රේමණීය පුරවැසියෙකු ලෙස ජීවිත සකස් කර ගැනීමට නත්තල් දිනය ලබා දෙන රුකුල අතිමහත් බව විපක්ෂ නායක සජිත් ප්‍රේමදාස සිය නත්තල් දින පණිවුඩයෙන් සඳහන් කළා.\nමේ මොහොතේ දුෂ්කර සමයක දිවි ගෙවන අසල්වැසියා පිළිබඳවද හැකි පමණ අවධානය යොමු කිරීම මගින් සැබෑ නත්තලේ අරුත සුරක්ෂිත වන බවයි ඔහු ප්‍රකාශ කරන්නේ.",
       "URL": "https://www.hirunews.lk/292067/ජනපති-අගමැති-සහ-විපක්ෂ-නායකගෙන්-නත්තලට-සුබ-පැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}