{
       "Source": "hirunews",
       "Timestamp": "Saturday, 07 November 2020 - 11:11",
       "Headline": "2021 අයවැය විවාදය දින 10 කට සීමාවන ලකුණු",
       "News Content": "ලබන වසර සඳහා වන අයවැය විවාදයේ කටයුතු තීරණය කිරීම සම්බන්ධයෙන් විශේෂ රැස්වීමක් ලබන සතියේ කැඳවා තිබෙනවා.\nඒ සඳහා පක්ෂ නායකයින් ද කැඳවා ඇති අතර, එම රැස්වීමේදී අයවැය විවාදය පවත්වන නිශ්චිත දින ගණන සම්බන්ධයෙන් අවසන් තීරණයක් ගන්නා බවයි කතානායක මහින්ද යාපා අබේවර්ධන හිරු ප්‍රවෘත්ති අංශයට සඳහන් කළේ.\n2021 අයවැය ලබන 17 වනදා මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ විසින් පාර්ලිමේන්තුවට ඉදිරිපත් කිරීමට නියමිතයි.\nකෙසේ වෙතත්, පවතින තත්ත්වය හමුවේ එම විවාදය දින 10 කටත් අඩු සංඛ්‍යාවකට සීමාවනු ඇති බව ආරංචි මාර්ග අනාවරණ කළා.\nසාමාන්‍යයෙන් අයවැය විවාදයක් මාසයක් පුරා පැවැත්වීම පාර්ලිමේන්තු සම්ප්‍රදාය වුව ද, මෙවර පවතින කොරෝනා අර්බුදය හමුවේ එය සීමාවනු ඇති බවයි ආණ්ඩු පක්ෂයේ නියෝජිතයෙකු ද සඳහන් කළේ.\nමේ අතර, 2020 වසර සඳහා වන අයවැය ලබන 12 වනදා පාර්ලිමේන්තුවට ඉදිරිපත් කිරීමට නියමිත අතර, එය එදිනම විවාදයට ගෙන අවසන් කරනු ඇති.\nඑසේම, පාර්ලිමේන්තු සභාවේ දෙවන රැස්වීම ලබන අගහරුවාදා පෙරවරු 10 ට කතානායක නිල නිවසේදී පැවැත්වීමට කටයුතු සැලසුම් කර ඇති බව පාර්ලිමේන්තුවේ සන්නිවේදන දෙපාර්තමේන්තුව සඳහන් කළා.",
       "URL": "https://www.hirunews.lk/254199/2021-අයවැය-විවාදය-දින-10-කට-සීමාවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2346"
}