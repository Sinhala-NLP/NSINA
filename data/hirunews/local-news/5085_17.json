{
       "Source": "hirunews",
       "Timestamp": "Sunday, 17 April 2016 - 13:19",
       "Headline": "ඇමරිකානු මානව හිමිකම් වාර්තාවට ශ්‍රී ලංකාවෙන් පිළිතුරු",
       "News Content": "ඇමරිකානු රාජ්‍ය දෙපාර්තමේන්තුව මගින් නිකුත් කළ 2015 වසර සඳහා වන මානව හිමිකම් පිළිබඳ ඇගයීම් වාර්තාවේ ශ්‍රී ලංකාව සම්බන්ධයෙන් මතුකර ඇති කරුණුවලට රජය ඉදිරියේදී ප්‍රතිචාර දක්වන බව විදේශ කටයුතු නියෝජ්‍ය අමාත්‍ය හර්ෂ ද සිල්වා පවසනවා.\nනියෝජ්‍ය අමාත්‍යවරයා ප්‍රකාශ කර ඇත්තේ අදාළ වාර්තාවේ අඩංගු කරුණු පිළිබඳව රජය දැඩි අධ්‍යයනයක නිරතවන බවයි.\nඑහි ශ්‍රී ලංකාව පිළිබඳ ඇගයීමේදී පසුගිය වසර තුළද මෙරට මානව හිමිකම් උල්ලංඝනය වීම් සිදුවී ඇති බව ප්‍රකාශ කර තිබුණා.\nපහරදීම්, ලිංගික ප්‍රචන්ඩත්වය, දුෂනය සහ අනෙකුත් මානව හිමිකම් උල්ලංඝනය කිරීම් යුද්ධය නිමාවෙන් පසුවද මෙරට සිදුව ඇති බවටයි එහි සඳහන් කර තිබුණේ.\nඅදාළ කරුණු පිළිබඳව අධ්‍යයනය කිරීමෙන් පසු ඒ පිළිබඳ ශ්‍රී ලංකාවේ මතය ප්‍රකාශ කිරීමට සූදානම් බවයි විදේශ කටයුතු නියෝජ්‍ය අමාත්‍ය හර්ෂ ද සිල්වා  ප්‍රකාශ කර ඇත්තේ.",
       "URL": "https://www.hirunews.lk/131039/ඇමරිකානු-මානව-හිමිකම්-වාර්තාවට-ශ්‍රී-ලංකාවෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=5085"
}