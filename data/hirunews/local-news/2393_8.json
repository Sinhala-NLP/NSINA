{
       "Source": "hirunews",
       "Timestamp": "Tuesday, 13 October 2020 - 7:38",
       "Headline": "සේවකයින්ගේ තොරතුරු යාවත්කාලීන කරන්නැයි රාජ්‍ය හා පෞද්ගලික ආයතන වලට පොලීසියෙන් දැනුම් දීමක් (වීඩියෝ)",
       "News Content": "ඉදිරි දින තුන ඇතුළත සියළුම රාජ්‍ය සහ පෞද්ගලික අංශයේ ආයතනවල සේවය කරන පුද්ගලයින්ගේ තොරතුරු යාවත්කාලීන කරන ලෙසට පොලීසිය එම ආයතනවල ප්‍රධානීන්ගෙන් ඉල්ලීමක් කරනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ කොරෝනා වෛරසයත් සමඟ පවතින තත්ත්වයන් හේතුකොටගෙන මෙම යාවත්කාලීන කිරීම සිදුකළ යුතු බවයි.\nඑමෙන්ම, කොරෝනා වෛරසයත් සමඟ තමන් දෛනිකව සිදුකරන ගමන් බිමන් පිළිබඳව කෙටි සටහනක් තබා ගන්නා ලෙසට ද පොලීසිය ජනතාවගෙන් ඉල්ලීමක් කළා.\nමීට අමතරව කුලී රථ රියදුරන් ද තම සේවා කටයුතු සිදුකිරීමේදී එහි ගමන් ගන්නා පුද්ගලයින් සම්බන්ධයෙන් අවධානයෙන්  සිටිය යුතු බවටයි පොලීසිය මීට පෙර දැනුවත් කළේ.\nමේ අතර, ඇඳිරි නීතිය ක්‍රියාත්මක ප්‍රදේශවල විවෘතව පැවති ඔසුසැල් ඇතුලු අත්‍යාවශ්‍ය සේවා සපයන වෙළඳසැල් අද, හෙට සහ අනිද්දා යන තෙදින තුළ වසා තැබෙනවා.\nමීට අමතරව රජයේ රෝහල්වලින් සායනික ඖෂධ ලබා ගන්නා පුද්ගලයින් හට එම ඖෂධ නිවෙස් වෙත බෙදා දීමේ වැඩපිළිවෙල ද අද(13) ආරම්භ කෙරුණා.\nඒ අනුව එහි පළමු අදියර යටතේ ගම්පහ සහ කොළඹ යන දිස්ත්‍රික්කවල ජනතාව වෙත මෙම ඖෂධ නිවෙස් වෙත බෙදා හැරීමට නියමිතයි.",
       "URL": "https://www.hirunews.lk/252424/සේවකයින්ගේ-තොරතුරු-යාවත්කාලීන-කරන්නැයි-රාජ්‍ය-හා-පෞද්ගලික-ආයතන-වලට-පොලීසියෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2393"
}