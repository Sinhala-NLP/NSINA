{
       "Source": "hirunews",
       "Timestamp": "Wednesday, 03 August 2022 - 10:23",
       "Headline": "නීති විරෝධී ලෙස ඉන්ධන ගබඩා කරගත් දෙදෙනෙකු අත් අඩංගුවට",
       "News Content": "ලක්ෂ හතරකට අධික වටිනාකමක් ඇති ඩීසල් ලීටර් 994ක් ඉතා සූක්ෂ්ම ලෙස හොර රහසේ ලොරි රථයකින් ප්‍රවාහනය කරමින් සිටි පුද්ගලයකු විශේෂ කාර්ය බලකාය නිලධාරීන්ගේ අත්අඩංගුවට පත් වී තිබෙනවා.\nවිශේෂ කාර්ය බලකාය අම්බලන්තොට කඳවුරේ නිලධාරීන් කණ්ඩායමක් සහ හම්බන්තොට පොලිස් නිලධාරීන් කණ්ඩායමක් සමඟ ඒකාබද්ධ ව ඊයේ (02) සිදු කළ මෙහෙයුමකිනු යි මෙම ඉන්ධන තොගය සොයාගෙන ඇත්තේ.\nසුචී නිවාස ගම්මානය, කේයා මුස්ලිම් පල්ලිය අසල දී සිදු කළ මෙම වැටලීමෙන් අත් අඩංගුවට ගෙන ඇත්තේ, වයස අවුරුදු 39ක පුද්ගලයෙක්.\nසැකකරු අම්බලන්තොට ප්‍රදේශයේ පදිංචි පුද්ගලයකු බව සඳහන් වනවා.\nත්අඩංගුවට ගත් ඉන්ධන ප්‍රමාණයේ දළ වටිනාකම රුපියල් ලක්ෂ හතරකට අධික වටිනාකමකින් යුක්ත බව ද සඳහන්.\nවැඩිදුර විමර්ශන කටයුතු හම්බන්තොට පොලිසිය විසින් සිදු කරනු ඇති.\nමේ අතර ඊයේ (02) සිදු කළ තවත් වැටලීමකින් අංක 177, ටෙම්පල් පාර, ගල්කිස්ස ලිපිනයේ පිහිටි බස් අංගනයේ දී නීති විරෝධී ලෙස බලපත්‍ර නොමැති ව ඩීසල් ලීටර් 1400ක්, පෙට්‍රල් ලීටර් 140ක් සහ භූමිතෙල් ලීටර් 70ක් අනාරක්ෂිත ලෙස ගබඩා කරගෙන සිටි අවුරුදු 46ක පුද්ගලයකු ද අත් අඩංගුවට ගැනීමට පොලිසිය සමත් වී තිබෙනවා.",
       "URL": "https://www.hirunews.lk/311743/නීති-විරෝධී-ලෙස-ඉන්ධන-ගබඩා-කරගත්-දෙදෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=970"
}