{
       "Source": "hirunews",
       "Timestamp": "Friday, 30 July 2021 - 20:44",
       "Headline": "කොවිඩ් රෝගීන්ට ඔක්සිජන් ලබාදීමේ අවශ්‍යතාව ඉහළට - මියයන පුද්ගලයින්ගෙන් 60%ක් එන්නත් ලබානොගත් අය බව හෙළිවෙයි (වීඩියෝ)",
       "News Content": "සෞඛ්‍ය මාර්ගෝපදේශයන්ට යටත්ව ලබන සඳුදා (02) සිට සියලු රාජ්‍ය සේවකයන් සාමාන්‍ය පරිදි රාජකාරි කටයුතු සඳහා කැඳවීමට පියවර ගන්නා ලෙස ජනාධිපති ලේකම් පී.බී. ජයසුන්දර දැනුම් දී තිබෙනවා.\nජනාධිපති මාධ්‍ය අංශය නිවේදනය කළේ ජනාධිපති ලේකම්වරයා විසින් රාජ්‍ය සේවා, පළාත් සභා හා පළාත් පාලන අමාත්‍යාංශයේ ලේකම් ජේ.ජේ.රත්නසිරි වෙත මෙම දැනුම්දීම සිදුකර ඇති බවයි.\nකොරෝනා රෝගය පාලනය පහසු කිරිම සඳහා සීමිත කාර්ය මණ්ඩල චක්‍රීය පදනම මත කැඳවමින් සහ නිවසේ සිට රාජකාරි සිදුකිරීමට අදාළව නිකුත් කර ඇති සියලු චක්‍රලේඛ අවලංගු කරන ලෙස ද ජනාධිපති ලේකම්වරයා දැනුම්දී ඇති බවයි ජනාධිපති මාධ්‍ය අංශය වැඩිදුරටත් නිවේදනය කළේ.\nපළමු කොරෝනා රැල්ලේ සිට මේ දක්වා කාලය තුල ගර්භනී මව්වරුන් 2,404 දෙනෙකු කොරෝනා වෛරසයට ගොදුරු වී ඇති බව පවුල් සෞඛ්‍ය කාර්යාංශයේ අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා ප්‍රකාශ කළා.\nමේ අතර, මෙරට කොරෝනා එන්නත්කරණයේ නව වාර්තාවක් පිහිටුවමින් ඊයේ දිනයේදී පුද්ගලයන් 515,830 දෙනෙකුට කොරෝනා එන්නත් ලබාදීම පිළිබඳව ප්‍රසාදය පළ කරමින් ජනාධිපති ගෝඨාභය රාජපක්ෂ ට්විටර් පණිවුඩයක් නිකුත් කර තිබෙනවා.\nඑමගින් ජනාධිපතිවරයා ඒ සඳහා සෞඛ්‍ය අමාත්‍යාංශයේ සහ ත්‍රිවිධ හමුදාවල කැපවීම අගය කළ යුතු බවයි ප්‍රකාශ කළේ.\nසමස්ත ශ්‍රී ලාංකිකයන්ට ප්‍රතිශක්තිකරණය සහතික කිරීම සඳහා එක්ව කටයුතු කරන බවත් සියල්ලන් සඳහාම එන්නත් සූදානම් බවත්, ජනාධිපතිවරයා සිය ට්විටර් පණිවුඩය මගින් අවධාරණය කළා.\nපන්ලක්ෂයකට වැඩි පිරිසක් එන්නත් කරමින් මෙරට සෞඛ්‍ය අමාත්‍යාංශය සහ ලක් රජය දිරිගන්වන සුළු සන්ධිස්ථානයකට පැමිණ ඇති බවට ලෝක සෞඛ්‍ය සංවිධානයේ ශ්‍රී ලංකා ශාඛාව මගින් ද සුබ පැතුම් එක් කළේ ට්විටර් පණිවුඩයක් නිකුත් කරමින්.\nමේ අතර, සෞඛ්‍ය ඇමතිනි පවිත්‍රා වන්නිආරච්චි කොළඹ අද පවැති මාධ්‍ය හමුවකදී කියා සිටියේ කොරෝනා ආසාදිතව මියයන පුද්ගලයින්ගෙන් 60% ක් කිසිදු එන්නතක් ලබානොගත් පුද්ගලයින් බවයි.\nකොරෝනා රෝග ලක්ෂණ සහිත රෝගීන් රෝහල් ගත වීම ප්‍රමාද වීම හේතුවෙන් ඔවුන්ට ඔක්සිජන් ලබාදීමේ අවශ්‍යතාව ඉහළ ගොස් ඇති බව ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම සඳහන් කළා.\nපූර්ණ එන්නත්කරණය සිදුකළ පුද්ගලයින් තවදුරටත් මුව ආවරණ පැළදීම ඇතුළු සෞඛ්‍ය මාර්ගෝපදේශ අනුගමනය කිරීම අවශ්‍ය බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය ඇමතිනි වෛද්‍ය සුදර්ශනී ප්‍රනාන්දුපුල්ලේ කියා සිටියා.\nඅද දිනයේත් කොරෝනා ආසාදිතයන් 1716 දෙනෙකු සුවය ලබා රෝහල්වලින් පිටව ගොස් තිබෙනවා.\nඒ අනුව සුවය ලැබූ මුළු සංඛ්‍යාව 275,212 දෙනෙකු දක්වා ඉහළ ගොස් ඇති බවයි වසංගත රෝග විද්‍යා අංශය සඳහන් කළේ.\nඅද (30)  දිනයේදී තවත් කොරෝනා ආසාදිතයින් 1635 දෙනෙකු වාර්තා වූ බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.",
       "URL": "https://www.hirunews.lk/278443/කොවිඩ්-රෝගීන්ට-ඔක්සිජන්-ලබාදීමේ-අවශ්‍යතාව-ඉහළට-මියයන-පුද්ගලයින්ගෙන්-60ක්-එන්නත්-ලබානොගත්-අය-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1785"
}