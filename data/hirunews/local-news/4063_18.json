{
       "Source": "hirunews",
       "Timestamp": "Monday, 26 February 2018 - 8:49",
       "Headline": "දියණියන් දෙදෙනා සමඟ නිවසේ තනිවූ 25 හැවිරිදි බිරිඳට සිදුවූ අපරාධය",
       "News Content": "දරු දෙදෙනා සමඟ නිවසක තනිව සිටි තරුණ කාන්තාවකට පිහියක් පෙන්වා බිය ගන්වා ඇයව දූෂණය කර පලා ගිය සැකකරුවන් දෙදෙනෙකු අත්අඩංගුවට ගැනීමට මාදම්පේ පොලීසිය විමර්ශණ ආරම්භ කර තිබෙනවා.\nපසුගිය 25 වැනිදා අලුයම 04ට පමණ මාදම්පේ - සුදුවැල්ල ප්‍රදේශයේදී මෙම සිද්ධිය සිදුව ඇති බවයි අප වාර්තාකරු සඳහන් කළේ.\nවයස අවුරුදු 25 ක දෙදරු මවක් මෙලෙස දූෂණයට ලක්ව ඇති බවයි වාර්තා වන්නේ.\nඇයගේ සැමියා පුද්ගලික ආයතනය රියදුරෙකු ලෙස සේවය කරන අතර සිද්ධිය වූ දින සැමියා රාත්‍රී  රාජකාරිය සඳහා ගොස් සිටි බව සඳහන්.\nකාන්තාව සිය දියණියන් දෙදෙනා සමඟ නිවසේ සිටින අවස්ථාවේ අලුයම 04ට පමණ දොර කඩා නිවාස තුලට ඇතුල්වූ පුද්ගලයින් දෙදෙනෙකු දැලි පිහියක් පෙන්වා ඇයව බිය ගන්වා දූෂණය කර තිබෙනවා.\nඅදාල පුද්ගලයින් දෙදෙනා වරින් වර තමන්ව දූෂණය කළ බවත් මරණ බිය හේතුවෙන් කෑ ගැසීමක් නොකළ බවත් ඇය පොලීසිය හමුවේ පවසා ඇති බවයි වාර්තා වන්නේ.\nපොලිස් නිල සුනඛයින්ද යොදා සැකකරුවන් සෙවීම සදහා මෙහෙයුමක් ආරම්භ කර ඇති අතර අදාල කාන්තාව ප්‍රතිකාර සදහා හලාවත මහ රෝහලට ඇතුළත් කර තිබෙනවා.",
       "URL": "https://www.hirunews.lk/184524/දියණියන්-දෙදෙනා-සමඟ-නිවසේ-තනිවූ-25-හැවිරිදි-බිරිඳට-සිදුවූ-අපරාධය",
       "Category": "Local News",
       "Parent URL": "https://www.hirunews.lk/local-news.php?pageID=4063"
}