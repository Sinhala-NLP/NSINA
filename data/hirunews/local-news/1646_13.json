{
       "Source": "hirunews",
       "Timestamp": "Wednesday, 06 October 2021 - 11:43",
       "Headline": "එල්ලවෙන චෝදනා සම්බන්ධයෙන් වහාම ස්වාධීන පරීක්ෂණයක් කරන්නැ යි තිරු නඩේෂන් ජනපතිගෙන් ඉල්ලයි",
       "News Content": "ලොව පුරා සිටින කෝටි ප්‍රකෝටි පතියන්ගේ සැඟ වූ වත්කම් පිළිබඳ තොරතුරු හෙළිදරව් කළ පැන්ඩෝරා පේපර්ස්  හෙවත් පැන්ඩෝරා පත්‍රිකා විමර්ශනාත්මක තොරතුරු ඇතුලත් ලිපි ගොනුවේ නම සඳහන් වූ මෙරට ප්‍රකට ව්‍යාපාරිකයෙකු වන තිරු නඩේෂන් ගෝඨාභය රාජපක්ෂ ජනාධිපතිවරයා වෙත ලිපියක් යොමු කර තිබෙනවා.\nඑම ලිපියේ සඳහන් වන්නේ තමන් සහ තමන්ගේ බිරිඳ වන නිරුපමා රාජපක්ෂ ගේ සැඟවුූ මුදල් ගිණුම් සහ වත්කම් විදේශයන්හි ඇති බවට අදාළ පත්‍රිකා ගොනුවෙහි සටහන් ව ඇති බවයි.\nඑමෙන්ම එම ලිපි ගොනු තුල නම් සටහන්ව ඇති සියලු පුද්ගලයන් වැරදිකරුවන් ලෙස මේ වන විට සමාජයේ පොදු මතයක් ගොඩනැගී ඇති බවත් එමෙන්ම පාකිස්තාන අගමැති ඉම්රාන් ඛාන් ඇතුළු ලෝක නායකයින් බොහොමයක් මේ වන විටත් එම පත්‍රිකාවන්හි නම් සඳහන් පුද්ගලයින් පිළිබඳව පරීක්ෂණ සිදු කරන ලෙස නියෝග කර ඇති බවත් ජනාධිපතිවරයාට යොමු කළ එම ලිපියේ දැක්වෙනවා.\nඑල්ල කෙරෙන චෝදනා සම්බන්ධයෙන් තමන් සහ තම බිරිඳ සම්පූර්ණයෙන් නිර්දෝෂී බවත් ඔවුන් කිසිදු වැරදි ක්‍රියාවක් සිදු කර නැති බවත් මෙම ලිපිය හරහා තිරු නඩේෂන් ජනාධිපතිවරයාට අවධාරණය කරනවා.\nඋද්ගතව ඇති තත්ත්වය යටතේ ඔහු ජනාධිපතිවරයාගේගෙන් ඉල්ලා සිටින්නේ විශ්‍රාමලත් විනිසුරුවරයෙකුගෙන් සමන්විත කමිටුවක් හරහා මේ පිළිබඳව වහාම පරීක්ෂණයක් සිදුකර තමන් සහ තම බිරිඳගේ කීර්ති නාමයන් පිරිසිදු කර කරගැනීමට අවශ්‍ය පසුබිම සකසා දෙන ලෙසයි.\nඑල්ල කෙරෙන චෝදනා හේතුවෙන් සිය බිරිඳ සහ තමා බරපතළද කම්පනයකට ලක්ව ඇති බවත් දැඩි මානසික ව්‍යාකූල තත්වයකින් සිටින බවත් මෙම ලිපියේ සඳහන්.\nඔහු කියා සිටින්නේ අප දැනටමත් වැරදිකරුවන් ලෙස තීන්දු කර ඇති බවයි.\nමේ හරහා නීතිය හමුවේ වරදකරුවකු වන තුරු නිර්දෝෂි භාවයේ අයිතිය කණපිට පෙරළී ඇති බවත් ඔහු සඳහන් කරනවා.\nමේ හේතුවෙන් තමන්ගේ ඉල්ලීම් ඉටු කිරීමට කටයුතු කරන ලෙස ඔහු එම ලිපියෙන් ජනාධිපතිවරයාගෙන් වැඩිදුරටත් ඉල්ලා සිටින්නේ.\nතිරු නඩේෂන් ජනාධිපතිවරයා වෙත යොමුකළ ලිපිය පහතින්.",
       "URL": "https://www.hirunews.lk/284230/එල්ලවෙන-චෝදනා-සම්බන්ධයෙන්-වහාම-ස්වාධීන-පරීක්ෂණයක්-කරන්නැ-යි-තිරු-නඩේෂන්-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1646"
}