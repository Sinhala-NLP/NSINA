{
       "Source": "hirunews",
       "Timestamp": "Tuesday, 15 February 2022 - 19:20",
       "Headline": "චමුදිතගේ නිවසට එල්ල වූ ප්‍රහාරයට සම්බන්ධ වෑන් රථය ගැන හෝඩුවාවක්",
       "News Content": "හිරු ටී.වී. ප්‍රවීණ මාධ්‍යවේදී චමුදිත සමරවික්‍රමගේ නිවසට එල්ල වූ ප්‍රහාරයට සම්බන්ධ මැර පිරිස එම ප්‍රහාරය එල්ල කිරීම සඳහා පැමිණි වාහනය ස්පේසියා වර්ගයට සමාන වෑන් රථයක් බවට සී.සී.ටී.වී දර්ශන ඔස්සේ සැක මතුව තිබෙනවා.\nඅදාළ සී.සී.ටී.වී දර්ශන වැඩිදුර විමර්ශන සඳහා කොළඹ විශ්වවිද්‍යාලය වෙත යොමුකිරීමටයි නියමිතව ඇත්තේ.\nසිද්ධියට අදාළව ප්‍රදේශයේ සී.සී.ටී.වී කැමරා දර්ශන 26 ක් පමණ විමර්ශන නිලධාරින් පරීක්ෂා කර ඇති අතර එහිදී අනාවරණ වී ඇත්තේ එම මැර පිරිස ප්‍රහාරය එල්ල කිරීම සඳහා කොළඹ දෙස සිට පිලියන්දල මංසන්ධිය දක්වා පැමිණ ඇති බවයි.\nඑහිදී අදාළ වෑන් රථය පිලියන්දල පන්සල අසලින් යළි හරවා ජාලියගොඩ හන්දිය පසුකර ගමන් කරන ආකාරය ද නිරීක්ෂණය වී තිබෙනවා.\nමෙම සිද්ධිය සම්බන්ධයෙන් බුද්ධි නිලධාරින් ද ඇතුළුව පොලිස් නිලධාරින් 60 දෙනෙකුගෙන් පමණ සමන්විත විමර්ශන කණ්ඩායම් 9ක් තවදුරටත් පරීක්ෂණ සිදු කරන බවයි උසස් පොලිස් නිලධාරින් සඳහන් කළේ.\nසී.සී.ටී.වී දර්ශන පරීක්ෂා කිරීම අද දිනයේදීත් සිදුකෙරුණා.\nහිරු ටී.වී. ප්‍රවීන මාධ්‍යවේදී චමුදිත සමරවික්‍රමගේ පිළියන්දල - ගංඟාරාම පාරේ නිවසට මුහුණු ආවරණය කරගත් නාඳුනන කණ්ඩායමක් විසින් ප්‍රහාරයක් එල්ල කරනු ලැබුවේ ඊයේ අලුයමයි.\nඔවුන් එහිදී ආරක්ෂක කුටියේ රාජකාරියේ නිරතව සිටි මුරකරුගේ හිසට ගිනි අවියක් තබා තර්ජනය කර, නිවාස සංකීර්ණයට ඇතුළු වී මාධ්‍යවේදී චමුදිත සමරවික්‍රමගේ නිවසට ගල් හා අසූචි ප්‍රහාර එල්ල කර තිබූ අතර, එමඟින් නිවසේ ජනෙල්වලට ද හානි සිදුව තිබුණා.\nනාඳුනන කණ්ඩායම නිවාස සංකීර්ණයට පැමිණෙන ආකාරය දැක්වෙන සී සී ටී වී දර්ශනවලට අනුව සැකකරුවන් පැමිණි මෝටර් රථය නිවාස සංකීර්ණය අසල නවතා ඇති ආකාරය ද නිරීක්ෂණය වනවා.\nඅදාළ ප්‍රහාරය එල්ල කිරීම සඳහා අසූචි රැගෙනවිත් තිබූ මුට්ටි ආවරණය කිරීමට යොදා තිබූ පොලිතින් ආවරණයේ ඇති මුද්‍රාවක් ඔස්සේ ද විමර්ශන කණ්ඩායම් විමර්ශන සිදුකරමින් පවතිනවා.\nමෙම ප්‍රහාරය එල්ල කිරීමට යොදා ගෙන තිබූ උද්‍යාන අලංකරණ බිම් ඇතුරුම් ගල් සම්බන්ධයෙන් ද පරීක්ෂණ පවත්වන බවයි පොලීසිය සඳහන් කළේ.\nමෙම ප්‍රහාරය සම්බන්ධයෙන් තොරතුරු ගවේෂණය සඳහා හිරු සී.අයි.ඒ. කණ්ඩායමේ නියෝජිතයින් ද යොදවා තිබෙනවා.\nප්‍රහාරයට අදාළ සැකකරුවන් සම්බන්ධයෙන් හෝ ඔවුන් පැමිණි මෝටර් රථය පිළිබඳව යම් තොරතුරක් ඇතොත් දුරකතන අංක 0770 322 821 ඔස්සේ හිරු සී.අයි.ඒ. වෙත ඔබට දැනුම්දිය හැකියි.\nඑලෙස හිරු සි.අයි. ඒ වෙත තොරතුරු ලබා දෙන ඔබගේ අනන්‍යතාව ආරක්ෂා කරන බවට අප ඔබට සහතික වනවා.\nමෙම සිද්ධිය සම්බන්ධයෙන් සමාජයේ දැඩි කතාබහක් මතුව ඇති පසුබිමක අද දිනයේ ජාතික පුවත්පත් සියල්ලේම මුල් පිටුවල ප්‍රමුඛස්ථානය මෙම සිද්ධිය සඳහා වෙන් කර තිබුණා.\nමේ අතර, ප්‍රකාශනයේ නිදහස, විනිවිදභාවය සහ වගවීම සහතික කිරීම සඳහා මාධ්‍යවේදීන් සහ සමාජ ක්‍රියාකාරීන්ගේ ආරක්ෂාව ඉතා වැදගත් බව එක්සත් ජාතීන්ගේ නේවාසික නියෝජිත හැනා සිංගර් පවසනවා.\nට්විටර් පණිවුඩයක් නිකුත් කරමින් ඇය සඳහන් කර ඇත්තේ, ප්‍රජාතන්ත්‍රවාදී සමාජයක් සහතික කිරීම සඳහා මාධ්‍යවේදීන් සහ සමාජ ක්‍රියාකාරීන් මූලික කාර්යභාරයක් ඉටු කරන බවයි.\nවිවේචනාත්මක හඬ නිහඬ කිරීම තුලින් මහජන විවාදය, නිදහස සහ මානව හිමිකම් වැළකෙන බව අදාළ ට්විටර් පණිවුඩයේ වැඩිදුරටත් සඳහන්.\nකොළඹ අදගරදගුරු මැල්කම් කාදිනල් රංජිත් හිමිපාණන්ද කොළඹ අද පැවති මාධ්‍ය හමුවක් අමතමින් කියා සිටියේ, හිරු ටී.වී මාධ්‍යවේදී චමුදිත සමරවික්‍රමට එල්ල වූ ප්‍රහාරය දැඩි ලෙස හෙළා දකින බවයි.\nමේ අතර මහජන ආරක්ෂක අමාත්‍ය අද්මිරාල් සරත් වීරසේකරගේ පුත් සචිත්‍ර අධීෂ වීරසේකර ගල්වලට සහ අසූචිවලට අපහාස කළ අය හෙළා දකිමු යනුවෙන් ෆේස් බුක් සටහනක් පළ කර තිබුණා.\nකෙසේ වෙතත් ටික වේලාවකට පසු අදාළ පෝස්ටුව සිය ෆේස්බුක් ගිණුමෙන් මෙන් ඉවත් කර ගැනීමට යි ඔහු කටයුතු කර තිබුණේ.",
       "URL": "https://www.hirunews.lk/297117/චමුදිතගේ-නිවසට-එල්ල-වූ-ප්‍රහාරයට-සම්බන්ධ-වෑන්-රථය-ගැන-හෝඩුවාවක්",
       "Category": "Local News",
       "Parent URL": "https://www.hirunews.lk/local-news.php?pageID=1354"
}