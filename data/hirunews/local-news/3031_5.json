{
       "Source": "hirunews",
       "Timestamp": "Tuesday, 26 November 2019 - 12:55",
       "Headline": "රනිල්, කරු, සජිත් හමුවක් අද පස්වරුවේ",
       "News Content": "එක්සත් ජාතික පක්ෂයේ නායක රනිල් වික්‍රමසිංහ, කථානායක කරු ජයසූරිය සහ පාර්ලිමේන්තු මන්ත්‍රී සජිත් ප්‍රේමදාස අතර හමුවක් අද පැවැත්වෙනවා.\nකථානායකවරයාගේ පෞද්ගලික නිවසේදී පස්වරුවේ මෙම හමුව පැවැත්වෙන බවයි එක්සත් ජාතික පක්ෂයේ ජ්‍යෙෂ්ඨ මන්ත්‍රීවරයෙකු හිරු ප්‍රවෘත්ති අංශයට සඳහන් කළේ.\nපක්ෂ නායකත්වය සහ විපක්ෂ නායක ධුරය සම්බන්ධයෙන් මෙහිදී සාකච්ඡා කිරීමට නියමිත බව දේශපාලන ආරංචි මාර්ග සඳහන් කළා.\nවිපක්ෂ නායක ධුරය එක්සත් ජාතික පක්ෂයේ නායක රනිල් වික්‍රමසිංහට ලබාදෙන ලෙස එහි මහලේකම් පාර්ලිමේන්තු මන්ත්‍රී අකිල විරාජ් කාරියවසම් පසුගිය දා ලිඛිතව කථානායකවරයාට දැනුම් දුන් අතර, එදිනම එම පක්ෂයේ මන්ත්‍රීවරුන් 45 දෙනෙකුගේ අත්සනින් යුතු ලිපියක් කථානායකවරයාට භාර දෙනු ලැබුවේ විපක්ෂ නායක ධුරය පාර්ලිමේන්තු මන්ත්‍රී සජිත් ප්‍රේමදාසට ලබාදෙන ලෙස ඉල්ලායි.",
       "URL": "https://www.hirunews.lk/229012/රනිල්-කරු-සජිත්-හමුවක්-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=3031"
}