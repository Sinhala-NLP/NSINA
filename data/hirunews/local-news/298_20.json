{
       "Source": "hirunews",
       "Timestamp": "Friday, 02 June 2023 - 15:17",
       "Headline": "පාකිස්තානු යුද නැවක් ශ්‍රී ලංකාවේ නිල සංචාරයක",
       "News Content": "පාකිස්තානු නාවික හමුදාවට අයත් 'PNS SHAJAHAN' නෞකාව නිල සංචාරයක් සඳහා අද (02) දින කොළඹ වරායට සේන්දු වී තිබෙනවා.\nඅද උදෑසන කොළඹ වරායට සේන්දු වුණ නෞකාව නාවික හමුදාව විසින් හමුදා සම්ප්‍රදායානුකූලව පිළිගැනීමට කටයුතු කර අවසන්.\nමෙලෙස කොළඹ වරායට සේන්දු වූ ෆ්‍රිගේට් වර්ගයේ යුද නෞකාවක් වන 'PNS SHAJAHAN' නෞකාව, දිගින් මීටර් 134.1ක් හා නැව් මුළුව 169කගෙන් සමන්විත වන අතර, නෞකාවේ අණ දෙන නිලධාරි ලෙස කපිතාන් ADNAN LAGHARI TI කටයුතු කරනවා.\nනෞකාවේ අණ දෙන නිලධාරි සහ බටහිර නාවික විධානයේ ආඥාපති රියර් අද්මිරාල් සුරේෂ් ද සිල්වා අතර හමුවක් අද (02) බටහිර නාවික විධාන මූලස්ථානයේදී සිදු කෙරුණා.\nඑමෙන්ම 'PNS SHAJAHAN' නෞකාව දිවයිනේ රැඳී සිටින කාලය තුළ එහි නැව් මුළුව ශ්‍රී ලංකා නාවික හමුදාව විසින් දෙරටේ නාවික හමුදාවන් අතර සුහදත්වය වැඩි දියුණු කිරීම වෙනුවෙන් සංවිධානය කරනු ලබන වැඩසටහන් සඳහා සහභාගි වීමට මෙන්ම, දිවයිනේ වැදගත් ස්ථාන නැරඹීම සඳහා ප්‍රදේශ කිහිපයක සංචාරය කිර්‍රිමට ද නියමිතයි.\nතවද, 'PNS SHAJAHAN' නෞකාව මේ මස 04 වන දින දිවයිනෙන් පිටත්ව යෑමට නියමිත අතර, එහිදී ශ්‍රී ලංකා නාවික හමුදා නෞකාවක් සමඟ බටහිර නාවික විධානයට අයත් මුහුදු තීරයේදී නාවික අභ්‍යාසයක (PASSEX) නිරත වීමට ද නියමිතයි.",
       "URL": "https://www.hirunews.lk/336884/පාකිස්තානු-යුද-නැවක්-ශ්‍රී-ලංකාවේ-නිල-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=298"
}