{
       "Source": "hirunews",
       "Timestamp": "Wednesday, 14 September 2016 - 18:04",
       "Headline": "වෙළඳාමේ වාර්ෂික පිරිවැටුම මිලියන 50 ට වැඩිනම් වැට් - විදුලි සංදේශ, දුම්කොළ නිෂ්පාදන සහ ගුවන් ටිකට්වලටත් අදාළයි",
       "News Content": "තොග සහ සිල්ලර වෙළඳාමට අදාළව වාර්ෂිකව රුපියල් මිලියන 50 ට වැඩි පිරිවැටුමක් පවතීනම් ඒ සඳහා වැට් බදු අයකිරීමට රජය තීරණය කර තිබෙනවා.\nඊයේ අමාත්‍ය මණ්ඩල අනුමැතිය හිමිවූ අදාළ යෝජනා පිළිබඳව අද පැවති කැබිනට් තීරණ දැනුම්දීමේ මාධ්‍ය හමුවේදී අනාවරණ වූ අතර, එහිදී වැඩිදුරටත් සඳහන් වුණේ විදුලි සංදේශ සේවා සහ දුම්කොළ නිෂ්පාදන සඳහාද සියයට 15 ක වැට් බද්දක් අයකරගැනීමට තීරණය කර ඇති බවයි.\nඑසේම සීනි හෝ වෙනත් පැණි රසකාරක ද්‍රව්‍ය  එකතු කරන ලද කිරිපිටි සඳහා මෙන්ම ගුවන් ටිකට් පත් සඳහාද එය  අදාළ වනවා.\nරෝග විනිශ්චය පරීක්ෂණ, කාන්දුපෙරණ සහ වෛද්‍ය උපදේශක සේවා ඇතුළත් නොවන බාහිර රෝගී සේවාවන් හැර අනෙකුත් පෞද්ගලික සෞඛ්‍ය සේවාද වැට් බද්දට ඇතුළත්.\nමේ අතර අද පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය රාජිත සේනාරත්න සඳහන් කළේ බදු සෑම විටම සාධාරණ නොවන බවයි.\nරජයට මුදල් රැස් කරගැනීම කඩිනම් කරගැනීමේ අවශ්‍යතාවක් පවතින බවද ඔහු ප්‍රකාශ කළා.\nමේ අතර දුම්කොළ බදු වැඩිකිරීම සම්බන්ධයෙන් විශේෂ සාකච්ඡාවක් අද පස්වරුවේ විදුලිබල සහ පුනර්ජනනීය බලශක්ති අමාත්‍යාංශයේදී පැවැත්වුණා.\nඊට එම කටයුතු  වෙනුවෙන් පත් කළ අමාත්‍ය අනුකමිටුවේ සාමාජිකයන් වන මලික් සමරවික්‍රම, සරත් අමුණුගම සහ රංජිත් සියඹලාපිටිය යන අමාත්‍යවරුන් එක්ව සිටි බව සඳහන්.\nඑසේම අදාළ යෝජනාව ඉදිරිපත් කළ සෞඛ්‍ය අමාත්‍ය රාජිත සේනාරත්න මෙන්ම අමාත්‍ය  පාඨලී චම්පික රණවක ද සාකච්ඡාවේදී අදහස් දැක්වූ බවයි විදුලිබල අමාත්‍යාංශය නිවේදනය කළේ.\nමුදල් අමාත්‍යාංශය සහ සෞඛ්‍ය ක්‍ෂේත්‍රයේ විද්වතුන් පිරිසක්ද සාකච්ඡාවට එක්වූ අතර, එහිදී එළඹුණු එකඟතා පිළිබඳව ඉදිරියේදී කැබිනට් මණ්ඩලය දැනුවත් කිරීමට නියමිතයි.",
       "URL": "https://www.hirunews.lk/142990/වෙළඳාමේ-වාර්ෂික-පිරිවැටුම-මිලියන-50-ට-වැඩිනම්-වැට්-විදුලි-සංදේශ-දුම්කොළ-නිෂ්පාදන-සහ-ගුවන්-ටිකට්වලටත්-අදාළයි",
       "Category": "Local News",
       "Parent URL": "https://www.hirunews.lk/local-news.php?pageID=4879"
}