{
       "Source": "hirunews",
       "Timestamp": "Tuesday, 01 September 2020 - 12:37",
       "Headline": "යහපාලන රජයේ දේශපාලනඥයෙකුට සම්බන්ධ ගුදමකට රේගුව සීල් තබයි",
       "News Content": "සීදුව ප්‍රදේශයේ පිහිටි යහපාලන රජයේ ජ්‍යෙෂ්ඨ දේශපාලනඥයෙකුගේ සබඳතා ඇති ප්‍රකට බන්දිත ගුදමකට රේගු දෙපාර්තමේන්තුව මුද්‍රා තබා තිබෙනවා.\nරේගු අධීක්ෂණය යටතේ ක්‍රියාත්මක ආනයනික භාණ්ඩ ගබඩා කරන මෙම ගුදම පිහිටුවනු ලැබුවේ 2011 වසරේදීයි.\nමෙහි ගුදමේ තැන්පත් කර තිබූ ආනයනය කරන ලද මත්පැන් තොගයක් ප්‍රතිඅපනයන කිරීම සඳහා වත්තල ප්‍රදේශයේ තවත් ගුදමකට රැගෙන යන අතරතුර සිදුවූ ජාවාරමක් අනාවරණ වීමෙන් පසු ඊට මෙලෙස මුද්‍රා තබා ඇති බව රේගු ආරංචි මාර්ග සඳහන් කළා.\nරේගු දෙපාර්තමේන්තුවේ නිලධාරීන් පිරිසක් ද මීට සම්බන්ධ වී ඇති අතර, නීතිවිරෝධී ලෙස අදාළ මත්පැන් දේශීය වෙළඳපොළට මුදා හැර ඇති බවටයි අනාවරණ වී ඇත්තේ.\nමෙම ජාවාරම දීර්ඝ කාලයක් සිදුකරගෙන ගොස් ඇති බවට ද හෙළි වී තිබෙනවා.\nඒ අනුව පරීක්ෂණ නිම වන තුරු අදාළ බන්දිත ගුදමට මුද්‍රා තැබූ බව රේගුවේ උසස් නිලධාරියෙකු හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/249142/යහපාලන-රජයේ-දේශපාලනඥයෙකුට-සම්බන්ධ-ගුදමකට-රේගුව-සීල්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=2484"
}