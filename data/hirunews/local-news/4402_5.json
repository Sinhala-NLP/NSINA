{
       "Source": "hirunews",
       "Timestamp": "Wednesday, 26 July 2017 - 15:03",
       "Headline": "පාර්ලිමේන්තු සභා වාරයේ කටයුතු තාවකාලිකව අත්හිටුවයි",
       "News Content": "ඛනිජ තෙල් වෘත්තීය සමිති එකමුතුව ආරම්භ කර ඇති වැඩවර්ජනය සම්බන්ධයෙන් පාර්ලිමේන්තුවේ පක්ෂ විපක්ෂ මන්ත්‍රීවරුන් අදහස් පළ කිරීමේදී ඇතිවූ උණුසුම් තත්ත්වය හේතුවෙන් පාර්ලිමේන්තුව තාවකාලිකව අත්හිටුවීමට කතානායකවරයා පියවර ගත්තා.\nඅද පස්වරු 2.20 ට පමණ මෙලෙස කතානායකවරයා සභාව කල්තැබීමට පියවර ගත් බවයි එහි සිටින හිරු වාර්තාකරු සඳහන් කළේ.\nඛනිජ තෙල් වෘත්තීය සමිති ආරම්භ කර ඇති වර්ජනය සම්බන්ධයෙන් අග්‍රාමාත්‍ය රනිල් වික්‍රමසිංහ අදහස් පළ කළ අතර, පසුව ජනතා විමුක්ති පෙරමුණේ නායක අනුර කුමාර දිසානායක, ඒකාබද්ධ විපක්ෂයේ නායක දිනේෂ් ගුණවර්ධන සහ නාමල් රාජපක්ෂ යන මන්ත්‍රීවරුන් ඒ සම්බන්ධයෙන් අදහස් පළ කිරීමත් සමඟ සභාව තුළ උණුසුම් තත්ත්වයක් හට ගත්තා.\nකෙසේ මේ වනවිට යළිත් පාර්ලිමේන්ුවේ කටයුතු ආරම්භ වී තිබෙනවා.\nඑහිදී කථානායකවරයා සඳහන් කළේ හෙට දිනයේදී  මෙම වර්ජනය සම්බන්ධයෙන් විවාදයක් ලබාදීමට කටයුතු කරන බවයි.\nමේ අතර, කොළොන්නාව - තෙල් තොග ගබඩා පර්යන්තයේ ප්‍රධාන පිවිසුම අවහිර කිරීම හේතුවෙන් අත්අඩංගුවට ගත්  වෘත්තිය සමිති නායකයින් ඇතුලූ සේවකයින් 16 දෙනාගෙන් මේ වනවිට පොලීසිය ප්‍රකාශ සටහන් කරගනිමින් සිටිනවා.\nඔවුන් පොලිස් ඇප මත මුදාහැරීමට කටයුතු කරන බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/166829/පාර්ලිමේන්තු-සභා-වාරයේ-කටයුතු-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4402"
}