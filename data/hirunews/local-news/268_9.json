{
       "Source": "hirunews",
       "Timestamp": "Wednesday, 14 June 2023 - 22:59",
       "Headline": "LPL ක්‍රීඩක වෙන්දේසියේ ඩිල්ශාන් මධුශංක අලෙවි වූ මුදල",
       "News Content": "2023 ලංකා ප්‍රිමියර් ලීග් ක්‍රිකට් තරගාවලියේ ක්‍රීඩක වෙන්දේසිය අද කොළඹදී නිමාව දුටුවා.\nපැය හයමාරකට ආසන්න කාලයක් වැඩිම මුදලක අලෙවි ක්‍රීඩකයා බවට පත්ව සිටි චරිත් අසලංක අභිබවා යන්නට ඩිල්ශාන් මධුශංකට හැකියාව ලැබුණා.\nඔහු අමෙරිකානු ඩොලර් 92,000ක මුදලකට මිලදී ගත්තේ ජැෆ්නා කිංග්ස් කණ්ඩායම විසින්.\nමෙවර ලංකා ප්‍රිමියර් ලීග් ක්‍රිකට් තරගාවලියේ ක්‍රීඩක වෙන්දේසිය කොළඹදී පැවැත්වූ අතර ඊට ඉදිරිපත් කළ දෙස් විදෙස් ක්‍රීඩකයින් සංඛ්‍යාව 360ක්.\nඊට දේශීය ක්‍රීඩකයින් 254 ක් සහ විදෙස් ක්‍රීඩකයින් 156 ක් දෙනෙකු ඇතුළත් වුණා.\nකුළුඳුල් LPL ක්‍රීඩක වෙන්දේසියේදී පළමු ඉදිරිපත් කෙරුණු ක්‍රීඩකයින් දෙදෙනා වූ ඔස්ට්‍රේලියාවේ ක්‍රිස් ලීන් සහ බංග්ලාදේශයේ තමීම් ඉක්බාල් මිලදී ගන්නට කණ්ඩායම් පහේ හිමිකරුවන් ඉදිරිපත් නොවීම කැපී පෙනුණා.\nමෙම වෙන්දේසියේදී අලෙවි වූ පළමු ක්‍රීඩකයා බවට පත් වුණේ ධනංජය ද සිල්වායි.\nඔහු අමෙරිකානු ඩොලර් 76,000ක මුදලකට දඹුල්ල කණ්ඩායම විසින් මිලදී ගත් අතර එය ශ්‍රී ලංකා රුපියල් කෝටි 2.4කට ආසන්න වනවා.\nඅනතුරුව චරිත් අසලංක මිලදී ගන්නට කොළඹ, දඹුල්ල සහ ජැෆ්නා කණ්ඩායම් අතර තියුණු සටනක් නිර්මාණ වෙද්දී අවසානයේදී අමෙරිකානු ඩොලර් 80,000 මුදලකට සිය කණ්ඩායමට එක් කර ගන්නට ජැෆ්නා කිංග්ස් කණ්ඩායමට හැකියාව ලැබුණා.\nඑය ශ්‍රී ලංකා රුපියල් කෝටි දෙකහාමාර ඉක්මවනවා.\nමීට අමතරව බිනුර ප්‍රනාන්දු ඩොලර් 76,000කට දඹුල්ල කණ්ඩායම විසින් මිලදී ගනිද්දී, දිනේෂ් චන්දිමාල් B LOVE කැන්ඩි කණ්ඩායම විසින් ඩොලර් 72,000කට මිලදී ගත්තා.\nදුෂ්මන්ත චමීර ඩොලර් 70,000 මුදලකට කැන්ඩි කණ්ඩායමට එක් කර ගනිද්දී,සධීර සමරවික්‍රම ඩොලර් 68,000ට දඹුල්ල කණ්ඩායම විසින් මිලදී ගැනීමත් කැපී පෙනුණා.\nපළමු වටයේ වෙන්දේසියේදී ලංසු ඉදිරිපත් කරන්නට නොවුණු ක්‍රීඩකයින් 30 දෙනෙකු අනතුරුව වෙන්දේසියට ඉදිරිපත් කෙරුණා.\nඑහිදී මූලික ලංසු මුදල ඩොලර් 20,000ක් වූ ඩිල්ශාන් මධුශංක කිසිවකු නොසිතූ ලෙසින් අමෙරිකානු ඩොලර් 92,000ක මුදලක මිලදී ගන්නට ජැෆ්නා කිංග්ස් කණ්ඩායමට හැකියාව ලැබුණා.\nඒ මෙවර වෙන්දේසියේ වැඩිම මුදලකට අලෙවි වූ ක්‍රීඩකයා ලෙසින්.\nඑය ශ්‍රී ලංකා රුපියල් කෝටි 3කට ආසන්න වනවා.\nමීට අමතරව නවසීලන්තයේ චැඩ් බෝව්ස් ඩොලර් 58,000කට සහ ටිම් සයිෆත් ඩොලර් 30,000කට ගෝල් ටයිටන්ස් මිලදී ගත්තා.\nකෙසේ වෙතත් මෙම වෙන්දේසියේදී ශ්‍රී ලංකා ටෙස්ට් නායක දිමුත් කරුණාරත්න,ප්‍රභාත් ජයසූරිය, විශ්ව ප්‍රනාන්දු, මෙන්ම කාලෝස් බ්‍රාත්වෙයිට්,සිකන්දර් රාසා,ඉමාඩ් වසීම්, මුෂ්ෆිකර් රහීම්,ඉම්රාන් තාහිර් සහ රේසී වැන්ඩ ඩූසන් අලෙවි නොවීම කැපී පෙනුණා.",
       "URL": "https://www.hirunews.lk/337962/lpl-ක්‍රීඩක-වෙන්දේසියේ-ඩිල්ශාන්-මධුශංක-අලෙවි-වූ-මුදල",
       "Category": "Local News",
       "Parent URL": "https://www.hirunews.lk/local-news.php?pageID=268"
}