{
       "Source": "hirunews",
       "Timestamp": "Thursday, 04 February 2016 - 0:18",
       "Headline": "අපේ ජාතික ධජය",
       "News Content": "රටක ස්වෛරීභාවයත් ස්වාධීනත්වයත් පිළිඹිඹු වන්නේ ජාතික ධජයෙනි. රටක අනන්‍යතාව දැක්වෙන ප්‍රධාන කරුණු අතරේ ජාතික කොඩිය ප්‍රමුඛස්ථානයක් හිමිකර ගනී.\nමවුබිමේත් නිදහසේත් ජනතා එක්සේසත්කමේත් සංකේතය ජාතික කොඩියයි. අපේ ජාතික කොඩිය ශ්‍රී ලංකා ප්‍රජාතාන්ත්‍රික සමාජවාදී ජනරජයේ ආණ්ඩුක්‍රම ව්‍යවස්ථාවේ කොටසක් ලෙසට ද අර්ථ දැක්වෙයි. අපේ ජාතික කොඩිය සිංහ කොඩිය වශයෙන් ද  හැඳින්වෙයි.\nසිංහ ලාංඡනය සිංහල රාජ වංශයේ ආරම්භයේ පටන්ම භාවිතයට ගෙන ඇත.  සිංහ කොඩිය පිළිබඳ මුල්ම නිදසුන දැක්වෙන්නේ ඉන්දියාවේ සාංචි ස්ථූපයේ බිහිදොරෙහි නෙලා ඇති ත්‍රී සිංහ රූපයෙහිය. එහි පසෙකින් දක්වා ඇත්තේ ලක්දිවට ශ්‍රී මහා බෝධිය වැඩමවීමේ අවස්ථාවකි.  එය දේවානම් පියතිස්ස රජුගේ රාජකීය කොඩියේ සංකේතය බවට ද තොරතුරු දැක්වෙයි.\nදැනට අප රටේ පැරැණිම කොඩිය පිළිබඳව නිදසුනක් සේ සැලකෙන්නේ දඹුළු විහාරයේ චිත්‍රයක දක්වා ඇති කොඩියකි. ඒ දුටුගැමුණු රජතුමාගේ සේනාව ගෙනයන කොඩියයි. එහි දැක්වෙන්නේ ද සිංහ ලාංඡනයකි.\nක්‍රිස්තු වර්ෂ 1415 දී 6 වන පැරකුම්බා රජුගේ අභිෂේක මංගල්‍යය සඳහා ද සිංහ රූපය සහිත කොඩියක් භාවිත කර තිබේ. පැරකුම්බා සිරිතෙහි දැක්වෙන්නේ සිංහ කොඩිය කෝට්ටේ අවධියේ භාවිත කළ බවයි.\nශ්‍රී වික්‍රම රාජසිංහ රජු භාවිත කර ඇති කොඩි 4 න් කොඩි තුනකම සිංහ රූපය නිරූපනය වෙයි.  1803 වර්ෂයේ සැප්තැම්බර් 13 වන දින ශ්‍රී වික්‍රම රාජසිංහ රජු මහනුවර හංවැල්ලේ දී ඉංග්‍රීසීන්ට පැරදී පලා ගියේ සිංහ කොඩි 2 ක් ද අතහැර දමමින් බව ඉතිහාසයේ දැක්වෙයි.  ඉන් එක් කොඩියක් මහනුවර රාජ්‍යයේ රාජ්‍ය ලේකම්ගේ සිංහ කොඩියයි. අනෙක රජුගේ සිවිල් කොඩියයි.\n1815 වසරේ පෙබරවාරි 25 වන විට ශ්‍රී වික්‍රම රාජසිංහ රජුගේ සිංහාසනය, පාදස්ථලය, රාජ්‍ය මුද්‍රාව සහ කොඩිය ඉංග්‍රීසීන් අතට පත්විය.  ඉන් රජුගේ කොඩිය එංගලන්තයට යැවුණු අතර එය  'වෙල්සි' නම් යුධ රෝහලේ රාජාලි කොඩිය සමඟ තැන්පත් කර තිබේ.\nවාරියපොළ ශ්‍රී සුමංගල හිමියන් ඉංග්‍රීසි කොඩිය බිම දමා සිංහ කොඩිය එසවූ අවස්ථාවක් පිළිබඳවත් ඉතිහාසය සාක්ෂි දරයි.  ඒ 1815 මාර්තු 2 වනදා උඩරට ගිවිසුම අත්සන් තැබීමේදී නියමිත වේලාවට පෙර එංගලන්ත ධජය එසවීම නිසාවෙනි.\n1815 න් පසු ශ්‍රී ලංකාවේ කොඩිය හැටියට භාවිත කෙරුණේ  'යුනියන් ජැක්' නම්වූ බ්‍රිතාන්‍ය කොඩියයි.  ඒ හැරුණුවිට ශ්‍රී ලංකාවට වෙන්වූ යටත්විජිත කොඩියක් ද යොදාගෙන ඇත.\nඅධිරාජ්‍ය විරෝධී ව්‍යාපාරයේ ඇරඹුමත් සමඟම ජාතික කොඩියක අවශ්‍යතාව තදින්ම දැණුනි.  ඒ පිළිබඳව වූ පර්යේෂණ සඳහා    ඒ. සී. බෙල්, ආචාර්ය ජෝසප් පියර්සන්ස් සහ ඊ.ඩබ්ලිව්. පෙරේරා යන මහත්වරු සහභාගී විය.  ඒ අනුව සිංහලයේ අන්තිම රජුගේ සිංහ කොඩිය එංගලන්තයේ වෙල්සි හමුදා රෝහලේ තිබී 1907 දී සොයා ගැණිනි.\nදිගු කාලයක් තිස්සේ සොයාගැනීමට නොහැකිව තිබී එංගලන්තයෙන් ගෙනා සිංහ කොඩිය ජාතික කොඩිය වශයෙන් පිළිගත යුතු බවට පාර්ලිමේන්තුවේදී යෝජනාවිය.  ඒ 1948 වසරේ ජනවාරි 16 වන දිනදීය.  මඩකලපුව මන්ත්‍රී සින්නලෙබ්බේ මහතාගේ එම යෝජනාවට අනුව ජාතික කොඩිය පිළිබඳ උපදෙස්දීමට ඩී. එස්. සේනානායක මහතා විසින් කමිටුවක් පත් කරන ලදී.\n1948 වසරේ පෙබරවාරි 4 වනදා අප නිදහස ලැබූව ද ඒ වනවිටත් ජාතික කොඩිය පිළිබඳ ස්ථිර තීරණයක් ගෙන නොතිබිණි. එදින නිදහස් චතුරශ්‍රයේ පැවැති මංගල නිදහස් උළෙලේදී   ඩී. එස්. සේනානායක මහතා විසින් ඔසවනු ලැබුවේ ද පැරැණි රාජකීය සිංහ කොඩියයි. 1948 වර්ෂයේ පෙබරවාරි 10 වනදා පළමු පාර්ලිමේන්තුව විවෘතකිරීමේ උත්සවයේදීත් බ්‍රිතාන්‍ය කොඩිය සමඟ පුරාණ රාජකීය සිංහ කොඩිය ඔසවා තිබේ.\n1951 වසරේ මාර්තු 2 වනදා සිංහ කොඩියේ ඉදිරිපසට කොළ සහ තැඹිලි වර්ණයන්ගෙන් යුතු තීරු 2 ක් එක් කෙරුණේ පත්කර තිබූ කමිටුවේ නිර්දේශ මතයි. එම වර්ණ දෙකෙන් සුළු ජාතිකයන් නියෝජනය විය. එලෙසින් සම්මත කරගත් ජාතික කොඩිය 1952 වර්ෂයේ පෙබරවාරි 4 වනදා මුල්ම වරට ඔසවනු ලැබීය.\nජාතික කොඩිය කහපැහැති වර්ණයකින් වටකර, හතර කොනේ බෝපත් නිරූපනය කරනු ලැබූවේ, 1972 වර්ෂයේ ශ්‍රී ලංකා ජනරජ ව්‍යවස්ථාවට අනුවය. 1972 වසරේ මැයි 22 වනදා මෙම ජාතික කොඩිය මුල්වරට ඔසවා ඇත.\nජාතික දිනයේදී, රජය විසින් ප්‍රකාශයට පත්කරනු ලබන ජාතික වශයෙන් වැදගත්වන දිනයන් හිදී සහ සියළු රාජ්‍ය උත්සවයන් හිදී ජාතික කොඩිය ප්‍රදර්ශනය කළයුතු වෙයි. ජාතික කොඩිය කුමන අවස්ථාවකදී ප්‍රදර්ශනය කළ ද ඊට ඉහළම ගෞරව හිමිවන ආකාරයෙන් කාහටත් පැහැදිලිව දර්ශනය වන අයුරින් සවිකළ යුතුය.\nකොඩිය මැද දකුණතින් කඩුවක් අමෝරා ගත් සිංහයෙකි. සිංහයා කහ පැහැති ය. සිංහය වටා ඇති පසුබිම ලෝහිත වර්ණයෙන් යුක්තය.  චතුරශ්‍රාකාර පසුබිමේ කොන් සතරෙහි එක හා සමාන බෝ පත්‍ර සතරකි.  ඒවා ද කහ පැහැති ය.  සිංහයා ඉදිරිපසින් තැඹිලි පැහැයෙන් සහ කොළ පැහැයෙන් වර්ණ ගන්වා ඇති එක හා සමාන වූ සිරස් තීරු දෙකකි.  දිවයිනේ සුළු ජන කොටස් එයින් නිරූපණය කෙරේ.  නියමිත ප්‍රමිතියට සකස් කරන ලද ජාතික කොඩියේ සම්පූර්ණ ප්‍රමාණයට මෙම තීරු දෙකේ අනුපාතය 1:1:5 කි.  කොඩිය වටේට කහ පැහැති බෝඩරයකි.\nසියලූම උත්සවවලදී ජාතික කොඩියට මුල් තැන දිය යුතු ය.  වෙනත් කිසිම කොඩියක් ඊට ඉහළින් ඔසවනු නොලැබේ.  වෙනත් ජාතියකට අයත් කොඩියක්නම් අපේ ජාතික කොඩියට වම් පසින් කොඩි ගසට සමාන වූ උසකින් සිටුවිය යුතු ය.  ආගමික කොඩි ජාතික කොඩිය සමග ප්‍රදර්ශනයේ දී සමාන උසකින් තැබිය හැකිවේ.\nපළාත් කොඩි / පාසල් කොඩි එසැවීමේ දී සිංහ කොඩිය ඉහළින්ම එසැවිය යුතු ය.  යාබද ස්ථානයන්හි කොඩි රැසක් නංවන්නේනම්  මුලින්ම ජාතික කොඩිය එසැවිය යුතුය.  ජාතික කොඩිය පහත් කළ යුතු වන්නේ අවසානයටයි.\nගොඩනැගිල්ලක සඳළුතලයෙන් හෝ ඉදිරිපසින් හෝ ජනේලයකින් හෝ ජාතික කොඩිය ඔසවාලන අවස්ථාවකදී කොඩි ගස පිහිටුවාලිය යුත්තේ අංශක 45 ක් ඇල කොටය. අඩකුඹු නොකරන්නේනම් කොඩිය, කොඩි ගස කෙළවරෙහි තැබිය යුතු ය.\nමාර්ගයකට ඉහළින් ජාතික කොඩිය ස්ථානගත කිරීමේ දී සිංහයා උඩු අතට සිටින ආකාරයට නොතැබිය යුතුයි.  කොඩිය හරස් අතට පිහිටුවීමට වගබලා ගතයුතුයි.\nවේදිකාවක ජාතික කොඩිය ප්‍රදර්ශනයේදී කථිකයාට පිටුපසින් ඉහළට වන්නට බිත්තියට හේත්තුවන සේ දිගහැර රඳවා තැබිය යුතුයි.  නැතිනම් කථිකයා සභාවට මුහුණලා සිටින විට ඔහුට දකුණු පසින් කොඩි ගසක ඔසවාලිය යුතුයි.\nඋත්සව අවස්ථාවලදී ජාතික කොඩිය ඔසවන්නේ නම් ප්‍රධාන අමුත්තා සීරුවෙන් සිට කොඩිය එසැවිය යුතුය.  ඒ මංගල මොහොතේදී සියළු දෙනාම වෙනත් කිසිදු ක්‍රියාවක නොයෙදී සීරුවට පැමිණ කොඩියට මුහුණලා සිටිය යුතුයි.   මෙවැනි අවස්ථාවකදී සක් හඬ  සහ මඟුල් බෙර වාදනය හැර කිසිදු සංගීතයක් නොපැවැත්විය යුතු වෙයි.  කොඩිය එසැවීමෙන් අනතුරුව ජාතික ගීය ගායනය හෝ වාදනය කළයුතුයි.\nරාත්‍රී කාලයේදී ජාතික කොඩිය ඔසවා තබන්නේ නම් රාත්‍රී කාලය තුළ විදුලි ආලෝකයෙන් කොඩිය ආලෝකවත් කළ යුතුය.\nසෑම විටම ජාතික කොඩිය එසැවීම සහ පහත්කිරීම ඉතා සංයමයෙන් ගෞරවාන්විතව ඒ වෙනුවෙන් ප්‍රමුඛස්ථානය දී හැසිරිය යුතුය.\nඉරී අවලස්සන වූ ජාතික කොඩි භාවිතයට නොගත යුතු අතර වෙනත් වර්ණ රෙදිවලින් සැරසිලි නොකළ යුතුය.\nජාතික කොඩියේ වර්ණ දිග පළල හා සැලැස්ම නිර්මාණය විය යුත්තේ 1985 අංක 693 දරන ශ්‍රී ලංකා ජාතික කොඩිය පිළිබඳ ශ්‍රී ලංකා ප්‍රමිති පිරිවිතරයට අනුකූලවයි.\n(සටහන - බන්දුල බණ්ඩාර මාඋස්සාගෙදර)",
       "URL": "https://www.hirunews.lk/125413/අපේ-ජාතික-ධජය",
       "Category": "Local News",
       "Parent URL": "https://www.hirunews.lk/local-news.php?pageID=5183"
}