{
       "Source": "hirunews",
       "Timestamp": "Sunday, 26 March 2017 - 19:23",
       "Headline": "විමල් තවමත් බන්ධනාගාර රෝහලේ",
       "News Content": "උපවාසයේ නිරතව සිටියදී වෛද්‍ය නිර්දේශ මත වැලිකඩ - බන්ධනාගාර රෝහලට අද ඇතුළත් කෙරුණු පාර්ලිමේන්තු මන්ත්‍රී විමල් වීරවංශ තවදුරටත් එහි ප්‍රතිකාර ලබනවා.\nතමාට ඇප ලබාදෙන ලෙස ඉල්ලා 5 වන දිනටත් උපවාසයේ නිරත වූ මන්ත්‍රීවරයාගේ සෞඛ්‍ය තත්ත්වය පරීක්ෂා කිරීම සඳහා පෙරවරුවේ වෛද්‍යවරුන් පිරිසක් කටයුතු කළ අතර, එහිදී ඔවුන් නිර්දේශ කරනු ලැබුවේ මන්ත්‍රීවරයා රෝහල් ගත කරන ලෙසටයි.\nරෝහල් ගතවීම මොහු විසින් ප්‍රතික්ෂේප කළ ද බන්ධනාගාර නිලධාරීන්ගේ මැදිහත්වීම මත පසුව මන්ත්‍රීවරයා බන්ධනාගාර රෝහලට ඇතුළත් කෙරුණා.\nරජයේ වාහන අවභාවිතා කිරීමේ චෝදනාවට රක්ෂිත බන්ධනාගාර ගත කර සිටින විමල් වීරවංශ මන්ත්‍රීවරයා මෙම උපවාසය ආරම්භ කළේ පසුගිය 22 වන දායි.\nබන්ධනාගාර රෝහලට ඇතුළත් කර සිටින මොහුගේ සෞඛ්‍ය තත්ත්වය දැන ගැනීමට බන්ධනාගාර රෝහල් අධ්‍යක්ෂවරිය සම්බන්ධ කර ගැනීමට උත්සාහ කළ ද එය ව්‍යර්ථ වුණේ ඇය දුරකථනයට ප්‍රතිචාර නොදැක්වීම හේතුවෙන්.\nඅද පෙරවරුවේ මහා සංඝරත්නය ඇතුළු බොහෝ පිරිසක් වැලිකඩ බන්ධනාගාරය ඉදිරිපිටට රැස්ව සිටින ආකාරය දැක ගැනීමට හැකි වූ අතර, උන්වහන්සේලා විමල් වීරවංශ මන්ත්‍රීවරයාට සෙත් පතා පිරිත් සජ්ඣායනයක් ද සිදුකළා.",
       "URL": "https://www.hirunews.lk/157776/විමල්-තවමත්-බන්ධනාගාර-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4594"
}