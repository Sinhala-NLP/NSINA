{
       "Source": "hirunews",
       "Timestamp": "Saturday, 01 April 2023 - 11:07",
       "Headline": "තවත් චීන යාත්‍රාවක් ඉන්දියානු සාගරයේ සමීක්ෂණ කටයුතුවල - ඉන්දියාව දැඩි විමසිල්ලෙන්",
       "News Content": "බෙංගාල බොක්ක කලාපයේ සුවිශේෂී ආර්ථික කලාපයක් වන බංග්ලාදේශය ආශ්‍රිත මුහුදේ තෙල් හා ගෑස් ගවේෂණයක් සිදු කරමින් සිටින Hai Yang Shi You 760 නම් චීන සමීක්ෂණ යාත්‍රාව පිළිබඳව ඉන්දියාව සමීපව නිරීක්ෂණය කරන බව වියොන් පුවත් සේවය වාර්තා කරනවා.\nචීනයට අයත් මෙම භූ කම්පන සමීක්ෂණ යාත්‍රාව පසුගිය දෙසැම්බර් 29 වැනි දා රාත්‍රියේ මලක්කා සමුද්‍ර සන්ධිය හරහා ඉන්දීය සාගර කලාපයට ඇතුළු වූ අතර ඉකුත් ජනවාරි මාසයේ සිට බංග්ලාදේශයේ අදාල කලාපයේ තෙල් හා ගෑස් ගවේෂණ කටයුතු සිදු කරනවා.\nමෙම වසරේ මැයි මාසයේ දී අදාල සමීක්ෂණ කටයුතු අවසන් වීමට නියමිතව ඇති අතර වියොන් පුවත් සේවය පවසන්නේ, අදාල නෞකාවට ඉන්දියානු සුවිශේෂී ආර්ථික කලාපයේ කිසිදු සමීක්ෂණ කටයුත්තකට ඉඩ නොතබන බවත් ඉන්දීය නාවික හමුදාව විසින් අඛණ්ඩව අධීක්ෂණය කරන බවයි.\nපසුගිය අගෝස්තුවේ දී කලාපීය බලවතා වන ඉන්දියාවේ ආතතිය වැඩි කරමින් නෞකාවට අවශ්‍ය සැපයුම් ලබා ගැනීම සඳහා හම්බන්තොට වරාය වෙත පැමිණි යුවාන් වැන්ග් 5 නැමති චීන සමීක්ෂණ යාත්‍රාව ඉන්දියාව, චීනය සහ ශ්‍රී ලංකාව අතර රාජ්‍ය තාන්ත්‍රික මට්ටමේ මතභේද ඇති කිරීමට ද ඉවහල් වුණා.\nකෙසේ නමුත් වියොන් පුවත් සේවය පවසන්නේ, අදාල සිද්ධියෙන් අනතුව එවැනි කටයුතු සම්බන්ධයෙන් ශ්‍රී ලංකාව ඉතා පරෙස්සම් සහගත ක්‍රියා පිළිවෙතක් අනුගමනය කරන බවයි.\nතව ද ඉන්දීය සාගරය තුළ චීන ක්‍රියාකාරකම්වල වැඩි විමක් පෙනෙන්නට තිබෙන්නේ, නියාමනය නොකළ චීන යාත්‍රා මගින් ඉන්දීය සාගරයේ මසුන් මැරීමේ ක්‍රියාකාරකම් පවා වැඩි වී ඇති පසුබිමකයි.",
       "URL": "https://www.hirunews.lk/331432/තවත්-චීන-යාත්‍රාවක්-ඉන්දියානු-සාගරයේ-සමීක්ෂණ-කටයුතුවල-ඉන්දියාව-දැඩි-විමසිල්ලෙන්",
       "Category": "Local News",
       "Parent URL": "https://www.hirunews.lk/local-news.php?pageID=441"
}