{
       "Source": "hirunews",
       "Timestamp": "Friday, 16 October 2020 - 19:43",
       "Headline": "රිෂාඩ් ගැන CIDය හකීම්ගෙනුත් විමසයි (වීඩියෝ)",
       "News Content": "හිටපු අමාත්‍ය රිෂාඩ් බදියුදීන් සමඟ සිදුකළ දුරකතන සංවාදයක් සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරීන් විපක්ෂ නායක සජිත් ප්‍රේමදාසගෙන් අද ප්‍රකාශ  සටහන් කර ගත්තා.\nඅපරාධ පරීක්ෂණ දෙපාර්තමේන්තුවේ නිලධාරීන් විපක්ෂ නායක සජිත් ප්‍රේමදාසගේ නිවසට ගොස් අද දහවල් දොලහේ සිට පස්වරු දෙක දක්වා මෙලෙස ප්‍රකාශ සටහන් කරගත් බවයි අප වාර්තාකරු සඳහන් කළේ.\nවිපක්ෂ නායක මාධ්‍ය අංශය අනතුරුව මාධ්‍ය වෙත නිවේදනයක් නිකුත් කළ අතර, රිෂාඩ් බදියුදීන් මන්ත්‍රීවරයා අත්අඩංගුවට ගැනීමට නියෝග කළ පසු මන්ත්‍රීවරයා සහ විපක්ෂ නායකවරයා අතර දුරකතන සංවාදයක්ද ඇතිවූයේද යන්න අපරාධ පරීක්ෂණ දෙපාර්තමේන්තුවේ නිලධාරීන් විපක්ෂ නායකවරයාගෙන් ප්‍රශ්න කර සිටි බව එහි දක්වා තිබුණා.\nවිපක්ෂ නායකවරයාට තම පාර්ශවයේ මන්ත්‍රීවරයෙකුගෙන් ඇමතුමක් ලැබීම පවා ආණ්ඩුවට ප්‍රශ්නයක් වීම විහිළු සහගත තත්ත්වයක් බවයි එම නිවේදනයේ වැඩිදුරටත් දක්වා තිබුණේ.\nඉන් අනතුරුව අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායම ශ්‍රී ලංකා මුස්ලිම් කොංග්‍රසයේ නායක රාවුෆ් හකීම්ගෙන්ද ප්‍රකාශ සටහන් කරගෙන තිබෙනවා.\nරිෂාඩ් බදියුදීන් මන්ත්‍රීවරයාව අත්අඩංගුවට ගැනීමට නියෝග කර මේ වනවිට දින 03 ක කාලයක් ගත වී ඇති නමුත්, මෙතෙක් ඔහු අත්අඩංගුවට ගැනීමට අපරාධ පරීක්ෂණ දෙපාර්තමේන්තුවට හැකි වී නැහැ.\nමේ අතර, තමන් අත්අඩංගුවට ගැනීම වළක්වාලන නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී රිෂාඩ් බදියුදීන් ඉදිරිපත් කළ රීට් පෙත්සම ලබන 20 වැනිදා සලකා බැලීමට අභියාචනාධිකරණය දින නියම කළා.\nඒ අනුව එම පෙත්සම කුමුදුනී වික්‍රමසිංහ සහ සෝභිත රාජකරුණා යන අභියාචනාධිකරණ විනිසුරු මඩුල්ල හමුවේ කැඳවීමට නියමිතයි.\nවැඩබලන පොලිස්පතිවරයා, නීතිපතිවරයා ඇතුළු 07 දෙනෙකු අදාළ පෙත්සමේ වගඋත්තරකරුවන් ලෙස නම්කර තිබෙනවා.",
       "URL": "https://www.hirunews.lk/252687/රිෂාඩ්-ගැන-cidය-හකීම්ගෙනුත්-විමසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2386"
}