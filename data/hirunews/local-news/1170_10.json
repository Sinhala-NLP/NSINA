{
       "Source": "hirunews",
       "Timestamp": "Saturday, 14 May 2022 - 8:20",
       "Headline": "ජනපතිගේ ලිපියට සජිත්ගෙන් පිළිතුරු ලිපියක්",
       "News Content": "ජනාධිපතිවරයා විසින් දැනට පිහිටුවීමට අදහස් කරන අමාත්‍ය මණ්ඩලයට සමගි ජන බලවේගයේ කිසිදු සාමාජිකයෙකු යෝජනා නොකරන බව විපක්ෂ නායක සජිත් ප්‍රේමදාස පවසනවා.\nවිපක්ෂ නායකවරයා මේ බව සඳහන් කළේ නව අමාත්‍ය මණ්ඩලයට එක්වීමට කැමති නම් ඒ පිළිබඳව නොපමාව තමන්ට දැනුම් දෙන ලෙසට ජනාධිපති ගෝඨාභය රාජපක්ෂ විසින් පෙරේදා විපක්ෂ නායකවරයා වෙත එවා තිබූ ලිපියට පිළිතුරු ලිපියක් යොමු කරමින්.\nඑම ලිපිය මගින් විපක්ෂ නායකවරයා සඳහන් කරන්නේ ජනාධිපතිවරයා විසින් දැනට පිහිටුවීමට අදහස් කරන ආණ්ඩුව ජනමතයට පටහැනි බවයි.\nඑමෙන්ම අග්‍රාමාත්‍ය ධුරයේ වැඩ භාර ගැනීමට කැමති බව තමා විසින් මුල් වරට දැනුම් දුන්නේ පසුගිය 12 වනදා බවත් ජනාධිපතිවරයා විසින් කල ප්‍රකාශය සම්පූර්ණයෙන්ම සාවද්‍ය බවත් විපක්ෂ නායක සජිත් ප්‍රේමදාස යොමු කළ ලිපියේ දැක්වෙනවා.\nතමාගේ සහ ජනාධිපතිවරයාගේ නියෝජිතයන් අතර ඊට පෙර සිටම සන්නිවේදනයන් කිහිපයක්ම සිදු වූ බවත් කොන්දේසි කිහිපයකට යටත්ව තමා අග්‍රාමාත්‍යධූරය භාර ගැනීමට සූදානම් බව තමන් තරයේ අවධාරණය කළ බවත් විපක්ෂ නායකවරයා යොමු කළ ලිපියේ සඳහන්.\nතමා අග්‍රාමාත්‍යවරයා ලෙස පත් කිරීමෙන් පසු ගෝඨාභය රාජපක්ෂ ජනාධිපති ධූරයෙන් ඉල්ලා අස් විය යුතු බවට වන කොන්දේසියක් තමන් විසින් ඉදිරිපත් කළ බවද සජිත් ප්‍රේමදාස සිය ලිපියෙන් අවධාරණය කරනවා.\nඔහු වැඩිදුරටත් සඳහන් කර ඇත්තේ ජනතා කැමැත්තට පටහැනිව දින නියමයක් නොමැතිව ජනාධිපතිවරයා එම ධුරයේ රැඳී සිටීමට සලසන වැඩපිළිවෙලකට එළඹීම ජනතා පරමාධිපත්‍යයට පහර දීමක් බවයි.",
       "URL": "https://www.hirunews.lk/304298/ජනපතිගේ-ලිපියට-සජිත්ගෙන්-පිළිතුරු-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1170"
}