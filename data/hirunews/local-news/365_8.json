{
       "Source": "hirunews",
       "Timestamp": "Saturday, 06 May 2023 - 15:11",
       "Headline": "නීතිවිරෝධී ධීවර කටයුතුවල නිරත වූ පිරිසක් නාවික හමුදා භාරයට",
       "News Content": "නීති විරෝධී ලෙස ධීවර කටයුතුවල නිරත වූ ධීවරයන් 20 දෙනෙකු නැගෙනහිර මුහුදේ දී නාවික හමුදා භාරයට ගෙන තිබෙනවා.\nඒ කෝකිලායි ප්‍රදේශයට ඔබ්බෙන් වූ මුහුදු ප්‍රදේශය සහ එම කලපු ප්‍රදේශයේ ඊයේ සවස සිදු කළ විශේෂ සෝදිසි මෙහෙයුමකදීයි.\nමොවුන් නීතිවිරෝධීව අධි ආලෝක ධාරා යොදා ගනිමින් සහ තහනම් දැල් භාවිතයෙන් ධීවර කටයුතුවල නිරතව සිට ඇති බවයි නාවික හමුදාව සඳහන් කළේ.\nඩිංගි යාත්‍රා 8 ක් සහ ධීවර ආම්පන්න සමග නාවික හමුදා භාරයට ගත් මෙම ධීවරයන් අවුරුදු 19 ත් 59 ත් අතර වයසේ පසුවන පුල්මුඩේ, ත්‍රිකුණාමලය, මන්නාරම, මීගමුව යන ප්‍රදේශවල පදිංචිකරුවන්.\nඉදිරි විමර්ශන සඳහා සැකකරුවන් කුච්චවේලි ධීවර පරීක්ෂක කාර්යාලය වෙත භාරදුන් බවයි නාවික හමුදාව ප්‍රකාශ කළේ.",
       "URL": "https://www.hirunews.lk/334407/නීතිවිරෝධී-ධීවර-කටයුතුවල-නිරත-වූ-පිරිසක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=365"
}