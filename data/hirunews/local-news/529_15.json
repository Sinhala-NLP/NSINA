{
       "Source": "hirunews",
       "Timestamp": "Friday, 17 February 2023 - 19:50",
       "Headline": "වැලිපැන්නේ හෙල්මට්වලින් පහරදී ඝාතනය වූ පුද්ගලයාගේ මරණයට හේතුව හෘදයාබාධයක් (වීඩියෝ)",
       "News Content": "පාසල් සිසුන් තුන්දෙනෙකු විසින් හෙල්මට්වලින් පහරදීමෙන් පසු ඝාතනයට ලක්වූ 34 හැවිරිදි එක්දරු පියාගේ අවසන් කටයුතු අද සිදුකෙරුණා. ඒ වැලිපැන්න - ගල්මත්ත , කුරුදිප්පිට පොදු සුසාන භූමියේදීයි.\nපසුගිය 14 වනදා රාත්‍රියේ උපකාරක පන්ති අවසන්ව හෙල්මට් නොමැතිව යතුරුපැදිවලින් ගමන්ගනිමින් සිටි , 11 වන ශ්‍රේණියේ ඉගෙනුම ලබන 16 හැවිරිදි සිසුන් තුන්දෙනෙකුට හෙල්මට් පළදින ලෙස ලබාදුන් උපදෙසකට කෝපයට පත් එම සිසුන් අදාළ එක්දරු පියාට පහරදී ඝාතනය කර ඇති බවටයි වාර්තා වුණේ.\nඑදිනම රාත්‍රියේ සැකකාර සිසුන් තුන්දෙනා වැලිපැන්න පොලිසිය මගින් අත්අඩංගුවට ගත් අතර ඔවුන් අධිකරණයට ඉදිරිපත් කිරීමෙන් අනතුරුව රැඳවුම් නියෝග මත ලබන 28 වනදා දක්වා මාකොළ ළමා රැඳවුම් මධ්‍යස්ථානයේ රඳවා තැබීමට පියවර ගැණුනා.\nදැනට සිදුකර ඇති පොලිස් විමර්ශනවලදී වැඩිදුරටත් අනාවරණ වී ඇත්තේ ඝාතනයට ලක්වූ පුද්ගලයාගේ ඥාතී දියණියක් සහ සැකකාර සිසුන් තුන්දෙනාගෙන් එක් අයෙකු අතර ප්‍රේම සබඳතාවක් තිබී ඇති බවයි.\nඑම සිසුන් නිරන්තරයෙන් ඇය බැලීම සඳහා ඝාතනයට ලක්වූ පුද්ගලයා පදිංචි ප්‍රදේශයට යන බවත්, ඝාතනය සිදුවූ දිනද ඔවුන් උපකාරක පන්ති අවසන්ව එම ප්‍රදේශයට ගොස් ඇති බවත් විමර්ශනවලදී හෙළිව තිබෙනවා.\nමියගිය පුද්ගලයා එසේ ගොස් ආපසු යමින් සිටි සිසුන් තිදෙනා ලුහුබැඳ පැමිණි බවටද පොලිසියට තොරතුරු අනාවරණ වී තිබෙනවා.\nමේ අතර මියගිය පුද්ගලයාගේ මරණය හෘදයාබාධයකින් සිදුවූවක් බවට පශ්චාත් මරණ පරීක්ෂණයෙන් අනාවරණ වී තිබෙනවා.\nහෙල්මට්වලින් සිදුවූ පහරදීම් මාරාන්තික නොවන බවයි එහි දක්වා ඇත්තේ.\nකෙසේ වෙතත් මෙම සිද්ධියත් සමඟ අදාළ පාසල් සිසුන්ගේ ඡායාරූප සහ ෆේස්බුක් ගිනුම් සමාජ මාධ්‍යයේ පළකරමින් විවිධ අදහස් දැක්වීම් සිදුකරන ආකාරයක් දක්නට ලැබුණා.\nඑම තත්ත්වය හමුවේ ඔවුන් සම්බන්ධයෙන් හිරු ප්‍රවෘත්ති අංශය සිදුකළ පසුවිපරමක් සිදුකළා.\nඑම සිසුන් තිදෙනාම ඝාතනයට ලක්වූ පුද්ගලයාගේ බිරිඳ සේවය කරන වලගෙදර මහා විද්‍යාලයේ ඉගෙනුම ලබන්නන්.\nසැකකාර සිසුන් තිදෙනාගෙන් එක් අයෙකුගේ පියා මියගොස් ඇති අතර සෙසු සිසුන් දෙදෙනා දෙමාපියන් සමඟ ජීවත්වන්නන් බව සඳහන්.\nඔවුන්ගෙන් එක් අයෙකුගේ දෙමාපියන් ඇදුම් මැසීමේ ව්‍යාපාරයක් පවත්වාගෙන යන අතර අනෙක් දෙදෙනාගේ මව්පියන් කුලී වැඩකර ජීවත්වන බවයි අප වාර්තාකරු සඳහන් කළේ.\nපාසල් වයසේ දරුවන් මෙලෙස පුද්ගලයෙකුට අමානුෂිකව පහරදීමට තරම් ප්‍රචණ්ඩකාරිවීමට බලපා ඇති හේතු මොනවාද? ළමා සහ යොවුන් මනස පිළිබඳ විශේෂඥ වෛද්‍ය මහාචාර්ය මියුරු චන්ද්‍රදාසගෙන් අප ඒ පිළිබඳව විමසා සිටියා.\nපවතින සමාජ, ආර්ථික අර්බුද හමුවේ වර්තමාන නව පරම්පරාව ප්‍රචණ්ඩකාරි වීම වැළැක්වීම සහ පාලනයට පාසල් අධ්‍යාපනට ඇති කාර්යභාරය සම්බන්ධයෙන්ද මහාචාර්ය මියුරු චන්ද්‍රදාස මෙලෙස පැහැදිලි කළා.",
       "URL": "https://www.hirunews.lk/327653/වැලිපැන්නේ-හෙල්මට්වලින්-පහරදී-ඝාතනය-වූ-පුද්ගලයාගේ-මරණයට-හේතුව-හෘදයාබාධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=529"
}