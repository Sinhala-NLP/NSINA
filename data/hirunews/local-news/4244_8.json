{
       "Source": "hirunews",
       "Timestamp": "Tuesday, 31 October 2017 - 9:36",
       "Headline": "පහළොස් හැවිරිදි තම ඥාති පුතා ලිංගිකව අපයෝජනය කළ පුංචි අම්මාට වැඩ වරදී",
       "News Content": "වයස අවුරුදු 15 ක බාලවයස්කාර තම ඥාති පුතා ලිංගිකව අපයෝජනයකට ලක්කළ බවට අනුරාධපුර මහාධිකරණය හමුවේ අධි චෝදනා තුනක් ලබා සිටි පුංචි අම්මා කෙනෙකු එකී චෝදනාවලට වරදකාරිය බවට තීරණය කළ අනුරාධපුර මහාධිකරණයේ විනිසුරු මහේෂ් වීරමන් ඇයට වසර 21 ක බරපතල වැඩ සහිත සිරදඬුවමක් නියම කර තිබෙනවා.\nඑක් චෝදනාවකට වසර හත බැගින් වෙන් වෙන් වශයෙන් නියම කෙරුණු මෙම විසි එක් වසරක සිර දඬුවම වසර හතකින් ගෙවී යාමට මහාධිකරණ විනිසුරුවරයා  නියෝග කළා.\nමීට අමතරව අධි චෝදනා තුනට වෙන් වෙන්ව රුපියල් 500 බැගින් වූ දඩ නියම කළ මහාධිකරණ විනිසුරුවරයා,එම දඩ මුදල නොගෙවන්නේ නම් තවත් මාස තුනකින් වෙන් වෙන් වශයෙන් සිර දඬුවම් නියම කළා.\nවිත්තිකාරිනියට දඬුවම් නියම කරමින් මහාධිකරණ විනිසුරුවරයා කියා සිටියේ,පැමිණිලිකාර පාර්ශවය විසින් විත්තිකාරියට එරෙහිව නගා ඇති සියලු චෝදනා සාදාරන සැකයෙන් ඔබ්බට ඔප්පු කිරීමට පැමිණිලි පාර්ශවය සමත්වී ඇති බවයි.\nමෙසේ බරපතල වැඩ සහිත සිර දඬුවම් නියම කළේ කැකිරාව,මරදන්කඩවල,ප්‍රදේශයේ පදිංචි 48 හැවිරිදි විවාහක කාන්තාවකටයි.\nවිත්තිකාරියට දඬුවම් නියම කරන අවස්ථාවේ ඇගේ පවුලේ ඥාතීන් අධිකරණ ශාලාවෙන් පිටත රැදී සිටිමින් කෑ ගසා තිබෙනවා.\nබාලවයස්කාර පිරිමි දරුවෙකුට ලිංගික අපයෝජනයක් කිරීමේ වරදකට කාන්තාවකට විසි එක් වසරක බරපතල වැඩ සහිත සිරදඩුවමක් මෑත ඉතිහාසයේ නියම වූ පළමු අවස්ථාවද මෙය බවයි වාර්තාවන්නේ.\nඅනුරාධපුර - උපාලි ආනන්ද",
       "URL": "https://www.hirunews.lk/174861/පහළොස්-හැවිරිදි-තම-ඥාති-පුතා-ලිංගිකව-අපයෝජනය-කළ-පුංචි-අම්මාට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4244"
}