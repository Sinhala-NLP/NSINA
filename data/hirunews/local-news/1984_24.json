{
       "Source": "hirunews",
       "Timestamp": "Friday, 30 April 2021 - 20:19",
       "Headline": "ග්‍රාම නිලධාරීවරයෙකුත් කොරෝනා ආසාදනය වී මරුට - මීටරේ දුර මීටර් 2ක් වෙයි (වීඩියෝ)",
       "News Content": "කොරෝනා ආසාදනය වීමෙන් මෙරට පළමු ග්‍රාම නිලධාරීවරයාගේ මරණය ඊයේ වාර්තා වී තිබෙනවා.\nඔහු වලපනේ ප්‍රාදේශීය ලේකම් කාර්යාල බලප්‍රදේශයේ ග්‍රාම නිලධාරිවරයෙකු වන පියල් විජේසුන්දර නමැත්තෙක්.\nමීට දින කිහිපයකට පෙර කොරෝනා ආසාදිත බව තහවුරු වීමෙන් පසු කොළඹ අයි.ඩී.එච් රෝහලට ඇතුළත් කෙරුණු ඔහු එහි ප්‍රතිකාර ලබමින් සිටියදී මියගොස් ඇති බව ශ්‍රී ලංකා ග්‍රාම නිලධාරින්ගේ සංගමයේ සභාපති සුමිත් කොඩිකාර කියා සිටියා.\nමේ වනවිට රට තුල පැතිර යන කොරෝනා වෛරස් තත්ත්වය හේතුවෙන් මීටරයක සමාජ දුරස්ථභාවය මීටර් 2 ක් දක්වා ඉහළ දැමිය යුතු බවයි ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය පද්මා ගුණරත්න කියා සිටියේ.\nමේ අතර, මහජන සෞඛ්‍ය පරීක්ෂකවරුන්ගේ සංගමය ද අද මාධ්‍ය වෙත අදහස් දක්වමින් ප්‍රකාශ කර සිටියේ පවතින තත්ත්වය ඉතාමත් අවදානම් වන අතර, මූලාරම්භය සොයා ගත නොහැකි කොරෝනා අනුපොකුරු බහුල ලෙස පවතින බවයි.\nමේ අතර අද දිනයේ මේ දක්වා අලුතින් කොරෝනා ආසාදිතයින් 922 නෙකු වාර්තා වී තිබෙනවා.\nඑසේම, තවත් කොරෝනා ආසාදිතයින් 530 දෙනෙකු අද දිනයේ සුවය ලබා රෝහල් වලින් පිටව ගිය අතර, ඒ අනුව මෙරට සුවය ලැබූ කොරෝනා ආසාදිතයින් සංඛ්‍යාව 95,975 ක්.\nමේ අතර පිලියන්දල සෞඛ්‍ය වෛද්‍ය නිලධාරි කොට්ඨාශයේ පසුගියදා සිදුකළ කොරෝනා පරීක්ෂණ 610 කින් ආසාදිතයන් 122 දෙනෙකු හඳුනාගෙන ඇති බව සෞඛ්‍ය වෛද්‍ය නිලධාරි ඉන්දික එල්ලාවල ප්‍රකාශ කළා.\nඅවිස්සාවේල්ල - යටියන්තොට සෞඛ්‍ය වෛද්‍ය නිලධාරි කොට්ඨාශයෙන් ද ආසාදිතයින් වැඩි වශයෙන් වාර්තා වෙමින් පවතින බැවින් යටියන්තොට සතිපොල තාවකාලිකව වසා දැමීමටයි අද පියවර ගැණුනේ.\nමේ අතර, කොරෝනා ආසාදිතයෙකු හමුවීමත් සමඟ හබරාදුව ප්‍රාදේශීය ලේකම් කාර්යාලය ද අද වසා දැමුණා.\nමීටියාගොඩ පොලිස් ස්ථානයේ නිලධාරින් 5 දෙනෙකු ආසාදිත බවට අද හඳුනාගෙන ඇති අතර කාන්තා පොලිස් පරීක්ෂකවරියක් සහ කාන්තා කොස්තාපල්වරියක් ද ඒ අතර වනවා.\nකුරුණෑගල මහේස්ත්‍රාත් අධිකරණයේ කාර්ය මණ්ඩල සාමාජිකාවකට කොරෝනා ආසාදනය වීම හේතුවෙන් අද සිට මැයි මස 9 වනදා දක්වා අධිකරණ කටයුතු වලින් තාවකාලිකව ඉවත් වීමට තීරණය කළ බව කුරුණෑගල නීතිඥ සංගමයේ ලේකම් පියුමාල් හේරත් ප්‍රකාශ කළා.\nහුදකලා කර ඇති වැල්ලවාය නගරයේ වෙළඳසැලක් විවෘත කර වෙළඳාම් කරමින් සිටි පුද්ගලයෙකු අද අත්අඩංගුවට ගැණුනා.\nවැල්ලවාය මූලික රෝහල ඉදිරිපිට ඇති මෙම වෙළඳසැල කොවිඩ් අවදානම නොතකමින් විවෘත කර තිබූ අතර, වෙළඳසැල් හිමියාට එරෙහිව නඩු පවරන බවයි වැල්ලවාය පොලීසිය සඳහන් කළේ.\nමේ අතර රට තුළ පවතින තත්ත්වය සලකා මංගල උත්සව ඇතුළු සියළු උත්සව ලබන අඟහරුවාදා සිට සති දෙකකට අත්හිටුවීමට තීරණය කර තිබෙනවා.\nයුද හමුදාපති ජෙනරාල් ශවේන්ද්‍ර සිල්වා කියා සිටියේ දිවයිනේ බොහෝ ප්‍රදේශවලින් ආසාදිතයින් වැඩි වශයෙන් වාර්තා වීම ඊට හේතුව බවයි.\nමේ අතර වහාම ක්‍රියාත්මක වන පරිදි පොළොන්නරුව සහ කළුතර දිස්ත්‍රික්කයේ ග්‍රාම නිලධාරී වසම් 16ක් හුදෙකලා කිරීමට පියවර ගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව කළුතර දිස්ත්‍රික්කයේ බදුරලිය පොලිස් බල ප්‍රදේශයට අයත් බොල්ලුන්න, ඉගුරුදළුව, මිදලන, මෝරපිටිය, පැළෑද, හැඩිගල්ල, මෝරපිටිය - උතුර යන ග්‍රාම නිලධාරී වසම් හුදෙකලා කෙරෙනු ඇති.\nමීට අමතරව කළුතර - තීනියාවල පොලිස් බල ප්‍රදේශයේ තීනියාවල ග්‍රාම නිලධාරී වසම ද හුදෙකලා කර තිබෙනවා.\nකළුතර - මීගහතැන්න පොලිස් බල ප්‍රදේශයේ හුදෙකලා කෙරුණු ග්‍රාම නිලධාරී වසම් වන්නේ වලල්ලාවිට දකුණ, මාකලන්දාව, බෝතලාව, කටුකැළේ - වැල්මීගොඩ, පහළ හෙවෙස්ස, මිරිස්වත්ත සහ පැලවත්ත නැගෙනහිරයි.\nඊට අමතරව ඇලහැර පොලිස් බල ප්‍රදේශයේ සරුබිම ග්‍රාම නිලධාරී වසම ද මේ මොහොතේ සිට හුදෙකලා කර ඇති බව යුද හමුදාපතිවරයා කියා සිටියා.",
       "URL": "https://www.hirunews.lk/270025/ග්‍රාම-නිලධාරීවරයෙකුත්-කොරෝනා-ආසාදනය-වී-මරුට-මීටරේ-දුර-මීටර්-2ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1984"
}