{
       "Source": "hirunews",
       "Timestamp": "Thursday, 08 August 2019 - 12:48",
       "Headline": "ලිත්‍රෝ නඩුවෙන් ගාමිණී සෙනරත් ඇතුලූ තුන්දෙනාට නිදහස",
       "News Content": "ලිත්‍රෝ ගෑස් සමාගමේ රුපියල් මිලියන 500 ක මුදලක් අවභාවිත කළ බවට චෝදනා කරමින් ගොනුකර තිබූ නඩුවෙන් හිටපු ජනාධිපති මහින්ද රාජපක්ෂගේ කාර්ය මණ්ඩල ප්‍රධානී ගාමිණී සෙනරත් ඇතුළු තුන් දෙනා නිදොස් කොට නිදහස් කිරීමට ත්‍රිපුද්ගල විශේෂ විනිසුරු මඩුල්ල අද නියෝග කළා.\nඒ මෙම නඩුවේ තීන්දුව සම්පත් අබේකෝන්, සම්පත් විජේරත්න සහ චම්පා ජානකී රාජරත්න යන විනිසුරු මඩුල්ල විසින් ලබාදෙමින්.\nඒ අනුව ගාමිණී සෙනරත්ට අමතරව මෙලෙස නිදොස් කොට නිදහස් කරනු ලැබූ අනෙක් විත්තිකරුවන් දෙදෙනා වන්නේ පියදාස කුඩාබාලගේ සහ ලසන්ත බණ්ඩාරයි.\nමොවුන්ට එරෙහිව එල්ලවී ඇති චෝදනා සාධාරණ සැකයකින් තොරව ඔප්පු කිරීමට නොහැකිවීම හේතුවෙන් විත්තිකරුවන් නිදොස් කොට නිදහස් කිරීමට නියෝග කරන බවයි විනිසුරු මඩුල්ල ප්‍රකාශ කරනු ලැබුවේ.\nලිත්‍රෝ ගෑස් සමාගමේ රුපියල් මිලියන 500ක මුදලක් අවභාවිතා කළ බවට හිටපු ජනාධිපති මහින්ද රාජපක්ෂගේ කාර්ය මණ්ඩල ප්‍රධානී ගාමිණී සෙනරත් ඇතුළු හතරදෙනෙකුට එරෙහිව මෙම නඩුව පවරනු ලැබුවේ නීතිපතිවරයා විසින්.\nකෙසේ වෙතත් නඩු විභාගය අවසන් වීමෙන් පසුව එහි විත්තිකරුවෙකු වන නීල් බණ්ඩාර හපුහින්න නමැත්තා විත්තියේ සාක්ෂි කැදවීමකින් තොරව නිදහස් කිරීමට ත්‍රිපුද්ගල විශේෂ මහාධිකරණය පසුගියදා නියෝග කළා.",
       "URL": "https://www.hirunews.lk/221801/ලිත්‍රෝ-නඩුවෙන්-ගාමිණී-සෙනරත්-ඇතුලූ-තුන්දෙනාට-නිදහස",
       "Category": "Local News",
       "Parent URL": "https://www.hirunews.lk/local-news.php?pageID=3209"
}