{
       "Source": "hirunews",
       "Timestamp": "Tuesday, 09 May 2023 - 16:13",
       "Headline": "තියුණු ආයුධයකින් පහරදීමෙන් කාන්තාවක් ජීවිතක්ෂයට",
       "News Content": "පාදුක්ක වටරැක ප්‍රදේශයේ නිවසක ජීවත් වූ කාන්තාවකගේ ගෙල කපා ඝාතනය කර පලා යමින් සිටි එකම පවුලේ සහෝදරයා සහ සහෝදරිය ප්‍රදේශවාසීන්ගේ සහය ඇතිව අද (09) මීගොඩ පොලිසිය විසින් අත්අඩංගුවට ගෙන තිබෙනවා.\nමෙලෙස ඝාතනය කර ඇත්තේ වටරැක ප්‍රදේශයේ නිවසක පෙදරේරුවෙකු සමඟ ජීවත් වූ වලස්මුල්ල - කටුවන ප්‍රදේශයේ පදිංචි 52 හැවිරිදි වැන්දඹු කාන්තාවක්.\nඅත්අඩංගුවට ගත් සැකකාරිය අදාළ පෙදරේරුවාගේ දික්කාසද බිරිද බවත් අනෙක් සැකකරු එම කාන්තාවගේ බාල සහෝදරයා බවත් මූලික පොලිස් විමර්ශනවල දී අනාවරණය වී තිබෙනවා.\nඑම සැකකාරිය පෙදරේරුවා සමගින් දික්කසාද වී වසර තුනක් පමණ ගතවන බවත් ඒ නිසාවෙන් මෙලෙස වෙනත් කාන්තාවක් සමඟ ජීවත් වූ බවත් පෙදරේරුවා පොලිසිය ඉදිරියේ ප්‍රකාශ කර ඇති බව සඳහන්.\nඇඹිලිපිටියේ ප්‍රදේශයේ පදිංචි මෙම දික්කසාද වූ බිරිඳ දරුවන් තිදෙනකුගේ මවක් බවයි හෙළි වී ඇත්තේ.\nජීවත් වීමට මඟක් නොමැතිවීම හේතුවෙන් සැමියා පදිංචිව සිටින වටරැක ගම්මාන පාරේ නිවසට පැමිණ ඇත්තේ තමාගේ අගහිඟකම්වලට මුදල් ඉල්ලා ගැනීම සඳහායි.\nනමුත් එම අවස්ථාවේ එම පුද්ගලයා නිවසේ සිට නොමැති අතර මිය ගිය කාන්තාව හා දික්කසාද බිරිඳගේ සහෝදරයා අතර බහිම් බස් වීමක් ඇති වී තිබෙනවා.\nබහින් බස් වීම දුරදිග යාමෙන් අනතුරුව බිරිඳගේ සොයුරා විසින් සඟවා ගෙන සිටි පිහියකින් අදාළ කාන්තාවගේ ගෙලට පහරක් එල්ල කර තිබෙන බවයි පොලිස් විමර්ශනවල දී අනාවරණය වී ඇත්තේ.",
       "URL": "https://www.hirunews.lk/334705/තියුණු-ආයුධයකින්-පහරදීමෙන්-කාන්තාවක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=357"
}