{
       "Source": "hirunews",
       "Timestamp": "Sunday, 30 May 2021 - 7:55",
       "Headline": "රත්නපුර ත්‍රිරෝද රථ ජාවාරමේ තවත් තොරතුරු හෙළිවෙයි",
       "News Content": "රත්නපුර ප්‍රදේශයේ සොරකම් කරන ලද ත්‍රිරෝද රථ 13 ක් ව්‍යාජ ලේඛන සහ අංක තහඩු යොදා යළි අලෙවි කිරීමේ ජාවාරමට සම්බන්ධ තවත් සැකකරුවෙකු අත්අඩංගුවට ගැනීමට ගිය අවස්ථාවේ ඔහු පලාගොස් තිබෙනවා.\nමීට පෙර අත්අඩංගුවට ගත් සැකකරුවන්ගෙන් කරන ලද ප්‍රශ්න කිරීම්වලදී අනාවරණ වූ තොරතුරු මතයි මෙම සැකකරු පිළිබඳව තොරතුරු අනාවරණ වී ඇත්තේ.\nඅත්අඩංගුවට ගැනීමට ගිය සැකකරුගේ රත්නපුර - මිහිඳුගම ප්‍රදේශයේ නිවසේ තිබී අනන්‍යතාව තහවුරු කරගැනීමට නොහැකිවූ ත්‍රිරෝද රථ 12ක්, පොලිසිය විසින් සොයාගෙන තිබෙනවා.\nඑමෙන්ම කුඩා ට්‍රක් රථ දෙකක්, කැබ් රථ දෙකක්, ලොරි රථයක් සහ යතුරු පැදි පහක් ද පොලිසිය භාරයට ගත් බවයි පොලිස් මාධ්‍ය කොට්ඨාසය සඳහන් කළේ.\nමෙම සිද්ධියට අදාළව මේවන විට සැකකරුවන් 5 දෙනෙකු පොලිස් අත්අඩංගුවට ගෙන ඇති අතර සොයාගෙන ඇති ත්‍රී රෝද රථ ඇතුලු වාහන සංඛ්‍යාව 30කට ආසන්නයි.\nතම ත්‍රී රෝද රථය සොරකමකට ලක්වී ඇත්නම් රත්නපුර පොලිසිය අමතා තොරතුරු ලබාගැනීමට කටයුතු කරන ලෙසට පොලිසිය දැනුම්දෙනවා.",
       "URL": "https://www.hirunews.lk/272838/රත්නපුර-ත්‍රිරෝද-රථ-ජාවාරමේ-තවත්-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1919"
}