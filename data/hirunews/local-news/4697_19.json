{
       "Source": "hirunews",
       "Timestamp": "Monday, 23 January 2017 - 7:41",
       "Headline": "වී.එම්.එස්. නොමැතිව ‘‘ඉමාෂා දුව’’ සෙවීම අතරමඟ නවතී",
       "News Content": "මීගමුව ධීවර වරායෙන් මුහුදු ගිය ධීවරයන් 4 දෙනෙකු සමඟ අතරමං වූ යාත්‍රාව සෙවීමේ කටයුතු තාවකාලිකව නතර කර තිබෙනවා.\nඒ, එම යාත්‍රාවේ වී.එම්.එස්. හෙවත් යාත්‍රා නිරීක්ෂණ පද්ධතියක් නොමැතිවීම හේතුවෙන්. වී.එම්.එස්. පද්ධති ධීවර අමාත්‍යාංශය මගින් නොමිලේ ධීවරයින් වෙත ලබාදීම සිදුකරනු ලබනවා.\nකෙසේ වෙතත්, ධීවර අමාත්‍යාංශය සඳහන් කළේ අතුරුදන් වූ ඉමාෂා දුව නැමති යාත්‍රාවේ එම නිරීක්ෂණ පද්ධති සවි කර නොමැති බවයි.\nමේ අතර, නාවික හමුදා මාධ්‍ය ප්‍රකාශක, කපිතාන් අක්‍රම් අලෙවි සදහන් කළේ අදාළ මුහුදු ප්‍රදේශය ආශ්‍රිතව ගමන් ගන්නා නෞකා සහ යාත්‍රාවලට මෙම බෝට්ටුව පිළිබඳ තොරතුරු ලබාදෙන ලෙස දැනුවත් කර ඇති බවයි.\n‘ඉමාෂා දුව’ නැමති මෙම යාත්‍රාව ධීවර කටයුතු සඳහා පිටත්ව ගොස් ඇත්තේ පසුගිය 5 වන දායි. පසුගිය 20 වන දා දුරකථන මගින් ඔවුන් සිය ඥාතීන්ට දැනුම් දී ඇත්තේ තම ධීවර යාත්‍රාව කාර්මික දෝෂයකට ලක්වීම හේතුවෙන් මුහුදේ පාවෙමින් තිබෙන බවයි.",
       "URL": "https://www.hirunews.lk/152656/වී-එම්-එස්-නොමැතිව-ඉමාෂා-දුව-සෙවීම-අතරමඟ-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4697"
}