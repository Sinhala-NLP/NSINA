{
       "Source": "hirunews",
       "Timestamp": "Thursday, 27 August 2020 - 7:29",
       "Headline": "දුම්බර සිරගෙදරත් මත් ජාවාරම්",
       "News Content": "දුම්බර බන්ධනාගාරයේ සිරදඬුවම් විඳින කාන්තාවක් මෙහෙයවන හෙරොයින් ජාවාරමට සම්බන්ධ තුන් දෙනෙකු අත්අඩංගුවට ගැනීමට කළුතර කොට්ඨාශ අපරාධ විමර්ශන අංශය සමත්ව තිබෙනවා.\nඒ අනුව සැකකරුවන් සතුව තිබූ රුපියල් ලක්ෂ 04 කට ආසන්න මත්කුඩු ග්‍රෑම් 25 ක් සහ ජංගම දුරකතන 03 ක් පොලිස් භාරයට ගෙන තිබුණා. කළුතර දකුණ පොලිස් වසමට අයත් ගල්අස්සහේන ප්‍රදේශයේදී හෙරොයින් ග්‍රෑම් 02 කට අධික ප්‍රමාණයක් සමඟ සැකකරුවෙකු පළමුව අත්අඩංගුවට ගෙන තිබෙනවා.\nඔහුගෙන් කළ ප්‍රශ්න කිරීම්වලදී තවත් සැකකරුවෙකු පයාගල - මැහිමුල්ල ප්‍රදේශයේදී අත්අඩංගුවට ගනු ලැබුවා. එම පුද්ගලයාගෙන් ද කරන ලද ප්‍රශ්න කිරීම්වලදී මත්කුඩු ලබාදෙන ප්‍රධාන සැකකරු හෙරොයින් ග්‍රෑම් 20 ක් සමඟ පයාගල පැරණි ගුවන් තොටුපල ප්‍රදේශයේදී අත්අඩංගුවට ගත් බවයි පොලිසිය සඳහන් කළේ.\nමෙම ප්‍රධාන සැකකරුගෙන් කරන ලද ප්‍රශ්න කිරීම් වලදී හෙරොයින් ළඟ තබා ගැනීමේ චෝදනාවට ලක්ව ඩුබායි රාජ්‍යයට පළාගොස් සිටින චාමර චතුරංග හෙවත් කට්ටා මාර්ගයෙන් දුම්බර බන්ධනාගාරයේ රඳවා සිටින සිරකාරියක මෙම මත්කුඩු සපයන බවටයි අනාවරණ වී ඇත්තේ.\nමේ අතර, මහියංගනය පූජා නගරයේ ගෙවල් විස්ස ප්‍රදේශයේදී හෙරොයින් ග්‍රෑම් 11 ක් සමඟ අඹුසැමි යුවලක් සහ ඔවුන්ගේ 28 හැවිරිදි දියණිය පොලිසිය ඊයේ අත්අඩංගුවට ගනු ලැබුවා. එහිදී සැමියා සන්තකයේ තිබී හෙරොයින් ග්‍රෑම් 03 ක් සහ බිරිඳ සන්තකයේ තිබී හෙරොයින් ග්‍රෑම් 05 ක් සොයාගත් බවයි පොලිසිය සඳහන් කළේ. ඔවුන්ගේ දියණිය සන්තකයේ හෙරොයින් ග්‍රෑම් 03 ක් තිබී ඇති අතර, ඇය මහියංගනය ප්‍රාදේශීය සභාවේ සේවිකාවකද වනවා.",
       "URL": "https://www.hirunews.lk/248737/දුම්බර-සිරගෙදරත්-මත්-ජාවාරම්",
       "Category": "Local News",
       "Parent URL": "https://www.hirunews.lk/local-news.php?pageID=2495"
}