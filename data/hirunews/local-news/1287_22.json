{
       "Source": "hirunews",
       "Timestamp": "Thursday, 17 March 2022 - 15:04",
       "Headline": "පැහැර ගත් යුක්රේන නගරාධිපතිවරයෙකු නිදහස් කෙරේ",
       "News Content": "පැහැර ගැනීමට ලක් වූ යුක්රේන නගරාධිපතිවරයෙකු රුසියානු හමුදාව විසින් නිදහස් කර තිබෙනවා.\nපසුගිය සතියේදී පැහැර ගැනීමට ලක්වූ මෙලිටොපොල් නගරාධිපති ඉවාන් ෆෙඩරොව් මෙලෙස නිදහස් කර ඇති බවයි විදෙස් වාර්තා සඳහන් කළේ.\nඔහු පැහැර ගෙන දින කිහිපයකට පසු යුක්රේනයේ තවත් නගරාධිපතිවරයෙකු වන දිප්‍රදූන් නගරයේ නගරාධිපති යෙවෙන් මැට්වයෙව් පැහැර ගැනීමට ලක්වුණා.\nකෙසේවෙතත්, තවදුරටත් ගෝලීය අර්බුදයක් ව පවතින ව්‍යසනයක් වන යුක්‍රේන - රුසියානු යුද අර්බුදය හේතුවෙන් නේටෝ ආරක්ෂක මණ්ඩලය යුක්‍රේනය වෙනුවෙන් නව තීන්දුවක් ගෙන තිබෙනවා.\nඒ ඔවුන්ගේ ආරක්ෂක මණ්ඩලය එක් රැස්ව නව ආරක්ෂක වැඩපිළිවෙළක් නිර්මාණය කිරීමට සාකච්ඡා ආරම්භ කිරීම පිණිසයි.\nමෙම සාකච්ඡාව ඊයේ (15) පැවැත්වුණු අතර, එහිදී යුද අපරාධ වැළැක්වීමට යටතේ යුක්‍රේන - රුසියානු යුද අවුල නිම කිරීමට වැඩි වශයෙන් සාකච්ඡා කෙරුණු බවයි විදෙස් මාධ්‍ය වාර්තා කළේ.\nමෙම නේටෝ සාකච්ඡාවේ දී ආරක්ෂක මණ්ඩලය විසින් පූර්ණ එකඟතාවකට පැමිණියේ, යුද අර්බුදය සමථයකට පත් කිරීම සඳහා අනිවාර්යයෙන්ම රුසියානු ජනාධිපති විලැඩ්මීර් පුටින්ගේ විරෝධයට ප්‍රතිරෝධය දැක්වීම සඳහා යුක්‍රේනයට උපරිම සහයෝගය ලබාදීමටයි තීන්දු කෙරුණේ.\nමෙම තීන්දුව නේටෝ සංවිධානය විසින් ගනු ලැබුවේ, යුක්‍රේන ජනපති ව්ලොඩ්මීර් සෙලෙන්ස්කි ඊයේ අමරිකානු සෙනෙට් සභාව අමතා සිදු කළ සංවේදී කතාවෙන් අනතුරුවයි.\nකෙසේවෙතත් තවමත් රුසියාව විසින් දිගින් දිගටම යුක්‍රේනයට දැඩි ප්‍රහාර එල්ල කරමින් සිටිනවා.\nයුක්‍රේන අගනුවර වන කිව් අල්ලා ගැනීම වෙනුවෙන් දැඩි අරගලයක යෙදෙන රුසියානු හමුදාව කිව් නගරයෙහි වෙසෙන සිවිල් වැසියන්ට බෝම්බ හෙළමින් විශාල හානියක් සිදු කරමින් සිටින බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/299708/පැහැර-ගත්-යුක්රේන-නගරාධිපතිවරයෙකු-නිදහස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}