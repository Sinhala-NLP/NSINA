{
       "Source": "hirunews",
       "Timestamp": "Saturday, 27 February 2021 - 7:31",
       "Headline": "මානව හිමිකම් කොමසාරිස්වරියගේ ශ්‍රී ලංකා වාර්තාව සංශෝධනය කෙරේ - අවසන් කෙටුම්පත සති 03 කින් (වීඩියෝ)",
       "News Content": "එක්සත් ජාතීන්ගේ මානව හිමිකම් කොමසාරිස් මිෂෙල් බැචලේ ජිනීවා මානව හිමිකම් මණ්ඩලයේ 46 වන සැසිවාරයට ඉදිරිපත් කළ ශ්‍රී ලංකාව පිළිබඳ වාර්තාව සංශෝධනය කෙරෙනවා.\nපසුගිය බදාදා මානව හිමිකම් මණ්ඩලයේ සභාගත කෙරුණු එහි මුල් කෙටුම්පත එලෙස සංශෝධනය කෙරෙන්නේ ලක් රජය සමඟ පැවති සාකච්ඡාවලින් අනතුරුව අදාළ වෙනස්කම් ඇතුළත් කිරීමට බවයි එක්සත් ජාතීන්ගේ නියෝජ්‍ය මානව හිමිකම් කොමසාරිස් නාඩා අල් නෂිෆ් ප්‍රකාශ කළේ.\nඒ අනුව අදාළ වෙනස්කම් ඇතුළත් කර අවසන් කෙටුම්පත සකස් කිරීමට සති 03 ක් පමණ ගතවනු ඇති බවයි නියෝජ්‍ය මානව හිමිකම් කොමසාරිස්වරිය දැනුම් දුන්නේ.\nකෙසේ නමුත්, මානව හිමිකම් කොමසාරිස්වරියගේ ශ්‍රී ලංකාව පිළිබඳ වාර්තාවේ නිර්දේශ ක්‍රියාවට නැංවීමට පියවර ගන්නා බව නියෝජ්‍ය මානව මානව හිමිකම් කොමසාරිස් නාඩා අල් නෂිෆ් වැඩිදුරටත් සඳහන් කළා.\nඅදාළ යාන්ත්‍රණයන් ක්‍රියාත්මක කිරීම පිළිබඳ ආකෘති කිහිපයක් සම්බන්ධයෙන් මානව හිමිකම් මණ්ඩලයේ අවධානය යොමුව තිබෙනවා.\nඑමෙන්ම, ශ්‍රී ලංකාවේ වගවීමේ ක්‍රියාවලිය සවිමත් කළ හැකි එම ආකෘති පිළිබඳව මානව හිමිකම් මණ්ඩලය විසින් තීරණය කරනු ඇති බවයි නියෝජ්‍ය මහ කොමසාරිස්වරිය සඳහන් කළේ.\nලක් රජය සහ එක්සත් ජාතීන්ගේ මානව හිමිකම් කොමසාරිස්වරියගේ කාර්යාලය අතර විවෘත හා සුහද සබඳතාවක් පවතින බවද නියෝජ්‍ය මහ කොමසාරිස්වරිය මෙහිදී කියා සිටියා.",
       "URL": "https://www.hirunews.lk/263786/මානව-හිමිකම්-කොමසාරිස්වරියගේ-ශ්‍රී-ලංකා-වාර්තාව-සංශෝධනය-කෙරේ-අවසන්-කෙටුම්පත-සති-03-කින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2122"
}