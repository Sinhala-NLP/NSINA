{
       "Source": "hirunews",
       "Timestamp": "Thursday, 29 September 2022 - 13:23",
       "Headline": "තොට ළඟ ගින්නෙන් නිවාස අහිමි වූ පිරිසකට මීට පෙර රජයෙන් නිවාස ලැබිලා (වීඩියෝ)",
       "News Content": "තොටළඟ කජීමාවත්තේ ගින්නෙන් නිවාස අහිමි වූ ඇතැම් පිරිස් වෙත රජය විසින් මීට පෙර නව නිවාස ලබා දී ඇති බවත් ඒවා වෙනත් පුද්ගලයින්ට කුලියට ලබා දී ඇති බවත් නාගරික සංවර්ධන අධිකාරිය පවසනවා.\nඑමෙන් ම ඇතැම් පුද්ගලයින් එම නිවාස වෙනත් අයට අලෙවිකර ඇති බවට අනාවරණය වී ඇති බවයි නාගරික සංවර්ධන අධිකාරියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nගින්නෙන් තොටළඟ කජීමාවත්තේ නිවාස 71ක තුන්සිය දෙනෙකු පමණ මේ වන විට අවතැන් වී සිටිනවා.\nඔවුන් මේ වන විට තාවකාලිකව රඳවා තබා ඇත්තේ මෝදර උයන මහල් නිවාස ප්‍රජා ශාලාවේයි.\nමෙලෙස රඳවා සිටින පිරිස ඉල්ලා සිටියේ තමන්ට හැකි ඉක්මනින් නිවාස ලබා දීමට කටයුතු කරන ලෙසටයි.\nකජීමා වත්තේ මීට පෙරද අවස්ථා දෙකකදී ගිනි ගැනීම් වාර්තා වී ඇති අතර එම ගිනි ගැනීම් සම්බන්ධයෙන් අවසන් වාර්තාව කඩිනමින් සකස් කරන ලෙසටයි අග්‍රමාත්‍ය දිනේෂ් ගුණවර්ධන ඒ සඳහා පත්කළ කමිටුවට උපදෙස් ලබා දී ඇත්තේ.",
       "URL": "https://www.hirunews.lk/316615/තොට-ළඟ-ගින්නෙන්-නිවාස-අහිමි-වූ-පිරිසකට-මීට-පෙර-රජයෙන්-නිවාස-ලැබිලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=836"
}