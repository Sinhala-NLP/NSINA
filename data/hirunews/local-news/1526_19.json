{
       "Source": "hirunews",
       "Timestamp": "Tuesday, 30 November 2021 - 17:58",
       "Headline": "ආරක්ෂක අංශවලට එරෙහිව උතුරේ විරෝධතා",
       "News Content": "යාපනය, මාදගල් දකුණ, කුසුමන්තුරෙයි ප්‍රදේශයේ ඉඩම් කොටසක් ආරක්ෂක අංශ වෙත පැවරීමේ සුදානමකට විරුද්ධව අද (30) දෙවැනි දිනටත් ප්‍රදේශවාසීන් විරෝධතාවයක නිරත වුණා.\nයාපනය, මාදගල් දකුණ, ජේ. 150 ග්‍රාම නිලධාරි කොට්ඨාසයේ ඉඩම් කොටසක් එලෙස ආරක්ෂක අංශ වෙත පවරාදීමේ සුදානමකට විරුද්ධවයි ප්‍රදේශවාසීන් විරෝධතාවයේ නිරත වූයේ.\nමාදගල් ප්‍රදේශයේ ඉඩමක මිනුම් කටයුතුවලට පිරිසක් පැමිණි අවස්ථාවේදී ඊයේ (29) දිනයේදීත් විරෝධතාවක් පැවැත්වු බව ද විරෝධතාකරුවන් සඳහන් කළා.\nවිරෝධතාකරුවන් පැවසූවේ, පෞද්ගලික ඉඩම් ආරක්ෂක අංශ වෙත පවරාදීමේ ක්‍රියාවලිය වහාම නවතා දැමිය යුතු බවයි.\nවිරෝධතාවය පැවැත්වූ අවස්ථාවේ අදාළ ස්ථානය වෙත නාවික හමුදා නිලධාරින් දැඩි ආරක්ෂාවක් ද යොදවා තිබුණා.\nවිරෝධතාවය පැවැත්වූ ස්ථානයට දේශපාලන පක්ෂ නියෝජිතයින් පිරිසක් හා සිවිල් සංවිධාන නියෝජිතයින් පිරිසක් ද පැමිණ සිටි බවයි වාර්තා වන්නේ.",
       "URL": "https://www.hirunews.lk/289644/ආරක්ෂක-අංශවලට-එරෙහිව-උතුරේ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1526"
}