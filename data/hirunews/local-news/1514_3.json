{
       "Source": "hirunews",
       "Timestamp": "Monday, 06 December 2021 - 12:56",
       "Headline": "යළි බෙදන ගෑස් සිලින්ඩර හදිසි පරීක්ෂාවට",
       "News Content": "අලුතින් අලෙවිය සඳහා සූදානම් කර ඇති ලිට්රෝ ගෑස් සිලින්ඩර, පාරිභෝගික කටයුතු පිළිබඳ අධිකාරියේ නිලධාරීන් විසින් අද හදිසි පරීක්ෂාවට ලක් කළා.\nඒ, එම සමාගමට අයත් කෙරවලපිටිය අංගනයේදියි.\nමෙහි දී ගෑස් සිලින්ඩර ඇතුළු උපාංගවල ප්‍රමිතිය පරීක්ෂා කෙරුණු අතර, ගෑස් කාන්දුවක් සිදු වන බවට හඳුනා ගැනීම සඳහා එක් කරන එතිල් මර්කැප්ටන් රසායනිකය අදාළ සිලින්ඩරවලට නියමිත ප්‍රමාණයට එක්කර ඇත්දැ යි පාරිභෝගික අධිකාරියේ නිලධාරීන් පරීක්ෂාවට ලක් කර තිබෙනවා.\nඉන් අනතුරු ව ගෑස් ඇසුරුම් කර බෙදාහැරීම සඳහා ලිට්රෝ සමාගමට අවසර ලබාදුන් බවයි පාරිභෝගික අධිකාරියේ සභාපති විශ්‍රාමික මේජර් ජෙනරාල් ශාන්ත දිසානායක හිරු ප්‍රවෘත්ති අංශයට කියා සිටියේ.\nමේ අතර අකුරණ, ගාල්ල, අම්බලන්තොට, වලස්මුල්ල සහ මාතර ප්‍රදේශවලින් අදත් ගෑස් කාන්දු වීමේ සිද්ධීන් වාර්තා වුණා.\nඑමෙන්ම ගෘහස්ථ ගෑස් සිලින්ඩරවල සංයුතිය වෙනස් කිරීමේදී කිසියම් සමාගමක් හෝ බලධාරියෙක් අත්තනෝමතිකව කටයුතු කර ඇත්නම් ඔවුන්ට එරෙහි ව දැඩිව නීතිය ක්‍රියාත්මක කළ යුතු බව අමාත්‍ය විමල් වීරවංශ ප්‍රකාශ කළා.\nඅමාත්‍යවරයා මේ බව කියා සිටියේ ඊයේ පැවති උත්සවයකින් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/290170/යළි-බෙදන-ගෑස්-සිලින්ඩර-හදිසි-පරීක්ෂාවට",
       "Category": "Local News",
       "Parent URL": "https://www.hirunews.lk/local-news.php?pageID=1514"
}