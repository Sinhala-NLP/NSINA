{
       "Source": "hirunews",
       "Timestamp": "Monday, 15 March 2021 - 13:10",
       "Headline": "වාස් ගුණවර්ධන සහ ඔහුගේ බිරිඳට එරෙහි චෝදනා පත්‍රය නීතිපති ඉල්ලා අස්කරගනී",
       "News Content": "මහරගම ප්‍රදේශයේ රුපියල් කෝටි ගණනක් වටිනා ඉඩමක් කූට ලේඛණ සකස් කර හිමිකරගත් බවට දැනට සිර දඬුවම් විදින හිටපු නියෝජ්‍ය පොලිස්පති වාස් ගුණවර්ධන සහ ඔහුගේ බිරිඳට එරෙහිව ගොනු කළ නඩුවෙන් එම සැකකරුවන් නිදොස් කොට නිදහස් කිරීමට කොළඹ මහාධිකරණය අද නියෝග කළා.\nඒ මොවුන්ට එරෙහි චෝදනා පත්‍රය නීතිපතිවරයා විසින් ඉල්ලා අස්කර ගැනීමෙන් පසුවයි.\nමෙම නඩුව අද කැදවනු ලැබුවේ කොළඹ මහාධිකරණ විනිසුරු ආදිත්‍ය පටබැදිගේ හමුවේයි.\nමේ අතර සිල් රෙදි නඩුව සම්බන්ධයෙන් වරදකරු කර සිර දඬුවම් නියම කළ හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිසමේ හිටපු අධ්‍යක්ෂ ජනරාල් අනූෂ පැල්පිට නිදොස් කොට නිදහස් කරමින් අභියාචනාධිකරණය ඉකුත්දා ප්‍රකාශයට පත් කළ තීන්දුව අද කොළඹ මහාධිකරණය හමුවේ කියවනු ලැබුවා.\nමෙම නඩුව අද කැදවනු ලැබුවේ කොළඹ මහාධිකරණ විනිසුරු දමිත් තොටවත්ත ඉදිරියේයි.\nඑම අවස්ථාවේදි අභියාචනාධිකරණය මඟින් නිදොස් කොට නිදහස් කරන ලද දැනට ජනාධිපති ජ්‍යෙෂ්ඨ උපදේශක ලලිත් වීරතුංග සහ අනූෂ පැල්පිට අධිකරණය හමුවේ පෙනී සිටියා.\nඑහිදී විනිසුරුවයා අභියාචනාධිකරණය විසින් ප්‍රකාශයට පත් කළ තීන්දුව මොවුන්ට කියවා දෙමින් අදාළ චෝදනාවලින් නිදොස් කොට නිදහස් කර ඇති බව දැනුම් දුන්නා.\nඅනතුරුව ලලිත් වීරතුංගගේ සහ අනූෂ පැල්පිටගේ විදේශ ගමන් බලපත්‍ර හා ඇප මුදල් අධිකරණය භාරයේ තිබේ නම් ඒවා අනන්‍යතාවය තහවුරු කර ඔවුන් වෙත මුදා හරින ලෙසත් ඔවුන් වෙනුවෙන් පනවා තිබූ විදේශ ගමන් තහනම ඉවත් කර ඇති බව ආගමන හා විගමන පාලක හා රාජ්‍ය බුද්ධි සේවයේ අධ්‍යක්ෂවරයා වෙත දැනුම් දීමට පියවර ගන්නා ලෙසත් විනිසුරුවරයා නියෝග කළා.\n2015 වසරේ පැවති ජනාධිපතිවරණය සමයේ දිවයින පුරා විහාරස්ථානවලට සිල් රෙදි බෙදා හැරීම තුළින් විදුලි සංදේශ නියමන කොමිසමට අයත් රුපියල් මිලියන 600ක මුදලක් සාවද්‍ය ලෙස පරිහණය කළේ යැයි චෝදනා කරමින් ඉකුත් පාලන රජය සමයේ මොවුන්ට එරෙහිව නීතිපතිවරයා නඩු පවරා තිබුණා.",
       "URL": "https://www.hirunews.lk/265389/වාස්-ගුණවර්ධන-සහ-ඔහුගේ-බිරිඳට-එරෙහි-චෝදනා-පත්‍රය-නීතිපති-ඉල්ලා-අස්කරගනී",
       "Category": "Local News",
       "Parent URL": "https://www.hirunews.lk/local-news.php?pageID=2087"
}