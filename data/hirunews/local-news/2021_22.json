{
       "Source": "hirunews",
       "Timestamp": "Wednesday, 14 April 2021 - 6:38",
       "Headline": "අන්තවාදී මුස්ලිම් සංවිධාන 11 ක් තහනම් කිරීමේ ගැසට්ටුව නිකුත් වෙයි",
       "News Content": "ත්‍රස්තවාදය වැළැක්වීමේ පනත යටතේ අන්තවාදයට සම්බන්ධ ඉස්ලාමීය සංවිධාන 11 ක් තහනම් කරමින් අතිවිශේෂ ගැසට් පත්‍රය ඊයේ නිකුත් කර තිබෙනවා. මෙම සංවිධාන තහනම් කිරීමට පසුගිය 07 වැනිදා නීතිපති දප්පුල ද ලිවේරාගේ අනුමැතියද හිමිවුණා.\nජනාධිපති ගෝඨාභය රාජපක්ෂ විසින් නිකුත් කළ මෙම ගැසට් නිවේදනයට අනුව එක්සත් තව්හිද් ජමාත්, සිලෝන් තව්හිද් ජමාත්, ශ්‍රී ලංකා තව්හිද් ජමාත්, සමස්ත ලංකා තව්හිද් ජමාත්, ජමියතුල් අන්සාරි සුන්නතුල් මොහොමදියා, දාරුල් අදර් හෙවත් ජමිඋල් අදර් මොස්ක්, ශ්‍රී ලංකා ඉස්ලාමීය ශිෂ්‍ය සංගමය, ඉස්ලමික් ස්ටේට් ඔෆ් ඉරාක් ඇන්ඩ් සිරියා, අල්කයිඩා, සේව් ද පර්ල් සහ සුපර් මුස්ලිම් යන සංවිධාන මෙලෙස තහනම් වනු ඇති.\nමෙම ගැසට් නිවේදනයට අනුව අදාළ සංවිධානවල සාමාජිකයෙකු වීම, නායකත්වය සැපයීම, නිල ඇඳුම් සංකේත, ලාංඡන හෝ ධජ පැළඳීම, ප්‍රදර්ශනය කිරීම හෝ සන්තකයේ තබා ගැනීම තහනම් වනවා.\nරැස්වීම් කැඳවීම, පැවැත්වීම හෝ ඊට සහභාගිවීම, එම සංවිධාන ප්‍රවර්ධනය කිරීම, උපදෙස් දීම, ආධාර කිරීම, ගණුදෙනුවල නිරත වීම සහ ඒ වෙනුවෙන් තොරතුරු පතුරුවා හැරීමද තහනම් වන බව මෙම ගැසට් නිවේදනයේ දැක්වෙනවා.\nමෙම නියෝග උල්ලංඝනය කරන කිසියම් තැනැත්තෙකුට අවුරුදු 20 කට නොවැඩි කාලයක් සඳහා බන්ධනාගාර ගත කිරීමේ දඬුවමක් ලබාදිය හැකියි.",
       "URL": "https://www.hirunews.lk/268383/අන්තවාදී-මුස්ලිම්-සංවිධාන-11-ක්-තහනම්-කිරීමේ-ගැසට්ටුව-නිකුත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2021"
}