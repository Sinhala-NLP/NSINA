{
       "Source": "hirunews",
       "Timestamp": "Sunday, 06 October 2019 - 18:05",
       "Headline": "වර්ජන නවත්වන්නැයි රාජ්‍ය සේවකයන්ගෙන්, මැතිවරණ කොමිසම ඉල්ලයි",
       "News Content": "ජනාධිපතිවරණ කාලසීමාව තුළ අඛණ්ඩ වර්ජන ක්‍රියාමාර්ගවල නිරතවීමෙන් වළකින ලෙස මැතිවරණ කොමිෂන් සභාව සියළුම රාජ්‍ය සේවකයින්ගෙන් සහ සංස්ථා, මණ්ඩල, බැංකු යනාදී අර්ධ රාජ්‍ය ආයතන සේවකයන්ගෙන් ද ඉල්ලීමක් කරනවා.\nමැතිවරණ කොමිෂන් සභාවේ සභාපති මහින්ද දේශප්‍රියගේ අත්සනින් නිකුත් කළ නිවේදනයේ දැක්වෙන්නේ රාජ්‍ය සේවයේ විවිධ සේවාවල වෘත්තීය අයිතිවාසිකම් දිනා ගැනීම සඳහා නාම යෝජනා දැන්වීමට පෙර සිට වර්ජන මාලාවක් ක්‍රියාත්මක වූ බවයි.\nඑමෙන්ම, දුම්රිය සේවාවේ වෘත්තීය කණ්ඩායම් කිහිපයක් තවදුරටත් වර්ජනයේ නිරත වන අතර, ඡන්ද විමසීම සඳහා මැතිවරණ කොමිෂන් සභාවට අත්‍යවශ්‍ය සේවාවක් වූ තැපැල් සේවකයින් ද වර්ජනයකට සූදානම්ව පවතින බවට නිරීක්ෂණය කර ඇති බව ද ඔහු සඳහන් කළා.\nස්වකීය ඉල්ලීම් දිනා ගැනීම සඳහා නීතියෙන් තහනම් නොකෙරෙන ක්‍රියාමාර්ග ගැනීමට රජයේ සේවකයින්ට හා වෘත්තීය සමිතිවලට ඇති අයිතිවාසිකමට මැතිවරණ කොමිෂන් සභාව ගරු කරන බවයි මැතිවරණ කොමිෂන් සභාවේ සභාපතිවරයා නිකුත් කළ නිවේදනයේ තවදුරටත් දැක්වෙන්නේ.\nඑමෙන්ම, වෘත්තීය අරගලවල නිරත වන වෘත්තීය සමිති සමඟ අදාළ ඉල්ලීම් සම්බන්ධයෙන් සාකච්ඡාවෙන්, සම්මුතියෙන් සහ එකඟතාවයෙන් ගැටළු විසදා ගැනීමට උපරිම උත්සාහ දරණ ලෙස රජයේ බලධාරීන්ගෙන් ඉල්ලා සිටින බව ද එහි සඳහන්.\nනිදහස් හා සාධාරණ මෙන්ම විනිවිදබවින් යුත් විශ්වසනීය ඡුන්ද විමසීමක් පැවැත්විය හැක්කේ රාජ්‍ය සේවකයන්ගේ උපරිම සහය ලදහොත් පමණක් බැවින් ඒ සඳහා අවශ්‍ය සහය ලබාදෙන ලෙසත්, වෘත්තීය සමිතිවලට බාධාවකින් තොරව සතුටින් සේවයේ යෙදීමට හැකි වාතාවරණයක් සැකසීම පිණිස ගත හැකි ක්‍රියාමාර්ගවලට එළඹෙන ලෙසටත් රජයේ බලධාරීන්ගෙන් ඉල්ලා සිටින බවයි එම නිවේදනයේ දැක්වෙන්නේ.",
       "URL": "https://www.hirunews.lk/225708/වර්ජන-නවත්වන්නැයි-රාජ්‍ය-සේවකයන්ගෙන්-මැතිවරණ-කොමිසම-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3111"
}