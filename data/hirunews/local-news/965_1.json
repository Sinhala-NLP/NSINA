{
       "Source": "hirunews",
       "Timestamp": "Thursday, 04 August 2022 - 19:59",
       "Headline": "බස් රථයක් ප්‍රපාතයකට පෙරළෙයි - එක් අයෙක් මරුට",
       "News Content": "කොත්මලේ මල්හෑව ප්‍රදේශයේදී බස් රථයක් ප්‍රපාතයකට පෙරලීමෙන් සිදුවූ අනතුරකින් පුද්ගලයෙකු මියගොස් තවත් 12 දෙනෙකු තුවාල ලබා තිබෙනවා.\nපූඩලුඔය සිට ගම්පොල දක්වා ගමන් කරමින් තිබූ මෙම පෞද්ගලික බස් රථය අධික වර්ෂාව සහිත කාලගුණික තත්ත්වයත් සමග මාර්ගයෙන් ලිස්සා ගොස් අඩි 80ක පමණ ප්‍රපාතයකට පෙරලී ඇති බවයි අප වාර්තාකරු සඳහන් කළේ.\nඅනතුර සිදුවන විට බස් රථයේ 14 දෙනෙකු ගමන් කරමින් සිට ඇති අතර රියදුරා සහ කොන්දොස්තරවරයා ද තුවාල ලැබූවන් අතර වනවා.\nඅද සවස 3.30ට පමණ අනතුර සිදුවී ඇති අතර තුවාලකරුවන් කොත්මලේ සහ ගම්පොල රෝහල්වල ප්‍රතිකාර ලබනවා.\nමියගොස් ඇත්තේ පුස්සැල්ලාව ප්‍රදේශයේ පදිංචි 56 හැවිරිදි අයෙක්.\nමෙම අනතුරත් සමග පැය 3කට අධික කාලයක් පූඩලුඔය ගම්පොල මාර්ගයේ වාහන ගමනාගමනයට ද බාධා එල්ලවී තිබු බව සඳහන්.\nකෙසේවෙතත් මේවන විට එය යථා තත්ත්වයට පත්කර ඇති අතර පූඩලුඔය පොලිසිය පරීක්ෂණ පවත්වනවා.",
       "URL": "https://www.hirunews.lk/311910/බස්-රථයක්-ප්‍රපාතයකට-පෙරළෙයි-එක්-අයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=965"
}