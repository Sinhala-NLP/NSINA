{
       "Source": "hirunews",
       "Timestamp": "Wednesday, 07 July 2021 - 15:00",
       "Headline": "පාසල් ගුරුවරුන් එන්නත්කරණය 12 වනදා ඇරඹෙයි (වීඩියෝ)",
       "News Content": "ලබන 12 වන දා සිට රජයේ පාසල්වල සියළුම ගුරුවරුන්ට කොරෝනා එන්නත ලබාදීමට කටයුතු කරන බව අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළා.\nවයස් භේදයක් නොසලකා අදාළ එන්නත ලබාදෙන බවයි අද මාධ්‍ය වෙත අදහස් දක්වමින් අමාත්‍යවරයා ප්‍රකාශ කළේ.\nපසුගියදා ජනාධිපතිවරයා සමග පැවති සාකච්ඡාවකදීයි ගුරුවරුන්ට එන්නත් ලබාදීම සම්බන්ධයෙන් තීරණයකට එළඹ තිබුනේ.\nඒ අනුව මෙරට 10155ක් වන සියලු පාසල්වල ගුරුවරුන්ට මෙන්ම විදුහල්පතිවරුන්ට සහ අනධ්‍යයන සේවකයන්ට ද එන්නත් ලබාදීමටයි සැලසුම් කර ඇත්තේ.\nවිදුහල්පතිවරු, සහාය කාර්ය මණ්ඩලයක් පත්කර ඒ ඒ මධ්‍යස්ථානවලට යවා ගුරුවරුන් හඳුනා ගැනීම සිදුකරනු ඇති.\nඅධ්‍යාපන අමාත්‍යවරයා කියාසිටියේ සියලු ගුරුවරුන්ට ප්‍රමුඛ කණ්ඩායමක් ලෙසට සලකා පාසල් හැකිතාක් ඉක්මනින් විවෘත කිරීමට හැකිවන පරිදි පළමු පියවර වශයෙන් එන්නත් කරණය සිදුකරන බවයි.\nඑමෙන්ම පාසල් විවෘත කිරීමේ ක්‍රියාවලියේ පළමු පියවරක් වශයෙන් ළමුන් 100ට අඩු පාසල් රජයේ ආධාර ලබන පාසල් සහ පිරිමෙන් විවෘත කිරීමට අපේක්ෂිතයි.\nපාසල් වසා තැබීම අඛණ්ඩවම සිදුකළ නොහැකි අතර මෙම එන්නත්කරණ  වැඩපිළිවෙල ඉක්මනින් අවසන් කිරීමට හැකි බවට ද අධ්‍යාපන අමාත්‍යවරයා විශ්වාසය පළකරනවා.\nමේ අතර දීප ව්‍යාප්තව වයස අවුරුදු 60ට වැඩි සියලු පුද්ගලයන්ට කොරෝනා එන්නත් ලබාදීම ආරම්භ කර තිබුණද වැඩිහිටියන්ගේ සහභාගීත්වය පවතින්නේ අවම මට්ටමක බව සෞඛ්‍ය අමාත්‍යාංශය ප්‍රකාශ කළා.\nසයිනොෆාම් එන්නතේ පළමු මාත්‍රාව මේ වනවිට පුද්ගලයින් මිලියන 2.2ක පිරිසකට ලබාදී ඇති අතර,  එහි දෙවන මාත්‍රාව ලබාගෙන ඇති පුද්ගලයින් සංඛ්‍යාව 685,809 ක්.\nඇස්ට්‍රාසෙනෙකා එන්නතේ පළමු මාත්‍රාව 935,242කට ලබාදී තිබෙනවා.\nකෙසේ වෙතත් එහි දෙවන මාත්‍රාව ලබාදී ඇත්තේ 384,294කට පමණයි.\nස්පුට්නික් එන්නතේද පළමු මාත්‍රාව පුද්ගලයින් 114,795 දෙනෙකුට ලබාදී ඇති අතර, එහි දෙවන මාත්‍රාව 14,428 දෙනෙකුට ලබාදී තිබෙනවා.\nකෙසේ වෙතත්, අද පැවති මාධ්‍ය හමුවකට එක්වෙමින්  සෞඛ්‍ය අමාත්‍යාංශයේ තරුණ, වැඩිහිටි හා ආබාධිතවූවන් සඳහා වන ඒකකයේ අධ්‍යක්ෂිකා වෛද්‍ය දීපා සරණජීව කියා සිටියේ එන්නත්කරණයට ලක්වන වැඩිහිටියන් සංඛ්‍යාව අවම මට්ටමක පවතින බවයි.\nබස්නාහිර පළාතේ වයස අවුරුදු 30 ට වැඩි සියලු පුද්ගලයන් එන්නත්කරණයට ලක් කිරීම අද දිනයේත් ත්‍රිවිධ හමුදාවේ සහ සෞඛ්‍ය අංශවල මැදිහත්වීමෙන් සිදු කෙරුණා.\nමේ අතර, අද අලුයම දිවයිනට රැගෙන ආ ස්පුට්නික් එන්නත් මාත්‍රා 50,000 මධ්‍යම පළාතේ එන්නත්කරණය සඳහා යොමුකළ බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියා.",
       "URL": "https://www.hirunews.lk/276333/පාසල්-ගුරුවරුන්-එන්නත්කරණය-12-වනදා-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1836"
}