{
       "Source": "hirunews",
       "Timestamp": "Thursday, 12 May 2022 - 19:30",
       "Headline": "ඇඳිරිනීතිය හෙට උදෑසන 6ට ඉවත් කෙරේ (වීඩියෝ)",
       "News Content": "මහජන ආරක්ෂක ආඥාපනතේ 16 වන වගන්තිය යටතේ වූ නියමයන්ට අනුකූලව දැනට මුලු දිවයිනටම පනවා ඇති ඇඳිරි නීතිය හෙට (13) පෙ.ව 06.00ට ඉවත් කෙරෙනවා.\nඑය ප.ව. 02.00ට යලි පැනවෙන අතර පසුදින (2022-05-14) පෙ.ව. 06.00 දක්වා බල පැවැත්වෙන බවයි ජනාධිපති මාධ්‍ය අංශය කියාසිටියේ.\nඒ අනුව බලය දෙනු ලබන නිලධාරියෙකු විසින් ප්‍රදානය කරන ලද ලිඛිත අවසර පත්‍රයක අධිකාරය යටතේ මිස පොදු මාර්ගයක, දුම්රිය මාර්ගයක, පොදු උද්‍යානයක, පොදූ ක්‍රීඩා භූමියක හෝ වෙනත් පොදු භූමියක හෝ එම ප්‍රදේශවල මුහුදු වෙරළේ රැඳී සිටීමට කිසිවෙකුට අවසර හිමිවන්නේ නැහැ.\nමේ අතර දින කිහිපයක් අඛණ්ඩව පැවති ඇඳිරි නීතිය අද පෙරවරු 7 ට ඉවත් කෙරුණු අතර ඒ සමග ජනතාව සිය අත්‍යවශ්‍ය ද්‍රව්‍ය මිලදී ගැනීම සඳහා විශාල ලෙස නගර වෙත පැමිණියා.\nඇඳිරි නීතිය ලිහිල් කල කාල සීමාව තුල සමස්තයක් ලෙස දිවයින පුරා සාමකාමී තත්වයක් පැවති බවයි අප වාර්තාකරුවන් කියා සිටියේ.\nඅද දිනයේදී පෞද්ගලික බස් රථද සියයට 60ක ප්‍රමාණයක් ධාවනය වූ බව ලංකා පෞද්ගලික බස් හිමියන්ගේ සංගමය සඳහන් කළා.\nඑහි සභාපති ගැමුණු විජේරත්න හිරු ප්‍රවෘත්තී අංශයට කියා සිටියේ හෙට ඇඳිරි නීතිය ඉවත් කිරීමත් සමග හෙට පෙරවරු 6 සිට යළි බස් රථ ධාවන කටයුතු සිදු වන බවයි.\nශ්‍රී ලංගම බස් රථ 200 ක් පමණ අද ධාවනයේ යෙදුනු අතර ලංකා ගමනා ගමන මණ්ඩලය සඳහන් කළේ හෙට පෙරවරු 6ට ඇඳිරි නීතිය ඉවත් කිරීමෙන් පසුවද බස් රථ ධාවනය සඳහා පියවර ගන්නා බවයි.\nඅද පෙරවරුවේ ඇඳිරි නීතිය ඉවත් කලද කිසිදු දුම්රියක් ධාවනය නොවූයේ දුම්රිය සේවකයන් වාර්තා නොකිරීම හේතුවෙන්.\nකෙසේ වෙතත් හෙට පෙරවරු 7 සිට සාමාන්‍ය පරිදි දුම්රිය ගමන්වාර ක්‍රියාත්මක කිරීමට සැලසුම් කර ඇති බව දුම්රිය දෙපාර්තමේන්තුව ප්‍රකාශ කළා.\nදිවයින පුරා සියළුම ආර්ථික මධ්‍යස්ථාන ද අද දිනයේදී විවෘතව පැවති නමුත් එළවළු තොග ලැබීමේ අඩුවක් මෙන්ම එළවළු මිළ ගණන්ද සිඝ්‍ර ලෙස ඉහළ ගොස් තිබුණා.\nමේ අතර ඇඳිරිනීතිය ලිහිල් කිරීමත් සමග දිවයින පුරා විවෘතව පැවති ඉන්ධන පිරවුම්හල්වල දිගු පෝලිම් පැවතියා.\nඛනිජ තෙල් නීතිගත සංස්ථාව ප්‍රකාශ කළේ පෙට්‍රල් තොග දිවයින පුරා බෙදා හැරීමේ කටයුතු ආරම්භ කර ඇති අතර ඩීසල් ලබාදීම තවදුරටත් සීමා කර ඇති බවයි.\nභූමිතෙල් ලබා ගැනීමටද ජනතාව පෝලිම් වල රැඳී සිටි බවයි අප වාර්තාකරුවන් සඳහන් කළේ. ලිට්රෝ සමාගම විසින් ගෑස් ලබා ගැනීම සදහා රැදී නොසිටින ලෙස මීට පෙර දැනුම් දී තිබුණ ද අද උදෑසන කාලයේදීත් ඇතැම් ප්‍රදේශවල ගෑස් ලබා ගැනීම සඳහා ජනතාව පෝලිම්වල රැදී සිටිනු දක්නට ලැබුණා.\nමේ අතර, ඇඳිරි නීතිය ඉවත් කළහොත් විදුලි ඉල්ලුම ඉහළ යාම හේතුවෙන් දැනට සිදු කෙරෙන විදුලි කප්පාදුව පැය 05ක කාලයක් දක්වා ඉහළ යා හැකි බව මහජන උපයෝගීතා කොමිෂන් සභාව ප්‍රකාශ කළා.\nබලාගාරවලට අවශ්‍ය ඉන්ධන ප්‍රමාණවත්ව නොමැතිවීම සහ අතිරේක විදුලි ඉල්ලුම සපුරාලීමට නොහැකිවීම ඊට හේතුවයි.\nකෙසේ වෙතත් ඇඳිරි නීතිය ක්‍රියාත්මක වුවහොත් හෙට සහ අනිද්දා දිනවල පැය 03 යි විනාඩි 20 ක කාලයක් විදුලිය කප්පාදු කිරීම සඳහා ලංකා විදුලිබල මණ්ඩලයට අවසර ලබාදුන් බවයි මහජන උපයෝගීතා කොමිෂන් සභාව සඳහන් කළේ.\nමේ අතර පසුගිය ඇඳිරි නීති කාලයේදී මීගමුව ප්‍රදේශයේ හොටෙල් සහ නිවාස වලට හානි සිදුකර කොල්ලකෑම් සිදු කල පුද්ගලයන් අත්අඩංගුවට ගැනීම් සඳහා විමර්ශන ආරම්භ කර තිබෙනවා.\nපොලීසිය සඳහන් කළේ එලෙස කොල්ලකන ලද භාණ්ඩ ප්‍රමාණයක් මේ වනවිට පොලිස් භාරයට ගෙන ඇති බවයි. ඒ අනුව මීගමුව, කටාන, හරිස්චන්ද්‍රපුර, ගොලුවපොකුණ, කුරණ සහ තිඹිරිගස්කටුව ඇතුළු ප්‍රදේශ කිහිපයක නිවෙස්වල සහ සඟවා තිබූ ස්ථාන වලින් ඒවා භාරයට ගත් බව සඳහන්.",
       "URL": "https://www.hirunews.lk/304172/ඇඳිරිනීතිය-හෙට-උදෑසන-6ට-ඉවත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}