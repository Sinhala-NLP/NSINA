{
       "Source": "hirunews",
       "Timestamp": "Sunday, 13 May 2018 - 8:36",
       "Headline": "අමාත්‍යාංශවල විෂය පථයන් ඇතුළත් ගැසට් පත්‍රය නිකුත්වේ",
       "News Content": "නව අමාත්‍යාංශවල විෂය පථයන් සහ කාර්යභාරයන් ගැසට් කර තිබෙනවා.\nඒ, ඊයේ (12) මධ්‍යම රාත්‍රියේ නිකුත් කළ 2070 යි 56 දරණ අතිවිශේෂ ගැසට් පත්‍රය මගින්.\nපසුගිය මැයි 01 වනදා සිදුකළ ජාතික ආණ්ඩුවේ තුන්වන අමාත්‍ය මණ්ඩල සංශෝධනයට අනුවයි මෙලෙස විෂය පථයන් සහ කාර්යභාරයන් ඇතුළත් ගැසට් පත්‍රය ජනාධිපතිවරයා විසින් නිකුත් කර ඇත්තේ.\nමැයි 01 වනදා සිදුකළ අමාත්‍ය මණ්ඩල සංශෝධනයේදී නව කැබිනට් අමාත්‍යවරුන් 18 දෙනෙකු ජනාධිපති මෛත්‍රිපාල සිරිසේන ඉදිරියේ දිවුරුම් දුන්නා.\nශ්‍රී ලංකා නිදහස් පක්ෂය නියෝජනය කළ කැබිනට් අමාත්‍යවරුන් හයදෙනෙකු ආණ්ඩුවෙන් ඉවත්ව යාම ඊට ආසන්නතම හේතුවයි.\nමෙහිදී වෙනස් නොවූ කැබිනට් අමාත්‍ය ධුර 19 ක් තිබූ අතර, නව ගැසට් පත්‍රය මගින් එම අමාත්‍යාංශවලද ඇතැම් ආයතන වෙනස් වී තිබෙනවා.\nමෙවර අමාත්‍ය මණ්ඩල සංශෝධනයේදී මීට පෙර කැබිනට් මණ්ඩලයෙන් ඉවත් කෙරුණු විජේදාස රාජපක්ෂට උසස් අධ්‍යාපන හා සංස්කෘතික කටයුතු අමාත්‍යවරයා ලෙස දිවුරුම් දෙනු ලැබුවා.\nඒ අනුව අධ්‍යාපන අමාත්‍යාංශය සහ අභ්‍යන්තර කටයුතු සහ වයඹ සංවර්ධන අමාත්‍යාංශය යටතේ පැවති ආයතන කිහිපයක්ද ඇතුලුව ආයතන 19 ක්, උසස් අධ්‍යාපන හා සංස්කෘතික කටයුතු අමාත්‍යාංශය යටතට පවරා තිබෙනවා.\nමේ අතර මීට පෙර විෂය පථයන් ගැසට් කිරීමේදී අග්‍රාමාත්‍යවරයා යටතේ පැවති ජාතික ප්‍රතිපත්ති හා ආර්ථික කටයුතු අමාත්‍යාංශයෙන් ඉවත් කර තරුණ කටයුතු ව්‍යාපෘති කළමනාකරණ හා දක්ෂිණ සංවර්ධන අමාත්‍යාංශය යටතට පත් කළ සේවා නියුක්තිකයන්ගේ භාරකාර අරමුදල මෙවර ගැසට්ටුව මගින් කම්කරු හා වෘත්තිය සබඳතා අමත්‍යාංශයට පවරා තිබෙනවා.\nමේ අතර ක්‍රීඩා අමාත්‍යාංශය යටතේ පැවති සියලු ආයතනද නව අමාත්‍ය මණ්ඩල සංශෝධනයට අනුව පළාත් සභා, පළාත්පාලන හා ක්‍රීඩා අමාත්‍යාංශය යටතට ගැසට් කර ඇති බව සඳහන්.\nඑමෙන්ම නැවත පදිංචි කිරීම් හා බන්ධනාගාර ප්‍රතිසංස්කරණ අමාත්‍යාංශය යටතේ පැවති බන්ධනාගාර දෙපාර්තමේන්තුව, ප්‍රජාපාදක විශෝධන දෙපාර්තමේන්තුව, තරුණ විශෝධන පුහුණු පාසල නව ගැසට් පත්‍රයට අනුව පවරා ඇත්තේ අධිකරණ හා බන්ධනාගාර ප්‍රතිසංස්කරණ අමාත්‍යාංශයටයි.\nධීවර හා ජලජ සම්පත් සංවර්ධන අමාත්‍යාංශ විෂය පථයට ග්‍රාමීය ආර්ථික කටයුතු පිළිබඳ විෂය එක්වීමත් සමඟ ග්‍රාමීය පුනර්ජීවන අරමුදල, ජනදිරිය අරමුදල, සත්ව නිෂ්පාදන හා සෞඛ්‍ය දෙපාර්තමේන්තුව, ප්‍රාදේශීය ආර්ථික මධ්‍යස්ථාන, ජාතික පශු සම්පත් මණ්ඩලය ඇතුලු ආයතන 15 ක් එම අමාත්‍යාංශය යටතේ ගැසට් කර තිබෙනවා.\nමැයි 01 වනදා සිදුකළ අමාත්‍ය මණ්ඩල සංශෝධනයේදී ආණ්ඩුව හැරගිය අමාත්‍යවරුන් තුන්දෙනෙකුගේ විෂය පථයන් එක් කර විද්‍යා, තාක්ෂණ, පර්යේෂණ, නිපුණතා සංවර්ධන හා වෘත්තිය පුහුණු සහ කන්ද උඩරට උරුමය පිළිබඳ අමාත්‍යාංශය බිහිකරනු ලැබුවා.\nඒ අනුව මෙවර විෂය පථයන් ගැසට් කිරීමේදී මින් පෙර අමාත්‍යාංශ 3 කට අයත්ව තිබූ ශ්‍රී ලංකා වෘත්තිය පුහුණු අධිකාරිය, ජාතික ආධුනිකත්ව පුහුණු අධිකාරිය, ශ්‍රී ලංකා මුද්‍රණ ආයතනය ජාතික ධීවර හා ඉංජිනේරු ආයතනය, කාර්මික අධ්‍යාපන හා පුහුණු කිරීමේ දෙපාර්තමේන්තුව ඇතුලු ආයතන රැසක් අදාළ අමාත්‍යාංශය යටතේ ගැසට් කර තිබෙනවා.\nඑමෙන්ම තිරසර සංවර්ධන වනජීවී හා ප්‍රාදේශීය සංවර්ධන අමාත්‍යාංශයද මෙවර සංශෝධනයේදී අලුතින් පිහිටවූ අතර, ජාතික සත්වෝද්‍යාන දෙපාර්තමේන්තුව, ජාතික උද්භිද උද්‍යාන දෙපාර්තමේන්තුව වනජීවී සංරක්ෂණ දෙපාර්තමේන්තුව සහ වනජීවී භාරය එම අමාත්‍යාංශය යටතේ ගැසට් කර තිබෙනවා.\nනීතිය හා සාමය අමාත්‍යාංශය යටතේ පැවති විෂයන් මෙවර ගැසට් පත්‍රය මගින් ප්‍රකාශයට පත්කර ඇත්තේ රාජ්‍ය පරිපාලන හා කළමනාකරන සහ නීතිය හා සාමය පිළිබඳ අමාත්‍යාංශ ශීර්ෂය යටතේයි.",
       "URL": "https://www.hirunews.lk/190612/අමාත්‍යාංශවල-විෂය-පථයන්-ඇතුළත්-ගැසට්-පත්‍රය-නිකුත්වේ",
       "Category": "Local News",
       "Parent URL": "https://www.hirunews.lk/local-news.php?pageID=3948"
}