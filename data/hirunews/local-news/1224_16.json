{
       "Source": "hirunews",
       "Timestamp": "Monday, 18 April 2022 - 10:54",
       "Headline": "නව කැබිනට් මණ්ඩලය දිව්රුම් දෙයි - විෂය පථයන් මුහුණු මත වෙනස් වෙයි (වීඩියෝ)",
       "News Content": "නව කැබිනට් මණ්ඩලයේ අමාත්‍යවරුන් අද (18) උදෑසන 10.30ට දිව්රුම් දී තිබෙනවා.\nඒ ජනාධිපති ගෝඨාභය රාජපක්ෂ ඉදිරියේ ජනාධිපති මන්දිරයේ දීයි.\nඒ අනුව රාජ්‍ය පරිපාලන,ස්වදේශ කටයුතු,පළාත් සභා හා පළාත් පාලන අමාත්‍යවරයා ලෙස දිනේෂ් ගුණවර්ධන පත් කර තිබෙනවා.\nමීට පෙර ඔහු අධ්‍යාපන අමාත්‍යවරයා ලෙස කටයුතු කළා.\nඅධ්‍යාපන අමාත්‍යවරයා ලෙස වෛද්‍ය රමේෂ් පතිරණ දිව්රුම් දී ඇත්තේ, ඔහුගේ පෙර ධුරය වූ වැවිලි රාජ්‍ය අමාත්‍ය ධුරයට අමතරවයි.\nමහජන ආරක්ෂක අමාත්‍ය සහ සංචාරක අමාත්‍ය ධුරය හිමිව ඇත්තේ අමාත්‍ය ප්‍රසන්න රණතුංගටයි.\nප්‍රවාහන අමාත්‍ය ධුරය දිලුම් අමුණුගමටත්, මහාමාර්ග අමාත්‍ය ලෙස කනක හේරත් දිව්රුම් දෙනු ලැබුවා.\nමීට පෙර මහාමාර්ග අමාත්‍යවරයා ලෙස කටයුතු කළ ජොන්ස්ටන් ප්‍රනාන්දු කැබිනට් මණ්ඩලයෙන් එළියට විසී වී තිබෙනවා.\nමහාචාර්ය චන්න ජයසුමන සෞඛ්‍ය අමාත්‍යවරයා ලෙසත්, ආචාර්ය නාලක ගොඩහේවා ජනමාධ්‍ය අමාත්‍යවරයා ලෙසත් දිව්රුම් දුන්නා.\nචන්න අමාත්‍යවරයා පෙර කටයුතු කළේ ඖෂධ නියාමන රාජ්‍ය අමාත්‍යවරයා ලෙස වන අතර, මහජන ආරක්ෂක අමාත්‍යවරයා ලෙස කටයුතු කළ විශ්‍රාමික රියර් අද්මිරාල් සරත් වීරසේකරට ද සිය ධුරය අහිමි වී තිබෙනවා.\nඑම තනතුරුවල පෙර කටයුතු කළ කෙහෙළිය රඹුක්වැල්ල සහ ඩලස් අලහප්පෙරුමට ද සිය කැබිනට් අමත්‍ය ධුර අහිමි වුණා.\nනව වෙළෙඳ අමාත්‍යවරයා ලෙස සමෘද්ධි සංවර්ධන අමාත්‍ය ලෙස තවමත් කටයුතු කරන ෂෙහාන් සේමසිංහට හිමිවුණා.\nඒ හිටපු වෙළෙඳ අමාත්‍ය ආචාර්ය බන්දුල ගුණවර්ධන වෙනුවටයි.\nමෙවර නව කැබිනට්ටුවේ දොරගුලු බන්දුල ගුණවර්ධනට ද අහිමි වී තිබෙනවා.\nජානක වක්කුඹුර මන්ත්‍රීවරයා හට කෘෂිකර්ම හා වාරිමාර්ග අමාත්‍ය ධුර හිමි වුණා.\nවිදුර වික්‍රමනායකට හිමිව ඇත්තේ හිටපු කම්කරු අමාත්‍ය නිමල් සිරිපාලගේ ධුරයයි.\nවිදුර වික්‍රමනායක පෙර කටයුතු කළේ, ජාතික උරුම, ප්‍රාසාංග කලා හා ග්‍රාමීය කලා ශිල්පී ප්‍රවර්ධන කටයුතු රාජ්‍ය අමාත්‍ය ධුරයයි.\nතේනුක විදානගමගේ හට තරුණ හා ක්‍රීඩා කටයුතු අමාත්‍ය ධුරය හිමිව ඇති අතර, නාමල් රාජපක්ෂගෙන් එම ධුරය ගැලවී ගොස් තිබෙනවා.\nඒ අනුව නව කැබිනට්ටුවේ නාමල් රාජපක්ෂ හට ද අමාත්‍ය ධුරයක් හිමි වුණේ නැහැ.\nවනජීවී හා වනසම්පත් සංරක්ෂණ අමාත්‍යවරයා ලෙස විමලවීර දිසානායක තේරී පත්ව ඇති අතර, මොහාන් ප්‍රියදර්ශන ජල සම්පාදන අමාත්‍යවරයා ලෙස දිව්රුම් දුන්නා.\nකංචන විජේසේකර අමාත්‍යවරයා බලශක්ති හා විදුලිබල අමාත්‍යවරයා ලෙස කටයුතු කිරීමට අද සිය නව ධුර භාර ගැනුණා.\nධීවර අමාත්‍යවරයා ලෙස පෙර සිය ධුරයේ කටයුතු කළ ඩග්ලස් දේවානන්දාට යළි එම ධුරය හිමිව තිබෙනවා.\nනසීර් අහමඩ් හට පරිසර අමාත්‍ය ධුරය හිමිව ඇත්තේ මහින්ද අමරවීර අමාත්‍යවරයාට එම ධුරය අහිමි වීමෙනුයි.\nප්‍රමිත බණ්ඩාර තෙන්නකෝන් හට වරාය හා නාවික අමාත්‍ය ධුරය හිමි වුණා.\nමේ වනවිට ජාත්‍යන්තර මූල්‍ය අරමුදල සමග සාකච්ඡා කිරීමට අමරිකාවේ වොෂින්ටනය වෙත ගොස් සිටින අලි සබ්‍රි මුදල් අමාත්‍ය ධුරයේ කටයුතු කරනු ලබන අතර, මහාචාර්ය ජී.එල්.පීරිස් විදේශ කටයුතු අමාත්‍යවරයා ලෙසින් කටයුතු කරනු ඇති.\nඒ අනුව කැබිනට් මණ්ඩලයේ සිටි ප්‍රබල අමාත්‍යවරුන් වන ගාමිණී ලොකුගේ, ඩලස් අලහප්පෙරුම,බන්දුල ගුණවර්ධන,සරත් වීරසේකර,කෙහෙළිය රඹුක්වැල්ල,පවිත්‍රාදේවී වන්නිආරච්චි, රෝහිත අබේගුණවර්ධන සහ මහින්දානන්ද අලුත්ගමගේ සහ නාමල් රාජපක්ෂ ආදී අයවලුන්ගෙන් ඇමති ධුර ගැලවී තිබෙනවා.\nකෙසේවෙතත්, නව කැබිනට් මණ්ඩලයේ කිසිදු තනතුරක් පවතින ව්‍යසනකාරී දේශපානල පසුබිම යටතේ භාර ගැනීමට සූදානමක් නොමැති බව හිටපු අමාත්‍ය බන්දුල ගුණවර්ධන,ඩලස් අලහප්පෙරුම සහ සරත් වීරසේකර විසින් ඊයේ (17) දින ට්විටර් සහ ෆේස්බුක් පණිවිඩ නිකුත් කරමින් ප්‍රකාශ කරනු ලැබුවා.",
       "URL": "https://www.hirunews.lk/302197/නව-කැබිනට්-මණ්ඩලය-දිව්රුම්-දෙයි-විෂය-පථයන්-මුහුණු-මත-වෙනස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1224"
}