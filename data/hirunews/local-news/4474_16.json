{
       "Source": "hirunews",
       "Timestamp": "Sunday, 11 June 2017 - 18:53",
       "Headline": "ගැමුණු 6%ක බස් ගාස්තු සංශෝධනයක් ඉල්ලද්දී, අංජන 10%ක් ඉල්ලයි",
       "News Content": "ජුලි 1 වන දා සිදුවීමට නියමිත බස් ගාස්තු සංශෝධනය පිළිබදව බස් සංගම් අතර ද පවතින්නේ විවිධ අදහස්.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ වාර්ෂික බස් ගාස්තු සංශෝධනයට අනුව සියයට 6.5ක ගාස්තු වැඩිවීමක් අවශ්‍ය බවයි.\nඑමෙන්ම බස් ගාස්තු ජාතික ප්‍රතිපත්තිය යල් පැන ඇති බැවින් එය යළි සකස් කරන ලෙසටයි කොළඹ අද පැවැති මාධ්‍ය හමුවකට එක්වෙමින් ඔහු කියා සිටියේ.\nසමස්ත ලංකා පෞද්ගලික බස් සංගම් සම්මේලනයේ ප්‍රධාන ලේකම් අංජන ප්‍රියංජිත් කියා සිටියේ සියයට 10ක බස් ගාස්තු වැඩිවීමක් අවශ්‍ය බවයි.\nමේ අතර, අන්තර් පළාත් පෞද්ගලික බස් සංගමයේ සභාපති සරත් විජිත කුමාර කියා සිටියේ බස් ගාස්තු වැඩිවීම සම්බන්ධයෙන් කරුණු 12ක් ඇතුළත් යෝජනාවක් ජාතික ගමනාගමන කොමිසමට ලබාදී ඇති බවයි.\nකෙසේ වෙතත්, එළඹෙන ජුලි මස 1 වනදා සිට බස් ගාස්තු සංශෝධනය කළ හැක්කේ සියයට 6.5කින් බව ප්‍රවාහන නියෝජ්‍ය අමාත්‍ය අශෝක් අබේසිංහ ප්‍රකාශ කළා.\nජුලි මස 1 වන දා සිදුවන බස් ගාස්තු සංශෝධනය පිළිබදව හිරු ප්‍රවෘත්ති අංශය ජාතික ගමනාගමන කොමිසමෙන් විමසීමක් කළ අතර, එහි ප්‍රකාශකයෙකු කියා සිටියේ ලබන බදාදා වන විට බස් ගාස්තු සංශෝධනය කළ හැකි අගය පිළිබදව අවසන් තීරණයකට එළඹෙන බවයි.",
       "URL": "https://www.hirunews.lk/163337/ගැමුණු-6ක-බස්-ගාස්තු-සංශෝධනයක්-ඉල්ලද්දී-අංජන-10ක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4474"
}