{
       "Source": "hirunews",
       "Timestamp": "Sunday, 19 May 2019 - 6:39",
       "Headline": "ජාතික රණවිරු සැමරුම් උත්සවය අදයි",
       "News Content": "යුද්ධයේදී දිවි පිදූ, ආබාධිත තත්ත්වයට පත්වූ සහ ඒ වෙනුවෙන් කැප වූ අභීත රණවිරුවන් සිහිපත් කෙරෙන ජාතික රණවිරු සැමරුම් උත්සවය අද පස්වරුවේ පැවැත්වෙනවා.\nඒ, ජනාධිපති මෛත්‍රීපාල සිරිසේනගේ ප්‍රධානත්වයෙන් පස්වරු 4ට ශ්‍රී ජයවර්ධනපුර කෝට්ටේ පාර්ලිමේන්තු ක්‍රීඩාංගණයේදියි.\nත්‍රිවිධ හමුදාවේ මියගිය සහ ආබාධිත රණවිරුවන්ගේ ඥාතීන් ඇතුළු විශාල පිරිසක් මේ සඳහා සහභාගිවීමට නියමිතයි.\nමේ අතර, ජීවිත කැප කළ ත්‍රිවිධ හමුදාවේ, පොලීසියේ සහ සිවිල් ආරක්ෂක බලකායේ වීරෝධාර රණවිරුවන් සිහිපත් කරමින් අද පස්වරුවේ සාමයේ පහනක් දල්වා ඔවුන් ස්මරණය කරන ලෙස ආරක්ෂක අමාත්‍යාංශය සියළු ජනතාව වෙතින් ඉල්ලීමක් කරනවා.\nමේ අනුව ආගමික ස්ථාන, රජයේ හා පෞද්ගලික ආයතන, සියළු නිවෙස් මෙන්ම ත්‍රිවිධ හමුදා කදවුරු හා පොලිස් ස්ථාන තුළ අද රාත්‍රී 7ට මෙලෙස පහනක් දල්වන ලෙසටයි ආරක්ෂක අමාත්‍යාංශය ඉල්ලා සිටින්නේ.\nඑමෙන්ම අදට යෙදෙන ජාතික රණවිරු දිනයට සමගාමීව යුද හමුදාවේ ජ්‍යෙෂ්ඨ නිලධාරීන් 38 දෙනෙකුට උසස් වීම් ලබාදී තිබෙනවා.\nහමුදා ප්‍රකාශක, බ්‍රිගේඩියර් සුමිත් අතපත්තු හිරු ප්‍රවෘත්ති අංශයට කියා සිටියේ ජනාධිපති මෛත්‍රීපාල සිරිසේනගේ උපදෙස් මත මෙම උසස්වීම් ලබාදී ඇති බවයි.",
       "URL": "https://www.hirunews.lk/216640/ජාතික-රණවිරු-සැමරුම්-උත්සවය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3345"
}