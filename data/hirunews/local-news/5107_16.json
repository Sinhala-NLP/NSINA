{
       "Source": "hirunews",
       "Timestamp": "Thursday, 31 March 2016 - 19:33",
       "Headline": "යාපනයෙන් හමුවු පුපුරන ද්‍රව්‍ය ගැන පරීක්ෂණ ත්‍රස්ත විමර්ශණ කොට්ඨාශයට",
       "News Content": "යාපනය - චාවකච්චේරි  ප්‍රදේශයේ නිවසක තිබී සොයාගත් මරාගෙන මැරෙන ඇදුම් කට්ටලය ඇතුළු පුපුරණ ද්‍රව්‍ය තොගය පිළිබඳ විමර්ශන ත්‍රස්ත විමර්ශන කොට්ඨාසය වෙත භාරදී තිබෙනවා.\nපොලිස් මුලස්ථානය නිවේදනය කළේ අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පතිවරයාගේ අධීක්ෂණය යටතේ ත්‍රස්ත විමර්ශන කොට්ඨාසය පරීක්ෂණ ආරම්භ කර ඇති බවයි.\nමේ අතර මන්නාරම - ඉලුප්පෙයිකඩවෙයි ප්‍රදේශයේ වළදමා තිබියදී තවත් අවි ආයුධ සහ පුපුරණ ද්‍රව්‍ය තොගයක් සොයාගත්තා.\nමන්නාරම - ඉලුප්පෙයිකඩවෙයි ප්‍රදේශයේ ගොවිජන සේවා මධ්‍යස්ථානයට අයත් ඉඩමක වළදමා තිබියදී පොලිසිය මෙම අවි ආයුධ සහ පුපුරණ ද්‍රව්‍ය සොයාගත්තේ ඊයේ පස්වරුවේයි.\nආර් පී ජි ගිනි අවියක්, ක්ලේමෝ බෝම්බ 6 ක්, බිම් බෝම්බ 16 ක්, පීඩන බෝම්බ 14 ක් ඇතුළු තවත් අවි ආයුධ එහි තිබූ බව පොලිසිය සඳහන් කළා.\nයාපනය - චාවකච්චේරි ප්‍රදේශයේ නිවසක තිබී මරාගෙන මැරෙන ඇදුම් කට්ටලයක් ඇතුළු තවත් පුපුරණ ද්‍රව්‍ය තොගයක් පොලිසිය ඊයේ සොයා ගත් අතර යාපනය - සංගිලියම්තෝප්පුර් ප්‍රදේශයේ වළ දමා තිබියදී වෙඩි බෙහෙත් කිලෝග්‍රෑම් 95 කට ආසන්න ප්‍රමාණයක් පොලිසිය සොයා ගත්තේ පෙරේදා දිනයේදීයි.\nමෙලෙස උතුරු ප්‍රදේශයෙන් පුපුරණ ද්‍රව්‍ය සොයා ගැනීම් පිළිබඳව අදත් විවිධ අදහස් පළ වුණා.",
       "URL": "https://www.hirunews.lk/129831/යාපනයෙන්-හමුවු-පුපුරන-ද්‍රව්‍ය-ගැන-පරීක්ෂණ-ත්‍රස්ත-විමර්ශණ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=5107"
}