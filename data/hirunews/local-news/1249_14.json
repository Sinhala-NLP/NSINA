{
       "Source": "hirunews",
       "Timestamp": "Tuesday, 05 April 2022 - 7:46",
       "Headline": "අද සිට දින පැය 6ක් විදුලිය කැපේ",
       "News Content": "අද සිට ඉදිරි දින 4ක කාලය සදහා කොළඹ ප්‍රමුඛතා ප්‍රදේශය හැරුණු කොට සෑම කාණ්ඩයකටම පැය 6යි විනාඩි 30ක විදුලි කප්පාදුවක් සිදු කිරීමට මහජන උපයෝගීතා කොමිසම විදුලිබල මණ්ඩලයට අවසර ලබා දී තිබෙනවා.\nඑමෙන්ම, කොළඹ ප්‍රමුඛතා ප්‍රදේශයට පැය 3යි විනාඩි 30ක විදුලි කප්පාදුවක් සිදු කෙරෙනු ඇති.\nඉදිරියේ දී විදුලි කප්පාදුව තවදුරටත් අඩු කෙරෙන බවයි මහජන උපයෝගීතා කොමිසම දැනුම් දුන්නේ.\nමේ වනවිට මෙගාවොට් 235ක ධාරිතාවක තාප බලාගාර දැවි තෙල් නොමැතිවීම නිසා අක්‍රිය වී තිබෙනවා.\nමහජන උපයෝගීතා කොමිසම බලශක්ති අමාත්‍යාංශයෙන් කළ ඉල්ලීමට අනුව හෙට වන විට දැවි තෙල් මෙටි්‍රක් ටොන් 25,000ක ප්‍රමාණයක් විදුලි ජනනය සදහා ලැබීමට නියමිතයි.\nඊට අමතරව අද දින තවත් ඩීසල් මෙටි්‍රක් ටොන් 12,000ක ප්‍රමාණයක් ලැබෙන බවයි මහජන උපයෝගීතා කොමිසම සදහන් කළේ.\nඒ අනුව අවම වශයෙන් දින 4ක කාලසටහනකට අනුව විදුලි කප්පාදු කිරීමටත් එය කල් තබා දැනුම් දීමටත් පියවර ගැනීමටයි මහජන උපයෝගීතා කොමිසම සැලසුම් කර ඇත්තේ.\nදින දෙකකට වරක් එක් එක් කාණ්ඩයට විදුලි කප්පාදුව සිදු කෙරෙන වේලාවන් ද වෙනස් වන ආකාරයට කාලසටහන ප්‍රකාශයට පත් කරන බවයි එම කොමිසම තවදුරටත් කියා සිටියේ.\nමේ අතර පවතින අර්බුදය හමුවේ හැකි ඉක්මනින් බලශක්ති සහ විදුලිබල විෂයන් සඳහා අමාත්‍යවරයෙකු පත් කරගන්නා ලෙස මහජන උපයෝගිතා කොමිසම ආණ්ඩුව වෙත දැනුම් දෙනවා.",
       "URL": "https://www.hirunews.lk/301218/අද-සිට-දින-පැය-6ක්-විදුලිය-කැපේ",
       "Category": "Local News",
       "Parent URL": "https://www.hirunews.lk/local-news.php?pageID=1249"
}