{
       "Source": "hirunews",
       "Timestamp": "Monday, 28 February 2022 - 12:33",
       "Headline": "එන්නත ගැන ම විශ්වාසය තැබීම තවත් කොවිඩ් රැල්ලකට අත වැනීමක් - උපුල් රෝහණ (වීඩියෝ)",
       "News Content": "ශ්‍රී ලංකාව තුළ මේ වනවිට කොවිඩ් ප්‍රතිශක්තිකරන එන්නත් වැඩපිළිවෙළහි ඉදිරි ගමන් මග සහ වත්මන් එන්නත්කරණය සම්බන්ධයෙන් මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ අදහස් පළ කළා.\nඔහු පෙන්වා දෙන්නේ, රට තුළ දැනට කොවිඩ් එන්නත්කරණය මගින් ආවරණය වූ කලාපය සියයට 80 ඉක්මවා පවතින බවයි.\nඑහෙත් බිම් මට්ටමින් දක්න්ට ඇත්තේ, වෛරසය ඉතාමත් ශීඝ්‍රයෙන් පැතිරෙමින් ජනතාව අතරට ගොස් ඇති අතර, එන්නත්කරණය අවසන් වූ විට බොහෝ දෙනා සිතනුයේ තමා හට වෛරසය ආසාදනය නොවන බව ද මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සඳහන් කළා.\nමෙම තත්ත්වයම වෛරසය පැතිරීමට මූල බීජයක් වන බව පෙන්වා දෙන උපුල් රෝහණ කියා සිටියේ, බිම් මට්ටම තුළ කොරෝනා වෛරසය වේගයෙන් පැතිරයමින් කොවිඩ් පොකුරු නිර්මාණය වීමේ අවදානමකට මෙරට මේ වනවිට මුහුණ පා ඇති බවයි.\nකොවිඩ් එන්නත්කරණය වඩාත් හොඳින් ක්‍රියාත්මක වන රටක මෙලෙස වෛරසය බිම් මට්ටමින් පැතිරීමට ඉඩදීම ඉදිරියේ දී අහිතකර වෛරස ප්‍රභේද නිර්මාණයට තුඩු දිය හැකි බව ද සෞඛ්‍ය අංශ අවධාරණය කරනවා.\nමේ හේතුවෙන් එන්නත් ගැනම පූර්ණ විශ්වාසය තබා පදනම් විරහිතව සහ සෞඛ්‍ය අංශවල උපදෙස්වලට පටහැනිව ක්‍රියා කරන්නේ නම්, යළිත් රට පවතින තත්ත්වයට වඩා අඳුරු වසංගත තත්ත්වයකට පරිවර්තනය විය හැකි අතර, එය තවත් කොවිඩ් රැල්ලකට අත වැනීමක් බවයි.",
       "URL": "https://www.hirunews.lk/298275/එන්නත-ගැන-ම-විශ්වාසය-තැබීම-තවත්-කොවිඩ්-රැල්ලකට-අත-වැනීමක්-උපුල්-රෝහණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}