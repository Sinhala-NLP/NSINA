{
       "Source": "hirunews",
       "Timestamp": "Monday, 08 August 2022 - 21:36",
       "Headline": "හම්බන්තොට ට එන යුවාන් වෑන්ග් 5 (Yuang Wang 5) නෞකාව පිළිබඳ විදේශ අමාත්‍යාංශයෙන් පැහැදිලි කිරීමක්",
       "News Content": "සේවා අවශ්‍යතා සඳහා හම්බන්තොට වරායට පැමිණීමට නියමිත චීන පර්යේෂණ නෞකාවක් වන යුවාන් වෑන්ග් 5 (Yuang Wang 5) නෞකාවේ එම ගමන ප්‍රමාද කරන ලෙස චීන තානාපති කාර්‍යාලයට නිල වශයෙන් දන්වා යැවූ බව විදේශ කටයුතු අමාත්‍යංශය පවසනවා.\nමෙම නෞකාවේ නවතම තත්ත්වය පිළිබඳ සඳහන් කරමින් නිවේදනයක් නිකුත් කරන විදේශ කටයුතු අමාත්‍යාංශය සඳහන් කරන්නේ මෙම නෞකාවේ ආගමනය පිළිබඳ වැඩිදුර උපදේශන අවශ්‍යතාවය මත සිය අමාත්‍යාංශය විසින් එම සංචාරය කල් දමන ලෙස කොළඹ මහජන චීන සමූහාණ්ඩුවේ තානාපති කාර්යාලයට දන්වා යවූ බවයි.\nඑමෙන්ම පසුුගිය අගෝස්තු 4 වැනි දින කාම්බෝජයේ නොම් පෙන් අගනුවර දී සිදු වූ ශ්‍රී ලංකා විදේශ කටයුතු අමාත්‍ය අලි ශබ්රිගේ සහ චීන විදේශ අමාත්‍ය වැන්ග් යී අතර හමුවේ දී ද අදාළ කාරණය සම්බන්ධයෙන් දීර්ඝ ලෙස සාකච්ඡා කළ බව එම නිවේදනයේ වැඩිදුරටත් සඳහන්.\nඑහිදී දෙරටේ අමාත්‍යවරුන් දෙපළ විසින් ශක්තිමත් පදනමක් මත පවතින ශ්‍රී ලංකාව සහ චීනය අතර චිරස්ථායී මිත්‍රත්වය සහ විශිෂ්ට සබඳතා යළි තහවුරු කිරීමටත්,\nමෙම හමුවේදී ගිවිසගෙන ඇති අතර අමාත්‍ය අලි ශබ්‍රි, ශ්‍රී ලංකාවේ විදේශ ප්‍රතිපත්තියේ ස්ථාවර මූලධර්මයක් වන එකම චීනයක් ප්‍රතිපත්තියක් සඳහා ශ්‍රී ලංකාවේ දැඩි කැපවීම පිළිබඳවද සඳහන් කර තිබෙනවා.\nසේවා අවශ්‍යතා සඳහා හම්බන්තොට වරායට පැමිණීමට නියමිත යුවාන් වෑන්ග් 5 (Yuang Wang 5) නෞකාව 2022 අගෝස්තු 11 සිට 17 දක්වා හම්බන්තොට වරායට පැමිනීමට නියමිතව තිබෙනවා.",
       "URL": "https://www.hirunews.lk/312278/හම්බන්තොට-ට-එන-යුවාන්-වෑන්ග්-5-yuang-wang-5-නෞකාව-පිළිබඳ-විදේශ-අමාත්‍යාංශයෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=954"
}