{
       "Source": "hirunews",
       "Timestamp": "Monday, 22 March 2021 - 13:42",
       "Headline": "ජිනීවා ඡන්දයට පෙර ජනපතිගෙන්, අගමැතිගෙන් ලෝක මුස්ලිම් නායකයින්ට දුරකථන ඇමතුම් (වීඩියෝ)",
       "News Content": "ජිනීවා මානව හිමිකම් කොමිසමේදී ශ්‍රී ලංකාවට එරෙහිව ඉදිරිපත් වී ඇති යෝජනාව  සම්බන්ධයෙන් අද පැවැත්වෙන ඡන්ද විමසීමට පෙර ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂ ලෝක මුස්ලිම් නායකයන් සමඟ දුරකථනය ඔස්සේ සාකච්ඡා කර තිබෙනවා.\nඒ යෝජනාව සම්බන්ධයෙන් පැවැත්වෙන ඡන්ද විමසීමේදී ශ්‍රී ලංකාවට සහය ලබාගැනීම පිළිබඳවයි.\nජනාධිපතිවරයා සහ ඉස්ලාමීය සහයෝගීතා සංවිධානයේ මහලේකම්වරයා අතර සාකච්ඡාවක් පවත්වා ඇති අතර, අග්‍රාමාත්‍යවරයා බහරේන් විදේශ අමාත්‍යවරයා සමඟ රාජතාන්ත්‍රික සාකච්ඡා පවත්වා තිබෙනවා.\nමේ අතර ජිනීවා ඡන්ද විමසීමේදී ශ්‍රී ලංකාවට ඉන්දියාවේ සහය ලැබෙනු ඇතැයි අපේක්ෂා කරන බව විදේශ අමාත්‍ය දිනේෂ් ගුණවර්ධන සඳහන් කළා.\nඒ, ඡන්ද විමසීම සම්බන්ධයෙන් හිරු ප්‍රවෘත්ති අංශය කළ විමසීමකට ප්‍රතිචාර ලෙසින්.\nඑසේ වුවද ඉන්දීය රජය ශ්‍රී ලංකාවට සහයෝගය පළ කිරීම සඳහා ඉදිරිපත් වුවහොත් ඊට දැඩි ලෙස විරුද්ධවන බව තමිල්නාඩුවේ ප්‍රධාන දේශපාලන පක්ෂයක් වන ඩී.එම්.කේ. හෙවත් ද්‍රවිඩ මුන්නේත්‍ර කලගම් පක්ෂය සඳහන් කර තිබෙනවා.\nඑම පක්ෂයේ සභාපති එම්.කේ. ස්ටාලින් සඳහන් කර ඇත්තේ අදාළ ඡන්ද විමසීමේදී නරේන්ද්‍ර මෝදිගේ රජය අදාළ යෝජනාවට පක්ෂව ඡන්දය භාවිත කරනු ඇති බවට අපේක්ෂා කරන බවයි.\nකෙසේ වෙතත් මානව හිමිකම් කොමිසමේ හිටපු සාමාජිකයෙකු වන මහාචාර්ය ප්‍රතිභා මහානාම හේවා සඳහන් කළේ දැනට පවතින තත්වය අනුව, ඉන්දියාව, ජපානය සහ ඕස්ටේ්‍රලියාව ශ්‍රී ලංකාව සම්බන්ධ යෝජනාවේදී නිහඬව සිටීමේ තත්වයක් පවතින බවයි.\nශ්‍රී ලංකාවේ වගවීම, සංහිඳියාව සහ මානව හිමිකම් සුරක්ෂිත කිරීම යන තේමාවෙන් අදාළ යෝජනාව ඉදිරිපත් කර ඇත්තේ එක්සත් රාජධානිය, ජර්මනිය, කැනඩාව, උතුරු මැසිඩෝනියාව, මොන්ටිනීග්‍රෝ සහ මලාවි රාජ්‍යයන් විසින්.",
       "URL": "https://www.hirunews.lk/266148/ජිනීවා-ඡන්දයට-පෙර-ජනපතිගෙන්-අගමැතිගෙන්-ලෝක-මුස්ලිම්-නායකයින්ට-දුරකථන-ඇමතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2071"
}