{
       "Source": "hirunews",
       "Timestamp": "Sunday, 19 June 2022 - 13:21",
       "Headline": "ගුරුවරුන්ට බලපත්‍රවලට ඉන්ධන ලබාදීමේදී ගැටලු මතුව ඇති බව අධ්‍යාපන ඇමති කියයි (වීඩියෝ)",
       "News Content": "අධ්‍යාපන පොදු සහතික පත්‍ර සාමාන්‍ය පෙළ උත්තර පත්‍ර ඇගයීම් මධ්‍යස්ථානවල සේවයේ නියුතු ගුරුවරුන්ට ලබාදී ඇති බලපත්‍රවලට ඉන්ධන ලබාදීමේදී ප්‍රදේශ රැසක ගැටලුකාරි තත්ත්වයන් මතුව ඇති බව අධ්‍යාපන අමාත්‍ය සුසිල් ප්‍රේමජයන්ත ප්‍රකාශ කළා.\nඅමාත්‍යවරයා ඒ බව සඳහන් කළේ රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින්.\nඑම මාධ්‍ය හමුවට එක්ව සිටි විභාග කොමසාරිස් ජනරාල්වරයා ද කියා සිටියේ ඉන්ධන ගැටලුව හේතුවෙන් විභාග මධ්‍යස්ථාන කිහිපයක් වසා දැමීමට සිදුව ඇති බවයි.\nඒ අනුව, උත්තරපත්‍ර ඇගයීම් කරන ගුරුවරුන්ට බාධාවකින් තොරව ඉන්ධන ලබා ගැනීමට අවස්ථාව සලසා දෙන ලෙසයි ඔහු ජනතාවගෙන් ඉල්ලා සිටින්නේ.\nමේ අතර, හැටන් නගරයේ පිහිටි සිපෙට්කෝ ඉන්ධන පිරවුම්හලෙන් භූමිතෙල් ලබා ගැනීමට නොහැකි වූ පාරිභෝගිකයින් පිරිසක් ඊයේ රාත්‍රියේ හැටන් - කොළඹ මාර්ගය පිරවුම්හල අසලින් අවහිර කොට පැය දෙකකට අධික කාලයක් විරෝධතාවක නිරතව තිබෙනවා.\nඅවහිර කර තිබූ මාර්ගයේ විරෝධතාකරුවන් ඉවත් කිරීමට උත්සාහ කිරීමේදී හැටන් පොලිස් නිලධාරින් සමග අවස්ථා කිහිපයකදී උණුසුම් තත්ත්වයක් ඇති වූ බවයි අප වාර්තාකරු ප්‍රකාශ කළේ.\nමේ අතර, අම්බලංගොඩ - ධර්මාශෝක විද්‍යාලයේ උත්තරපත්‍ර ඇගයීම් මධ්‍යස්ථානයේ ගුරුවරුන් අද විරෝධතාවක නිරත වුණා.\nඒ ඔවුන්ට ලබාදී ඇති බලපත්‍රවලට ඉන්ධන ලබා නොදුන් බවට චෝදනා කරමින්.\nඔවුන් සඳහන් කළේ තමන්ට නැවත ඉන්ධන ලබාදෙනතුරු විභාග ඇගයීම් කටයුතුවලින් ඉවත් වන බවයි.",
       "URL": "https://www.hirunews.lk/307558/ගුරුවරුන්ට-බලපත්‍රවලට-ඉන්ධන-ලබාදීමේදී-ගැටලු-මතුව-ඇති-බව-අධ්‍යාපන-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1083"
}