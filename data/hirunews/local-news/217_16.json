{
       "Source": "hirunews",
       "Timestamp": "Monday, 03 July 2023 - 12:41",
       "Headline": "මන්නාරමේ රිය අනතුරකින් කතෝලික පූජකවරු තිදෙනෙක් රෝහලේ",
       "News Content": "මන්නාරම, මැදවච්චිය මාර්ගයේ ඉසෙයිමා ලත්තිව් ප්‍රදේශයේදී වෑන් රථයක් අනතුරට ලක්වීමෙන් එහි ගමන් ගත් කතෝලික පූජකවරු තිදෙනෙකු හා තවත් පුද්ගලයන් දෙදෙනෙකු ඊයේ (02) බරපතළ තුවාල ලබා තිබෙනවා.\nමන්නාරම මඩු දේවස්ථානයේ සිට අධික වේගයෙන් පැමිණි මෙම වෑන් රථය ප්‍රධාන මාර්ගයේ විදුලි කණුවක ගැටීම නිසා මෙම අනතුර සිදුව තිබෙන බවයි පොලිසිය පැවසුවේ.\nඅනතුරෙන් තුවාල ලැබූ කතෝලික පූජකවරු තුන් දෙනාම මන්නාරමේ පළාත් කීපයක දේවස්ථානවල ප්‍රධාන පූජකවරුන් වන අතර කාලයක්ම මඩු දේවස්ථානයේ භාරකාර පියතුමන් වන වික්ටර් සෝසෙයි පියතුමා ද තුවාල ලැබූවන් අතර සිටිනවා.\nවික්ටර් සෝසෙයි පියතුමාගේ තත්ත්වය තරමක් බරපතළ වන අතර ඔහුව මුරුන්කන් රෝහලට ඇතුළත් කොට තිබෙන බව වාර්තා වෙනවා.\nමුරුන්කන් පොලිසිය මෙම සිද්ධිය සම්බන්ධයෙන් පරීක්ෂණ පවත්වා ගෙන යනු ලබනවා.",
       "URL": "https://www.hirunews.lk/339843/මන්නාරමේ-රිය-අනතුරකින්-කතෝලික-පූජකවරු-තිදෙනෙක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=217"
}