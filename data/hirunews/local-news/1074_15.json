{
       "Source": "hirunews",
       "Timestamp": "Thursday, 23 June 2022 - 11:31",
       "Headline": "ශ්‍රී ලංකා - නවසීලන්ත විදේශ අමාත්‍යවරුන් අතර හමුවක්",
       "News Content": "ආහාර, ඉන්ධන සහ ඖෂධ සැපයීම සම්බන්ධයෙන් ද්වීපාර්ශවික පරිත්‍යාගශීලින්ගෙන් මෙන්ම බහු පාර්ශවික ආයතනවලින් මෙරටට ලැබෙන සහය පිළිබඳ විදේශ කටයුතු අමාත්‍ය මහාචාර්ය ජී.එල්.පීරිස් නවසීලන්ත විදේශ කටයුතු හා පළාත් පාලන අමාත්‍යවරිය දැනුවත් කර තිබෙනවා.\nඒ රුවන්ඩාවේ පැවැත්වෙන පොදුරාජ්‍ය මණ්ඩලීය රාජ්‍ය නායක සමුළුවට සමගාමීව පැවති හමුවකදීයි.\nඑහිදී විදේශ කටයුතු අමාත්‍යවරයා ජාත්‍යන්තර මූල්‍ය අරමුදල සමග මේ වනවිට කොළඹදී පැවැත්වෙන මාණ්ඩලික මට්ටමේ සාකච්ඡාව පිළිබඳව ද දැනුවත් කර තිබෙනවා.\nඉදිරි සති කිහිපය තුල මූල්‍ය අවශ්‍යතා ආශ්‍රිතව කටයුතු කිරීමේ වැදගත්කම පිළිබඳව අවධාරණය කළ අමාත්‍ය මහාචාර්ය ජී.එල්.පීරිස්. නවසීලන්තයෙන් සහ පොදු රාජ්‍ය මණ්ඩලයෙන් සහය ලබාගැනීම සම්බන්ධයෙන් පවත්නා හැකියාව සොයා බැලීමට නවසීලන්ත විදේශ අමාත්‍යවරිය එහිදී සිය එකඟත්වය පළ කර තිබෙනවා.",
       "URL": "https://www.hirunews.lk/307952/ශ්‍රී-ලංකා-නවසීලන්ත-විදේශ-අමාත්‍යවරුන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1074"
}