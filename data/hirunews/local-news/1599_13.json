{
       "Source": "hirunews",
       "Timestamp": "Thursday, 28 October 2021 - 19:29",
       "Headline": "ලබන සඳුඳා සිට නියමිත පරිදි බස් රථ ධාවනයේ",
       "News Content": "ලබන සඳුදා සිට නියමිත පරිදි බස් රථ කාලසටහන් ක්‍රියාත්මක කරන බව විෂය භාර රාජ්‍ය අමාත්‍ය දිලුම් අමුණුගම පවසනවා. මහනුවර ප්‍රදේශයේදී අද මාධ්‍ය වෙත අදහස් දක්වමිනුයි රාජ්‍ය අමාත්‍යවරයා මේ බව කියා සිටියේ.\nකොරෝනා වසංගතය හේතුවෙන් අඩපණ වූ පෞද්ගලික බස් රථ සේවා ආරම්භ කිරීමට බස් රථ හිමියන්ට ලබාදිය හැකි සියලුම සහනයන් ලබාදෙන ලෙස ප්‍රවාහන අමාත්‍ය පවිත්‍රා වන්නිආරච්චි ජාතික ගමනාගමන කොමිෂන් සභාවට උපදෙස් ලබාදී තිබෙනවා.\nඒ, ප්‍රවාහන අමාත්‍යාංශයේදී පෞද්ගලික බස් රථ හිමියන් සමඟ අද පැවති සාකච්ඡාවකින් පසුවයි.\nඅදාළ සාකච්ඡාවේදී පෞද්ගලික බස් රථ හිමියන්ගේ සංගමයේ නියෝජිතයින් ඉල්ලා ඇත්තේ මාර්ග බලපත්‍ර ගාස්තු ගෙවීමට සහ ලීසිං ණය වාරික ගෙවීම සඳහා සහන කාලයක් ලබාදීමට මැදිහත්වන ලෙසයි.\nමාර්ග බලපත්‍ර නොමැතිව කාර්යාල සේවා නමින් ධාවනය වන බස් රථ සඳහා නීතිමය පියවර ගන්නා ලෙසද ප්‍රවාහන අමාත්‍යවරිය එහිදී බලධාරීන්ට උපදෙස් ලබාදී තිබෙනවා.\nමේ අතර පළාත් අතර සංචරණ සීමා ලබන සඳුදායි පසු ඉවත්වීමත් සමඟ නියමිත කාලසටහන් වලට සියලුම බස්රථ ධාවනය වන බව විෂය භාර රාජ්‍ය අමාත්‍ය දිලුම් අමුණුගම අද මහනුවරදී ප්‍රකාශ කළා.",
       "URL": "https://www.hirunews.lk/286327/ලබන-සඳුඳා-සිට-නියමිත-පරිදි-බස්-රථ-ධාවනයේ",
       "Category": "Local News",
       "Parent URL": "https://www.hirunews.lk/local-news.php?pageID=1599"
}