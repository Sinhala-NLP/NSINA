{
       "Source": "hirunews",
       "Timestamp": "Friday, 16 July 2021 - 8:12",
       "Headline": "මොඩර්නා එන්නත් මාත්‍රා ලක්ෂ 15 ක් අද දිවයිනට",
       "News Content": "අමෙරිකා එක්සත් ජනපදයේ පරිත්‍යාගයක් ලෙස කොවැක්ස් වැඩසටහන යටතේ මොඩර්නා එන්නත් මාත්‍රා ලක්ෂ 15 ක් අද දිවයිනට ලැබීමට නියමිතයි.\nඅමෙරිකා එක්සත් ජනපද සමාගමක් විසින් ස්පාඤ්ඤයේ නිෂ්පාදිත මොඩර්නා එන්නත එම්.ආර්.එන්.ඒ. නැමැති නව තාක්ෂණය යටතේ නිර්මාණය කරන ලද්දක්.\n94% ක ශක්‍යතාවකින් යුත් මොඩර්නා එන්නත නව කොරෝනා වෛරස් ප්‍රභේදවලට එරෙහිවද සාර්ථකව ක්‍රියා කරන බවට මූලික පරීක්ෂණවලදී අනාවරණ වී තිබෙනවා.\nෆයිසර් එන්නතට සමාන අන්දමින් වාහකයක් ලෙස වෙනත් වෛරසයක් භාවිත නොකර නිර්මාණය කළ මොඩර්නා එන්නත මුලදී සෙල්සියස් අංශක ඍන පනහේ සිට විස්ස දක්වා අධිශීත තත්ත්වයක් තුළ පවත්වා ගත යුතු වුණා.\nකෙසේ නමුත්, පසුව සිදුකළ පර්යේෂණ මගින් එය සෙල්සියස් අංශක දෙකත්, අටත් අතර උෂ්ණත්වයක තබාගත හැකි බව අනාවරණ වුණා.\nඒ අනුව ශ්‍රී ලංකාව වැනි ඝර්ම කලාපීය රටවලටද මොඩර්නා එන්නත භාවිත කිරීමේ පහසුවක් දැන් සැලසී තිබෙනවා.\nශ්‍රී ලංකාවේ එන්නත්කරණ වැඩසටහන තවදුරටත් වේගවත් කිරීම සඳහා සහය වීමේ අරමුණින් තවත් සයිනොෆාම් කොරෝනා එන්නත් මාත්‍රා මිලියන 1 යි දශම 6 ක් ශ්‍රී ලංකාවට පරිත්‍යාගයක් ලෙස ලබාදීමට චීනය ඊයේ තීරණය කළා.\nමේ අතර, බස්නාහිර පළාතේ පදිංචි වයස අවුරුදු 30ට වැඩි පුද්ගලයින් සඳහා සයිනොෆාම් එන්නතේ පළමු මාත්‍රාව විහාර මහා දේවි උද්‍යානයේ එන්නත්කරණ මධ්‍යස්ථානයේදී ලබාදීම යුද හමුදා වෛද්‍ය කණ්ඩායම් මගින් අදත් සිදු කෙරෙනවා\nඑසේම, නව ඩෙල්ටා ප්‍රභේදය පැතිරිමේ අවදානම් තත්ත්වය පාලනය කිරිම ජනතාව සතු බවයි සෞඛ්‍ය අමාත්‍යාංශයේ මහජන සෞඛ්‍ය පිළිබඳ නියෝජ්‍ය අධ්‍යක්ෂ ජනරාල් විශේෂඥ වෛද්‍ය සුසී පෙරේරා කියා සිටියේ.\nමේ අතර, ඊයේ තවත් කොරෝනා ආසාදිත පුද්ගල මරණ 50 ක් තහවුරු වීමත් සමග මෙරට සමස්ත මරණ සංඛ්‍යාව 3,661 දක්වා ඉහළ ගියා.\nඑමෙන්ම, ඊයේ වාර්තා වූ කොරෝනා ආසාදිතයන් සංඛ්‍යාව 1,484 ක්.\nමේ අතර, නිරෝධායනයේ රඳවා තිබෙන සිය වෘත්තීය සමිති සාමාජිකයන් නිදහස් කරන ලෙස ඉල්ලා ගුරු හා විදුහල්පති සංගම් ආරම්භ කළ ඔන්ලයින් ඉගැන්වීමෙන් ඉවත් වීමේ වෘත්තීය ක්‍රියාමාර්ගය අද 5 වන දිනටත් ක්‍රියාත්මකයි.\nමේ අතර 2018 - 2019 අධ්‍යයන වර්ෂය සඳහා සෞන්දර්ය කලා විශ්ව විද්‍යාලයට ඇතුලත් වූ සිසු සිසුවියන්ගේ අධ්‍යයන කටයුතු ඔන්ලයින් ක්‍රමයට යළි ආරම්භ කරන ලෙස ඔවුන්ගේ දෙමව්පියන් බලධාරීන්ගෙන් ඉල්ලා සිටිනවා.\nඅධිකරණ වාරණයක් හේතුවෙන් මෙම ගැටලුව මතුව ඇතැයි පාලනාධිකාරිය ප්‍රකාශ කර තිබුණද හැකි ඉක්මනින් දේශන ආරම්භ කර දෙන ලෙසයි ඔවුන් වැඩිදුරටත් ඉල්ලා සිටින්නේ.",
       "URL": "https://www.hirunews.lk/277085/මොඩර්නා-එන්නත්-මාත්‍රා-ලක්ෂ-15-ක්-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1817"
}