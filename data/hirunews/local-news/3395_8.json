{
       "Source": "hirunews",
       "Timestamp": "Friday, 19 April 2019 - 18:31",
       "Headline": "නාගොඩ රෝහලේ මළසිරුරු මාරුවෙයි",
       "News Content": "කළුතර - නාගොඩ මහ රෝහලේදී මෘත ශරීර මාරුවීමේ සිද්ධියක් සම්බන්ධයෙන් සෞඛ්‍ය අමාත්‍යාංශයේ විමර්ශන කණ්ඩායමක් ලබන සඳුඳා එම රෝහලට ගොස් පරීක්ෂණයක් සිදුකරන බව සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය අනිල් ජාසිංහ පවසනවා.\nමෙම ගැටළුව නිසා එම රෝහලේදී මියගිය පුද්ගලයින් කිහිප දෙනෙකුට අයත් මෘත ශරීර භාර ගැනීමට ඔවුන්ගේ ඥාතීන්ගේ ඊයේ පැමිණි අවස්ථාවේ නොසන්සුන් තත්ත්වයක් ඇතිවුණා.\nකළුතර උතුර - විලේගොඩ ප්‍රදේශයේ පදිංචි පුද්ගලයෙකුගේ දේහය භාර ගැනීමට ඥාතීන් පැමිණ සිටියත්, ඔහුගේ දේහය මෘතශරීරාගාරයේ නොමැති වීමත් සමඟ ඔවුන් කළබලකාරී වුණා.\nහෘදයාබාධයක් හේතුවෙන් පෙරේදා එම පුද්ගලයා කළුතර නාගොඩ මහ රෝහලට ඇතුළත් කර ඇති අතර, පැය කිහිපයකින් ඔහු ජීවිතක්ෂයට පත්ව තිබෙනවා.\nපසුව මල්ශාලාව වෙත පැමිණි කළුතර මහ රෝහලේ නිලධාරියෙකු, පොලිසිය මැදිහත් කරගනිමින් සිද්ධිය සමථයකට පත් කිරීමට උත්සාහ කළා.\nකෙසේ වෙතත්, මියගිය පුද්ගලයාගේ ඥාතීන් පවසන්නේ මෙම මරණයද ඇතුළුව මෘත ශරීර 05 ක් රෝහලෙන් මාරු කර ඇති බවයි.\nඅප මේ සම්බන්ධයෙන් සෞඛ්‍ය සේවා අධ්‍යක්ෂ ජනරාල් වෛද්‍ය අනිල් ජාසිංහගෙන් සිදුකළ විමසීමකදී ඔහු කියා සිටියේ සිද්ධිය පිළිබඳව රෝහල් අධ්‍යක්ෂවරයාගෙන් වාර්තාවක් කැඳවා ඇති බවයි.\nඑමෙන්ම, ලබන සඳුඳා සෞඛ්‍ය අමාත්‍යාංශයේ විමර්ශන නිලධාරීන් කළුතර - නාගොඩ මහ රෝහලට ගොස් ඒ පිළිබඳව පරීක්ෂා කරන බවද ඔහු කියා සිටියා.",
       "URL": "https://www.hirunews.lk/214776/නාගොඩ-රෝහලේ-මළසිරුරු-මාරුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3395"
}