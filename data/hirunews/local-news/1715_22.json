{
       "Source": "hirunews",
       "Timestamp": "Thursday, 02 September 2021 - 14:09",
       "Headline": "පැරාලිම්පික් උළෙලේ පදක්කම් දිනූ ක්‍රීඩකයින්ට මුදල් ත්‍යාග",
       "News Content": "මෙම වසරේ සිට ශ්‍රී ලංකාව නියෝජනය කරමින් ජාත්‍යන්තර මට්ටමේ තරග ජයගන්නා ක්‍රීඩක ක්‍රීඩිකාවන්ට ලබාදෙන ත්‍යාග මුදල් ප්‍රමාණය ඉහළ දමා ඇති බව, ක්‍රීඩා අධ්‍යක්ෂ ජනරාල් අමල් එදිරිසූරිය ප්‍රකාශ කළා.\nඒ අනුව මෙවර පැරාලිම්පික් ක්‍රීඩා උළෙලේ දී නව ලෝක වාර්තාවක් ද පිහිටුවමින් හෙල්ල විසි කිරීමේ ඉසව්වේ (එෆ් 46) රන් පදක්කම දිනාගත් දිනේෂ් ප්‍රියන්තට රුපියල් කෝටි පහක ත්‍යාග මුදලක් මූලික වශයෙන් පිරිනැමෙනු ඇති.\nඊට අමතර ව ඔහු විසින් පිහිටුවන ලද ලෝක වාර්තාවට තවත් අතිරේක මුදලක් එකතු කිරීමට නියමිත බව යි වාර්තා වන්නේ.\nඒ අනුව, ආසන්න වශයෙන් දිනේෂ් ප්‍රියන්තට රුපියල් කෝටි හයකට වැඩි මුදලක් ලැබෙනු ඇති බවට යි තොරතුරු වාර්තා වන්නේ.\nඑමෙන් ම, මෙම ක්‍රීඩා උළෙලේ දී එෆ් 64 කාණ්ඩයේ හෙල්ල විසි කිරීමේ ඉසව්වේ දී ලෝකඩ පදක්කමක් දිනාගත් දුලාන් කොඩිතුවක්කුට රුපියල් කෝටි 2ක් ද හිමි වනු ඇති.\nමෙම මුදල් ප්‍රදානය කරනු ලබන්නේ ක්‍රීඩා අමත්‍ය නාමල් රාජපක්ෂ විසින් පසුගිය වසරේ දී ජාත්‍යන්තර ක්‍රීඩා ජයග්‍රහන ලබාගන්නා ක්‍රීඩක ක්‍රීඩිකාවන් වෙනුවෙන් ලබා දෙන මුදල් ත්‍යාග ප්‍රමාණයන් සම්බන්ධයෙන් පාර්ලිමේන්තුවට ඉදිරිපත් ක‍රන ලද යෝජනාවකට අනුව යි.\nමේ යටතේ අදාළ පදක්කම් ලාභී ක්‍රීඩකයින් දෙපලගේ පුහුණුකරුට ද රුපියල් කෝටි දෙකකට ආසන්න මුදලක් පිරිනැමීමට තීරණය වී ඇති බව යි ක්‍රීඩා අධ්‍යක්ෂ ජනරාල් අමල් එදිරිසූරිය සඳහන් කළේ.\nමෙම ත්‍යාග මුදල මෙම ක්‍රීඩකයින් මෙරටට පැමිණීමෙන් අනතුරු ව පැවැත්වීමට නියමිත රාජ්‍ය උපහාර උළෙලේ දී ලබාදෙන බවත් වාර්තා වනවා.",
       "URL": "https://www.hirunews.lk/281198/පැරාලිම්පික්-උළෙලේ-පදක්කම්-දිනූ-ක්‍රීඩකයින්ට-මුදල්-ත්‍යාග",
       "Category": "Local News",
       "Parent URL": "https://www.hirunews.lk/local-news.php?pageID=1715"
}