{
       "Source": "hirunews",
       "Timestamp": "Thursday, 12 January 2017 - 21:56",
       "Headline": "අධිකරණ තීන්දුවක් දැනුම්දීමට ගිය නිලධාරීන් නිසා විහාරස්ථානයක උණුසුම් තත්ත්වයක්",
       "News Content": "ගාල්ල ඉමදූව පරගොඩ රජමහා විහාරස්ථානයේ අයිතිය සම්බන්ධයෙන් ගත් අධිකරණ තීන්දුවක් දැනුම්දීමට අධිකරණ නිලධාරීන් එම විහාරස්ථානයට පැමිණි අවස්ථාවේදී උණුසුම්කාරී තත්ත්වයක් හටගත්තා.\nඒ තීන්දුවට අදාළ විත්තිකාර හිමිනම විහාරස්ථානයේ නොසිටීම හේතුවෙන්.\nගාල්ල, ඉමදූව පරගොඩ රජමහා විහාරස්ථානයේ අයිතිය සම්බන්ධයෙන් ගාල්ල දිසා අධිකරණයේ ගොනු කෙරුණු නඩුවක තීන්දුව දැන්වීම සඳහා පිස්කල් නිලධාරියෙකු ඊයේ පෙරවරුවේ එම විහාරස්ථානයට පැමිණියා.\nඒ, තීන්දුවට අනුව විහාරස්ථානයේ අයිතිය උඩුකාව බෝධිරුක්ඛාරාම විහාරස්ථානයට ලබා දෙන ලෙසට දැනුම්දීම සඳහායි.\nකෙසේ වෙතත් ඊට ගම්වාසීන්ගේ සහ විහාරයේ වැඩසිටින භික්ෂූන් වහන්සේගේ දැඩි විරෝධය එල්ල වුණා.\nවිරෝධතාකරුවන් සඳහන් කළේ විහාරස්ථානයේ අයිතිය සම්බන්ධයෙන් 1986 වසරේදී මෙම නඩුව ගොනු කර ඇති බවයි.\nනඩුවට අදාළ විත්තිකාර හිමිනම මේ වන විට විහාරස්ථානයේ වැඩ නොසිටින බැවින් අධිකරණ තීන්දුව භාරගත නොහැකි බව විරෝධතාකරුවන් පිස්කල් නිලධාරියාට දන්වා සිටියා.",
       "URL": "https://www.hirunews.lk/151926/අධිකරණ-තීන්දුවක්-දැනුම්දීමට-ගිය-නිලධාරීන්-නිසා-විහාරස්ථානයක-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4712"
}