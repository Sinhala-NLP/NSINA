{
       "Source": "hirunews",
       "Timestamp": "Wednesday, 06 January 2021 - 16:24",
       "Headline": "ඉන්දීය කොවිඩ් එන්නත ශ්‍රී ලංකාවට දෙන්න සූදානම් - ඉන්දීය විදේශ ඇමති ජනපතිට කියයි (වීඩියෝ)",
       "News Content": "කොවිඩ් 19 වෛරස රෝගයට ප්‍රතිකාර වෙනුවෙන්ඉන්දියාව නිෂ්පාදනය කරන එන්නත සෙසු රටවලට සැපයීමේ දී ශ්‍රී ලංකාවට ප්‍රමුඛත්වය දීමට සූදානම් බව ඉන්දීය විදේශ සබඳතා අමාත්‍ය ආචාර්ය එස්. ජයිශංකර් ජනාධිපති ගෝඨාභය රාජපක්ෂ සමග ප්‍රකාශ කර තිබෙනවා.\nදෙදින නිල සංචාරයක් සඳහා ඊයේ දිවයිනට පැමිණි ඉන්දීය විදේශ ඇමතිවරයා අද (06) ජනාධිපති කාර්යාලයේ දී ජනාධිවරයා හමු වුණා.\nඅනතුරුව පැවති සාකච්ඡාවේදී කොවිඩ් 19 වසංගතය පාලනය කිරීමේ ඉදිරි ක්‍රියාමාර්ග ගැන අදහස් පළ කරමින් ජනාධිපතිවරයා කියාසිටියේ ඉන්දියාව නිෂ්පාදනය කරමින් සිටින කොවිඩ් එන්නත ප්‍රතිකාර අවශ්‍යතාව නිවැරදිව ඇස්තමේන්තු කිරීමෙන් පසු, ලබා ගැනීමට ශ්‍රී ලංකාව කැමැත්තෙන් පසුවන බවයි.\nසෙසු රටවලට එන්නත අපනයනය කිරීමේ දී ශ්‍රී ලංකාවට ප්‍රමුඛත්වය දෙන බවට ආචාර්ය ජයිශංකර් එහිදී පොරොන්දු වී තිබෙනවා.\nඉන්දු - ශ්‍රී ලංකා ද්විපාර්ශ්වික සබඳතා අන්‍යෝන්‍ය ප්‍රතිලාභ උපරිම වන අයුරින් වර්ධනය කිරීමට ජනාධිපතිතුමා සහ ඉන්දීය ඇමතිවරයා එකඟත්වය පළ කළ බවයි ජනාධිපති මාධ්‍ය අංශය කියාසිටියේ.\nඉන්දීය සහභාගීත්වය සහිතව දැනටමත් ශ්‍රි ලංකාවේ ක්‍රියාත්මක ව්‍යාපෘතිවලට අමතරව සහයෝගීතා වර්ධනය පුළුල් කළ හැකි තවත් ක්ෂේත්‍ර කිහිපයක් මෙම සාකච්ඡාවේ දී හඳුනා ගෙන තිබෙනවා.\nකොළඹ වරායේ නැගෙනහිර පර්යන්තය, LNG (ද්‍රව, ස්වභාවික වායු ) බලාගාර ව්‍යාපෘතිය, නිවාස හා මාර්ග ඉදිකිරීම, කෘෂිකාර්මික සංවර්ධනය සහ පර්යේෂණ, සන්නිවේදන තාක්ෂණය, විකල්ප බලශක්ති මූලාශ්‍ර සංවර්ධනය ඒ අතර වනවා.\nජනාධිපති ගෝඨාභය රාජපක්ෂ මෙහිදී කියාසිටියේ විධිමත් අධ්‍යාපනයක් ලැබූ තරුණ ජනහගණයක් ශ්‍රී ලංකාවේ සිටින අතර ඔවුනට විවිධ ක්ෂේත්‍රවල ක්‍රමවත් වෘත්තීය පුහුණුවක් දීම සඳහා ඉන්දියාවේ සහාය අපේක්ෂා කරන බවයි.\nශ්‍රී ලංකාවේ නිශ්චිත අවශ්‍යතා දැනුම් දුන් විට වෘත්තීය පුහුණු වැඩසටහන් සඳහා උදව් කිරීමට සූදානම් බව ඉන්දීය විදේශ අමාත්‍යවරයා මෙහිදී ප්‍රකාශ කර තිබෙනවා.\nවිකල්ප බලශක්ති මූලාශ්‍රයක් ලෙස සූර්ය තාපය භාවිත කිරීම වෙනුවෙන් දැනටමත් ඉන්දීය ආධාර ලැබී ඇති අතර ඉදිරි කාලයේ දී මේ ක්ෂේත්‍රයට තවදුරටත් මූල්‍ය හා තාක්ෂණික ආධාර සම්පාදනයට ඉන්දියාවට හැකියාව පවතින බවයි ඔහු පෙන්වා දුන්නේ.\nකොවිඩ් 19 වසංගතය හේතුවෙන් බිඳ වැටුණු සංචාරක ව්‍යාපාරය යළි පණ ගැන්වීමේ අවශ්‍යතාව පිළිබඳ දෙපාර්ශ්වය අදහස් හවුමාරු කරගෙන තිබෙනවා.\nඊයේ දිවයිනට පැමිණි ඉන්දීය විදේශ අමාත්‍ය ආචාර්ය එස්. ජයිශංකර්, අද දහවල් විදේශ අමාත්‍යාංශයේදී අමාත්‍ය දිනේෂ් ගුණවර්ධන මුණ ගැසුනු අතර, ඔහු අනතුරුව පැවති ඒකාබද්ධ මාධ්‍ය හමුවකට එක්වුණා.\nඑහිදී අදහස් දැක්වූ ඉන්දීය විදේශ අමාත්‍යවරයා කියා සිටියේ ඉන්දියාව නිෂ්පාදනය කරන කොවිඩ් එන්නත ලබාගැනීමේ ලක් රජයේ අපේක්ෂාව සම්බන්ධයෙන් තමන් ඉන්දීය රජය දැනුවත් කිරීමට පියවර ගන්නා බවයි.\nඑසේම 13 වන ආණ්ඩුක්‍රම ව්‍යවස්ථා සංශෝධනය මගින් අර්ථාන්විත බලය බෙදීමක් ඉන්දීය රජය අපේක්ෂා කරන බවද සඳහන් කළා.\nඉන්දීය විදේශ අමාත්‍යවරයා, අද පස්වරුවේ අග්‍රාමාත්‍ය මහින්ද රාජපක්ෂ ද හමුවී සාකච්ඡා පැවැත්වීමට නියමිත අතර, හෙට දිනයේ දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් ඇතුලු එම පක්ෂයේ නියෝජිතයන් පිරිසක්ද හමුවීමට නියමිතයි.",
       "URL": "https://www.hirunews.lk/258994/ඉන්දීය-කොවිඩ්-එන්නත-ශ්‍රී-ලංකාවට-දෙන්න-සූදානම්-ඉන්දීය-විදේශ-ඇමති-ජනපතිට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2229"
}