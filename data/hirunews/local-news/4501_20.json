{
       "Source": "hirunews",
       "Timestamp": "Wednesday, 24 May 2017 - 12:46",
       "Headline": "මියගිය තාත්තාගේ දේහය බාරදෙන්න සල්ලි ඉල්ලූ දියණිය",
       "News Content": "තම නිවසේදී මිය ගිය පියාගේ දේහය මවට බාරදීමට අවමංගල්‍ය කටයුතු සුදානම් කිරීම සදහා වැය වූ මුදල ඉල්ලා සිටි දියණියක් පිළිබව ගිරිබාව ප්‍රදේශයෙන් වාර්තා වනවා.\nමෙලෙස එම දියණිය තම මවගෙන් රුපියල් හැත්තෑපන්දහසක මුදලක් ඉල්ලා ඇති බව සදහන්.\nමියගිය පුද්ගලයා බෙන්තර ප්‍රදේශයේ ජීවත්ව ඇති අතර ඔහුගේ දියණිය ගිරිබාව, වරාවැව ප්‍රදේශයේ ජීවත්වන බවයි වාර්තා වන්නේ.\nඅදාල පුද්ගලයා රෝගාතුරව රෝහල් ගතකර ඇති අතර පසුව සිය පියා ප්‍රතිකාර ලබා රෝහලෙන් පිටවීමෙන් අනතුරුව දියණිය ඔහුව තම නිවසට කැඳවාගෙන ගොස් තිබෙනවා.\nතම දියණියගේ නිවසට ගිය අදාල පුද්ගලයා මාස එක හමාරකින් පමණ පසු එහිදී මියගොස් ඇති බවයි වාර්තා වන්නේ.\nසිය සැමියා මියගිය බව දැනගත් දියණියගේ මව දේහය තම නිවසට රැගෙන යෑමට පැමිණ ඇති අතර දියණිය දේහය බාර දීමට අකමැත්ත පළකර ඇති බව සදහන්.\nකෙසේ වෙතත් පසුගිය 22 දා මියගිය අයගේ බිරිඳ සහ ඥාතීන් නැවතත් පැමිණ දේහය ලබා දෙන ලෙස ඉල්ලීමක් කර ඇති අතර එම අවස්ථාවේ දියණිය පවසා ඇත්තේ අවමංගල්‍ය කටයුතු සදහා අවමංගල්‍යධාර සමිතිය විසින් දැරූ රුපියල් 75000ක් වන මුදල නැවතත් ඉල්ලා සිටින බැවින් එම මුදල ලබා දී දේහය රැගෙන  යන ලෙසයි.\nඅදාල සිද්ධිය සමතයකට පත් කිරීමට පොලිසිය මැදිහත් වී ඇති අතර අනතුරුව මියගිය පුද්ගලයාගේ බිරිඳට දේහය භාර දීමට පොලිසිය කටයුතුකර තිබෙනවා.\nවිශ්‍රාමිකයෙකු වූ සිය පියා මිය යන තුරුම නිසි ලෙස නොසලකු අය මිය යාමෙන් අනතුරුව පැමිණීම පිළිබදව උරණ වීම හේතුවෙන් දියණිය මෙවැන්නක් පැවසූ බව පොලිසියේදී අනාවරණය වී තිබෙනවා.",
       "URL": "https://www.hirunews.lk/162047/මියගිය-තාත්තාගේ-දේහය-බාරදෙන්න-සල්ලි-ඉල්ලූ-දියණිය",
       "Category": "Local News",
       "Parent URL": "https://www.hirunews.lk/local-news.php?pageID=4501"
}