{
       "Source": "hirunews",
       "Timestamp": "Thursday, 12 November 2020 - 15:17",
       "Headline": "කඩොලාන බිම් ජාවාරම්කරුවන්ට (වීඩියෝ)",
       "News Content": "තිස්සමහාරාම කිරින්ද - පට්ටිවිලයාය ප්‍රදේශයේ පිහිටි වටිනා කඩොලාන පරිසර පද්ධතියක් විනාශ වීමේ පුවතක් අපට වාර්තා වුණා.\nප්‍රදේශවාසීන් පවසන්නේ විවිධ හෙළි පෙහෙළි කිරීම් හා ඉඩම් අත්පත්කර ගැනීම් හේතුවෙන් මෙම පරිසර පද්ධතිය විනාශ වන බවයි.\nඅද රතු  මිනිත්තුවේ අවධානය ඒ පිළිබඳවයි.\nමෙරට මුළු බිම් ප්‍රමාණයෙන් කඩොලාන පරිසර පද්ධතියට අයත් වන්නේ 0.23% ක තරම් භූමි ප්‍රමාණයක්.\nසංඛ්‍යා ලේඛන අනුව එම ප්‍රමාණයෙන්ද සැලකිය යුතු කොටසක් විනාශ වී ඇති අතර එම බිම් ප්‍රමාණය හෙක්ටයාර 30,000කට අධිකයි.\nතිස්සමහාරාම කිරින්ද ප්‍රදේශයේ පට්ටිවිලයාය ප්‍රදේශය අසලින්ද  කඩොලාන පරිසර පද්ධතිය විනාශ වීමේ අවදානමක් මතුව ඇත්තේ මේ අතරතුරයි.\n2004 වර්ෂයේ දී අක්කර 30 ක පමණ කඩොලාන භූමියක් පැවතියද මේ වන විට එය අක්කර 7ක්  ,8 ක් දක්වා අඩු  වී ඇති බවයි ප්‍රදේශවාසීන් පවසන්නේ.\nඑම ප්‍රදේශයේ පිහිටි කඩොලාන වලින් වට වී තිබූ මාගම විද්‍යාලයේ ක්‍රීඩා පිටිය මේ වන විට ජාවාරම්කරුවන් විසින් අත්පත් කර ගෙන ඇති බවත් වාර්තා වුණා.\nගම්මුන් පෙන්වා දෙන්නේ එම ප්‍රදේශයේ හෝටලයක් ඉදිකිරීම සඳහාද ඉඩම් ජාවාරම්කරුවන් පිරිසක් මාන බලමින් සිටින බවයි.\nඑම පරිසර භූමිය මේ වන විට කසළ බැහැරකරන ස්ථානයක් බවටයි පත්ව ඇත්තේ.\nමිනිස් ක්‍රියාකාරකම් හේතුවෙන්මෙවන් වටිනා පරිසර පද්ධතීන්  විනාශ වීමට ඉඩ නොතබා අනාගත පරපුරේ පැවැත්ම උදෙසා ඒවා ආරක්ෂා කිරීම අප සැමගේ යුතුකමක් මෙන්ම වගකීමක්ද වනවා.\nමේ විනාශයට එරෙහිව බලධාරීන් ගන්නා පියවර කුමක්දැයි රතු මිනිත්තුව අවධානයෙන්.",
       "URL": "https://www.hirunews.lk/254566/කඩොලාන-බිම්-ජාවාරම්කරුවන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2336"
}