{
       "Source": "hirunews",
       "Timestamp": "Saturday, 11 November 2017 - 16:24",
       "Headline": "පොලිසියෙන් විශේෂ මෙහෙයුමක්",
       "News Content": "ඊයේ රාත්‍රී 11 සිට අද අලුයම 3 දක්වා පැය 4 ක කාලයක් තුල සිදු කළ විශේෂ මෙහෙයුමකින් වරෙන්තුකරුවන් 758 දෙනෙකු අත්අඩංගුවට ගෙන තිබෙනවා.\nදිවයිනේ සියලු පොලිස් බල ප්‍රදේශ ආවරණය වන පරිදි කළ මෙම මෙහෙයුමට සහභාගී වු නිලධාරීන් සංඛ්‍යාව 16362 ක්.\nඑහිදී සැකපිට පුද්ගලයන් 962 ක් අත්අඩංගුවට ගෙන ඇති අතර අපරාධ සඳහා අවශ්‍යව සිටි පුද්ගලයන් 86 දෙනෙකු ද අත්අඩංගුවට ගත් බවයි පොලිසිය නිවේදනය කළේ.\nනීති විරෝධී ගිනි අවි 3 ක් ද අත්අඩංගුවට ගෙන තිබෙනවා.\nපොලිස්පතිවරයාගේ නියෝග සහ උපදෙස් අනුව ක්‍රියාත්මක වු මෙහෙයුමේදී විෂ මත්ද‍්‍රව්‍ය සහ නීති විරෝධී මත්පැන් වැටලීම් 948 ක් සිදුකර ඇති අතර රථ වාහන නඩු 5744 ක් ද ලබාගෙන තිබෙනවා.\nමේ අතර, අද දහවල් මතුගම නගරයේ හදිසි මෙහෙයුමක් ක්‍රියාත්මක කෙරුණේ ත්‍රිරෝද රථයකින් මත්ද්‍රව්‍ය රැගෙන යන බවට පොලිසියට ලැබුණු ඔත්තුවකට අනුවයි.\nඅදාළ මත්ද්‍රව්‍ය ලබා ගැනීමට බලාපොරොත්තුවෙන් සිටි පුද්ගලයා අත්අඩංගුවට ගෙන සිටි සැකකරුට එම අවස්ථාවේදී දුරකථන ඇමතුමක් ද ලබාදුන්නා.\nදුරකථන ඇමතුමට අනුව ලිහිණියාව ප්‍රදේශයට ගිය පොලිස් කණ්ඩායම නිවසක් තුළ මත්කුඩු භාවිත කරමින් සිටි පුද්ගලයින් දෙදෙනෙකු අත්අඩංගුවට ගනු ලැබුවා.\nමෙම වැටලීමේදී රුපියල් ලක්ෂ 15 ක් වටිනා මත්කුඩු තොගයක් සමගින් සැකකරුවන් සිව්දෙනෙකු අත්අඩංගුවට ගැණුනා.",
       "URL": "https://www.hirunews.lk/175797/පොලිසියෙන්-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4224"
}