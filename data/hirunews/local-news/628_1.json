{
       "Source": "hirunews",
       "Timestamp": "Monday, 02 January 2023 - 19:32",
       "Headline": "පුංචි ඡන්දයට පොදුජන පෙරමුණ පොහොට්ටුවෙන්ම එයි",
       "News Content": "ඉදිරි පළාත් පාලන මැතිවරණයේදී ශ්‍රී ලංකා පොදුජන පෙරමුණ බහුතර පළාත් පාලන ආයතනවලට පොහොට්ටුව ලකුණින් තරඟ වඳින බව එහි මහලේකම් සාගර කාරියවසම් පවසනවා.\nකෙසේ වෙතත් ඇතැම් පළාත් පාලන ආයතවලට තම පක්ෂයේ අපේක්ෂකයින් වෙනත් පක්ෂවල ලකුණුවලින් තරඟකරන අවස්ථාද ඇති විය හැකි බවයි කොළඹ අද පැවති මාධ්‍ය හමුවකට එක්වෙමින් ඔහු කියා සිටියේ.\nමේ අතර මාර්තු 20 වනදාට පෙර පළාත් පාලන ඡන්දය පැවැත්වීම අනිවාර්ය බව පාර්ලිමේන්තු මන්ත්‍රී මහාචාර්ය ජී.එල් පීරිස් ප්‍රකාශ කළා.\nනිදහස ජනතා සභාව කොළඹ අද කැඳවා තිබූ මාධ්‍ය හමුවකට එක්වෙමින් ඔහු කියා සිටියේ පළාත් පාලන මැතිවරණය කල් දැමීමට නම් ජනමත විචාරණයක් පැවැත්විය යුතු බවට ශ්‍රේෂ්ඨාධිකරණය නඩු තීන්දුවකින් ප්‍රකාශ කර ඇති බවයි.\nපළාත් පාලන මැතිවරණය පැවැත්වීම සම්බන්ධයෙන් අද පැවති මාධ්‍ය හමුවකදී මාධ්‍යවේදියෙකු පළාත් සභා හා පළාත් පාලන රාජ්‍ය අමාත්‍ය ජානක වක්කුඹුරගෙන්ද විමසීමක් කළ අතර ඔහු කියා සිටියේ මැතිවරණය කල් දැමීමට ආණ්ඩුව මැතිවරණ කොමිසමට බලපෑම් සිදුකර නොමැති බවයි.",
       "URL": "https://www.hirunews.lk/324121/පුංචි-ඡන්දයට-පොදුජන-පෙරමුණ-පොහොට්ටුවෙන්ම-එයි",
       "Category": "Local News",
       "Parent URL": "https://www.hirunews.lk/local-news.php?pageID=628"
}