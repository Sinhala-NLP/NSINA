{
       "Source": "hirunews",
       "Timestamp": "Thursday, 27 October 2022 - 8:54",
       "Headline": "අමාත්‍යාංශ කිහිපයක විෂය පථයන් සංශෝධනය කෙරේ (වීඩියෝ)",
       "News Content": "අමාත්‍යාංශ කිහිපයක විෂය පත සංශෝධනය කරමින් ගැසට් පත්‍රයක් නිකුත් කර තිබෙනවා.\nඒ අනුව ආරක්ෂ අමාත්‍යාංශය යටතේ පැවති ශ්‍රී ලංකා විදුලි සංදේශන නියාමන කොමිෂන් සභාව සහ අනුබද්ධිත ආයතන, තාක්ෂණ අමාත්‍යාංශයට යටතට පත්වනු ඇති.\nඑමෙන්ම කෘෂිකර්ම අමාත්‍යාංශය යටතේ පැවති ලංකා පොස්පේඩ් සමාගම එම අමාත්‍යාංශයෙන් ඉවත් කර කර්මාන්ත අමාත්‍යාංශය යටතට පත් කර තිබෙනවා.\nමීට අමතරව මුදල්, ආර්ථික ස්ථායිකරණ හා ජාතික ප්‍රතිපත්ති අමාත්‍යාංශය යටතේ පැවති සමාගම් රෙජිස්ටාර් දෙපාර්තමේන්තුව ද එම අමාත්‍යාංශයෙන් ඉවත්කර කර්මාන්ත අමාත්‍යාංශය යටතට පත් කිරීමටයි පියවර ගෙන ඇත්තේ.\nමේ අතර සමාගම් ලියාපදිංචි ගාස්තු සංශෝධනය කරමින් මුදල්, ආර්ථික ස්ථායිකරණ හා ජාතික ප්‍රතිපත්ති අමාත්‍යවරයා ලෙස ජනාධිපතිවරයා විසින් තවත් ගැසට් නිවේදනයක් නිකුත් කර තිබෙනවා.\nඒ පසුගිය 25 වන දා සිට බලපැවැත්වෙන පරිදියි මෙම ගැසට් නිවේදනය නිකුත් කර ඇත්තේ.\nඒ අනුව සමාගම් හා සමිති ශීර්ෂයන් 25ක් යටතේ සංශෝධිත ගාස්තු නියම කර තිබෙනවා.\nසීමාසහිත පෞද්ගලික සමාගමක් ලියාපදිංචි කිරීම සඳහා සංශෝධිත ගාස්තුව දක්වා ඇත්තේ රුපියල් 4,600ක් ලෙසයි.\nසීමාසහිත පොදු සමාගමක් සඳහා ලියාපදිංචි ගාස්තුව රුපියල් 23,000ක් ලෙසත් සමාගමක නාමයක් අනුමත කිරීම සඳහා සශෝධිත ගාස්තුව රුපියල් 2,300ක් ලෙසත් මෙම ගැසට් නිවේදනය මගින් දක්වා තිබෙනවා.\nඑහි වැඩිදුරටත් දැක්වෙන්නේ මෙම සංශෝධිත ගාස්තුවලට වැට් බදු එකතු විය යුතු බවයි.",
       "URL": "https://www.hirunews.lk/318930/අමාත්‍යාංශ-කිහිපයක-විෂය-පථයන්-සංශෝධනය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=776"
}