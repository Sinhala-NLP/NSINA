{
       "Source": "hirunews",
       "Timestamp": "Saturday, 30 January 2021 - 13:01",
       "Headline": "අනවසර විදුලි රැහැනක ගැටී වන අලි දෙදෙනෙකු මරුට (වීඩියෝ)",
       "News Content": "පොළොන්නරුව - මැදිරිගිරිය - දහම්වැව ප්‍රදේශයේදී අනවසර විදුලි රැහැනකට හසුවීමෙන් වනඅලින් දෙදෙනෙකු ජිවිතක්ෂයට පත්ව තිබෙනවා.\nඅප වාර්තාකරු ප්‍රකාශ කළේ අද අලුයම මෙම වන අලින් දෙදෙනාට විදුලිසැර වැදී ඇති බවයි.\nසෝමාවතී ජාතික වනෝද්‍යානයේ සිට පැමිණෙන මෙම වනඅලින් එම ප්‍රදේශවල නිරන්තරයෙන් දක්නට ලැබෙන අතර විශේෂයෙන් මේ දිනවල ගොවීන් වගා කර ඇති බඩඉරිඟු වගාවන්ට එම වනඅලීන් පැමිණෙන බව සඳහන්.\nඑලෙස පැමිණෙන වනඅලින් බඩඉරිඟු වගාවන්ට හානි සිදුකරන අතර, ඒවා වළක්වා ගැනීම සඳහා ගොවීන් අනවසර විදුලි රැහැන් ඇද තිබෙන බව අප වාර්තාකරු සඳහන් කළා. අද අලුයම විදුලිසැර වැදී මියගිය වනඅලින් දෙදෙනාගේ වයස අවුරුදු 20 ක් පමණ වන බවයි මැදිරිගිරිය වනජිවි කාර්යාලය සඳහන් කළේ.\nගිරිතලේ පශු වෛද්‍ය නිලධාරින් පැමිණ මියගිය වනඅලින් දෙදෙනාගේ පශ්චාත් මරණ පරීක්ෂණය සිදුකර තිබෙනවා. අනවසර විදුලි රැහැන් ඇද තිබූ පුද්ගලයා ප්‍රදේශයෙන් පලාගොස් ඇති අතර ඔහු අත්අඩංගුවට ගැනීම සඳහා විමර්ශන ක්‍රියාත්මකයි.",
       "URL": "https://www.hirunews.lk/261138/අනවසර-විදුලි-රැහැනක-ගැටී-වන-අලි-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2180"
}