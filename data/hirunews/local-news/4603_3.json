{
       "Source": "hirunews",
       "Timestamp": "Tuesday, 21 March 2017 - 14:17",
       "Headline": "යෝග්‍යතා පරීක්ෂණයකට සහභාගි වෙමින් සිටි පොලිස් සැරයන්වරයෙකු මියයයි",
       "News Content": "යෝග්‍යතා පරීක්ෂණයකට සහභාගි වෙමින් සිටි හිටපු ජනාධිපති මහින්ද රාජපක්ෂගේ  ආරක්ෂක අංශයට අනුයුක්තව සේවය කළ පොලිස් සැරයන්වරයෙකු අද හදිසියේ මියගියා.\nමෙලෙස ජීවිතක්ෂයට පත්වුණේ මීරිගම - වළව්වත්ත ප්‍රදේශයේ පදිංචි 45 හැවිරිදි සුමිත් සෙනෙවිරත්න නැමති පොලිස් සැරයන්වරයෙක්.\nප්‍රභූ ආරක්ෂක අංශයට අනුයුක්ත නිලධාරීන්ට ප්‍රවීණතා ලබාගැනීම සඳහා අද උදෑසන මෙම යෝග්‍යතා පරීක්ෂණය කොළඹදී පැවැත්වුණා.\nඑහි ඉසව්වක් වන මැරතන් ධාවනයේ යෙදී සිටියදී ඔහු කොළඹ - මරදාන ප්‍රදේශයේදී හදිසියේ අසනීප වී ඇති අතර අනතුරුව කොළඹ ජාතික රෝහලට ඇතුළත් කිරීමෙන් පසු ජීවිතක්ෂයට පත්වූ බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමියගිය සැරයන්වරයාගේ පශ්චාත් මරණ පරීක්ෂණය අද පස්වරුවේ කොළඹ අධිකරණ වෛද්‍ය නිලධාරී වෛද්‍ය චන්න පෙරේරා විසින් සිදුකළ අතර එහිදී හෙළිවුණේ රුධිර නාලයක ලේ කැටියක් සිරවීමෙන් ඇතිවූ හෘදයාබාධයක් නිසා මෙම මරණය සිදුව ඇති බවයි.\nපසුගියදා පාර්ලිමේන්තුවේදීද ප්‍රභූ ආරක්ෂක අංශයට අනුයුක්ත නිලධාරීන් ප්‍රවීණතාව ලබාගැනීම සඳහා සිදුකළ යුතු මෙම ශාරීරික යෝග්‍යතා පරීක්ෂණය පිළිබඳව අදහස් පළ වුණා.",
       "URL": "https://www.hirunews.lk/157377/යෝග්‍යතා-පරීක්ෂණයකට-සහභාගි-වෙමින්-සිටි-පොලිස්-සැරයන්වරයෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4603"
}