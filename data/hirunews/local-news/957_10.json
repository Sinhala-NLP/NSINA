{
       "Source": "hirunews",
       "Timestamp": "Sunday, 07 August 2022 - 18:58",
       "Headline": "සර්ව පාක්ෂික ආණ්ඩුවකට එක්වන්නේ යැයි පලවූ වාර්තා වැරදියි - ජා.නි.පෙ. නායක විමල් වීරවංශ (වීඩියෝ)",
       "News Content": "සර්ව පාක්ෂික ආණ්ඩුවකට එක්වන්නේ යැයි තමන් පැවසූ බවට පලව ඇති වාර්තා නිවැරදි නොවන බව ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් වීරවංශ පවසනවා.\nජනාධිපති රනිල් වික්‍රමසිංහ ජාතික සමගි බල සන්ධානයේ නියෝජිතයන් සමග පැවැති සාකච්ඡාවකදී සිදුකළ ප්‍රකාශයක් උපුටා දක්වමින් මේ බව සදහන් කර ඇති බවයි ඔහු කියා සිටියේ.\nපවතින ආර්ථික අර්බුදය දේශපාලන අර්බුදයක් දක්වා වර්ධනය වී ඇති මොහොතක මෙම අන්තර්කාලය පසුකිරීම සදහා සුදුසුම උත්තරය වන්නේ සර්ව පාක්ෂික පාලනයක් පිහිටුවීම බව රට හමුවේ මුල් වරට පෙන්වා දුන්නේ තම කණ්ඩායම බවයි ඔහු නිකුත් කළ නිවේදනයක දැක්වෙන්නේ.\nඑමෙන්ම හිටපු ජනාධිපති ගෝඨාභය රාජපක්ෂ වෙතද ලිඛිතව සිය ඉල්ලීම් ඉදිරිපත් කරනු ලැබූ අතර එය සුදුසු පරිදි පිළිනොගත් බවයි.\nඑමෙන්ම අවම පොදු ජාතික වැඩපිළිවෙලක් සැකසීම වෙනුවෙන් යෝජනා 12කින් සමන්විත යෝජනාවලියක්ද පසුගිය මස 28 වනදා ජනාධිපති රනිල් වික්‍රමසිංහ වෙත ඉදිරිපත් කිරීමට පියවර ගෙන තිබුණා.\nසර්වපාක්ෂික ආණ්ඩුවක් අවශ්‍ය වන්නේ සර්ව පාක්ෂික එකගතාවයෙන් යුතු අවම පොදු ජාතික වැඩපිළිවෙල ක්‍රියාවට නැංවීම සදහා බවත් සිය යෝජනාද සැලකිල්ලට ගනිමින් ඉදිරියේදී සැකසෙන පොදු ජාතික වැඩපිළිවෙල පිළිබදව තමන් අවධානයෙන් සිටින බවයි විමල් වීරවංශ මන්ත්‍රිවරයා කියා සිටියා.\nඒ අනුව සර්ව පාක්ෂික ආණ්ඩුවකට තමන් එක්වන්නේ නම් ඒ පිළිබදව විවෘතව මහජනතාව වෙත දැනුම්දෙන බවයි ඔහු සදහන් කළේ.",
       "URL": "https://www.hirunews.lk/312181/සර්ව-පාක්ෂික-ආණ්ඩුවකට-එක්වන්නේ-යැයි-පලවූ-වාර්තා-වැරදියි-ජා-නි-පෙ-නායක-විමල්-වීරවංශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=957"
}