{
       "Source": "hirunews",
       "Timestamp": "Saturday, 19 February 2022 - 19:06",
       "Headline": "විදුලි කප්පාදුව ගැන මහජන උපයෝගිතා කොමිෂන් සභාවේ පරස්පර මත (වීඩියෝ)",
       "News Content": "විදුලි කප්පාදුව සම්බන්ධයෙන් මහජන උපයෝගිතා කොමිෂන් සභාව වරින් වර පරස්පර ප්‍රකාශ නිකුත් කිරීම තුලින් එහි කාර්යභාරය ඉදිරියේ ප්‍රශ්ණාර්ථයක් ඉතිරි කර ඇති තත්ත්වයක් දක්නට ලැබෙනවා.\nඅද දිනයේ දෛනික විදුලි කප්පාදුවක් සිදුනොකෙරෙන බවයි මහජන උපයෝගිතා කොමිසමේ සභාපති ජනක රත්නායක කියා සිටියේ. බලාගාරවලට ඉන්ධන ලැබෙමින් පවතින අතර, ඒවායේ විදුලි ජනනය ආරම්භ වී තිබෙනවා.\nකෙසේ නමුත්, ජාතික ග්‍රිඩ් පද්ධතියේ ස්ථාවරවීම සඳහා පස්වරු 2ත් 6ත් අතර, ඇතැම් විට විදුලිය බිඳ වැටීම් සිදුවිය හැකි බවද උපයෝගිතා කොමිසමේ සභාපතිවරයා වැඩිදුරටත් සඳහන් කළා.\nමහජන උපයෝගිතා කොමිෂන් සභාවේ වෙබ් පිටුවට අනුව එහි ඔවුන්ගේ කාර්යය දක්වා අත්තේ “බලපත්‍ර ලාභියාගේ වගකීම නිසි ලෙස ඉටු කිරීමට පසුබිම සෑදීම මගින් පාරිභෝගිකයාගේ අයිතිවාසිකම් ආරක්ෂා කරමින් කර්මාන්තයේ යහපැවැත්මට කටයුතු කිරීම” යනුවෙන්.\nඒ අනුව සැබවින්ම මහජන උපයෝගිතා කොමිසම මහජනතාව වෙනුවෙන් සිය වගකීම ඉටු කර ඇත්දැයි ප්‍රශ්නයක් මතුවනවා.\nඑසේත් නැතිනම් එය ජනතාව හමුවේ විහිළු සපයන ආයතනයක් බවට පත්ව ඇත්ද ? මෙවන් පසුබිමක අද දිනයේ ද මාළඹේ ඇතුළු ප්‍රදේශවල විදුලිය බිඳ වැටීම් වාර්තා වූ බව අප වාර්තාකරුවන් සඳහන් කළා.\nඑසේම, ඊයේ දිනයේදී පස්වරු 2.30 ත් සවස 6.30 ත් අතර පැයක කාලයක් සහ පස්වරු 6.30ත් රාත්‍රී 10.30ත් අතර විනාඩි 45ක කාලයක් කාණ්ඩ 4ක් යටතේ වශයෙන් විදුලිය කප්පාදුවක් සිදුකෙරුණා.\nපිවිතුරු හෙළ උරුමයේ කඩුවෙල ආසන ජන සභාව පිහිටුවීමේ අවස්ථාව අද බත්තරමුල්ලේදී පැවැත්වුණේ බලශක්ති අමාත්‍ය උදය ගම්මන්පිලගේ ප්‍රධානත්වයෙන්.\nකෙසේ වෙතත්, විදුලිය බිඳ වැටීම නිසා ඊට බාධා මතුවූ බවයි අප වාර්තාකරු සඳහන් කළේ.\nපසුව විදුලි ජනන යන්ත්‍රයක් උපයෝගි කරගෙන එම අවස්ථාවට විදුලිය සැපයුණා.\nමේ අතර, ට්විටර් පණිවුඩයක් නිකුත් කරමින් මහබැංකු අධිපති අජිත් නිවාඩ් කබ්රාල් පෙන්වා දුන්නේ ශ්‍රී ලංකාවේ ඉන්ධන මිල සංශෝධන බොහෝ කල් ප්‍රමාද වී ඇති බවයි.\nඑසේම, කලාපයේ සෙසු රටවල් රැසක් සමග සැසදීමේදී මෙරට ඉන්ධන මිල ඉතා අඩු මට්ටමක පවතින බව ද එම ට්විටර් පණිවුඩයේ දැක්වෙනවා.\nමේ අතර, පෙට්‍රල් මෙට්‍රික් ටොන් 37,300ක් රැගත් නෞකාවක් අද රාත්‍රියේ දිවයිනට ලඟා වන බව බලශක්ති අමාත්‍යංශය ප්‍රකාශ කළා.\nඑහි ලේකම්වරිය සඳහන් කළේ ඒ අනුව මේ වනවිට පවතින ඉන්ධන හිඟය මඟහැරී යනු ඇති බවයි.\nතවත් ඩීසල් මෙට්‍රික් ටොන් 37,500ක් රැගත් නෞකාවක් හෙට මෙරටට ළඟා වීමට නියමිත අතර ඒවාට අදාල මුදල් ලබා දීමේ කටයුතු සිදුකරමින් පවතින බවද ලේකම්වරිය සඳහන් කළා.\nඉන්ධන මිල ඉහළ දැමීමට අවසර ලබාදීම හෝ ඒ මත පනවා ඇති බදු ඉවත් කරන ලෙස මුදල් අමාත්‍යාංශයෙන් ඉල්ලීමක් කළ බව බලශක්ති අමාත්‍ය උදය ගම්මන්පිල මහතා ඊයේ සඳහන් කළා.\nකෙසේවෙතත් මුදල් අමාත්‍යංශයේ ජ්‍යේෂ්ඨ නිලධාරීයෙකු හිරු ප්‍රවෘත්ති අංශයට ප්‍රකාශ කළේ එවැනි ඉල්ලීමක් ඊයේ පස්වරුව වනතෙක් අමාත්‍යංශයට ලැබී නැති බවයි.\nමේ සම්බනධයෙන් අප අදත් බලශක්ති අමාත්‍ය උදය ගම්මන්පිල මහතාගෙන් විමසුවා.\nමේ අතර මෙරට ඉන්ධන මිල සම්බන්ධයෙන් මහබැංකු අධිපති අජිත් නිවාඩ් කබ්රාල් මහතා ට්විටර් පණිවුඩයක් නිකුත් කර තිබෙනවා.\nඉන් ඔහු සඳහන් කරන්නේ මෙරට ඉන්ධන මිල සංශෝධනයට දැන් බෝහෝ කල් ප්‍රමාද වී ඇති බවයි.\nඑසේම කලාපයේ සෙසු රටවල ඉන්ධන මිල ගණන්ද දක්වමින් මහ බැංකු අධිපතිවරයා පවසන්නේ මෙරට පෙට්‍රල් සහ ඩීසල් මිල කලාපයේ සමහර රටවල ඉන්ධන මිලට වඩා අඩකටත් අඩු බවයි.",
       "URL": "https://www.hirunews.lk/297458/විදුලි-කප්පාදුව-ගැන-මහජන-උපයෝගිතා-කොමිෂන්-සභාවේ-පරස්පර-මත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1346"
}