{
       "Source": "hirunews",
       "Timestamp": "Monday, 09 May 2016 - 8:05",
       "Headline": "මහියංගණයේදී ව්‍යාපාරිකයෙකු පැහැරගත් 10 දෙනෙකු අත්අඩංගුවට",
       "News Content": "මහියංගණය ප්‍රදේශයේදී ව්‍යාපාරිකයෙකු පැහැරගෙන යාමේ සිද්ධියකට සම්බන්ධ පුද්ගලයන් 10 දෙනෙකු අත්අඩංගුවට ගෙන තිබෙනවා.\nපොලීසිය ප්‍රකාශ කළේ ගතවූ දින 3 ක කාලය තුළ මෙම පිරිස අත්අඩංගුවට ගෙන ඇති බවයි.\nමීට දින හතරකට පෙර මෙලෙස පැහැරගැනීමට ලක්ව තිබුණේ මහියංගණය ප්‍රදේශයේ විදේශ රැකියා නියෝජිත ආයතනයක හිමිකරුවෙක්.\nවෑන් රථයකින් පැමිණි පිරිසක් මොහුට මරණ තර්ජනය කොට පැහැරගෙන ගොස් තිබූ බවටයි වාර්තාවුණේ.\nසිද්ධිය සම්බන්ධයෙන් මහියංගණය පොලීසියට ලද පැමිණිල්ලකට අනුව පරීක්ෂණ ආරම්භ කරනු ලැබුවා.\nකෙසේ වෙතත් පසුව වාර්තාවුණේ ව්‍යාපාරිකයා පැහැරගත් පිරිස පේරාදෙණිය පොලීසියෙන් අත්අඩංගුවට ගෙන ඇති බවයි.\nඅත්අඩංගුවට ගත් සැකකරුවන් තවත් විදේශ රැකියා නියෝජිත ආයතනයක පිරිසක් බවට අනාවරණ වී තිබෙනවා.\nමෙම නියෝජිත ආයතන දෙක අතර කළක් තිස්සේ පවතින ආරවුලක ප්‍රතිඵලයක් ලෙස පැහැරගැනීම සිදුව ඇති බව සඳහන්.\nව්‍යාපාරිකයා පැහැරගත් පිරිස ඔහු රැගෙන පේරාදෙණිය පොලීසියට ගොස් ඇති අතර පොලීසියට පවසා ඇත්තේ ව්‍යාපාරිකයාගෙන් සිදුවන අසාධාරණකම් ඉවසාගත නොහැකිව පැහැරගැනීම සිදුකළ බවයි.\nකෙසේ වෙතත් පුද්ගල පැහැරගැනීමේ චෝදනාව මත පේරාදෙණිය පොලීසියෙන් ඔවුන් අත්අඩංගුවට ගෙන තිබෙනවා.\nඅත්අඩංගුවට ගත් පිරිස අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතකර ඇති බවයි පොලීසිය වැඩිදුරටත් ප්‍රකාශ කළේ.",
       "URL": "https://www.hirunews.lk/132733/මහියංගණයේදී-ව්‍යාපාරිකයෙකු-පැහැරගත්-10-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5054"
}