{
       "Source": "hirunews",
       "Timestamp": "Thursday, 28 October 2021 - 10:43",
       "Headline": "වැලමිටියාවේ කුසලධම්ම නා හිමි ආදාහන පූජෝත්සවය පූර්ණ රාජ්‍ය අනුග්‍රහයෙන්",
       "News Content": "අපවත්වී වදාළ කැළණිය විශ්වවිද්‍යාලයේ  කුලපති, කොළඹ හලාවත දෙදිසාවේ ප්‍රධාන සංඝනායක අග්ගමහා පණ්ඩිත අතිපූජ්‍ය ආචාර්ය වැලමිටියාවේ කුසලධම්ම නාහිමියන්ගේ ආදාහන පූජෝත්සවය පූර්ණ රාජ්‍ය අනුග්‍රහය සහිතව ලබන ඉරිදා පැවැත්වීමට ජනාධිපති ගෝඨාභය රාජපක්ෂ උපදෙස් ලබා දී තිබෙනවා.\nජනාධිපති මාධ්‍ය අංශය සඳහන් කළේ, ස්වදේශ කටයුතු අමාත්‍යාංශය සහ බුද්ධශාසන අමාත්‍යාංශයේ ලේකම්වරුන් සමග සාකච්ඡා කිරීමෙන් පසු ජනාධිපතිවරයා අදාළ උපදෙස් ලබාදුන් බවයි.\nකැලණිය විශ්වවිද්‍යාලයේ කුලපති, පෑලියගොඩ විද්‍යාලංකාර මහා පරිවෙනාධිපති අචාර්ය අතිපූජ්‍ය වැලමිටියාවේ කුසලධම්ම මහා නාහිමියන් ඊයේ රාත්‍රී අපවත් වුණා.\nකොළඹ පිහිටි පෞද්ගලික රෝහලක ප්‍රතිකාර ලබමින් සිටියදී අපවත් වී වදාළ උන්වහන්සේගේ ශ්‍රී දේහය පිළිබඳ ආදාහන පූජෝත්සවය පූර්ණ රාජ්‍ය අනුග්‍රහයෙන් ඉරිදා සිදු කිරීමට නියමිතයි.\nමෙරට දහම් අධ්‍යාපනය නඟාසිටුවීම සහ එහි උන්නතිය වෙනුවෙන් කැප වී කටයුතු කළ සංඝ පිතෘන් වහන්සේ අතුරින් ප්‍රමුඛස්ථානයේ ලා සැලකෙන පැවිදි සඟරුවනක් වූ වැලමිටියාවේ කුසල ධම්ම නාහිමියන් කැලණිය විශ්වවිද්‍යාලයේ උප කුලපති ධුරය ද හෙබ වූ අතර, කොළඹ හලාවත දෙදිශාවේ ප්‍රධාන සංඝනායක ධුරයද දරණු ලැබුවා.\nපෑලියගොඩ විද්‍යාලංකාර පිරිවෙනේ 7 වැනි පරිවෙණාධිපති වූ උන්වහන්සේ සිදු කළ ආගමික, සමාජයීය හා අධ්‍යාපනික මෙහෙවර අතිමහත්.\nපලිහවඩන ආරච්චිලාගේ ජෝන් අප්පුහාමි සහ රත්නායක මුදියන්සේලාගේ ගුණමල් එතනා යන මව්පියන්ට දාව 1937 පෙබරවාරි 20 වැනි දා කුරුණෑගල වැලමිටියාව ග්‍රාමයේදී ජන්මලාභය ලැබූ කුසලධම්ම හිමියන්ගේ ගිහිකළ නාමය වූයේ පලිහවඩන ආරච්චිලාගේ ටිකිරි බණ්ඩාර යන්නයි.\nසොයුරු සොයුරියන් 7 දෙනෙකුගෙන් යුත් පවුලේ සිව්වැන්නා වූ ටිකිරි බණ්ඩාර කුල කුමරා කුඩා අවදියේ පටන් ආගමට දහමට දැක් වූ ලැදියාව නිසාම මව්පිය ආශිර්වාදයෙන් ඔහු 1950 වසරේදී සසුන්ගත වනවා.\n1954දී කිරිවන්තුඩුව ශ්‍රී පඤ්ඤාසාර නාහිමියන් සෙවණේ වැලමිටියාවේ කුසලධම්ම නමින් පැවිදි දිවියට ඇතුළත් වූ උන්වහන්සේ එතැන් පටන් සදහම් අධ්‍යාපනය වෙනුවෙන් උනන්දුවක් දැක්වූවා.\nනිසි වයස් සම්පූර්ණවීමෙන් පසු මල්වතු මහා විහාර උපෝසතාගාරයේදී උපසම්පදාව ලබන කුසලධම්ම හිමි විද්‍යාලංකාර සරසවියෙන් ප්‍රථම ගෞරව උපාධියද හිමිකර ගන්නට සමත් වනවා.\nසමස්ත ලංකා ශාසනාරක්ෂක බලමණ්ඩලය, බුද්ධ ශාසන කොමිෂන් සභාව ආදී බොහෝ මණ්ඩල හා ආයතන ගණනාවක ධුරයන් දරමින් ආගමට සහ සමාජයට අතිවිශාල සේවාවක් සිදුකිරීමට කුසලධම්ම හිමියන්ට හැකිවුණා.\nලෝක බෞද්ධ සංඝ සම්මේලනයේ උප සභාපතිවරයාද වූ අත්පූජ්‍ය කුසලධම්ම නාහිමියන් විදේශීය රටවලද සිය නාමය බබලවමින් ධර්ම ප්‍රචාරයට සුවිශේෂී නායකත්වයක් ලබාදුන්නා.\nවිවිධ සංවිධාන හා ආයතන රැසකින් ගෞරව උපාධි සම්මුති නාම රැසකින් පුද පදලද කුසලධම්ම හිමියෝ බුරුම රජයෙන් අග්ගමහා සද්ධම්ම ජෝතික ධජ ගෞරව නාමයෙන්ද පිදුම් ලැබුවා.\nවිචිත්‍ර ධර්ම කථිකත්වයක් හිමි උන්වහන්සේ දිවයිනේ විවිධ ප්‍ර දේශවල ධර්ම දේශනා සඳහා වැඩම කළ සිනහපිරි මුහුණින් සභා මැද බැබලු‍ණු වියත් පඬිරුවනක්.\nකලක් රෝගාතුරව සිටි කුසලධම්මි නාහිමියන් පෞද්ගලික රෝහලක ප්‍රතිකාර ලබමින් සිටියදී ඊයේ රාත්‍රියේ අපවත් වී වදාළා.\nඒවන විට උන්වහන්සේ පසුවුණේ 84 වැනි වියේයි.\nඅතිපූජ්‍ය වැලමිටියාවේ කුසලධම්ම නාහිමියන්ගේ ශ්‍රී දේහය අද පස්වරුවේ පෑලියගොඩ විද්‍යාලංකර පිරිවෙන වෙත රිය පෙරහරකින් වැඩම කරවීමට නියමිතයි.\nමේ අතර, අපවත්වී වදාළ අතිපුජ්‍ය වැලමිටියාවේ කුසලධම්ම නාහිමියන්ගේ ආදහන පූජෝත්සවය පූර්ණ රාජ්‍ය අනුග්‍රහ යෙන් පැවැත්වීමට ජනාධිපති ගෝඨාභය රාජපක්ෂ මහතා උපදෙස් ලබාදී තිබෙනවා.\nඑමෙන්ම බෞද්ධ අධ්‍යාපනය නඟා සිටුවමින් සම්බුද්ධ ශාසනයට අනුපමේය මෙහෙයක් ඉටුකළ උන්වහන්සේගේ අපවත්වීම සම්බන්ධයෙන් තමා සංවේගයට පත්වූ බවයි ජනාධිපති ගෝඨාභය රාජපක්ෂ මහතා ට්විටර් පණිවුඩයක් නිකුත් කරමින් සඳහන් කර ඇත්තේ.",
       "URL": "https://www.hirunews.lk/286268/වැලමිටියාවේ-කුසලධම්ම-නා-හිමි-ආදාහන-පූජෝත්සවය-පූර්ණ-රාජ්‍ය-අනුග්‍රහයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1600"
}