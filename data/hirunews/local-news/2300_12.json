{
       "Source": "hirunews",
       "Timestamp": "Wednesday, 02 December 2020 - 7:21",
       "Headline": "‘බුරවි’ සුළි කුණාටුව අද සන්ධ්‍යාවේ නැගෙනහිර වෙරළින් දිවයිනට (වීඩියෝ)",
       "News Content": "නිරිත දිග බෙංගාල බොක්ක මුහුදු ප්‍රදේශයේ පවතින බුරවි සුළි කුණාටුව ඊයේ මධ්‍යම රාත්‍රිය වනවිට ත්‍රිකුණාමලයට කිලෝමීටර් 330 ක් නැගෙනහිරට බරව ගිනිකොන දෙසින් ස්ථානගතව පැවතුණු බව කාලගුණ විද්‍යා දෙපාර්තමේන්තුව ප්‍රකාශ කළා.\nඑම පද්ධතිය බටහිරට නැඹුරුව වයඹ දෙසට ගමන් කර මඩකලපුව සහ පේදුරුතුඩුව අතරින් ත්‍රිකුණාමලයට ආසන්නව ශ්‍රී ලංකාවේ නැගෙනහිර වෙරළට අද සවස් කාලයේදී හෝ රාත්‍රි කාලයේදී ඇතුළුවනු ඇතැයි බලාපොරොත්තු වනවා.\nසුළි කුණාටුව සමඟ පැමිණෙන සුළඟේ වේගය පැයට කිලෝමීටර් 75 ත්, 85 ත් පමණ වන අතර, ඇතැම් විට එය පැයට කිලෝමීටර් 95 දක්වා වැඩිවනු ඇති.\nමෙය ක්‍රමයෙන් බටහිර දෙසට ගමන් කර මන්නාරම් බොක්ක වෙත පැමිණෙනු ඇතැයි බලාපොරොත්තු වන බව කාලගුණ විද්‍යා දෙපාර්තමේන්තුවේ අධ්‍යක්ෂිකා ශිරෝමනී ජයවර්ධන ප්‍රකාශ කළා. මෙම සුළි කුණාටුව හේතුවෙන් නැගෙනහිර, උතුර, උතුරු මැද, වයඹ, මධ්‍යම සහ සබරගමුව පළාත්වලට වැසි ඇතිවන අතර, ඇතැම් ස්ථානවලට මිලිමීටර් 200 ඉක්මවන ඉතා තද වැසි ඇතිවිය හැකි බවයි ඇය වැඩිදුරටත් කියා සිටියේ.\nමෙරටට බලපා හැකි සුළි කුණාටු තත්ත්වය හේතුවෙන් නැවත දැනුම් දෙනතුරු දිවයින වටා මුහුදු ප්‍රදේශවල ධීවර හා නාවික කටයුතු වලින් වළකින ලෙසයි ධීවර දෙපාර්තමේන්තුව දැනුම් දෙන්නේ. එමෙන්ම, අවදානම් මුහුදු ප්‍රදේශවල ධීවර කටයුතුවල යෙදී සිටින පිරිසට හැකි ඉක්මනින් ගොඩබිමට හෝ ආරක්ෂිත ස්ථානයක් වෙත පැමිණෙන ලෙස දැනුම්දීමක් කෙරෙනවා.\nමේ අතර, කාලගුණ විද්‍යා දෙපාර්තමේන්තුව කර ඇති මෙම නිවේදනයට අනුව නැගෙනහිර පළාතේ සියලු පාසල් අද සිට ලබන සිකුරාදා දක්වා දින 3 ක් වසා තබන බව නැගෙනහිර පළාත් ආණ්ඩුකාර අනුරාධා යහම්පත් ප්‍රකාශ කළා. සුළි කුණාටුවක් ඇති වුවහොත් ඉන් පීඩාවට පත්වන ජනතාවට අවතැන් කඳවුරු ලෙස පාසල් භාවිතා කිරිමට සිදුවන බැවින් මෙම තීරණය ගත් බවයි ආණ්ඩුකාරවරිය සඳහන් කළේ.",
       "URL": "https://www.hirunews.lk/256105/බුරවි-සුළි-කුණාටුව-අද-සන්ධ්‍යාවේ-නැගෙනහිර-වෙරළින්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2300"
}