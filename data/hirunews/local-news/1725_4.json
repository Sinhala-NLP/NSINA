{
       "Source": "hirunews",
       "Timestamp": "Sunday, 29 August 2021 - 7:54",
       "Headline": "පැරණි රියදුරු බලපත්‍රවල තොරතුරු පරිඝණක ගත කිරිම කඩිනමින්",
       "News Content": "පැරණි රියදුරු බලපත්‍ර වලට අදාලව දැනට සුරක්ෂිතව පවතින ලෙජර් පොත්වල සටහන් කර ඇති තොරතුරු පරිඝණක පද්ධති වලට එක් කිරීමේ කටයුතු මේ වන විට ආරම්භ කර ඇති බව මෝටර් රථ ප්‍රවාහන දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ ඉන් අනතුරුව දැනට කාණ්ඩ කිහිපයක් යටතේ පවතින රියදුරු බලපත්‍ර සියල්ල එක් කාණ්ඩයකට අයත් වලංගු බලපත්‍ර බවට පත් කිරීමට පියවර ගන්නා බවයි.\n2009 වසරේදී, මෝටර් රථ ප්‍රවාහන දෙපාර්තමේන්තුවේ පරිඝණක පද්ධතිය ස්ථාපිත කිරීමට පෙර නිකුත් කර ඇති රියදුරු බලපත්‍ර වල තොරතුරු එම පරිඝණක පද්ධතියේ නොමැතිවීම හේතුවෙන් ගැටලු රැසක් හටගෙන තිබෙනවා.\nඒ පැරණි රියදුරු බලපත්‍රයක් අස්ථානගත වූ ඇතැම් පුද්ගලයන්ට නැවත එය සකසා ගැනීමට අවශ්‍ය තොරතුරු දෙපාර්තමේන්තුව සතුව නොමැති වීම හේතුවෙන්.\nඊට හේතු වී ඇත්තේ 2009ට පෙර නිකුත් කර ඇති පැරණි රියදුරු බලපත්‍රවල තොරතුරු සටහන් කර ඇති ලෙජර් පොත්, මෝටර් රථ ප්‍රවාහන දෙපාර්තමේන්තුවේ ලේඛනාගාරය තුලදී මීයන් සහ වේයන් විසින් විනාශ කර තිබීමයි.\nඉතා පැරණි ලෙජර් පොත් දිරාපත් වී යාම හේතුවෙන්ද පැරණි රියදුරු බලපත්‍ර වල තොරතුරු සොයා ගැනීම දුෂ්කර වී තිබෙනවා.\nඒ අනුව, එලෙස තොරතුරු සොයා ගත නොහැකි පැරණි රියදුරු බලපත්‍රයක් අස්ථානගතවූ අයෙකුට සිදුවන්නේ නැවත නව රියදුරු බලපත්‍රයක් සකසා ගැනීමයි.\nකෙසේ වෙතත් පරිඝණක පද්ධතියට තොරතුරු එක් කිරීම සඳහා ලේඛනාගාරයේ තවදුරටත් සුරක්ෂිතව පවතින ලෙජර් පොත් වෙන් කර ගෙන ඇති බවයි මෝටර් රථ ප්‍රවාහන දෙපාර්තමේන්තුව සඳහන් කළේ.",
       "URL": "https://www.hirunews.lk/280833/පැරණි-රියදුරු-බලපත්‍රවල-තොරතුරු-පරිඝණක-ගත-කිරිම-කඩිනමින්",
       "Category": "Local News",
       "Parent URL": "https://www.hirunews.lk/local-news.php?pageID=1725"
}