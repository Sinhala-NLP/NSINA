{
       "Source": "hirunews",
       "Timestamp": "Wednesday, 06 July 2022 - 15:30",
       "Headline": "නව කොවිඩ් ප්‍රභේද පැතිරීමේ අවදානමක්, 4 වැනි එන්නත ගන්න - විශේෂඥ වෛද්‍යවරු අවධාරණය කරයි",
       "News Content": "නව ප්‍රභේද සමග නැවත වතාවක් කොවිඩ් රෝගය මතු වීමේ අවදානමක් උද්ගතව ඇති බැවින් ඉන් මිදීමේ හොඳම ක්‍රමය එන්නත් මාත්‍රා 4ම ලබා ගැනීම බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන මහතා අවධාරණය කරනවා.\nඔහු මේ බව සඳහන් කළේ \"කොවිඩ් උවදුර ඉවර නෑ, 4 වැනි එන්නත ගනිමු\" මැයෙන් රජයේ ප්‍රවෘත්ති දෙපාර්තමේන්තුව සංවිධාන කළ ප්‍රවෘත්ති සාකච්ඡාවට එක් වෙමින්.\n“පළමු එන්නත ලබා ගත් පසුව 4 වන එන්නත ලබා ගන්නා ලෙස අප මීට පෙරත් ඉල්ලීමක් කළා. ඒ වන විටත් අවුරුදු 20 ට වැඩි පුද්ගලයින් සියයට 97ක් හා සියයට 100ක් අතර සංඛ්‍යාවක් ප්‍රාථමික එන්නත් ලබා ගෙන තිබුණා. පළමු එන්නත ලබා ගෙන තිබුණේ මිලියන 7.9ක පිරිසක් පමණි. 4 වැනි එන්නත ලබා ගන්නා ලෙස ජනතාවට ආයාචනා කළා. මේ වන විට කොවිඩ් නව ප්‍රභේද මතුවීමත් සමග ඇති වන අවදානමෙන් මිදෙන්න 4 වන එන්නත අවුරුදු 20ට වැඩි සියලුම දෙනා ලබා ගත යුතුයි”\nඅසේල ගුණවර්ධන මහතා අවධාරණය කළා.\nඑන්නත් 4 ම ගැනීමෙන් කොවිඩ් රෝගයට ගොදුරු වීමේ අවදානම අඩු වීම, රෝගය වැළඳුන ද දරුණු රෝග තත්ත්වයට පැමිණීමේ හා මරණයට පත්වීමේ අවදානම අඩු බවයි විශේෂඥ වෛද්‍යවරයා පෙන්වා දුන්නේ.\nඅවුරුදු 60 ට වැඩි සියලුම දෙනාත් විදේශගත වීමට බලාපොරොත්තු වන සියලු දෙනාමත් මෙම එන්නත අනිවාර්යයෙන්ම ලබා ගත යුතුයි.\nමෙම එන්නත් රජයේ සියලුම රෝහල්වලින්, සෞඛ්‍ය වෛද්‍ය නිලධාරි කාර්යාලවලින් හා නම් කරන ලද එන්නත් මධ්‍යස්ථාන වලින් ලබා ගැනීමේ හැකියාව පවතිනවා.\nවර්තමානයේ රටේ පවතින තත්ත්වය මත එන්නත් ලබා ගැනීමේ දවස් සීමා කිරීම හෝ නම් කරන ලද දිනවල පමණක් ලබා දීම සිදු කළ හැකි බවත් ඒ ආයතන වලින් විමසා එන්නත් ගැනීමට කටයුතු කළ යුතු බවත් අසේල ගුණවර්ධන මහතා සඳහන් කළා.\nමෙම සාකච්ඡාවට එක් වූ වසංගත රෝග ප්‍රධාන විද්‍යාඥ සමිත ගිනිගේ මහතා සඳහන් කළේ කොවිඩ් වසංගතය ගෝලීය වශයෙන් තවම පහව ගොස් නැති බවත්, ඕනෑම අවස්ථාවක අධි වසංගත තත්ත්වයක් ඇති වීමේ හැකියාව පවතින බවයි.\n\"පසුගිය සති 3 ඇතුළත ලෝකයේ රෝගීන් යම් වශයෙන් වැඩි වීමක් දක්නට ලැබෙනවා. ශ්‍රී ලංකාවේ දෛනික රෝගීන් 10ත් 15ත් අතර සංඛ්‍යාවක් හා මරණ සතියකට 1ක් වශයෙන් දැනට වාර්තා වෙනවා. වර්ධක මාත්‍රාව මිලියන 14.4ක් ඉලක්ක ගත වෙලා තියෙන අතර තව මිලියන 6ක් පමණ ලබා ගෙන නෑ. මෙවැනි තත්ත්වයක් මත නව ප්‍රභේද මතු වුවහොත් අවදානම් තත්ත්වයක් තිබෙනවා\"\nසමිත ගිනිගේ මහතා පෙන්වා එලෙස ප්‍රකාශ කළා.\n\"පාසල් දරුවන්ට ද දෙවන මාත්‍රාව නිර්දේශ කර තියෙනවා. නමුත් පාසල් දරුවන් ඉතා සුළු පිරිසක් පමණයි පළමු මාත්‍රාව ලබා ගෙන තියෙන්නේ. වයස අවුරුදු 12 ත් 15 ත් අතර තවමත් මිලියන 1ක් පමණ දරුවන් එන්නත ලබා ගෙන නෑ\" යනුවෙන් ඔහු සඳහන් කරනවා.\nශ්‍රී ජයවර්ධනපුර විශ්වවිද්‍යාලයේ ප්‍රතිශක්තිවේදී හා අනුක ජීවවිද්‍යා අංශයේ මහාචාර්ය නිලීකා මලවිගේ මහත්මිය මෙහිදී සඳහන් කළේ ජනවාරි පෙබරවාරි මාසවල ඔමික්‍රොන් ප්‍රභේදය ඉතාමත් දරුණු ලෙස ශ්‍රී ලංකාව තුළ පැතිර ගිය බවයි.\nඔමික්‍රෝන් ප්‍රභේදය ඩෙල්ටා ප්‍රභේදය මෙන් භයානක නොවූයේ සියයට 70ක් පමණ පිරිසක් ඒ වන විට ප්‍රාථමික එන්නත් මාත්‍රා දෙකම ගෙන තිබීම හේතුවෙන් බව ද ඇය සඳහන් කරනවා. ඩෙල්ටා ප්‍රභේදය සමග සසඳන විට මියගිය සංඛාව ද ඉතා අඩු වුනා. එහෙම වුනේ සාර්ථක එන්නත්කරණයක් සිදු වුන නිසයි. නව කොවිඩ් ප්‍රභේද හට ගැනීම ලෝකයේ නිතරම සිදු වනවා. සමහර රටවලට මෙම ප්‍රභේද අහිතකර ලෙස බලපාන්නේ ජනගහණය තුළ ඇති ප්‍රතිශක්තිකරණය මත බව මහාචාර්යවරිය පෙන්වා දී තිබෙනවා\nඑන්නත් ගැනීමෙන් පැතිරෙන නව ප්‍රභේද වැළඳීමේ අවදානම අඩු බව පවසන මහාචාර්යවරිය රට තුළ පවතින වත්මන් තත්ත්වය මත සුළු රෝහල් ගතකිරීමක් පවා දරා ගන්නට මේ වන විට හැකියාවක් නොමැති නිසා හැකිතාත් එන්නත් 4ම ලබා ලබා ගන්නා ලෙසටයි ඉල්ලා සිටියේ.",
       "URL": "https://www.hirunews.lk/309229/නව-කොවිඩ්-ප්‍රභේද-පැතිරීමේ-අවදානමක්-4-වැනි-එන්නත-ගන්න-විශේෂඥ-වෛද්‍යවරු-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1042"
}