{
       "Source": "hirunews",
       "Timestamp": "Thursday, 15 June 2017 - 15:32",
       "Headline": "නානුඔය පොලිස් ස්ථානාධිපතිවරයාට මාරුවක්",
       "News Content": "නුවරඑළිය - නානුඔය නගරයේදී ටිපර් රථයක ගැටී 7 හැවිරිදි පාසල් දැරියක් මියයාමෙන් පසුව ඇති වූ උණුසුම් තත්ත්වයත් සමග නානුඔය පොලිස් ස්ථානාධිපතිවරයා තාවකාලිකව නුවරඑළියට ස්ථානමාරු කර යවා තිබෙනවා.\nප්‍රදේශය භාර උසස් පොලිස් නිලධාරියෙකුු හිරු ප්‍රවෘත්ති අංශයට සදහන් කළේ සිද්ධියට අදාළව තවත් පොලිස් නිලධාරින් කිහිපදෙනෙකු පිළිබදව විමර්ශනයක් ආරම්භ කර ඇති බවයි.\nනානුඔය - රදැල්ල ප්‍රදේශයේ පදිංචි 7 හැවිරිදි දෙව්මිණි ආකර්ශා නම් අදාළ දැරිය අද (15) උදෑසන පාසල් යාමට පැමිණි අවස්ථාවේදී කහඉර මතදී ටිපර් රථයක ගැටී ජීවිතක්ෂයට පත්වුණා.\nපසුව ප්‍රදේශවාසීන් කලහකාරීව හැසිරුණු අතර, ටිපර් රථය ද ගිනි තබා විනාශ කළා.\nඔවුන් නුවරඑළිය - හැටන් ප්‍රධාන මාර්ගය නානුඔය ප්‍රදේශයෙන් අවහිර කරමින්  උද්ඝෝෂනයේ නිරතවීම හේතුවෙන් එම මාර්ගයේ ගමනාගමන කටයුතුවලට බාධා එල්ල වූ බවයි අප වාර්තාකරු ප්‍රකාශ කළේ. පසුව ප්‍රදේශයට පොලිස් විශේෂ කාර්ය බලකාය ද කැදවා තිබුණා.\nවිරෝධතාකරුවන් අනතුර සිදුවූ ස්ථානයේ රැඳී සිටීම හේතුවෙන් මහේස්ත්‍රාත් පරීක්ෂණය පැවැත්වීම සඳහා පැමිණි නුවරඑළිය මහේස්ත්‍රාත් අයි.ආර්.ඩී. සිල්වාද නැවත හැරී ගොස් තිබුණා.\nනානුඔය නගරයේ කඩසාප්පු සියල්ලද වසා දමා තිබූ බවයි ප්‍රදේශයේ හිරු වාර්තාකරු සඳහන් කළේ.\nනානුඔය සර් ජේම්ස් පීරිස් විද්‍යාලයේ ඉගෙනුම ලබන දැරිය නිවසේ සිට බස් රථයෙන් පැමිණ පාසලට යෑම සඳහා විදුහල අසල ඇති කහ ඉර මතින් පාර මාරුවීමට උත්සාහ කළ අවස්ථාවේදීයි මෙම අනතුරට මුහුණදී ඇත්තේ.\nඅනතුරෙන් පසුව, ටිපර් රථයේ රියදුරා සහ සහායකයා එම ස්ථානයෙන් පලාගොස් පොලිසියට භාර වී තිබුණා.\nපොලිසිය සඳහන් කළේ අනතුරට සම්බන්ධ ලොරියේ රියදුරා ලබන 28 වනදා දක්වා රක්ෂිත බන්ධනාගාර ගතකර ඇති බවයි.\nනුවරඑළිය මහේස්ත්‍රාත් අධිකරණයයි නියෝගය ලබාදුන්නේ.\nමියගිය දැරියගේ දේහය පශ්චාත් මරණ පරීක්ෂණයෙන් පසු ඥාතීන්ට භාරදීමට නියමිතයි.",
       "URL": "https://www.hirunews.lk/163630/නානුඔය-පොලිස්-ස්ථානාධිපතිවරයාට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=4468"
}