{
       "Source": "hirunews",
       "Timestamp": "Monday, 03 April 2023 - 6:43",
       "Headline": "හොර අත්සන් ගසා කටුගස්තොට ශා: ආන්තෝනියට සිසුන් අරන් - විමර්ශනයකුත් ඇරඹෙයි",
       "News Content": "අධ්‍යාපන අතිරේක ලේකම්වරයාගේ අත්සන ව්‍යාජ අයුරින් යොදා ප්‍රධාන පෙලේ ජාතික පාසලකට සිසුන් ඇතුළත් කරගැනීමේ පුවතක් වාර්තා වනවා.\nසති අන්තයේ නිකුත් වන ජාතික පුවත්පතක්\nවාර්තා කර ඇත්තේ මෙම කූඨ හා වංචනික ක්‍රියාව සිදුව ඇත්තේ මහනුවර ප්‍රධාන පෙලේ පාසලක් වන කටුගස්තොට ශාන්ත අන්තෝනි බාලිකා විද්‍යාලයේ බවයි.\nඑමෙන්ම හොර අත්සන් යොදා ඇතුළත් කරගත් දරුවන් 17 දෙනාට අමතරව තවත් දරුවන් 180 දෙනෙකුත් චක්‍රලේඛයට පිටින් අරන් බවයි හෙළිව ඇත්තේ.\nමේ බව සඳහන් කරමින් අධ්‍යාපන අතිරේක ලේකම් (ගුණාත්මක සංවර්ධනය හා අධ්‍යාපන ප්‍රතිසංස්කරණ) එච්.යූ. ප්‍රේමතිලකගේ පැමිණිල්ලෙන් පසුවයි මෙම සිදුවීම් සම්බන්ධයෙන් අධ්‍යාපන බලධාරින් විමර්ශන ආරම්භ කර ඇත්තේ.\nමෙම විගණන පරීක්ෂණයේ දී තවදුරටත් අනාවරණය වී ඇත්තේ 2018-2021 වර්ෂවල දී 2,3,4,7,8 හා 9 ශ්‍රේණිවලට දරුවන් ඇතුළත් කරගෙන ඇත්තේ මෙලෙස ව්‍යාජ අත්සන් යොදා බවයි.\nදරුවන් පාසලට ඇතුළත් කරගැනීමේ සෘජු ලිපි යොමුව තිබී ඇත්තේ ද විදුහල්පතිනිය වෙත බවටත් හෙළි ව තිබෙනවා.\nඑමෙන්ම දරුවන් ඇතුළත් කරගැනීම සඳහා අධ්‍යාපන අතිරේක ලේකම්වරයාගේ අත්සන ව්‍යාජව යොදා නිකුත් කළ ලිපි ශීර්ෂ ද අධ්‍යාපන අමාත්‍යාංශයේ නිල ලිපි ශීර්ෂ නොවන බවටත් අනාවරණය වී ඇති බවයි එම සති අන්ත පුවත්පත වාර්තා කර ඇත්තේ.\nදරුවන්ගේ භාරකරුවන් ලෙස යොදා ඇති දෙමව්පියන්ගේ නාමයන් හා තනතුරු ද ව්‍යාජ ඒවා බවත් මෙම සිදුවීම සම්බන්ධයෙන් මේ වනවිට මධ්‍යම පළාත් අධ්‍යාපන අමාත්‍යාංශය ද විශේෂ විමර්ශනයක් ආරම්භ කර ඇති බවත් වාර්තා වනවා.",
       "URL": "https://www.hirunews.lk/331570/හොර-අත්සන්-ගසා-කටුගස්තොට-ශා-ආන්තෝනියට-සිසුන්-අරන්-විමර්ශනයකුත්-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=438"
}