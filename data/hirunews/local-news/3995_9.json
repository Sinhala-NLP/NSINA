{
       "Source": "hirunews",
       "Timestamp": "Wednesday, 11 April 2018 - 13:08",
       "Headline": "දෙමළ සන්ධානයේ තීරණයට විග්නේෂ්වරන්ගෙන් පිලිතුරු",
       "News Content": "තමන් යළි මහ ඇමති ධුරය සඳහා තරඟ කළ යුතු බවට ජනතාවගෙන් ඉල්ලීම් ඉදිරිපත්ව ඇති බව උතුර පළාත් ප්‍රධාන අමාත්‍ය සී.වී.විග්නේෂ්වරන් පවසනවා.\nකෙසේ වෙතත්, නව දේශපාලන පක්ෂයක් බිහි කළ යුතු ද යන්න සම්බන්ධයෙන් මෙතෙක් තීරණය ගෙන නොමැති බවයි ඔහු සඳහන් කළේ.\nසතිපතා මාධ්‍යවේදීන් නගන ප්‍රශ්නවලට පිළිතුරු ලබාදෙමින් උතුර පළාත් ප්‍රධාන අමාත්‍යවරයා මේ බව ප්‍රකාශ කර තිබෙනවා.\nසී.වී විග්නේෂ්වරන්ට යළි ප්‍රධාන අමාත්‍ය අපේක්ෂකත්වය ලබාදීමට දෙමළ ජාතික සන්ධානය අදහස් නොකරන බව එහි මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් පසුගියදා ප්‍රකාශ කළා.\nඋතුර පළාත් ප්‍රධාන අමාත්‍ය සී.වී.විග්නේෂ්වරන් ප්‍රකාශ කළේ දෙමළ ජාතික සන්ධානය නියෝජනය කරන පක්ෂ ප්‍රතිපත්තිමය කරුණු මත පිහිටා කටයුතු කරන්නේ ද යන්න සම්බන්ධයෙන් ගැටලූ පවතින බවයි.\nදෙමළ ජාතික සන්ධානය දෙකඩ කිරීමට තමන් කටයුතු කර නොමැති බව පවසන ප්‍රධාන අමාත්‍යවරයා පක්ෂය තුළ පවතින අඩුපාඩු සහ වැරදි පෙන්වාදෙමින් ජනතාවගේ ඉල්ලීම මත ඉදිරියට දේශපාලනය සිදුකරන බව ද සඳහන් කළා.\nමේ අතර, පෞද්ගලික සංචාරයක් සඳහා උතුර පළාත් ප්‍රධාන අමාත්‍යවරයා ඊයේ (10) ඉන්දියාව බලා පිටත්ව ගිය අතර, ඒ හේතුවෙන් උතුර පළාත් වැඩබලන ප්‍රධාන අමාත්‍යවරයා ලෙස අධ්‍යාපන අමාත්‍ය ආචාර්ය කේ.සර්වේෂ්වරන් අද (11) පළාත් ආණ්ඩුකාර රෙජිනෝල්ඩ් කුරේ ඉදිරියේ දිවුරුම් දෙනු ලැබුවා.",
       "URL": "https://www.hirunews.lk/188167/දෙමළ-සන්ධානයේ-තීරණයට-විග්නේෂ්වරන්ගෙන්-පිලිතුරු",
       "Category": "Local News",
       "Parent URL": "https://www.hirunews.lk/local-news.php?pageID=3995"
}