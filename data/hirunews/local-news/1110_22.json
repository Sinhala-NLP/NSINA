{
       "Source": "hirunews",
       "Timestamp": "Wednesday, 08 June 2022 - 12:00",
       "Headline": "ශ්‍රී ලාංකේය ප්‍රවෘත්ති ඡායාරූප කලාවේ දැවැන්තයෙක් දිවි දිවිසැරිය නිම කරයි",
       "News Content": "ප්‍රවීණ ඡායාරූප ශිල්පී සේන විදානගම අද අළුයම සිය නිවසේදී අභාවප්‍රාප්ත වී තිබෙනවා\nමෙරට මුද්‍රිත මාධ්‍ය ඡායාරූප කලාවේ නොමැකෙන සටහන් තැබූ මෙම අති විශිෂ්ඨ ඡායාරූප ශිල්පියා සිය දිවි සැරිය නිම කරන විට 76 වැනි වියේ පසු වුණා.\n1987 ජුලි මස හිටපු ඉන්දීය අග්‍රාමාත්‍ය රජීව් ගාන්ධි ඉන්දු ලංකා ගිවිසුම් අත්සන් තැබීම සඳහා ශ්‍රී ලංකාවේ නිල සංචාරයක් සිදු කළ අතර එහිදී ඔහුට නාවික හමුදා සෙබළෙකු විසින් හමුදා උත්තමාචාර පෙළපාලිය අතරතුර එල්ල කරනු ලැබූ අනපේක්ෂිත ප්‍රහාරය සිය කැමරාවේ සටහන් කරගත් එකම ඡායාරූප ජනමාධ්‍යවේදීයා වූයේ සේන විදානගමයි.\nඑම සිදුවීම එවකට මෙරට ජනාධිපති ජේ. ආර්. ජයවර්ධන විසින් \"අධික හිරු එළිය නිසා ඇතිවූ තාපය හේතුවෙන් ගාන්ධි අග්‍රාමාත්‍යවරයා ක්ලාන්ත වී වැටීමට ගිය බවට\", \" It's not a gun stroke, it's a sun stroke\" ලෙස අර්ථ දැක්වීමට දැරූ වෑයම බිඳහෙළු ප්‍රධාන ම සාක්ෂිය වූයේ සේන විදානගම ගේ කැමරා කාචයේ සටහන් වූ මෙම ඓතිහාසික ඡායාරූපයයි.\nදශක පහකට අධික කාලයක් පුරා සේන විදානගම විසින් ශ්‍රී ලංකා ඉතිහාසයේ වැදගත් සංධිස්ථාන සිය ගණනක මතක සේයාරුවට හසු කරගෙන ඇති අතර මෙම ඡායාරූපය එහි අග්‍රඵලයයි.\nඅද මෙන් තාක්ෂණික ක්‍රමෝපාය බහුල නොවූ යුගයක සිමීත පහසුකම් සහ අසීරු තත්ත්වයන් යටතේ ඔහු මෙරට පුවත්පත් කලාවට සහ ප්‍රංශ පුවත් සේවය හරහා ශ්‍රී ලංකාවේ තත්ත්වය සෙසු ලෝකයා වෙත දැනුවත් කිරීමට දැරූ උත්සාහය ඉතා ප්‍රශස්තයි.\nදේශීය මෙන්ම විදේශීය ජනමාධ්‍ය ආයතන කිහිපයකම ජ්‍යෙෂ්ඨ ඡායාරූප ශිල්පියකු ලෙසින් සේවය කළ සේන විදානගම, සිය රාජකාරියෙන් ඉසිඹු ලැබ විශ්‍රාම සුවයෙන් කල් ගෙවනා අතරතුර, සිය දිවිසැරිය නිමා කර කලා.\nමෙම විශිෂ්ට ඡායාරූප ශිල්පියාගේ අවසන් කටයුතු ජුනි මස 9 වැනිදා වැලිසර පොදු සුසාන භූමියේදී පස්වරු 6ට සිදු කෙරෙන්නේ තමා මිය ගිය පසු මෘත දේහය පැය 24 ක් ඇතුළත අවසන් කටයුතු කළ යුතුයි යන කැමැත්තට ඉඩ දෙමින්.\nඅද පස්වරුවේ සිට සේන විදානගම ගේ දේහය අංක 57/21 නිදහස් මාවත, හෙට්ටියාවත්ත, ඇලපිටිවල, රාගම නිවසේ මහජන ගෞරවය සඳහා තැන්පත්කර තිබෙනවා.",
       "URL": "https://www.hirunews.lk/306553/ශ්‍රී-ලාංකේය-ප්‍රවෘත්ති-ඡායාරූප-කලාවේ-දැවැන්තයෙක්-දිවි-දිවිසැරිය-නිම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1110"
}