{
       "Source": "hirunews",
       "Timestamp": "Saturday, 23 September 2017 - 16:36",
       "Headline": "වස්ගමුව රක්ෂිතයේ විශේෂ මෙහෙයුමක්",
       "News Content": "අද උදෑසන 7.15 සිට පස්වරු 2.15 දක්වා වස්ගමුව රක්ෂිතයේ විශේෂ සෝදිසි මෙහෙයුමක් ක්‍රියාත්මක කර තිබෙනවා.\nවස්ගමුව ජාතික වනෝද්‍යානයේ වනජීවී නිලධාරීන්ට අයත් අවි ආයුධ ගබඩාවෙන් අවි සොරකම් කිරීමේ සිද්ධියට අදාළවයි මෙම මෙහෙයුම සිදුකර ඇත්තේ.\nඊට සහකාර පොලිස් අධිකාරීවරයෙකුගේ මෙහෙයවීමෙන් පොලිස් නිලධාරීන් 29 දෙනෙකු සහ විශේෂ කාර්ය බලකා නිලධාරීන් 26 දෙනෙකු සහභාගී වී තිබෙනවා.\nපොලිසිය සඳහන් කළේ මෙම ආයුධ සොරකම සම්බන්ධයෙන් බුද්ධි අංශ නිලධාරීන් ද යොදවා පොලිස් කණ්ඩායම් 4 ක් ඔස්සේ විමර්ශණ සිදු කෙරෙමින් පවතින බවයි.\nආයුධ ගබඩාවේ තිබූ ටී.56 ගිනි අවියක්, රිපීටර් වර්ගයේ ගිනි අවි දෙකක් සහ බෝර 12 පතොරම් තුවක්කු දෙකක් මෙන්ම ටී 56 මැගසින් 2ක් සහ ඊට යොදන උණ්ඩ 5ක් ද මෙලෙස පැහැර ගෙන ගොස් තිබුණා.\nසිද්ධිය වන අවස්ථාවේ ආයුධ ගබඩාවේ ගිනි අවි 10 කට ආසන්න සංඛ්‍යාවක් ගබඩා කර තිබූ බවයි වස්ගමුව ජාතික වනෝද්‍යානයේ නිලධාරියෙකු සඳහන් කළේ.",
       "URL": "https://www.hirunews.lk/171675/වස්ගමුව-රක්ෂිතයේ-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4307"
}