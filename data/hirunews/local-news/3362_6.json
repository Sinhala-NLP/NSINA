{
       "Source": "hirunews",
       "Timestamp": "Wednesday, 08 May 2019 - 16:02",
       "Headline": "පාසල් කටයුතුවලට බාධා සිදුකරන ප්‍රකාශවලට එරෙහිව විනයානුකූල පියවර",
       "News Content": "විවිධ දේශපාලන අරමුණු සහ පෞද්ගලික කරුණු මත පදනම්ව යම් කණ්ඩායම් විසින් පාසල් කටයුතුවලට බාධාවන අන්දමින් සිදුකරන ප්‍රකාශවලට එරෙහිව විනයානුකූල පියවර ගැනීමට අධ්‍යාපන අමාත්‍යාංශය තීරණය කර තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ ඇතැම් පාසල්වල විදුහල්පතිවරුන් සහ ගුරුවරුන් දරුවන්ට පාසල් නොපැමිණෙන ලෙසට බලපෑම් කරන බවට පැමිණීලි ලැබී ඇති බවයි.\nඑවැනි පුද්ගලයන් සහ කණ්ඩායම් සම්බන්ධයෙන් අපරාධ පරීක්ෂණ දෙපාර්තමේන්තුවට තොරතුරු ලබාදෙන බවද අධ්‍යාපන අමාත්‍යාංශය ප්‍රකාශ කළා.\nසිසුන්ගේ පැමිණීමේ අඩුවක් පැවතියද අධ්‍යයන කටයුතු සාමාන්‍ය පරිදි සිදුකරන ලෙසට අධ්‍යාපන අමාත්‍යාංශය පාසල් ප්‍රධානීන් වෙත උපදෙස් ලබාදී තිබෙනවා.\nමේ අතර අදත් පාසල්වලට සිසුන් පැමිණීමේ අඩුවක් දක්නට ලැබුණා.\nකොළඹ අනුලා විද්‍යාලයේ සිසුන් 120 දෙනකු පමණක් අද පාසල් පැමිණ සිටි අතර, තර්ස්ටන් විද්‍යාලයේ සිසුන් 31 දෙනෙකු පමණක් පාසල් පැමිණ තිබුණා.\nමහනාම විද්‍යාලයේ සිසුන් 41 ක්, නාලන්ද විද්‍යාලයේ 47 ක්, විශාකා විද්‍යාලයේ ශිෂ්‍යාවන් 145 ක් සහ ආනන්ද විද්‍යාලයේ සිසුන් 68 ක් අද පැමිණ තිබූ බවයි වාර්තාවන්නේ.\nආරක්ෂක සේවා විද්‍යාලයේ සිසුන් 67 ක්, රාජකීය විද්‍යාලයේ සිසුන් 500 ක්, ඉසිපතන විද්‍යාලයේ සිසුන් 137 ක් සහ කුලියාපිටිය මධ්‍ය මහා විද්‍යාලයේ සිසුන් 300 ක් පාසල් පැමිණි බව සඳහන්.\nමේ අතර ලංකා ගුරු සංගමයේ ලේකම් ජෝෂප් ස්ටාලින් සඳහන් කළේ පාසල් ආරක්ෂාව පිළිබඳ විශ්වාසය තහවුරු කිරීම පසෙක තබා අධ්‍යාපන අමාත්‍යාංශය වෙනත් ක්‍රියාමාර්ග අනුගමනය කරමින් සිටින බවයි.\nඑසේම පුවක්පිටිය දමිල මහා විද්‍යාලයේ මුස්ලිම් ගුරුවරියන් පිරිසක් හිජාබයෙන් සැරසී පාසල වෙත ඊයේ පැමිණ තිබූ අතර, ඊට දෙමව්පියන් පිරිසක් විරෝධය පළ කර තිබුණා.\nඅනතුරුව ඔවුන් බස්නාහිර පළාත් ආණ්ඩුකාරවරයා හමුවී ඇති අතර, අදාළ ගුරුවරියන්ගේ ඉල්ලිම මත වෙනත් පාසල් ලබාදීමට තමන් කටයුතු කරන බවයි එහිදී ඔහු එකඟ වී ඇත්තේ.\nමේ අතර දිවයින පුරා පිහිිටි දහම් පාසල් සමස්ත පාසල් පද්ධතිය ආරම්භ වූ පසු විවෘත කිරීමට බලාපොරොත්තු වන බවයි බෞද්ධ කටයුතු කොමසාරිස් සුනන්ද කාරියප්පෙරුම හිරු ප්‍රවෘත්ති අංශය කළ විමසීමකදී කියා සිටියේ.\nඑමෙන්ම කැළණිය විශ්ව විද්‍යාලයේ වෛද්‍ය පීඨය, සියලූ අධ්‍යයන වසරවල සිසුන් සඳහා ලබන 14 වනදා ආරම්භ වන බව එම විශ්ව විද්‍යාලයේ සන්නිවේදන හා මාධ්‍ය ඒකකය නිවේදනය කළා.\nමේ අතර සිසුන් බියගැන්වීමේ අරමුණින් වැල්ලවාය ප්‍රදේශයේ පාසලක් අසළ බෝම්බයක් ලෙස හැඟවෙන පරිදි පාර්සලයක් තබා යෑමේ සිද්ධියක් සම්බන්ධයෙන් පාසල් සිසුන් 6 දෙනෙකු අත්අඩංගුවට ගැනීමේ සිද්ධියක්ද අද වාර්තාවුණා.\nසිද්ධිය සම්බන්ධයෙන් පොලීසිය පරීක්ෂණයක් ආරම්භ කර ඇති අතර, ඔවුන් හෙට දින වැල්ලවාය මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/216004/පාසල්-කටයුතුවලට-බාධා-සිදුකරන-ප්‍රකාශවලට-එරෙහිව-විනයානුකූල-පියවර",
       "Category": "Local News",
       "Parent URL": "https://www.hirunews.lk/local-news.php?pageID=3362"
}