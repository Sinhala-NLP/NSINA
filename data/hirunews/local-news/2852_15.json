{
       "Source": "hirunews",
       "Timestamp": "Saturday, 14 March 2020 - 21:12",
       "Headline": "කොරෝනා වැළඳී නැතැයි විදේශ ඇමති දිනේෂ් කියයි",
       "News Content": "විදේශ සබඳතා අමාත්‍යාංශයේ නිලධාරිනියකගේ පවුලේ සාමාජිකයෙකුටද කොරෝනා වෛරසය ආසාදනය වීම හේතුවෙන් ඇය පසුගිය සිකුරාදා සිට ස්වයං නිරෝධානයනයට ලක්ව ඇති බව විදේශ සබඳතා අමාත්‍යාංශය නිවේදනය කළා.\nඑමෙන්ම මෙම සතියේ මුල් දිනයකදී කොළඹ විදේශ සබඳතා අමාත්‍යාංශයේදී සහ මීට සති දෙකකට පෙර යුරෝපීය අගනුවරකදී අදාළ නිලධාරිනිය හා එක්ව රාජකාරි කටයුතු කරමින් සම්බන්ධ වූ කාර්යමණ්ඩලයට ද ස්වයං නිරෝධායනයට ලක්වන ලෙස උපදෙස් ලබාදී ඇති බවයි එහි වැඩිදුරටත් දැක්වුණේ.\nඅමාත්‍යාංශයේ අදාළ අංශ විෂබීජහරණය කිරීම සඳහාද පියවර ගෙන තිබෙනවා.\nඑමෙන්ම කොරෝනා වෛරසය පාලනය කිරීම සඳහා රජය ගෙන ඇති පියවර සහ මේ දිනවල ඇතැම් වෙබ් අඩවිවල පළවී ඇති වාර්තා සම්බන්ධයෙන් විදේශ සබඳතා අමාත්‍ය දිනේෂ් ගුණවර්ධන කෝට්ටේ රජමහා විහාරයේ ඊයේ පැවති ආගමික වැඩසටහනකට එක්වීමෙන් අනතුරුව අදහස් පළ කරමින් කියා සිටියේ රජය කොරෝනා මර්දනය කිරීම සඳහා අවශ්‍ය පියවර මේ වනවිට ගෙන ඇති බවයි.\nඑහිදී මාධ්‍යවේදියෙකු ඇතැම් වෙබ් අඩවිවල අමාත්‍යවරයාටද කොරෝනා වැළඳී ඇති බවට පළවන වාර්තා සම්බන්ධයෙන් ප්‍රශ්න කළා.\nඊට පිළිතුරු ලබාදෙමින් ඔහු කියා සිටියේ තමන්ට කොරෝනා වැළඳී නොමැති බවයි.",
       "URL": "https://www.hirunews.lk/236522/කොරෝනා-වැළඳී-නැතැයි-විදේශ-ඇමති-දිනේෂ්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2852"
}