{
       "Source": "hirunews",
       "Timestamp": "Monday, 17 April 2023 - 20:33",
       "Headline": "ගාලු පිටියේ ශතක වැස්සක්",
       "News Content": "ශ්‍රී ලංකාව සමඟ ගාල්ල ක්‍රිකට් ක්‍රීඩාංගණයේ පැවැත්වෙන පළමු ටෙස්ට් තරඟයේ දෙවන දිනය නිමාවට පත්වන විට සිය පළමු ඉනිම ක්‍රීඩා කරන අයර්ලන්තය කඩුලු 07ක් දැවී ලකුණු 117ක් ලබා සිටියා.\nශ්‍රී ලංකාව කඩුලු 06කට ලකුණු 591ක් ලබා සිටිය දී පළමු ඉනිම අත්හිටවූ අතර ඒ වන විට පන්දුවට පහරදෙමින් සිටි සධීර සමරවික්‍රම ලකුණු 104ක් ද, දිනේෂ් චන්දිමාල් ලකුණු 102ක් ද රැස්කරගෙන සිටියා.\nඑය සධීර සමරවික්‍රමගේ මංගල ටෙස්ට් ශතකය වන අතර 2016 වසරෙන් පසු ශ්‍රී ලාංකික කඩුලු රකින්නෙකු ලබාගත් පළමු ශතකයද වනවා.\nඑසේම 08 වන කඩුල්ලට මෙරට ක්‍රිකට් ක්‍රීඩකයෙකු රැස්කළ වැඩිම ලකුණු සංඛ්‍යාව ද වීම විශේෂත්වයක්.\nඔහු විසින් බිඳ හෙලනු ලැබුවේ 2001 වසරේ දී කොළඹ එස්.එස්.සී. ක්‍රීඩාංගණයේදී ලකුණු 103ක් රැස්කර තිලාන් සමරවීර තබා තිබූ වාර්තාවයි.\nපළමු ඉනිමේ දී ශ්‍රී ලාංකික ක්‍රීඩකයින් 04 දෙනෙකු ශතක වාර්තාකළ අතර දිමුත් කරුණාරත්න මෙන්ම කුසල් මෙන්ඩිස් ද ශතක වාර්තා කළා.\nඅයර්ලන්ත පළමු ඉනිමේ බිඳවැටුණු කඩුලු 07 න් 05 ක්ම ලබාගත්තේ ප්‍රභාත් ජයසූරියයි.",
       "URL": "https://www.hirunews.lk/332779/ගාලු-පිටියේ-ශතක-වැස්සක්",
       "Category": "Local News",
       "Parent URL": "https://www.hirunews.lk/local-news.php?pageID=408"
}