{
       "Source": "hirunews",
       "Timestamp": "Wednesday, 07 July 2021 - 6:16",
       "Headline": "ස්පුට්නික් එන්නත් 50,000ක් දිවයිනට",
       "News Content": "රුසියාවේ නිෂ්පාදිත ස්පුට්නික් වී එන්නත් මාත්‍රා 50,000 ක් අද අලුයම කටුනායක ගුවන් තොටුපල වෙත රැගෙන එනු ලැබුවා. එමෙන්ම ශ්‍රී ලංකාව මිලදී ගත් ෆයිසර් එන්නත් තොගයෙන් දැනට ලැබී ඇති එන්නත් මාත්‍රා 26,000, කොළඹ එක සිට 15 දක්වා ප්‍රදේශවල අවුරුදු 55 ට වැඩි ඇස්ට්‍රාසෙනෙකා පළමු මාත්‍රාව ලබාගත් ජනතාවට දෙවන මාත්‍රාව ලෙස අද සිට ලබාදෙන බවයි යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළේ.\nස්පුට්නික් වී එන්නත් තොගය රුසියාවේ ගැමලෙයා වෛද්‍ය නිෂ්පාදනාගාරයේ සිට එක්සත් අරාබි එමීර් රාජ්‍යයේ ඩුබායි වෙත රැගෙන විත් එතැන් සිට එමිරේට්ස් ගුවන් සේවයට අයත් භාාණ්ඩ ප්‍රවාහන යානයකින් කටුනායක ගුවන් තොටුපල වෙත රැගෙන එනු ලැබුවා.\nපසුව මේවා ශ්‍රී ලංකා ඖෂධ නීතිගත සංස්ථාවේ විශේෂ ශීතකරණ පහසුකම් සහිත ලොරි රථ මගින් එහි කොළඹ පිහිටි මධ්‍යම ගබඩා සංකීර්ණය වෙත රැගෙන ගිය බවයි අප වාර්තාකරු සඳහන් කළේ.\nඑමෙන්ම ෆයිසර් එන්නත් මාත්‍රා 26,000 අද සිට ලබාදීමේදී එන්නත්කරණ දිනය, වේලාව සහ ස්ථානය දුරකථනය ඔස්සේ කෙටි පණිවුඩ මගින් දැනුම් දෙන බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර එන්නත්කරණයේදී පාසල් ගුරුවරුන්ට ද වයස් සීමාව නොසලකා ප්‍රමුඛතාව ලබාදෙන ලෙස ජනාධිපතිවරයා උපදෙස් ලබාදී තිබෙනවා. ඒ අනුව ලබන 12 වන දා සිට එම එන්නත්කරණ කටයුතු ආරම්භ කරන ලෙස සෞඛ්‍ය සේවා අධ්‍යක්ෂ ජනරාල්වරයා විසින් සියළු පළාත් සෞඛ්‍ය සේවා අධ්‍යක්ෂවරුන්ට සහ කලාප සෞඛ්‍ය සේවා අධ්‍යක්ෂවරුන් වෙත ලිපියක් යොමු කරමින් උපදෙස් ලබාදී ඇති බව සදහන්.\nඑමෙන්ම ඊයේ දිනයේ නව ආසාදිතයන් 934 ක් හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව දෙලක්ෂ 67,433 ක් ලෙස ඉහළ ගියා. ඊයේ හඳුනාගත් ආසාදිතයන්ගෙන් 919 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 15 දෙනෙකුද ආසාදිතයන් ලෙස වාර්තාවුණා.\nඒ අනුව රෝගීන් 27,506 ක් තවදුරටත් රෝහල් ගතව ප්‍රතිකාර ලබන අතර, සුවය ලැබූ මුළු සංඛ්‍යාව දෙලක්ෂ 36,659 ක්. එමෙන්ම මෙරට මුළු මරණ සංඛ්‍යාව දැක්වුණේ 3,313 ක් ලෙසයි.\nමේ අතර ගතවූ පැය විසි හතරේ නිරෝධායන නීති උල්ලංඝනය කළ 322 කු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/276275/ස්පුට්නික්-එන්නත්-50000ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1837"
}