{
       "Source": "hirunews",
       "Timestamp": "Wednesday, 26 October 2022 - 12:53",
       "Headline": "ශ්‍රී ලංකා කණ්ඩායම ගැන ක්‍රිස්ගේ සුබවාදි බලාපොරොත්තුව",
       "News Content": "ඕස්ටේ්‍රලියාවට එරෙහි ව ඊයේ (25) පැවති තරගය පරාජය වුව ද ශ්‍රී ලංකා කණ්ඩායමට අවසන් පූර්ව වටයට පැමිණීමේ සුබවාදී බලාපොරොත්තු තබාගත හැකි බව ප්‍රධාන පුහුණුකරු ක්‍රිස් සිල්වර්වුඩ් ප්‍රකාශ කර තිබෙනවා.\nතරගයෙන් අනතුරු ව පැවති මාධ්‍ය හමුවේ දී අදහස් දක්වමින් ඔහු කියා සිටියේ, ආසියානු කුසලාන තරගාවලියේ පෙන්නුම් කළ හැකියාවන් හා කුසලතාවන්ට අනුව, ක්‍රීඩා කළ හොත් නවසීලන්තයට එරෙහිව ලබන සෙනසුරාදා සිඩ්නි හි පැවැත්වෙන තරගය ජය ගතහැකි බවයි.\nඊයේ පර්ත්හි පැවති තරගයේදී වනිදු හසරංගගේ පන්දුවාර තුන තුලදී ඕස්ටේ්‍රලියානුවන් ලකුණු 53 ක් රැස් කළේ හයේ පහර 5ක් සහ හතරේ පහර 3 ක් ද සමගින්.\nඑය වනිදු හසරංගට එරෙහිව පන්දුවාර 20 තරගයකදී ප්‍රතිවාදි කණ්ඩායමක් ලබා ගත් ඉහළම ලකුණු සංඛ්‍යාව වනවා.\nඑමෙන්ම, පන්දුවාර විස්ස ලෝක කුසලාන තරගාවලියේදී පන්දුවාර 3 ක් හෝ ඊට වැඩි ප්‍රමාණයක් යැවූ පන්දු යවන්නෙකුට එරෙහිව කණ්ඩායමක් ලබා ගත් දෙවන ඉහළම ලකුණු සංඛ්‍යාව මෙය වීම ද විශේෂත්වයක්.\n2012 වසරේ විස්සයි විස්ස ලෝක කුසලාන තරගාවලියේදී එංගලන්ත කණ්ඩායම ඇෆ්ගනිස්ථාන කණ්ඩායමේ ඉස්තුල්ලා දවල්සායි ට එරෙහිව පන්දුවාර 3 කදී ලකුණු 56 ක් ලබා ගැනීමට සමත්ව තිබුණා.\nශ්‍රී ලංකාව සමග පැවති තරගය ජය ගත්ත ද ඕස්ටේ්‍රලියාව ප්‍රසාද ලකුණු සටහනේ තවදුරටත් පසුපසින් සිටින්නේ ඍණ ලකුණු දළ වේගයක් රඳවා ගනිමින්.\nනවසීලන්තය සහ එංගලන්තය පළමු කාණ්ඩයේ පළමු සහ දෙවන ස්ථාන වල රැදී සිටින අතර පිලිවෙලින් ශ්‍රී ලංකාව සහ ඕස්ටේ්‍රලියාව තුන්වන සහ හතර වන ස්ථානයේ පසුවනවා.\nසුපිරි දොලොස් දෙනාගේ වටයේ එංගලන්තය සහ අයර්ලන්තය අතර තරඟය මේ වනවිට මෙල්බන්හිදී පැවැත්වෙනවා.\nඑහිදී පළමුව පන්දුවට පහරදුන් අයර්ලන්ත කණ්ඩායම සිය පන්දුවාර 19යි පන්දු දෙකක් අවසානයේ සියලුදෙනා දැවී ලකුණු 157ක් ලබා ගත්තා.\nයම් හෙයකින් එංගලන්ත කණ්ඩායම මෙම තරග පරාජයට පත්වුවහොත් ශ්‍රී ලංකාව පළමු කාණ්ඩයේ දෙවන ස්ථානයට පත්වනු ඇති.\nඑම කාණ්ඩයේ නවසීලන්තය සහ ඇෆ්ගනිස්ථානය අතර තරඟය අද පස්වරු 1.30 ට මෙල්බන්හිදී ආරම්භ වීමට නියමිතයි.",
       "URL": "https://www.hirunews.lk/318868/ශ්‍රී-ලංකා-කණ්ඩායම-ගැන-ක්‍රිස්ගේ-සුබවාදි-බලාපොරොත්තුව",
       "Category": "Local News",
       "Parent URL": "https://www.hirunews.lk/local-news.php?pageID=778"
}