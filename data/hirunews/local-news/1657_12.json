{
       "Source": "hirunews",
       "Timestamp": "Friday, 01 October 2021 - 9:59",
       "Headline": "ඔස්ට්‍රේලියාව සිය ජාත්‍යන්තර දේශ සීමා විවෘත කරයි",
       "News Content": "මාස 18 කට පසු ඕස්ට්‍රේලියාව සිය ජාත්‍යන්තර දේශ සීමා විවෘත කිරීමට පියවර ගෙන තිබෙනවා.\nඒ අනුව දැනට එරටට ඇතුල්විය හැක්කේ එරට පුරවැසියන් සහ රාජ්‍ය තාන්ත්‍රික අනුමැතිය ලත් අයවලුන්ට පමණයි.\nකෙසේ වෙතත් තවමත් ඕස්ට්‍රේලියාව සංචාරකයන් සඳහා එරට විවෘත කර නැහැ.\nඅග්‍රාමාත්‍ය ස්කොට් මොරිසන් කියා සිටියේ ප්‍රතිශක්තිකරණ ප්‍රතිශතය සියයට 80 ඉක්මවූවන් සඳහා නිදහසේ සංචාරය කිරීමේ අවස්ථාව මේ අනුව හිමිවන බවයි.\nනැවතත් ඕස්ට්‍රේලියානුවන්ට ඔවුන්ගේ සාමාන්‍ය දිවිපෙවෙතට ලඟාවීමේ කාලය එළඹී ඇති බව ඕස්ට්‍රේලියානු අග්‍රාමාත්‍යවරයා මෙම නව තීරණය සම්බන්ධයෙන් අදහස් දක්වමින් කියා සිටියා.\nකොවිඩ් 19 වසංගත තත්වයත් සමඟ ඕස්ට්‍රේලියාව එරටට ඇතුල් වීම සඳහා විදේශිකයන්ට මෙන්ම ඕස්ට්‍රේලියානු ජාතිකයන්ට ද දැඩි සීමා ක්‍රියාත්මක කළා.\nමේ අනුව ඕස්ට්‍රේලියාවෙන් බැහැරව ගොස් සිටින එරට වැසියන්ට පවා නැවත පැමිණීමේදී දින 14 ක අනිවාර්ය හෝටල් නිරෝධායනයක් පනවා තිබූ අතර ඒ සඳහා සාමන්‍ය සංචාරකයෙකුට ඕස්ට්‍රේලියානු ඩොලර් 3000 ක මුදලක් වැයකිරීමට සිදුවුනා.\nඑය ශ්‍රී ලංකා මුදලින් රුපියල් 432,000කට ආසන්න මුදලක්.\nඑම නීතිය මෙම විවෘත කිරීමත් සමඟ අහෝසි වන අතර එන්නත් දෙකම ලබාගත් සංචාරකයන් දින 7ක නිවාස නිරෝධායනයක් සඳහා පමණක් යොමුකෙරෙනු ඇති.\nකෙසේ වෙතත් මේ වනවිටත් ඕස්ට්‍රේලියාවේ ප්‍රධානම නගර වන සිඩ්නි මෙල්බර්න් සහ කැන්බරා දැඩි සංචරණ සීමා සහිතව වසා දමා ඇත්තේ එම නගර තුල නැවතත් කොවිඩ් වෛරසය හිස එසැවීම හේතුවෙන්.",
       "URL": "https://www.hirunews.lk/283727/ඔස්ට්‍රේලියාව-සිය-ජාත්‍යන්තර-දේශ-සීමා-විවෘත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1657"
}