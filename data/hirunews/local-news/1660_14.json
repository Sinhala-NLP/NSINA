{
       "Source": "hirunews",
       "Timestamp": "Wednesday, 29 September 2021 - 19:51",
       "Headline": "වැඩිහිටියන්ට තුන්වන මාත්‍රාවක් දීමට අනුමැතිය (වීඩියෝ)",
       "News Content": "කාණ්ඩ හතරක් යටතේ කොරෝනා ප්‍රතිශක්තිකරණ එන්නතේ තුන්වන මාත්‍රාවක් ලෙස ෆයිසර් එන්නත ලබාදීමට තීරණය කර ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nකොළඹ අද පැවති මාධ්‍ය  හමුවකට එක්වෙමින් ඔහු කියා සිටියේ වයස අවුරුදු 60 ට වැඩි පුද්ගලයින්ට, ලෙඩ රෝග, ආබාධවලින් පෙළෙන වයස අවුරුදු 60ත් 30 ත්  අතර අයට සහ පිළිකා, වකුගඩු රෝගවලින් පෙළෙන සියලුදෙනාට මෙන්ම සෞඛ්‍ය කාර්ය මණ්ඩල ඇතුලු ප්‍රමුඛපෙළ සේවකයන්ට තුන්වන මාත්‍රාවක් ලබාදෙන බවයි.\nමේ අතර, අනුරාධපුර ශික්ෂණ රෝහල යටතේ පාලනය වන අනුරාධපුර මෙත්සිරි සෙවණ කොරෝනා ප්‍රතිකාර මධ්‍යස්ථානයේ ඔක්සිජන් හිඟවීම හේතුවෙන් අර්බුදකාරී තත්වයක් හට ගැනුණා.\nගෙවීම් ප්‍රමාදයක් හේතුවෙන් ඔක්සිජන් සපයන සමාගම රෝහල් බලධාරීන්ට අද අලුයම දැනුම්දී ඇත්තේ අද සිට ඔක්සිජන් සැපයුම අත්හිටුවන බවයි.\nඑම අවස්ථාව වනවිටත් ඔක්සිජන් මත යැපෙන රෝගීන් 23 දෙනෙකු රෝහලේ සිට ඇති අතර, පස්වරු දෙකෙන් පසුව ඔවුන්ට අවශ්‍ය ඔක්සිජන් අවසන්වීමේ අවදානම්කාරී තත්වයක් උද්ගතව තිබූ බව මෙම ප්‍රතිකාර මධ්‍යස්ථානය භාර වෛද්‍ය නිලධාරී වෛද්‍ය චින්තක රත්නසූරිය ප්‍රකාශ කළා.\nකෙසේ වෙතත්, පස්වරු දෙකට විනාඩි කිහිපයක් තිබියදී අදාළ සමාගම ඔක්සිජන් ටැංකි 100ක් රැගෙනවිත් තිබුණා.\nකෙසේ වෙතත් රෝහලේ දෛනික ඔක්සිජන් අවශ්‍යතාව ටැංකි 300 ක් පමණ වන බවයි අනුරාධපුර රෝහලේ ශික්ෂණ රෝහලේ අධ්‍යක්ෂ දුලාන් සමරවීර කියා සිටියේ.\nමේ අතර සිසුන් 200ට අඩු දකුණු පළාතේ පාසල් එළඹෙන ඔක්තෝම්බර් මස 15 වන දා සිට යළි ආරම්භ කිරීමට සැලසුම් කර ඇති බව දකුණු පළාත් අධ්‍යාපන අමාත්‍යාංශ ලේකම් රංජිත් යාපා ප්‍රකාශ කළා.\nමේ අතර අද දිනයේ මේ දක්වා කාලය තුළ  කොරෝනා ආසාදිතයන් 685 දෙනෙකු අලුතින් වාර්තාවී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව සමස්ත ආසාදිතයන් සංඛ්‍යාව ඉහළ ගියේ පන්ලක්ෂ 16,209ක් ලෙසයි.\nඊයේ දිනයට අදාළව සෞඛ්‍ය සේවා අධ්‍යක්ෂ ජනරාල්වරයා විසින් අද දිනයේ මරණ 61ක් තහවුරු කළා.\nඒ සමස්ත මරණ සංඛ්‍යාව දැක්වුණේ 12,847ක් ලෙසයි.\nමේ දක්වා මිය ගිය පුද්ගලයින්ගෙන් 150 දෙනෙකු වයස අවුරුදු 30ට අඩු තරුණ තරුණයින් බව වසංගත රෝග විද්‍යා අංශයේ අධ්‍යක්ෂ විශේෂඥ වෛද්‍ය සමිත ගිනිගේ ප්‍රකාශ කළා.\nඉන් 96 දෙනෙකු අවුරුදු 20ත්, 30ත් අතර වයස්වල පසුවන්නන් වන අතර මේ නිසා එම කාණ්ඩයට අයත් සියළු දෙනා කොවිඩ් මර්දන එන්නත් ලබා ගැනීම වැදගත් බවයි කොළඹ අද පැවති මාධ්‍ය හමුවකදී ඔහු කියා සිටියේ.",
       "URL": "https://www.hirunews.lk/283595/වැඩිහිටියන්ට-තුන්වන-මාත්‍රාවක්-දීමට-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1660"
}