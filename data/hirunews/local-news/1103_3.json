{
       "Source": "hirunews",
       "Timestamp": "Saturday, 11 June 2022 - 13:07",
       "Headline": "පාසල් දරුවන් අවදානමක ? - සේව් ද චිල්ඩ්රන් අනතුරු අඟවයි",
       "News Content": "පවතින ආර්ථික අර්බුදය හමුවේ පාසල් ආහාර වැඩසටහන සීමාවීම හේතුවෙන් ශ්‍රී ලංකාවේ පාසල් ළමයින් මිලියනයක් පමණ කුසගින්නේ සිටීමේ අවදානමක් පවතින බව සේව් ද චිල්ඩ්රන් සංවිධානය අනතුරු අඟවනවා.\nඑම සංවිධානය සඳහන් කරන්නේ ආහාර ද්‍රව්‍යවල මිල ඉහළ යාම හේතුවෙන් ශ්‍රී ලංකාවේ පාසල් රැසක ආහාර සැපයීමේ වැඩසටහන සම්පූර්ණයෙන්ම නතර කර ඇති බවයි.\nඑම වැඩසටහන යටතේ සේව් ද චිල්ඩ්රන් ආයතනය, රජය සමඟ එක්ව දිවයින පුරා පාසල් 850 ක සිසුන්ට ආහාර ලබාදීම සිදුකර තිබෙනවා.\nකෙසේ වෙතත් මේ වනවිට ඉන් අඩකට වඩා වැඩි පාසල් සංඛ්‍යාවක එම වැඩසටහන නතර කර ඇති බවයි එම සංවිධානය පෙන්වා දෙන්නේ.\nමෙම තත්වය හමුවේ පාසල් ළමයින් මන්දපෝෂණයට ලක්වීමේ අවදානමක් පවතින බව එම සංවිධානය සඳහන් කළා.\nසේව් ද චිල්ඩ්රන් සංවිධානය නිකුත් කර ඇති වාර්තාවේ වැඩිදුරටත් සඳහන් වන්නේ ශ්‍රී ලංකාවේ සහල්, තෙල් ඇතුලු ආහාර ද්‍රව්‍යවල මිල පසුගිය මාසය තුළ සියයට 195 ක් දක්වා ඉහළ ගොස් ඇති බවයි.\nමේ අතර දිවයිනේ ප්‍රදේශ රැසකම සහල් මිල මේ වනවිට සීග්‍රයෙන් ඉහළ ගොස් ඇති බවයි අප වාර්තාකරුවන් පෙන්වා දුන්නේ.\nඑවන් පසුබිමක් තුළ සහල් අලෙවියේදී උපරිම මිලක් නියම කරමින් අතිවිශේෂ ගැසට් නිවේදනයක් නිකුත් කෙරුණා. ඒ අනුව සුදු සහ රතු කැකුළු සහල් කිලෝවක් අලෙවි කළ හැකි උපරිම සිල්ලර මිල වන්නේ රුපියල් 210 ක්.\nවෙළඳ, වානිජ හා ආහාර සුරක්ෂිතතා අමාත්‍ය නලින් ප්‍රනාන්දු කොළඹ අද කැඳවා තිබූ මාධ්‍ය හමුවකදී කියා සිටියේ උපරිම මිලක් නියම කිරීමත් සමඟ වී මෝල් හිමියන් සිය නිෂ්පාදන නිකුත් කිරීම අඩු කළ හැකි බැවින් ඉදිරියේදී සහල් හිඟයක් නිර්මාණය වනු ඇති බවයි.\nමේ අතර භාවිතයෙන් තොරව අතහැර දමා ඇති රජයේ ඉඩම්වල වගා කිරීමේ නව වැඩසටහනක් ක්‍රියාත්මක කරන බව යුද හමුදාපති ලුතිනන් ජෙනරාල් විකුම් ලියනගේ ප්‍රකාශ කළා.\nයුද හමුදාපතිවරයා මේ බව ප්‍රකාශ කළේ අද (11) පෙරවරුවේ මහනුවර ශ්‍රී දළදා මාළිගාවට පැමිණ ආශිර්වාද ලබාගැනීමෙන් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/306819/පාසල්-දරුවන්-අවදානමක-සේව්-ද-චිල්ඩ්රන්-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=1103"
}