{
       "Source": "hirunews",
       "Timestamp": "Thursday, 29 June 2017 - 16:30",
       "Headline": "රුපියල් 3,894,600 ක් වටිනා ව්‍යාජ මුදල් නෝට්ටු අත්අඩංගුවට",
       "News Content": "මෙම වසරේ ජනවාරි මාසයේ සිට මැයි මස 31 වනදා දක්වා රුපියල් 3,894,600 ක් වටිනා ව්‍යාජ මුදල් නෝට්ටු අත්අඩංගුවට ගෙන ඇතැයි පොලිසිය පවසනවා.\nඅපරාධ පරීක්ෂණ දෙපාර්තමේන්තුවේ ව්‍යාජ මුදල් අංශය මගිනුයි මෙම මුදල් අත්අඩංගුවට ගෙන ඇත්තේ.\nමෙහිදී රුපියල් 5000 ව්‍යාජ නෝට්ටු 174 ක් හමුවී ඇති අතර එහි වටිනාකම රුපියල් 870000 ක්.\nරුපියල් 92000 ක් වටිනා රුපියල් දෙදහසේ ව්‍යාජ නෝට්ටු 46 ක් ද අත්අඩංගුවට පත්වී තිබෙනවා.\nඑමෙන්ම රුපියල් දහසේ නෝට්ටු 2272 ක් සහ ව්‍යාජ 500 නෝට්ටු 1320 ක් ද හමුවී ඇති බවයි පොලිසිය සඳහන් කළේ.\nරුපියල් 100 ව්‍යාජ නෝට්ටු 6 ක් ද අත්අඩංගුවට පත් මුදල් අතර වනවා.\nමෙම ව්‍යාජ නෝට්ටු අත්අඩංගුවට ගැනීම්වලට අදාළව සැකකරුවන් අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගතකර තිබෙනවා.\nපොලිසිය ඉල්ලා සිටින්නේ දිවයිනේ ඕනෑම ස්ථානයක ව්‍යාජ මුදල් නෝට්ටු පිළිබඳ තොරතුරක් දන්නේ නම් අපරාධ පරීක්ෂණ දෙපාර්තමේන්තුවේ ව්‍යාජ මුදල් අංශය වෙත තොරතුරු ලබාදෙන ලෙසටයි.\n011 2326670 යන අංකයෙන් ව්‍යාජ මුදල් අංශයේ ස්ථානාධිපති ඇමතීමෙන් අදාළ තොරතුරු ලබාදීමට හැකියාව පවතිනවා.",
       "URL": "https://www.hirunews.lk/164704/රුපියල්-3894600-ක්-වටිනා-ව්‍යාජ-මුදල්-නෝට්ටු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4446"
}