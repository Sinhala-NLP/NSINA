{
       "Source": "hirunews",
       "Timestamp": "Wednesday, 20 July 2022 - 15:37",
       "Headline": "නව ජනපති රනිල් වික්‍රමසිංහ දිවුරුම්දීම හෙට (වීඩියෝ)",
       "News Content": "මෙරට 8 වන විධායක ජනාධිපතිවරයා ලෙස තේරී පත් වූ රනිල් වික්‍රමසිංහ හෙට පෙරවරුවේ එම ධුරයේ දිවුරුම්දීමට නියමිතයි.\nපාර්ලිමේන්තු පරිශ්‍රයේදී එම දිවුරුම්දීම සිදුකිරීමට සැලසුම් කර ඇති බවයි වාර්තා වන්නේ.\nවැඩබලන ජනාධිපතිවරයා ලෙස කටයුතු කළ රනිල් වික්‍රමසිංහ අද පාර්ලිමේන්තුවේ පැවති රහස් ඡන්දයේදී නව ජනාධිපතිවරයා ලෙස තේරී පත් වුණේ ඡන්ද 134 ක් ලබා ගනිමින්.\n1949 මාර්තු 29 වැනිදා උපත ලැබූ රනිල් වික්‍රමසිංහ මහතා කොළඹ රාජකීය විද්‍යාලයේ කීර්තිමත් ආදි ශිෂ්‍යයෙක්.\nකොළඹ විශ්වවිද්‍යාලයේ නීති පීඨයට තේරී පත්ව නීතිඥවරයෙකු ලෙස සිය වෘත්තීය ජීවිතය ආරම්භ කළ වික්‍රමසිංහ මහතා එක්සත් ජාතික පක්ෂයෙන් ක්‍රියාකාරී දේශපාලනයට පිවිසෙන්නේ 1970 වසරේදී.\n1977 වසරේදී ප්‍රථමවරට පාර්ලිමේන්තුවට තේරී පත්වූ රනිල් වික්‍රමසිංහ මහතා ජේ.ආර්. ජයවර්ධන රජයේ කැබිනට් මණ්ඩලයේ සිටි ලාබාලතම අමාත්‍යවරයායි.\nපැවැති එක්සත් ජාතික පක්ෂ රජයන් යටතේ ප්‍රබල අමාත්‍යධුර කිහිපයක් දැරූ වික්‍රමසිංහ මහතා ප්‍රථම වරට අග්‍රාමාත්‍යධුරයේ දිවුරුම් දුන්නේ 1993 වසරේ ඩී.බී. විජේතුංග ජනාධිපතිවරයා යටතේයි.\nඅනතුරුව 2001වසරේ චන්ද්‍රිකා බණ්ඩාරනායක ආණ්ඩුව යටතේ දෙවැනි වරටත් අග්‍රාමාත්‍ය ධුරයේ දිවුරුම් දුන් වික්‍රමසිංහ මහතා 2015 වසරේ මෛත්‍රීපාල සිරිසේන මහතාගේ දින 100 ආණ්ඩුවේ අග්‍රාමාත්‍යවරයා ලෙස ද පත්වුණා.\n2015 මහ මැතිවරණය එක්සත් ජාතික පක්ෂය ජයග්‍රහණය කිරීමෙන් පසු සිව්වැනි වරට සහ මහින්ද රාජපක්ෂ මහතා අග්‍රාමාත්‍ය ධුරය දැරූ දින 52 ආණ්ඩුවෙන් පසු 2018 වසරේදී පස්වැනි වරටත් අග්‍රාමාත්‍යවරයා ලෙස රනිල් වික්‍රමසිංහ මහතා\nකටයුතු කළා.\nපසුගිය මහ මැතිවරණයේදී රනිල් වික්‍රමසිංහ මහතා නායකත්වය දැරූ එක්සත් ජාතික පක්ෂයට පාර්ලිමේන්තුවේ එකදු ආසනයක් හෝ දිනාගැනීමට නොහැකි වූ අතර එක් ජාතික ලැයිස්තු මන්ත්‍රීධුරයක් පමණක් හිමිවුණා.\nඑම මන්ත්‍රී ධුරය සඳහා පක්ෂයේ ඒකමතික තීරණය අනුව රනිල් වික්‍රමසිංහ මහතා පත් කෙරුණු අතර දැඩි දේශපාලන අර්බුදකාරී වාතාවරණයක් යටතේ පසුගිය මැයි මස 12 වැනිදා රනිල් වික්‍රමසිංහ මහතා යළිත් 6 වැනි වරටත් මෙරට\nඅග්‍රාමාත්‍යවරයා පත් කෙරුණේ දුන්නේ ගෝඨාභය රාජපක්ෂ හිටපු ජනාධිපතිවරයා විසින්.\nමෙරට දේශපාලන ඉතිහාසය තුළ එක් මන්ත්‍රී ධුරයක් පමණක් හිමි පක්ෂයකින් අග්‍රාමාත්‍යවරයෙක් තෝරා ගැනුණු ප්‍රථම අවස්ථාව එයයි.\nඅනතුරුව හිටපු ජනාධිපති ගෝඨාභය රාජපක්ෂ මහතා සිය ධුරයෙන් ඉල්ලා අස්වීමත් සමඟ වැඩ බලන ජනාධිපතිවරයා ලෙස පසුගිය 15 වැනිදා දිවුරුම් දුන් රනිල් වික්‍රමසිංහ මහතා අද පාර්ලිමේන්තු මන්ත්‍රීවරුන්ගේ වැඩි ඡන්දයෙන් මෙරට 8\nවැනි විධායක ජනාධිපතිවරයා ලෙස තේරී පත්වුණා.\nඒ අනුව වික්‍රමසිංහ මහතා පාර්ලිමේන්තු මන්ත්‍රීවරුන්ගේ ඡන්දයෙන් තේරී පත්වූ මෙරට ප්‍රථම ජනාධිපතිවරයා ලෙස ද ඉතිහාසයට එක්වනවා.\nරනිල් වික්‍රමසිංහ මහතා දෙවරක් මෙරට ජනාධිපතිවරණ සඳහා තරග වැදී ඇති අතර 1999 ජනාධිපතිවරණයේදී චන්ද්‍රිකා බණ්ඩාරනායක කුමාරතුංග මහත්මිය ඡන්ද 4,312,157ක් හිමිකර ගනිද්දී රනිල් වික්‍රමසිංහ මහතා ඡන්ද 3,602,748ක් හිමි\nකරගත්තා.\n2005 ජනාධිපතිවරණයෙන් තියුණු සටනකින් අනතුරුව රනිල් වික්‍රමසිංහ මහතා ඡන්ද 4,706,366ක් ලබා ගනිමින් දෙවන ස්ථානයට පත්වන්නේ මහින්ද රාජපක්ෂ මහතා ඡන්ද 4,887,152ක් ලබා ගනිද්දී.\nඒ අනුව එක්සත් ජාතික පක්ෂයෙන් විධායක ජනාධිපතිවරයෙකු තේරී පත් වූ සිව්වැනි අවස්ථාව මෙය වන අතර එම පක්ෂයෙන් ජනාධිපතිවරයෙකු තේරී පත්වුණේ 1993 වසරෙන් පසුව එනම් වසර 29කට පසුව වීමත් විශේෂත්වයක්.",
       "URL": "https://www.hirunews.lk/310482/නව-ජනපති-රනිල්-වික්‍රමසිංහ-දිවුරුම්දීම-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1006"
}