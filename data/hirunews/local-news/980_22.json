{
       "Source": "hirunews",
       "Timestamp": "Saturday, 30 July 2022 - 11:28",
       "Headline": "කොරෝනා පැතිරීම සියයට 15 කින් ඉහළට (වීඩියෝ)",
       "News Content": "මෙරට තුළ කොරෝනා වෛරසය පැතිරීම සියයට 15 කින් පමණ ඉහළ ගොස් ඇති බව සෞඛ්‍ය අමාත්‍යාංශය පවසනවා.\nඑහි කොරෝනා පිළිබඳ සම්බන්ධීකාරක වෛද්‍ය අන්වර් හම්දානි හිරු ප්‍රවෘත්ති අංශයට කියා සිටියේ සෞඛ්‍ය උපදෙස් තවදුරටත් පිළිපැදීම සහ එන්නත් ලබාගැනීම අඛන්ඩව සිදුකළ යුතු බවයි.\nමේ අතර කොරෝනා ඔමික්‍රෝන් ප්‍රභේදයේ උප ප්‍රභේදයක් ලෙස හඳුනාගෙන ඇති බී.ඒ - 5 හෘද සෛල වෙත හානි කරන බව පෘතුගාල වෛද්‍ය පර්යේෂකයන් පිරිසක් සිදුකළ පරීක්ෂණයකදී අනාවරණ වී ඇති බව රොයිටර් පුවත් සේවය ඊයේ වාර්තා කළා.\nඊයේ දිනයේදීත් මෙරටින් කොරෝනා ආසාදිතයින් 143 හඳුනා ගැණුනු අතර පෙරේදා (28) සිදු වූ කොරෝනා මරණ 5 ක් ද ඊයේ සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කරනු ලැබුවා.\nමේ අතර පසුගිය සතියට සාපේක්ෂව ඩෙංගු උණ රෝගීන්ගේ අඩුවක් දක්නට ලැබෙන බවයි සෞඛ්‍ය අමාත්‍යාංශයේ ලේකම් ජනක ශ්‍රී චන්ද්‍රගුප්ත කියා සිටියේ.",
       "URL": "https://www.hirunews.lk/311384/කොරෝනා-පැතිරීම-සියයට-15-කින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=980"
}