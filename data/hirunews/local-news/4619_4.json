{
       "Source": "hirunews",
       "Timestamp": "Sunday, 12 March 2017 - 6:44",
       "Headline": "තිස්සමහාරාම ප්‍රදේශයේදී වෛද්‍යවරුන්ගෙන් හෝටල් සේවකයන් පිරිසකට ප්‍රහාරයක්",
       "News Content": "තිස්සමහාරාම ප්‍රදේශයේ සංචාරක හෝටලයක පැවති සාදයක් අතරතුර තමන්ට පහරදීමක් සිදු වූ බව පවසමින් එම හෝටලයේ සේවකයින් පිරිසක් ලුණුගම්වෙහෙර පොලිසියට පැමිණිල්ලක් ඉදිරිපත් කර තිබෙනවා.\nපහරකෑමට ලක් වූ සේවකයින් සඳහන් කළේ අදාළ සාදය රූගත කළේ යැයි චෝදනා කරමින් වෛද්‍යවරුන් පිරිසක් තමන්ට පහර දුන් බවයි.\nතිස්සමහාරාම අකුරණ ප්‍රදේශයේ පිහිටි මෙම සංචාරක හෝටලයේදී රාත්‍රී සාදයක් පැවැත්වී තිබෙනවා.\nහෝටලයේ සේවකයෙකු සඳහන් කළේ සාදය අතරතුර තමන්ට ලද වීඩියෝ දුරකතන ඇමතුමකට පිළිතුරු දෙමින් සිටි අවස්ථාවේදී සාදය රූගත කරන බව පවසා වෛද්‍යවරුන් තමන්ට පහර දුන් බවයි.\nමෙහිදී ඇති වූ ගැටුමෙන් සංචාරක හෝටලයේ දේපොළවලටද හානි සිදුව තිබෙනවා.\nහෝටල් සේවකයින් සඳහන් කළේ දොර ජනෙල් බිඳ තම නේවාසිකාගාරයට ඇතුළු වූ වෛද්‍යවරුන් එහිදීද තමන්ට පහර දුන් බවයි.\nමෙම පහරදීම සම්බන්ධයෙන් පැමිණිලි කිරීමට අලුයම තමන් තිස්සමහාරාම පොලිසියට ගියද එම පැමිණිල්ල භාර නොගත් පොලිසිය අදාළ පැමිණිල්ල රෝහල් පොලිසියට සිදුකරන ලෙස පවසා තිබෙනවා.\nපසුව සේවකයින් ලුණුගම්වෙහෙර පොලිසියට ගොස් පැමිණිල්ලක් සිදු කර ඇති අතර ලුණුගම්වෙහෙර පොලිසිය විමර්ශන කටයුතු සඳහා එය තිස්සමහාරාම පොලිසියට යොමු කර තිබෙනවා.\nමේ අතර අප වාර්තාකරු සිද්ධිය වාර්තා කිරීමට අදාළ හෝටලයට ගිය අවස්ථාවේදී ප්‍රදේශයේ වෛද්‍යවරයෙකුගෙන් හෝටලයේ හිමිකරුට දුරකථන ඇමතුමක් පැමිණියා.",
       "URL": "https://www.hirunews.lk/156637/තිස්සමහාරාම-ප්‍රදේශයේදී-වෛද්‍යවරුන්ගෙන්-හෝටල්-සේවකයන්-පිරිසකට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4619"
}