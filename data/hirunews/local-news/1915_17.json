{
       "Source": "hirunews",
       "Timestamp": "Tuesday, 01 June 2021 - 6:30",
       "Headline": "ගුවන්තොටුපොළ යළි විවෘත කිරීමෙන් පසු පළමු යානය කටාර් සිට",
       "News Content": "දේශීය සහ විදේශීය මගීන් සදහා මෙරටට පැමිණීමට දින 10 ක කාලයක් පුරා පැවති තාවකාලික තහනම අද (01) ඉවත් කෙරුණා.\nශ්‍රී ලංකාව තුළ කොරෝනා තුන්වන රැල්ල පැතිර යාමත් සමඟ පසුගිය 21 වනදා මධ්‍යම රාත්‍රියේ සිට ශ්‍රී ලංකාවට පැමිණෙන ගුවන් මගීන් සඳහා ගුවන් තොටුපල වසා දැමීමට පියවර ගනු ලැබුවා.\nමෙසේ ගුවන් තොටුපල යළි විවෘත කිරීමත් සමඟ ශ්‍රී ලංකාවට පැමිණි පළමු ගුවන් යානය වූයේ කටාර් ගුවන් සේවයට අයත් යානයක්.\nකිව්.ආර්. 668 දරණ මෙම යානය අද (01) අලුයම 2.15 ට කටාර් රාජ්‍යයේ දෝහා සිට කටුනායක ගුවන් තොටුපල වෙත පැමිණ තිබෙනවා.\nඑම යානයෙන් මගීන් 53 දෙනෙකු සිට ඇති අතර, විදේශීය ගුවන් මගීන්ද ඒ අතර වන බවයි කටුනායක ගුවන් තොටුපල කාර්යභාර නිලධාරීවරයා සඳහන් කළේ.\nඑමෙන්ම අලුයම 4.05 ට දෝහා සිට ශ්‍රී ලංකන් ගුවන් සේවයට අයත් යූ.එල්. 218 දරණ යානයද කටුනායක ගුවන් තොටුපල වෙත පැමිණියා.\nඑම යානයෙන් මගීන් 116 දෙනෙකු දිවයිනට පැමිණ තිබෙනවා.\nමොවුන් දින 14 ක නිරෝධායන කාලයකට යොමුකළ බවයි කාර්යභාර නිලධාරීවරයා සඳහන් කළේ.\nකෙසේ වෙතත් ගුවන් තොටුපල විවෘත වුවද ඉන්දියාව සහ වියට්නාමය යන රටවල සිට පැමිණෙන්නන්ට මෙරටට ඇතුලුවීම තවදුරටත් තහනම් වනවා.\nඒ, එම රටවල පැතිර යන කොරෝනා තත්වයත් සමඟයි.",
       "URL": "https://www.hirunews.lk/273015/ගුවන්තොටුපොළ-යළි-විවෘත-කිරීමෙන්-පසු-පළමු-යානය-කටාර්-සිට",
       "Category": "Local News",
       "Parent URL": "https://www.hirunews.lk/local-news.php?pageID=1915"
}