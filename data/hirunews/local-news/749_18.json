{
       "Source": "hirunews",
       "Timestamp": "Tuesday, 08 November 2022 - 14:40",
       "Headline": "ඓතිහාසික වෙලගම ලෙන් රජමහා විහාරය විනාශ මුඛයට (වීඩියෝ)",
       "News Content": "මෙරට ඓතිහාසික ප්‍රෞඩත්වය සහ සංස්කෘතිය පිළිබඳ කොතෙක් උදම් ඇනුව ද ඒවා මතු පරපුර වෙනුවෙන් සුරක්ෂිත කිරීමේ දී දක්නට ලැබෙන්නේ එතරම් සතුටුදායක තත්ත්වයක් නොවේ.\nවසර 2100ක් තරම් ඉපැරණි වටිනාකමකින් යුතු විහාරස්ථානයකට මේ වන විට අත්ව ඇති ශෝචණීය ඉරණමක් පිළිබඳ මහනුවර හතරලියද්ද ප්‍රදේශයෙන් වාර්තා වනවා.\nඒ, මහනුවර දිස්ත්‍රික්කයේ හතරලියද්ද ප්‍රාදේශීය ලේකම් කොට්‍ඨාශයට අයත් ඓතිහාසික වෙලගම ලෙන් රජමහා විහාරය අභාවයට පත් වෙමින්.\nවසර 2100ක් පම‍ණ පැර‍ණි මෙම ලෙන් විහාරය මෙරට රජකම් කළ වළගම්බා රජු විසින් ඉදි කල බවට ඉතිහාසයේ සඳහන්.\nඑවන් ඓතිහාසික වටිනාකමකින් යුතු වුවද මේ වනවිට මෙම ලෙන් විහාරය අ‍භාවයට යමින් පවතිනවා.\nවිහාරස්ථානයට අයත් ඓතිහාසික විහාර ගෙය මීට වසර 800කට පමණ පෙර ඉදිකර ඇති අතර එහි මහනුවර යුගයට අයත් බිතු සිතුවම් සහ ප්‍රතිමාවලින් පෝෂණය වී තිබෙනවා.\nනමුත් මේ වනවිට එම බිතු සිතුවම් සහ පිළිම වහන්සේ බෙහෙවින් දුර්වරු‍ණ වී අ‍භාවයට ගොස් ඇති අයුරු දැකගත හැකි යි.\nමෙම විහාරස්‍තානයේ පවතින තවත් සුවිශේෂී කරු‍ණක් වන්නේ මෙරට උපසම්පදා භික්‍ෂුන් වහන්සේ නොමැතිව බුදු දහම බරපතල ලෙස පසුබෑමකට ලක්ව තිබූ යුගයේ සියම් දේ‍‍‍‍‍‍‍‍‍ශයට ගොස්උපසම්පදාව නැවත මෙරට ස්ථාපිත කිරීමෙහිලා පුරෝගාමීව කටයුතු කළ පූජ්‍ය වැලිවිට ශ්‍රී අසරණ සරණ සරණංකර සංඝරාජ මහ නාහිමියන්ද මෙම විහාරස්ථානයේ වැඩ වාසය කර තිබීම යි.\nඑලෙස ඓතිහාසික වටිනාකමකින් හෙබි වෙලගම ලෙන් රජමහා විහාරස්ථානය කෙරෙහි මේ වනවිට පුරා විද්‍යා දෙපාර්ථමේන්තුවේ හෝ බෞද්ධ කටයුතු දෙපාර්ථමේන්තුවේ කිසිඳු අවධානයක් යොමු වී නැහැ.\nකටාරම් කොටන ලද ලෙන් විශාල සංඛ්‍යාවකින් සමන්විත මෙම විහාරස්ථානයට මේ වන විට අත්ව ඇත්තේ ශෝචනීය ඉරණමක්.\nමෙවන් ඓතිහාසික වටිනාකමකින් යුතු විහාරස්ථාන මෙන්ම එහි ඓතිහාසික නිර්මාණ මතු පරපුර වෙත සංරක්ෂිතව දායාද කිරීම වගකිවයුතු බලධාරීන්ගේ වගකීමක් නො වේ ද?",
       "URL": "https://www.hirunews.lk/319892/ඓතිහාසික-වෙලගම-ලෙන්-රජමහා-විහාරය-විනාශ-මුඛයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=749"
}