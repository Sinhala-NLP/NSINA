{
       "Source": "hirunews",
       "Timestamp": "Friday, 24 July 2020 - 17:44",
       "Headline": "පාස්කු කොමිසමේ නිලධාරින් වනාතවිල්ලූවට (වීඩියෝ)",
       "News Content": "පාස්කු ප්‍රහාරය සම්බන්ධයෙන් විමර්ශනය කරන ජනාධිපති කොමිසමේ නිලධාරීන් අද වනාවිල්ලූව - කරතිව් අරාබි විද්‍යාලය නිරීක්ෂණය කළා.\nඅපරාධ පරීක්ෂණ දෙපාර්තමේන්තුව විසින් සිදුකළ විමර්ශනවලදී අනාවරණ වී තිබුණේ මෙම විද්‍යාලයේ අධ්‍යාපනය ලැබූ දරුවන්ට පාස්කු ප්‍රහාරය එල්ල කළ සහරාන් හෂීම් ඇතුළු පිරිසක් අවි පුහුණුව ලබාදී ඇති බවටයි.\nඒ අනුවයි ජනාධිපති කොමිසමේ නිලධාරීන් වනාවිල්ලූව - කරතිව් අරාබි විද්‍යාලය නිරීක්ෂණය කළේ.\nමේ අතර, පාස්කු ප්‍රහාරය මෙහෙයවූ සහරාන් හෂීම්ගේ ත්‍රස්‍ත කණ්ඩායමේ ප්‍රබල සාමාජිකයකු වූ ආමි මොහිදීන් අත්අඩංගුවට ගැනීමට වරෙන්තුවක් නිකුත්ව තිබීයදී, සැකකරු සිටින ස්ථානය අනාවරණය වූ පසුත් අත්අඩංගුවට ගැනීමක් සිදු නොකළ බව අපරාධ පරීක්ෂණ දෙපාර්තමේන්තු නිලධාරියකු ජනපති කොමිසම හමුවේ ඊයේ පිළිගත්තා.\nඅදාළ සාක්ෂි ලබාදුන්නේ, ආමි මොහිදීන් සම්බන්ධයෙන් විමර්ශනය කළ අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂණ ඩයස් පද්මලාල් විසින්.\nසිදුකළ ප්‍රශ්න කිරීම්වලින් හා නිවස අවට කළ සෝදිසිවලින් සැකකටයුතු දෙයක් හමුනොවූ නිසා ආමි මොහිදීන් අත්අඩංගුවට නොගත් බව ඔහු එහිදී සඳහන් කළා.\nඒ වනවිටත් ආලියාර් මංසන්දියේ ඇතිව තිබු ගැටුමට අදාළව ආමි මොහිදීන් අතඩංගුවට ගැනීමට වරෙන්තුවක් නිකුත් ව තිබූ බව ඔබ දැනසිටියාදැයි කොමිසම සාක්ෂිකරුගෙන් විමසු අතර ඔහු සඳහන් කළේ, ඒ බව දැන සිටියත්, සැකයක් නොමැති නිසා අත්අඩංගුවට නොගත් බවයි.\nඅධිකරණයක් විසින් නිකුත් කර ඇති වරෙන්තුවක් ක්‍රියාත්මක නොකිරීම නීතියට පටහැනි ක්‍රියාවක් නොවේදැයි කොමිසම මෙහිදී විමසුවේ දැඩි ස්වරයකින්.\nසාක්ෂිකරු එහිදී පැවසුවේ, ‘‘මට ඒ වෙන කොටත් වැඩ වැඩි වෙලා තිබුණේ, ඒ නිසා වරෙන්තුව එතනට ගෙන්න ගන්නත් බැරි වුණා. මගේ විමර්ශනයට අදාළව මට සැකකරන්න පුලූ‍වන් සාක්ෂියක් ලැබුනේ නැති නිසයි  අත්අඩංගුවට නොගත්තේ”‍ යනුවෙන්.\nඔබ විසින් එදින ආමි මොහිදීන්ව අත්අඩංගුවට ගෙන සහරාන් හෂීම් පිළිබඳව තොරතුරු අනාවරණය කරගත්තේ නම් මෙවැනි ප්‍රහාරයක් සිදුවනවාදැයි කොමිසම මෙහිදී විමසීමක් කළා.\nඅපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක ඩයස් පද්මසිරි එහිදී ලබා දුන් පිළිතුර වූයේ ‘‘එහෙම දෙයක් මට හිතෙන් නෑ. මන් ඒ ගැන කියන්න දන් නෑ”‍ යන්නයි.\nඔබට සේවයෙන් විශ්‍රාම යන්නට තවත් කාලය තිබියදී හදිසියේ විශ්‍රාම යාමට කුමක් හෝ විශේෂ හේතුවක් ඇත්දැයි කොමිසම මෙහිදී විමසුවා. ‘‘මීටත් කලින් යන්න හිටියේ. මේ ගියෙත් ප්‍රමාද වෙලා’’ යැයි සාක්ෂිකරු එහිදී සඳහන් කළා.",
       "URL": "https://www.hirunews.lk/246320/පාස්කු-කොමිසමේ-නිලධාරින්-වනාතවිල්ලූවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2562"
}