{
       "Source": "hirunews",
       "Timestamp": "Sunday, 27 September 2020 - 9:25",
       "Headline": "කොරෝනා පාලනයෙන් ශ්‍රී ලංකාව ලොව දෙවන තැනට (වීඩියෝ)",
       "News Content": "කොවිඩ් 19  ගෝලීය වසංගතය වැළැක්වීමේ ක්‍රියාමාර්ග, ආර්ථිකය ප්‍රකෘතිමත් කිරීම සහ ජාත්‍යන්තර සහයෝගිතාව සැළකූ විට ශ්‍රී ලංකාව ලොව රටවල් 108ක් අතුරින් දෙවන ස්ථානයට පැමිණ තිබෙනවා.\nචීන මූල්‍ය බුද්ධි ආයතනයක් වන යීකායි පර්යේෂණ ආයතනය සිදුකළ සමීක්ෂණයට අනුව කොවිඩ් 19 ගෝලීය වසංගතයට සාර්ථක ලෙස මුහුණදුන් රටවල් අතුරෙන් මුල්තැන ගෙන ඇත්තේ  චීනයයි.\nශ්‍රී ලංකාව එහි දෙවන තැන හිමිකරගෙන සිටින අතර, තුන්වන ස්ථානය හිමිව ඇත්තේ අප්‍රිකානු ඝානා රාජ්‍යයටයි.\nදකුණු කොරියාව, මියන්මාරය,  ඕස්ට්‍රේලියාව, තායිලන්තය සහ නවසීලන්තය, වියට්නාමය සහ කාම්බෝජය පිළිවෙලින් හතරවන ස්ථානයේ සිට 10 වන ස්ථානය දක්වා හිමිකරගෙන සිටිනවා.\nකොවිඩ් 19 පාලනය අතින් මුල් තැන ගෙන සිටින රටවල් 10 න් 9ක්ම ආසියානු පැසිෆික් කලාපයට අයත් රටවල් වීම විශේෂත්වයක්.\nඩෙන්මාර්කය සහ ජර්මනිය යුරෝපයේ  කොවිඞ් පාලනය අතින් ඉහළ සාර්ථකත්වයක් පෙන්නුම් කර ඇති අතර, ගෝලීය වසංගතයේ අවදානම නොසළකා හැරි බ්‍රසීලය සහ ඇමරිකා එක්සත් ජනපදයට සාර්ථක ප්‍රතිචාර දර්ශකයේ හිමිව ඇත්තේ 89 සහ 98 වන ස්ථානයි.\nමෙම දර්ශකය සැකසීමේදී යීකායි පර්යේෂණ ආයතනය අදාළ රටවල් එකසිය අටේ වසංගත රෝග පාලන ආකෘති ඇගයීමට ලක් කර ඇති අතර, වෛරස් ව්‍යාප්තිය වැළැක්වීමට දේශීය වශයෙන් සංවර්ධනය කළ ආකෘති පිළිබඳ විශේෂ අවධානයක් යොමුකර ඇති බව සඳහන්.\nචීන පර්යේෂණ ආයතනය සැකසූ මෙම වාර්තාව සමාප්ත කර ඇත්තේ කොරෝනා  එන්නතක් සුලභව යොදාගැනීමට හැකිවන තුරු කොරෝනා වෛරසය මිනිස් සංහතිය තුළ පවතිනු ඇති බව ප්‍රකාශ කරමින්.\nමේ නිසා තාක්ෂණික මෙවලම් සහ ජනතා සහය ඇතිව ගෝලීය වසංගතයට එරෙහි සාධනීය ක්‍රමවේදයක් ක්‍රියාත්මක කිරීම සඳහා රජයන් පියවර ගත යුතු බවයි එමගින් පෙන්වා දෙන්නේ.\nමේ අතර කොවිඩ් 19 ගෝලීය වසංගතයෙන් අනතුරුව මෙරට සංචාරක කර්මාන්තය යළි ප්‍රකෘතිමත් කිරීම සඳහා සහය වන බවට ඇමරිකාව ප්‍රතිඥාවක් ලබාදී තිබෙනවා.\nශ්‍රී ලංකාවේ ඇමරිකානු තානාපතිනි ඇලයිනා ටෙප්ලිට්ස් ට්විටර් පණිවුඩයක් නිකුත් කරමින් සඳහන් කළේ තාක්ෂනික සහය ලබාදීමට ඇමරිකාව මේ වනවිටත් කටයුතු කර ඇති බවයි.\nඇමරිකානු මූල්‍යාධාර යටතේ ශ්‍රී ලංකාවේ සංචාරක ක්‍ෂේත්‍රයට සිය සන්නිවේදන සහ ප්‍රවර්ධන කටයුතු වැඩිදියුණු කිරීමට හැකියාවක් ලැබෙන බවයි  ඇය කියා සිටියේ.",
       "URL": "https://www.hirunews.lk/251201/කොරෝනා-පාලනයෙන්-ශ්‍රී-ලංකාව-ලොව-දෙවන-තැනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2427"
}