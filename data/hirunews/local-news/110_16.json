{
       "Source": "hirunews",
       "Timestamp": "Wednesday, 09 August 2023 - 21:25",
       "Headline": "BestWeb.lk 2023 මාධ්‍ය අංශයේ හොඳම වෙබ් අඩවිය ලෙස හිරු TV වෙබ් අඩවිය සම්මානයට",
       "News Content": "BestWeb.lk 2023 සම්මාන ප්‍රධානෝත්සවයේ දී මාධ්‍ය, ක්‍රීඩා සහ විනෝදාස්වාද අංශයේ හොඳම වෙබ් අඩවිය ලෙස ආසියානු මාධ්‍ය ජාලයේ www.hirutv.lk වෙබ් අඩවිය සම්මානයට පාත්‍ර වුනා. ඒ, කොළඹ දී පැවති BestWeb.lk 2023 සම්මාන උළෙලේදී යි. මේ වර්ෂයේදී 13 වැනි වරට පැවැත්වුන මෙම උත්සවය වාර්ෂිකව සංවිධානය කරනු ලබන්නේ LK Domain Registry ආයතනය මගිනුයි.\nජනමාධ්‍ය, ක්‍රීඩා හා විනෝදාශ්වාද යන අංශයෙන් හිරු Tv වෙබ් අඩවිය මෙම තරගයට ඉදිරිපත් වුනා.\nBest Web.Lk තරගාවලිය යනු ශ්‍රී ලංකාවතුළ .lk යන ඩොමේන් නාමයෙන් ක්‍රියාත්මක වන වෙබ් අඩවි අතරින් වඩාත් ආකර්ෂණීය, ඵලදායි හා ප්‍රශස්ත වෙබ් අඩවි තෝරා ඒවාට සම්මාන ප්‍රධානය කිරීම සදහා පැවැත්වෙන තරගයකි.\nවෙබ් අඩවි ප්‍රවර්ධනය හා ප්‍රචලිත කිරීම මෙම තරගයේ අරමුණ වන අතර 2009 වසරේ සිට අඛණ්ඩව මෙම තරගය පැවැත්වෙනවා.\nක්ෂේත්‍රයේ ප්‍රවීණ හා විශේෂඥ දැනුමක් සහිත විනිසුරු මඩුල්ලක් මගින් තරගය සදහා ඉදිරිපත්වන වෙබ් අඩවි විනිශ්චය කරන අතර වෙබ් අඩවියේ නිර්මාණශීලීත්වය හා තාක්ෂණික පැතිකඩ කෙරෙහි වැඩි අවදානයක් යොමු කරමින් ජයග්‍රාහකයින් තේරීම සිදු කරයි.\nමෙවන් විශිෂ්ටතම සම්මානයකින් හිරු ටීවී වෙබ් අඩවිය පිදුම් ලැබීම අපවටා රොද බැද සිටින මිලියන ගනනක් වු ශ්‍රාවක ප්‍රේක්ෂක හා පාඨක ඔබෙන් ලද ශක්තිය මත අප ලැබු ජයග්‍රහණයක් බව අප මෙහිදී ඔබ වෙත සැලකර සිටින අතරම ඒ වෙනුවෙන් ඔබට අප මාධ්‍ය ජාලයේ හෘදයාංගම ප්‍රණාමයද පුදකර සිටිනවා.",
       "URL": "https://www.hirunews.lk/344255/bestweb-lk-2023-මාධ්‍ය-අංශයේ-හොඳම-වෙබ්-අඩවිය-ලෙස-හිරු-tv-වෙබ්-අඩවිය-සම්මානයට",
       "Category": "Local News",
       "Parent URL": "https://www.hirunews.lk/local-news.php?pageID=110"
}