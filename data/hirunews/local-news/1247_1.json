{
       "Source": "hirunews",
       "Timestamp": "Wednesday, 06 April 2022 - 12:55",
       "Headline": "ජනාධිපති ඉල්ලා අස්වෙන්නේ නැහැ. - ආණ්ඩු පක්ෂ සංවිධායක පාර්ලිමේන්තුවට කියයි  (වීඩියෝ)",
       "News Content": "ආණ්ඩු පක්ෂයේ සහ විපක්ෂයේ මැති ඇමතිවරුන් අතර ඇතිවූ උණුසුම් තත්ත්වයත් සමඟ පාර්ලිමේන්තුව දෙවරක් කල් තැබීමට කතානායකවරයා අද පෙරවරුවේ කටයුතු කළා.\nපළමු අවස්ථාවේ රටේ වත්මන් තත්ත්වය සම්බන්ධයෙන් උණුසුම් සංවාදයක් ඇති වෙමින් පැවති අවස්ථාවේදී ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු කියා සිටියේ ජනාධිපතිවරයා කිසිසේත් ධුරයෙන් ඉල්ලා අස් නොවන බවයි.\nඅනතුරුව පාර්ලිමේන්තු මන්ත්‍රී නලීන් බණ්ඩාර අදහස් දැක්වීමත් සමඟ ඇති වූ උණුසුම් තත්ත්වය හේතුවෙන් විනාඩි 10කට පාර්ලිමේන්තු කටයුතු කල් තැබීමට කතානායකවරයා කටයුතු කළා.\nපසුව පාර්ලිමේන්තුවේ කටයුතු යළි ආරම්භ වූ අතර රටේ වත්මන් තත්ත්වය සම්බන්ධයෙන් විවාදය ආරම්භ වූයේ ඉන් අනතුරුවයි. එහිදී හිටපු අමාත්‍ය බන්දුල ගුණවර්ධන අදහස් දක්වමින් සිටියදී සමඟි ජන බලවේගයේ මන්ත්‍රීවරුන් විරෝධතා පුවරු අතැතිව ඝෝෂා කිරීමට පටන් ගත්තා.\nඑහෙත් හිටපු අමාත්‍යවරයා සිය කතාව කරගෙන යනු ලැබූ අතර එහිදී සමඟි ජන බලවේගයේ මන්ත්‍රීවරුන් සභාව මැදට පැමිණ විරෝධතා පුවරු රැගෙන එහි කටයුතු කරගෙන යාමට බාධා වන ලෙස හැසිරීම හේතුවෙන් දෙවන වරටත් සභාවේ කටයුතු කල් තැබීමටයි කතානායකවරයා පියවර ගත්තේ.\nසභාවේ කටයුතු අද පෙරවරු 10ට ආරම්භ වූ අතර එහිදී කතානායක මහින්ද යාපා අබේවර්ධන සියළු මන්ත්‍රීවරුන්ගෙන් ඉල්ලා සිටියේ මෙම සතිය අවසන් වීමට පෙර පවතින අර්බුදය ව්‍යවස්ථාමය රාමුවක් යටතේ විසදීම සඳහා එකඟතාවයකට පැමිණෙන්න ලෙසයි.\nපසුව විපක්ෂ නායක සජිත් ප්‍රේමදාස ආණ්ඩුවෙන් විමසා සිටියේ ඇඳිරි නීතිය සහ හදිසි නීතිය පැනවීමට මෙන්ම සමාජ මාධ්‍ය අවහිර කිරීම සම්බන්ධයෙන් ආණ්ඩුවට පැහැදිලි ප්‍රකාශයක් සිදුකළ හැකි ද යන්නයි.\nඊට සභානායක අමාත්‍ය දිනේෂ් ගුණවර්ධන ප්‍රතිචාර දැක්වීමත් සමඟ උණුසුම් සංවාදයක් ආරම්භ වුණා. මෙම සංවාදයට ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු, විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල මෙන්ම පාර්ලිමේන්තු මන්ත්‍රී නලින් බණ්ඩාර සහ කතානායකවරයාද මැදිහත් වුණා.\nමේ අතර පාර්ලිමේන්තුව අසල මාර්ග බාධකයේදී යතුරු පැදි සම්බන්ධයෙන් සිදුවූ සිද්ධිය ද පාර්ලිමේන්තුවේදී අද අදහස් පළ වුණා.\nපොලිස් මාධ්‍ය කොට්ඨාශය සඳහන් කළේ මේ සම්බන්ධයෙන් විමර්ශණයක් ආරම්භ කර ඇති බවයි.\nකෙසේ වෙතත් පොලිස්පතිවරයා මෙම සිද්ධිය සම්බන්ධයෙන් කණගාටුව ප්‍රකාශ කර ඇති බවයි පොලිස් මාධ්‍ය කොට්ඨාශය කියා සිටියේ.\nඑමෙන්ම පාර්ලිමේන්තු පිවිසුම් මාර්ගය අදත් පොල්දූව මං සන්ධියෙන් වසා දමා දැමුණා.\nපාර්ලිමේන්තුවේ කටයුතු ආරම්භ වූ බැවින් එහි ආරක්ෂාව සදහායි මෙලෙස පාර්ලිමේන්තු පිවිසුම් මාර්ගය වසා දමා ඇත්තේ.",
       "URL": "https://www.hirunews.lk/301325/ජනාධිපති-ඉල්ලා-අස්වෙන්නේ-නැහැ-ආණ්ඩු-පක්ෂ-සංවිධායක-පාර්ලිමේන්තුවට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1247"
}