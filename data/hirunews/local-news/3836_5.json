{
       "Source": "hirunews",
       "Timestamp": "Sunday, 22 July 2018 - 19:31",
       "Headline": "බලංගොඩ දරුවා, තවමත් අතුරුදන් - දිවියාගෙන් අනතුරක් වූවාදැයි සැක",
       "News Content": "දින දෙකක් තිස්සේ අතුරුදන්ව සිටින බලංගොඩ - සමනලවත්ත ප්‍රදේශයේ දස හැවිරිදි දරුවා සෙවීමේ කටයුතු තවමත් ක්‍රියාත්මකයි.\nමේ වන විට එම මෙහෙයුම් සඳහා යුද හමුදාවේ භට කණ්ඩාමක් ද සමනලවත්ත ප්‍රදේශයට ගොස් මෙහෙයුම් ආරම්භ කර තිබෙනවා.\nමෙලෙස අතුරුදන්ව ඇත්තේ සමනලවත්ත විද්‍යාලයේ පස්වන ශ්‍රේ‍ණියේ ඉගෙනුම ලබන පිරිමි දරුවෙක්.\nපසුගිය 20 වන දා දරුවාගේ පියා දර කැඩීමට අසළ වනයට ගොස් ඇති අතර, පසුව දරුවා ද පියා සිටින ස්ථානයට යන බව පවසා නිවසින් පිටත්ව ගොස් තිබෙනවා.\nඑහෙත් පියා දර රැගෙන නැවත නිවස වෙත පැමිණ සිය පුතු පිළිබදව විමසීමේදී දරුවාගේ මව ප්‍රකාශ කර ඇත්තේ දරුවා ද දර කැඩීම සඳහා වනයට පිටත්ව ගිය බවයි.\nකෙසේ වෙතත්, එදින සිට මේ දක්වා දරුවා පිළිබදව කිසිදු තොරතුරක් වාර්තා වී නැහැ.\nප්‍රදේශවාසීන් සදහන් කරන්නේ බලංගොඩ - සමනලවත්ත ආශ්‍රිතව දිවියන් පසුගිය දින කිහිපය තුළ සැරිසැරූ බවට දක්නට ලැබුණු බැවින් දරුවාට දිවියාගෙන් අනතුරක් සිදුවූවා ද යන්න සැක පවතින බවයි.",
       "URL": "https://www.hirunews.lk/195807/බලංගොඩ-දරුවා-තවමත්-අතුරුදන්-දිවියාගෙන්-අනතුරක්-වූවාදැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=3836"
}