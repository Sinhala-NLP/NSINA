{
       "Source": "hirunews",
       "Timestamp": "Sunday, 24 May 2020 - 13:46",
       "Headline": "රුපියල වැඩි අගයකින් අවප්‍රමාණ වී ඇතැයි මහ බැංකුව කියයි (වීඩියෝ)",
       "News Content": "ඇමරිකානු ඩොලරයට සාපේක්ෂව ශ්‍රී ලංකා රුපියල මැයි 15 වැනිදා වනවිට 3‍%කට වඩා වැඩි අගයකින් අවප්‍රමාණ වී ඇතැයි ශ්‍රී ලංකා මහ බැංකුව පවසනවා.\nකෙසේ වෙතත් යූරෝල ස්ටර්ලින් පවුම වැනි වෙනත් විදේශ ව්‍යවහාර මුදල්වලට සාපේක්ෂව රුපියල අතිප්‍රමාණය වී තිබීම විශේෂත්වයක්.\nශ්‍රී ලංකා මහබැංකුවේ දත්ත වලට අනුව රුපියල 2019 නොවැම්බර් මාසයේ සිට මේ වසරේ මාර්තු මාසයේ මැද දක්වා ස්ථාවරව පැවතියේ ඊට පෙර පෙන්වූ අස්ථාවර භාවයෙන් මිදෙමින්.\nනමුත් කොවිඩ් 19 පැතිරීමත් සමග ජාත්‍යන්තර හා දේශිය වෙළඳපොල තුල ඇතිවූ අහිතකර තත්ත්වයන් හේතුවෙන් මාර්තු අග සිට අප්‍රේල් මැද දක්වා රුපියල තියුණු ලෙස අවප්‍රමාණය වුණා.\nකෙසේ වෙතත් මැයි මස පළමු සතිය තුල සිදු වූ අතිප්‍රමාණය වීමත් සමග විනිමය අනුපාතය යළි ක්‍රමයෙන් ස්ථාවර වී ඇති බව මහබැංකු දත්ත පෙන්වා දෙනවා.\nකෙසේ වෙතත් මැයි මස 15 වනදා වන විට ඇමරිකානු ඩොලරයට සාපේක්ෂව රුපියල 3.4‍% කින් අවප්‍රමාණය වී ඇති බව මහබැංකු වාර්තාවල සඳහන්.\nපසුගිය කාලය තුල රුපියල ජපන් යෙන්වලට සාපේක්ෂවද අවප්‍රමාණය වුණා.\nකෙසේ වෙතත් කැනේඩියානු සහ ඕස්ට්‍රේලියානු ඩොලරයන්ට සාපේක්ෂව රුපියල 4‍% කට වඩා වැඩි අගයන්ගෙන් අතිප්‍රමාණය වී තිබීම කැපී පෙනෙන කරුණක්.\nඊට අමතරව යුරෝ, ස්ටර්ලින් පවුම සහ ඉන්දියානු රුපියලට සාපේක්ෂව ද රුපියල අතිප්‍රමාණය වී තිබෙනවා.\nමේ අතර මෙරට විදේශ සංචිතය ශක්තිමත් කරලීම සඳහා ජනාධිපති ගෝඨාභය රාජපක්ෂ මහතා ඉන්දීය අග්‍රාමාත්‍ය නරේන්ද්‍ර මෝදි මහතාගෙන් ඩොලර් බිලියන 1.1 ක විනිමය හුවමාරු පහසුකමක් ඉල්ලා සිටීම පිළිබඳව ඉන්දීය මාධ්‍ය අද විශේෂ අවධානයක් යොමුකර තිබුණා.\nශ්‍රී ලංකා මහ බැංකුව විසින් පසුගියදා සාක් හුවමාරු පහසුකම යටතේ ඩොලර් මිලියන 400 ක් ඉල්ලා සිටි අතර ජනාධිපතිවරයා අදාළ මූල්‍ය පහසුකම ඉල්ලා ඇත්තේ ඊට අමතරවයි.",
       "URL": "https://www.hirunews.lk/241394/රුපියල-වැඩි-අගයකින්-අවප්‍රමාණ-වී-ඇතැයි-මහ-බැංකුව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2711"
}