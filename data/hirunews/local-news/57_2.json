{
       "Source": "hirunews",
       "Timestamp": "Saturday, 02 September 2023 - 9:03",
       "Headline": "විශේෂඥ වෛද්‍යවරුන්ගේ සේවා කාලය දීර්ඝ කිරීමේ චක්‍රලේඛය මෝසමක් මගින් අධිකරණයට",
       "News Content": "රාජ්‍ය සේවයේ නියුතු විශේෂඥ වෛද්‍යවරුන්ගේ සේවා කාලය වයස අවුරුදු 63 දක්වා දීර්ඝ කිරීමට අදාළ චක්‍රලේඛය මෝසමක් මාර්ගයෙන් අධිකරණය හමුවේ ගොනු කරන බව නීතිපතිවරයා ඊයේ(01) අභියාචනාධිකරණයට දැනුම් දී තිබෙනවා.\nවිශේෂඥ වෛද්‍යවරුන් අවුරුදු 60ක දී අනිවාර්ය විශ්‍රාම ගැන්වීමට අමාත්‍ය මණ්ඩලය විසින් ගනු ලැබූ තීරණය බල රහිත කිරීමේ නියෝගයක් නිකුත් කරන මෙන් ඉල්ලා විශේෂඥ වෛද්‍යවරු 176 දෙනෙකු විසින් ගොනු කළ පෙත්සම කැඳ වූ අවස්ථාවේදියි මෙම දැනුම් දීම සිදුකරනු ලැබුවේ.\nමෙම පෙත්සම අභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ එම්.සී.බී.එස්.මොරායස්ගෙන් සමන්විත විනිසුරු මඩුල්ල ඉදිරියේ කැඳවනු ලැබුවා.\nඑහිදී රජයේ නිතිඥවරිය සඳහන් කළේ විශේෂඥ වෛද්‍යවරුන්ගේ සේවා කාලය අවුරුදු 63 දක්වා දීර්ඝ කිරීමට රජය තීරණය කර ඇති බවත් ඊට අදාළව සෞඛ්‍ය අමාත්‍යවරයා විසින් නිකුත් කරන චක්‍රලේඛයේ අන්තර්ගත කරුණු මෝසමක් මාර්ගයෙන් අධිකරණය හමුවේ ගොනු කිරීමට අපේක්ෂා කරන බවයි.",
       "URL": "https://www.hirunews.lk/346877/විශේෂඥ-වෛද්‍යවරුන්ගේ-සේවා-කාලය-දීර්ඝ-කිරීමේ-චක්‍රලේඛය-මෝසමක්-මගින්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=57"
}