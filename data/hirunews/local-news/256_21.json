{
       "Source": "hirunews",
       "Timestamp": "Monday, 19 June 2023 - 7:39",
       "Headline": "තැන තැන මාරක රිය අනතුරු",
       "News Content": "ගාල්ල කොළඹ මාර්ගයේ වැරැල්ලාන ඉන්ධන හල ආසන්නයේදී ඊයේ (18) මෝටර් රථයක් අනතුරට ලක් වී මෝටර් රථයේ රියැදුරු මිය ගොස් තවත් තිදෙනෙකුට බරපතළ තුවාල සිදු වී තිබෙනවා.\nමෙම අනතුර සිදු වී ඇත්තේ ගාල්ල දෙස සිට අම්බලන්ගොඩ දෙසට ධාවනය වූ මෝටර් රථයේ රියැදුරුට ඇති වූ අසනීප තත්ත්වයක් හේතුවෙන් මෝටර් රථය පාලනය කර ගත නොහැකිව මාර්ගයෙන් ඉවතට පැන රැහැන් කණුවක ගැටීමෙන්.\nමෙම අනතුරින් මිය ගොස් ඇත්තේ 48 හැවිරිදි මැටිවල, තෙල්වත්ත ප්‍රදේශයේ පදිංචිකරුවෙක්.\nඔහුගේ බිරිය සහ දරුවන් දෙදෙනා බලපිටිය රෝහලට ඇතුළත් කර තිබෙනවා.\nමීටියාගොඩ පොලිසිය වැඩිදුර විමර්ශන සිදුකරනවා.\nමේ අතර, කොළඹ මඩකලපුව මාර්ගයේ පාතකඩ ප්‍රදේශයේදී ද යතුරුපැදි 2ක් හා පෞද්ගලික බස් රථයක ගැටී අනතුරක් සිදුව තිබෙනවා.\nඅනතුරින් බරපතළ තුවාල ලැබූ යතුරුපැදියේ පැදිකරු, පසු පැදිකාරියක් සහ කුඩා දැරියක් රත්නපුර රෝහලට ඇතුළත් කිරීමේදී පැදිකරු මිය ගොස් තිබෙනවා.\nඅනෙක් යතුරුපැදිකරු සුළු තුවාල ලබා පැල්මඩුල්ල රෝහලෙන් ප්‍රතිකාර ලබා පිටව ගොස් තිබෙනවා.\nමෙම අනතුරින් මිය ගොස් ඇත්තේ වයස අවුරුදු 30ක් වූ අකරැල්ලවත්ත පහළ කොටස, ඕපනායක ප්‍රදේශයේ පදිංචිකරුවෙක්.\nපැල්මඩුල්ල පොලිසිය වැඩිදුර විමර්ශන සිදුකරනවා.",
       "URL": "https://www.hirunews.lk/338360/තැන-තැන-මාරක-රිය-අනතුරු",
       "Category": "Local News",
       "Parent URL": "https://www.hirunews.lk/local-news.php?pageID=256"
}