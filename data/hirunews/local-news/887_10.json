{
       "Source": "hirunews",
       "Timestamp": "Tuesday, 06 September 2022 - 17:07",
       "Headline": "ගිනි තැබූ, විනාශ කළ, දේපලවල ඉල්ලම් හාරන මැති ඇමැත්තෝ - නැවතත් විදින්නේ මහජනතාවගේ සාක්කුවටමයි",
       "News Content": "පසුගිය මැයි මස 9 වැනිදා කොළඹ ගාලු මුවදොර අරගලය විරෝධතා ව්‍යාපාරයට මහින්ද රාජපක්ෂ හිතවාදීන් පිරිසක් විසින් පහර දීමෙන් අනතුරුව රට පුරා පැතිරී ගිය ‍ප්‍රචණ්ඩ ක්‍රියා රැල්ල හේතුවෙන් පාර්ලිමේන්තුව නියෝජනය කරන මැති ඇමැතිවරුන් ඇතුළු දේශපාලනඥයින් 70 දෙනෙකුට වැඩි පිරිසකගේ නිවාස සහ දේපළ වලට හානි කෙරුණා.\nමෙලෙස විනාශ වූ දේපළ සඳහා රජය විසින් වන්දි ගෙවිය යුතු බවට කැබිනට් මණ්ඩලය තීරණය කිරීමත් සමඟම තම නිවාස සහ දේපළ විනාශ වූ මැති ඇමැතිවරුන් ඒ සඳහා වන තක්සේරු වාර්තා වන්දි ලබා ගැනීම සඳහා ඉදිරිපත් කර තිබෙනවා.\nකෙසේ වෙතත් අද ජාතික පුවත්පතක් වාර්තා කරන්නේ මෙලෙස ඉදිරිපත් කරන ලද ඇතැම් තක්සේරු වාර්තා විශ්මය දනවන සුළු ඒවා බවයි.\nඑම වාර්තාවට අනුව මෙලෙස අලාභ තක්සේරු වාර්තා ඉදිරිපත් කළ එක් අමාත්‍යවරයෙක් තමාගේ ගේ දේපල ගිනි ගැනීම හේතුවෙන් සිදු වූ අලාභය රුපියල් කෝටි සියයක් බව ප්‍රකාශ කර තිබෙනවා.\nමීට අමතරව තවත් මැති ඇමැතිවරු 5 දෙනෙක් තමන්ගෙ ගිනිගත් එක් නිවාසයක් වෙනුවට නිවාස දෙක බැගින් ඇතුළත් කර තක්සේරු වාර්තා ඉදිරිපත් කර තිබෙනවා.\nමීට අමතරව ගිනිගත් නිවාස හා දේපළපල සැබැවින්ම නොතිබුණු නමුත් තිබී විනාශ වූ භාණ්ඩ යැයි ව්‍යාජ ලයිස්තු සකස් කර ඒ සදහා ද වන්දි ලබා ගැනීමට මේ අතරින් බොහෝ පිරිසක් කටයුතු කරමින් සිටින බවයි එම වාර්තාවේ දැක්වෙන්නේ.\nමෙලෙස විනාශයට පත් වූ දේපළවල වෙනුවෙන් අධික තක්සේරු වාර්තා ඉදිරිපත් කරමින් අසීමිත වන්දි මුදල් ලබා ගැනීමට ඇතැම් දේශපාලනඥයන් දරන මෙම උත්සාහය නිසා රජයේ තක්සේරු නිළධාරීන්ද දැඩි අපහසුතාවයට පත්ව ඇති බවයි එම වාර්තාව පෙන්වා දෙන්නේ.\nමීට අමතරව විනාශයට පත්වූ නිවාසවල රන් භාණ්ඩ මුදල් ඇතුළු වටිනා දේපොළ විශාල වශයෙන් තිබූ බව කියමින් ඇතැම් දේශපාලනඥයන් ඒ වෙනුවෙන් ද තක්සේරු වාර්තා ද ඉදිරිපත් කර තිබෙනවා.\nකෙසේ වෙතත් මෙම දේපල හානි සිදුවීම් සම්බන්ධයෙන් විමර්ශන පවත්වන පොලිස් කණ්ඩායම් පවසන්නේ මෙලෙස විවිධ දේශපාලනඥයින් විසින් ඉදිරිපත් කර ඇති හානි වාර්තා බොහෝමයක් පිළිගත් හැකි ඒවා නොවන බවයි.\nඑමෙන්ම මෙම දේශපාලනඥයන් විනාශයට පත්වූ තම දේපොළ වෙනුවෙන් අසීමිත වන්දි ඉදිරිපත් කර ඇතත් මොවුන් එම දේපොළ ඉපයූ ආකාරය පිළිබඳව කිසිදු විමසීමක්, විගණනයක් හෝ පරීක්‍ෂණයක් කිරීමට මේ වනතුරු රජය පාර්ශවයෙන් කිසිදු කටයුත්තක් සිදු වී නොමැති බවත් එම විමර්ශන කණ්ඩායම් වැඩිදුරටත් පවසනවා.\nඔවුන් පෙන්වා දෙන්නේ මෙම සියලු තක්සේරු වාර්තා රජයේ විගණකාධිපති දෙපාර්තමේන්තුව හරහා සියුම්ව විගණනය කර එම ඉපයුම් සම්බන්ධයෙන් ආදායම් බදු පැනවීමට කටයුතු කළ යුතු බවටයි.\nරජය විසින් එවැනි පියවරක් අනුගමනය කරන්නේ නම් මෙලෙස ව්‍යාජ තක්සේරු වාර්තා ඉදිරිපත් කරනු ලබන සියලු දේශපාලඥයින් එම තක්සේරු වාර්තා ඉවත් කරගනු ඇති බවටත් ඔවුන් විශ්වාසය පළ කරනවා.\nකෙසේ වෙතත් රජය විසින් මේ දක්වා එවැනි පියවරක් අනුගමනය කිරීමට කටයුතු කර නොතිබීම නිසා එම දේශපාලනඥයන් ඉදිරිපත් කරන දේපොළ තක්සේරු වාර්තා තමන්ට පිළිගැනීමට සිදුවී ඇති බවයි ඔවුන් කියා සිටින්නේ.\nපසුගිය මැයි 09 වැනිදා රටපුරා ඇතිවූ කලබලකාරී සිද්ධීන් හේතුවෙන් දේශපාලනඥයන් 76 දෙනෙකුට ආසන්න පිරිසකට අයත් දේපොළ සංවිධානාත්මක පිරිස් විසින් ගිනි තබා විනාශ කර තිබුනා.\nමෙහිදී ඇතැම් ප්‍රචණ්ඩකාරීන් විසින් මෙම නිවාස සහ ගොඩනැඟිලිවල තිබූ වටිනා දේපොළ ද කොල්ලකා ගෙන ගොස් තිබූ අතර පසුව පොලීසිය විසින් සිදුකරන ලද විමර්ශනවලදී එම බඩු භාණ්ඩ වලින් බොහෝමයක් නැවත සොයා ගැනීමටත් හැකි වුණා.",
       "URL": "https://www.hirunews.lk/314712/ගිනි-තැබූ-විනාශ-කළ-දේපලවල-ඉල්ලම්-හාරන-මැති-ඇමැත්තෝ-නැවතත්-විදින්නේ-මහජනතාවගේ-සාක්කුවටමයි",
       "Category": "Local News",
       "Parent URL": "https://www.hirunews.lk/local-news.php?pageID=887"
}