{
       "Source": "hirunews",
       "Timestamp": "Friday, 12 June 2020 - 19:30",
       "Headline": "මහ බැංකුවේ ලියාපදිංචි නොවූ මූල්‍ය ආයතන නියාමනයට අවශ්‍ය නීති කැබිනට් අනුමැතියට ඉදිරිපත් කරන බව මහ බැංකු අධිපති කියයි (වීඩියෝ)",
       "News Content": "මහ බැංකුවේ ලියාපදිංචි නොවූ මූල්‍ය ආයතන නියාමනය කිරීම සඳහා අවශ්‍ය නීති කෙටුම්පත් ඉදිරියේදී කැබිනට් අනුමැතියට ඉදිරිපත් කරන බව මහ බැංකු අධිපති මහාචාර්ය ඩබ්ලිව්.ඩී. ලක්ෂ්මන් මහතා පවසනවා.\nමහ බැංකු අධිපතිවරයා මේ බව සඳහන් කළේ හිරු ප්‍රවෘත්ති සමඟ අද විශේෂ සම්මුඛ සාකච්ඡාවකට එක්වෙමින්.\nකොවිඩ් 19 ව්‍යාප්තිය හමුවේ ඇඳිරි නීතිය පැනවීමත් සමඟ ක්ෂේත්‍ර ගණනාවක් සඳහා සහන ලබාදෙන බව රජය පසුගිය මාර්තු මස 30වන දින නිවේදනය කළා.\nඒ යටතේ සියළුම ත්‍රීරෝද රථ, පාසල් ප්‍රවාහන වෑන් රථ, ලොරි රථ, භාණ්ඩ ප්‍රවාහනය සඳහා යොදා ගන්නා කුඩා රථ, බස් රථ සහ ස්වයං රැකියා  නියුක්තිකයන් හෝ හිමිකරුවන් විසින් සේවයේ යෙදෙන යතුරුපැදි හා කුඩා රථ සඳහා කල්බදු වාරික ගෙවීමට මාස හයක සහන කාලයක් ලබා දුන්නා.\nකෙසේ වෙතත් අදාළ සහන පැකේජ බැංකු සහ මූල්‍ය ආයතන තුලින් ලබා නොදිම සම්බන්ධයෙන් විවිධ චෝදනා එල්ල වූ අතර සුනිල් ජයවර්ධන ඝාතන සිද්ධියත් සමඟ ඒ පිළිබඳව සමාජයේ කතාබහ ඉහළ ගියා.\nමූල්‍ය ආයතනවල ක්‍රියාකලාපය සම්බන්ධයෙන් ඒවා නියාමනයට අධිකාරී බලය පැවැරී ඇති ශ්‍රී ලංකා මහ බැංකුවේ අධිපතිවරයාගෙන් මේ ගැන අප විමසීමක් කළා.\nමේ අතර කල්බදු වාරික නිසි පරිදි නොගෙවන අවස්ථාවකදී පවා වාහනයක් යළි රැගෙන යාමට නීතියක් තිබේදැයිද අප විමසා බැලුවා.",
       "URL": "https://www.hirunews.lk/242908/මහ-බැංකුවේ-ලියාපදිංචි-නොවූ-මූල්‍ය-ආයතන-නියාමනයට-අවශ්‍ය-නීති-කැබිනට්-අනුමැතියට-ඉදිරිපත්-කරන-බව-මහ-බැංකු-අධිපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}