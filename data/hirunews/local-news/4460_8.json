{
       "Source": "hirunews",
       "Timestamp": "Tuesday, 20 June 2017 - 19:53",
       "Headline": "ඩෙංගු නිසා මැති සබය දෙවරක් කල් තබයි",
       "News Content": "ඩෙංගු ව්‍යාප්තිය සම්බන්ධයෙන් අද පාර්ලිමේන්තුවේ උණුසුම් තත්ත්වයක් හටගත්තා.\nදිනේෂ් ගුණවර්ධන මන්ත්‍රීවරයා ඩෙංගු ව්‍යාප්තිය වැළැක්වීමට ආණ්ඩුවට විධිමත් වැඩ පිලිවෙලක් නොමැති බව අවධාරණය කළ අතර, පසුව ඇතිවූ උණුසුම් සංවාදය හමුවේ පාර්ලිමේන්තුව කල් තබා පක්ෂ නායක රැස්වීමක් කැඳවීමට කථානායකවරයා පියවර ගත්තා.\nසෞඛ්‍ය අමාත්‍ය රාජිත සේනාරත්න පැමිණ ඊට අදාළ ප්‍රකාශයක් සිදුකරනු ඇති බව සඳහන් කළ කථානායකවරයා යළි පාර්ලිමේන්තුවේ කටයුතු ආරම්භ කළ අතර, සාකච්ඡාවකට එක්ව සිටි අමාත්‍යවරයා නියමිත වේලාවට පැමිණ නොසිටි නිසා නැවත වරක් පාර්ලිමේන්තුව කල් තබනු ලැබුවා.\nපසුව සභාවට පැමිණි සෞඛ්‍ය අමාත්‍ය රාජිත සේනාරත්න අමාත්‍යාංශ ප්‍රකාශයක් කරමින්  ඩෙංගු ව්‍යාප්තිය පිලිබද වත්මන් තත්ත්වය පැහැදිළි කළා.\nපාර්ලිමේන්තු මන්ත්‍රී දිනේෂ් ගුණවර්ධන ස්ථාවර නියෝග යටතේ ප්‍රශ්න කර සිටියේ වැඩි වශයෙන් ඩෙංගු රෝගීන් මේ වනවිට වාර්තා වී ඇති බැවින් ඔවුන්ට ප්‍රතිකාර ලබාගැනීම සඳහා රෝහල්වලට ප්‍රමාණවත් තරම් පහසුකම් සෞඛ්‍ය අමාත්‍යාංශය විසින් ලබාදීමට කටයුතු කර නොමැති බවයි.\nඑමෙන්ම ආණ්ඩුව ප්‍රකාශ පමණක් සිදුකරමින් සිටින බවටද මන්ත්‍රීවරයා චෝදනා කළා.\nසභානායක අමාත්‍ය ලක්ෂ්මන් කිරිඇල්ල ඊට ප්‍රතිචාර දක්වමින් කියා සිටියේ අග්‍රාමාත්‍යවරයාට යොමුකළ ප්‍රශ්නයක් බැවින් ඔහු හෙට දිනයේදී අදාළ ගැටළුවට පිළිතුරු ලබාදෙනු ඇති බවයි.\nකෙසේ නමුත් ඊට මැදිහත් වෙමින් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක අවධාරණය කර සිටියේ ආණ්ඩුව සාකච්ඡා පමණක් සිදුකරමින් ඩෙංගු ව්‍යාප්තිය පාලනය කිරීම සඳහා කටයුතු කිරීමක් දක්නට නොලැබෙන බවයි.\nසෞඛ්‍ය අමාත්‍යාංශය ඩෙංගු රෝගීන්ට  අවශ්‍ය පහසුකම් ලබාදීම සඳහා රෝහල් සඳහා පහසුකම් මෙන්ම නිලධාරීන්ද යෙදවීමට කටයුතු කර තිබෙන බවත්, ඩෙංගු මර්දන ව්‍යාපාරය ජනාධිපති ඩෙංගු මර්දන කාර්ය සාධක බලකාය සමග එක්ව සිදුකරන බවත් අමාත්‍ය රාජිත සේනාරත්න, දිනේෂ් ගුණවර්ධන මන්ත්‍රීවරයා ඉදිරිපත් කළ ප්‍රශ්නයට පිළිතුරු ලබාදෙමින් කියා සිටියා.",
       "URL": "https://www.hirunews.lk/164023/ඩෙංගු-නිසා-මැති-සබය-දෙවරක්-කල්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=4460"
}