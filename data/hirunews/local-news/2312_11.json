{
       "Source": "hirunews",
       "Timestamp": "Wednesday, 25 November 2020 - 20:22",
       "Headline": "පොලිස් ක්ෂේත්‍ර බලකා මූලස්ථානයේ 4කට කොරෝනා (වීඩියෝ)",
       "News Content": "බම්බලපිටිය පොලිස් ක්ෂේත්‍ර බලකා මූලස්ථානයේ නිලධාරීන් 4 දෙනෙකුට කොරෝනා වෛරසය ආසාදනය වී ඇති බවට තහවුරු වීමත් සමඟ එහි පොලිස් නිලධාරීන් 60 දෙනෙකු පමණ නිරෝධායනයට ලක් කර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ පොලීසියේ කොරෝනා ආසාදිත නිලධාරීන් සංඛ්‍යාව මේ වන විට 1080 දක්වා ඉහළ ගොස් ඇති බවයි.\nමේ අතර මහර බන්ධනාගාරයේ රඳවා සිටියදියි කොරෝනා ආසාදිත බවට හඳුනා ගත් අපරාධ පරීක්ෂණ දෙපාර්තමේන්තුවේ හිටපු අධ්‍යක්‍ෂ ශානි අබේසේකරට කිසිදු රෝග ලක්ෂණයක් පෙන්නුම් නොකරන බව බන්ධනාගාර දෙපාර්තමේන්තුවේ ප්‍රකාශකයෙකු සඳහන් කළා.\nපෙරේදා දිනයේ මහර බන්ධනාගාරයේ සිදුකළ අහඹු පී.සී.ආර්. පරීක්ෂණවලින් ආසාදිතයින් 6 දෙනෙකු හඳුනා ගැනුණු අතර, ශානි අබේසේකර ද එම පිරිස අතර වනවා.\nවෛරසය ආසාදනය වී ඇති බවට තහවුරු වීමෙන් පසු ඔහු ඊයේ රාත්‍රියේ මහර බන්ධනාගාරයේ සිට වැලිකඩ බන්ධනාගාර රෝහල වෙත මාරුකර යැවුණා.\nබන්ධනාගාර ආශ්‍රිතව ඊයේ (24) දිනයේත් අලුතින් ආසාදිතයන් 24 දෙනෙකු හඳුනාගෙන ඇති අතර, ඒ අනුව බන්ධනාගාරවලින් වාර්තාවන මුළු කොරෝනා රෝගීන් සංඛ්‍යාව 753 දක්වා ඉහළ ගොස් තිබෙනවා.",
       "URL": "https://www.hirunews.lk/255602/පොලිස්-ක්ෂේත්‍ර-බලකා-මූලස්ථානයේ-4කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2312"
}