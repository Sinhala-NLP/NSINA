{
       "Source": "hirunews",
       "Timestamp": "Monday, 26 April 2021 - 7:56",
       "Headline": "ඊයේත් ආසාදිතයින් 793 ක්",
       "News Content": "ඊයේ දිනයේ මෙරටින් නව ආසාදිතයින් 793 දෙනෙකු හඳුනාගැනීමත් සමඟ මෙරට සමස්ත ආසාදිතයින් සංඛ්‍යාව එක්ලක්ෂ එක්දහස් තුන්සිය හැත්තෑනවයක් දක්වා ඉහළ ගියා.\nනව ආසාදිතයන්ගෙන් 773 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර පොකුරේ ආසාදිතයන් දස දෙනෙකු සහ විදේශයන් හි සිට පැමිණි දස දෙනෙකු මෙලෙස ආසාදිතයන් ලෙස හඳුනාගෙන තිබෙනවා.\nඒ අනුව ආසාදිතයන් 6,424 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 94,311 ක්. එමෙන්ම, කොරෝනා මරණ 2ක් ද ඊයේ වාර්තා වීමත් සමඟ මෙරට සමස්ත මරණ සංඛ්‍යාව 644ක් දක්වා ඉහළ ගියා.\nකැළණිය ප්‍රදේශයේ පදිංචි 79 හැවිරිදි කාන්තාවක් සහ පොළොන්නරුව ප්‍රදේශයේ පදිංචි 73 හැවිරිදි පිරිමි පුද්ගලයෙකු මෙලෙස මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර, කොරෝනා ව්‍යාප්ත වීමේ අවදානම හේතුවෙන් ත්‍රිකුණාමලය අධ්‍යාපන කලාපයේ සියළු පාසල් හෙට සිට නැවත දැනුම් දෙන තෙක් වසා දැමීමට තීරණය කළ බව නැගෙනහිර පළාත් ආණ්ඩුකාර අනුරාධා යහම්පත් කියා සිටියා.\nඑමෙන්ම මුහුණු ආවරණ නොපැළැඳීම ඇතුලු නිරෝධායන නීති කඩකළ 177 දෙනෙකු ඊයේ අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ මින් 134 දෙනෙකු බස්නාහිර පළාතෙන් අත්අඩංගුවට ගෙන ඇති බවයි.",
       "URL": "https://www.hirunews.lk/269535/ඊයේත්-ආසාදිතයින්-793-ක්",
       "Category": "Local News",
       "Parent URL": "https://www.hirunews.lk/local-news.php?pageID=1996"
}