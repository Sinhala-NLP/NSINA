{
       "Source": "hirunews",
       "Timestamp": "Wednesday, 15 June 2016 - 8:12",
       "Headline": "උතුරුමැද කොන්ත්‍රාත් ප්‍රශ්නය විසදෙයි",
       "News Content": "දේශපාලන හිතවතුන්ට කොන්ත්‍රාත් ලබාදීම අත්හිටුවා උතුරුමැද පළාතේ සියලූ ලියාපදිංචි කොන්ත්‍රාත්කරුවන්ගෙන් ටෙන්ඩර් පත් කැඳවන ලෙස අධිකරණය ඊයේ නියෝග කළා.\nඋතුරුමැද පළාත් ආණ්ඩුකාරවරයා ප්‍රධාන ඇමතිවරයා ඇතුලූ වගඋත්තරකරුවන් පිරිසකට පළාත් සිවිල් අභියාචනා මහාධිකරණ විනිසුරු ආදිත්‍ය පටබැඳිගේ මෙම නියෝගය නිකුත් කළේ පළාතේ කොන්ත්‍රාත් දේශපාලන හිතවතුන්ට ලබාදුන් බව පවසමින් ගොනුකළ පෙත්සමක් විභාගයට ගත් අවස්ථාවේදියි.\nරුපියල් ලක්ෂ 500ක වටිනාකමින් යුත් මෙම කොන්ත්‍රාත් සම්බන්ධයෙන් පැමිණිල්ල ගොනුකර තිබුණේ ශ්‍රී ලංකා ජාතික ඉදිකිරීම් සංගමයේ උතුරුමැද පළාත් ශාඛාවේ සභාපතිවරයායි.\nනඩුව ගොනු කිරීමෙන් පසු දින 14 කට අතුරු තහනම් නියෝගයක් නිකුත් කළ මහාධිකරණය ඊයේ දිනය දක්වා අදාළ කොන්ත්‍රාත් ක්‍රියාත්මක කිරීම තහනම් කළා.\nඑම අතුරු තහනම් නියෝගය යළි මේ මස 28 වනදා දක්වා දීර්ඝ කිරීමටයි විනිසුරුවරයා පියවර ගත්තේ.\nඋතුරුමැද පළාතේ වැව් අමුණු අලූත්වැඩියා කිරීමට අදාළ කොන්ත්‍රාත් ප්‍රදානය කිරීමට පෙර විවෘත ටෙන්ඩර්පත් සියලූ කොන්ත්‍රාත්කරුවන්ට ලියාපදිංචි තැපෑලෙන් යවන ලෙස මෙහිදී වගඋත්තරකරුවන්ට නියෝග කෙරුණා.\nඅනතුරුව රජයේ ප්‍රසම්පාදන නියමයන්ට අනුව සුදුසු කොන්ත්‍රාත්කරුවන්ට පමණක් ඒවා ලබාදෙන ලෙසයි වැඩිදුරටත් ප්‍රකාශ කෙරුණේ.\nමෙහිදී සිය අසුන්වලින් නැගිටීමකින් තොරව විනිසුරුවරයා හමුවේ ප්‍රශ්නවලට පිළිතුරුදුන් උතුරුමැද පළාත් සභාවේ ලේකම්වරයා ඇතුලූ දෙදෙනෙකුටද විනිසුරුවරයා තරයේ අවවාද කළේ අධිකරණයට ඉහළින් කිසිවෙකුටත් ක්‍රියාත්මක වීමට ඉඩ නැතැයි පවසමින්.",
       "URL": "https://www.hirunews.lk/135566/උතුරුමැද-කොන්ත්‍රාත්-ප්‍රශ්නය-විසදෙයි",
       "Category": "Local News",
       "Parent URL": "https://www.hirunews.lk/local-news.php?pageID=5006"
}