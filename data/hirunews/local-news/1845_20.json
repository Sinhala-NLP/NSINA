{
       "Source": "hirunews",
       "Timestamp": "Friday, 02 July 2021 - 20:02",
       "Headline": "ඉන්දියාවේදී පදක්කම් දිනා මව්බිමට ආ මළල ක්‍රීඩක ක්‍රීඩිකාවන්ට හිමිවූ කුඩම්මාගේ සැලකිල්ල (වීඩියෝ)",
       "News Content": "ඉන්දියාවේ පටියාලා හි පැවති මළල ක්‍රීඩා තරඟාවලියකින් ජයග්‍රහණය කර පදක්කම් 09 ක් දිනා ශ්‍රී ලංකාවට පැමිණි ක්‍රීඩක ක්‍රීඩිකාවන් පිරිසක් මාතර නිල්වලා විද්‍යා පීඨයේ පිහිටි නිරෝධායන මධ්‍යස්ථානය වෙත යොමු කිරීමට කටයුතු කර තිබුණා.\nඅදාළ පිරිස අතර කාන්තා මීටර් 3000 බාධක දිවීමේ ඉසව්වෙන් ඔලිම්පික් වරම් දිනාගත් නිලානි රත්නායක ද වනවා.\nඔවුන්ට ඊට පෙර දැනුම් දී ඇත්තේ දිවයිනට යළි පැමිණි පසු කොළඹ සුගතදාස හෝටල් සංකීර්ණයේදී ජෛව ආරක්ෂිත බුබුලකට යටත්ව පුහුණුවීම් සිදුකිරීමට අවසර ලබාදෙන බවටයි.\nතවත් සති 04 කින් පමණ ආරම්භ වන ඔලිම්පික් උළෙල වෙනුවෙන් පුහුණුවීම් සිදුකිරීමට ඇති කාලයෙන් සති දෙකක් අපතේ යැවීමට මේ අනුව නිලානි ඇතුළු සෙසු ක්‍රීඩක ක්‍රීඩිකාවන්ට සිදුවී තිබෙනවා.\nඔවුන් එලෙස නිරෝධායන මධ්‍යස්ථානයක රැඳී සිටිද්දී රටේ ගෞරවය, ලොවක් ඉදිරියේ හෑල්ලුවට ලක් කර, විනය විරෝධීව හැසිරී එංගලන්තයෙන් දිවයිනට ගෙන්වූ ක්‍රිකට් ක්‍රීඩකයින් තරු පන්තියේ හෝටල්වලට යොමු කිරීමට බලධාරීන් කටයුතු කර තිබීම කණගාටුවට කරුණක්.",
       "URL": "https://www.hirunews.lk/275893/ඉන්දියාවේදී-පදක්කම්-දිනා-මව්බිමට-ආ-මළල-ක්‍රීඩක-ක්‍රීඩිකාවන්ට-හිමිවූ-කුඩම්මාගේ-සැලකිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1845"
}