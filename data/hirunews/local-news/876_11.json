{
       "Source": "hirunews",
       "Timestamp": "Sunday, 11 September 2022 - 10:09",
       "Headline": "සමන්තා පවර් ජනපතිව හමුවෙයි",
       "News Content": "දිවයිනට පැමිණ සිටින ජාත්‍යන්තර සංවර්ධනය සඳහා වන ඇමෙරිකානු නියෝජිතායතය හෙවත් යූ.එස්.ඒඩ් හි පරිපාලක සමන්තා පවර් අද (11) ජනාධිපති රනිල් වික්‍රමසිංහ මුණගැසුණා.\nඅද පෙරවරුවේ ජනාධිපති ලේකම් කාර්යාලයේදී සිදුවූ මෙම හමුවට ඇමරිකානු තානාපතිනි ජූලි චන්ග් ද එක්ව සිටි බවයි ජනාධිපති මාධ්‍ය අංශය සඳහන් කළේ.\nජාත්‍යන්තර සංවර්ධනය සඳහා වන ඇමෙරිකානු නියෝජිතායතය හෙවත් යූ.එස්.ඒඩ් හි පරිපාලක සමන්තා පවර් දිවයිනට පැමිණියේ ඊයේ පෙරවරුවේදියි.\nපසුව ඇය ඊයේ පස්වරුවේ ඇය ජා-ඇල - ඒකල, යාය ප්‍රදේශයේ ගොවීන් පිරිසක් ද හමුවුණා. එහිදී ගොවීන් තමන්ට පවතින ගැටලු සම්බන්ධයෙන් යූ.එස්.ඒඩ් පරිපාලක සමන්තා පවර් දැනුවත් කර තිබුණා.\nමෙහිදී ඇය පොරොන්දු වී තිබුණේ පොහොර සම්පාදනය සහ කෘෂිකාර්මික යෙදවුම් වෙනුවෙන් ඇමෙරිකානු ඩොලර් මිලියන 40 ක් ලබාදෙන බවටයි.\nඇයගේ මෙම නිල සංචාරයේ අරමුණ වී ඇත්තේ ශ්‍රී ලංකාව මුහුණදෙන අර්බුදකාරී තත්වය පිළිබඳව සාකච්ඡා කර එය යථා තත්වයට පත් කිරීම සඳහා අවශ්‍ය සහාය ලබාදීමයි.",
       "URL": "https://www.hirunews.lk/315115/සමන්තා-පවර්-ජනපතිව-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=876"
}