{
       "Source": "hirunews",
       "Timestamp": "Thursday, 09 February 2023 - 10:38",
       "Headline": "වරදක් කර ඇති නම් ඩයනාව අත්අඩංගුවට ගන්නැයි සී.අයි.ඩීයට උපදෙස් (වීඩියෝ)",
       "News Content": "රාජ්‍ය අමාත්‍ය ඩයනා ගමගේ ආගමන හා විගමන පනත යටතේ වරදක් සිදු කර තිබේ නම් ඇය අත්අඩංගුවට ගෙන අධිකරණයට ඉදිරිපත් කිරීම සඳහා වරෙන්තුවක් අවශ්‍ය නොවන බව කොළඹ ප්‍රධාන මහේස්ත්‍රාත් ප්‍රසන්න අල්විස් විවෘත අධිකරණය හමුවේ අද ප්‍රකාශ කළා.\nඒ ඩයනා ගමගේ ගේ උප්පැන්න සහතිකය, ජාතික හැදුනුම්පත සහ විදේශ ගමන් බලපත්‍රය පිළිබඳව විමර්ශනයක් සිදුකරන ලෙස ඉල්ලා ගොනු කර ඇති පැමිණිල්ල කැඳවනු ලැබූ අවස්ථාවේදීයි.\nඅපරාධ පරීක්ෂණ දෙපාර්තමේන්තුව පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කර තිබුණා.\nමෙහි දී පැමිණිලිකාර ඔෂල හේරත් වෙනුවෙන් පෙනී සිටි ජනාධිපති නීතිඥ රියන්සි අර්සකුලරත්න අධිකරණය හමුවේ කරුණු දක්වමින් කියා සිටියේ ඩයනා ගමගේ රාජ්‍ය අමාත්‍යවරිය සිය බි්‍රතාන්‍ය පුරවැසිභාවය වසන් කරමින් මෙරට විදේශ ගමන් බලපත්‍රයක් ලබාගෙන ඇති බවයි.\nඉන් අනතුරුව, ඇය වෙනත් උප්පැන්න සහතිකයක් ඉදිරිපත් කරමින් රාජකාරී විදේශ ගමන් බලපත්‍රයක් ලබාගෙන තිබෙන බවත් ජනාධිපති නීතිඥවරයා අධිකරණය හමුවේ කියා සිටියා.\nමෙහි දී ඩයනා ගමගේ වෙනුවෙන් පෙනී සිටි නීතිඥවරයා සඳහන් කළේ සිය සේවාදායකයා සම්බන්ධයෙන් වන චෝදනා සියල්ල ප්‍රතික්ෂේප කරන බවයි.\nතම සේවාදායිකාව 2014 වසරෙන් පසුව බ්‍රිතාන්‍ය පුරවැසිභාවයෙන් ඉවත් වූ බවත් ඔහු පෙන්වා දුන්නා.\nතම සේවාදායකයා විසිවන සංශෝධනයට සහය පල කිරීමෙන් පසුව මෙම අසත්‍ය චෝදනා එල්ල කිරීමට කටයුතු කර ඇති බවත් එම නීතිඥවරයා සඳහන් කර සිටියා.\nමෙහි දී අපරාධ පරීක්ෂණ දෙපාර්තමේන්තුව වෙත මහේස්ත්‍රාත්වරයා විසින් ප්‍රශ්න තුනක් යොමු කළා.\n”‍විදේශ ගමන් බලපත්‍රයක් ලබා ගැනීම සඳහා පුද්ගලයෙක් එකිනෙකට වෙනස් උප්පැන්න සහතික ඉදිරිපත් කල බවට ප්‍රමාණවත් සාක්ෂි තිබෙනවා නම් ඒක වරදක්ද? නැද්ද? ඒක ආගමන හා විගමන පනත යටතේ වරදක් ද? නැද්ද? එහෙම වරදක් වෙනවා නම් පොලිසිය ඊලගට ගත යුතු පියවර කුමක්ද?”‍ යනුවෙන් මහේස්ත්‍රාත්වරයා පොලිසිය වෙත ප්‍රශ්න යොමු කළා.\nනමුත් මහේස්ත්‍රාත්වරයා යොමු කළ එම ප්‍රශ්න සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරීන් නිහඬව සිටියා.\nඒ අනුව මෙම කරුණ සම්බන්ධයෙන් අවධානය යොමු කරන ලෙස අපරාධ පරීක්ෂණ දෙපාර්තමේන්තුවට නියම කළ මහේස්ත්‍රාත්වරයා පරීක්ෂණවල ප්‍රගතිය මාර්තු මස 02 වැනි දා අධිකරණයට ඉදිරිපත් කරන ලෙසත් නියෝග කළා.",
       "URL": "https://www.hirunews.lk/327020/වරදක්-කර-ඇති-නම්-ඩයනාව-අත්අඩංගුවට-ගන්නැයි-සී-අයි-ඩීයට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=547"
}