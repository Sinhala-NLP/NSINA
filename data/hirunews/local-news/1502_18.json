{
       "Source": "hirunews",
       "Timestamp": "Saturday, 11 December 2021 - 7:36",
       "Headline": "මුහුදු තීරවලින් හමු වූ මියගිය ජලජ ජීවීන්ගේ පරීක්ෂණ ඇරඹේ  (වීඩියෝ)",
       "News Content": "එක්ස්ප්‍රස් පර්ල් නෞකාවේ අනතුරට පසු මෙරට මුහුදු තීරයෙන් හමු වූ ජලජ ජීවීන්ගේ මළ සිරුරුවල පරීක්ෂණ කටයුතු ආරම්භ කර තිබෙනවා.\nඒ සඳහා ඉතාලියේ පශු ව්‍යාධිවේදය පිළිබඳ මහාචාර්යවරුන් තුන් දෙනෙකු සහ පේරාදෙණි විශ්වවිද්‍යාලය එක්ව සිටිනවා.\nපේරාදෙණි විශ්වවිද්‍යාලයේ මුහුදු ජීවීන්ගේ වෝහාරික අධ්‍යයන අංශය ආරම්භ කර ඇති මෙම පරීක්ෂණ කටයුතු සඳහා සමුද්‍රීය පරිසර ආරක්ෂණ අධිකාරිය, වනජීවි දෙපාර්තමේන්තුව හා සත්ත්ව නිෂ්පාදන හා සෞඛ්‍ය දෙපාර්තමේන්තුව ද එක්වනවා.\nඉතාලියේ පාදුවා විශ්වවිද්‍යාලයේ පශු ව්‍යාධිවේදය පිළිබඳ මහාචාර්යවරුන් තුන්දෙනෙකු හා මෙරට පශු ව්‍යාදවේදය පිළිබඳ මහාචාර්යවරුන් සහ ආචාර්යවරුන් සමඟ එක්ව මේ සඳහා පවත්වා ඇති වැඩමුළුවක දී නැව අනතුරට පත් වූ කාලය ආශ්‍රිත මුහුදු තීරයෙන් හමු වූ සත්වයින් 19 දෙනෙකුගේ පටක කොටස් ලබා ගෙන ඇති බව සඳහන්.\nඒ අනුව, වනජීවී සංරක්ෂණ දෙපාර්තමේන්තුවේ සීත කාමරවල රදවා තබාගෙන සිටි  කැස්බෑවන් 15ක් ඩොල්ෆින් 3ක් සහ එක් තල්මසෙකුගේ පශ්චාත් මරණ පරීක්ෂණය සිදු කළ බවයි පේරාදෙණිය විශ්වවිද්‍යාලේ පශු වෛද්‍ය පීඨයේ පශු ව්‍යාදවේද අංශයේ ආචාර්ය කවීන්ද්‍ර විජේසුන්දර කියා සිටියේ.\nඑම සත්ත්වයින්ගේ ලබා ගත් පටක පරීක්ෂා කිරීමෙන් එහි යම් විෂ හෝ රසායනික ද්‍රව්‍ය තැන්පත් වී තිබේ ද යන්න පිළිබඳව පරික්ෂා කිරීමට නියමිත යි.\nරසායනාගාර පරීක්ෂණයෙන් පසු ව මෙම සත්ත්වයින් මිය යාමට එක්ස්ප්‍රස් පර්ල් නෞකාවේ සිදු වීමට සම්බන්ධ ද යන්න පිළිබඳ අවසන් වාර්තාව සමුද්‍රීය පරිසර ආරක්ෂණ අධිකාරියට ලබා දීමට නියමිත බවයි ආචාර්ය කවීන්ද්‍ර විජේසුන්දර කියා සිටියේ.",
       "URL": "https://www.hirunews.lk/290655/මුහුදු-තීරවලින්-හමු-වූ-මියගිය-ජලජ-ජීවීන්ගේ-පරීක්ෂණ-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1502"
}