{
       "Source": "hirunews",
       "Timestamp": "Sunday, 02 October 2022 - 11:40",
       "Headline": "ශ්‍රී ලංකාවේ වියට්නාම තානාපති සහ ඕස්ට්‍රේලියානු මහ කොමසාරිස් විදේශ ඇමති හමුවෙයි",
       "News Content": "ශ්‍රී ලංකාවේ වියට්නාම තානාපති හෝ ති තන්හ් ට්‍රක් සහ ඕස්ට්‍රේලියානු මහ කොමසාරිස් පෝල් ස්ටීවන්ස් විදේශ කටයුතු අමාත්‍ය අලි සබ්රි හමුවී සාකච්ඡා කර තිබෙනවා.\nඒ විදේශ කටයුතු අමාත්‍යංශයේ දී යි.\nවිදේශ කටයුතු අමාත්‍ය ධුරයට පත් වූ අලි සබ්රි වෙත සිය සුබපැතුම් පළ කළ වියට්නාම තානාපතිනිය, ඇයගේ ධුර කාලය තුළ අමාත්‍යවරයා සමඟ සමීපව කටයුතු කිරීමට අපේක්ෂා කරන බව සඳහන් කළා.\nතානාපතිවරිය මෙහිදී දෙරට අතර පවත්නා බහුවිධ ද්විපාර්ශ්වික සහයෝගීතාව ආශ්‍රිත පුළුල් පරාසයක කරුණු පිළිබඳව සාකච්ඡා පවත්වා තිබෙනවා.\nවියට්නාමය සහ ශ්‍රී ලංකාව දශක පහකට අධික කාලයක් මුළුල්ලේ උණුසුම් හා සුහද සබඳතාවක් භුක්ති විඳින බවත්, ක්ෂේත්‍ර ගණනාවක් ඔස්සේ දෙරටේ අන්‍යෝන්‍ය සහයෝගීතාව පුළුල් කිරීමේ හැකියාවක් පවතින බවත් මෙහිදී අවධාරණය කෙරුණා.\n2022 ජනවාරි මස විදේශ ලේකම් මට්ටමින් පවත්වන ලද ද්විපාර්ශ්වික දේශපාලන උපදේශනවල 4 වැනි වටය අමාත්‍යවරයාගේ ඇගයුමට ලක්වූ අතර ශ්‍රී ලංකාව සහ වියට්නාමය අතර පවත්නා දේශපාලන, සමාජීය, සංස්කෘතික සහ අධ්‍යාපනික ක්ෂේත්‍ර ආශ්‍රිත ශක්තිමත් සහයෝගීතාව පිළිබඳව ද මෙම හමුවේදී සාකච්ඡා කෙරුණා.\nමේ අතර මේ අතර විදේශ කටයුතු අමාත්‍යංශයේ දී ඕස්ට්‍රේලියානු මහ කොමසාරිස් පෝල් ස්ටීවන්ස් විදේශ කටයුතු අමාත්‍යවරයා හමුවුණා.\nශ්‍රී ලංකාවේ ඕස්ට්‍රේලියානු දූත මණ්ඩල ප්‍රධානියා ලෙස පත් වූ කොමසාරිස්වරයාට විදේශ කටයුතු අමාත්‍යවරයා සිය සුබපැතුම් පළ කරනු ලැබුවා.\nදේශීය අභියෝගවලට මුහුණ දීම සඳහා ඕස්ට්‍රේලියාව මෑතක දී පිරිනැමූ කඩිනම් මානුෂීය ආධාර මෙහිදී විදේශ කටයුතු අමාත්‍යවරයාගේ පැසසුමට ලක්වුණා.\nඕස්ට්‍රේලියානු මහ කොමසාරිස්වරයා මෙහිදී බලශක්ති ක්ෂේත්‍රයේ සහ අධ්‍යාපන ක්ෂේත්‍රයේ ආයෝජන සඳහා පවතින ශක්‍යතා පිළිබඳව සඳහන් කළ අතර ශ්‍රී ලංකාවේ ආයෝජනය කරන ලෙසටයි විදේශ අමාත්‍යවරයා ඕස්ට්‍රේලියානු සමාගම්වලට ඇරයුම් කළේ.\nවිදේශ කටයුතු අමාත්‍යවරයා මෙහිදී බහුපාර්ශ්වික මට්ටමෙන් අන්‍යෝන්‍ය වශයෙන් වැදගත් වන කරුණු ඇතුළු ද්විපාර්ශ්වික කරුණු ගණනාවක් පිළිබඳව ද සාකච්ඡා කර තිබෙනවා.",
       "URL": "https://www.hirunews.lk/316841/ශ්‍රී-ලංකාවේ-වියට්නාම-තානාපති-සහ-ඕස්ට්‍රේලියානු-මහ-කොමසාරිස්-විදේශ-ඇමති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=830"
}