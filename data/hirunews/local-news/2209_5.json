{
       "Source": "hirunews",
       "Timestamp": "Saturday, 16 January 2021 - 12:59",
       "Headline": "පාස්කු ප්‍රහාරයෙන් පසු \"PLATES\" නමින් යළි අලුත් වූ තැප්‍රෝබේන් අවන්හල (වීඩියෝ)",
       "News Content": "පාස්කු බෝම්බ ප්‍රහාරයෙන් ප්‍රබලම බලපෑම එල්ලවූ එක් ක්ෂේත්‍රයක් වූයේ මෙරට සංචාරක ව්‍යාපාරයයි.\nඒ, මෙම කුරිරු බෝම්බකරුවන් මෙරට ප්‍රමුඛ පෙළේ තරු පන්තියේ සංචාරක හෝටල් කිහිපයකම බෝම්බ පුපුරුවාහැරීම හේතුවෙන්.\nඒ අවාසනාවන්ත ඉරණමට මුහුණදුන් කොළඹ තරු පන්තියේ හොටලයක් වසර දෙකකට ආසන්න කලකට පසු සිය භෝජනාගාරය නැවත මහජනයා සඳහා විවෘත කළා.\nමෙම කුරිරු ප්‍රහාරයෙන් කොළඹ සිනමන් ග්‍රෑන්ඩ් හෝටලයේ තැප්‍රොබේන් අවන්හලට බරපතළ හානි සිදුවුණේ ජීවිත ගණනාවක් අහිමි කරමින්.\nඒ සමග වසා දැමුණු මෙම භෝජනාගාරය ප්‍රතිසංස්කරණ කටයුතු සිදුකර අද සිට නැවත දෙස්විදෙස් සංචාරකයින් සඳහා සිය සේවාවන් සපයනවා.\n“ප්ලේට්ස්“ යන නව නාමයෙන් විවෘත කෙරෙන මෙම අවන්හල දවසේ පැය 24 පුරා සේවාව සැපයීමට සැරසී සිටිනවා.\nඑමෙන්ම මෙම අවන්හලෙන් සැපයෙන ස්වයං සේවාවන් හරහා යුරෝපීය, ශ්‍රී ලාංකික, ඉන්දීය, චීන සහ ජපාන ආහාරයන්ගේ රසපහස විඳ ගැනීමට හැකියි.\nඊට අමතරව, ඉතාලි, අරාබි, මධ්‍යධරණීය විශේෂ කෑම වට්ටෝරුවල රසයද ඔබට මෙම අවන්හලේදී විඳගත හැකිවනවා.\nනව භෝජනාගාරය තුළ එක්වර පුද්ගලයින් 163 දෙනෙකුට ආහාර ලබා ගැනීමේ පහසුකම් සපයා ඇති අතර, කොවිඩ් 19 මාර්ගෝපදේශයන්ට අනුකූලව අද\nරාත්‍රියේ සිට තරුපන්තියේ සුපවේදීන්ගේ ආහාර රසපහස විඳගන්නා ලෙසයි හෝටල් පාලනාධිකාරිය ඉල්ලා සිටින්නේ.",
       "URL": "https://www.hirunews.lk/259847/පාස්කු-ප්‍රහාරයෙන්-පසු-plates-නමින්-යළි-අලුත්-වූ-තැප්‍රෝබේන්-අවන්හල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2209"
}