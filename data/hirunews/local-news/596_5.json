{
       "Source": "hirunews",
       "Timestamp": "Tuesday, 17 January 2023 - 14:45",
       "Headline": "වසන්ත මුදලිගේ සහ සේපාල් අමරසිංහ 31 දක්වා යළි රිමාන්ඩ්",
       "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාර ගත කර සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ මේ මස 31 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ, ඔහු අද කොළඹ ප්‍රධාන මහේස්ත්‍රාත් ප්‍රසන්න අල්විස් හමුවට ඉදිරිපත් කිරීමෙන් අනතුරුවයි.\nඑදින සැකකරුගේ ඇප ඉල්ලීම පිළිබඳ නියෝගය ප්‍රකාශයට පත් කරන බවයි විනිසුරුවරයා වැඩිදුරටත් කියා සිටියේ.\nඑම ඇප ඉල්ලීමට අදාළ ලිඛිත දේශන ඇත්නම්, ඒවා ලබන 24 වනදාට පෙර ගොනුකරන ලෙස ද විනිසුරුවරයා කළ නියෝගයේ සඳහන්.\nමේ අතර, ශ්‍රී දළදා වහන්සේට අපහාස වන අයුරෙන් ප්‍රකාශ සිදුකිරීම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින සේපාල් අමරසිංහ ලබන 31 වනදා දක්වා යළි රක්ෂිත බන්ධනාගාර ගත කෙරුණා.\nඒ කොළඹ ප්‍රධාන මහේස්ත්‍රාත් ප්‍රසන්න අල්විස් හමුවේ ඊට අදාළ නඩුව අද යළි කැඳවූ අවස්ථාවේදීයි.\nසැකකරු සම්බන්ධයෙන් මහාධිකරණයෙන් ඇප ලබා ගැනීමට හැකියාව පවතින බවයි මහේස්ත්‍රාත්වරයා මෙහිදී පෙන්වා දුන්නේ.",
       "URL": "https://www.hirunews.lk/325259/වසන්ත-මුදලිගේ-සහ-සේපාල්-අමරසිංහ-31-දක්වා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=596"
}