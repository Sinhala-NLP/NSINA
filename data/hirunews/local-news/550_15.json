{
       "Source": "hirunews",
       "Timestamp": "Wednesday, 08 February 2023 - 6:50",
       "Headline": "තුර්කි භූකම්පනයේ මරණ ගණන 8000ට ආසන්න වෙයි",
       "News Content": "තුර්කිය සහ සිරියා දේශසීමා ආසන්නයේ සිදුවූ ප්‍රබල භූ කම්පන මාලාවෙන් ජීවිතක්ෂයට පත්වූ සංඛ්‍යාව 8000ට ආසන්න වී තිබෙනවා.\nඑය දැක්වුණේ 7800ක් ලෙසයි. විදෙස් වාර්තා සඳහන් කළේ නිල තොරතුරු වලට අනුව භූකම්පන හේතුවෙන් තුර්කියේ වැසියන් 5894 දෙනකු සහ සිරියාවේ වැසියන් 1932කු මියගොස් ඇති බවයි.\nපවතින තත්ත්වය හමුවේ තුර්කියේ ගිනිකොණ දිග කලාපයට මාස 03ක හදිසි තත්ත්වයක් ප්‍රකාශයට පත් කර තිබෙනවා.\nමේ අතර තුර්කි ජනාධිපති රිසෙෆ් තායිෆ් එඩුවාන්ට ඊයේ (07) රාත්‍රියේ දුරකතන ඇමතුමක් ලබාදෙමින් ජනාධිපති රනිල් වික්‍රමසිංහ ප්‍රකාශ කර ඇත්තේ භූ කම්පනයෙන් පීඩාවට පත් තුර්කි ජනතාව වෙනුවෙන් ශ්‍රී ලාංකිකයන්ද එක්වන බව යි.\nසිය සහයෝගය අඛණ්ඩව පළ කරන බවත් තුර්කියට අවශ්‍ය සහයක් ඇත්නම් එය ලබාදෙන බවත් ජනාධිපතිවරයා මෙහි දී ප්‍රකාශ කර තිබෙනවා.\nඑමෙන්ම තුර්කියේ සහ සිරියාවේ ගොඩනැගිලි 6000ක් විනාශ වී තිබූ අතර දේශසීමාවේ ඇතැම් නගර මුළුමනින්ම පාහේ සුන්බුන් වී ඇතැයි දෙරටේ ආපදා කළමනාකරණ අංශ පෙන්වා දෙනවා.\nඑසේ හානි වූ බහුතර ගොඩනැගිලි මහල් නිවාස සංකීර්ණයි.\nතවදුරටත් ගලවා ගැනීමේ මෙහෙයුම් සිදුවන අතර පීඩාවට පත් වැසියන්ට ආධාර දෙන ලෙසයි දෙරටේ නායකයන් ඉල්ලා ඇත්තේ.\nමේ අතර නෙදර්ලන්ත විශ්ලේෂකයෙකු වන ෆ්‍රෑන්ක් හූගර්බීට්ස් පසුගිය 03 වනදා භූකම්පනයක් සම්බන්ධයෙන් සිය ට්විටර් ගිණුමේ තැබූ සටහනක් සම්බන්ධයෙන් ලොව විශාල පිරිසකගේ අවධානය යොමුව තිබෙනවා.\nඔහු විසින් එහි දක්වා ඇත්තේ තුර්කිය ආසන්නයේ ඒකක 7.5 ක භූ කම්පනයක් ඇතිවන බවටයි.",
       "URL": "https://www.hirunews.lk/326933/තුර්කි-භූකම්පනයේ-මරණ-ගණන-8000ට-ආසන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=550"
}