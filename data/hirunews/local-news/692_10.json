{
       "Source": "hirunews",
       "Timestamp": "Friday, 02 December 2022 - 21:39",
       "Headline": "තම නියෝගය ඉටු නොකිරීම ඕමාන මිනිස් ජාවාරමට හේතුවයි - හිටපු ඇමති ප්‍රියංකර (වීඩියෝ)",
       "News Content": "ඕමානයේ ශ්‍රී ලංකා තානාපති කාර්යාලයේ සේවය කළ තුන්වැනි ලේකම් ඊ. කුෂාන් නමැත්තා මෙරටට ගෙන්වන ලෙස ජනවාරි මාසයේ තමන් කළ නියෝගය ඉටු නොකිරීම සම්බන්ධයෙන් එවකට විදේශ රැකියා ප්‍රවර්ධන අමාත්‍යාංශයේ ලේකම්වරයාව සිටි රෝහණ පුෂ්පකුමාරගෙන් ප්‍රශ්න කළ යුතු බව හිටපු රාජ්‍ය අමාත්‍ය ප්‍රියංකර ජයරත්න පවසනවා.\nහිරු ප්‍රවෘත්ති සමග සංවාදයකට එක්වෙමින් ඔහු වැඩිදුරටත් සඳහන් කළේ , අමාත්‍යාංශ ප්‍රගති සමාලෝචන රැස්වීමකදී කුෂාන් නැමැත්තාට එරෙහිව ලැබී තිබූ පැමිණිලි සළකා බලමින් තමන් එම නියෝගය නිකුත් කළ බවයි.\nමේ අතර පුත්තලම ප්‍රදේශයේ පදිංචි පුද්ගලයකු ගෘහ සේවයට බව පවසමින් විදේශ රැකියා ඒජන්සියක් විසින් කුවේට් රාජ්‍යට යවා ඇති අතර ඔහුට ගෘහ සේවයට අවස්ථාව ලබා නොදී ඔටුවන් රැක බලාගැනීම සදහා යොදවා ඇති පුවතක් ද වාර්තා වනවා.\nමේ අතර මව විදෙස්ගත වීම හේතුවෙන් මැල්සිරිපුර බණ්ඩිපොල ප්‍රදේශයේ ගරා වැටුණු අනාරක්ෂිත නිවසක දාහතර හැවිරිදි සහ හත් හැවිරිදි දැරියන් දෙදෙනෙක් තනිව ජීවත් වූ පුවතක් හිරු ප්‍රවෘත්ති ඔස්සේ අප පසුගියදා රටට හෙළි කළා.\nඑම තොරතුරු වාර්තා වීමත් සමග එම දැරියන්ගේ මවවන කුවේට් හි ගෘහ සේවයේ නිරත වෙමින් සිටි නිමාලි නිලුෂිකාව දින 05ක් ඇතුලත මෙරටට පිටත් කර එවීමට රට විරුවෝ සංවිධානය සහ කුවේට් තානාපති කාර්යාලයේ නිලධාරියා පියවර ගෙන තිබෙනවා.",
       "URL": "https://www.hirunews.lk/321823/තම-නියෝගය-ඉටු-නොකිරීම-ඕමාන-මිනිස්-ජාවාරමට-හේතුවයි-හිටපු-ඇමති-ප්‍රියංකර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=692"
}