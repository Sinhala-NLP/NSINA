{
       "Source": "hirunews",
       "Timestamp": "Friday, 25 February 2022 - 8:19",
       "Headline": "විදුලි කප්පාදුවෙන් එන්නත් ගබඩාකරණයටත් බලපෑම් (වීඩියෝ)",
       "News Content": "​දිවයින පුරා දැනට ක්‍රියාත්මක විදුලි කප්පාදුව හේතුවෙන් ජල සැපයුමට බාධා එල්ල වී ඇති බව ජාතික ජල සම්පාදන සේවක සංගමය පවසනවා.\nඑවන් පසුබිමක අදත් කලාප වශයෙන් පැය පහක පමණ විදුලි කප්පාදුවක් දිවයිනටම බලපාන පරිදි ක්‍රියාත්මකයි.\nමේ අතර එළඹෙන සති අන්තයේ රාත්‍රී කාලයේ විදුලි කප්පාදුව සිදු නොකිරීම හෝ අවම වශයෙන් සිදු කිරීමට කටයුතු යොදන ලෙස මහජන උපයෝගීතා කොමිසම ලංකා විදුලිබල මණ්ඩලයට දැනුම් දී තිබෙනවා.\nවිදුලි පාරිභෝගිකයන් මෑත කාලීනව සිදු වූ විදුලි කප්පාදුවෙන් දැඩි අපහසුතාවට පත්වීම සැලකිල්ලට ගනිමින් මෙම දැනුම්දීම සිදුකළ බවයි\nමහජන උපයෝගීතා කොමිසමේ සභාපති ජනක රත්නායක හිරු ප්‍රවෘත්ති වෙත සඳහන් කළේ.\nපවතින තත්ත්වය මත A, B සහ C කලාපවලට පෙරවරු 8.30 සිට සවස 4.30 දක්වා පැය 2 විනාඩි 40ක් විදුලිය විසන්ධි කර යළිත් එම කලාපවලටම සවස 4.30 සිට රාත්‍රී 10.30 දක්වා තවත් පැය දෙකක කාලයක් විදුලිය විසන්ධි කෙරෙනවා.\nසෙසු කලාප 8 සඳහා පෙරවරු 8.30ට ඇරඹෙන විදුලි කප්පාදුව සවස 4.45 දක්වා පැය දෙකයි විනාඩි 45 බැගින් සිදු කෙරන අතර යළිත් එම කලාපවලට සවස 4.45 සිට රාත්‍රී 09.45 දක්වා තවත් පැය දෙකයි විනාඩි 30ක කාලයක් විදුලිය විසන්ධි කෙරෙනවා.\nඒ අනුව එම කලාප අට සඳහා පමණක් පැය 5 විනාඩි 15ක කාලයක් අද (25) දිනය පුරා විදුලිය කප්පාදු කෙරෙනු ඇති.\nදිවයින පුරා දැනට ක්‍රියාත්මක විදුලි කප්පාදුව හේතුවෙන් ජල සැපයුමට ද බාධා එල්ල වී ඇති බවයි ජාතික ජල සම්පාදන සේවක සංගමය පවසන්නේ.\nපවතින විදුලි කප්පාදුවත් සමග කොවිඩ් මර්දන ප්‍රතිශක්තීකරණ එන්නත් ගබඩා කර ඇති ශීතාගාර පවත්වාගැනීම සඳහා විදුලි ජනන යන්ත්‍ර මගින් විදුලිය ලබා ගැනීමට අඛණ්ඩව ඉන්ධන අවශ්‍ය වන බව සෞඛ්‍ය අමාත්‍යංශය අවධාරණය කරනවා.\nඑවන් පසුබිමක ශීතාගාරවලට අතිරේක විදුලි ජනන යන්ත්‍ර මගින් විදුලිය ලබාදීමටයි සිදුව ඇත්තේ.\nඔවුන් පෙන්වා දෙන්නේ රට තුළ පවතින කොවිඩ් මර්දන ප්‍රතිශක්තීකරණ එන්නත් තොග ලබන ජූලි මාසයේදී කල් ඉකුත් වීමට නියමිත බවයි.\nදෛනිකව සිදුකෙරෙන විදුලි කප්පාදුවෙන් ජනතාව පත්ව ඇත්තේ දැඩී පීඩාවකටයි.\nමේ අතර බොහෝ ප්‍රදේශවල ඉන්ධන පිරවුම්හල් අසළ තවමත් දැකගත හැක්කේ අර්බුදකාරී තත්ත්වයක්.",
       "URL": "https://www.hirunews.lk/297975/විදුලි-කප්පාදුවෙන්-එන්නත්-ගබඩාකරණයටත්-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}