{
       "Source": "hirunews",
       "Timestamp": "Saturday, 29 October 2016 - 19:36",
       "Headline": "වසර දෙකක් සපිරෙන කොස්ලන්ද - මීරියබැද්ද නාය යාම",
       "News Content": "පුද්ගලයින් 37 දෙනෙකුට දිවි අහිමිකරමින් කොස්ලන්ද - මීරියබැද්ද නාය යාම සිදුවී දෙවසරක් සම්පූර්ණ වනවා.\nඒ අමිහිරි අත්දැකීමට මුහුණ දුන් ජනතාවගෙන් කොටසක් තවමත් ගෙවන්නේ අවදානම් සහගත ජීවිතයක්.\nඒ පිළිබදව සොයා බලන්නට අද අපි මීරියබැද්දට ගියා.\n2014 වසරේ ඔක්තොම්බර් 29 වෙනිදා පාන්දරින්ම අවදිවූ මීරියබැද්ද ජනතාව සුපුරුදු දෛනික කටයුතු සිදු කිරීමට සූදානම්\nවුණේ අනාගතය ගැන කප්පරක් බලාපොරොත්තු ඇතිව.\nඑහෙත් ඔවුන්ගේ ඒ බලාපොරොත්තු සිහිනයක් පමණක්ම වුණේ මුළු ගම්මානයම පස් කන්දකට යට වී යාමත් සමඟයි.\nකිසිදා අපේක්ෂා නොකළ දරුණු ඛේදවාචකයට මුහුණ දුන් මේ අහිංසකයන්ගේ ජීවිත 37 ක් එදින මහපොළව තුල සැගව ගියේ තවත් විශාල පිරිසකට උන්හිටි තැන් අහිමි කරමින්.\nමුලු මහත් හින්දු ජනතාව දීපවාලි දිනය සමරන අද දවසේ ඔවුන් පිළිබද සොයා බලන්නට අද අපි මීරියබැද්දට ගියා.\nඑදා මහා ව්‍යසනයක් සිදු වූ මේ ප්‍රදේශයේ අද තරමක ළදු කැලෑවක් ගමක් එකට වැලලී ගිය මේ මහා ඛේදවාචකයේ නටඹුන් තවමත් ප්‍රදේශයේ ඉතිරිව\nඇත්තේ අතීත මතකය යළි සිහිගන්වමින්.\nනාය යාමට ලක් වූ ප්‍ර දේශයට නුදුරින් ජීවත් වන මේ වැසියන් තවමත් ගෙවන්නේ අවධානම් ජීවිතයක්.\nසම්පූර්ණයෙන් නිවාස අහිමි වූවන්ට නිවාස ලබා දීමට රජය කටයුතු කළත් අවදානම් කලාපයේ සිටින මේ ජනතාව තවදුරටත් සිය ජීවන අරගලය ගෙනයනවා.\nඅනතුර සිදු වූ වහාම ප්‍ර දේශයේ දේශපාලනඥයින් මොවුන්ට දුන් බලාපොරොත්තු අදටත් ඉටුවී නැහැ.\nදෙවසරකට පෙර ප්‍රදේශයේ විදුලිය බලය තිබුණත් පසුකාලීනව විදුලි පද්ධතිය ගලවා ඉවත් කිරීමට පියවර ගැනීමත් සමඟ මේ වැසියන් තවත් දුෂ්කරතා රැසකට මුහුණ දුන්නා.\nප්‍රදේශය අධි අවදානම් බවට වසර දෙකකට පෙර නිකුත් කළ මේ ලිපිය තම සන්තකයේ තබාගෙන ජීවිතයත් මරණයත් අතර සටනක යෙදෙන ජනතාව ඔවුන්ටත් එවැනි ඉරණමක් අත්වීමට පෙර නව ඉඩමක් ලැබීමේ අපේක්ෂාවෙන් පසුවනවා.",
       "URL": "https://www.hirunews.lk/146376/වසර-දෙකක්-සපිරෙන-කොස්ලන්ද-මීරියබැද්ද-නාය-යාම",
       "Category": "Local News",
       "Parent URL": "https://www.hirunews.lk/local-news.php?pageID=4816"
}