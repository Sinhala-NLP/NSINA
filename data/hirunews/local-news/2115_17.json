{
       "Source": "hirunews",
       "Timestamp": "Tuesday, 02 March 2021 - 14:09",
       "Headline": "ඇමරිකාවේ 4 වන කොරෝනා රැල්ලක අවදානමක්",
       "News Content": "නව කොරෝනා වෛරස් විකෘති ප්‍රභේදයන් හේතුවෙන් ඇමරිකා එක්සත් ජනපදයේ 4 වන කොරෝනා රැල්ලක් ඇති වීමේ අවදානමක් පවතින බව එරට රෝග පාලන හා වැළැක්වීමේ මධ්‍යස්ථානයේ ප්‍රධානී වෛද්‍ය රොචෙල් වැලෙන්ස්කි ප්‍රකාශ කළා.\nගත වූ සතියේ ඇමරිකාවේ දෛනික කොරෝනා ආසාදිතයින් සංඛ්‍යාවේ සාමාන්‍යය 70,000ක් පමණ වූ අතර දිනෙකට කොරෝනා මරණ 2000ක් පමණ වාර්තා වී තිබෙනවා.\nඑය ඉතා ඉහළ අගයක් බවත්, වෛරසය මර්දනය කිරීමේදී මෙතෙක් ලැබූ ප්‍රගතියට අභියෝගයක් බවත් වෛද්‍ය වැලෙන්ස්කි වැඩිදුරටත් කියා සිටියා.\nබ්‍රිතාන්‍යයේ පැතිර තිබූ ඉහළ ප්‍රචාරණ හැකියාව සහිත කොරෝනා ප්‍රභේදය මේ මාසය ඇතුළත ඇමරිකාවේ ප්‍රමුඛ කොරෝනා ප්‍රභේදය බවට පත්විය හැකියි.\nමේ නිසා 4 වන කොරෝනා රැල්ලක් වළක්වා ගැනීම සඳහා දැඩි අවධානයෙන් කටයුතු කළ යුතු බව ඇමරිකානු රෝග පාලන ආයතනයේ ප්‍රධානී වෛද්‍ය රොචෙල් වැලෙන්ස්කි අවධාරණය කළා.\nඇමරිකා එක්සත් ජනපදයේ කොරෝනා ආසාදිතයින් සංඛ්‍යාව මේ වනවිට දෙකෝටි 93 ලක්ෂය ඉක්ම වන අතර මරණ සංඛ්‍යාව පන්ලක්ෂ 27,000කට අධිකයි.",
       "URL": "https://www.hirunews.lk/264110/ඇමරිකාවේ-4-වන-කොරෝනා-රැල්ලක-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=2115"
}