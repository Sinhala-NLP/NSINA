{
       "Source": "hirunews",
       "Timestamp": "Sunday, 14 March 2021 - 7:29",
       "Headline": "ජාතික ධජයේ අනිසි භාවිතය ගැන ඇමරිකාවේ ශ්‍රී ලංකා තානාපති කාර්යාලයෙන් අදාළ සමාගම් ප්‍රධානියාට දැනුවත් කිරීමක්",
       "News Content": "ශ්‍රී ලංකා ජාතික ධජය අනිසි ලෙස භාවිත කිරීම සම්බන්ධයෙන් අදාළ සමාගමේ ප්‍රධානියා දැනුවත් කිරීමට පියවර ගත් බව ඇමරිකාවේ ශ්‍රී ලංකා තානාපති කාර්යාලය පවසනවා.\nමෙරට ධජය පාපිසි සහ පාවහන්වලට යොදා ගැනීම සම්බන්ධයෙන් වොෂිංටන්හි පිහිටි ශ්‍රී ලංකා තානාපති කාර්යාලය සිය විරෝධය පළ කළ බවයි ඔවුන් නිවේදනය කළේ.\nමෙය ශ්‍රී ලංකා රජයේ බුද්ධිමය දේපළ අයිතිවාසිකම් උල්ලංඝණය කිරීමක් බව ද එම නිවේදනය මගින් ඇමරිකාවේ ශ්‍රී ලංකා තානාපති කාර්යාලය පෙන්වා දෙනවා.\nඑබැවින් අදාළ වෙළඳ භාණ්ඩය වහාම ක්‍රියාත්මක වන පරිදි ඉවත් කරන ලෙසට අදාළ වෙබ් අඩවිය හිමි සමාගමෙන් ඉල්ලීමක් කර තිබෙනවා.\nමීට අමතරව මෙම සිද්ධිය පිළිබඳ ඇමරිකා එක්සත් ජනපදයේ වාණිජ දෙපාර්තමේන්තුවට රාජ්‍ය දෙපාර්තමේන්තු නියෝජිතයන්ට සහ එක්සත් ජනපද වෙළඳ කාර්යාලයට දැනුම්දීමට ද තානාපති කාර්යාලය කටයුතු කර තිබෙනවා.\nමීට අදාළව සිදුවන කටයුතු සම්බන්ධයෙන් අධීක්ෂණය කරමින් සිටින අතර ශ්‍රී ලංකා ධජය සහිත අදාළ නිෂ්පාදන අන්තර්ජාලය හරහා වෙළඳාම් කිරීම අත්හිටුවීම වෙනුවෙන් අදාළ සමාගම සහ ඇමරිකා බලධාරීන් සමග කටයුතු කිරීමට බලාපොරොත්තු වන බව ද ඇමරිකාවේ ශ්‍රී ලංකා තානාපති කාර්යාලය සඳහන් කළා.",
       "URL": "https://www.hirunews.lk/265256/ජාතික-ධජයේ-අනිසි-භාවිතය-ගැන-ඇමරිකාවේ-ශ්‍රී-ලංකා-තානාපති-කාර්යාලයෙන්-අදාළ-සමාගම්-ප්‍රධානියාට-දැනුවත්-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2090"
}