{
       "Source": "hirunews",
       "Timestamp": "Thursday, 17 February 2022 - 13:17",
       "Headline": "වනිඳුගේ සහ නුවන් තුෂාරගේ අනාගතයට කුමක් වෙයි ද?",
       "News Content": "ඔස්ට්‍රෙලියානු කණ්ඩායම සමඟ පැවැති තුන් වැනි පන්දුවාර විස්ස තරගයේ දී ආබාධයකට ලක්වූ ශ්‍රී ලංකා වේග පන්දු යවන ක්‍රීඩක නුවන් තුෂාරට ඔස්ට්‍රෙලියාවට එරෙහි ව පැවැත්වෙන ඉතිරි පන්දුවාර විස්ස තරග දෙකත් අහිමි වන බව වාර්තා වනවා.\nමීට හේතු වී ඇත්තේ, නුවන් තුෂාරගේ මතු වූ උදරයේ මස් පිඩු ආබාධය සුව වීමට අවම තරමෙන් සති හතරක කාලයක් විවේක සුවයෙන් ගත කළ යුතු බවට වෛද්‍ය නිර්දේශ ලැබීමයි.\nඒ අනුව නුවන් තුෂාරට ඉන්දියාව සමඟ පැවැත්වීමට නියමිත පන්දුවාර විස්ස තරගාවලියද අහිමි වනු ඇති.\nමේ අතර කෝවිඩ් 19 වෛරසය වැළඳීම හේතුවෙන් ඔස්ට්‍රෙලියානු කණ්ඩායම සමඟ තුන්වෙනි පන්දුවාර 20 තරගය අහිමි වූ ශ්‍රී ලංකා සුපිරි තුන් ඉරියව් ක්‍රීඩක වනිදු හසරංග හට ද ඉදිරි තරග දෙක ම කීඩා කළ නො හැකි තත්ත්වයක් උදා වී ඇති බවයි වාර්තා වන්නේ.\nකෙසේ වෙතත් ඔහුට ඔස්ට්‍රෙලියානු සංචාරයෙන් අනතුරු ව පැවැත්වෙන ඉන්දීය තරග සංචාරය සඳහා එක් වීමට හැකියාව ලැබෙනු ඇති බවටත් වෛද්‍යවරුන් විශ්වාසය පළ කරනවා.\nමේ වන විටත් වනිදු කෝවිඩ් රෝගයෙන් සුවය ලබමින් සිටින නමුත් ඔහුට තරගාවලියේ පස් වැනි පන්දුවාර 20 තරගයට හෝ එක් විය නො හැකි බවයි ඔස්ට්‍රේලියාවෙන් ලැබෙන ආරංචි මාර්ග සඳහන් කරන්නේ.",
       "URL": "https://www.hirunews.lk/297267/වනිඳුගේ-සහ-නුවන්-තුෂාරගේ-අනාගතයට-කුමක්-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1351"
}