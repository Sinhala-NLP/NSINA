{
       "Source": "hirunews",
       "Timestamp": "Friday, 04 September 2020 - 12:45",
       "Headline": "ඉන්දියාවේ කොරෝනා මරණ සංඛ්‍යාව 68,472 දක්වා ඉහළට",
       "News Content": "මේ වනවිට මෙරට කොරෝනා ආසාදිතයන් සංඛ්‍යාව 3,111 ක් වන අතර, සුවය ලැබූ සංඛ්‍යාව 2,889 දක්වා ඉහළ ගොස් තිබෙනවා.\nතවදුරටත් රෝහල්ගතව ප්‍රතිකාර ලබන්නේ කොරෝනා රෝගීන් සංඛ්‍යාව 210 ක්.\nත්‍රිවිධ හමුදාව පවත්වාගෙන යන නිරෝධායන මධ්‍යස්ථානවලින් අද පෙරවරුවේ නිරෝධායනය අවසන් කළ පුද්ගලයින් 142 කු නිවෙස් කරා පිටත් කර හැරුණා.\nඒ අනුව මේ වනවිට නිරෝධායනය අවසන් කර ඇති මුළු පුද්ගලයින් සංඛ්‍යාව 36,326 ක්. එසේම තවදුරටත් නිරෝධායන මධ්‍යස්ථාන 73 ක පුද්ගලයින් 7,746 දෙනෙකු නිරෝධායනය වෙමින් සිටිනවා.\nඊයේ දිනය වනවිට පී.සී.ආර්. පරීක්ෂණ 2,050 ක් සිදුකර ඇති අතර, මේ වනවිට සිදුකර ඇති අතර, මුළු පී.සී.ආර් පරීක්ෂණ සංඛ්‍යාව දෙලක්ෂ 32,710 ක්.\nමේ අතර කොහිනූර් ඇතුලු සුප්‍රකට හින්දි සිනමා නිර්මාණ රැසකට පණපෙවූ සම්මානනීය සිනමා නළු දිලිප් කුමාර්ගේ තවත් සොහොයුරෙකු කොරෝනා වෛරසය වැළඳී මියගොස් තිබෙනවා.\nදිලිප් කුමාර්ගේ බාල සොහොයුරු අස්ලාම් ඛාන් පසුගිය 21 වනදා මියගියේ කොරෝනා වෛරසය ආසාදනය වීමෙන් අනතුරුවයි.\nමියයනවිට ඔහු 88 වන වියේ පසුවුණා.\nකොරෝනා වෛරසයෙන් ඊයේ මියගොස් ඇත්තේ ඔහුගේ තවත් සොහොයුරෙකු වන 90 හැවිරිදි එෂාන් ඛාන්.\nඒ පිළිබඳව 97 හැවිරිදි දිලිප් කුමාර්ගේ නිල ට්විටර් ගිණුමේ සටහන් කර  ඇත්තේ ඔවුන්ගේ පවුලේ හිතවතෙකු විසින්. ප්‍රවීන සිනමා නළු දිලිප් කුමාර් සහ ඔහුගේ බිරිඳ සයිරා බානු මේ වනවිට පූර්ණ නිරෝධායනය යටතේ පසුවන්නේ වෛසරය ආසාදනයෙන් වැළකී සිටිමටයි.\nඅද උදෑසනින් අවසන් වූ පැය විසි හතර තුළ කොරෝනා වෛරස් නව ආසාදිතයන් 83,341 ක් වාර්තාවී ඇති අතර, ඒ අනුව ඉන්දියාවේ මුළු ආසාදිත සංඛ්‍යාව 39 ලක්ෂය ඉක්මවනවා.\nගතවූ පැය 24 තුළ වාර්තාවූ කොරෝනා මරණ 1,096 ක් සමඟින් ඉන්දියාවේ කොරෝනා මරණ සංඛ්‍යාවද 68,472 දක්වා ඉහළ ගියා.\nමේ අතර සුප්‍රකට බැට් මෑන් හොලිවුඞ් චිත්‍රපට මාලාවේ බැට්මෑන් චරිතය රඟපාන නවතම රංගන ශිල්පියා වන රොබට් පැටින්සන් ට කොරෝනා වෛරසය ආසාදනය වී තිබෙනවා.\nමේ නිසා බැට්මෑන් චිත්‍රපට කථා මාලාවේ නවතම චිත්‍රපටය බි්‍රතාන්‍යය තුළ රූ ගතකිරීම් තාවකාලිකව අත්හිටවූ බවයි වෝනර් බ්‍රදර්ස් චිත්‍රපට සමාගම නිවේදනය කළේ.\nතම චිත්‍රපට කණ්ඩායමේ අයෙකුට කොරෝනා වෛරසය ආසාදනය වූ නිසා රූගත කිරීම් අත්හිටවූ බව, ප්‍රකාශ කළද වෝනර් චිත්‍රපට සමාගම ආසාදිත පුද්ගලයා නම් කළේ නැහැ.\nඑහෙත් වැනිටි ෆෙයාර් සහ හොලිවුඞ් රිපෝටර් යන සඟරා මගින් එලෙස කොරෝනා ආසාදනය වී ඇත්තේ බැට්මෑන් ලෙස රඟපාන රොබට් පැටින්සන් ට බව අනාවරණ කළා. ඉන් පසු නිව්යෝක් ටයිම්ස් පුවත්පතද එම පුවත තහවුරු කර තිබෙනවා.\nමල්ලවපොර ශූරයෙකුව සිට හොලිවුඞ් තිරයට පිවිසි ද රොක් ලෙස හැඳින්වෙන ඞ්වේන් ජොන්සන්ටද කොරෝනා ආසාදනය වී ඇති බව පසුගියදා ප්‍රකාශ වුණා.",
       "URL": "https://www.hirunews.lk/249393/ඉන්දියාවේ-කොරෝනා-මරණ-සංඛ්‍යාව-68472-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2477"
}