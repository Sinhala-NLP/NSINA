{
       "Source": "hirunews",
       "Timestamp": "Thursday, 13 October 2022 - 18:52",
       "Headline": "ලොකු දේවල් කරන්න ගියේ නෑ - තරග සැලැස්මත් එක්ක වැඩ කළා - මේක සාමූහික කණ්ඩායම් ජයග්‍රහණයක්",
       "News Content": "ආසියානු කුසලාන කාන්තා ක්‍රිකට් තරග ඉතිහාසයේ පළමු වරට අවසන් තරගය සඳහා සුදුසුකම් ලබාගන්නට ශ්‍රී ලංකා කාන්තා කණ්ඩායම අද සමත්වුණා.\nඒ සෞදි අරාබියේ සයිලත් ජාත්‍යන්තර ක්‍රිකට් ක්‍රීඩාංගණයේදී පැවති දෙවැනි අවසන් පූර්ව තරගයෙන් ප්‍රබල පාකිස්ථාන කණ්ඩායම එක ලකුණකින් පරාජය කරමින්.\nමෙම තරගයෙන් අනතුරුව මාධ්‍ය ඇමතූ ශ්‍රී ලංකා කණ්ඩායමේ නායිකා චමරි අතපත්තු කියාසිටියේ මෙය සම්පූර්ණ කණ්ඩායමක් එක්ව සිදු කළ සාමුහික වෑයමක ප්‍රතිඵලයක් බවයි.\nතරගයේ ජයග්‍රහණය සඳහා පිතිකාරියනියන් මෙන්ම පන්දු යවන්නියන් ද ඔවුන්ගේ වගකීම් කොටස නිසි ලෙස ඉටු කළ බව ඇය පැවසුවා.\nතරගය ආර්මභයට පෙරම පාකිස්ථාන කණ්ඩායම වෙනුවෙන් පුහුණුකරු සහ කණ්ඩායම් කලමනාකාරීත්වය සමග එක්ව නියමිත සැලැස්මක් සැකසූ බවත් තරගය පුරාවට එම සැලැස්මට අනුව කටයුතු කළ බවත් මාධ්‍යවේදීන් නැගූ ප්‍රශ්නවලට පිළිතුරු දෙමින් ඇය කියාසිටියා.\nසෑම විටම තමන් කණ්ඩායමේ ක්‍රීඩිකාවන්ට උපදෙස් දුන්නේ තමන්ගේ වගකීම් කොටස නිසියාකාරව බිය නොවී සිදුකරන ලෙසට බවයි ඇය මෙහිදී කියාසිටියේ.\nමෙහිදී ඉන්දීය මාධ්‍යවේදීන් දිගින් දිගටම අවසන් තරගයේ සැලසුම් පිළිබඳව ශ්‍රී ලංකා කණ්ඩායමේ නායිකා චමරි අතපත්තුගෙන් විමසා සිටින විට ඇය කියාසිටියේ පාකිස්ථාන තරගයට මෙන්ම අවසන් තරගයටත් ගැලපෙන සැලැස්මක් සකසන බවයි.\nමෙහිදී එක් ඉන්දීය මාධ්‍යවේදියෙකු අවසන් තරගය සම්බන්ධයෙන් යම් කිසි පණිවිඩයක් දීමට තිබේදැයි විමසූ විට ඇය කියාසිටියේ අවසන් තරගයේදී පිටිය මැද වඩාත් හොඳින් ක්‍රියාත්මක වන කණ්ඩායම තරගයේ ජයග්‍රහණය අත්කර ගනු ඇති බවටයි.\nඊට අමතර යමක් පැවසීම මේ අවස්ථාවේ සිදු නොකළ යුත්තක් බවත් ඇය කියාසිටියා.\nඉන්දීය කණ්ඩායමේ දක්ෂතාවලින් පරිපූර්ණ ක්‍රීඩිකාවන් බොහෝ දෙනෙක් සිටින බවත් ඔවුන් ඉතා ප්‍රභල කණ්ඩායමක් බව තමන් කිසි ලෙසකත් අමතක නොකරන බවත් සඳහන් කළ චමරි වැඩිදුරටත් කියාසිටියේ අවසන් තරගයේදී ශ්‍රී ලංකා කණ්ඩායමට තර්ජනයක් විය හැකි ක්‍රීඩිකාවන් පිළිබඳ හොඳ අවබෝධයක් ඇති බවයි.\nමෙතෙක් තරගාවලිය තුල ආ ගමනේ ජයග්‍රාහී සාර්කත්වය අඛණ්ඩව රඳවාගෙන මව් බිමට ගෞරවක් අත්කර දීමට තමා ඇතුලු කණ්ඩායම සිය උපරිම කැප කිරීම සිදුකරන බව ඇය වැඩිදුරටත් කියාසිටියා.",
       "URL": "https://www.hirunews.lk/317781/ලොකු-දේවල්-කරන්න-ගියේ-නෑ-තරග-සැලැස්මත්-එක්ක-වැඩ-කළා-මේක-සාමූහික-කණ්ඩායම්-ජයග්‍රහණයක්",
       "Category": "Local News",
       "Parent URL": "https://www.hirunews.lk/local-news.php?pageID=805"
}