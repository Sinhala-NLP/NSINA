{
       "Source": "hirunews",
       "Timestamp": "Sunday, 20 June 2021 - 8:59",
       "Headline": "බස් ගාස්තු ගැන බස් සංගම් සහ රාජ්‍ය ඇමති අතර පරස්පර අදහස්",
       "News Content": "ඉන්ධන මිල ඉහළ යාමත් සමඟ බස් ගාස්තු පිළිබදව බස් සංගම් සහ රාජ්‍ය අමාත්‍යවරයා අතර පරස්පර අදහස් මතුව තිබෙනවා.\nබස් සංගම් ප්‍රකාශ කළේ ඉන්ධන මිල ඉහළ යාමත් සමඟ ගාස්තු වැඩි වීමක් අවශ්‍ය බැවින් ඒ පිළිබදව ජාතික ගමනාගමන කොමිසම ලිඛිතව දැනුවත් කිරීමට පියවර ගත් බවයි.\nඑසේම, ඉදිරියේදී විෂය භාර අමාත්‍යවරුන් සමඟ සාකච්ඡා පැවැත්වීමට ද නියමිත බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ.\nකෙසේ වෙතත්, ප්‍රවාහන රාජ්‍ය අමාත්‍ය දිලුම් අමුණුගම මහනුවර දී ඊයේ මාධ්‍ය වෙත අදහස් දක්වමින් කියා සිටියේ බස් සංගම් සමඟ මේ සම්බන්ධයෙන් මූලික සාකච්ඡා පැවැත්වූ අතර,  ඔවුන් මේ මොහොතේ ගාස්තු වැඩිවීමක් අපේක්ෂා නොකර වෙනත් සහනයක් බලාපොරොත්තු වන බවයි.\nදිවයිනටම පනවා ඇති සංචරණ සීමා හෙට අලුයම හතරට ඉවත් කෙරෙන අතර, යළි 23 වන දා සංචරණ සීමා පනවනු ලබන්නේ රාත්‍රී 10ටයි.\nඑය 25 වන දා අලුයම 4 දක්වා ක්‍රියාත්මක වනු ඇති.\nමේ අතර, සංචරණ සීමා ඉවත් කිරීමත් සමඟ දුම්රිය ස්ථානවල මගීන්ගේ සෞඛ්‍යාරක්ෂාව වෙනුවෙන් කොළඹ දිස්ත්‍රික් ආපදා කළමනාකරණ ඒකකය විශේෂ වැඩපිලිවෙලක් ක්‍රියාත්මක කර තිබෙනවා.\nඑහි එක් අදියරක් ලෙස කොළඹ කොටුව දුම්රිය ස්ථානයේ විෂබීජ නාශක දියර ලබා ගැනීමට ස්වයංක්‍රීය උපකරණ සවි කිරීමේ ව්‍යාපෘතියක් අද සිදුකෙරෙන බව කොළඹ දිස්ත්‍රික් ආපදා කළමනාකරණ සම්බන්ධීකරණ ඒකකයේ සහකාර අධ්‍යක්ෂ වින්ග් කමාන්ඩර් මහේෂ් ගුණරත්න ප්‍රකාශ කළා.",
       "URL": "https://www.hirunews.lk/274789/බස්-ගාස්තු-ගැන-බස්-සංගම්-සහ-රාජ්‍ය-ඇමති-අතර-පරස්පර-අදහස්",
       "Category": "Local News",
       "Parent URL": "https://www.hirunews.lk/local-news.php?pageID=1873"
}