{
       "Source": "hirunews",
       "Timestamp": "Friday, 06 August 2021 - 18:34",
       "Headline": "දෙවන එන්නත් මාත්‍රාව දෙන ඕනෑම මධ්‍යස්ථානයකින්, 30ට වැඩි අයට පළමු මාත්‍රාවත් (වීඩියෝ)",
       "News Content": "දෙවන එන්නත් මාත්‍රාව ලබාදෙන ඕනෑම මධ්‍යස්ථානයකින් වයස අවුරුදු 30ට වැඩි ඕනෑම අයෙකුට පළමු මාත්‍රාව ලබාගැනීමේ පහසුකම් සැලසීමට තීරණය කර තිබෙනවා.\nමෙම කරුණු අනාවරණ වූයේ කොවිඩ් මර්දන විශේෂ කමිටුව ජනාධිපතිවරයාගේ ප්‍රධානත්වයෙන් අද ජනාධිපති කාර්යාලයේ රැස්වූ අවස්ථාවේදියි.\nකොවිඩ් රෝග ලක්ෂණ හේතුවෙන් කොළඹ ඇතුලු ප්‍රධාන නගර කිහිපයක රෝහල් වෙත දෛනිකව පැමිණෙන රෝගීන්ගේ ඉහළ යාමක් සිදුව තිබෙනවා.\nඑලෙස පැමිණෙන රෝගීන් නිර්ණය කිරීමේදී ඇතිවන තදබදය හේතුවෙන් ඔවුන් අපහසුතාවට ලක් නොවිය යුතු බව සෞඛ්‍ය අංශ ප්‍රධානීන්ට දැනුම් දුන් ජනාධිපතිවරයා, රෝග ලක්ෂණ පෙන්නුම් කරන්නන් පළමුවෙන් අතරමැදි ප්‍රතිකාර මධ්‍යස්ථාන වෙතත්, පසුව රෝගියාගේ තත්වය නිරීක්ෂණය කර, රෝහල් වෙත යොමු කරන ලෙසයි උපදෙස් ලබාදුන්නේ.\nමෙහිදී අදහස් දැක්වූ රාජ්‍ය ඖෂධ නීතිගත සංස්ථාවේ සභාපති විශේෂඥ වෛද්‍ය ප්‍රසන්න ගුණසේන සඳහන් කළේ අවුරුදු 18ට වැඩි සමස්ත ජනගහණයට එන්නත් මාත්‍රා දෙකම සැප්තැම්බර් මාසයට පෙර ලබාදිය හැකි පරිදි එන්නත් ඇණවුම් කර ඇති බවයි.\nඑසේම  තුන්වන මාත්‍රාවක් සඳහා වුවද රජය සූදානම් බව ඔහු කියා සිටියා.\nසෞඛ්‍ය උපදෙස් පිළිනොපැද ජන ඒකරාශීවීම් රට පුරා කොවිඩ් පැතිර යාම වේගවත් වීමට හේතු වී ඇතැයි බුද්ධි අංශ පෙන්වා දී ඇති බවයි ජනාධිපති මාධ්‍ය අංශය සදහන් කළේ.\nගතවූ මාසය තුළ රට පුරා උද්ඝෝෂණ 120ක් පවත්වා ඇති අතර, මේ සෑම උද්ඝෝෂණයකටම අවම වශයෙන් 1,500කට අධික පිරිසක් සහභාගිවී ඇති බවට බුද්ධි අංශය හෙළි කරගෙන ඇති බව ජනාධිපති මාධ්‍ය අංශය කියා සිටියා.",
       "URL": "https://www.hirunews.lk/279041/දෙවන-එන්නත්-මාත්‍රාව-දෙන-ඕනෑම-මධ්‍යස්ථානයකින්-30ට-වැඩි-අයට-පළමු-මාත්‍රාවත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}