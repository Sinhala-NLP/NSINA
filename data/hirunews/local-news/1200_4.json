{
       "Source": "hirunews",
       "Timestamp": "Saturday, 30 April 2022 - 17:59",
       "Headline": "බවුසර් හිමියන්ගේ වර්ජන සූදානම ගැන විෂය භාර ඇමතිගෙන් නිවේදනයක්",
       "News Content": "ඉන්ධන බෙදා හැරීමේ කටයුතුවලින් පෞද්ගලික බවුසර් ඉවත්වන්නේ නම් ඒ සඳහා විකල්ප ක්‍රම සූදානම් බව බලශක්ති හා විදුලිබල අමාත්‍ය කංචන විජේසේකර පවසනවා.\nඉන්ධන බෙදා හැරීම පාර්ශව 3ක් මගින් සිදු කරන බවයි බලශක්ති හා විදුලිබල අමාත්‍ය කංචන විජේසේකර සඳහන් කළේ.\nරජයට අයත් බවුසර්, ඉන්ධන පිරවුම්හල් හිමියන්ට අයත් බවුසර් සහ පෞද්ගලික අංශයට අයත් බවුසර් එම පාර්ශව තුනයි.\nමෙහිදී පෞද්ගලික අංශයට අයත් කුලියට ගන්නා බවුසර් සඳහා, පසුගිය වසරේ ජූලි මාසයේ සිට අවස්ථා 5කදී මිල ගණන් සංශෝධනය කර ඇති අතර එය අවසානයේදී සිදු කරන ලද සංශෝධනයට අනුව 84%ක වර්ධනයක් වනවා.\nඑමෙන්ම තවදුරටත් සංශෝධන කිහිපයක් කිරීමට එකඟත්වය පළ කර තිබුනත් ඒම සංශෝධන ඔවුන් ප්‍රතික්ෂේප කර ඇති බවයි අමාත්‍යවරයා කියාසිටියේ.\nඉන්ධන බෙදා හැරීමෙන් එම පෞද්ගලික අංශයේ බවුසර් ඉවත් වුවහොත් එම කාර්යට පැමිණෙන බවුසර් සහ වෙනත් විකල්ප ක්‍රම භාවිතා කිරීමට මේ වන විටත් වැඩපිළිවෙළක් සකස් කර ඇති බව කංචන විජේසේකර අමාත්‍යවරයා පෙන්වා දෙනවා.\nරාජ්‍ය ආයතනයක් ලෙස මුල්‍යම වශයෙන් කඩා වැටීමට ලක් නොවන ලෙස මිල සංශෝධනයන් සිදු කළ යුතු අතර අඛණ්ඩව ඉන්ධන බෙදා හැරීම තවදුරටත් සිදු කරන බව ඔහු සඳහන් කළා.\nඊයේ රාත්‍රියේ ද ඩීසල් නෞකාවක් ගොඩ බෑමේ කටයුතු ආරම්භ කර ඇති අතර, පෙට්‍රල් සහ බොර තෙල් නෞකා දෙකක ගොඩ බෑමේ කටයුතු ද ඉදිරි දින දෙක තුළ සිදු වන බව අමාත්‍යවරයා වැඩිදුරටත් සඳහන් කර තිබෙනවා.",
       "URL": "https://www.hirunews.lk/303191/බවුසර්-හිමියන්ගේ-වර්ජන-සූදානම-ගැන-විෂය-භාර-ඇමතිගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1200"
}