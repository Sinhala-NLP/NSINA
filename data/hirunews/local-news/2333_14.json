{
       "Source": "hirunews",
       "Timestamp": "Saturday, 14 November 2020 - 12:37",
       "Headline": "ව්‍යාජ ඩොලර් ජාවාරමක් හෙළිවෙයි",
       "News Content": "ව්‍යාජ ලෙස මුද්‍රණය කළ ඇමරිකානු ඩොලර් නෝට්ටු ධනවත් පුද්ගලයන් රවටා මෙරට මුදල්වලට මාරුකිරීමේ ජාවාරමක තොරතුරු හෙළිවී තිබෙනවා.\nඊට සම්බන්ධ පුද්ගලයන් සිව්දෙනෙක් ඊයේ පස්වරුවේ සාලියපුර යුද හමුදා කඳවුර ආසන්නයේදී අත්අඩංගුවට ගත් බවයි අනුරාධපුර පොලීසිය සඳහන් කළේ.\nපොලිස් නිලධාරීන්, ව්‍යාපාරිකයින් ලෙස පෙනී සිටිමින් මෙම ජාවාරම්කරුවන් හමුවී තිබෙනවා.\nඑහිදී මෙරට මුදල් තොගයකට ජාවාරම්කරුවන් ව්‍යාජ ඩොලර් නෝට්ටු ලබාදී ඇති බව සඳහන්.\nමෙහි ප්‍රධාන සැකකරු වෛද්‍යවරයෙකු ලෙසද පෙනී සිට ඇති අතර, ඔහු සන්තකයේ තිබී අනුරාධපුරයේ සහ වෙනත් ප්‍රදේශවල පදිංචි ප්‍රකට වෛද්‍යවරුන්ගේ නම් යොදා සැකසූ ව්‍යාජ රබර් මුද්‍රා සහ දින මුද්‍රා 12ක්, ව්‍යාජ වෛද්‍ය වාර්තා සකස් කරන ලිපි ලේඛන සහ ඒවායේ අලවන ස්ටිකර් තොගයක්ද අත්අඩංගුවට ගැනුනා.\nඑසේම නෝට්ටු මුද්‍රණය කිරීම සඳහා භාවිත කරන කඩදාසි 753 ක්ද පොලිස් භාරයට ගත් බවයි අනුරාධපුර පොලීසිය සඳහන් කළේ.",
       "URL": "https://www.hirunews.lk/254692/ව්‍යාජ-ඩොලර්-ජාවාරමක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2333"
}