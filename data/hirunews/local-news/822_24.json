{
       "Source": "hirunews",
       "Timestamp": "Wednesday, 05 October 2022 - 20:04",
       "Headline": "මොරටුව ප්‍රදේශයේ පාසලක සිසුවියකට පුස්තකාලය තුලදී ලිංගික හිංසනයක්",
       "News Content": "15 හැවිරිදි දැරියක් අපයෝජනයට ලක් කිරීමේ චෝදනාවකට වරදකරු වූ 64 හැවිරිදි පුද්ගලයෙකුට මාතලේ මහාධිකරණය විසින් අවුරුදු 10 ක සිරදඩුවමක් නියම කර තිබෙනවා.\nමෙලෙස සිරදඩුවම නියම කර ඇත්තේ මාතලේ වෑවල ප්‍රදේශයේ පදිංචි පුද්ගලයෙකුටයි.\n2008 වසරේ මැයි මස 05 වන දින සැකකරුගේ නිවස තුලදී තියුණු ආයුධයක් පෙන්වා දැරිය බිය ගන්වමින් අදාළ අපයෝජනය සිදුව තිබෙනවා.\nඒ අනුවයි දීර්ඝ කාලයක් තිස්සේ විභාග කළ මෙම නඩුවෙහි තීන්දුව අද දින මාතලේ මහාධිකරණ විනිසුරු රෝහණ ජයවර්ධන විසින් ප්‍රකාශයට පත්කරනු ලැබුවේ.\nඑහිදී සැකකරු වෙනුවෙන් පෙනීසිටි නීතිඥවරයා අධිකරණයෙන් ඉල්ලා සිටියේ තම සේවාදායකයාගේ වයස ගැන සිතා ලිහිල් දඩුවමක් ලබා දෙන ලෙසයි.\nඑහෙත් නීතිපති දෙපාර්තමේන්තුව වෙනුවෙන් පෙනීසිටි රජයේ නීතිඥවරිය අධිකරණයට දැනුම් දුන්නේ කුඩා දැරියකට සිදුවූ මෙම අපයෝජනය ලිහිල්ව සැළකීමට නොහැකි බවයි.\nඑමෙන්ම සමාජයට පූර්වාදර්ශයක් දෙන දඩුවමක් ලබා දෙන ලෙසද රජයේ නීතිඥවරිය අධිකරණයෙන් ඉල්ලා සිටියා.\nඒ අනුවයි මහාධිකරණ විනිසුරුවරයා වසර 10 ක සිරදඩුමක් නියම කර ඇත්තේ.\nඑමෙන්ම දැරියට රුපියල් 150,000 වන්දියක් ගෙවීමටද නියෝග කර තිබෙනවා.\nමේ අතර මොරටුව ප්‍රදේශයේ පාසලක පුස්තකාලයක් තුළදී 12 හැවිරිදි පාසල් සිසුවියකට ලිංගික හිංසනයක් සිදුකළ පුස්තකාලාධිපතිවරයා අත්අඩංගුවට ගෙන තිබෙනවා.\nසිසුවිය විසින් පොතක් භාරදීම සඳහා පුස්තකාලයට පැමිණි අවස්ථාවේදී 61 හැවිරිදි මෙම පුස්තකාලාධිපතිවරයා එය සිදුකර ඇති බවටයි ළමා ආරක්ෂණ අධිකාරියට පැමිණිල්ලක් ලැබී ඇත්තේ.\nඒ අනුව මොරටුව පොලිසිය විසින් පුස්තකාලාධිපතිවරයා අත්අඩංගුවට ගත්තා.",
       "URL": "https://www.hirunews.lk/317126/මොරටුව-ප්‍රදේශයේ-පාසලක-සිසුවියකට-පුස්තකාලය-තුලදී-ලිංගික-හිංසනයක්",
       "Category": "Local News",
       "Parent URL": "https://www.hirunews.lk/local-news.php?pageID=822"
}