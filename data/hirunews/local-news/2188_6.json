{
       "Source": "hirunews",
       "Timestamp": "Tuesday, 26 January 2021 - 12:55",
       "Headline": "වතු සේවකයින්ගේ දෛනික වැටුප රුපියල් දහසක් කිරීමට අවධානය",
       "News Content": "වැවිලි අංශයේ සේවකයින්ගේ දෛනික වැටුප රුපියල් දහස දක්වා වැඩි කිරීමට අවශ්‍ය පියවර ගැනීම සඳහා කම්කරු අමාත්‍ය නිමල් සිරිපාල ද සිල්වා යොමුකළ යෝජනාවට අමාත්‍ය මණ්ඩල අනුමැතිය හිමිව තිබෙනවා.\nපසුගිය නොවැම්බර් මස මීට අදාළ යෝජනාව පාර්ලිමේන්තුවට ඉදිරිපත් කරනු ලැබුවේ මෙම වසරේ අයවැය මගින් ක්‍රියාත්මක කිරීම සඳහායි.\nඒ සම්බන්ධයෙන් වැවිලි සේවක වැටුප් සාමුහික ගිවිසුමට අත්සන් තබා ඇති පාර්ශවයන් සමඟ අවස්ථා කිහිපයකදී සාකච්ඡා කරනු ලැබුවා.\nඑම සාමුහික ගිවිසුමේ එක් පාර්ශවයක් වන වැවිලිකරුවන්ගේ සංගමය නියෝජනය කරනු ලබන ලංකා සේව්‍ය සම්මේලනය ද දෛනික වැටුප රුපියල් 920ක් දක්වා ඉහළ දැමීමට යෝජනා කර තිබෙනවා.\nඒ අනුව, වතු කම්කරුවන්ගේ දෛනික වැටුප වන රුපියල් 750 ක මුදල දහස දක්වා වැඩි කිරීමට අවශ්‍ය පියවර ගැනීම සඳහා ඉදිරියේදී කටයුතු කරනු ඇති බව සඳහන්.",
       "URL": "https://www.hirunews.lk/260755/වතු-සේවකයින්ගේ-දෛනික-වැටුප-රුපියල්-දහසක්-කිරීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2188"
}