{
       "Source": "hirunews",
       "Timestamp": "Thursday, 26 November 2020 - 20:33",
       "Headline": "CIA හෙළිකරගත් අලුත්ම ජාවාරම (වීඩියෝ)",
       "News Content": "වැලි, පස් සහ බොරළු ප්‍රවාහනයේදී රජයට අයවිය යුතු රුපියල් කෝටි ගණනක මුදලක් අහිමිකරමින් සිදුකර ගෙන යන මහා පරිමාන ජාවාරමක් පිළිබදව හිරු සි.අයි.ඒ.තොරතුරු හෙළි කරගත්තා.\nභූ විද්‍යා සමීක්ෂණ හා පතල් කාර්යාංශයේ ලේඛනවල තොරතුරු වෙනස් කරමින් සිදුකරගෙන යන එම මහා පරිමාන ජාවාරම පිළිබදවයි අද සී.අයි.ඒ.අනාවරණය.\nකුරුණෑගල ප්‍රදේශයේ ඉදිවෙමින් පවතින මධ්‍යම අධිවේගී මාර්ගයේ ඉදිකිරීම් කටයුතු සදහා පෞද්ගලික ආයතන විසින් මේ දිනවල මහා පරිමානයෙන් බොරළු සැපයීම සිදුකරනවා.\nකුරුණෑගල දිස්ත්‍රික්කයේ අලව්ව, දෙවක්කර, හීනමකුලාන ආදී ප්‍රදේශ ගණනාවකින් මෙම බොරළු සැපයීම් සිදුකරන අතර එහිදී ව්‍යාජ බලපත්‍ර මෙන්ම බලපත්‍රවල සදහන් තොරතුරු වෙනස් කිරීම සදහා විශේෂිත පෑනක් භාවිත කරන බවයි හිරු සී.අයි.ඒ.වෙත තොරතුරු වාර්තා වුනේ.\nඒ අනුව අප පොලිස් විශේෂ කාර්ය බලකා නිලධාරීන් හා භූ විද්‍යා කාර්යාංශයේ නිලධාරීන් සමග අදාල ස්ථාන  පරීක්ෂාවකට ලක් කළා.\nරත් වු යමක් සමීපකළ විට මැකීයන පරිදි විශේෂිත පෑනක් භාවිතයෙන් අදාළ බලපත්‍රවල මෙම සටහන් යොදා ඇති බව එහිදී හෙළිවුණා.\nමෙම වැටලීමේදී හෙළිවුයේ  මෙතෙක් කලක් බොරළු ප්‍රවාහනය සිදුකර ඇත්තේද මෙලෙස ව්‍යාජ තොරතුරු ඉදිරිපත් කරමින් බවයි.\nබොරළු මෙන්ම වැලි හා පස් ප්‍රවාහනයේ දී ද ජාවාරම්කරුවන් භාවිත කරන සටහන් මකා දැමීමේ මෙම ක්‍රමවේදය හරහා ඔවුන් මේ වන විටත් රජයට විශාල මුදලක් අහිමි කර අවසන්.\nමෙම වැටලීමේදි ටිපර් රථ තුනක්, රියදුරන් තිදෙනෙකු හා විශේෂිත පෑනක් මගින් වංචනිකව සටහන් තැබීමට කටයුතු කළ  පුද්ගලයා  ද පොලිසිය අත්අඩංගුවට ගත්තා.",
       "URL": "https://www.hirunews.lk/255670/cia-හෙළිකරගත්-අලුත්ම-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2310"
}