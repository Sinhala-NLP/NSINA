{
       "Source": "hirunews",
       "Timestamp": "Wednesday, 01 May 2019 - 7:35",
       "Headline": "දේශපාලන පක්ෂවල මැයිදින සැමරුම් කාර්යාල තුලදී",
       "News Content": "ජනතාවගේ ජීවිත සහ දේපල ආරක්ෂා කර ගැනීමට පාලකයන්ට නොහැකි වී ඇති බව ජනතා විමුක්ති පෙරමුණේ දේශපාලන මණ්ඩල සභික, ජාතික වෘත්තීය සමිති මධ්‍යස්ථානයේ සභාපති කේ.ඩී. ලාල්කාන්ත පවසනවා.\nඅදට යෙදී ඇති ලෝක කම්කරු දිනය නිමිත්තෙන් ජනතා විමුක්ති පෙරමුණු මූලස්ථානයේ සංවිධාන කළ මැයි දින සැමරුමට එක්වෙමිනුයි ඔහු මෙම අදහස් පළ කළේ.\nපවතින තත්ත්වය සැලකිල්ලට ගෙන දේශපාල පක්ෂ කිසිවක් මැයි දින රැළි හෝ පෙලපාලි පැවැත්වූයේ නැහැ.\nමේ අතර, විපක්ෂ නායක මහින්ද රාජපක්ෂගේ ප්‍රධානත්වයෙන් ඒකාබද්ධ විපක්ෂයේ පක්ෂ සහ වෘත්තීය සමිති එක්ව මැයිදින සැමරුමක් මේ වනවිට කෝට්ටේ මහනගර සභාව පරිශ්‍රයේ පැවැත්වෙනවා.\nඊට ඒකාබද්ධ විපක්ෂය නියෝජනය කරන පක්ෂ රැසක නායකයින් මෙන්ම, වෘත්තීය සමිති නියෝජිතයන්ද  එක්ව සිටින බවයි වාර්තා වන්නේ.\nඑක්සත් ජාතික පක්ෂය මෙවර මැයිදින සැමරුම නොපවත්වන අතර, ශ්‍රී ලංකා නිදහස් පක්ෂය අද පස්වරුවේ පදනම් ආයතනයේදී මැයිදින සැමරුම් උත්සවයක් සංවිධානය කර තිබෙනවා.\nඑමෙන්ම, ලංකා සම සමාජ පක්ෂය ඇතුළු වෘත්තීය සමිති කිහිපයක් ද අද දිනයේදී මැයිදින සැමරුම් සංවිධාන කර තිබුණා.",
       "URL": "https://www.hirunews.lk/215505/දේශපාලන-පක්ෂවල-මැයිදින-සැමරුම්-කාර්යාල-තුලදී",
       "Category": "Local News",
       "Parent URL": "https://www.hirunews.lk/local-news.php?pageID=3375"
}