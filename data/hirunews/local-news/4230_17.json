{
       "Source": "hirunews",
       "Timestamp": "Tuesday, 07 November 2017 - 17:37",
       "Headline": "නොවැම්බර් 10 සහ 11 යන දෙදින පාසල් පරිශ්‍රයන් පිරිසිදු කිරීමේ වැඩසටහනක්",
       "News Content": "පාසල් දරුවන් අතර ඩෙංගු රෝගය ව්‍යාප්තිය වැළැක්වීම සඳහා අධ්‍යාපන අමාත්‍යාංශය පාසල් මට්ටමින් දීප ව්‍යාප්තව දියත් කළ වැඩසටහන අඛණ්ඩව පවත්වාගෙන යන ලෙස අධ්‍යාපන අමාත්‍ය අකිල විරාජ් කාරියවසම් නිලධාරීන්ට උපදෙස් ලබා දී තිබෙනවා.\nඒ අනුව දිවයිනේ සියලු ම පාසල් ඩෙංගුවලින් තොර කලාපයන් බවට පත්කිරීම අරමුණු කරගනිමින් පසුගිය කාලය පුරා දියත් කෙරුණු ඩෙංගු මර්දන වැඩසටහන් තවදුරටත් අඛණ්ඩව ක්‍රියාත්මක කිරීමට තීරණය වී තිබෙනවා.\nවැසි සමයත් සමඟ පාසල් පරිශ්‍රයන් තුළ ඩෙංගු මදුරු කීටයන් බෝ වීමේ අවදානමක් මතුව ඇති අතර තත්වය පාලනය කිරීම සඳහා අවශ්‍ය ක්‍රියාමාර්ග ගන්නා ලෙස අධ්‍යාපන ලේකම් සුනිල් හෙට්ටිආරච්චි විසින් සියලු ම පළාත් අධ්‍යාපන ලේකම්වරුන්, පළාත් අධ්‍යාපන  අධ්‍යක්ෂවරුන්, කළාප අධ්‍යාපන අධ්‍යක්ෂවරුන්, සියලු ම විද්‍යාපීඨයන්හි පීඨාධිපතිවරුන්, ගුරුවිද්‍යාල ප්‍රධානීන් සහ විදුහල්පතිවරුන් දැනුවත් කර ඇති බවයි අමාත්‍යංශය පවසන්නේ.\nඒ අනුව තෙවන පාසල් වාරයේ වාර පරීක්ෂණයට පෙර පාසල් දරුවන් ,ගුරුවරුන් , මාපියන් ඇතුළු පාසල් ප්‍රජාව සහ ත්‍රිවිධ හමුදාව, පොලීසිය, සිවිල් ආරක්ෂක බළකාය මෙන්ම  අදාළ ප්‍රදේශයන්හි සෞඛ්‍ය  වෛද්‍ය  නිලධාරී කාර්යාලයන්හි  ශ්‍රම දායකත්වය ද ලබා ගනිමින් නොවැම්බර් 10 සහ 11 යන දෙදින පාසල් පරිශ්‍රයන් පිරිසිදු කිරීමට නියමිතයි.\nඑසේම 2018 වසරේ නව පාසල් වාරය ආරම්භ කිරීමට පෙර පාසල් පරිශ්‍රයන්  පිරිසිදු කිරීම 2017 දෙසැම්බර් 30 සහ 31 දෙදින සිදු කළ යුතුයි.\nඒ සඳහා ඉහත පාර්ශවයන්ගේ ශ්‍රමදායකත්වය ලබා ගැනීමට කටයුතු කරන ලෙසද දන්වා ඇති අතර මීට අමතරව සෑම ඉරිදා දිනකම පාසල් පරිශ්‍රයන් පවිත්‍ර කිරීමේ කටයුතු අඛණ්ඩව පවත්වාගෙන යා යුතු බව ද දන්වා යවා තිබෙනවා.\nමෙම වැඩසටහන සාර්ථක කරගැනීම සඳහා පළාත්, කලාප සහ කොට්ඨාස අධ්‍යාපන අධ්‍යක්ෂවරුන් සහ  විදුහල්පතිවරුන් අනෙකුත් නිළධාරීන්ගේ සහභාගීත්වය සහ වැඩසටහන පිළිබඳ සෘජු අධීක්ෂණය කළ යුතු අතර ඒ පිළිබඳ වාර්තාවක් කලාප මට්ටමින් අධ්‍යාපන අමාත්‍යාංශ ලේකම්වරයා වෙත ඉදිරිපත් කිරීමට පියවර ගතයුතු බව ද දැනුම් දී ⁣තිබෙනවා.\nමීට අමතරව කිසියම් පාසල් පරිශ්‍රයක ඩෙංගු මදුරුවන් බෝවීමට අවකාශ සැලසීම සම්බන්ධයෙන් නීත්‍යානුකූලව දඩ මුදලක් නියම කළහොත් ඒ සම්බන්ධයෙන් අදාළ පාසලේ විදුහල්පතිවරයා ඍජුවම වගකීම භාරගත යුතු බවද අධ්‍යාපන ලේකම්වරයා විසින් දැනුම් දී තිබෙනවා.\nමෙය පාසල් දරුවන් ,ගුරුවරුන් ඇතුළු පාසල් ප්‍රජාවගේ සෞඛ්‍ය ආරක්ෂාව වෙනුවෙන් ක්‍රියාත්මක වන වැඩසටහනක් බැවින් සියලු දෙනා එකට එක්ව සාමූහිකව ඩෙංගු මර්දනය සඳහා පියවර ගැනීමේ අවශ්‍යතාව සහ වැදගත්කම ද අධ්‍යාපන අමාත්‍යාංශය අවධාරණය කර සිටිනවා.",
       "URL": "https://www.hirunews.lk/175482/නොවැම්බර්-10-සහ-11-යන-දෙදින-පාසල්-පරිශ්‍රයන්-පිරිසිදු-කිරීමේ-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=4230"
}