{
       "Source": "hirunews",
       "Timestamp": "Monday, 27 March 2017 - 8:12",
       "Headline": "උපදෙස් නොතකා වන්දනා ගමන් සංවිධාන කරන නියෝජිත ආයතනවලට වැඩ වරදී",
       "News Content": "අමාත්‍යාංශ උපදෙස් සහ නියෝග නොතකමින් වන්දනා ගමන් සංවිධාන නියෝජිත ආයතන සම්බන්ධයෙන් පරීක්ෂණයක් සිදුකරන බව බුද්ධ ශාසන අමාත්‍යාංශය පවසනවා.\nදඹදිව වන්දනාවේ ගිය තිදෙනෙකු මියයාමේ සිද්ධියත් සමඟ අදාල වන්දනා ගමන සංවිධාන කළ නියෝජිත ආයතනය බුද්ධ ශාසන අමාත්‍යාංශය ලබාදුන් නියෝග සහ චක්‍රලේඛ කඩකර ඇති බවට අනාවරණය වුණා.\nඑම සිද්ධිය පදනම් කර ගනිමින් ඉදිරියේදී සියලූම වන්දනා ගමන් සංවිධාන කරන නියෝජිත ආයතන පිළිබදව දැඩි සැලකිල්ලක් දක්වන බවයි එම අමාත්‍යාංශය වැඩිදුරටත් සදහන් කළේ.\nමාර්තු මාසයේ දඹදිව වන්දනා කිරීම සඳහා සුදුසු නොවන බවට මීට පෙර සිටම සියලූම වන්දනා නඩ සංවිධායක ආයතන වෙත බුද්ධ ශාසන අමාත්‍යාංශය විසින් දැනුම් දී තිබෙනවා.\nඉන්දියාවේ කාලගුණ තත්ත්වයේ වෙනස්වීම් හේතුවෙන් අදාළ කාලය තුළ දඹදිව වන්දනා ගමන් සංවිධාන නොකරන ලෙසටයි  එම ආයතන වෙත උපදෙස් ලබාදී තිබුණේ.\nදඹදිව වන්දනාවේ ගොස් සිටියදී හදිසියේ මියගිය ශ්‍රී ලාංකික වන්දනාකරුවන් තුන්දෙනෙකුගේ මළ සිරුරු මේ වන විට දිවයිනට රැගෙනවිත් තිබෙනවා.\nමොවුන්ගේ මරණවලට හේතුව හෘදයාබාධ බවටයි පශ්චාත් මරණ පරීක්ෂණයේදී හෙළිව ඇත්තේ.\nකෑගල්ල ප්‍රදේශයේ වන්දනා සංවිධායක ආයතනයක් මගින් මෙම පිරිස ඉන්දියාව බලා පිටත්ව ගොස් ඇත්තේ පසුගිය 13 වනදායි.",
       "URL": "https://www.hirunews.lk/157798/උපදෙස්-නොතකා-වන්දනා-ගමන්-සංවිධාන-කරන-නියෝජිත-ආයතනවලට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4594"
}