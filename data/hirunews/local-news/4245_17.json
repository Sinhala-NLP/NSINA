{
       "Source": "hirunews",
       "Timestamp": "Monday, 30 October 2017 - 13:00",
       "Headline": "මහින්දානන්දගේ විදේශ ගමන් බලපත්‍රය අධිකරණ භාරයට",
       "News Content": "හිටපු ක්‍රීඩා අමාත්‍ය මහින්දානන්ද අලුත්ගමගේට අයත් ගුවන් ගමන් බලපත්‍රය වහාම අධිකරණයට බාරදෙන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර අද නියෝග කළා.\nඔහුගේ ගුවන් ගමන් බලපත්‍රය අද දිනයේදී අධිකරණයට බාරදෙන ලෙස දැනුම් දී තිබුණද එසේ බාර නොදීම හේතුවෙනුයි මෙම නියෝගය කර ඇත්තේ.\nමේ අතර කැරම් බෝඩ් බෙදාදීම සම්බන්ධයෙන් හිටපු අමාත්‍යවරයාට එරෙහිව පවතින නඩුව අද පෙරවරුවේ කැදවූ අවස්ථාවේදී එය දෙසැම්බර් මස 13 වනදා දක්වා කල් තැබීමට කොළඹ ප්‍රධාන මහෙස්ත්‍රාත්වරයා නියෝග කළා.\nඒ පාර්ලිමේන්තුවේ විශේෂ සැසියකට සහභාගි වීමට අවශ්‍ය බවට හිටපු අමාත්‍යවරයා කරනු ලැබූ ඉල්ලීමකට අනුවයි.\n2014 වසරේදී පාසල් අතර බෙදාදීමට ගෙනා කැරම් බෝඩ් සහ දාම් බෝඩ් තොගයක් වෙනත් පුද්ගලයන්ට ලබාදී රුපියල් කෝටි 05කට අධික මුදලක් රජයට අහිමි කළ බව පවසමින් හිටපු අමාත්‍යවරයාට අමතරව ක්‍රීඩා සංවර්ධන දොපාර්තමේන්තුවේ හිටපු ගබඩා පාලකවරයාට එරෙහිව අල්ලස් කොමිසම මෙම නඩුව පවරා තිබෙනවා.",
       "URL": "https://www.hirunews.lk/174791/මහින්දානන්දගේ-විදේශ-ගමන්-බලපත්‍රය-අධිකරණ-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=4245"
}