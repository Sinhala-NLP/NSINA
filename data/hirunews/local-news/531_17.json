{
       "Source": "hirunews",
       "Timestamp": "Thursday, 16 February 2023 - 20:18",
       "Headline": "ගල් අඟුරු ගන්නේ රුපියල්වලින් ද ? -ඇමතිගෙන් ව්‍යවසායක සංසදය ප්‍රශ්න කරයි (වීඩියෝ)",
       "News Content": "විදුලි ගාස්තු ඉහල දැමීමෙන් පසු අඛණ්ඩව විදුලිය ලබාදිමට හැකිවන්නේ ගල් අගුරු සහ ඉන්ධන රුපියල්වලින් මිල දී ගන්නා නිසාදැයි ලාංකීය එක්සත් ව්‍යවසායකයින්ගේ සංසදය විදුලි බල හා බලශක්ති අමාත්‍ය කංචන විජේසේකරගෙන් ප්‍රශ්න කරනවා.\nඑම සංසදයේ සභාපතිනි ටානියා එස් අබේසුන්දර මේ බව කියා සිටියේ කොළඹ අද (16) පැවති මාධ්‍ය හමුවකට එක්වෙමින්.\nවිදුලි බල මණ්ඩල එකාබද්ධ වෘත්තිය සමිති සන්ධානයේ කැඳවුම්කරු රන්ජන් ජයලාල්ද කොළඹ දි අද මාධ්‍ය හමුවක් කැදවමින් සඳහන් කළේ බදු සංශෝධන හමුවේ අපහසුතාවට පත්ව ඇති ජනතාව විදුලි ගාස්තු ඉහළ නැංවීම නිසා තවදුරටත් පීඩාවට පත්වන බවයි.\nමේ අතර, විදුලිබිල ඉහළ දැමීමත් සමඟ ආහාර ද්‍රව්‍ය, ඉදිකිරීම්, සන්නිවේදන සේවා, කර්මාන්ත හා නිෂ්පාදන ඇතුළු ක්ෂේත්‍ර රැසක සැපයෙන සේවා මිලගණන් ඉහළ දැමීමට තීරණය කර තිබෙනවා.\nඒ අනුව කෙටි ආහාර සහ ප්ලේන්ටි, කිරි තේ හැර ආපනශාලා මගින් අලෙවිකෙරෙන බත්, රයිස් සහ කොත්තු මිල සියයට 10 කින් ඉහළ දමන බවයි සමස්ත ලංකා ආපනශාලා හිමියන්ගේ සංගමය පවසන්නේ.\nකෙසේ වෙතත් බේකරි නිෂ්පාදන මිල සංශෝධනය සම්බන්ධයෙන් මෙතෙක් අවසන් තීරණයක් ගෙන නොමැති බවයි සමස්ත ලංකා බේකරි හිමියන්ගේ සංගමය සඳහන් කළේ.\nපාසල් දරුවන් භාවිත කරන ලිපිද්‍රව්‍ය මෙන්ම ඡායා පිටපත්, ප්‍රින්ට් අවුට් ඇතුළු සේවා මිලගණන්ද ඉහළ දමන බව ද සමස්ත ලංකා කොමියුනිකේෂන් හිමිකරුවන්ගේ සංගමයේ සභාපති ඉන්ද්‍රජිත් පෙරේරා අද පැවති මාධ්‍ය හමුවකදි සදහන් කළා.\nඑමෙන්ම විදුලිබිල ඉහළ යාමෙන් විවිධ කර්මාන්ත පිරිවැයද තවදුරටත් ඉහළ යන බැවින් ලන්ච් ෂිට් ඇතුළු දේශිය නිෂ්පාදනයන් හි මිල ගණන් ඉහළ දැමීමට සිදුවන බව කුඩා කර්මාන්තකරුවන්ගේ සංගමයේ සභාපති නිලුක්ෂ කුමාර කියා සිටියා.\nදැනටත් අර්බුදයට ලක්ව ඇති ඉදිකිරීම් ක්ෂේත්‍රය විදුලි බිල ඉහල යාමත් සමග තවදුරටත් බලපෑමට ලක්වන බව ඉදිකිරීම් සේවක සංගමයේ සභාපති සුපුන් අබේසේකර ප්‍රකාශ කළා.",
       "URL": "https://www.hirunews.lk/327577/ගල්-අඟුරු-ගන්නේ-රුපියල්වලින්-ද-ඇමතිගෙන්-ව්‍යවසායක-සංසදය-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=531"
}