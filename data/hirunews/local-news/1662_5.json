{
       "Source": "hirunews",
       "Timestamp": "Wednesday, 29 September 2021 - 11:37",
       "Headline": "මන්නාරමට නව සභාපතිවරයෙක් පත් කිරීමට එරෙහිව අධිකරණ නියෝගයක්",
       "News Content": "පුරප්පාඩුව පවතින මන්නාරම ප්‍රාදේශීය සභාවේ සභාපති ධූරය සඳහා නව සභාපතිවරයෙකු නම් කරමින්  ලබන මස 27 වනදා දක්වා ගැසට් නිවේදනයක් නිකුත් කිරීමෙන් වළකින ලෙස දන්වා අභියාචනාධිකරණය උතුරු පළාත් සභාවේ පළාත් පාලන කොමසාරිස්වරයා වෙත නියෝගයක් නිකුත් කළා.\nඑම පලාත් සභාවේ හිටපු සභාපති ෂාහුල් හමීඩ් මොහොමඩ් මුජාහිර් විසින් ගොනු කළ රිට් පෙත්සමක් සලකා බැලීමෙන් අනතුරුව සෝභිත රාජකරුණා සහ ධම්මික ගනේපොල යන අභියාචනාධිකරණ විසිසුරුවරුන් විසිනුයි මෙම නියෝගය කරනු ලැබුවේ.\nමෙම නියෝගය ලබන මස 27 වනදා දක්වා බලපැවැත්වෙන අතර එදින වගඋත්තරකරුවන්ට අධිකරණයේ පෙනී සිටින ලෙස දන්වා නොතීසි නිකුත් කරන ලෙසද විනිසුරු මඩුල්ල පෙත්කම්කාර පාර්ශවයට නියම කළා.\nඉකුත් පලාත් පාලන මැතිවරණයේදී හිටපු අමාත්‍ය රිෂාඩ් බදියුදීන්ගේ නායකත්වයෙන් යුත් අකිල ඉලංගෙයි මක්කල් කොංග්‍රසය නමැති පක්ෂයෙන් මන්නාරම ප්‍රාදේශීය සභාවට තේරී පත් වූ හිටපු ප්‍රාදේශීය සභා සභාපතිවරයා විසින් පෙත්සම ඉදිරිපත් කර තිබෙනවා.\nපෙත්සම්කරු වෙනුවෙන් පෙනී සිටි නීතිඥ එන්.එම්. සහීඩ් අධිකරණය හමුවේ කියා සිටියේ විනය කඩ කළේ යැයි චෝදනා කරමින් වගඋත්තරකරුවන් විසින් අධිකරණ විනිශ්චයකාරවරයෙකුගෙන් යුත් කමිටුවක් මගින් තම සේවාදායකයාට එරෙහිව විනය පරීක්ෂයක් පැවැත්වූ බවයි.\nමෙම විනය පරීක්ෂණයේ දී තම සේවාදායකයා නීතිඥවරයෙකු මාර්ගයෙන් කරුණු ඉදිරිපත් කිරිමට සාධාරණ අවස්ථාවක් ලබාදීමට පරික්ෂණ නිලධාරිය කටයුතු නොකළ බවට චෝදනා කළ නීතිඥවරයා මේ තුළින් තම සේවාදායකයාට දැඩි අගතියක් සිදුවු බවද සඳහන් කළා.\nමෙහිදී නීතිපතිවරයා වෙනුවෙන් පෙනී සිටි ජෝ‍යෂ්ඨ රජයේ නීතිඥ මනෝහර ජයසිංහ අධිකරණය හමුවේ කියා සිටියේ පෙත්සම්කරු අදාළ ප්‍රාදේශීය සභාවේ සභාපතිවරයා ධුරයෙන් ඉවත් කිරීම නිසි නීතිමය ප්‍රතිපාදන අනුගමනය කරමින් නීත්‍යානුකූල අකාරයට සිදුකර තිබෙන බවයි.",
       "URL": "https://www.hirunews.lk/283535/මන්නාරමට-නව-සභාපතිවරයෙක්-පත්-කිරීමට-එරෙහිව-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1662"
}