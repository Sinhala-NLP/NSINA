{
       "Source": "hirunews",
       "Timestamp": "Saturday, 02 October 2021 - 19:23",
       "Headline": "ලබන වසරේ රජයේ වියදම බිලියන 33 කින් අඩුවෙයි - වැඩිම වියදම ආරක්ෂාවට - ජනපතිට, සෞඛ්‍යයට මුදල් අඩුවේ",
       "News Content": "ලබන වසර සඳහා වන විසර්ජන පනත් කෙටුම්පතට අනුව රජයේ මුළු වියදම රුපියල් බිලියන 2505.3ක් ලෙස සටහන් වනවා.\nඉන් බිලියන 1,776කට වැඩි ප්‍රමාණයක් පුනරාවර්තන වියදම්.\nමෙම වසරේ වියදම වන රුපියල් බිලියන 2,538කට සාපේක්ෂව ලබන වසරේ රජයේ වියදම් රුපියල් බිලියන 33 කින් අඩු කර තිබීම විශේෂත්වයක්.\nලබන වසර සඳහා වන විසර්ජන පනත් කෙටුම්පත ලබන සතියේදී පාර්ලිමේන්තුවට ඉදිරිපත් කිරීමට නියමිතයි.\nඑහි පොදු සේවාවන් සඳහා වෙන් කර ඇති මුළු මුදල ලෙස දක්වා ඇත්තේ බිලියන 12.6 ක්.\nඊට ජනාධිපතිවරයා, අග්‍රාමාත්‍ය කාර්යාලය, අමාත්‍ය මණ්ඩල කාර්යාලය, අධිකරණය, පාර්ලිමේන්තුව, කොමිසන් සභා ඇතුලු ආයතන ඇතුලත්.\nලබන වසරේ ජනාධිපතිවරයාගේ වැය ශීර්ෂය රුපියල් බිලියන 2.78 ක් ලෙස දැක්වෙනවා. ඒ අනුව පසුගිය වසරට සාපේක්ෂව ජනාධිපතිවරයාගේ වියදම් රුපියල් බිලියන 6.6 කින් අඩුකර තිබෙනවා.\nලබන වසරේද ඉහළම අගයක් ගන්නේ ආරක්ෂක වැය ශීර්ෂයයි. මෙම වසරට සාපේක්ෂව රුපියල් බිලියන 18 කින් එය ඉහළ ගොස් තිබෙනවා.\nමෙම වසරේදී රුපියල් බිලියන 355ක් ආරක්ෂක වැය ශීර්ෂයට වෙන්වුණු අතර, මෙවර එහි අගය බිලියන 373 ක්.\nආරක්ෂාවට පසු වැඩිම මුදලක් වෙන් කර ඇත්තේ රාජ්‍ය සේවා පළාත් සභා සහ පළාත්පාලන අමාත්‍යාංශයටයි.\nමෙවර බිලියන 286.7 ක් එම අමාත්‍යාංශයට වෙන් කර ඇති අතර, ඉන් බිලියන 286 ක්ම පුනරාවර්තන වියදම්.\nඊට පසු වැඩිම මුදලක් මහාමාර්ග අමාත්‍යාංශයට වෙන් කර ඇති අතර, එය බිලියන 250.1 ක්. ඉන් 250 ක්ම ප්‍රාග්ධන වියදම් වනවා.\nමෙම වසරේදී බිලියන 126.5ක් වූ අධ්‍යාපන අමාත්‍යාංශ වැය ශීර්ෂය ලබන වසර සඳහා බිලියන 127.6ක් ලෙස ඉහළ දමා තිබෙනවා.\nසෞඛ්‍ය අමාත්‍යාංශයට බිලියන 153.5 ක් වෙන් කර ඇති අතර, එය මෙම වසරට සාපේක්ෂව බිලියන 6ක පමණ අඩුවීමක්.\nමුදල් අමාත්‍යාංශය සඳහා බිලියන 185.9ක් වෙන් කර තිබෙනවා. එය මෙම වසරට සාපේක්ෂව රුපියල් බිලියන 28ක වැඩිවීමක්.\nඅයවැය දෙවන වර කියවීම හෙවත් අයවැය කතාව මුදල් අමාත්‍යවරයා විසින් නොවැම්බර් 12 වනදා පස්වරුවේ සිදු කිරීමට නියමිතයි.\nඅයවැය ඡන්ද විමසීම පැවැත්වෙන්නේ දෙසැම්බර් 10 වනදායි.",
       "URL": "https://www.hirunews.lk/283875/ලබන-වසරේ-රජයේ-වියදම-බිලියන-33-කින්-අඩුවෙයි-වැඩිම-වියදම-ආරක්ෂාවට-ජනපතිට-සෞඛ්‍යයට-මුදල්-අඩුවේ",
       "Category": "Local News",
       "Parent URL": "https://www.hirunews.lk/local-news.php?pageID=1653"
}