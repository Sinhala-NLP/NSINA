{
       "Source": "hirunews",
       "Timestamp": "Wednesday, 01 June 2016 - 12:54",
       "Headline": "ව්‍යවස්ථාව ගැන යෝජනාවලිය අගමැතිට සහ ජනපතිට",
       "News Content": "නව ආණ්ඩුක්‍රම ව්‍යවස්ථාවක් සම්පාදන කිරීම සම්බන්ධයෙන් දේශපාලන පක්ෂවල අදහස් ලබා ගැනීම සහ අනුකමිටුවල අදහස් ලබා ගැනීම ඉදිරි මාස දෙක තුල අවසන් කරන බව අග්‍රාමාත්‍ය රනිල් වික්‍රමසිංහ පවසනවා.\nනව ව්‍යවස්ථාව සකස් කිරීමට ජනතා අදහස් ලබා ගැනීම සඳහා පත්කළ කමිටුවේ වාර්තාව ඊයේ අග්‍රාමාත්‍යවරයා වෙත භාර දීමෙන් පසුවයි ඔහු මෙම අදහස් පළ කළේ.\nනව ව්‍යවස්ථාව සඳහා ජනතා අදහස් ලබාගැනීමට පත් කළ නීතීඥ ලාල් විජේනායකගේ සභාපතීත්වයෙන් යුත් මෙම කමිටුව සාමාජිකයන් 20 දෙනෙකුගෙන් සමන්විතයි.\nඑහි වාර්තාව අද (01) පෙරවරුවේ කතානායකවරයාට භාර දුන් අතර ලබන 07 වැනිදා එය ජනාධිපති මෛත්‍රීපාල සිරිසේන වෙත භාර දීමටද නියමිතයි.\nමේ අතර ස්ථාවර නව ව්‍යවස්ථාවක් සඳහා තම සහය හිමිවන බව ඒකාබද්ධ විපක්ෂය පවසනවා.\nකොළඹ අද පැවති මාධ්‍ය හමුවකදී ඒකාබද්ධ විපක්ෂය නියෝජනය කරමින් එක්වූ ලංකා සම සමාජ පක්ෂයේ ප්‍රධාන ලේකම් හිටපු අමාත්‍ය තිස්ස විතාරණ කියා සිටියේ මේ සම්බන්ධයෙන් තම පාර්ශවය රජය වෙත යෝජනාවලියක් ලබාදී ඇති බවයි.",
       "URL": "https://www.hirunews.lk/134518/ව්‍යවස්ථාව-ගැන-යෝජනාවලිය-අගමැතිට-සහ-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=5024"
}