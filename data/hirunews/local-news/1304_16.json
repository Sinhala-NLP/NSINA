{
       "Source": "hirunews",
       "Timestamp": "Wednesday, 09 March 2022 - 13:49",
       "Headline": "හිටපු ජනපතිගේ පෙත්සම විභාගයට අවසර",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් තමන්ට එරෙහිව ගොනු කර ඇති නඩු නිශ්ප්‍රභ කරන ලෙස ඉල්ලා හිටපු ජනාධිපති මෛත්‍රීපාල සිරිසේන ගොනු කර ඇති අභියාචනා පෙත්සම විභාගයට ගැනීමට බස්නාහිර පළාත් සිවිල් අභියාචනා මහාධිකරණය අවසර ලබාදුන්නා.\nඒ, මෙම පෙත්සම ෆ්‍රෑන්ක් ගුණවර්ධන සහ සමන් වීරමන් යන විනිසුරු මඩුල්ල හමුවේ අද කැඳවනු ලැබූ අවස්ථාවේදියි.\nපාස්කු ප්‍රහාරයෙන් මියගිය පුද්ගලයින්ගේ ඥාතීන් සහ තුවාල ලැබූවන් විසින් හිටපු ජනාධිපතිවරයාගෙන් වන්දි අයකර දෙන ලෙස ඉල්ලා පෙත්සම් ගොනු කර ඇති අතර ඒවා නිශ්ප්‍රභ කර තමන්ව සියළු චෝදනාවලින් මුදා හරින ලෙස ඉල්ලා හිටපු ජනාධිපතිවරයා මෙම අභියාචනා පෙත්සම ගොනු කර තිබෙනවා.\nහිටපු ජනාධිපතිවරයා එමගින් වැඩිදුරටත් සදහන් කළේ, මෙම නඩු පවත්වාගෙන යා නොහැකි බවට තම නීතිඥවරු කොළඹ දිසා අධිකරණයේ මූලික විරෝධතා ගොනු කළ නමුත් පසුගිය ජනවාරි 7 වන දා දිසා අධිකරණය ඒවා ප්‍රතික්ෂේප කළ බවයි.\nඑම තීරණය නීතියට පටහැනි බව හිටපු ජනාධිපති මෛත්‍රීපාල සිරිසේන බස්නාහිර පළාත් සිවිල් අභියාචනා මහාධිකරණය හමුවේ ගොනු කර ඇති පෙත්සමේ දක්වා තිබෙනවා.",
       "URL": "https://www.hirunews.lk/299061/හිටපු-ජනපතිගේ-පෙත්සම-විභාගයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1304"
}