{
       "Source": "hirunews",
       "Timestamp": "Monday, 19 September 2022 - 12:52",
       "Headline": "අපරාධයකට මාන බැලූ තිදෙනෙකු දැලේ",
       "News Content": "නවීන පන්නයේ සුඛෝපභාගී මෝටර් රථයකින් හා ත්‍රීරෝද රථයකින් සංවිධානාත්මක අපරාධයක් සඳහා යමින් සිටි පිරිසක් හෙරොයින් සහ තියුණු ආයුධ සමග අත්අඩංගුවට ගැනීමට ගිරානේගම පොලිසිය සමත්ව තිබෙනවා.\nපොලිසියට ලද තොරතුරකට අනුව ආනකටාවැව ප්‍රදේශයේ දී සැකකටයුතු ත්‍රීරෝද රථයක් නවතා පරීක්ෂා කිරීමේදියි මෙම සැකකරුවන් අත්අඩංගුවට ගැනුණේ.\nඑහිදී කඩුවක්, මිට දිග පිහියක් සහ හෙරොයින් මිලිග්‍රෑම් 1000කට අධික ප්‍රමාණයක් ද සොයා ගැනුණා.\nපසුව ත්‍රීරොද රථයේ ගමන් කරමින් සිටි රියදුරුගෙන් සහ සෙසු පුද්ගලයාගෙන් සිදු කෙරුණු ප්‍රශ්න කිරීම්වලට අනුව නවීන පන්නයේ මෝටර් රථය ද සමග තවත් සැකකරුවෙකු පොලිසිය විසින් අත් අඩංගුවට ගනු ලැබුවා.\nනමුත් එහි සිටි තවත් සැකකරුවන් දෙදෙනකු පලා ගොස් ඇති අතර, සිද්ධිය සම්බන්ධයෙන් හා පලා ගිය සැකකරුවන් අත් අඩංගුවට ගැනීමට පොලිසිය මේ වනවිටත් පරීක්ෂණ ආරම්භ කර තිබෙනවා.\nඅත් අඩංගුවට ගත් සැකකරුවන් ඊයේ (18) දිනයේදී කැකිරාව මහේස්ත්‍රාත් අධිකරණයට ඉදිරිපත් කෙරුණු අතර, ඔවුන් මෙම මස 28 තෙක් රක්ෂිත බන්ධනාගාරගත කිරීමට නියෝග කෙරුණා.",
       "URL": "https://www.hirunews.lk/315792/අපරාධයකට-මාන-බැලූ-තිදෙනෙකු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=858"
}