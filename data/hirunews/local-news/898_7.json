{
       "Source": "hirunews",
       "Timestamp": "Thursday, 01 September 2022 - 12:21",
       "Headline": "යුද සමයේදී අතුරුදහන් වූ තෙල් බවුසර ටැංකියක්  මුලතිව් වලින් මතුවෙයි (ඡායාරූප)",
       "News Content": "මුලතිව් පුදුකුඩිඉරිප්පු ප්‍රදේශයේ පිහිටි පෞද්ගලික ඉඩමක වලදමා තිබූ ඉන්ධන බවුසර ටැංකියක් ඊයේ (31) සවස ගොඩගැනීමට පියවර ගත් බවට පුදුකුඩිඉරිප්පු පොලීසිය පවසනවා.\nපුදුකුඩිඉරිප්පු පොලීසියට ඉන්ධන සහිතව බන්ධන බවුසරයක් වලදමා ඇති බවට ලැබුනු තොරතුරකට අනුව ඒ පිළිබඳව මුලතිව් මහෙස්ත්‍රාත් අධිකරණයට දැනුම් දී මහෙස්ත්‍රාත් ආර්. සර්වණරාජාගේ සහභාගීත්වයෙන් සහ නියෝගයන් යටතේ ඉන්ධන බවුසරය ගොඩගැනීම සිදුකර තිබෙනවා.\nපුදුකුඩිඉරිප්පු පොලීසියේ ප්‍රධානත්වයෙන් මුලතිව් පොලිස් විශේෂ කාර්ය බලකාය, යුදහමුදාව සහ ග්‍රාමසේවක යන අයගේ සහයෙන් අදාල ඉන්ධන බවුසර් ටැංකිය මුලතිව් මහෙස්ත්‍රාත් වරයා ඉදිරියේදී ගොඩගැනීම සිදු වුණා.\nඉන්ධන බවුසර් ටැංකිය ගොඩගන්නා විට එය දැඩි ලෙසින් දිරාපත්ව තිබූ බවටත් එහි ඉන්ධන කිසිවක් නොතිබූ අතරම එය යුද සමයේදී කොටි ත්‍රස්ත සංවිධානය විසින් ඉන්ධන මතු ප්‍රයෝජනයන් සඳහා වලදමන්නට ඇතැයිද පොලීසිය සැක පල කර සිටියා\nකෙසේ වෙතත් යුදසමයේදී අතවශ්‍ය සේවා වශයෙන් දකුණෙන් උතුරට පවාහනය කරන ලද ඉන්ධන බවුසර්\nවව්නියාව සහ කිලිනොච්චිය අතරතුර තිබූ කොටි ත්‍රස්ත පාලන ප්‍රදේශයන්වලදී කොටි ත්‍රස්ත සාමාජිකයින් විසින් ඉන්ධන බවුසර් නවත්වා එවායේ ඉන්ධන ටැංකිය පිටින්ම බලහත්කාරයෙන් රැගෙන යාම් කිහිපයක්ම වාර්ථා වී තිබෙනවා.\nඑහෙයින් අදාල ඉන්ධන ටැංකිවලින් එකක් මෙලෙස ගොඩගත් බවුසර් ටැංකිය විය හැකි බවටද පරික්ෂණ සිදුකරන පොලීසිය සැක පලකර සිටිනවා.",
       "URL": "https://www.hirunews.lk/314279/යුද-සමයේදී-අතුරුදහන්-වූ-තෙල්-බවුසර-ටැංකියක්-මුලතිව්-වලින්-මතුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=898"
}