{
       "Source": "hirunews",
       "Timestamp": "Tuesday, 05 January 2021 - 9:56",
       "Headline": "හන්තානේ ලැඟුම්හලක  නාන කාමරයක් තුල පුද්ගල මළ සිරුරක් - ලැඟුම්හලට පැමිණි කාන්තාවන් දෙදෙනෙකු සමඟ තුනක් අත්අඩංගුවට",
       "News Content": "කාන්තාවන් දෙදෙනකු සහ තවත් පුද්ගලයෙකු සමඟ හන්තාන ප්‍රදේශයේ ලැගුම්හලක් වෙත පැමිණි පුද්ගලයෙකුගේ මළ සිරුර එහි නාන කාමරයක් තුල තිබී පසුගිය 02 වනදා පොලිසිය විසින් සොයා ගෙන තිබෙනවා.\nමේ සම්බන්ධයෙන් මිය ගිය පුද්ගලයා සමඟ ලැඟුම්හලට පැමිණි අනෙක් තිදෙනා ඊයේ (04) අත්අඩංගුවට ගත් බවයි පොලිසිය පැවසුවේ.\nමෙලෙස අත්අඩංගුවට ගැනුණු කාන්තාවන් දෙදෙනා සහ පිරිමි පුද්ගලයා වයස අවුරුදු 21- 30 යන වයස් සීමාවල පසුවන බවයි වාර්තා වන්නේ.\nනාන කාමරය තුල තිබී සොයාගත් පුද්ගලයාගේ මළ සිරුරේ පචාත් මරණ පරීක්ෂණ කටයුතු අද (05) මහනුවර මහ රෝහලේදී සිදුකිරීමට නියමිතව තිබෙනවා.\nපසුගිය 31 වනදා රාත්‍රියේ මෙම පිරිස අදාල ලැඟුම්හල වෙත පැමිණ ඇති අතර පසුගිය දෙවනදා පිරිස ලැඟුම්හලෙන් පිටව ගොස් ඇති බවට අනාවරණය වී තිබෙනවා.\nකෙසේ වෙතත් කාන්තාවන් දෙදෙනා සමඟ සිටි එක් පුද්ගලයෙකුගේ මළ සිරුරක් ලැඟුම්හලේ නාන කාමරයක් තුල ඇති බවට දැක ඇති එහි සේවකයින් ඒ සම්බන්ධයෙන් පොලිසියට පැමිණිලි කර තිබෙනවා.\nඒ අනුව පොලසිය පැමිණ සිදුකළ පරික්ෂා කිරීම් වලදී  මිය ගිය පුද්ගලයාගේ සිරුර අසල ලේ පැල්ලම් කිහිපයක් සහ ඔහු වැටී සිටි තැනට ඉහළින් ජනේලයේ රෙදි පටියක්ද ගැට ගසා තිබූ බවට නිරීක්ෂණය වූ බවයි පොලසිය පැවසුවේ.\nමෙම අභිරහස් මරණය සම්බන්ධයෙන් වන පරීක්ෂණ මහනුවර පොලසිය විසින් සිදුකරන අතර සැක පිට අත්අඩංගුවට ගත් තිදෙනාගෙන් ප්‍රශ්න කරමින් පවතින බවයි පොලසිය වැඩිදුරටත් සඳහන් කළේ.",
       "URL": "https://www.hirunews.lk/258828/හන්තානේ-ලැඟුම්හලක-නාන-කාමරයක්-තුල-පුද්ගල-මළ-සිරුරක්-ලැඟුම්හලට-පැමිණි-කාන්තාවන්-දෙදෙනෙකු-සමඟ-තුනක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2232"
}