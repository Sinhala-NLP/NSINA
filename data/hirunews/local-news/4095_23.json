{
       "Source": "hirunews",
       "Timestamp": "Friday, 02 February 2018 - 18:49",
       "Headline": "කෝටි දෙකේ අල්ලස් කතාවට, බිලියනයක් වන්දි ඉල්ලයි",
       "News Content": "අයවැය ඡන්ද විමසීමේදී අල්ලස් ලබාගත් බවට එල්ල කළ චෝදනාවට එරෙහිව රුපියල් බිලියනයක වන්දියක් ඉල්ලා දෙමළ සන්ධාන පාර්ලිමේන්තු මන්ත්‍රී ශිවශක්ති ආනන්දන් වෙත ඉලංගෙයි තමිල් අරසු පක්ෂය එන්තරවාසියක් යවා තිබෙනවා.\nඑම පක්ෂයේ සභාපති, පාර්ලිමේන්තු මන්ත්‍රී මාවෙයි සේනාධිරාජා වෙනුවෙන් ඔහුගේ නීතිඥවරුන් එම එන්තරවාසිය යවා ඇති අතර, ඊට දෙසතියක් තුළ ප්‍රතිචාර නොදැක්වුවහොත් නීතිමය ක්‍රියාමාර්ග ගන්නා බවයි ප්‍රකාශ කර ඇත්තේ.\nදෙමළ ජාතික සන්ධානය නියෝජනය කරන ඊ.පී.ආර්.එල්.එෆ්. සංවිධානයේ ශිවශක්ති ආනන්දන් මන්ත්‍රීවරයා පසුගියදා ප්‍රකාශ කළේ අයවැය ඡන්ද විමසීමේදී තමන් හැර අනෙකුත් මන්ත්‍රීවරුන්ට රුපියල් කෝටි දෙක බැගින් ආණ්ඩුව අල්ලස් ලබාදී ඇති බවයි.\nඑම ප්‍රකාශයට එරෙහිව දෙමළ සන්ධානයේ අනෙකුත් මන්ත්‍රීවරුන් මීට පෙර විවිධ ප්‍රතිචාර දක්වා සිටියා.\nදෙමළ සන්ධානයේ ප්‍රධානතම පක්ෂය ඉලංගෙයි තමිල් අරසු පක්ෂයයි. කෙසේ වෙතත්, මෙවර පළාත් පාලන මැතිවරණයටද ඊ.පී.ආර්.එල්.එෆ්. සංවිධානය දෙමළ ජාතික සන්ධානය සමඟ එක් නොවී වෙනම තරඟ කරනවා.",
       "URL": "https://www.hirunews.lk/182735/කෝටි-දෙකේ-අල්ලස්-කතාවට-බිලියනයක්-වන්දි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4095"
}