{
       "Source": "hirunews",
       "Timestamp": "Wednesday, 05 April 2023 - 22:22",
       "Headline": "ගෙවුණු මාස තුනේ උපයන විට බදු ආදයම මිලියන 25,000 පනී (වීඩියෝ)",
       "News Content": "මේ වසරේ පළමු කාර්තුවේ දී පුද්ගල අත්තිකාරම් ආදායම් බදු හෙවත් උපයන විට බද්ද මගින් දේශීය ආදායම් දෙපාර්තමේන්තුව රුපියල් මිලියන 25,577ක් උපයාගෙන තිබෙනවා.\nනිවේදනයක් නිකුත් කරමින් දේශීය ආදායම් දෙපාර්තමේන්තුව සඳහන් කළේ, තම දෙපාර්තමේන්තුව මේ වසරේ ගෙවුණු මාස 03 තුළ ආදායම් රැස් කිරීමේ ක්‍රමික වර්ධනයක් අත්කරගෙන ඇති බවයි.\nරටේ ඇති වූ ආර්ථික අර්බුදයත් සමග, එය යම් තරමකින් හෝ සමනය කර ගනිමින් රාජ්‍ය ආදායම ඉහළ නංවා ගැනීමේ අරමුණින් නව බදු ප්‍රතිපත්තියක් හඳුන්වා දීමට ආණ්ඩුව පියවර ගත්තා.\nඒ අනුව, මේ වසරේ ජනවාරි පළමු වැනිදා සිට පුද්ගල අත්තිකාරම් බදු හෙවත් උපයන විට බදු අයකිරීමේ ප්‍රතිපත්තිය ක්‍රියාවට නැංවුණා.\n2023 වසර සඳහා සම්මත කළ අයවැය යෝජනාවේ දැක්වුණේ, මේ වසර තුළ උපයන විට බදු ආදායම රුපියල් බිලියන 100ක් ලෙස රජය අපේක්ෂා කරන බවයි.\nමේ වසරේ ජනවාරි මාසය තුළ පුද්ගල අත්තිකාරම් ආදායම් බදු ලෙස රැස් කරගෙන ඇති මුදල රුපියල් මිලියන 3,106ක් ලෙසින් දැක්වුණා.\nරුපියල් මිලියන 10,540ක් ලෙසින් පෙබරවාරි මාසයේ දී වාර්තා වූ එම ආදායම ගෙවුණු මාර්තු මාසයේ දී සටහන් වුණේ බවත්, රුපියල් මිලියන 11,931ක් ලෙසයි.\nඒ අනුව මේ වසරේ ගත වූ මාස 03 තුළ දේශීය ආදායම් දෙපාර්තමේන්තුව රැස් කරගෙන ඇති උපයන විට බදු ආදායම රුපියල් මිලියන 25,577ක් වනවා.",
       "URL": "https://www.hirunews.lk/331789/ගෙවුණු-මාස-තුනේ-උපයන-විට-බදු-ආදයම-මිලියන-25000-පනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=431"
}