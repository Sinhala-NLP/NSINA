{
       "Source": "hirunews",
       "Timestamp": "Monday, 31 January 2022 - 10:42",
       "Headline": "මාලිමාවට බිත්තර ගැහුවේ කවුද ? - ප්‍රසන්නත් ලිපි යවයි (වීඩියෝ)",
       "News Content": "ජාතික ජනබලවේගය නිට්ටඹුව කළගෙඩිහේන ප්‍රදේශයේ සංවිධාන කර තිබූ ජන හමුවකට සහභාගී වූ එහි නායක පාර්ලිමේන්තු මන්ත්‍රී අනුර කුමාර දිසානායකගේ මෝටර් රථයට බිත්තර ප්‍රහාරයක් එල්ල කිරීමේ සිද්ධියට අදාළ සී. සී .ටී .වී දර්ශන මාධ්‍යය වෙත ලැබී තිබෙනවා.\nසිද්ධිය සම්බන්ධයෙන් සැකකරුවන් දෙදෙනෙක් ඊයේ (30) පොලිස් භාරයට ගැණුනා.\nබිදවැටුණු මව්බිම ගොඩනගන විසඳුම මැයෙන් ජාතික ජනබලවේගය සංවිධාන කරන ජන හමු මාලාවේ ගම්පහ දිස්ත්‍රික් සමුළුව කළගෙඩිහේනේ දී ඊයේ පැවැත්වුණා.\nඊට සහභාගී වීම සඳහා එහි නායක පාර්ලිමේන්තු මන්ත්‍රී අනුර කුමාර දිසානායක පැමිණි මෝටර් රථයට එහි සිටි කිසියම් පිරිසක් බිත්තර ප්‍රහාරයක් එල්ල කර තිබුණා.\nප්‍රහාරයට පැමිණි පිරිසෙන් පුද්ගලයින් දෙදෙනෙක් පාක්ෂිකයින් විසින් අල්ලා පොලීසියට භාරදීමට කටයුතු කළා.\nපොලිස් භාරයට ගත් සැකකරුවන් දෙදෙනා වතුපිටිවල රෝහලේ ප්‍රතිකාර ලබන බවයි වාර්තා වන්නේ.\nමෙම සිද්ධියට අදාළව ප්‍රසන්න රණතුංග අමාත්‍යවරයාට ද චෝදනා එල්ල වුණා.\nඒ අනුව අමාත්‍යවරයා ජනාධිපති ගෝඨාභය රාජපක්ෂට සහ පොලිස්පති සී.ඩී.වික්‍රමරත්න වෙත ලිපි යොමු කරමින් ඉල්ලා ඇත්තේ සිද්ධිය සම්බන්ධයෙන් අපක්ෂපාතී පරීක්ෂණයක් පවත්වා වගකිවයුත්තන්ට දඬුවම් ලබාදෙන ලෙසයි.\nආණ්ඩුව කෙරෙහි තබා ඇති විශ්වාසය පළුදු කිරීමේ අරමුණින් මෙවැන්නක් සිදු කර ඇති බවට සැකයත් පවතින බවයි අමාත්‍යවරයා එමඟින් වැඩිදුරටත් දක්වා ඇත්තේ.\nමේ අතර , සමුළුවට සහභාගී වූ අනුර දිසානායක සඳහන් කළේ රටකටත් ජනතාවටත් සිදුකළ හැකි සියලු ආකාරයේ විනාශයන් මෙතෙක් රට පාලනය කළ පක්ෂ විසින් සිදුකර අවසන් බවයි.\nඑම ලිපි පහතින්",
       "URL": "https://www.hirunews.lk/295742/මාලිමාවට-බිත්තර-ගැහුවේ-කවුද-ප්‍රසන්නත්-ලිපි-යවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1385"
}