{
       "Source": "hirunews",
       "Timestamp": "Wednesday, 17 February 2016 - 10:21",
       "Headline": "තොටළග විරෝධතාවය තාවකාලිකව අවසන් - මාර්ගය විවෘත වෙයි",
       "News Content": "සිය නිවාස කඩා ඉවත් කිරීමට එරෙහිව තොට ළග ෆර්ගියුෂන් ප්‍රදේශවාසීන් කොළඹ - මීගමුව ප්‍රධාන මාර්ගය අවහිර කරමින් දියත් කළ, විරෝධතාවය මේ වනවිට අවසන් කර තිබෙනවා.\nඒ ප්‍රදේශයේ ජ්‍යෙෂ්ඨ පොලිස් නිලධාරින් සමග අද (17) පෙරවරුවේ පැවති සාකච්ඡාවකින් අනතුරුවයි. ඒ අනුව, ගමනාගමනයට අවහිරව තිබූ කොළඹ - මීගමුව ප්‍රධාන මාර්ගයේ ගමනාගමන කටයුතු මේ වනවිට සාමාන්‍ය පරිදි සිදුවන බව පොලිසිය සඳහන් කළා.\nමේ අතර, මහනගර සභා සහ බස්නාහිර සංවර්ධන අමාත්‍ය පාඨලී චම්පිකගේ ප්‍රධානත්වයෙන් අද පෙරවරුවේ අමාත්‍යාංශයේදී මාධ්‍ය හමුවක් කැදවා තිබුණේ අදාළ නිවාස කඩා ඉවත් කිරීම පිළිබඳව අදහස් දැක්වීමටයි.\nපවුල් 35 ක් හැර අනෙකුත් සියලූම පවුල් සදහා රජය නිවාස අයිතිය ලබාදී ඇති බව මාධ්‍ය හමුවට එක්වෙමින් අමාත්‍යවරයා සදහන් කළා.\nකොළඹ ප්‍රදේශයේ අක්කර 900 ක පමණ අනවසර පදිංචිකරුවන් 68,000 කට වැඩි ප්‍රමාණයක් සිටින බවයි එම මාධ්‍ය හමුවේදී අනාවරණ වුණේ.\nඔවුන්ට හැකි ඉක්මනින් නිවාස ලබාදීම නව රජයේ අරමුණ බව ද අමාත්‍යවරයා එහිදී අවධාරණය කළා.\nකෙසේ වෙතත්, කනට පිස්තෝලය තබා නිවාස ඉල්ලන යුගය අවසන් කර ඇති බවයි අමාත්‍යවරයා එහිදී අවධාරණය කළේ.",
       "URL": "https://www.hirunews.lk/126453/තොටළග-විරෝධතාවය-තාවකාලිකව-අවසන්-මාර්ගය-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5165"
}