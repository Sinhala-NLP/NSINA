{
       "Source": "hirunews",
       "Timestamp": "Monday, 29 November 2021 - 19:09",
       "Headline": "පිටි සමාගම් මිල ප්‍රකාශයට පත් කරයි - පාරිභෝගිකයින්ගෙන් මැසිවිලි (වීඩියෝ)",
       "News Content": "ප්‍රීමා සහ සෙරන්ඩිබ් යන පිටි සමාගම් අද සිය මිල ගණන් ප්‍රකාශයට පත් කරනු ලැබුවා.\nඒ අනුව සමාගම් දෙකම තිරිඟු පිටි කිලෝවක මිල රුපියල් 17 ශත 50කින් ඉහළ නැංවීමටයි තීරණය කළේ.\nදැනට තිරිඟු පිටි අත්‍යාවශ්‍ය නොවන භාණ්ඩයක් ලෙස ප්‍රකාශයට පත් කර ඇති බැවින් පාරිභෝගික සේවා අධිකාරියට ද මිල ගණන් තීරණය කිරීම සම්බන්ධයෙන් සීමා පැනවීමේ හැකියාවක් නැහැ.\nකෙසේ වෙතත්, පාරිභෝගික සේවා රාජ්‍ය අමාත්‍ය ලසන්ත අලගියවන්න පිටි සමාගම්වල නියෝජිතයින් සාකච්ඡාවක් සඳහා කැඳවා තිබෙනවා.\nපිටි මිල ඉහළ යාමත් සමඟ පාන්, කොත්තු සහ ක්ෂණික ආහාරවල මිල ගණන් මේ වන විට ඉහළ දමා ඇති අතර පාරිභෝගික ජනතාව ඒ පිළිබදව ඊයේ දිනයේදී මෙන්ම අද දිනයේදීත් අදහස් පළ කරමින් විරෝධයක් පළ කළා.\nමේ අතර, කොළඹ වරායේ සිර වී ඇති අත්‍යාවශ්‍ය භාණ්ඩ සහිත බහලුම් දහසක් මුදා ගැනීමට අදාළ සාකච්ඡාවක් ආනයනකරුවන් සහ වෙළඳ අමාත්‍ය ආචාර්ය බන්දුල ගුණවර්ධන අතර අද පැවැත්වුණා.\nඑහිදී ඩොලර් හිඟය සම්බන්ධයෙන් ද අවධානය යොමු වූ අතර අද පැවැත්වෙන අමාත්‍ය මණ්ඩල හමුවේදී මේ සම්බන්ධයෙන් සංවාදයට බදුන් කරන බවයි අමාත්‍ය බන්දුල ගුණවර්ධන ප්‍රකාශ කර ඇත්තේ.",
       "URL": "https://www.hirunews.lk/289561/පිටි-සමාගම්-මිල-ප්‍රකාශයට-පත්-කරයි-පාරිභෝගිකයින්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1528"
}