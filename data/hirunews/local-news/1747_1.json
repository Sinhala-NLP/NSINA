{
       "Source": "hirunews",
       "Timestamp": "Wednesday, 18 August 2021 - 8:07",
       "Headline": "තවත් නගර කිහිපයක් වැසේ",
       "News Content": "කොරෝනා අවදානම හේතුවෙන් මීගමුව සහ කොච්චිකඩේ යන නගර ද හෙට සිට මේ මස 25 වනදා දක්වා වසා තැබීමට වෙළඳ සංගම් තීරණය කර තිබෙනවා.\nවෙළඳ සංගම් නියෝජිතයන්, ප්‍රදේශයේ සෞඛ්‍ය අංශ සහ මීගමුව නගරාධිපති දයාන් ලන්සා සමඟ ඊයේ පැවති සාකච්ඡාවකින් අනතුරුව යි මෙම තීරණය ගෙන ඇත්තේ.\nඑමෙන්ම අනිද්දා සිට දින 15ක කාලයක් සියඹලාණ්ඩුව නගරයේ සියලු ම ව්‍යාපාරික ස්ථාන වසා දැමීමට ඊයේ රැස් වූ දිස්ත්‍රික් කොවිඩ් මර්දන කමිටුව තීරණය කර තිබෙනවා.\nපවතින කොරෝනා ව්‍යාප්තිය හමුවේ වැලිමඩ නගරයේ සියලු ම ව්‍යාපාරික ස්ථාන සහ ආයතන හෙට රාත්‍රි 10 සිට 26 වනදා අලුයම 4 දක්වා වසා තැබීමට යි වැලිමඩ එක්සත් වෙළඳ සංගමය තීරණය කර ඇත්තේ.\nමීට අමතර ව කඹුරුපිටිය නගරයේ සියලු ම වෙළඳසැල් අනිද්දා සිට 25 වනදා දක්වා වසා තැබීමට ද තීරණය කර තිබෙනවා.\nකෙසේ වෙතත් ඖෂධ අලෙවිසැල්, ඉන්ධන පිරවුම්හල් සහ වෛද්‍ය මධ්‍යස්ථාන විවෘත ව තැබෙනු ඇති.\nතවත් නගර කිහිපයක වෙළඳසැල් වසා දැමීමට ඊයේ තීරණය කළේ පවතින කොරෝනා වසංගත තත්ත්වය හමුවේ යි.\nඒ අනුව කොරෝනා වසංගත තත්ත්වය හමුවේ නගර විස්සක පමණ මේ වනවිිට වෙළඳසැල් වසා දමා තිබෙනවා.\nපිටකොටුවේ වෙළදසැල් වසා තබන්නේ ද නැද් ද යන්න පිළිබද ව අද පැවැත්වෙන සාකච්ඡාවෙන් පසු තීරණය කරන බවටයි අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොග වෙළඳුන්ගේ සංගමයේ ලේකම් ජී.එස්. එලමිනාදන් ඊයේ ප්‍රකාශ කළේ.\nමේ අතර ඩිජිටල් තාක්ෂණය උපයෝගී කරගනිමින් පාරිභෝගික ජනතාවට භාණ්ඩ ලබාගැනීමේ ක්‍රමවේදයක් අද ආරම්භ වනවා.\nනාරාහේන්පිට ආර්ථීක මධ්‍යස්ථානයේ දී මෙම වැඩසටහන ආරම්භ වන්නේ රාජ්‍ය අමාත්‍ය ශෂීන්ද්‍ර රාජපක්ෂගේ ප්‍රධානත්වයෙන්.",
       "URL": "https://www.hirunews.lk/279985/තවත්-නගර-කිහිපයක්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1747"
}