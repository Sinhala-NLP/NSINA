{
       "Source": "hirunews",
       "Timestamp": "Sunday, 10 July 2022 - 21:03",
       "Headline": "විශේෂ පක්ෂ නායක රැස්වීමක් හෙට",
       "News Content": "රටේ ඉදිරි දේශපාලන තත්ත්වය සම්බන්ධයෙන් සාකච්ඡා කිරීම සඳහා විශේෂ පක්ෂ නායක රැස්වීමක් කතානායක මහින්ද යාපා අබේවර්ධනගේ ප්‍රධානත්වයෙන් හෙට (11) කැඳවා තිබෙනවා.\nකතානායකවරයාගේ ප්‍රධානත්වයෙන් ඊයේ පස්වරුවේ ද හදිසි පක්ෂ නායක රැස්වීමක් පැවැත්වුණු අතර එහිදී තීරණය වුයේ අගමැතිවරයා සහ ජනාධිපතිවරයා වහා ම ධුරවලින් ඉවත්විය යුතු බවටයි.\nමේ අතර කම්කරු හා විදේශ රැකියා අමාත්‍යධුරය දැරූ මනූෂ නානායක්කාර සහ සංචාරක සහ ඉඩම් අමාත්‍යධුරය හෙබවූ හරීන් ප්‍රනාන්දු වහා ම ක්‍රියාත්මකවන පරිදි සිය අමාත්‍යධුවලින් ඉල්ලා අස්වීම නිවේදනය කළා.\nඒකාබද්ධ නිවේදනයක් නිකුත් කරමින් ඔවුන් ප්‍රකාශ කර තිබුණේ සර්ව පාක්ෂික ආණ්ඩුවක් පිහිටුවා ජනතාවට ඉක්මන් සහන ලබාදීම සඳහා ඉඩ ලබා‍දෙමින් මෙම තීරණය ගත් බවයි.\nමනූෂ නානායක්කාර සහ හරීන් ප්‍රනාන්දු සමගි ජන බලවේගය නියෝජනය කළ අතර අග්‍රාමාත්‍ය රනිල් වික්‍රමසිංහ යටතේ සැදුම්ලත් කැබිනට් මණ්ඩලයේ සාමාජිකයින් ලෙස ඔවුන් පසුගියදා ජනාධිපතිවරයා ඉදිරියේ දිවුරුම් දුන්නා.\nඉන්දියාවෙන් ලබා දෙන මෙට්‍රික් ටොන් 40000ක යූරියා රැගත් නෞකාව දිවයිනට පැමිණි පසු තමන් සිය අමාත්‍ය ධුරයෙන් ඉල්ලා අස්වන බව කෘෂිකර්ම අමාත්‍ය මහින්ද අමරවීර ද ප්‍රකාශ කර තිබු අතර ඒ අනුව ඔහු ද සිය ධුරයෙන් ඉල්ලා අස්වී තිබෙනවා.\nමේ අතර ආයෝජන ප්‍රවර්ධන අමාත්‍යවරයා ලෙස කටයුතු කළ ධම්මික පෙරේරා සිය ධුරයෙන් ඉල්ලා අස්වී තිබෙනවා.\nඔහු අදාළ අමාත්‍ය ධුරය හෙබවුයේ දින 16ක් පමණයි.\nප්‍රවාහන මහාමාර්ග සහ ජනමාධ්‍ය අමාත්‍යවරයා ලෙස කටයුතු කළ බන්දුල ගුණවර්ධන ද සිය අමාත්‍යධුරයෙන් ඉල්ලා අස්වන බව ඊයේ දැනුම් දුන්නා.\nමේ අතර ශ්‍රී ලංකා නිදහස් පක්ෂය වෙනුවෙන් එහි සභාපති, හිටපු ජනාධිපති මෛත්‍රීපාල සිරිසේන පවතින තත්ත්වය සම්බන්ධයෙන් මාධ්‍ය නිවේදනයක් නිකුත් කර තිබෙනවා.\nඑහි දක්වා ඇත්තේ උද්ගත වූ ආර්ථීක අර්බුදය පසුගිය මාස 03ක කාලය තුළ සීඝ්‍ර යෙන් වර්ධනය වී මේ වනවිට ඉතා බැරෑරුම් සහ තීරණාත්මක තත්ත්වයකට පත්ව ඇති බවයි.\nපවතින තත්ත්වය නිසි පරිදි විග්‍රහ කර ගැනීමෙන් පසු සර්ව පාක්ෂික අන්තර්කාලීන දේශපාලන ව්‍යුහයකින් රට යතාවත් කර දෙවනුව මැතිවරණයකින් මීළඟ ආණ්ඩුව පත් කිරීමේ අවස්ථාව ජනතාවට උදාකර දිය යුතු බව එම නිවේදනයෙන් පෙන්වා දෙනවා.\nහිටපු ජනාධිපති, පාර්ලිමේන්තු මන්ත්‍රී මෛත්‍රීපාල සිරිසේන එමගින් යෝජනා 10ක් ඉදිරිපත් කර ඇති අතර, එහි පළමු යෝජනාව වන්නේ ද ජනාධිපතිවරයා සහ අග්‍රාමාත්‍යවරයා වහා ඉල්ලා අස්විය යුතු බවයි.\nනව ජනාධිපතිවරයෙකු පත්කර ගන්නා තුරු කථානායකවරයා වැඩබලන ජනාධිපතිවරයා ලෙසත් යෝජිත සර්ව පාක්ෂික අන්තර්කාලීන ආණ්ඩුව ස්ථාපනය කිරීම සඳහා පාර්ලිමේන්තුවේ සියලු දේශපාලන පක්ෂ නායකයින්ගෙන් සමන්විත වූ ජාතික විධායක සභාවක් හෝ නායකත්ව මණ්ඩලයක් ස්ථාපිත කළ යුතු බවත් එම යෝජනා අතර වනවා.\nනොපමාව 19 වැනි ආණ්ඩුක්‍රම ව්‍යවස්ථා සංශෝධනය අවශ්‍ය සංශෝධන සහිතව යළි සම්මත කළ යුතු අතර නව ව්‍යවස්ථාවක් සම්පාදනය කිරීම මීළඟට පත්වන රජයේ ප්‍රමුඛතම කාර්ය බවත් හිටපු ජනාධිපති මෛත්‍රීපාල සිරිසේන අදාළ මාධ්‍ය නිවේදනයෙන් වැඩිදුරටත් පෙන්වා දෙනවා.\nමේ අතරල ලංකා කම්කරු කොංග්‍රසයේ නායක පාර්ලිමේන්තු මන්ත්‍රී ජිවන් තොන්ඩමන් NDTV විදෙස් මාධ්‍ය නාලිකාව සමග සම්මුඛ සාකච්ඡාවකට එක්වෙමින් රට තුළ පවතින තත්ත්වය සම්බන්ධයෙන් අදහස් පළකළා.\nමේ අතර පවතින තත්ත්වය සම්බන්ධයෙන් දැනුවත් කිරීම සඳහා ස්වාධින වු පක්ෂ නියෝජිතයින් මාධ්‍ය හමුවක් කැඳවා තිබුණා.",
       "URL": "https://www.hirunews.lk/309650/විශේෂ-පක්ෂ-නායක-රැස්වීමක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1030"
}