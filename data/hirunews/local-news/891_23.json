{
       "Source": "hirunews",
       "Timestamp": "Sunday, 04 September 2022 - 19:02",
       "Headline": "කාසියේ වාසිය දිනු පකිස්ථානය පන්දුවට පහරදීමට ඉන්දියාවට ආරාධනා කරයි",
       "News Content": "ආසියානු කුසලාන විස්සයි විස්ස තරගාවලියේ සුපිරි වටයේ දෙවන තරගය ඉන්දියාව සහ පාකිස්ථානය අතර ශ්‍රී ලංකා වේලාවෙන් රාත්‍රී 7.30 ට ආරම්භවීමට නියමිතයි.\nතරගයේ කාසියේ වාසිය දිනූ පකිස්ථානය කණ්ඩායම තීරණය කළේ පළමුවෙන් පන්දුවට පහරදීමේ අවස්ථාව ඉන්දියාවට ලබාදීමටයි.\n2018 ආසියානු කුසලාන තරගාවලියෙන් පසු එම කණ්ඩායම් දෙක ආසන්න අවස්ථා දෙකකදී හමුවන පළමු අවස්ථාව මෙය වනවා.\nපසුගිය තරගයේ විවේක ගැන්වූ හර්දික් පාණ්ඩ්‍යා අද තරගයට සහභාගිවීමට නියමිත අතර, දණහිසේ ආබාධයක් හේතුවෙන් තරගාවලියෙන් ඉවත්වූ රවින්ද්‍ර ජඩේජා වෙනුවට අක්සාර් පටෙල් ඉන්දීය කණ්ඩායම වෙනුවෙන් ක්‍රීඩා කිරීමට නියමිතයි.\nආබාධයකට ලක්වීම හේතුවෙන් පාකිස්ථාන කණ්ඩායමේ වේග පන්දු යවන ක්‍රීඩක ෂහන්වාස් දහානි වෙනුවට හසන් අලී හෝ මොහොමඩ් හස්නන් ක්‍රීඩා කරනු ඇති බවයි වාර්තාවන්නේ.\nමේ අතර බංග්ලාදේශ ක්‍රිකට් කණ්ඩායමේ කඩුලු රකින ක්‍රීඩක මුෂ්ෆිකර් රහීම් ජාත්‍යන්තර පන්දු වාර විස්ස තරග බිමෙන් සමුගැනීමට තීරණය කර තිබෙනවා.\nට්විටර් සටහනක් තබමින් ඔහු ප්‍රකාශ කළේ එක්දින සහ ටෙස්ට් තරග සඳහා වැඩි අවධානයක් යොමුකිරීමේ බලාපොරොත්තුවෙන් තමන් මෙම තීරණය ගත් බවයි. ආසියානු කුසලාන තරගාවලියේ ශ්‍රී ලංකාව සමඟ පැවති තරගය ඔහුගේ අවසන් පන්දු වාර විස්ස තරගාවලියයි. එම තරගය පරාජයට පත්වීම සම්බන්ධයෙන් මුෂ්ෆිකර් රහීම් දැඩි ලෙස කණස්සල්ලට පත්වුණා.\nමුෂ්ෆිකර් රහීම් බංග්ලදේශ කණ්ඩායම වෙනුවෙන් ක්‍රීඩා කර ඇති පන්දු වාර විස්ස තරග සංඛ්‍යාව 102 ක්. කඩුලු රකින්නෙකු ලෙස උඩපන්දු 42 ක් සහ කඩුලු බිඳ දැමීම් 30 ක් මුෂ්ෆිකර් රහීම් ලබාගෙන තිබෙනවා.",
       "URL": "https://www.hirunews.lk/314555/කාසියේ-වාසිය-දිනු-පකිස්ථානය-පන්දුවට-පහරදීමට-ඉන්දියාවට-ආරාධනා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=891"
}