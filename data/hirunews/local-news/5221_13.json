{
       "Source": "hirunews",
       "Timestamp": "Tuesday, 05 January 2016 - 20:27",
       "Headline": "හිරුණිකාට නිසි පියවර ගන්නැයි සංවිධාන සහ පක්ෂ රැසකින් බලපෑම්",
       "News Content": "දෙමටගොඩදී පුද්ගලයෙකු පැහැරගෙන ගොස් පහරදී තර්ජනය කිරීමේ සිද්ධිය සම්බන්ධයෙන් චෝදනා එල්ලවන හිරුණිකා ප්‍රේමචන්ද්‍ර අත්අඩංගුවට නොගැනීම සම්බන්ධයෙන් දේශපාලන මෙන්ම සිවිල් සංවිධානද තවදුරටත් විරෝධය පළ කරමින් සිටිනවා.\nබොදුබල සේනා සංවිධානය අද (05) පැවැත් වූ මාධ්‍ය හමුවකදී එහි මහ ලේකම් පූජ්‍ය ගලගොඩඅත්තේ ඥාණසාර හිමියන් කියා සිටියේ මෙම සිද්ධියට අදාළව හිරුණිකා ප්‍රේමචන්ද්‍ර අත්අඩංගුවට නොගැනීම සම්බන්ධයෙන් අප්‍රසාදය පළ කර සිටින බවයි.\nමන්ත්‍රීවරියකට මෙලෙස රටේ නීතිය අතට ගැනීමට නොහැකි බව ප්‍රාථමික කර්මාන්ත අමාත්‍ය දයා ගමගේ කොළඹ පැවති මාධ්‍ය හමුවකදී ප්‍රකාශ කළා.\nකොළඹ අද පැවති මාධ්‍ය හමුවකදී අධ්‍යාපනය අයිතියක් සංවිධානයේ මාධ්‍ය ප්‍රකාශක සංජීව බණ්ඩාර සඳහන් කළේ නීතිය සැමට එක ලෙස ක්‍රියාත්මක විය යුතු බවයි.\nවමේ කේන්ද්‍රයේ සම කැඳවුම්කරු චමීර පෙරේරා කොළඹ අද පැවති මාධ්‍ය හමුවකදී කියා සිටියේ යහපාලනය තුළ මෙවැනි තත්ත්වයන් මතුවීම ගැටළු සහගත බවයි.\nමාතර අද පැවති ජනහමුවකට එක්වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී ඩලස් අලහප්පෙරුම ද මේ සම්බන්ධයෙන් ප්‍රශ්න කළා. හිරුණිකා අත්අඩංගුවට නොගන්නා පොලීසියෙන් සාමාන්‍ය පුරවැසියන්ද යම් වරදකට අත්අඩංගුවට ගැනීමට යාමේදී නීතිපති අවසරය ලබාගෙන ඇත්දැයි විමසිය යුතු බවයි ඔහු සඳහන් කළේ.",
       "URL": "https://www.hirunews.lk/123438/හිරුණිකාට-නිසි-පියවර-ගන්නැයි-සංවිධාන-සහ-පක්ෂ-රැසකින්-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=5221"
}