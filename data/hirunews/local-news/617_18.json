{
       "Source": "hirunews",
       "Timestamp": "Saturday, 07 January 2023 - 12:55",
       "Headline": "නාවික රැකියා අපේක්ෂකයන් කහ උණ එන්නත් ගැටළුවක",
       "News Content": "නාවික ක්ෂේත්‍රයේ පුහුණුව ලැබූ පිරිස්වලට රැකියාවට අනුයුක්ත වීමේ දී ලබා ගත යුතුව ඇති කහ උණ එන්නත ලබා ගත යුතුව තිබුණ ද එය ලබා ගැනීමට නොහැකිවීමෙන් ඔවුන් ගැටලු රැසකට මුහුණදී ඇති බවට හිරු ප්‍රවෘත්ති අංශයට වාර්තා වුණා.\nඅදාල පුහුණුව ලැබූ පිරිස් රැකියාවට නිරත වීමේදී විදේශීය නැව් සමාගම් විසින් නියම කර ඇති නිර්නායකයන්ට අනුව කහ උණට ලබා ගත යුතු එන්නත ලබා ගැනීම අනිවාර්ය වනවා.\nපවතින හිඟය හේතුවෙන් රජයෙන් හෝ පෞද්ගලික අංශයෙන් මෙම එන්නත ලබා ගැනීමට තමන්ට නාවික රැකියාවට අනුයුක්ත වීමට නොහැකි වී ඇති බවයි නාවික පුහුණුව ලැබූ කිහිපදෙනෙකු හිරු ප්‍රවෘත්ති අංශයට කියා සිටියේ.\nමේ සම්බන්ධයෙන් හිරු ප්‍රවෘත්ති අංශය රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය චමිල් විජේසිංහගෙන් විමසීමක් කළා.\nඔහු කියා සිටියේ අදාළ පුහුණුව ලැබූ නාවිකයින්ට රැකියාවට අනුයුක්ත වීමේ ගැටලුව විසදීම සඳහා සෞඛ්‍ය අමාත්‍යාංශය මැදිහත් විය යුතු බවයි.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය අදාළ එන්නත් තොග තිබේ ද යන්න සම්බන්ධයෙන් වෛද්‍ය සැපයුම් අංශයෙන් ද විමසීමක් කළා.\nවෛද්‍ය සැපයුම් අංශයේ නියෝජ්‍ය අධ්‍යක්‍ෂ වෛද්‍ය ඒ.ටී. සුදර්ශන කියා සිටියේ කහ උණ සඳහා ලබාදෙන එන්නත තොගයක් මේ වනවිට ඇණවුම් කර ඇති අතර එය සති දෙකකින් ලැබීමට නියමිත බවයි.",
       "URL": "https://www.hirunews.lk/324481/නාවික-රැකියා-අපේක්ෂකයන්-කහ-උණ-එන්නත්-ගැටළුවක",
       "Category": "Local News",
       "Parent URL": "https://www.hirunews.lk/local-news.php?pageID=617"
}