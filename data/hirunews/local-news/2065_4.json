{
       "Source": "hirunews",
       "Timestamp": "Thursday, 25 March 2021 - 9:08",
       "Headline": "ඇස්ට්‍රාසෙනෙකා එන්නත් ප්‍රමාදය අපට බලපෑමක් නැහැ - මහාචාර්ය චන්න ජයසුමන(වීඩියෝ)",
       "News Content": "ඔක්ස්ෆර්ඩ් - ඇස්ට්‍රාසෙනෙකා කොරෝනා මර්දන එන්නත් අපනයනය තාවකාලිකව අත්හිටුවීමට ඉන්දියාව තීරණය කළත්, මෙරට එන්නත්කරණ වැඩසටහනට ඉන් බාධාවක් ඇති නොවන බව ඖෂධ නිෂ්පාදනය, සැපයුම් හා නියාමනය පිළිබඳ රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nකොරෝනා එන්නත් අපනයනය තාවකාලිකව අත්හිටුවීමට ඉන්දියාවේ සීරම් ආයතනය පියවර ගෙන ඇත්තේ ඉන්දියාවේ කොරෝනා ආසාදිතයින් වාර්තාගත ලෙස ඉහළ යෑමත් සමඟ එන්නත් සඳහා පවතින දේශීය ඉල්ලුම සැලකිල්ලට ගනිමින්.\nලොව විශාලතම කොරෝනා එන්නත් නිෂ්පාදකයා වන ඉන්දියාවේ සීරම් ආයතනය ඔක්ස්ෆ්ර්ඩ් ඇස්ට්‍රාසෙනෙකා කොවිෂීල්ඩ් එන්නත් මාත්‍රා මිලියන ගණන් මේ වනවිටත් ලොව රටවල් රැසකට ප්‍රදානයන් වශයෙන් සහ මුදලට අපනයනය කර තිබෙනවා.\nඉන්දියාව පසුගිය පෙබරවාරි මාසය වනවිට කොරෝනා එන්නත් මාත්‍රා කෝටි 1.6 ක් ලොව රටවල් විස්සකට අපනයනය කර ඇති අතර, ඉන් 37% ක්ම ලබාදී ඇත්තේ ප්‍රදානයන් ලෙසයි.\nශ්‍රී ලංකාවටද ඉන්දියාවෙන් ප්‍රදානයක් ලෙස කොවිෂීල්ඩ් එන්නත් මාත්‍රා ලක්ෂ 05 ක් සහ ලෝක සෞඛ්‍ය සංවිධානයේ කොවැක්ස් පහසුකම යටතේ එන්නත් මාත්‍රා දෙලක්ෂ 64,000 ක් මේ වනවිට ලැබී තිබෙනවා.\nමීට අමතරව තවත් ඇස්ට්‍රාසෙනෙකා කොවිෂීල්ඩ් එන්නත් මාත්‍රා කෝටියක් මෙරටට ගෙන්වීමට මුදල් වෙන්කර ඇති අතර, ඉන් ලක්ෂ 05 ක පළමු එන්නත් තොගය පසුගිය පෙබරවාරි 25 වැනිදා මෙරටට රැගෙන එනු ලැබුවා.\nඒ අනුව මේ වනවිට ශ්‍රී ලංකාවට ගෙන්වා ඇති සමස්ත කොවිෂීල්ඩ් එන්නත් මාත්‍රා ප්‍රමාණය දොලොස් ලක්ෂ 64,000 ක්.\nපසුගිය ජනවාරි 29 වැනිදා සිට ආරම්භ කෙරුණු මෙරට එන්නත්කරණ වැඩසටහනට අදාළව මේ වනවිට පුද්ගලයින් අට ලක්ෂ 56,327 දෙනෙකුට එන්නතේ පළමු මාත්‍රාව ලබාදී තිබෙනවා.\nඑහි දෙවන මාත්‍රාව ලබාදීමේ කටයුතු ලබන අප්‍රේල් 10 වැනිදායින් පසු ආරම්භ කිරීමටයි සැලසුම් කර ඇත්තේ.",
       "URL": "https://www.hirunews.lk/266459/ඇස්ට්‍රාසෙනෙකා-එන්නත්-ප්‍රමාදය-අපට-බලපෑමක්-නැහැ-මහාචාර්ය-චන්න-ජයසුමන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2065"
}