{
       "Source": "hirunews",
       "Timestamp": "Friday, 02 February 2018 - 11:39",
       "Headline": "ගෝඨාභයගේ ඇවන්ගාඩ්  පෙත්සම ඉවතට",
       "News Content": "ඇවන්ගාඩ් සිද්ධියට අදාළව හිටපු ආරක්ෂක ලේකම් ගෝඨාභය රාජපක්ෂ කොළඹ මහාධිකරණයට ඉදිරිපත් කළ ප්‍රතිශෝධන අයදුම්පත අද (02) ප්‍රතික්ෂේප කෙරුණා.\nඒ එම අයදුම්පත මහාධිකරණ විනිසුරු සම්පත් විජේරත්න හමුවේ අද (02) සලකා බැලූණු අවස්ථාවේදීයි.\nඇවන්ගාඩ්  සමාගමට පාවෙන අවි ගබඩාවක් පවත්වාගෙන යාමට අවසර ලබාදීම හේතුවෙන් රජයට රුපියල් කෝටි 1140 ක පාඩුවක් කළේ යැයි චෝදනා කරමින් අල්ලස් කොමිසම තමන් ඇතුලූ 8 දෙනෙකුට එරෙහිව කොළඹ ප්‍රධාන මහේස්ත්‍රාත් අධිකරණයේ පවරා ඇති නඩුවේ චෝදනාවලින් නිදොස් කොට නිදහස් කරන ලෙසයි හිටපු ආරක්ෂක ලේකම්වරයා කොළඹ මහාධිකරණයෙන් ඉල්ලා තිබුණේ.\nසිය පෙත්සම මගින් හිටපු ආරක්ෂක ලේකම්වරයා ප්‍රකාශ කර තිබුණේ තමන් ඇතුළු සැකකරුවන් 8 දෙනාට එරෙහිව අල්ලස් කොමිසමේ හිටපු අධ්‍යක්ෂ ජනරාල් දිල්රුක්ෂි ඩයස් වික්‍රමසිංහ කොළඹ ප්‍රධාන මහේස්ත්‍රාත් අධිකරණය හමුවේ අදාළ නඩුව පවරා ඇත්තේ ලිඛිත අනුමැතියකින් තොරව බවයි.\nඑබැවින් එම නඩු පැවරීම නීතිවිරෝධී බවට නිගමනය කරන ලෙසත් ඔහු කොළඹ මහාධිකරණයෙන් ඉල්ලා තිබුණා.\nඑමෙන්ම කොළඹ ප්‍රධාන මහේස්ත්‍රාත්වරයා අදාළ නඩුව විභාගයට ගැනීමට කළ තීරණය අහෝසි කරන ලෙස ද අදාළ ප්‍රතිශෝධන අයදුම්පතෙන් ඉල්ලා තිබූ බවයි හිරු අධිකරණ වාර්තාකරු සඳහන් කළේ.\nකෙසේ වෙතත්, කොළඹ ප්‍රධාන මහේස්ත්‍රාත්වරයා විසින් ලබා දී ඇති අදාළ නියෝගය සාධාරණ සහ යුක්තිසහගත බවට තීන්දුකළ කොළඹ මහාධිකරණ විනිසුරු සම්පත් විජේරත්න අදාළ ප්‍රතිශෝධන අයදුම්පත ප්‍රතික්ෂේප කළා.",
       "URL": "https://www.hirunews.lk/182685/ගෝඨාභයගේ-ඇවන්ගාඩ්-පෙත්සම-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4096"
}