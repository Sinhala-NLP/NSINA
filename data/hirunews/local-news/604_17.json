{
       "Source": "hirunews",
       "Timestamp": "Friday, 13 January 2023 - 19:24",
       "Headline": "ධර්මාශෝකේ විදුහල්පතිනියගේ මුදල් ගැරිල්ලෙන් දෙමාපියන් කබළෙන් ළිපට - හඬපටත් එළියට (වීඩියෝ හා ඡායාරූප)",
       "News Content": "උසස් පෙළ හැදෑරීමට නවකයින් ලෙස පාසලකට දරුවෙකු ඇතුළත් වන්නේ අසීමිත බලාපොරොත්තු රැසක් හිත් තුළ තබාගෙනයි.\nඑහෙත් ගුරු වෘත්තියට නුසුදුසු ඇත්තවුන් එම ක්ෂේත්‍රයට පත්වීම හේතුවෙන් බොහෝ පාසල්වල විවිධ අකටයුතුකම් සම්බන්ධයෙන් අවස්ථා ගණනාවක දී අපට පුවත් වාර්තා වන ආකාරයක් දැකිය හැකිය.\nඑලෙස උසස් පෙළට පැමිණෙන දරුවන්ගෙන් පාසලේ සංවර්ධන කටයුතුවලට යැයි පවසමින් මුදල් ගරන අම්බලන්ගොඩ අධ්‍යාපන කලාපයේ සුප්‍රසිද්ධ පාසලක් සම්බන්ධයෙන් තොරතුරු වාර්තා වී තිබෙනවා.\nඅම්බලන්ගොඩ අධ්‍යාපන කලාපයේ පිහිටා ඇති ප්‍රධාන පෙළේ ජාතික පාසලක් ලෙස ප්‍රසිද්ධ ධර්මාශෝක විද්‍යාලයට නවකයින් ලෙස උසස්පෙළ හැදෑරීමට පැමිණෙන දරුවන්ගේ දෙමාපියන්ගෙන් දරුවන් ලියාපදිංචි කරගැනීමේ දි රුපියල් 30,000ක මුදලක් පාසල් පරිපාලනය විසින් ලබා ගැනීමක් සිදු කරන ලද බවට බොහෝ දෙමාපියන් චෝදනා කර සිටිනවා.\nදෙමාපියන් චෝදනා කරන්නේ, මෙම අනීතිකව සිදු කරන මුදල් ගැරිල්ල පාසලේ විදුහල්පතිනි සනෝජා ජයවික්‍රම ද දැනුවත් ව සිදු කරන බවයි.\nඑමෙන්ම හිරු ප්‍රවෘත්ති සිදු කළ විමසීමක දී මෙම අසාධාරණයට ලක් වූ ඇතැම් දෙමාපියන් විසින් සිදු කරන ලද ප්‍රකාශයන්ට අනුව පෙනී යන්නේ විදුහල්පතිනිය විසින් පාසලේ විවිධ කටයුතුවලට යැයි පවසමින් තවත් මුදල් තොගයක් එකතු කර ඇති බවයි.\nවිද්‍යාලයේ ශබ්ද විකාශන යන්ත්‍රයේ ඇති අඩුපාඩු කියමින්, ඒ සඳහා ද එක් දරුවෙකුගෙන් රුපියල් 4000කට ආසන්න මුදලක් ද එක් කර ඇති බවයි.\nඑමෙන්ම ඊට අමතරව ද එම එක් දරුවෙකුගෙන් පාසලේ ඩෙස් පුටුවල තීන්ත ආලේප කිරීමට යැයි පවසා තවත් රුපියල් 2000ක් ද,තවත් පාසලේ සංවර්ධන කටයුතු කිහිපයකට යෙදවීමට යැයි කියමින්, රුපියල් 14920ක මුදලක් අය කරගත් බවයි මෙම ආසාධාරණයට ලක් වූ මවක් හිරු ප්‍රවෘත්ති වෙත සඳහන් කළේ.\nමේ අතර, ධර්මාශෝක විද්‍යාලයේ පළමු ශ්‍රේණියට සිසුන් ඇතුළත් කිරීමේ දී ද මව්පියන්ගෙන් මුදල් විදුහල්පතිනිය විසින් ලබාගෙන ඇති බවට වන සිදුවීම් කිහිපයක් සම්බන්ධයෙන් හිරු ප්‍රවෘත්ති වෙත තොරතුරු වාර්තා වුණා.\nඒ අනුව සිදු කළ සොයා බැලීමක දී හෙළි වූයේ සිය දරුවා පාසලට ඇතුළත් කිරීම සඳහා ඇතැම් දෙමව්පියන් විසින් රුපියල් 150,000කට ආසන්න මුදලක් විදුහල්පතිනිය වෙත ලබා දී ඇති බවයි.\nනමුත් ඒ සඳහා ද නිල ලිපියක් ඔවුන් මුදල් ලබා දුන්නේ කුමන කාරණයකට ද යන්න සඳහන් කරමින් පාසලෙන් නොලැබුණු බවත්, ඒ සඳහා ලැබුණු එකම ලිපිය වන්නේ, මුදල් විදුහල්පතිනියට දුන් පසු ඇයගේ අත්සනින් යුතුව පරණ දිනයක් යොදා, එම දෙමාපියන්ට ලිපියක් පමණක් ලබා දීමයි.\nනමුත් මෙම මුදල් ද පාසලේ ව්‍යාපෘතියකට යොදවන බවක් විදුහල්පතිනිය නොකියූ බවයි එම දෙමාපියන් සඳහන් කළේ.\nමෙලෙස දරුවන් පාසලට ඇතුළත් කිරීමේ දී පාසලේ සංවර්ධනය සඳහා දෙමාපියන් ලවා සිදු කරනු ලබන ව්‍යාපෘති ගැන හෝ ධර්මාශෝක විද්‍යාලයේ ආදි ශිෂ්‍ය සංගමය හෝ පාසල් සංවර්ධන සමිතිය හෝ නොදන්නා බවයි හිරු ප්‍රවෘත්ති සිදු කළ සොයා බැලීමේ දී අනාවරණය වූයේ.\nමේ අතර, ධර්මාශෝක විද්‍යාලයේ පරිපාලනයේ මේ වනවිට දැඩි ව්‍යාකූලතාවක් මෙවැනි ක්‍රියා හේතුවෙන් ඇති වී ඇති බවත්, දෙමාපියන් ඊට විරුද්ධ ව ක්‍රියා කිරීමට උත්සාහ කිරීමේ දී පාසලේ විදුහල්පතිනියගෙන් අප්‍රසාදය එල්ල වන බවත් වාර්තා වනවා.\n2020 වසරේ දී ධර්මාශෝක විද්‍යාලය තුළ අධ්‍යාපනික වටිනාකමක් සහිත කෞතුකාගාරයක් නාවික හමුදාව හා පාසල් ප්‍රජාව එක්ව ස්ථාපිත කළ ද, එය මේ වනවිට විදුහල්පතිනියගේ පෞද්ගලික පරිහරණයට නතු කරගෙන ඇතැයි දෙමාපියන් චෝදනා කරනවා.\nමෙම පාසලේ ආදි ශිෂ්‍යයින් විසින් පාසල වෙනුවෙන් සිදු කරන ලද පරිත්‍යාග ආදි පාසලේ පැරණි මතක රැසක් අදාළ කෞතුකාගාරයේ තිබුණ ද, එහි ඇති උණු වතුර සහිත නාන කාමරය, වායු සමීකරණ කාමර ආදිය පවා විදුහල්පතිනිය විසින් පෞද්ගලික පරිහරණයට ගෙන ඇත්තේ, එය ඇයගේ පෞද්ගලික නිල නිවස බවට පත් කරගනිමින් බවට පාසල් ප්‍රජාව චෝදනා කරනවා.\nමෙවන් තත්ත්වයක් හමුවේ ධර්මාශෝක විද්‍යාල ප්‍රජාව සිය දරුවාගේ පාසලේ වත්මන් තත්ත්වය සම්බන්ධයෙන් දැඩි කණස්සල්ලෙන් පසුවන මොහොතක, පසුගියදා හිරු ටීවී පත්තරේ විස්තරේ (10) සිදු කළ අනාවරණයත් සමග කළබල වූ විදුහල්පතිනිය විසින් ආචාර්‍ය මණ්ඩලයට වට්ස් ඇප් පණිවිඩයක් යොමු කරමින් සඳහන් කර ඇත්තේ, තවදුරටත් උසස් පෙළ සිසුන් ඇතුළත් කරගැනීමේ දී කිසිදු මුදලක් අය කර නොගන්නා ලෙසයි.\nරටේ මෙතරම් දැඩි ආර්ථික ගැටලු පවතින මොහොතක පවා,මතු පරපුර වෙනුවෙන් සිටින දරුවන්ගෙන් අධ්‍යාපනය ලැබීමට සහ සිය අධ්‍යාපන අයිතිය ලබා ගැනීමේ අයිතිය මුදල් ගෙවා ලබා ගැනීමට සිදු වීම කොතරම් ඛේදනීය ඉරණමක් ද ?\nමෙම විද්‍යාලයේ විදුහල්පතිනියගේ සහ මීට අනුබල දෙන සියලු ම පාසල් පරිපාලනයේ කූඨ ක්‍රියාවන් ගුරු සේවයට හෝ කිසිදු වෘත්තියකට නුසුදුසු බැවින්, මෙම සිද්ධිය සම්බන්ධයෙන් අධ්‍යාපන ලේකම්වරයාගේ මෙන්ම අධ්‍යාපන ඇමති සුසිල් ප්‍රේම්ජයන්ත්ගේ අවධානය යොමු විය යුතු නොවේද ?\nකෙසේ හෝ මෙම පාසලේ දරුවන්ට සහ දෙමාපියන්ට සිදු ව ඇති අසාධාරණකම්වලට යම් සාධාරණයක් වන තෙක්, එය සිදු කළවුන්ට එරෙහිව අධ්‍යාපන බලධාරින් නිසි විනය ක්‍රියාමාර්ග ගන්නා තෙක් හිරු ප්‍රවෘත්ති දැඩි අවධානයෙන්....",
       "URL": "https://www.hirunews.lk/324963/ධර්මාශෝකේ-විදුහල්පතිනියගේ-මුදල්-ගැරිල්ලෙන්-දෙමාපියන්-කබළෙන්-ළිපට-හඬපටත්-එළියට-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=604"
}