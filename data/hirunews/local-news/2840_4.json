{
       "Source": "hirunews",
       "Timestamp": "Sunday, 22 March 2020 - 19:27",
       "Headline": "කොරෝනා නිසා,  ඕස්ට්‍රේලියාවේ සියළු අත්‍යවශ්‍ය නොවන සේවා නවතයි",
       "News Content": "කොරෝනා වෛරසය රට තුළ ව්‍යාප්ත වීමත් සමඟ  ඕස්ට්‍රේලියාවේ සියළු ප්‍රාන්තවල අත්‍යවශ්‍ය නොවන සේවා නතර කිරීමට එරට රජය තීරණය කර තිබෙනවා.\nකොරෝනා ආසාදිතයන්ගේ සංඛ්‍යාව 1315 දක්වා ඉහළ යාමත් සමඟ හදිසි අමාත්‍ය මණ්ඩල සාකච්ඡාවක් පැවැත්වීමෙන් අනතුරුවයි ඕස්ට්‍රේලියානු රජය මෙම තීරණයට එළඹ ඇත්තේ.\nඒ අනුව  ඕස්ට්‍රේලියාවේ සියළු අවහන්හල් සහ ආපනශාලා, පාසල් ඇතුළු පොදු ස්ථාන වසා දැමෙනු ඇති.\nඅග්නිදිග ආසියාතික රටවල් රැසක කොවිඞ් - 19 හෙවත් නව කොරෝනා වෛරස් ව්‍යාප්තිය වේගවත්වී තිබෙනවා.\nතායිලන්තයෙන් අද දිනයේදී පමණක් නව ආසාදිතයන් 188 දෙනෙකු සොයාගෙන ඇති අතර, ඒ අනුව මුළු ආසාදිත සංඛ්‍යාව 599 ක්.\nනව ආසාදිතයන් බහුතරයක් එරට බොක්සිං ක්‍රීඩාගාරයක සිටි අය බව සඳහන්.\nසමාජ ක්‍රියාකාරකම්වල නිරතවූ තරුණ පිරිස්ද නව ආසාදිතයන් අතර වනවා.\nකෙසේ නමුත් තායිලන්තයෙන් මෙතෙක් වාර්තාවී ඇත්තේ එක කොරෝනා මරණයක් පමණයි.\nපිලිපීනයෙන් නව කොරෝනා ආසාදිතයන් 73 දෙනෙකු සහ තවත් මරණ 6 ක් වාර්තාවී තිබෙනවා.\nඒ අනුව එරට කොරෝනා වෛරසයෙන් මියගිය සංඛ්‍යාව 25 දක්වා ඉහළ ගියා.\nපිලිපීනයේ මෙලෙස කොරෝනා වෛරස් ව්‍යාප්තිය සිදුවන්නේ මුළු රටම නිරෝධායනයට ලක් කර තිබියදී වීම විශේෂත්වයක්.\nඉන්දුනීසියාවේ කොරෝනා වෛරස් ආසාදිත සංඛ්‍යාව දිනකදී 81 කින් ඉහළ ගොස් 450 ක් වී ඇති අතර, එරටින් කොරෝනා මරණ 38 ක්ද වාර්තාවනවා.\nඑම තත්ත්වය යටතේ ජකර්තා අගනුවර ඉදිරි සති දෙකක කාලය සඳහා හදිසි තත්ත්වයක් ප්‍රකාශයට පත් කිරීමට පියවර ගෙන තිබෙනවා.\nඑමෙන්ම 2018 වසරේ ආසියානු ක්‍රීඩා උළෙල සඳහා ඉදිකළ ක්‍රීඩා ගම්මානය කොරෝනා ආසාදිතයන් රැඳවීම සඳහා තාවකාලික රෝහලක් බවට පත් කර ඇති බවයි  විදෙස් වාර්තා සඳහන් කළේ.\nමේ අතර, කොරෝනා වෛරසය ආසාදනය වූ මැලේසියානු වෛද්‍යවරයෙකු අද එම රෝග තත්ත්වය උත්සන්න වී මියගොස් තිබෙනවා.\nඒ අනුව එරට කොවිඞ් - 19 මරණ සංඛ්‍යාව 9 දක්වා ඉහළ යන අතර, මුළු ආසාදිත සංඛ්‍යාව 1,183 ක්. කොරෝනා වෛරසයෙන් මියගිය මැලේසියානු වෛද්‍යවරයා පසුගියදා තුර්කියේ සංචාරයක නිරතවී ඇති බව සඳහන්.\nමේ අතර, ඉන්දියාව තුළ ද පැය 14ක ඇඳිරි නීතියක් මේ වන විට ප්‍රකාශයට පත් කර ඇති අතර, එම කාලය තුළ කොරෝනා වසංගතයට එරෙහිව සටන් කිරීමට තම පුරවැසියන්ට ඇති හැකියාව පරීක්ෂා කර බලන බවයි එරට අග්‍රාමාත්‍ය නරේන්ද්‍ර මෝදි ප්‍රකාශ කර ඇත්තේ.\nඉන්දියාවේ මේ වන විට කොරෝනා ආසාදිතයින් 315ක් හඳුනාගෙන ඇති අතර, මරණ 5ක් වාර්තා වී තිබෙනවා.\nවෛරසය බිහි වූ චීනය ද අභිබවා යමින් ඉතාලියේ කොරෝනා මරණ වාර්තා වෙමින් පවතින අතර, මේ වන විට එරට මරණ සංඛ්‍යාව 4825ක් ලෙසයි දැක්වෙන්නේ.\nඑලෙස මරණයට පත්වන සියයට 86ක්ම වයස අවුරුදු 70 ඉක්ම වූ අය වන අතර, අවුරුදු 60ත්, 69ත් අතර වයසේ පසුවන සියයට 10ක් ඒ අතර වන බව සඳහන්.\nඉතාලියේ දරුණු ලෙස කොරෝනා වසංගතයට ලක්වූ ලොම්බාඩියා නගරයේ මළ සිරුරු එක්රැස් කිරිම සඳහා හමුදා ට්‍රක් රථ යොදවා තිබූ අයුරු දැක්වෙන සී.සී. ටීවී දර්ශන මේ වන විට අන්තර්ජාලයට එක් කර තිබෙනවා.\nලොව පුරා රටවල් 188කින් කොරෝනා වෛරසය ආසාදනය වූ සංඛ්‍යාව තුන්ලක්ෂ අටදහස් 615ක් දක්වා ඉහළ ගොස් ඇති අතර, මරණ සංඛ්‍යාව ද 13,071ක් ලෙසයි දැක්වෙන්නේ.",
       "URL": "https://www.hirunews.lk/237022/කොරෝනා-නිසා-ඕස්ට්‍රේලියාවේ-සියළු-අත්‍යවශ්‍ය-නොවන-සේවා-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=2840"
}