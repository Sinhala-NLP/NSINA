{
       "Source": "hirunews",
       "Timestamp": "Friday, 23 December 2022 - 19:19",
       "Headline": "දිනේෂ් ෂාෆ්ටර් ඝාතනය තවමත් අභිරහසක්",
       "News Content": "ජනශක්ති සමාගමේ අධ්‍යක්ෂවරයෙකු වන දිනේෂ් ෂාෆ්ටර් ඝාතනයට ලක්ව මේ වන විට දින 07 ක් ඉක්මවා ඇතත් තවමත් කිසිදු සැකකරුවෙකු අත්අඩංගුවට ගැනීමට හැකිවී නැහැ.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ මෙම විමර්ශන සඳහා කිසිදු බලපෑමක් එල්ලවී නොමැති බවයි.\nඝාතනයට ලක්වූ ව්‍යාපාරික දිනේෂ් ෂාෆ්ටර් බොරැල්ල සුසාන භූමියට යාමට පෙර ගිය බව පැවසෙන අවන්හල ඔහු නිරන්තරයෙන් ආ ගිය තැනක් නොවන බවටද තොරතුරු වාර්තා වනවා.\nඅදාල අවන්හලේ ප්‍රකාශකයෙකුද සඳහන් කර තිබුණේ ෂාෆ්ටර් එදින පැමිණි බවට නිශ්චිතව හදුනාගැනීමට තරම් සමීප පාරිභෝගිකයෙකු නොවූ බවයි.\nකොළඹ 07 මල්පාරේ පිහිටි සිය නිවසේ සිට ෂාෆ්ටර් බොරැල්ල සුසාන භූමිය වෙත ගමන්කරන අතරතුර මලලසේකර මාවතේ අවන්හලකින් පුද්ගලයින් දෙදෙනෙකුට ප්‍රමාණවත් කෙටි ආහාර මිලදී ගෙන ඇති බවට පසුගියදා අනාවරණ වුණා.\nඒ ඔස්සේ ද අපරාධ පරීක්ෂණ දෙපාර්තමේන්තුව විමර්ශන ආරම්භ කළ අතර අදාළ ආහාර මිලදීගැනීමට අවහන්හලට ගොස් ඇත්තේ දිනේෂ් ෂාෆ්ටර්ද එසේ නොමැතිනම් වෙනත් පුද්ගලයෙක්ද යන්න තහවුරු කරගැනීම සඳහා එහි සීසීටීවී කැමරා නොමැතිවීම බාධාවක් වී ඇති බවයි වාර්තාවන්නේ.\nඑහෙත් එම ආහාර මිලදී ගැනීම සඳහා ෂාෆ්ටර්ගේ බැංකු කාඩ්පත භාවිතකර ඇත්ද යන්න සම්බන්ධයෙන් අපරාධ පරීක්ෂණ දෙපාර්තමේන්තුවේ විමර්ශන නිලධාරින්ගේ අවදානය යොමුව තිබෙනවා.\nකෙසේ වෙතත් අප කළ සොයබැලීමකදී අනාවරණ වුණේ දිනේෂ් ෂාෆ්ටර් කෙටි ආහාර සඳහා එතරම් ප්‍රියතාවක් නොදැක්වූ අයෙක් බවයි.\nඑවන් පසුබිමක් තුළ දහවල් 02 ත් 03 ත් අතර නිවසින් පිටව ගිය ෂාෆ්ටර් කෙටි ආහාර මිලදීගැනීම ගැටළුවක් නොවන්නේද?\nෂාෆ්ටර් ඝාතනය සම්බන්ධයෙන් සිදුකෙරෙන විමර්ශන සම්බන්ධයෙන් දැනුවත් කිරිම සඳහා පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව අද මාධ්‍ය හමුවක් කැඳවා තිබුණා.\nඑහිදී ඔහු කියා සිටියේ ෂාෆ්ටර්ගේ ඝාතකයා අත්අඩංගුවට ගැනීම තරම් ප්‍රමාණවත් ප්‍රබල සාක්ෂි තවමත් ලැබී නොමැති බවයි.\nමේ අතර ෂාෆ්ටර්ගේ ඝාතනයත් සමඟ බොහෝ දෙනාගේ අවධානය යොමු වූයේ, රුපියල් කෝටි 143 ක පමණ ණය මුදලක් ලබාගෙන එය යළි නොගෙවීම සම්බන්ධයෙන් ආරවුලක් පවතින ක්‍රිකට් විස්තර විචාරක බ්‍රයන් තෝමස් වෙතයි.\nතමන් අවසන් වරට ෂාෆ්ටර් හමුවී ඇත්තේ 2019 වසරේ දෙසැම්බර් 24 වනදා කොල්ලුපිටියේ වාලුකාරාම පාරේ පිහිටි ඔහුගේ කාර්යාලයේ 04 වන තට්ටුවේදී බවයි අප කළ විමසීමකදී බ්‍රයන් තෝමස් සඳහන් කළේ.\nමියගිය දින පස්වරු 02.43 ට පමණ බ්‍රයන් තෝමස්ට ෂාෆ්ටර්ගෙන් කෙටි පණිවුඩයක් ලැබී තිබුණේ ඔහු එනතෙක් තමා රැඳී සිටින බවට දන්වමින්.\nකෙසේ වෙතත් එම කෙටි පණිවුඩය ෂාෆ්ටර්ගේ දුරකථනයෙන් ඝාතනය සිදුකල පාර්ශ්වය විසින් යොමුකරන්නට ඇති බවටයි අපරාධ පරීක්ෂණ දෙපාර්තමේන්තුව විශ්වාසය පළකරන්නේ.\nඑමෙන්ම ෂාෆ්ටර් විසින් එම කාලය තුළම බ්‍රයන් තෝමස්වෙත තවත් කෙටි පණිවුඩයක් යොමුකරමින් “ඈස් ඉන්ස්ට්‍රක්ටර්ඩ් බයි යූ , අයි හෑව් ඩිලීටඩ් යුවර් මැසේජ්” යනුවෙන් සඳහන් කර තිබූ බවද ක්‍රිකට් විස්තර විචාරක බ්‍රයන් තෝමස් සඳහන් කළා.\nඑහිදී බ්‍රයන් තෝමස් ප්‍රතිචාර දක්වමින් සඳහන් කර තිබුණේ “කවදද මම එවැනි ඉල්ලීමක් කළේ ” යනුවෙනුයි.\nමෙම කෙටි පණිවුඩ හුවමාරුවේදී ෂාෆ්ටර් භාවිත කළ ඉංග්‍රීසි ව්‍යාකරණ භාවිතය වෙනදාට වඩා වෙනස් බවද බ්‍රයන් තෝමස් අප සමඟ ප්‍රකාශ කළා.\nමේ අතර අපරාධ පරීක්ෂණ දෙපාර්තමේන්තුව ඊයේ දිනයේ දිනේෂ් ෂාෆ්ටර්ගේ සොහොයුරන් දෙදෙනෙකුගෙන්ද ප්‍රශ්න කර ඇති අතර මේ දක්වා පුද්ගලයින් 60 කගෙන් පමණ ප්‍රකාශ ලබාගෙන ඇති බවයි වාර්තා වන්නේ.",
       "URL": "https://www.hirunews.lk/323410/දිනේෂ්-ෂාෆ්ටර්-ඝාතනය-තවමත්-අභිරහසක්",
       "Category": "Local News",
       "Parent URL": "https://www.hirunews.lk/local-news.php?pageID=647"
}