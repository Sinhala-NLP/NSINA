{
       "Source": "hirunews",
       "Timestamp": "Thursday, 19 August 2021 - 10:04",
       "Headline": "බස්නාහිර පළාතේ කොවිඩ් ආසාදිතයින් කළමනාකරණය කිරීමට අද සිට නව ක්‍රමවේදයක්",
       "News Content": "කොවිඩ්  රෝගීන්ගේ රෝගී තත්වය අනුව ප්‍රතිකාර මධ්‍යස්ථාන සහ නිවෙස් තුළ ප්‍රතිකාර කිරීම සඳහා හඳුන්වාදුන් නව ක්‍රමවේදය අද සිට බස්නාහිර පළාතේ ක්‍රියාත්මක වනවා.\nඊට අදාළ තොරතුරු දුරකථනය මගින් සපයා දිය යුතු අතර, එය සිදුකළ යුතු ආකාරය දැක්වෙන මාධ්‍ය නිවේදනයක්  කොවිඩ් 19 රෝගය පැතිරීම වැළැක්වීමේ ජාතික ක්‍රියාන්විත මධ්‍යස්ථානය විසින් අද මාධ්‍ය වෙත යොමුකළා.\nඅදාළ නිවේදනයේ දක්වා ඇත්තේ ස්වසන අපහසුතා ඇති  රෝගීන් ඒ ලෙසත්, උණ තත්වයෙන් පෙළෙන රෝගීන් බී ලෙසත්, කිසිදු  රෝග ලක්ෂණ නොමැති රෝගීන් සී ලෙස වර්ගීකරණය කරමින් කෙටි පණිවුඩ අංක 1904 ට යොමුකළ යුතුයි.\nඑලෙස එස්.එම්.එස්. පණිවුඩ මගින් ලබාගන්නා තොරතුරු කොවිඩ් 19 රෝගය පැතිරීම වැළැක්වීමේ ජාතික ක්‍රියාන්විත මධ්‍යස්ථානය මගින් අදාළ ප්‍රතිකාර මධ්‍යස්ථානය වෙත යොමුකිරීම සඳහා වෛද්‍ය කණ්ඩායම් වෙත යොමුකරන බවයි සෞඛ්‍ය අමාත්‍යාංශය කියා සිටියේ.\nරෝගීන් ලබාදෙන තොරතුරු වර්ගීකරණය කර දුරකථන අංක 247 මගින් සම්බන්ධ වී රෝග තත්වය නිශ්චය කර ප්‍රතිකාර මධ්‍යස්ථාන වෙත යොමු කෙරෙනවා.\nඒ සඳහා ගිලන් රථ සේවා සහ අනෙකුත් පහසුකම්ද සෞඛ්‍ය අමාත්‍යාංශය විසින් සළසනු ඇති.\nනිවෙස් නිරෝධායනයට යොමු කරවන වෛද්‍ය කණ්ඩායමක් දුරකථනයෙන් සම්බන්ධ වී අවශ්‍ය සේවා ලබාදෙන අතර, මේ සඳහාම පමණක් වෙන් කර ඇති දුරකථන අංක 1390 හරහා එම පහසුකම් සළසා දෙන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියා.\nඑම නව ක්‍රමවේදයට අදාළ වැඩිදුර තොරතුරු පහතින්.",
       "URL": "https://www.hirunews.lk/280089/බස්නාහිර-පළාතේ-කොවිඩ්-ආසාදිතයින්-කළමනාකරණය-කිරීමට-අද-සිට-නව-ක්‍රමවේදයක්",
       "Category": "Local News",
       "Parent URL": "https://www.hirunews.lk/local-news.php?pageID=1744"
}