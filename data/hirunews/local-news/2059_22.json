{
       "Source": "hirunews",
       "Timestamp": "Saturday, 27 March 2021 - 13:28",
       "Headline": "ඊයේ වැඩිම ආසාදිතයින් කොළඹින් - උත්සව සමයත් සමඟ අහඹු කොරෝනා පරීක්ෂණ (වීඩියෝ)",
       "News Content": "උත්සව සමයත් සමඟ අහඹු කොරෝනා පරීක්ෂණ සිදුකරන බව වසංගත විද්‍යා ඒකකය පවසනවා.\nඑහි ප්‍රධානී විශේෂඥ වෛද්‍ය සුදත් සමරවීර අද (27) පෙරවරුවේ පැවති මාධ්‍ය හමුවකදී ජනතාවගෙන් ඉල්ලා සිටියේ සාප්පු සවාරි යාමේදී නිසි සෞඛ්‍ය උපදෙස් අනුගමනය කරන ලෙසයි.\nමේ අතර, ඊයේ (26) හඳුනා ගත් නව ආසාදිතයින්ගෙන් වැඩිම පිරිස වන 55 දෙනෙකු වාර්තා වන්නේ කොළඹ දිස්ත්‍රික්කයෙන්.\nගම්පහ දිස්ත්‍රික්කයෙන් ආසාදිතයින් 40 දෙනෙක් වාර්තා වනවා.\nමෙරට මුළු ආසාදිතයින් 91,561 වන අතර, ඉන් සුවය ලැබු ආසාදිතයින් ගණන 88,145 ක්.\nඋතුරු පළාතෙන් ඊයේ දිනයේ කොරෝනා ආසාදිතයින් 80 දෙනෙකු වාර්තා වීම හේතුවෙන් යාපනය නගරයේ ඇතැම් ප්‍රදේශවල සංචරණය සීමා කිරීමට දිස්ත්‍රික් කොවිඩ් මර්දන කමිටුව තීරණය කළා.\nඊයේ මෙරටින් වාර්තා වූ කොරෝනා ආසාදිතයින් 271 දෙනා අතරින් 77 ක් වූ වැඩිම සංඛ්‍යාව වාර්තා වී තිබුණේ යාපනය නගර සීමාවෙන්.\nඑසේම තිස්සමහාරාම පොලිස් ස්ථානයේ නිළධාරින් 08 දෙනෙකුට වෛරසය ආසාදනය වී ඇති බවට ඊයේ හඳුනා ගැනුණා.\nඑසේම මෙරට පුද්ගලයින්  884, 164 දෙනෙකුට කොවිෂිල්ඩ් එන්නත ලබාදී තිබෙනවා.\nඑමෙන්ම, ලබන 01 වන දා සිට ශ්‍රී ලංකාව වෙත ගුවන් ගමන් යළි ආරම්භ කිරීමට රුසියාව තීරණය කර තිබෙනවා.\nඒ අනුව සතියකට වරක් මොස්කව් සිට කොළඹ දක්වා ගුවන් ගමන් සිදුකරනු ඇති.\nමේ අතර, ඉන්දියාවේ ප්‍රවීන සුපිරි ක්‍රිකට් ක්‍රීඩක සචින් තෙන්ඩුල්කාර්ට කොරෝනා වෛරසය ආසාදනය වී තිබෙනවා.\nඔහු සිය ට්විටර් ගිණුමේ සටහනක් තබමින් ප්‍රකාශ කළේ තමාට සුළු රෝග ලක්ෂණ මතු වී ඇති අතර, පවුලේ අන් කිසිවෙකුටත් වෛරසය ආසාදනය වී නොමැති බවයි.\nතමන් මේ වන විට නිවසේ ස්වයං නිරෝධායනයට ලක්වන බවත් වෛද්‍ය උපදෙස් අනුව අදාළ සෞඛ්‍ය මාර්ගෝපදේශ පිළිපදින බවත් තෙන්ඩුල්කාර් වැඩිදුරටත් කියා සිටියා.\nපසුගිය දා පැවති රෝඩ් සේෆ්ටි වර්ල්ඩ් සීරීස් ප්‍රවීනයන්ගේ විස්සයි විස්ස ක්‍රිකට් තරගාවලියේදී ඉන්දීය පිළ ජයග්‍රහණය  සඳහා මෙහෙය වූයේ තෙන්ඩුල්කාර් විසින්.\nඅවසන් තරඟයේදී ඔවුන් මුහුණ දුන්නේ ටී,එම්. ඩිල්ශාන්ගේ නායකත්වයෙන් යුත් ශ්‍රී ලංකා ලෙජන්ඩ්ස් පිළටයි.\nමේ අතර, ඉන්දියාවේ කොරෝනා ආසාදිතයින් සංඛ්‍යාව ගත වූ පැය 24 තුළ 62,000කින් ඉහළ ගොස් ඇති අතර එය මාස 5කින් වාර්තා වූ වැඩිම දෛනික ආසාදිතයින් සංඛ්‍යාවයි.\nඉන්දියාවේ සමස්ත කොරෝනා ආසාදිතයින් සංඛ්‍යාව එක් කෝටි දහනව ලක්ෂය ඉක්මවා ඇති අතර, සමස්ත මරණ සංඛ්‍යාව එක්ලක්ෂ 61,000කට අධිකයි.",
       "URL": "https://www.hirunews.lk/266702/ඊයේ-වැඩිම-ආසාදිතයින්-කොළඹින්-උත්සව-සමයත්-සමඟ-අහඹු-කොරෝනා-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2059"
}