{
       "Source": "hirunews",
       "Timestamp": "Monday, 11 July 2022 - 12:21",
       "Headline": "2022 ජාත්‍යන්තර ජීව විද්‍යා ඔලිම්පියාඩ් තරගාවලියට සුදුසුකම් ලැබූ ශ්‍රී ලංකාවේ විශිෂ්ටයින් සිව්දෙනා",
       "News Content": "ජාත්‍යන්තර ජීව විද්‍යා ඔලිම්පියාඩ් තරගාවලියට\n(IBO)\nමෙවර ශ්‍රී ලංකාව නියෝජනය කරමින් සිසුන් සිව්දෙනෙකු සමගින් මහාචාර් යවරුන් 02 කු සහභාගී වීමට සුදුසුකම් ලබා තිබෙනවා.\nමෙරට තුළ සිය අධ්‍යාපනය ජීව විද්‍යා අංශයෙන් හැදෑරූ දරුවන් අතරින්, ශ්‍රී ලංකා ජීව විද්‍යා ආයතනය විසින් සංවිධානය කර, පැවැත්වූ තරගාවලියෙන් අනතුරුවයි මෙම ජාත්‍යන්තර තරගයට කිසියම් තරගකරුවෙකු මෙරටින් සුදුසුකම් ලබන්නේ.\nමෙවර තරගාවලිය සඳහා බලංගොඩ ආනන්ද මෛත්‍රී විද්‍යාලයේ ප්‍රවීන් තෙන්නකෝන්, මහනුවර මහාමායා බාලිකා විද්‍යාලයේ සිළුනි වික්‍රමතිලක, කොළඹ ඩී.එස්.සේනානායක විද්‍යාලයේ කාර්තික් ප්‍රවීන් සහ යාපනය හින්දු විද්‍යාලයේ ඒ. හර්ෂන් යන සිසු සිසුවියන් මේ සඳහා සුදුසුකම් ලැබූ විශිෂ්ටයින්.\nඒ අනුව මෙම තරගකරුවන් ආර්මේනියාව බලා පිටත්ව යන්නේ අදාළ තරගාවලියට විශේෂ ජූරි සභිකයින් ලෙස තේරීපත් වූ මහාචාර්ය හිරාන් අමරසේකර සහ සම්මානිත මහාචාර්ය එම්. ජයන්ත විජේරත්න යන අයයි.\nජාත්‍යන්තර ජීව විද්‍යා ඔලිම්පියාඩ් තරගාවලිය (IBO) යනු ලෝකයේ පවත්වනු ලබන අන්තර්ජාතික වශයෙන් ප්‍රමිතිගත තරගාවලියක්.\nලෝකයේ වයස අවුරුදු 20ට නොවැඩි දක්ෂතම සිසුන් එකම බිමකට කැඳවා කිරුළක් වෙනුවෙන් තරග වදින මෙම තරගාවලිය දෙස බොහෝ අධ්‍යාපන විද්වතුන් අවධානයෙන් පසුවනවා.\nවර්ෂ 1990 දී චෙකොස්ලොවැකියාවේදී මුල් වරට ඇරඹුණු මෙම ජාත්‍යන්තර ප්‍රමිතිගත තරගාවලිය පැවැත්වීමේ තවත් අරමුණක් වනුයේ ජීව විද්‍යා විෂය සඳහා ප්‍රවීණත්වයක් දක්වන සිසුන් එක්තැන්කොට විෂය සඳහා දරුවන්ගේ උනන්දුව සහ ඔවුන්ගේ කැපවීම අගය කිරීමයි.\nමෙම තරගාවලියට උනන්දුවක් දක්වන රාජ්‍යයකට ඔලිම්පියාඩ් කමිටුව විසින් සත්කාරකත්වය හිමිවනවා.\n2022 වසරේ ආර්මේනියාවට එහි සත්කාරකත්වය හිමිව තිබෙනවා.\nආර්මේනියාව යනු ලෝකයට වෛද්‍ය විද්‍යාවෙන් නව නිපැයුම් රැසක් දායාද කළ රාජ්‍යයක්.\nලෝකයේ විශාලම වෛද්‍ය විද්‍යාල සහ විශ්වවිද්‍යාල පද්ධතියක් ද ආර්මේනියාව සතුයි.\nමෙවර ආර්මේනියාවේ යරේවන් රාජ්‍ය විශ්වවිද්‍යාලයේදියි මෙම තරගාවලිය පැවැත්වීමට කටයුතු සම්පාදනය කර ඇත්තේ.\nක්‍රීඩාව ඇතුළු විවිධ ක්ෂේත්‍රයන්හි ශ්‍රී ලාංකිකයන් දස්කම් දක්වන මෙවැනි මොහොතක අධ්‍යාපන ක්ෂේත්‍රයේ පැවැත්වෙන ලොව ප්‍රකට තරගාවලියක් නියෝජනය කිරීමට අප රටෙහි දරුවන්ට අවස්ථාව හිමිවීම රටක් ලෙස අපට සතුටට පත්විය හැකි කරුණක් බව මහාචාර්ය හිරාන් අමරසේකර පෙන්වා දෙනවා.\nඑමෙන්ම මෙම කටයුතු සඳහා ශ්‍රී ලංකාවට දායකත්වය දක්වනු ලබන QIB විශ්වවිද්‍යාලයට මහාචාර්යවරයා විසින් ස්තුතිය පුදකර සිටිනවා.",
       "URL": "https://www.hirunews.lk/309686/2022-ජාත්‍යන්තර-ජීව-විද්‍යා-ඔලිම්පියාඩ්-තරගාවලියට-සුදුසුකම්-ලැබූ-ශ්‍රී-ලංකාවේ-විශිෂ්ටයින්-සිව්දෙනා",
       "Category": "Local News",
       "Parent URL": "https://www.hirunews.lk/local-news.php?pageID=1029"
}