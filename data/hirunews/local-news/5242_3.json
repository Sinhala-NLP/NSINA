{
       "Source": "hirunews",
       "Timestamp": "Sunday, 20 December 2015 - 10:09",
       "Headline": "බස්නාහිර පළාතේ විශේෂ ඩෙංගු මර්දන වැඩසටහනක්",
       "News Content": "හෙට සිට මේ මස 23 වනදා දක්වා බස්නාහිර පළාත කේන්ද්‍රකොට ගනිමින් විශේෂ ඩෙංගු මර්දන වැඩසටහනක් ක්‍රියාත්මක කරන බව සෞඛ්‍ය අමාත්‍යාංශය පවසනවා.\nදැනට පවතින වැසි සහිත කාලගුණය හේතුවෙන් ඩෙංගු රෝගීන්ගේ වැඩිවීමක් වාර්තාවීම හේතුවෙනුයි මෙලෙස ඩෙංගු මර්දන වැඩසටහනක් ක්‍රියාත්මක කිරීමට තීරණය කර ඇත්තේ.\nදැනට පවතින වර්ෂාපතනය අඛන්ඩව පැවතියහොත් ලබන වසරේ ඩෙංගු රෝගීන්ගේ සංඛ්‍යාව තවත් ඉහළ යා හැකි බවයි සෞඛ්‍ය අමාත්‍යාංශය සදහන් කළේ.\nවසරේ මේ වනවිට වාර්තාවී ඇති සමස්ත ඩෙංගු රෝගීන්ගේ සංඛ්‍යාව 27 696 ක්. කොළඹ දිස්ත්‍රික්කයේ පමණක් ඩෙංගු රෝගීන් 9111 ක් වාර්තාවී තිබෙනවා.\nගම්පහ දිස්ත්‍රික්කයෙන් රෝගීන් 3753 ක්, කළුතරින් රෝගීන් 1415 ක් වාර්තාවී ඇති බවයි සෞඛ්‍ය අමාත්‍යාංශය සඳහන් කළේ.\nවසරේ මේ වනවිට දිවයිනේ වාර්තාවී ඇති ඩෙංගු මරණ සංඛ්‍යාව 54 ක්.",
       "URL": "https://www.hirunews.lk/122440/බස්නාහිර-පළාතේ-විශේෂ-ඩෙංගු-මර්දන-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=5242"
}