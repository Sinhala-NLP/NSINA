{
       "Source": "hirunews",
       "Timestamp": "Wednesday, 20 November 2019 - 15:01",
       "Headline": "අධිකරණයට අපහාස වන අයුරින් හැසිරුණු පුද්ගලයෙකුට බරපතල වැඩ සහිත සිරදඬුවමක්",
       "News Content": "නඩුවක් විභාග වෙමින් තිබියදී ඊට බාධාවන අයුරින් හැසිරී අධිකරණයට අපහාස කිරීම සම්බන්ධයෙන් වරද පිළිගත් පුද්ගලයෙකුට ගාල්ල ප්‍රධාන මහේස්ත්‍රාත් හර්ෂන කැකුණවෙල අද රුපියල් 1500 ක දඩයක් සහ බරපතල වැඩ සහිත වසරක සිර දඬුවමක් නියම කළා.\nමෙලෙස දඬුවම් නියම කෙරුණේ රත්ගම ප්‍රදේශයේ පදිංචිකරුවෙකුට වන අතර, අදාළ සිර දඬුවම වසර 10 කට අත්හිටුවීමටයි මහේස්ත්‍රාත්වරයා පියවර ගනු ලැබුවේ.\nඔහුගේ දියණිය විසින් සිදුකළ පැමිණිල්ලක් අනුව රත්ගම පොලීසිය පවරා තිබු නඩුවක් විභාගයට ගත් අවස්ථාවේ විත්තියේ නීතිඥවරයා සාක්ෂිකාරියගෙන් හරස් ප්‍රශ්න අසමින් සිට තිබෙනවා.\nඑහිදී අධිකරණ ශාලාවේ වාඩිවී සිටි මෙම පුද්ගලයා එක්වරම නීතීඥවරයා අසළට පැමිණ ආවේගශීලීව අදහස් පළ කර බාධා කිරීමත් සමඟ අධිකරණයේ රාජකාරි කළ පොලිස් නිලධාරීන් ඔහු අත්අඩංගුවට ගෙන චෝදනා ගොනුකර තිබුණා.",
       "URL": "https://www.hirunews.lk/228635/අධිකරණයට-අපහාස-වන-අයුරින්-හැසිරුණු-පුද්ගලයෙකුට-බරපතල-වැඩ-සහිත-සිරදඬුවමක්",
       "Category": "Local News",
       "Parent URL": "https://www.hirunews.lk/local-news.php?pageID=3039"
}