{
       "Source": "hirunews",
       "Timestamp": "Tuesday, 07 November 2017 - 7:52",
       "Headline": "අයි.එස්. තර්ජන ගැන ඇමරිකාවේ සහ ශ්‍රී ලංකාවේ කණස්සල්ල",
       "News Content": "අයි.එස්. සංවිධානය වැනි ත්‍රස්තවාදී සංවිධානවලින් ගෝලීය ආරක්ෂාවට එල්ල වී ඇති දැඩි තර්ජන සම්බන්ධයෙන් ශ්‍රී ලංකාව සහ ඇමරිකා එක්සත් ජනපදය කණස්සල්ල පළ කරනවා.\nඑමෙන්ම උතුරු කොරියාවේ නීතිවිරෝධී න්‍යෂ්ටික සහ බැලිස්ටික මිසයිල වැඩසටහන්වලින් ජාත්‍යන්තර සාමයට සහ ආරක්ෂාවට එල්ල වී ඇති තර්ජන පිළිබඳව ද දෙරටේ අවදානය යොමු වනවා.\nඉන්දු - ශාන්තිකර කලාපයේ ආරක්ෂාව, ස්ථාවරභාවය, විනිවිදභාවය සහ ආර්ථික අවස්ථා ඉහළ නංවන ඒකාබද්ධ පියවර ද දෙරට විසින් අඛණ්ඩව ක්‍රියාත්මක කරනු ලබනවා.\nඅදාළ කරුණු සම්බන්ධයෙන් මෙලෙස එකඟත්වය පළ වූයේ ඊයේ කොළඹ දී පැවැති ශ්‍රී ලංකාව සහ ඇමරිකා එක්සත් ජනපදය අතර පැවති දෙවන සහයෝගීතා සංවාදයෙන් අනතුරුවයි.\nඒ සඳහා දේශපාලන කටයුතු පිළිබඳ එක්සත් ජනපද නියෝජ්‍ය රාජ්‍ය ලේකම් තෝමස් ෂැනන් ද එක්වූ අතර ශ්‍රී ලංකා පාර්ශවයේ ප්‍රධානත්වය දැරුවේ විදේශ කටයුතු ලේකම් ප්‍රසාද් කාරියවසම් විසින්.",
       "URL": "https://www.hirunews.lk/175419/අයි-එස්-තර්ජන-ගැන-ඇමරිකාවේ-සහ-ශ්‍රී-ලංකාවේ-කණස්සල්ල",
       "Category": "Local News",
       "Parent URL": "https://www.hirunews.lk/local-news.php?pageID=4232"
}