{
       "Source": "hirunews",
       "Timestamp": "Monday, 10 January 2022 - 19:22",
       "Headline": "සකුරායි ගුවන් සමාගමේ ප්‍රධානියා ඇතුළු පිරිසක් CID අත්අඩංගුවට (වීඩියෝ)",
       "News Content": "පසුගිය දා හදිසි ගොඩබෑම්වලට ලක් වූ සකුරායි ගුවන් සේවයට අයත් ගුවන් යානා සම්බන්ධයෙන්, අදාළ සමාගමේ කළමනාකරු, අධ්‍යක්ෂ සහ ප්‍රධාන ඉංජිනේරුවරයා අද (10) පස්වරුවේ කොළඹ අපරාධ කොට්ඨාසය විසින් අත් අඩංගුවට ගෙන තිබෙනවා.\nඒ කටුනායක - කිඹුලාපිටිය වෙල් යායකට සැහැල්ලු ගුවන් යානයක් සිදු කළ හදිසි ගොඩබෑම, ගුවන් නියමුවන් දෙදෙනකුට තුවාල සිදු කිරීම සහ විදේශීය මගින් රැගෙන යාමේදී ඔවුන්ට තුවාල සිදු කිරීම සම්බන්ධයෙනුයි.\nමේ අනුව, නැවත දැනුම්දෙන තුරු වහාම ක්‍රියාත්මක වන පරිදි සකුරායි ඒවියේෂන් ලිමිටඩ් විසින් සිදු කරන සියලුම ගුවන් යානා මෙහෙයුම් සිවිල් ගුවන් සේවා අධිකාරිය විසින් අත්හිටුවා ඇති බවට ගුවන් සේවා සහ අපනයන කලාප සංවර්ධන රාජ්‍ය අමාත්‍ය ඩී.වී චානක විසින් නිවේදනයක් නිකුත් කළේ, පසුගිය දෙසැම්බර් මස 27 වැනි දිනයි.\nසතියකට අඩු කාලයකදී සකුරායි ඒවියේෂන් සමාගමට අයත් සැහැල්ලු ගුවන් යානා දෙකක් එන්ජිමේ දෝෂ සහ කාර්මික දෝෂ හේතුවෙන් මෙලෙස හදිසි ගොඩබෑම් සිදු කෙරුණා.\nසමාගමට අයත් සෙස්නා 172 වර්ගයේ යානයක් කිඹුලාපිටිය ප්‍රදේශයේ වෙල්යායකට හදිසි ගොඩබෑමේ සිද්ධිය සම්බන්ධයෙන් එදිනදී (27) විශේෂ පරීක්ෂණයක් ආරම්භ කෙරුණේ අපරාධ පරීක්ෂණ දෙපාර්තමේන්තුව විසින්.\nඅනතුර සිදුවන අවස්ථාවේ ගුවන් නියමුවන් දෙදෙනෙකු සහ මගීන් දෙදෙනෙකු එහි සිට ඇති අතර, අනතුරෙන් තුවාල ලැබූ ඔවුන් ප්‍රතිකාර සඳහා රෝහල්ගත කෙරුණා.\nමේ අයුරින් සකුරායි පෞද්ගලික ගුවන් සේවයට අයත් තවත් ගුවන් යානයක් දෙසැම්බර් 22 වන දින පයාගල වෙරළට ද හදිසි ගොඩබෑමක් සිදු කරනු ලැබුවා.\nඅභ්‍යාසලාභී ගුවන් නියමුවන් දෙදෙනකු විසින් මෙහෙයවනු ලැබූ එම යානයේ එන්ජිමේ ඇති වූ දෝෂයක් හේතුවෙනුයි එම යානය ද මෙලෙස ගොඩබෑමකට ලක් කෙරුණේ.",
       "URL": "https://www.hirunews.lk/293588/සකුරායි-ගුවන්-සමාගමේ-ප්‍රධානියා-ඇතුළු-පිරිසක්-cid-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1435"
}