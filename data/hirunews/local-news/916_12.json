{
       "Source": "hirunews",
       "Timestamp": "Thursday, 25 August 2022 - 7:01",
       "Headline": "සමන් පෙරේරා 31 වැනි දා දක්වා රිමාන්ඩ්",
       "News Content": "අත්අඩංගුවට ගනු ලැබූ අපේ ජනබල පක්ෂයේ සභාපති සමන් පෙරේරා මේ මස 31 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු තංගල්ල මහේස්ත්‍රාත් අධිකරණයට ඊයේ ඉදිරිපත් කිරීමෙන් පසුව යි.\nපසුගිය ජුනි මස 5 වනදා තංගල්ල මොරකැටිආර ප්‍රදේශයේදී වෙඩි තබා පුද්ගලයෙකු ඝාතනය කර තවත් දෙදෙනෙකුට තුවාල සිදු කිරීමේ අපරාධය සම්බන්ධයෙන් අත්අඩංගුවට ගන්නා ලද සැකකරුවෙකුට සැඟ ව සිටීමට ආධාර අනුබල දීමේ චෝදනාව මත මොහු ඊයේ (24) අත්අඩංගුවට ගනු ලැබුවේ තංගල්ල පොලිසිය මගින්.\nසැකකරු 46 හැවිරිදි කොස්ගොඩ ප්‍රදේශයේ පදිංචිකරුවෙක්.\nමේ අතර, පසුගිය මැයි මස 9 වැනි දා පාර්ලිමේන්තු මන්ත්‍රීවරුන් තුන් දෙනෙකුගේ නිවාස සහ දේපලවලට අලාභ හානි කිරීමේ සිද්ධිය සම්බන්ධයෙන් සැකකරුවන් 05 දෙනෙකු අත්අඩංගුවට ගෙන තිබෙනවා.\nපාර්ලිමේන්තු මන්ත්‍රී ලසන්ත අලගියවන්නට අයත් කිරිදිවැල ප්‍රදේශයේ පිහිටි නිවසට හා දේපලවලට පහර දී අනර්තයක් සිදු කිරීමේ සිද්ධිය සම්බන්ධයෙන් දෙදෙනෙකු ඊයේ අත්අඩංගුවට ගනු ලැබුවා.\nඔවුන් අවුරුදු 27 සහ 35 යන වයස්වල පසු වන ඌරාපොල ප්‍රදේශයේ පදිංචිකරුවන්.\nඑමෙන්ම පාර්ලිමේන්තු මන්ත්‍රී විදුර වික්‍රමනායකගේ හොරණ ප්‍රදේශයේ පිහිටි නිවසට පහරදීමේ සිද්ධිය සම්බන්ධයෙන් සැකකරුවෙකු අත්අඩංගුවට ගෙන තිබූ අතර ඔහු 39 හැවිරිදි හොරණ ප්‍රදේශයේ පදිංචිකරුවෙක්.\nපාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දුගේ සහ රෝහිත අබේගුණවර්ධනගේ නිවාසවලට පහර දීමේ සිද්ධියට අවුරුදු 17 සහ 25 යන වයස්වල පසු වන රත්මලාන ප්‍රදේශයේ පදිංචිකරුවන් දෙදෙනෙකු අත්අඩංගුවට ගෙන තිබුණා.\nමේ අතර, කොටුව බැංකු මාවත ආරම්භක ස්ථානයේ විරෝධතාවයක දී යුද හමුදා නිලධාරීන් දෙදෙනෙකුට පහරදීමේ සිද්ධිය සම්බන්ධයෙන් අවශ්‍යව සිටි සැකකරුවෙකු ඊයේ අත්අඩංගුවට ගත්තා.\nඔහු 36 හැවිරිදි ගෝනපීනුවල ප්‍රදේශයේ පදිංචිකරුවෙක්.",
       "URL": "https://www.hirunews.lk/313647/සමන්-පෙරේරා-31-වැනි-දා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=916"
}