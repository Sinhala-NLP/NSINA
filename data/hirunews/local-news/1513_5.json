{
       "Source": "hirunews",
       "Timestamp": "Monday, 06 December 2021 - 18:15",
       "Headline": "''ශ්‍රී ලාංකිකයාගේ ඝාතනය උග්‍ර ආගම්වාදී හැඟීමකින් සිදු කළ දෙයක්'' - පාකිස්ථාන ආරක්ෂක ඇමති",
       "News Content": "පාකිස්ථානයේ - සියල්කොට් නගරයේ දී ශ්‍රී ලාංකික කර්මාන්තශාලා සාමාන්‍යාධිකාරිවරයෙකු කෲර ලෙස වධහිංසා කර මරා දැමීම සැලසුම්සහගත ක්‍රියාවක් නොවන බවත්, උග්‍ර ආගම්වාදී පෙළඹවීමකින් හැඟුම්බරව සිදු කළ දෙයක් බවත්, පාකිස්ථාන ආරක්ෂක අමාත්‍ය පර්වේස් බට්ටක් පවසනවා.\nපාකිස්ථාන ආරක්ෂක ඇමතිවරයා මේ බව පවසා සිටියේ, සියල්කොට් ප්‍රදේශයේ මැර පිරිසක් විසින් ලාංකික කර්මාන්තශාලා සාමාන්‍යාධිකාරිවරයෙකු වන ප්‍රියන්ත කුමාර දියවඩන අමානුෂික ලෙස ඝාතනය කිරීමේ සිද්ධියට හේතු පැහැදිලි කරමින්.\nඑහිදී ජනමාධ්‍යවේදීන් සිදු කළ ප්‍රශ්න කිරීම් හමුවේ වැඩිදුරටත් අදහස් දැක්වූ, ආරක්ෂක අමාත්‍යවරයා කියා සිටියේ, අප වටා දැඩි ආගමික පරිසරයක් ඇති බවත්, මිනිසුන් එම ආගමික පරිසරය හා තදින් ග්‍රහණය වී ආගමික මනසක් ඇතිව ජීවත් වන බවක් හා වහා හැඟීම්බර වන බවත් ය.\nමෙම කර්මාන්ත ශාලාවට රැස්ව සිටි තරුණයන් ඉස්ලාම් ආගමික පාඨ කියූ බවත් ඔහු අවධාරණය කළා.\nඑහි රැස්ව සිටි පිරිස් ඝාතනයට ලක් වූ ශ්‍රී ලාංකිකයා ඉස්ලාමයට විරුද්ධව ක්‍රියා කරන අයෙක් ලෙසින් සිතා සිට ඇති බවත්, ඔහු වැඩිදුරටත් කියා සිටියා.\n''මිනිස්සු හැඟීම්බර වෙලා ඒ පුද්ගලයා ඝාතනය කළා, නමුත් ඉන් අදහස් කරන්නේ නෑ පකිස්ථානය පාලනයෙන් මිදී යන බවක්.''\nපෞද්ගලිකව තමාට ද ආගමික හැඟීම් ඇති බවත්, ඒ හැඟීම් තුළ වරදක් කළ හැකි බවත්, අමාත්‍යවරයා වැඩිදුරටත් කියා සිටියා.\nඑමෙන්ම ඔහු පවසන්නේ, මේ අවස්ථාවේදී මිනිසුන්ගේ ආගමික හැඟීම් ඉහළ මට්ටමක පැවති අතර, ඒ නිසාම මේ ඝාතනය සිදු වන්නට ඇති බවයි.\nමෙහිදී මාධ්‍යයටත් චෝදනා කළ පාකිස්ථාන ආරක්ෂක අමාත්‍ය පර්වේස් බට්ටක් කියා සිටියේ, ආගම්වාදීන් සම්බන්ධයෙන් රජයට චෝදනා නොකර ජනතාව දැනුවත් කිරීම මාධ්‍ය සතු වගකීමක් බවයි.",
       "URL": "https://www.hirunews.lk/290213/ශ්‍රී-ලාංකිකයාගේ-ඝාතනය-උග්‍ර-ආගම්වාදී-හැඟීමකින්-සිදු-කළ-දෙයක්-පාකිස්ථාන-ආරක්ෂක-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=1513"
}