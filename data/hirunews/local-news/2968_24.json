{
       "Source": "hirunews",
       "Timestamp": "Sunday, 05 January 2020 - 7:52",
       "Headline": "යළි හමුවූ කෲඩියා සෙලනිකා ශාක කිහිපයක් පේරාදෙණිය උද්භිද උද්‍යානයට",
       "News Content": "ලෝකයේ වඳ වී ගිය ශාඛ විශේෂයක් ලෙස අන්තර් ජාතික රතු දත්ත නාමාවලියේ දක්වා තිබියදී මෙරටින් සොයා ගැනුණු ශ්‍රී ලංකාවට ආවේණික කෲඩියා සෙලනිකා ශාකයේ පැළ කිහිපයක් පේරාදෙනිය උද්භිද උද්‍යානයේ රෝපණය කිරීම සඳහා ගෙන ගොස් තිබෙනවා.\nමෙම ශාකය සොයා ගැනුණු කොළඹ - මහනුවර අධිවේගී මාර්ගයේ ඉදිකිරීම් සඳහා යෝජිත ගම්පහ - දාරළුව ප්‍රදේශය ආශ්‍රිතව වැඩී තිබූ තවත් කෲඩියා සෙලනිකා ශාකයේ පැළ කිහිපයකුයි මෙලෙස රැගෙන ගොස් ඇත්තේ.\nඑම ශාක මේ වනවිට උද්භිද උද්‍යානයේ විශේෂ තත්ත්ව යටතේ තවාන් කිරීමටයි පේරාදෙනිය උද්භිද උද්‍යානයේ ශාක පර්යේෂකයින් පියවර ගෙන ඇත්තේ.\nඑම ශාක ව්‍යාප්ත කිරීමට පවතින හැකියාව සම්බන්ධයෙන් මෙහිදී ඔවුන්ගේ අවධානය යොමු කෙරෙනු ඇති.\nඅදාළ පර්යේෂණ අවසන් වනතෙක් කොළඹ - මහනුවර අධිවේගී මාර්ගයේ ගම්පහ - දාරළුව ප්‍රදේශය ආශ්‍රිත ඉදිකිරීම් තාවකාලිකව අත්හිටුවන ලෙස පේරාදෙනිය උද්භිද උද්‍යානය සහ වනජීවි සංරක්ෂණ දෙපාර්තමේන්තුව මාර්ග සංවර්ධන අධිකාරිය දැනුවත් කර තිබෙනවා.\nශාක පර්යේෂක හිමේෂ් ජයසිංහ විසින් පසුගියදා මෙම ශාඛය යළිත් පළමු වරට සොයා ගනු ලැබුවා.\n1868 වසරේදී මුලින්ම සොයා ගත් මෙම ශාඛයේ නියැදියක් 1911 වසරේ හමුවී ඇති බවට වාර්තා ඇතත්, පසුව එම ශාඛ විශේෂය හමුවූ බවට සඳහනක් නැහැ.",
       "URL": "https://www.hirunews.lk/231605/යළි-හමුවූ-කෲඩියා-සෙලනිකා-ශාක-කිහිපයක්-පේරාදෙණිය-උද්භිද-උද්‍යානයට",
       "Category": "Local News",
       "Parent URL": "https://www.hirunews.lk/local-news.php?pageID=2968"
}