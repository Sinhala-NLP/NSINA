{
       "Source": "hirunews",
       "Timestamp": "Tuesday, 21 March 2023 - 10:54",
       "Headline": "මැක්‍රෝන් ආණ්ඩුවට විශ්වාසභංග දෙකක්",
       "News Content": "ප්‍රංශයේ විශ්‍රාම වයස ඉහළ දැමීම සඳහා ගෙන ආ ජනප්‍රිය නොවන ප්‍රතිසංස්කරණයට පහළ මන්ත්‍රී මණ්ඩලයේ අනුමැතියක් හිමි නොවීමෙන්, ජනාධිපති එමානුවෙල් මැක්‍රෝන්ගේ ආණ්ඩුව එළඹෙන සඳුදා ජාතික සභාවේ දී විශ්වාසභංග යෝජනා දෙකකට මුහුණ දීමට සූදානම් බව විදෙස් මාධ්‍ය වාර්තා කරනවා.\n'කහ ඇඳුම්' කැරැල්ලෙන් පසුව එල්ල වූ භයානක ම අභියෝගයට මුහුණ දෙන මැක්‍රෝන් පාලනය පැරිස් අගනුවර ඇතුළු නගර කිහිපයක නොසන්සුන්තාවන් පාලනයට කටයුතු කරමින් සිටින්නේ, වෘත්තීය සමිති ව්‍යාපාරය සිය වර්ජන ක්‍රියාමාර්ග තීව්‍ර කිරීමට සූදානමින් සිටින තත්ත්වයකයි.\nමේ අතර ප්‍රංශයේ CFDT වෘත්තීය සමිතියේ නායක ලෝරන්ට් බර්ගර් ලිබරේෂන් පුවත්පතට ප්‍රකාශ කර තිබුණේ, එළඹෙන සඳුදා මැක්‍රෝන් පාලනය පරාජය වන බවක් නො පෙනෙන අතර ඉන් උපදින ප්‍රතිපල දැඩි විය හැකි බවයි.\nඑමෙන් ම සාර්ථක විශ්වාසභංගයකින් රජය බිඳ වැටෙනු ඇති අතර විශ්‍රාම යන වයස 62 සිට 64 දක්වා ඉහළ දැමීමට යෝජනා කරන ලද ව්‍යවස්ථාව ද පරාජයට පත්වනු ඇති බවත් ඔහු ප්‍රකාශ කොට තිබෙනවා.\nමැක්‍රෝන් පාලනයට එරෙහිව ගෙනෙන ලද විශ්වාසභංගය, පසුගිය ඉරිදා මුදල් අමාත්‍ය බෘනෝ ලී මෙයර් (Bruno Le Maire) විසින් හඳුන්වනු ඇබුවේ ආණ්ඩුව සඳහා \"සත්‍යයේ මොහොතක්\" ලෙසයි.\nකෙසේ නමුත් මැක්‍රෝන් ආණ්ඩුව පෙරලා දැමීමට නම් නීති සම්පාදකයන් 577කින් සමන්විත ජාතික සභාවේ බහුතරය අවශ්‍ය වන අතර ඒ සඳහා දැඩි වාමාංශික මතවාදින්ගේ සිට අන්ත දක්ෂිණාංශික මතධාරී නීති සම්පාදකයන්ගෙන් සමන්විත සන්ධානයක් පිහිටු වීම අත්‍යවශ්‍ය කාරණයක්.\nමේ අතර කොන්සර්වේටිව් ලෙස් රිපබ්ලිකේන්ස් (එල්ආර්) පක්ෂයේ ජ්‍යේෂ්ඨයන් පවසා ඇත්තේ තමන් විශ්වාස භංගය පසුපස නොයන බවයි.\nනමුත් එම පක්ෂයේ දෙවැනි තනතුර හෙබ වූ ඔරෙලින් ප්‍රඩී (Aurelien Pradie) පක්ෂයේ මතය ඉක්මවා යමින් මැක්‍රෝන්ගේ\nනව විශ්‍රාම පනත් කෙටුම්පතට සහාය පළ කිරීම නිසා ඔහු දැරූ තනතුරින් පහ කළා.\nමේ අතර කොන්සර්වේටිව් ලෙස් රිපබ්ලිකේන්ස් හි නීති සම්පාදකයින් 15 දෙනෙකු පමණ ත්‍රෛපාක්ෂික යෝජනාවට සහාය දැක්වීමට සූදානම් බව රොයිටර්ස් පුවත් සේවය වාර්තා කරන අතර Le Monde පුවත්පත ගණන් බලා තිබුණේ අවම වශයෙන් නීති සම්පාදකයින් 26 දෙනෙකුගේ සහාය යෝජනාව සාර්ථක කිරීමට අවශ්‍ය බවයි.\nකෙසේ නමුත් යෝජනා අසාර්ථක වුවද, විශ්‍රාම වැටුප් ක්‍රමය ප්‍රතිසංස්කරණය කිරීම සඳහා ඡන්දයකට ඉදිරිපත් කිරීමට පාර්ලිමේන්තුවේ ප්‍රමාණවත් සහයෝගයක් ලබා ගැනීමට මැක්‍රොන් අසමත් වීම ඔහුගේ ප්‍රතිසංස්කරණවාදී න්‍යාය පත්‍රය යටපත් කර ඇති බවත් තව දුරටත් මැක්‍රෝන්ගේ නායකත්ව භූමිකාව පිළිබඳ අභියෝගයක් කරළියට කැඳවා ඇති බව දේශපාලන විචාරකයෝ පවසනවා.\nඑය තහවුරු කරමින් බාර්ක්ලේස් ( Barclays) බැංකුව විසින් කෙටි සටහනක් යොදමින් පැවසුවේ, \"ආණ්ඩුව සැලකිය යුතු ලෙස දුර්වල වනු ඇති, නමුත් ප්‍රතිසංස්කරණයට එරෙහි සමාජ විරෝධතා සති කිහිපයක් දිගට ම පවතිනු ඇති හෙයින් එය ප්‍රංශ ආර්ථිකයට අහිතකර ලෙස බලපානු ඇත.\" යනුවෙන් .\nඑසේ ම එලබේ (Elabe) මත විමසුමෙන් පෙන්නුම් කළේ, ප්‍රංශ ජනතාවගෙන් තුනෙන් දෙකකට රජය කඩා වැට්ටමීමට අවශ්‍ය බවයි.\nඅනෙකුත් සමීක්ෂණවලින් පෙන්නුම් කළේ 2018/2019 කාලයේ දී ඩීසල් බදුවලට එරෙහිව ඇරඹි බිම් මට්ටමේ විරෝධතාවක් ලෙසින් ඇරඹී පුළුල් මැක්‍රෝන් විරෝධී අරගලයක් දක්වා උඩු දුවන ලද කහ ඇඳුම් කැරැල්ලෙන් පසු ජනාධිපති මැක්‍රෝන්ගේ ජනප්‍රියත්වය අවම මට්ටමකට වැටී ඇති බවයි.",
       "URL": "https://www.hirunews.lk/330530/මැක්‍රෝන්-ආණ්ඩුවට-විශ්වාසභංග-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=463"
}