{
       "Source": "hirunews",
       "Timestamp": "Wednesday, 08 February 2023 - 17:05",
       "Headline": "ජනපති මැදුරෙන් හමු වූ මුදල් තමන්ගේ බව හිටපු ජනපති පිළිගනී (වීඩියෝ)",
       "News Content": "කොළඹ කොටුව ජනාධිපති මැදුරෙන් හමු වූ රුපියල් එක්කෝටි හැත්තෑඅට ලක්ෂ පනස්දහසක මුදල හිටපු ජනාධිපති ගෝඨාභය රාජපක්ෂට අයත් ඒවා බව ඔහු පිළිගෙන තිබෙනවා.\nඑම මුදල් තමාට අයත් ඒවා බව පිළිගත් හිටපු ජනාධිපතිවරයා එම මුදල් තමා වෙත නැවත ලබා දෙන ලෙස නීතිඥයන් මාර්ගයෙන් ඉල්ලා සිටියත් කොටුව මහේස්ත්‍රාත් තිළිණ ගමගේ එම ඉල්ලීම ප්‍රතික්ශේප කළා.\nඅදාල ඉල්ලීම ප්‍රතික්ෂේප කරමින් සැකකාර හිටපු ජනාධිපතිවරයාගේ නීතිඥයන්ට මහේස්ත්‍රාත්වරයා පැවසුවේ, එම මුදල් හිටපු ජනාධිපතිවරයාට ලැබුණේ කෙසේ ද යන්න සම්බන්ධයෙන් මෙන් ම අල්ලස් පනත යටතේ හෝ මුදල් විශුද්ධිකරණ පනත යටතේ හිටපු ජනාධිපතිවරයා වරදක් සිදු කොට තිබේ ද යන්න සම්බන්ධයෙන් විමර්ශනයක් සිදුකළ යුතු බවයි.\nමීට අමතරව මෙම මුදල් සම්බන්ධයෙන් අධිකරණ නියෝගයක් මත විමර්ශන සිදුකළ විශේෂ විමර්ශන ඒකකයේ ජේෂ්ඨ පොලිස් අධිකාරී වික්‍රමසිංහට 2022.11.11දින දුරකථන මාර්ගයෙන් තර්ජනය කිරීම සම්බන්ධයෙන් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට එරෙහිව විමර්ශනයක් සිදුකරන ලෙසට සාක්ෂිකරුවන් සහ වින්දිතයන් ආරක්ෂා කිරීමේ පනත යටතේ සහ පොලිස්පතිවරයා වෙත අධිකරණය විසින් ලබාදී ඇති නියෝගවලට අනුව සිදුකරන විමර්ශනවල ප්‍රගතිය සම්බන්ධයෙන් මාර්තු 3 වැනි දින අධිකරණයට කරුණු වාර්තා කරන ලෙස ද මහේස්ත්‍රාත්වරයා විසින් පොලිස්පතිවරයාට නියම කළා.\nමේ අතර ජ්‍යෙෂ්ඨ පොලිස් අධිකාරී වික්‍රමසිංහට තර්ජනය කරමින් බස්නාහිර පළාත් නියෝජ්‍ය පොලිස්පති දේශබන්දු තෙන්නකෝන් විසින් දී ඇති දුරකථන ඇමතුම්වලට අදාල වාර්තා දුරකතන සමාගම විසින් අධිකරණයට ඉදිරිපත් කර තිබෙනවා.\nඉකුත් ජූලි මස 9 වැනි දා මහජනතාව කොළඹ කොටුව ජනාධිපති මැදුරට ඇතුළු වූ අවස්ථාවේ දී හිටපු ජනාධිපතිවරයාගේ නිළ කාමරයේ තිබී හමු වූ මෙම මුදල් පිළිබඳව හිටපු ජනාධිපති ගෝඨාභය රාජපක්ෂගෙන් ප්‍රකාශයක් ගන්නා ලෙස, පොලිස් විශේෂ අපරාධ කොට්ඨාසයට කොළඹ කොටුව මහේස්ත්‍රාත් තිලිණ ගමගේ නියෝග කළේ පසුගිය 13 වැනි දා යි.\nකොම්පඤ්ඤ වීදිය පොලීසිය භාරයේ තිබුණු මෙම මුදල් කොටුව මහේස්ත්‍රාත් අධිකරණයට භාර දෙන ලෙස පසුගිය ජූලි 28 වැනි දා නියෝග කෙරුණු අතර අදාල මුදල් තොගය කොළඹ මධ්‍යම කොට්ඨාස අපරාධ විමර්ශන ඒකකය භාර පොලිස් අධිකාරීවරයා විසින් කටයුතු කළා.\nකෙසේ නමුත් මෙම නඩුව මාර්තු මස තුන්වන දින යළි කැඳවීමට කොටුව මහේස්ත්‍රාත්වරයා නියම කළා.",
       "URL": "https://www.hirunews.lk/326985/ජනපති-මැදුරෙන්-හමු-වූ-මුදල්-තමන්ගේ-බව-හිටපු-ජනපති-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=549"
}