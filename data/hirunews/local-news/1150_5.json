{
       "Source": "hirunews",
       "Timestamp": "Monday, 23 May 2022 - 9:04",
       "Headline": "තවත් ඇමතිවරු 10 ක් අද දිවුරුම් දෙයි",
       "News Content": "ආණ්ඩුවේ තවත් කැබිනට් අමාත්‍යවරුන් 10 දෙනෙකු අද (23) දිවුරුම්දීමට නියමිත බව රජයේ ආරංචි මාර්ග සඳහන් කළා.\nශ්‍රී ලංකා නිදහස් පක්ෂයෙන් ආණ්ඩුවට එක්වන මන්ත්‍රීවරුන් මෙන්ම මීට පෙර කැබිනට් මණ්ඩලයේ සිටි පොදුජන පෙරමුණේ ඇමතිවරු කිහිපදෙනෙකු ද අද දිවුරුම් දෙන පිරිසට ඇතුළත් බවයි වාර්තාවන්නේ.\nජනාධිපතිවරයා, අගමැතිවරයා හැරුණුවිට කැබිනට් මණ්ඩලයෙ ඇමතිවරු 13 දෙනෙකු මේ වනවිට දිවුරුම්දී ඇති අතර, අද දිවුරුම්දෙන 10 දෙනාද සමඟ ඇමති මණ්ඩලය 23 දක්වා ඉහළ යනවා.\nමේ අතර, 21 වන ආණ්ඩුක්‍රම ව්‍යවස්ථා සංශෝධනය පිළිබද යෝජනා කෙටුම්පත අද අමාත්‍ය මණ්ඩලයට ඉදිරිපත් කරන බව අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය නීතිඥ විජයදාස රාජපක්ෂ ප්‍රකාශ කළා.\nඑම යෝජනා කෙටුම්පත සම්බන්ධයෙන් දැනටමත් නීතිපතිවරයා සමග සාකච්ඡා කර ඇති බවත් එය අමාත්‍ය මණ්ඩලයේ අනුමත වූ පසු නීතිපතිවරයාගේ යළි අනුමැතියට ඉදිරිපත් කර ගැසට් කිරීමට පියවර ගන්නා බවත් ඔහු කියා සිටියා.\nමේ අතර, විදේශ අමාත්‍යාංශයේ නව ලේකම් ධුරයට අරුණි විජේවර්ධන පත් කර තිබෙනවා.\nඑම අමාත්‍යාංශයේ අතිරේක ලේකම්වරියක ලෙස කටයුතු කර විශ්‍රාම ගෙන සිටින ඇය තානාපති සේවයේ ද කටයුතු කළ අයෙක්.\nඑමෙන්ම, අරුණි විජේවර්ධන අද විදේශ අමාත්‍යාංශ ලේකම් ධුරයේ වැඩ භාර ගැනීමට ද නියමිත බවයි ආරංචි මාර්ග සදහන් කළේ.",
       "URL": "https://www.hirunews.lk/305046/තවත්-ඇමතිවරු-10-ක්-අද-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1150"
}