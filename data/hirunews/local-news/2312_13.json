{
       "Source": "hirunews",
       "Timestamp": "Wednesday, 25 November 2020 - 20:01",
       "Headline": "ඇප ලැබුණු රිෂාඩ් සති දෙකක් නිරෝධායනයේ (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන් දැඩි ඇප කොන්දේසි මත මුදා හැරීමට කොළඹ කොටුව මහේස්ත්‍රාත් ප්‍රියන්ත ලියනගේ අද(25) නියෝග කළා.\nඒ, පසුගිය ජනාධිපතිවරණ සමයේදී අවතැන්වූවන් ඡන්දපොල වෙත ප්‍රවාහනය කිරීම සඳහා මැතිවරණ නීති උල්ලංඝනය කරමින් මහජන මුදල් සාපරාධී ලෙස අවභාවිත කිරීම සම්බන්ධයෙන් වන නඩුව කැඳවූ අවස්ථාවේදියි.\nරුපියල් ලක්ෂයක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත සැකකරු මුදා හළ මහේස්ත්‍රාත්වරයා නියෝග කළේ ඇපකරුවන් ඔහුගේ ළඟම ඥාතීන් විය යුතු බවයි.\nඑසේම මන්ත්‍රීවරයාට විදෙස් ගමන් තහනමක් පැනවූ අතර ඒ සම්බන්ධයෙන් ආගමන විගමන පාලකවරයාට දන්වන ලෙස ද නියෝග කෙරුණා.\nඑමෙන්ම, සැකකරුට අපරාධ පරීක්ෂණ දෙපාර්තමේන්තුව හමුවේ ඔවුන් දැනුම් දෙන අවස්ථාවකදී පෙනී සිටින ලෙසයි මහේස්ත්‍රාත්වරයා දැනුම් දුන්නේ.\nපාර්ලිමේන්තු මන්ත්‍රී රිෂාඩ් බදියුදීන් වෙනුවෙන් ඇප ඉල්ලීම ජනාධිපති නීතීඥවරුන් වන අනිල් සිල්වා, රසික් ෆාරුක්, අනූජ ප්‍රේමරත්න ඇතුලු නීතීඥ මඩුල්ලක් විසින් සිදුකළ අතර, එම ඉල්ලීමට නියෝජ්‍ය සොලිසිටර් ජනරාල් දිලීප පීරිස් විරෝධය පළ කළා.\nමැගසින් බන්ධනාගාරයේ කොරෝනා පැතිරීමේ අවදානමක් පැවතීම හේතුවෙන් මහේස්ත්‍රාත්වරයා ඇප ලබාදීම සිදුකළ අතර, සැකකරු දින කිහිපයක් පොලීසියට අත්අඩංගුවට ගැනීමට නොහැකිවීම දඩුවමක් ලෙස සළකමින් දිගින් දිගටම රක්ෂිත බන්ධනාගාරයේ තබාගැනීම සිදුකළ නොහැකි බවයි මහේස්ත්‍රාත්වරයා පෙන්වා දුන්නේ.\nමේ අතර පාර්ලිමේන්තු මන්ත්‍රී රිෂාඩ් බදියුදීන් අත්අඩංගුවට ගෙන අධිකරණයට ඉදිරිපත් කරන අවස්ථාවේ අධිකරණ පරිශ්‍රයට වාහන රැගෙනවිත් තිබුණේ ඔහුගේ ආරක්ෂාව තහවුරු කිරීමට බව අපරාධ පරික්ෂණ දෙපාර්තමේන්තුවේ අධ්‍යක්ෂ ජ්‍යෙෂ්ඨ පොලිස් අධිකාරී නිශාන්ත සොයිසා අධිකරණයට දැනුම් දුන්නා.\nඔහු මේ බව කියා සිටියේ අදාළ දිනයේ සැකකරුට විශේෂ වරප්‍රසාද ලබාදෙමින් රැගෙන පැමිණි බවට නියෝජ්‍ය සොලිසිටර් ජනරාල් දිලීප පීරිස් කළ ඉල්ලීමට අනුව නිකුත් කළ නියෝගය සම්බන්ධයෙන් කරුණු දක්වමින්.\nමන්ත්‍රීවරයා අධිකරණයට රැගෙන එන අවස්ථාවේ ඔහුගේ ආධාරකරුවන් වාහනය පසුපස පැමිණ ඇති බවට සී සී ටී වී දර්ශනවලින් ද හෙළිවී ඇති බවයි රහස් පොලීසියේ අධ්‍යක්‍ෂවරයා සඳහන් කළේ.\nකෙසේ වෙතත් හෙට දිනයේදී රිෂාඩ් බදියුදීන් මන්ත්‍රීවරයාට පී.සී.ආර් පරීක්ෂණයක් සිදුකිරීමෙන් අනතුරුව දින 14 ක නිරෝධානයයකට ලක් කරන බවයි බන්ධනාගාර කොමසාරිස් ජනරාල් තුෂාර උපුල්දෙණිය සඳහන් කළේ.",
       "URL": "https://www.hirunews.lk/255600/ඇප-ලැබුණු-රිෂාඩ්-සති-දෙකක්-නිරෝධායනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2312"
}