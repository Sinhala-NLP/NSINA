{
       "Source": "hirunews",
       "Timestamp": "Tuesday, 08 February 2022 - 14:48",
       "Headline": "මාලදිවයින් තරුණයාගේ මරණය ගැන විමර්ශනයට එරට පොලිස් කණ්ඩායමක් දිවයිනට",
       "News Content": "පසුගිය සෙනසුරාදා වැල්ලවත්ත - වෙරළ තීරයේදී කැපුම් තුවාල සහිත සිරුර හමුවූ මාලදිවයින් ජාතික තරුණයාගේ මරණය සම්බන්ධයෙන් විමර්ශන සිදුකිරීම සඳහා මාලදිවයින් පොලිස් කණ්ඩායමක් දැන් දිවයිනට පැමිණ තිබෙනවා.\nමාලදිවයින් පොලිස් සේවාවේ පොලිස් කොමසාරිස් මොහොමඩ් හමීඩ් මේ බව ප්‍රකාශ කළේ යැයි එරට මාධ්‍ය අනාවරණ කළා.\nපසුගිය සෙනසුරාදා වැල්ලවත්ත වෙරළ ආශ්‍රිතව එකිනෙකට මීටර් 300ක් පමණ ඈතින් මළ සිරුරු දෙකක් හමුවූ අතර, ඉන් එක් සිරුරක් ඊට පෙර දින අතුරුදන් වූ 23 හැවිරිදි මාලදිවයින් ජාතික අෆාම් නසීර්ගේ බවට හෙළිදරව් වුණා.\n2019 වසරේ උසස් අධ්‍යාපනය ලැබීම සදහා දිවයිනට පැමිණි ඔහු මෙලෙස අභිරහස් ලෙස මිය යාම සම්බන්ධයෙන් මෙරට පොලීසිය මගින් සිදුකරන විමර්ශන සඳහා මාලදිවයින් පොලීසිය සහය දක්වන බවයි එරට මාධ්‍ය වැඩිදුරටත් සඳහන් කළේ.",
       "URL": "https://www.hirunews.lk/296488/මාලදිවයින්-තරුණයාගේ-මරණය-ගැන-විමර්ශනයට-එරට-පොලිස්-කණ්ඩායමක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1368"
}