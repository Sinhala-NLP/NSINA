{
       "Source": "hirunews",
       "Timestamp": "Friday, 03 June 2022 - 19:46",
       "Headline": "ළමා රෝහල ඇතුළු රෝහල්වල රෝගීන්ට ආහාර ලබාදීමත් ගැටලුවක් වෙයි (වීඩියෝ)",
       "News Content": "රජයේ රෝහල්වල රෝගීන්ට සහ කාර්ය මණ්ඩලවලට ලබාදෙන ආහාර වේලට මස්, මාළු සහ බිත්තර, ලබාදීම මේ වනවිට කප්පාදු කර ඇති බව වාර්තා වනවා. අදාළ රෝගවලට නිර්දේශිත ආහාර පවා එම කෑම වේල තුල ලබා නොදෙන තත්ත්වයක් පවතින බවයි අප කළ සොයා බැලීමකදී අනාවරණ වුණේ.\nකොළඹ ජාතික රෝහල, කළුබෝවිල ශික්ෂණ රෝහල, මහරගම අපේක්ෂා රෝහල ඇතුළු රෝහල් වල පවා මෙම තත්ත්වයන් උද්ගතව ඇති බව සඳහන්.\nමේ අතර කොළඹ රිජ්වේ ආර්යා ළමා රෝහලේ නේවාසික ප්‍රතිකාර ලබන දරුවන්ට උදෑසන ලබාදුන් කිරි තේ එක ද මේ වනවිට නතර කර තිබෙනවා.\nපසුගිය දිනක කරාපිටිය ශික්ෂණ රෝහලේ ද සෞඛ්‍ය කාර්ය මණ්ඩලවලට ලබාදුන් උදෑසන ආහාර වේල නතර කිරීමට පියවර ගෙන තිබූ අතර, පසුව එය යථා තත්ත්වයට පත් කෙරුණේ වෘත්තීය සමිතිවල මැදිහත්වීමෙන්.\nමේ අතර, රිජ්වේ ආර්යා ළමා රෝහලේ දරුවන්ට ලබාදුන් ආහාර වේලට මස්, මාළු, බිත්තර සහ පරිප්පු ලබානොදීම සම්බන්ධයෙන් ෆේස්බුක් පිටුවක සටහනක් ද එක් කර තිබුණා.",
       "URL": "https://www.hirunews.lk/306151/ළමා-රෝහල-ඇතුළු-රෝහල්වල-රෝගීන්ට-ආහාර-ලබාදීමත්-ගැටලුවක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}