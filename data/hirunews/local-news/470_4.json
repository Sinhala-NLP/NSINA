{
       "Source": "hirunews",
       "Timestamp": "Friday, 17 March 2023 - 22:58",
       "Headline": "අංගොඩ ලොක්කාගේ මරණය හෘදයාබාධයක් බව හෙළිවෙයි - නඩු කටයුතුත් අවසන්",
       "News Content": "ප්‍රබල අපරාධ කල්ලි නායක ලසන්ත චන්දන පෙරේරා හෙවත් අංගොඩ ලොක්කාගේ මරණය සම්බන්ධයෙන් අපරාධ පරීක්ෂණ දෙපාර්තමේන්තුව මේ දක්වා සිදු කරගෙන ගිය විමර්ශන කටයුතු අවසන් වී තිබෙනවා.\n2020 වසරේ දී ඉන්දියාවේ තමිල්නාඩුවේ කොයිම්බතූර්හිදී ජීවිතක්ෂයට් පත් වූ අංගොඩ ලොක්කාගේ මරණය හෘදයාබාධයකින් සිදුවූවක් බවටයි අධිකරණයට නිකුත් කළ වෛද්‍ය වාර්තා මගින් තහවුරු වී ඇත්තේ.\nනිල ආරංචි මාර්ග සඳහන් කළේ 2020 වසරේ දී අංගොඩ ලොක්කාගේ මරණය සම්බන්ධයෙන් සිදු වූ ඇතැම් ක්‍රියා සම්බන්ධයෙන් වන විමර්ශන මේ වනවිට බැහැර කර ඇති බවයි.\nඅපරාධ පරීක්ෂණ දෙපාර්තමේන්තුවේ සොයා ගැනීම්වලට අනුව කොයිම්බතූර්හි චෙරන් මා නගර් හි පිහිටි බාලාජිහි කුලී නිවසක දි අංගොඩ ලොක්කාට ඇති වූ හදිසි හෘදයාබාධයක් හේතුවෙන් 2020 ජූලි 03 වැනි දින රාත්‍රියේ දී මරණයට පත්ව ඇති බවයි.\nකෙසේවෙතත් අංගොඩ ලොක්කා සමග ජීවත් වූ සහ ඔහු මියයන විටදිත් එහි සිටි ශ්‍රී ලාංකික කාන්තාවක් ඇතුළු ඉන්දීය ජාතිකයින් 7 දෙනෙකුට එරෙහිව පැවැත්වෙන නඩුව තවදුරටත් පැවැත්වෙන බවත් වාර්තා වනවා.\nව්‍යාජ ලියකියවිලි සැපයීම, වැරදිකරුවෙකුට රැකවරණය සැලසීම, සාපරාධී කුමන්ත්‍රණයක් සහ ව්‍යාජ වාර්තා සැකසීම ඇතුළු විවිධ චෝදනා මෙම සැකකරුවන්ට එල්ල වී ඇති චෝදනා අතර වනවා.",
       "URL": "https://www.hirunews.lk/330228/අංගොඩ-ලොක්කාගේ-මරණය-හෘදයාබාධයක්-බව-හෙළිවෙයි-නඩු-කටයුතුත්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=470"
}