{
       "Source": "hirunews",
       "Timestamp": "Friday, 15 April 2016 - 6:58",
       "Headline": "ලග්ගල පොලිසියේ 3 කගේ වැඩ තහනම්",
       "News Content": "මාතලේ - ලග්ගල පොලිසියේ තිබූ ගිනි අවි සොරාගත් අවස්ථාවේදී පොලිස් ස්ථානයේ සේවය කළ නිලධාරීන් 03 දෙනෙකුගේ වැඩ තහනම් කර ඇති බව පොලිස් මූලස්ථානය ප්‍රකාශ කළා.\nඑමෙන්ම, ගිනි අවි නැතිවන අවස්ථාවේ එහි සේවය කළ එම නිලධාරීන් තුන් දෙනා පිළිබඳව විශේෂ විමර්ශනයක් ආරම්භ වී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nප්‍රදේශය භාර සහකාර පොලිස් අධිකාරීවරයෙකු යටතේ මෙම පරීක්ෂණය පැවැත්වෙනු ඇති.\nඊයේ (14) අලූයම 01 ට පමණ ලග්ගල පොලිස් ස්ථානය තුළදී මෙම ගිනි අවි සොරකම සිදුව ඇති බව සඳහන්.\nපොලිස් ස්ථානයේ ආයුධ ගබඩා කර ඇති ආරක්ෂක පෙට්ටියේ තිබූ ටී-56 ගිනි අවියක් සහ රිවෝල්වර් 05 ක් රැගෙන පළාගොස් ඇති බවයි පසුව වාර්තා වූයේ.\nකෙසේ වෙතත්, එහි තිබූ ජීව උණ්ඩ සොරකම් කර නොමැති බව පොලිසිය සඳහන් කළා.\nමේ අතර, සිද්ධිය සම්බන්ධයෙන් ඊයේ සිදුකළ සෝදිසි මෙහෙයුම් සඳහා පොලිස් සුනඛයෙක්ද යොදවා තිබුණා.\nඅදාළ සුනඛයා පොලිස් ස්ථානයේ පිටුපස දොරින් පිටතට ගොස් යළිත් එම ස්ථානයටම පැමිණි බවයි වාර්තා වන්නේ.\nඒ අනුවයි සොරකමට පොලිසියේ සම්බන්ධයක් ඇත්ද යන්න මේ වනවිට සැක මතු වී ඇත්තේ.\nකෙසේ වෙතත්, ඒ සම්බන්ධයෙන් සැකය යොමුවන නිලධාරීන් වෛද්‍යවරයෙකු හමුවට ඉදිරිපත් කිරීමෙන් අනතුරුව තහවුරු වී ඇත්තේ ඔවුන් බීමතින් සිට නොමැති බවයි.\nඔවුන්ගේ වැඩ තහනම් කර ඇත්තේ ගිනි අවි නැතිවීමේ සිද්ධියේදී නොසැලකිලිමත්ව හා වගකීමෙන් තොරව කටයුතු කරමින් රාජකාරිය පැහැර හැරීමේ චෝදනාව යටතේයී.",
       "URL": "https://www.hirunews.lk/130882/ලග්ගල-පොලිසියේ-3-කගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=5088"
}