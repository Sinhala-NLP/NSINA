{
       "Source": "hirunews",
       "Timestamp": "Monday, 30 April 2018 - 10:33",
       "Headline": "අභාවප්‍රාප්ත වූ ලෙස්ටර් ජේම්ස් පීරිස්ගේ අවසන් කටයුතු ලබන බදාදා",
       "News Content": "අභාවප්‍රාප්ත සිනමාවේදී ලෙස්ටර් ජේම්ස් පීරිස්ගේ අවසන් කටයුතු පූර්ණ රාජ්‍ය අනුග්‍රහය සහිතව ලබන බදාදා පස්වරු 4ට කොළඹ නිදහස් චතුරස‍්‍රයේදී සිදුකිරීමට තීරණය කර තිබෙනවා.\nඒ ස්වදේශ කටයුතු අමාත්‍ය වජිර අබේවර්ධනගේ ප්‍රධානත්වයෙන් අද (30) පෙරවරුවේ ලෙස්ටර් ජේම්ස් පීරිස්ගේ තිඹිරිගස්යායේ පිහිටි නිවසේ පැවති විශේෂ සාකච්ඡාවකදීයි.\nලෙස්ටර් ජේම්ස් පීරිස්ගේ අවසන් කටයුතු පූර්ණ රාජ්‍ය අනුග්‍රහය සහිතව සිදුකරන ලෙසට ජනාධිපති මෛත්‍රීපාල සිරිසේන ජනාධිපති ලේකම්වරයා වෙත උපදෙස් ලබාදී තිබුණා.\nහෙළයේ මහා සිනමාවේදී ජගත් කීර්තිධර සම්මානනීය චිත්‍රපට අධ්‍යක්ෂ ආචාර්ය ලෙස්ටර් ජේම්ස් පීරිස් ඊයේ (29) රාත්‍රියේ කොළඹ පෞද්ගලික රෝහලකදී අභාවප්‍රාප්ත වුණා.\nමිය යන විට ඔහුගේ වයස අවුරුදු 99ක්.\n1919 වසරේ අප්‍රේල් මස 05 වන දා කොළඹ දී උපත ලැබූ ආචාර්ය ලෙස්ටර් ජේම්ස් පීරිස්, කොළඹ - ශාන්ත පීතර විදුහලෙන් අධ්‍යාපනය හැදැරුවා.\nවයස අවුරුදු 17 දී පුවත්පත් කලාවේදියෙකු වශයෙන් සිය වෘත්තීය ජීවිතය ඇරඹූ ආචාර්ය ලෙස්ටර් ජේම්ස් පීරිස් ඉන් පසු සිනමා විෂය හැදැරීම සදහා එංගලන්තයට ගොස් තිබෙනවා.\nඉන්පසු දිවයිනට පැමිණි ඔහු රජයේ චිත්‍රපට ආයතනයට බැදී එහි කටයුතු කළා.\nඑහෙත් ඉන්දියානු සිනමා ග්‍රහණයට නතු වී තිබූ සිංහල සිනමාව නව මානයක් කරා ගෙන යාමට මූලික පදනම දැමූ ලෙස්ටර්යන් ටයිටස් තොටවත්ත සහ විලී බ්ලේක් සමඟ එක්ව රේඛාව චිත්‍රපටය අධ්‍යක්ෂණය කරමින් සිනමා දිවියට පිවිසියා.\nසංදේශය, ගම්පෙරළිය, කලියුගය, යුගාන්තය, ගෝඩ් කිං, දෙලොවක් අතර, නිධානය, බැද්දේගම, අවරගිර, වෑකන්ද වලව්ව, වීර පුරන්අප්පු, දෑස නිසා, ගොළු හදවත, අක්කර පහ, අහසින් පොළොවට සහ අම්මාවරුනේ වැනි චිත්‍රපට රැසක් අධ්‍යක්ෂණය කර තිබෙනවා.\nමේ අතරින් ගම්පෙරළිය චිත්‍රපටය ඉන්දියාවේ පැවති සිනමා උළෙලකදී රන් මයුර සම්මානයෙන් ද පිදුම් ලැබුවා.\nඔහු අධ්‍යක්ෂණය කළ නිධානය චිත්‍රපටය ආසියාවේ ශ්‍රී ලංකාවේ නිපද වූ හොඳම චිත්‍රපට 10 අතරට එක්වනවා.\nසරසවි, දීපසිකා, ජනාධිපති සම්මාන ඇතුළු මෙරට පැවති සෑම චිත්‍රපට සම්මාන උළෙලකදීම ලෙස්ටයන් සම්මානයට පාත්‍ර වුණා.\nඒ අතර ගම්පෙරළිය, ගොළු හදවත, නිධානය, දෑස නිසා, අහසින් පොළොවට, අක්කර පහ යන චිත්‍රපට විශේෂයි.",
       "URL": "https://www.hirunews.lk/189613/අභාවප්‍රාප්ත-වූ-ලෙස්ටර්-ජේම්ස්-පීරිස්ගේ-අවසන්-කටයුතු-ලබන-බදාදා",
       "Category": "Local News",
       "Parent URL": "https://www.hirunews.lk/local-news.php?pageID=3967"
}