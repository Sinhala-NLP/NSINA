{
       "Source": "hirunews",
       "Timestamp": "Thursday, 23 January 2020 - 22:03",
       "Headline": "විනිසුරු ගිහාන් පිලපිටිය අත්අඩංගුවට ගැනීම සඳහා නිර්දේශ ඉදිරිපත් කරන්න විශේෂ කමිටුවක්.",
       "News Content": "වැඩ තහනම් කර ඇති, ඇඹිලිපිටිය මහාධිකරණ විනිසුරු ගිහාන් පිලපිටිය වරෙන්තුවක් ලබාගෙන අත්අඩංගුවට ගන්නා ලෙස නීතිපති දප්පුල ද ලිවේරා, කොළඹ අපරාධ කොට්ඨාශයට ලබාදුන් උපදෙස් ක්‍රියාත්මක කිරීම සඳහා නියෝජ්‍ය පොලිස්පතිවරුන් තුන් දෙනෙකු ඇතුළු පස් දෙනෙකුගෙන් සමන්විත විශේෂ කමිටුවක් පත්කර තිබෙනවා.\nපොලිස් මාධ්‍ය කොට්ඨාශය සඳහන් කළේ වැඩබලන පොලිස්පති සී.ඞී. වික්‍රමරත්න විසින් අදාළ විශේෂිත කමිටුව පත්කර ඇති බවයි.\nඑම කමිටුව විසින් නීතිපතිවරයාගේ උපදෙස් ක්‍රියාත්මක කිරීමට අදාළව, එම විමර්ශනයේ උධෘත පිටපත් අධ්‍යයනය කර නිර්දේශ ඉදිරිපත් කළ යුතු වනවා.\nවැඩ තහනම් කර ඇති, ඇඹිලිපිටිය මහාධිකරණ විනිසුරු ගිහාන් පිලපිටිය වරෙන්තුවක් ලබාගෙන අත්අඩංගුවට ගන්නා ලෙස නීතිපති දප්පුල ද ලිවේරා, කොළඹ අපරාධ කොට්ඨාශයට ඊයේ උපදෙස් ලබාදුන්නා.\nඑසේම, රන්ජන් රාමනායක මන්ත්‍රීවරයා සමඟ සංවාදයේ නිරත වුණු විනිසුරුවරුන්ගේ දුරකථන සංවාද පිළිබඳව තාක්ෂණික සාක්ෂි, එම සේවා සපයන ආයතන වෙතින් ලබා ගැනීමට වහාම කටයුතු කරන ලෙසයි නීතිපතිවරයා වැඩිදුරටත් කොළඹ අපරාධ කොට්ඨාශයට දැනුම්දී ඇත්තේ.\nමහාධිකරණ විනිසුරු ගිහාන් පිලපිටිය අත්අඩංගුවට ගන්නා ලෙස නීතිපතිවරයා උපදෙස් ලබාදී ඇත්තේ අධිකරණමය නීති කාර්යයක යම් අවස්ථාවකදී පාවිච්චි කරනු ලැබීමේ කාර්ය සඳහා බොරු සාක්ෂි සෑදීමට පාර්ලිමේන්තු මන්ත්‍රී රන්ජන් රාමනායක සමඟ කුමන්ත්‍රණය කිරීමේ චෝදනාව යටතේයි.",
       "URL": "https://www.hirunews.lk/232914/විනිසුරු-ගිහාන්-පිලපිටිය-අත්අඩංගුවට-ගැනීම-සඳහා-නිර්දේශ-ඉදිරිපත්-කරන්න-විශේෂ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=2937"
}