{
       "Source": "hirunews",
       "Timestamp": "Saturday, 12 February 2022 - 14:00",
       "Headline": "ලෝක වෙළඳපොලේ තෙල් මිල තවත් ඉහළට (වීඩියෝ)",
       "News Content": "ලෝක වෙළඳපොලේ ඛනිජ තෙල් මිල ගණන් ඉහළ යන පසුබිමක යළිත් ලබන සඳුඳා (14) ඉන්ධන මිල ඉහළ නැංවීමට අදාළ යෝජනාවක් විෂය භාර අමාත්‍ය උදය ගම්මන්පිලට ලබාදීමට කටයුතු කරන බව ලංකා ඛනිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ කියා සිටියේ පසුගිය 07 වැනිදා ද ඉන්ධන මිල ඉහළ නැංවිය යුතු බව සඳහන් කරමින් අමාත්‍යවරයාට යෝජනාවක් ලබාදුන් බවයි.\nරුසියාව සහ යුක්රේනය අතර යුද උණුසුමක් පැන නැගීම සහ ඇමරිකානු මධ්‍යම සංචිතය මගින් පොලී අනුපාත ඉහළ නැංවීමේ ප්‍රවණතාව හේතුවෙන් ලෝක වෙළඳපොලේ ඛනිජ තෙල් මිල තවදුරටත් ඉහළ ගොස් තිබෙනවා.\nඒ අනුව බ්‍රෙන්ට් වර්ගයේ බොරතෙල් බැරලයක මිල සියයට 3.3 කින් පමණ ඉහළ ගිය අතර, එම මිල සටහන් වූයේ ඩොලර් 94.44 ක් ලෙසයි.\nඇමරිකානු ඩබ්ලිව්.ටී.අයි. තෙල් බැරලයක මිලද සියයට 3.6 කින් පමණ ඉහළ ගොස් ඩොලර් 93.10 ක් ලෙස සටහන් වුණා.\nඛනිජ තෙල් මිල මේ වසරේදී මේ වනවිට සියයට විස්සට වැඩි ප්‍රමාණයකින් ඉහළ ගොස් තිබෙනවා.\nමෙවන් පසුබිමක මේ වනවිට ලංකා ඛනිජ තෙල් නීතිගත සංස්ථාව අලෙවි කරන සෑම ඩීසල් ලීටරයකින් රුපියල් 50 ක පාඩුවක් සහ පෙට්රල් ලීටරයකින් රුපියල් 16 ක පාඩුවක් ලබනවා.\nඒ අනුව මිල සංශෝධනයක් සිදු කිරීමට අදාළ ලිඛිත යෝජනාව ලබන සඳුඳා අමාත්‍ය උදය ගම්මන්පිලට ලබාදෙන බවයි ලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ කියා සිටියේ.\nඒ සම්බන්ධයෙන් අමාත්‍යවරයා විසින් ආණ්ඩුව සමඟ සාකච්ඡා කර ඉදිරි තීරණයක් ගනු ඇති බව ද සභාපතිවරයා සඳහන් කළා.\nකෙසේ වෙතත්, ලංකා අයි.ඕ.සී. සමාගම පසුගිය හයවනදා මධ්‍යම රාත්‍රියේ සිට සිය ඉන්ධන මිල ගණන් ඉහළ නැංවීමට පියවර ගත් අතර, ඒ අනුව පෙට්රල් ලීටරයක් රුපියල් 07 කින් සහ ඩීසල් ලීටරයක් රුපියල් 03 කින් ඉහළ දැමුණා.\nමේ අතර, පෙබරවාරි, මාර්තු සහ අප්‍රේල් යන මාස 03 සඳහා විදුලි කප්පාදුවක් අවශ්‍ය බවට ලංකා විදුලි බල මණ්ඩලය සිදුකළ ඉල්ලීම සම්බන්ධයෙන් තීරණයක් ගැනීම සඳහා අද දහවල් විශේෂ සාකච්ඡාවක් පැවැත්වුණා.\nඒ, මහජන උපයෝගීතා කොමිෂන් සභාව සහ ලංකා විදුලිබල මණ්ඩලයේ ඉහළ නිලධාරීන් අතරයි.\nඉන් අනතුරුව අදහස් දැක්වූ මහජන උපයෝගීතා කොමිෂන් සභාවේ සභාපති ජනක රත්නායක කියා සිටියේ ලබන අඟහරුවාදා අද (12) පැවති සාකච්ඡාවේදී ගත් තීරණ සම්බන්ධයෙන් දැනුම්දීමට කටයුතු කරන බවයි.",
       "URL": "https://www.hirunews.lk/296831/ලෝක-වෙළඳපොලේ-තෙල්-මිල-තවත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1360"
}