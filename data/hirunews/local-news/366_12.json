{
       "Source": "hirunews",
       "Timestamp": "Friday, 05 May 2023 - 23:45",
       "Headline": "ඉතිහාසයේ ප්‍රථම වරට තිස්සමහාරාම සෑ රජුන් ෂඩ් වර්ණයෙන් ආලෝක වෙයි",
       "News Content": "හිරු ටී.වී., හිරු එෆ්.එම්. ප්‍රමුඛ හිරු මාධ්‍ය ජාලය සංවිධාන කළ දාන, ශීල, භාවනා ත්‍රිවිධ පුණ්‍ය ක්‍රියාවෙන්ම උත්තම මුණිරදුන් පුදන හිරු ශාක්‍යසිංහ මංගල්‍යය එම මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන් ඓතිහාසික තිස්සමහාරාම පුද බිම කේන්ද්‍ර කරගනිමින් පැවැත්වුණා.\nඒ දහස් සංඛ්‍යාත බැතිමතුන්ගේ සහභාගිත්වයෙන්.\nඉතිහාසයේ ප්‍රථම වරටයි තිස්සමහාරාම සෑ රජු ෂඩ්වර්ණ විදුලි ආලෝකයෙන් වර්ණවත් වන්නේ.\n2018 වසරේ දී හිරු මාධ්‍ය ජාලයේ සභාපති රේනෝ සිල්වා මහතා විසින් තිස්සමහාරාම පුදබිමට පූජා කළ සමාධි බුදු පිළිම වහන්සේ දෙනම වෙත පූජෝපහාර පුද කළා.\nඑමෙන්ම ඓතිහාසික තිස්සමහාරාම චෛත්‍ය රාජයාණන් වහන්සේ සුවඳ දුමින් පුදා - සුවඳ මලින් පුෂ්පෝපහාර දැක්වීමේ මහා පුණ්‍ය කර්මයද පසුව සිදු කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nගෞතම බුදුරජාණන් වහන්සේගේ 03 වන ලංකාගමනයේ දී 500 ක් මහරහතන් වහන්සේ සමඟ සමවත් සුවයෙන් වැඩ සිටි ඓතිහාසික තිස්සමහාරාම රාජමහා විහාරස්ථානය - කකුසඳ, කෝණාගම, කාශ්‍යප මෙන්ම ගෞතම යන සිව් බුදුවරයාණන් වහන්සේගේම පාදස්පර්ෂයෙන් අති පාරිශුද්ධත්වයට පත් පිං බිමක්.\nඋදෑසන 5.30 ට ඓතිහාසික තිස්සමහාරාම, සඳගිරි උභය රාජමහා විහාරාධිපති පූජ්‍ය ආචාර්ය දේවාලේගම ධම්මසේන නාහිමියන් විසින් උවැසි උවැසියන් අෂ්ඨාංග ශීලයේ සමාදන් කරමින් හිරු ශාක්‍යසිංහ මංගල්‍යය ආරම්භ කළා.\nබොදු බැති දනන්ගේ වන්දනාමානය උදෙසා ඓතිහාසික තිස්සමහාරාම පුදබිමට සම්බුදු පිළිම පූජා කිරීම සිදු කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nඅධිෂ්ඨාන පූජාවෙන් අනතුරුව ෂඩ්වර්ණ විදුලි ආලෝකයෙන් විචිත්‍රවත්ව ඓතිහාසික තිස්සමහාරාම චෛත්‍ය රාජයාණන් වහන්සේ වෙත ආලෝක පූජාවක් පැවැත්වුණා.\nමේ අතර, හිරු ශාක්‍යසිංහ මංගල්‍යයට සමගාමීව පැවැත්වෙන හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනා වැඩසටහන ඓතිහාසික තිස්සමහාරාම පුදබිමේ දී හෙට (06) උදෑසන සිට ආරම්භ වනවා.\nහිරු උත්තම ධාතු වන්දනාව වෙනුවෙන් කපිලවස්තුපුර නිසැක ශ්‍රී සර්වඥධාතූන් වහන්සේ මෙන්ම සම්මා සම්බුදුරජාණන් වහන්සේගේ පාත්‍රා ධාතූන් වහන්සේ ද තිස්සමහාරාම පුදබිමට වැඩම කෙරෙණු ඇති.",
       "URL": "https://www.hirunews.lk/334368/ඉතිහාසයේ-ප්‍රථම-වරට-තිස්සමහාරාම-සෑ-රජුන්-ෂඩ්-වර්ණයෙන්-ආලෝක-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=366"
}