{
       "Source": "hirunews",
       "Timestamp": "Thursday, 01 April 2021 - 20:27",
       "Headline": "සත් පත්තිනි සෙත් ශාන්තිය වෙනුවෙන් අලුත් සහල් සම්මාදම් කිරීම අද දෙවන දිනටත් (වීඩියෝ)",
       "News Content": "සූර්ය සිංහලයේ හිරුත් එක්ක තුන් හෙළයේ අවුරුදු උදාවේ, සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් සම්මාදම් කිරීම අද  දෙවන දිනටත් ක්‍රියාත්මක වුණා.\nරුවන්වැලි මහ සෑ රදුන් අභියසින් ගමන් ආරම්භ කළ ශාන්තියේ යාත්‍රාව අද දිනයේ සහල් සම්මාදම් කිරීමේ කටයුතු සිදුකළේ කලා ඔය, සිරිවිජය බෝධිරාජාරාමය, කරුවලගස්වැව - විජයරාජ විහාරය සහ ආණමඩුව ශ්‍රී ආනන්දාරාම විහාරස්ථානවලදීයි.\nමහියංගණය රජමහා විහාරයෙන් ආරම්භ කළ ශාන්තියේ යාත්‍රාව අද දිඹුලාගල ආරණ්‍ය සේනාසනය, අරලගංවිල ශ්‍රී සද්ධාතිස්සාරාමය, සහ පොළොන්නරුව ශ්‍රී විජයබා මහ පිරිවෙන් වලදී අලුත් සහල් එක්රැස් කළා.\nඑහිදී අරලගංවිල ශ්‍රී සද්ධාතිස්සාරාමයේ විහාරාධිපති පූජ්‍ය මිතුල් ගොල්ලෑවේ ධම්මාලංකාර නාහිමියන් අනුශාසනාවක්ද සිදු  කළා.\nඑමෙන්ම කතරගම කිරි වෙහෙර සමිඳුන් අභියසින් ගමන් ඇරඹූ ශාන්තියේ යාත්‍රාව අද දිනයේ මොණරාගල, රන්ගිරිපව්ව - සීවලී දහම් නිකේතනය, වැල්ලවාය නාගරික බෞද්ධ මධ්‍යස්ථානය සහ තණමල්විල මහා විහාරයේදි අලුත් සහල් සම්මාදම් කිරීම් සිදුකළා.\nසත් පත්තිනි දෙවියන් මුල් කරගනිමින් රටට සහ  සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ආරම්භ වන හිරු සත්පත්තිනි සෙත් ශාන්තිය අලුයම තුන දක්වා පැවැත්වෙන්නේ නවගමුව පුරාණ සත් පත්තිනි දේවාල පුද බිමේදියි.\nඑහි දේව දානය වෙනුවෙන් සහල් එක්රැස් කෙරෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර, සත් පත්තිනි දේව මෑනියන්ගේ ආශිර්වාදය ලබාගැනීමට ඔබටත් හැකියාව පවතිනවා.",
       "URL": "https://www.hirunews.lk/267245/සත්-පත්තිනි-සෙත්-ශාන්තිය-වෙනුවෙන්-අලුත්-සහල්-සම්මාදම්-කිරීම-අද-දෙවන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2047"
}