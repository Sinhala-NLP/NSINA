{
       "Source": "hirunews",
       "Timestamp": "Sunday, 20 March 2022 - 15:51",
       "Headline": "ජාතික ජන බලවේගයත් සර්ව පාක්ෂික සමුළුව වර්ජනය කරයි (වීඩියෝ)",
       "News Content": "ලබන 23 වනදා පැවැත්වීමට නියමිත සර්ව පාක්ෂික සමුළුවට සහභාගි නොවීමට ජාතික ජන බලවේගය තීරණය කර තිබෙනවා.\nඑහි නායක පාර්ලිමේන්තු මන්ත්‍රී අනුර කුමාර දිසානායක මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\nමීට පෙර අමාත්‍ය වාසුදේව නානායක්කාර සහ හිටපු අමාත්‍යවරුන් වන විමල් වීරවංශ සහ උදය ගම්මන්පිල සර්ව පාක්ෂික සමුළුවට සහභාගි නොවන බව ප්‍රකාශ කළා.\nකෙසේ වෙතත්, මොවුන් නියෝජනය කරන පක්ෂවල යෝජනා සහ නිර්දේශ පක්ෂ එකොලහ නියෝජනය කරන නියෝජිතයන් හරහා ඉදිරිපත් කිරීමට නියමිතයි.\nඒ අනුව, එම නියෝජිතයින් ලෙස පාර්ලිමේන්තු මන්ත්‍රීවරුන් වන මහාචාර්ය තිස්ස විතාරණ සහ පූජ්‍ය අතුරලියේ රතන හිමියන් සහභාගි වන බව ද වාර්තා වුණා.\nකෙසේ වෙතත් දෙමළ ජාතික සන්ධානය සර්ව පාක්ෂික සමුළුවට සහභාගි වන බව එහි මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළා.\nශ්‍රී ලංකා නිදහස් පක්ෂය කළ ඉල්ලීමක් අනුව, මෙම සර්ව පාක්ෂික සමුළුව කැඳවනු ලැබුවේ ජනාධිපතිවරයා විසින්.",
       "URL": "https://www.hirunews.lk/299928/ජාතික-ජන-බලවේගයත්-සර්ව-පාක්ෂික-සමුළුව-වර්ජනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1282"
}