{
       "Source": "hirunews",
       "Timestamp": "Tuesday, 23 February 2016 - 13:20",
       "Headline": "පෑලියගොඩ වෙඩි තැබීම පිටුපස මත්කුඩු ?",
       "News Content": "පෑලියගොඩ පෝරණුකොටුවත්ත ප්‍රදේශයේදී ඊයේ රාත්‍රියේ සිදුවූ වෙඩි තැබීමට හේතු වී ඇත්තේ මත්කුඩු සම්බන්ධයෙන් දෙපිරිසක් අතර පැවැති ආරවුලක් බවට තොරතුරු අනාවරණ වී තිබෙනවා.\nමෙම වෙඩි තැබීමෙන් වයස අවුරුදු 14ක සහ 21ක පුද්ගලයන් දෙදෙනෙකු තුවාල ලැබුවා.\n21 හැවිදිරි තරුණයා මේ වන විට කොළඹ ජාතික රෝහලේ අධි ප්‍රතිකාර ඒකකයේ ප්‍රතිකාර ලබන අතර වයස අවුරුදු 14ක් පමණ වූ පිරිමි ළමයා ද ජාතික රෝහලේ නේවාසිකව ප්‍රතිකාර ලබනවා.\nඑලෙස වෙඩි වැදී ඇත්තේ ඉලක්ක කරගෙන ඇති පුද්ගලයා නොවන බවයි පොලීසිය සදහන් කළේ.\nපෑලියගොඩ - නෙල්ලිගහවත්ත ප්‍රදේශයේ පදිංචි සිදම්බරන් ශෂිකුමාර් නැමති පුද්ගලයා වෙඩික්කරුවන්ගේ ඉලක්කය බවට පත්වී තිබෙනවා.\nමෙම පුද්ගලයා සහ වෙඩි තැබීමට පැමිණි පුද්ගලයින් අතර මත්ද්‍රව්‍ය සම්බන්ධයෙන් කලක පටන් ගැටුමක් පැවැති බව සදහන්.\nවෙඩි තැබීම සඳහා එකම පවුලේ සහෝදරයන් දෙදෙනෙකු පැමිණ ඇති අතර, ඔවුන් මෙතෙක් අත්අඩංගුවට ගෙන නැහැ.\nකෙසේ වෙතත්, සිද්ධිය සම්බන්ධයෙන් වෙඩි තැබීමට පැමිණි පුද්ගලයන්ගේ සහෝදරියක් පෑලියගොඩ පොලීසිය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/126969/පෑලියගොඩ-වෙඩි-තැබීම-පිටුපස-මත්කුඩු",
       "Category": "Local News",
       "Parent URL": "https://www.hirunews.lk/local-news.php?pageID=5156"
}