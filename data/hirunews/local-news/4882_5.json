{
       "Source": "hirunews",
       "Timestamp": "Tuesday, 13 September 2016 - 8:24",
       "Headline": "ජගත් මානව හිමිකම් සැසි වාරය ඇරඹේ - ශ්‍රී ලංකාව ගැන අනිද්දා සාකච්ඡාවක්",
       "News Content": "ශ්‍රී ලංකාවේ අතුරුදන්වීම් පිළිබඳව මෙවර ජගත් මානව හිමිකම් මණ්ඩල සැසි වාරයේදී සාකච්ඡා කෙරෙන බව ජිනිවා වාර්තා සදහන් කළා.\nජගත් මානව හිමිකම් මණ්ඩලයේ 33 වන සැසි වාරය අද ආරම්භ වන අතර, ශ්‍රී ලංකාවේ අතුරුදන්වීම් පිළිබදව එහිදී සාකච්ඡා කෙරෙන්නේ බ්‍රහස්පතින්දා දිනයේදියි.\nබලහත්කාර සහ නිරුත්සාහක අතුරුදන් වීම් පිළිබඳ ජගත් මානව හිමිකම් මණ්ඩල ක්‍රියාකාරී කමිටුව පසුගිය වසරේ නොවැම්බරයේ ශ්‍රී ලංකාවේ සංචාරයක නිරත වුණා.\nඑහිදී ඔවුන්ගේ නිරීක්ෂණ ඇතුළත් වාර්තාවක් ජගත් මානව හිමිකම් මණ්ඩලය වෙත ගොනු කර ඇති අතර, බ්‍රහස්පතින්දා සාකච්ඡා කෙරෙන්නේ ඒ පිළිබදවයි.\nඑමගින් මානව  හිමිකම් සුරැකීමට, ප්‍රජාතන්ත්‍රවාදය තහවුරු කිරීමට ශ්‍රී ලංකාව ගෙන ඇති පියවර ද ඔවුන් ඉදිරිපත් කළ වාර්තාවේ සදහන්.\nබලහත්කාර අතුරුදන්වීම් වැළැක්වීම සඳහා ගත යුතු පියවර ද ජගත් සංවිධාන කමිටුව මගින් ඉදිරිපත් කර ඇති අතර, අතුරුදන් වූ පුද්ගලයන් පිළිබදව සොයා බැලීමේ යාන්ත්‍රණය ශක්තිමත් කළ යුතු බවයි එමගින් අවධාරණය කර ඇත්තේ.",
       "URL": "https://www.hirunews.lk/142842/ජගත්-මානව-හිමිකම්-සැසි-වාරය-ඇරඹේ-ශ්‍රී-ලංකාව-ගැන-අනිද්දා-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4882"
}