{
       "Source": "hirunews",
       "Timestamp": "Thursday, 02 June 2022 - 15:25",
       "Headline": "විදේශ කටයුතු ඇමති ශ්‍රී ලංකාවේ වත්මන් තත්ත්වය ගැන කොළඹ සිටින රාජ්‍යතාන්ත්‍රික ප්‍රජාව දැනුවත් කරයි",
       "News Content": "විදේශ කටයුතු අමාත්‍ය මහාචාර්ය ජී.එල්. පීරිස් අද විදේශ කටයුතු අමාත්‍යාංශයේදී කොළඹ සිටින රාජ්‍යතාන්ත්‍රික ප්‍රජාව අමතා තිබෙනවා.\nවිදේශ කටයුතු අමාත්‍වරයා සිය දේශනය අතරතුර ශ්‍රී ලංකාවේ පවතින වත්මන් තත්ත්වය සහ ඉන්ධන හිඟය, ගෑස් හිඟය, අත්‍යවශ්‍ය ඖෂධ නිෂ්පාදන හිඟය සහ විදුලිය කප්පාදුව වැනි උග්‍ර ගැටලු ඇතුළු රජය මුහුණදෙන අභියෝග පිළිබඳව විස්තර කළ බවයි එම අමාත්‍යංශය කියාසිටියේ.\nමේ සම්බන්ධයෙන් රජය ගෙනඇති ක්‍රියාමාර්ග පිළිබඳවද විදේශ කටයුතු අමාත්‍යවරයා සවිස්තරාත්මකව කරුණු දැක්වූ අතර මෙම අසීරු මොහොතේදී තම උපරිම සහය ලබාදෙන ලෙස තානාපතිවරුන්ගෙන් ඉල්ලා තිබෙනවා.\nතවද, පාර්ලිමේන්තුවට ඉදිරිපත්කළ 21 වැනි ආණ්ඩුක්‍රම ව්‍යවස්ථා සංශෝධනය පිළිබඳවද සඳහන් කළ අමාත්‍යවරයා, මෙම සුවිශේෂී නීති සම්පාදනය සතු ප්‍රධාන ලක්ෂණ කිහිපයක් ගෙනහැර දැක්වූවා.\nමෙම අවස්ථාවට සහභාගී වූ රාජ්‍යතාන්ත්‍රික ප්‍රජාව වෙත සිය ප්‍රසාදය පළකළ විදේශ කටයුතු අමාත්‍ය ජී. එල්. පීරිස්, විශේෂයෙන් ශ්‍රී ලංකාවේ මෑත ඉතිහාසය තුළ හටගත් මෙම අභියෝගාත්මක අවධිය තුළ තම සහයෝගය සහ හිතෛශී බව ශ්‍රී ලංකාව වෙත පළ කරන ලෙසටයි තානාපතිවරුන්ගෙන් ඉල්ලා සිටියේ.\nමහ බැංකු අධිපති ආචාර්ය නන්දලාල් වීරසිංහ මහතා සහ මුදල් අමාත්‍යාංශයේ ලේකම් මහින්ද සිරිවර්ධන මහතා කෙටි ඉදිරිපත් කිරීම් සිදු කළ අතර අසන ලද ප්‍රශ්නවලට පිළිතුරු ද ලබාදී තිබෙනවා.",
       "URL": "https://www.hirunews.lk/306025/විදේශ-කටයුතු-ඇමති-ශ්‍රී-ලංකාවේ-වත්මන්-තත්ත්වය-ගැන-කොළඹ-සිටින-රාජ්‍යතාන්ත්‍රික-ප්‍රජාව-දැනුවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1124"
}