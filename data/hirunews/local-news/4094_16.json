{
       "Source": "hirunews",
       "Timestamp": "Saturday, 03 February 2018 - 19:23",
       "Headline": "70 වන නිදහස් සැමරුමට ලෝක නායකයින්ගෙන් සුබ පැතුම්",
       "News Content": "හෙටට යෙදෙන අභිමානවත් 70 වන නිදහස් සැමරුම වෙනුවෙන් ලෝක නායකයින් ජනාධිපති මෛත්‍රීපාල සිරිසේන වෙත සුබ පැතුම් එක්කර තිබෙනවා.\nශ්‍රී ලංකාව සහ බ්‍රිතාන්‍යය අතර ඇති සම්බන්ධතාවය ශක්තිමත් වී ඇති බව සඳහන් කරමින් දෙවන එලිසබෙත් මහ රැජිණ විශේෂ සුබ පැතුම් පණිවුඩයක් නිකුත් කර ඇති බවයි ජනාධිපති මාධ්‍ය අංශය සඳහන් කළේ.\nමෙම ඵෙතිහාසික මොහොතට සහභාගිවීමට නොහැකි වීම පිළිබඳව කණගාටුව පළ කර ඇති මහ රැජිණ මෙම අභිමානවත් අවස්ථාවට බ්‍රිතාන්‍ය රජ පවුලේ සාමාජිකයෙකු වන එඞ්වඩ් කුමරු සහ එම කුමරිය සහභාගි කර ඇති බවද එම පණිවුඩයේ සඳහන්.\nජනාධිපතිවරයාගේ නායකත්වයෙන් ශ්‍රී ලංකාව, සංහිඳියාව, වගවීම සහ යුක්තිය සපිරි රාජ්‍යයක් බවට පත්වෙමින් ඇති මේ මොහොතේ එළැඹෙන 70 වන නිදහස් සැමරුමට සුබ පැතුම් එක්කරන බව ඇමරිකානු ජනාධිපති ඩොනල්ඩ් ට්‍රම්ප්, ජනාධිපතිවරයා වෙත විශේෂ සුබ පැතුම් පණිවුඩයක් නිකුත් කරමින් සඳහන් කර තිබෙනවා.\nරුසියානු ජනාධිපති ව්ලැදිමීර් පූටින්ද නිදහස් දින සැමරුම වෙනුවෙන් ජනාධිපතිවරයාට සුබ පැතුම් පණිවුඩයක් යොමුකරමින් ශ්‍රී ලංකාව හා රුසියාව අතර සහයෝගීතාවය වර්ධනය කර ගැනීම මේ මොහොතේ තම අදිටන යැයි ප්‍රකාශ කර ඇති බව ජනාධිපති මාධ්‍ය අංශය නිවේදනය කළා.\nචීන ජනාධිපති ෂී ජින් පින් විශේෂ සුබපැතුම් පණිවුඩයක් නිකුත් කරමින් සඳහන් කර ඇත්තේ චීනය සහ ශ්‍රී ලංකාව අතර පවතින දිගුකාලීන සාම්ප්‍රදායික මිත්‍රත්වය වත්මන් ජනාධිපතිවරයාගේ නායකත්වය යටතේ ඉතා ප්‍රායෝගික අන්දමින් ක්‍රියාත්මක වන බවයි.\nඅභිමානවත් 70 වන නිදහස් සැමරුමට ජපානයේ අකිහිතෝ අධිරාජ්‍යයාද සිය සුබ පැතුම් එක්කර තිබෙනවා.\nඑමෙන්ම, තුර්කි ජනාධිපති රිසෙප් අර්ඩවාන් මෙරට නිදහස් සැමරුම වෙනුවෙන් සුබ පැතුම් පණිවුඩයක් නිකුත් කර ඇති අතර, එමඟින් ශ්‍රී ලංකාව හා තුර්කිය අතර පවතින සබඳතා තවදුරටත් වර්ධනය කර ගැනීමේ අරමුණින් තමන් නුදුරු දිනයකදීම ශ්‍රී ලංකාවේ සංචාරයක නිරතවීමට අපේක්ෂා කරන බවද සඳහන් කර තිබෙනවා.\nමේ අතර, 70 වන නිදහස් සැමරුම වෙනුවෙන් හෙට දිනයේ කොළඹ නගරයේ විශේෂ රථවාහන සැලැස්මක් ක්‍රියාත්මකයි.",
       "URL": "https://www.hirunews.lk/182825/70-වන-නිදහස්-සැමරුමට-ලෝක-නායකයින්ගෙන්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=4094"
}