{
       "Source": "hirunews",
       "Timestamp": "Wednesday, 15 December 2021 - 13:30",
       "Headline": "ප්‍රතික්ෂේප වූ චීන පොහොර සඳහා මුදල් ගෙවීමට කිසිඳු එකඟතාවක් නැහැ -  කෘෂිකර්ම අමාත්‍ය (වීඩියෝ)",
       "News Content": "ප්‍රතික්ෂේප වූ චීන පොහොර වෙනුවෙන් මුදල් ගෙවීමට කිසිඳු එකඟතාවකට එළඹ නොමැති බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඔහු මේ බව කියා සිටියේ, හිරු ප්‍රවෘත්තී අංශය සමග විශේෂ සංවාදයකට එක්වෙමින්.\nමේ අතර තමන්ට කාබනික පොහොර යැයි පවසමින් ලබා දී තිබූ පොහොර ගෝනි තුළ කිරිමැටි, දහයියා සහ ලී කැබලි තිබූ බවට පොළොන්නරුව - ජයන්තිපුර - තඹලවැව සහ හේන්කොළවැව ප්‍රදේශයේ ගොවීන් චෝදනා කරනවා.\nකාබනික දියර බොහොර කෑන් පිපිරී යාමේ සිද්ධීන් පදනම් කර ගනිමින් ඊයේ එම පොහොර ලබා ගැනීම ප්‍රතික්ෂේප කළ ගිරිතලේ - පුරාණගම ප්‍රදේශයේ ගොවීන්ට ගිරිතලේ ගොවිජන සේවා කාර්යාලයේ නිලධාරීන් පැමිණ කරුණු පැහැදිලි කර දියර පොහොර බෙදාදීමට කටයුතු කළා.\nඒ, සිද්ධිය සම්බන්ධයෙන් හිරු ප්‍රවෘත්ති අංශය ඊයේ වාර්තා කිරීමෙන් අනතුරුවයි.\nමිහින්තලේ - පහළමිල්ලෑව ප්‍රදේශයේ පැවති භාණ්ඩ බෙදාදීමේ  උත්සවයකට එක්වෙමින් රාජ්‍ය අමාත්‍ය දුමින්ද දිසානායක පොහොර බෙදා හැරීමේදී ගැටලු මතුව ඇති බවයි.\nමේ අතර අල, ලොකුලූනු සහ රතු ලූනු මෙන්ම මිරිස්, උඳු, බඩඉරිඟු සහ රටකජු යන බීජ වර්ග සඳහා ලබන වසරේදී ආනයන සීමා පැනවීමට කෘෂිකර්ම අමාත්‍යංශය සැලසුම් කර තිබෙනවා.\nඑහි අධ්‍යක්ෂ ජනරාල් අජන්ත සිල්වා කියා සිටියේ ඒවා දේශීයව සාර්ථක ලෙස නිෂ්පාදනය කිරීමේ හැකියාව පවතින බැවින් ඒ සම්බන්ධයෙන් අවධානය යොමුව ඇති බවයි.",
       "URL": "https://www.hirunews.lk/291102/ප්‍රතික්ෂේප-වූ-චීන-පොහොර-සඳහා-මුදල්-ගෙවීමට-කිසිඳු-එකඟතාවක්-නැහැ-කෘෂිකර්ම-අමාත්‍ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1492"
}