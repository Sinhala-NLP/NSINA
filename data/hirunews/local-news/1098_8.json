{
       "Source": "hirunews",
       "Timestamp": "Monday, 13 June 2022 - 14:44",
       "Headline": "විදුලි බල මණ්ඩලයේ සභාපති ඉල්ලා අස්වෙයි (වීඩියෝ)",
       "News Content": "විදුලි බල මණ්ඩලයේ සභාපති ලෙස කටයුතු කළ එම්.එම්.සී ෆර්ඩිනැන්ඩු අද (13) සිය තනතුරෙන් ඉල්ලා අස් වී තිබෙනවා.\nඔහුගේ ඉල්ලා අස් වීමේ ලිපිය විදුලි බල හා බලශක්ති අමාත්‍යවරයාට ලැබුණු බවත් එය තමා බාර ගත් බවත් විදුලි බල හා බලශක්ති අමාත්‍ය කංචන විජේසේකර සිය ට්විටර්  ගිණුමේ සටහනක් තබමින් කියා සිටිනවා.\nඑම්.එම්.සී.ෆර්ඩිනැන්ඩුගේ ඉල්ලා අස් වීමෙන් හිස් වූ විදුලි බල මණ්ඩලයේ මුල් පුටුව සඳහා විදුලි බල මණ්ඩලයේ හිටපු උප සභාපති නලින්ද ඉල්ලංගකෝන් පත් කර තිබෙනවා.\nපසුගිය දා කෝප් කමිටුව හමුවට ශ්‍රී ලංකා විදුලි බල මණ්ඩලයේ නිලධාරීන් කැඳවා තිබූ අවස්ථාවේ ඔහු කළ ප්‍රකාශයක් සම්බන්ධයෙන් ආන්දෝලනාත්මක තත්ත්වයක් ඇති වුණා.\nඔහු එහි දී ප්‍රකාශ කළේ,\n''ජනාධිපතිතුමා පසුගිය නොවැම්බර් 27 වැනිදා වගේ මාව ගෙන්වලා කිව්වා, මේ අදානි සමාගමට දෙන්න මේක. ඉන්දීය අගමැති මෝදි මට බලකරනවා මේක දෙන්න කියලා කියනවා කියලා. පස්සේ මම ඒ වෙලාවේ කිව්වා මේක මටවත් විදුලිබල මණ්ඩලයටවත් අයිති ප්‍රශ්නයක් නෙවෙයි. ආයෝජන මණ්ඩලයට අයිති ප්‍රශ්නයක් කියලා. ඒ හින්දා මම ලියුමක් ලියල දැම්මා මට මෙහෙම ජනාධිපතිතුමා නියෝග දෙනවා කියලා. මුදල් අමාත්‍යාංශ ලේකම් කිව්වා මේක ඔහෙන් කරගන්න. මේක විදුලිබල මණ්ඩලයට අයත් ප්‍රශ්නයක් නෙවෙයි කියලා.''\nයනුවෙන්.\nමෙම ප්‍රකාශය සම්බන්ධයෙන් පසුව ජනාධිපතිවරයා සිය ට්විටර් ගිණුමේ සටහනක් තබමින් කියා සිටියේ කෝප් කමිටුවේ දී එම්.එම්.සී.ෆර්ඩිනැන්ඩු විසින් කරන ලද ප්‍රකාශය තමන් ප්‍රතික්ෂේප කරන බවයි.\nඅනතුරුව එම්.එම්.සී ෆර්ඩිනැන්ඩු නිවේදනයක් කරමින් කියා සිටියේ, තමන් විසින් කෝප් කමිටුවේ දී ඉන්දීය අග්‍රාමාත්‍යවරයාගේ නාමය යෙදීම සම්බන්ධයෙන් පදනම් හා කොන්දේසි විරහිත ව සමාව අයදින බවත් හා අදාළ ප්‍රකාශය ඉල්ලා අස්කරගන්නා බවයි.\nඑලෙස ම 'අගමැති'යන වචනය භාවිත වූයේ තමන් කෝප් කමිටුව හමුවේ දී සිදු කළ පැහැදිලි කිරීම් සමග තිබූ පීඩනය සහ හැඟීම් හේතුවෙන් බවයි ඔහු ප්‍රකාශ කළේ.\nකෙසේ නමුත් එම ප්‍රකාශයෙන් දිනයකට අනතුරුව ලංවීම සභාපතිවරයා සිය තනතුරෙන් ඉල්ලා අස් වීමේ ලිපිය අමාත්‍යවරයා වෙත බාර දී තිබෙනවා.",
       "URL": "https://www.hirunews.lk/307030/විදුලි-බල-මණ්ඩලයේ-සභාපති-ඉල්ලා-අස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1098"
}