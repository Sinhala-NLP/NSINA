{
       "Source": "hirunews",
       "Timestamp": "Thursday, 21 July 2022 - 19:44",
       "Headline": "කොමිස් මුදලේ ගැටලුව විසඳේ - ඉන්ධන බෙදා හැරීම යථා තත්ත්වයට",
       "News Content": "ඉන්ධන බෙදා හැරීමේ කටයුතු මේ වනවිට යථා තත්ත්වයට පත් කර ඇති බව ඉන්ධන පිරවුම්හල් හිමියන්ගේ සංගමය පවසනවා. ඉන්ධන බෙදා හැරීමේදී පිරවුම්හල් වෙත ලැබෙන කොමිස් මුදල සියයට 3 සිට සියයට 1 දක්වා අඩු කිරීම හේතුවෙන් පිරවුම්හල් වෙතින් ඉන්ධන ඇණවුම් කිරිම අත්හිටුවීමටයි එම සංගමය තීරණය කර තිබුණේ.\nකෙසේ වෙතත්, විෂය භාර අමාත්‍ය කංචන විජේසේකර සමග අද පැවති සාකච්ඡාවකින් පසු ගැටලුව නිරාකරණය කර ගත් බවයි ඉන්ධන පිරවුම්හල් හිමියන්ගේ සංගමයේ සභාපති කුමාර් රාජපක්ෂ සඳහන් කළේ.\nඒ අනුව, නිසි පරිදි ඇණවුම් සිදුකරන බවත් මේ වනවිට සෑම පිරවුම්හලකටම ඉන්ධන ලැබෙමින් පවතින බව ද ඔහු ප්‍රකාශ කළා.\nඑමෙන්ම, අද දිනයේදී බවුසර් රථ 200 කට වැඩි ප්‍රමාණයක් යොදා ගනිමින් ඉන්ධන බෙදා හැරීම් සිදුකළ බවයි ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ඩී.වී. ශාන්ත සිල්වා සඳහන් කළේ.\nමේ අතර, ජාතික ඉන්ධන අවසර පත්‍රය, මේ මස 25 වන සඳුදා සිට ක්‍රියාත්මක වනතුරු සීමාවන්ට යටත්ව අද සිට සිපෙට්කෝ පිරවුම්හල් හරහා ඉන්ධන බෙදාහැරීමේදී වාහනයේ අවසන් අංකය අනුව රථවාහනවලට ඉන්ධන ලබාදීමට පියවර ගත්තා.\nජාතික ඉන්ධන අවසර පත්‍ර ක්‍රමයට, ඇතුළත් කෙරුණු පාරිභෝගිකයින්ගේ විස්තරවල නිරවද්‍යතාවය අද සිට 24 වනදා දක්වා පරීක්ෂා කිරීමට අවස්ථාව ලබාදී තිබෙනවා. එය දිවයින පුරා ලබන 25 වන සඳුදා සිට ක්‍රියාත්මකයි.\nමේ අතර, අද ඇතැම් ප්‍රදේශවල පුද්ගලයන් තම වාහන අංක වෙනස් කරගෙන ඉන්ධන ලබාගැනීමට පැමිණ සිටි අවස්ථාවන් ද වාර්තා වුණා.",
       "URL": "https://www.hirunews.lk/310589/කොමිස්-මුදලේ-ගැටලුව-විසඳේ-ඉන්ධන-බෙදා-හැරීම-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=1003"
}