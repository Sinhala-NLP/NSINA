{
       "Source": "hirunews",
       "Timestamp": "Sunday, 13 September 2020 - 13:33",
       "Headline": "ගිනිගත් නෞකාවේ කාර්ය මණ්ඩලයෙන් CIDය ලබාගත් ප්‍රකාශ හෙට අධිකරණයට",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාවේ කපිතාන්වරයාගෙන් අපරාධ පරීක්ෂණ දෙපාර්තමේන්තුව ඊයේ  ප්‍රකාශ සටහන් කරගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න කියා සිටියේ අපරාධ පරීක්ෂණ දෙපාර්තමේන්තුව සටහන් කරගත් කරුණු හෙට දිනයේ අධිකරණයට ඉදිරිපත් කර ඒ පිළිබද ඉදිරි ක්‍රියාමාර්ග සදහා නියෝගයක් ලබා ගැනීමට කටයුතු කරන බවයි.\nගිනිගැනීමට ලක්වූ නෞකාවේ කපිතාන්වරයා ඇතුළු කාර්ය මණ්ඩලයෙන් ප්‍රකාශ  සටහන් කරගනු ලැබුවේ නීතිපති දෙපාර්තමේන්තුව සහ අපරාධ පරීක්ෂණ දෙපාර්තමේන්තුව කළ කරුණු දැක්වීමක් සැලකිල්ලට ගනිමින් කොළඹ ප්‍රධාන මහේස්ත්‍රාත් ලංකා ජයරත්න අපරාධ පරීක්ෂණ දෙපාර්තමේන්තුවට ලබා දුන් අවසරය මතයි.\nමේ අතර, ගිනි ගැනීමට ලක්වු නෞකාවේ සම්බන්ධයෙන් ගනු ලබන ඉදිරි ක්‍රියාමාර්ග පිළිබද හෙට සාකච්ජා කිරීමට බලාපොරොත්තු වන බව සමුද්‍රීය පරිසර ආරක්ෂණ අධිකාරිය සදහන් කර සිටියා.\nනෞකාව මේ වනවිට ශ්‍රී ලංකාවේ නැගෙනහිර - සංගමන් කන්ද තුඩුවට නාවික සැතපුම් 47 ත් 50ත් අතර දුරින් ස්ථානගතව පවතින බව නාවික හමුදාව ප්‍රකාශ කළා.\nඑමෙන්ම, මොරිෂස් සිට ඊයේ රාත්‍රියේ ටග් යාත්‍රාවක් නෞකාව පිහිටි ස්ථානයට පැමිණ ඇති අතර මේ වන විට නෞකාව ආසන්නයේ ටග් යාත්‍රා 08ක් ස්ථානගතව පවතින බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ.\nඑම්.ටී. නිව් ඩයමන්ඩ් නෞකාව අයත් සමාගම සහ ගලවා ගැනීමේ සමාගමක් එක්ව නෞකාව අලූත්වැඩියා කිරීමේ කටයුතු මේ වනවිට සිදුකරමින් සිටින බවද නාවික හමුදා මාධ්‍ය ප්‍රකාශකවරයා අප කල විමසීමකදි වැඩිදුරටත් සඳහන් කර සිටියා.",
       "URL": "https://www.hirunews.lk/250096/ගිනිගත්-නෞකාවේ-කාර්ය-මණ්ඩලයෙන්-cidය-ලබාගත්-ප්‍රකාශ-හෙට-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=2458"
}