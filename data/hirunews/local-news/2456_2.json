{
       "Source": "hirunews",
       "Timestamp": "Monday, 14 September 2020 - 13:08",
       "Headline": "වෛද්‍ය සභාවේ නියෝජිතයින් සහ සෞඛ්‍ය ඇමතිනිය අතර සාකච්ඡාවක් (වීඩියෝ)",
       "News Content": "රුසියාවේ වෛද්‍ය විද්‍යාල තුනක් පිළිගත් විශ්වවිද්‍යාල ලැයිස්තුවෙන් ඉවත් කිරීමට ගත් තීරණය පිළිබඳව සාකච්ඡා කිරීම සඳහා වෛද්‍ය සභාවේ නියෝජිතයින් සහ සෞඛ්‍ය අමාත්‍ය පවිත්‍රා වන්නිආරච්චි අතර සාකච්ඡාවක් අද පැවැත්වෙනවා.\nඅදාළ තීරණය යළි සළකා බැලීමට තීරණය කර ඇති බවයි වෛද්‍ය සභාවේ සභාපති මහාචාර්ය හරේන්ද්‍ර ද සිල්වා කියා සිටියේ.\nඑසේම වෛද්‍ය සභාවේ විදේශ උපාධි කමිටුවේ හදිසි රැස්වීමක්ද අනිද්දා කැඳවීමට පියවර ගෙන තිබෙනවා.\nවෛද්‍ය සභාව අදාළ වෛද්‍ය විද්‍යාල, පිළිගත් විශ්වවිද්‍යාල ලැයිස්තුවෙන් ඉවත් කිරීමට ගත් තීරණය පසුගියදා සිය නිල වෙබ් අඩවියේද පළ කර තිබුණා.\nකෙසේ නමුත් මේ සම්බන්ධයෙන් නිවේදනයක් නිකුත් කරමින් රුසියානු කේන්ද්‍රය සඳහන් කළේ තම විශ්වවිද්‍යාල තුනක් පිළිගත් විශ්වවිද්‍යාල ලැයිස්තුවෙන්\nඉවත් කිරීමට ශ්‍රී ලංකා වෛද්‍ය සභාව ගත් තීරණය මගින් දෙරට අතර පවත්නා දිගුකාලීන මිත්‍රත්වයට ඍජුවම අහිතකර බලපෑම් එල්ලවිය හැකි බවයි.\nඑක්සත් ජාතීන්ගේ ආරක්ෂක මණ්ඩලයේ නිත්‍ය සාමාජිකයන් 5 දෙනාගෙන් එක් අයෙකු සහ නිශේධ බලය දරණ සාමාජික රටක් ලෙස රුසියාව ශ්‍රී ලංකාවට සහය පළ කිරීම සඳහා තුන්වරක්ම නිෂේධ බලය භාවිත කළ බව ද එමගින් පෙන්වාදි තිබුණා.",
       "URL": "https://www.hirunews.lk/250175/වෛද්‍ය-සභාවේ-නියෝජිතයින්-සහ-සෞඛ්‍ය-ඇමතිනිය-අතර-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}