{
       "Source": "hirunews",
       "Timestamp": "Wednesday, 26 October 2022 - 17:50",
       "Headline": "ජංගම දුරකථන අරන් වංචාවක් කළ සිද්ධියකටත් තිළිණි ප්‍රියමාලිට තවත් නඩුවක් (වීඩියෝ)",
       "News Content": "රක්ෂිත බන්ධනාගාර ගත කර සිටින තිලිණි ප්‍රියමාලි වෙනත් නඩුවකට අදාළව නොවැම්බර් මස 9 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ කඩවත ප්‍රදේශයේ පෞද්ගලික ආයතනයකින් රුපියල් 503,200 ක් වටිනා දුරකථන සහ උපාංග මිලට ගෙන ඒ සඳහා අගරු චෙක්පතක් නිකුත් කිරීමේ සිද්ධියකට අදාළවයි.\nකඩවත පොලීසිය විසින් ඊට අදාළව නඩු පවරා තිබූ අතර එම නඩුව අද කඩවත මහේස්ත්‍රාත් අධිකරණය හමුවේ කැඳවනු ලැබුවා.\nමීට පෙර පැවරූ නඩුවට අදාළව දැනට රක්ෂිත බන්ධනාගාර ගත කර සිටින තිලිණි ප්‍රියමාලි අද එම නඩුව සඳහා කඩවත මහේස්ත්‍රාත් අධිකරණය හමුවට ඉදිරිපත් කළ බවයි හිරු වාර්තාකරු සඳහන් කළේ.\nමහා පරිමාණයෙන් මූල්‍ය වංචා කිරීමේ සිද්ධියට අදාළව තිලිණි ප්‍රියමාලි සහ ඇගේ පෙම්වතා බවට පැවසෙන ඉසුරු බණ්ඩාර නමැත්තා ලබන නොවැම්බර් මස 2 වනදා දක්වා දැනට රක්ෂිත බන්ධනාගාර ගත කර සිටිනවා.\nමේ අතර තිළිණි ප්‍රියමාලි සමඟ ගනුදෙනු කළ නිළියක්, නිවේදිකාවක් ඇතුළු 06 දෙනෙකු අපරාධ පරීක්ෂණ දෙපාර්තමේන්තුව වෙත කැඳවා තිබෙනවා.\nඒ අනුව ඉන් දෙදෙනෙකුගෙන්ම මේ වන විටත් ප්‍රකාශ සටහන් කරගෙන ඇති බවයි අපරාධ පරීක්ෂණ දෙපාර්තමේන්තුව සඳහන් කළේ.",
       "URL": "https://www.hirunews.lk/318899/ජංගම-දුරකථන-අරන්-වංචාවක්-කළ-සිද්ධියකටත්-තිළිණි-ප්‍රියමාලිට-තවත්-නඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=777"
}