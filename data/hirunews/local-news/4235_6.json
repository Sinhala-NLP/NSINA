{
       "Source": "hirunews",
       "Timestamp": "Saturday, 04 November 2017 - 19:54",
       "Headline": "සයිටම් ගැටලුවට ස්ථිර විසඳුමක් අවශ්‍ය බව නාපානේ හිමියන් කියයි",
       "News Content": "සයිටම් ගැටලුවට ස්ථිර විසදුමක් ලබාදීමට සෞඛ්‍ය අමාත්‍ය රාජිත සේනාරත්නට නොහැකි නම් ඔහු සිය ධුරයෙන් ඉවත් විය යුතු බව රාමඤ්ඤ නිකායේ මහානායක අතිපූජ්‍ය නාපානේ පේමසිරි හිමියන් පවසනවා.\nඋන්වහන්සේ මේ බව කියා සිටියේ අද (04) රජයේ විශ්වවිද්‍යාල වෛද්‍ය පීඨවල සිසුන්ගේ දෙමාපියන්, මහානාහිමියන් බැහැදුටු අවස්ථාවේදීයි.\nමේ අතර, අන්තර් විශ්වවිද්‍යාල ශිෂ්‍ය බල මණ්ඩලය අද පස්වරුවේ කොළඹදී මාධ්‍ය හමුවක් කැදවා තිබුණා.\nඑහිදී අදහස් දැක්වූ එහි කැදවුම්කරු ළහිරු වීරසේකර කියා සිටියේ විහිළු සැපයීම වෙනුවට සයිටම් ආයතනය අහෝසි කිරීමට කටයුතු කරන ලෙසයි.\nසයිටම් ගැටලුව සම්බන්ධයෙන් අද පෙරවරුවේ මාතලේ නගරයේදී ද ශිෂ්‍ය සංගම් කිහිපයක් අත්පත්‍රිකා බෙදා හැරීමේ ව්‍යාපාරයක නිරත වුණා.\nඑසේම, ඊයේ රාත්‍රියේදී සයිටම් ආයතනය සම්බන්ධයෙන් රජය ලබාදුන් තීරණයට විරෝධය පළ කරමින් වෛද්‍ය පීඨ සිසුන් කොළඹ විශ්වවිද්‍යාලයේ සිට ලිප්ටන් වටරවුම දක්වා පන්දම් රැගෙන විරෝධතාවක නිරත වීම ද විශේෂත්වයක්.",
       "URL": "https://www.hirunews.lk/175274/සයිටම්-ගැටලුවට-ස්ථිර-විසඳුමක්-අවශ්‍ය-බව-නාපානේ-හිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4235"
}