{
       "Source": "hirunews",
       "Timestamp": "Wednesday, 28 February 2018 - 14:14",
       "Headline": "update : ගොවි විරෝධතාවක් විසුරුවන්න කඳුළු ගෑස් සහ ජල ප්‍රහාර - 45 ක් අත්අඩංගුවට",
       "News Content": "රාජාංගනය ජලාශයේ ජලය විදේශ සමාගමකට විකිණීමේ සූදානමක් ඇති බව පවසමින්  තඹුත්තේගම නගරයේ පැවති ගොවි විරෝධතාවක් විසුරුවා හැරීමට පොලීසිය අද ජල සහ කදුළු ගෑස් ප්‍රහාරයක් එල්ල කළා.\nරාජාංගනය ඒකාබද්ධ ගොවි සංවිධානය අද දහවල් මෙම විරෝධතා පා ගමන ආරම්භ කළේ අනුරාධපුර - කුරුණෑගල ප්‍රධාන මාර්ගයේ කලාඔය පාළම අසලින්.\nපසුව ගොවීන් පා ගමනින් තඹුත්තේගම - පොලිස් හන්දියට පැමිණි අතර, එම අවස්ථාවේදී පොලීසියේද මැදිහත්වීමෙන් තඹුත්තේගම ප්‍රාදේශීය ලේකම් තුමිය පැමිණ ගොවි සංවිධානයේ නියෝජිතයින් පස්දෙනෙකු ගැටළුව පිළිබඳව සාකච්ඡා කිරීම සඳහා ඇගේ කාර්යාලයට කැඳවාගෙන ගියා.\nකෙසේ වෙතත් පා ගමනට එක්ව සිටි අනෙක් ගොවීන් ඔවුන් යළි එම ස්ථානයට පැමිණෙන තුරු තඹුත්තේගම නගරයට පිවිසෙන මාර්ගය අවහිර කරනු ලැබුවා.\nඑහිදී පොලීසිය ඔවුන් මාර්ගයෙන් ඉවත් කිරීමට කටයුතු කිරීමට මැදිහත්වන විට පිරිස ඊට විරෝධය පළ කිරීමත් සමගයි පොලීසිය ජල ප්‍රහාර එල්ල කරනු ලැබුවේ.\nඑහිදී ඇතිවූයේ දැඩි උණුසුම්කාරී තත්ත්වයක්.\nපොලීසිය ජල ප්‍රහාර එල්ල කිරීම සමඟ විරෝධතාවට එක්ව සිටි ගොවීන් පොලීසියට සහ පොලිස් නිලධාරීන් පැමිණි රථ වාහනවලට ගල් මුල් ප්‍රහාර එල්ල කර තිබෙනවා.\nඑලෙස ගල් මුල් ප්‍රහාර එල්ල කිරීම නිසා පොලීසිය ඔවුන් විසුරුවා හැරීමට කඳුළු ගෑස් ප්‍රහාරයක්ද එල්ල කළ බවයි අප වාර්තාකරු සඳහන් කළේ.\nමේ වනවිට ඇතිවූ කළහකාරී සිද්ධියෙන් පොලිස් නිලධාරීන් 4 දෙනෙකු තුවාල ලබා තිබෙනවා.\nඑමෙන්ම විරෝධතාවට එක්ව සිටි ගොවීන් පස්දෙනෙකුද තුවාල ලබා තඹුත්තේගම මූලික රෝහලට ඇතුළත් කර ඇති අතර, ඔවුන්ගෙන් 4 දෙනෙකු ශල්‍යකර්මයකට ලක් කළබවයි රෝහල් ප්‍රකාශකයෙකු සඳහන් කළේ.\nසිද්ධිය සම්බන්ධයෙන් කාන්තාවන් පස්දෙනෙකු ඇතුලූ පුද්ගලයින් 45 දෙනෙකු අත්අඩංගුවට ගෙන තිබෙනවා.\nupdate : Wednesday, 28 February 2018 - 14.54\n-------------------------------------------------------------------\nතඹුත්තේගම නගරයේ පැවැත්වෙන විරෝධතාවක් විසුරුවා හැරීමට පොලීසිය මීට ටික වේලාවකට පෙර ජල සහ කදුළු ගෑස් ප්‍රහාරයක් එල්ල කළා.\nරාජාංගනය ජලාශයේ ජලය උපයෝගි කරගෙන අනුරාධපුරයේ ප්‍රදේශ කිහිපයකට ජලය බෙදා හැරීම සදහා ආරම්භ කිරීමට නියමිත ජල ව්‍යාපෘතියකට එරෙහිවයි මෙම විරෝධතාවය පැවැත්වෙන්නේ.\nවිරෝධතාවය හේතුවෙන් අනුරාධපුර - පාදෙණිය මාර්ගය ද තඹුත්තේගම නගරයෙන් අවහිර වී තිබෙනවා.\nවිරෝධතාකරුවන් තඹුත්තේගම පොලීසියට ද ගල් ප්‍රහාරයක් එල්ල කළ බවයි හිරු වාර්තාකරු කියා සිටියේ.",
       "URL": "https://www.hirunews.lk/184744/update-ගොවි-විරෝධතාවක්-විසුරුවන්න-කඳුළු-ගෑස්-සහ-ජල-ප්‍රහාර-45-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4059"
}