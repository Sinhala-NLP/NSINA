{
       "Source": "hirunews",
       "Timestamp": "Wednesday, 19 October 2022 - 7:57",
       "Headline": "සුරාබදු කොමසාරිස් ජනරාල්වරයා හා මහරගම ප්‍රාදේශීය ලේකම්වරියට රීට් ආඥාවක්",
       "News Content": "වෙනත් ප්‍රදේශයක පිහිටා තිබූ සුරාබදු අලෙවිසැලක් මහරගම - පිලියන්දල මාර්ගයේ අංක 199 දරණ ස්ථානයේ ස්ථාපිත කිරීමට අවසර ලබාදීම වළක්වාලමින් අභියාචනාධිකරණය සුරාබදු කොමසාරිස් ජනරාල්වරයා හා මහරගම ප්‍රාදේශීය ලේකම්වරිය වෙත රීට් ආඥාවක් නිකුත් කළා.\nඒ, මහරගම ප්‍රාදේශීය ශාසනාරක්ෂක බල මණ්ඩලයෙ ලේඛකාධිකාරි පූජ්‍ය කිතලගම හේමසාරි හිමියන් ප්‍රමුඛ මහා සංඝරත්නය විසින් ගොනු කළ පෙත්සමක් ඊයේ (18) සලකා බැලීමෙන් අනතුරුව යි.\nඑහි දී සෝභිත රාජකරුණා හා ධම්මික ‌‌ගනේපොල යන විනිසුරු මඩුල්ල, නුගේගොඩ ඇඹුල්දෙණිය - මාදිවෙල පාරේ පදිංචිකරුවෙකුට අදාළ අවසරය ලබාදීම වළක්වාලමින් එම රීට් ආඥාව නිකුත් කර තිබුණා.\nමේ අතර, ලංකා දුම්කොළ සමාගමට එරෙහිව පවතින නඩුවක් ඉල්ලා අස්කර ගැනීමට නීතිපතිවරයා අධිකරණයෙන් කළ ඉල්ලීමක් අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු නාලක ජයසූරිය තරයේ ප්‍රතික්ෂේප කර තිබෙනවා.\nඑහි දී ප්‍රධාන මහේස්ත්‍රාත්වරයා දැනුම් දී ඇත්තේ පැමිණිල්ල විසින්ම එම නඩුව ඉල්ලා අස්කර ගැනීම සම්බන්ධයෙන් ඉදිරිපත් කරන කරුණු පිළිබඳ අධිකරණය සෑහීමකට පත් නොවන බවයි.\nඅදාළ නඩුව අනුරාධපුර මහේස්ත්‍රාත් අධිකරණය හමුවේ ගොනු කර තිබුණේ මහජන සෞඛ්‍ය පරීක්ෂකවරයෙකු විසින්.\nඒ රූපමය සෞඛ්‍ය අවවාද නොයෙදූ දුම්වැටි පැකට් අඩංගු කාඩ්බෝඩ් පෙට්ටි මත සෞඛ්‍ය අවවාද පැහැදිලිව මුද්‍රණය නො කිරීම දුම්වැටි පැකට් අඩංගු කාඩ්බොඩ් පෙට්ටි දුම්කොළ නිෂ්පාදනයේ අඩංගු තාර සහ නිකොටින් ප්‍රමාණය දැක්වෙන ලේබල් හෝ ප්‍රකාශයක් පැහැදිලිව මුද්‍රණය කර නොතිබීම යන චෝදනා යටතේ යි.",
       "URL": "https://www.hirunews.lk/318234/සුරාබදු-කොමසාරිස්-ජනරාල්වරයා-හා-මහරගම-ප්‍රාදේශීය-ලේකම්වරියට-රීට්-ආඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=793"
}