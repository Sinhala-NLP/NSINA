{
       "Source": "hirunews",
       "Timestamp": "Tuesday, 04 July 2017 - 20:03",
       "Headline": "උමා ඔය ගැන ඇමති අමරවීරගෙන් නිවේදනයක්",
       "News Content": "බණ්ඩාරවෙල සහ ඒ අවට ජනතාව ඔවුන් පදිංචි ගම්බිම්වල තවදුරටත් රැඳී සිටීම ඔවුනගේ ජීවිතවලට දැඩි අවදානමක් බව උමා ඔය ඇමති අනු කමිටුවේ සාමාජික අමාත්‍ය මහින්ද අමරවීර මහතා පවසනවා.\nනිවේදනයක් නිකුත් කරමින් ඔහු පෙන්වා දෙන්නේ මෙම ගැටලුවට වහා විසදුම් ලබාදිය යුතු බවයි.\nමහින්ද අමරවීර මහතාගේ අත්සනින් යුතුව නිකුත් කර ඇති මෙම නිවේදනයෙන් ඔහු පෙන්වා දෙන ප්‍රධානම අනතුර වන්නේ නායයෑමේ අවදානමයි.\nපසුගිය දිනවල දකුණට ඇද හැලුණු ආකාරයේ වර්ෂාපතනයක් බණ්ඩාරවෙලට ඇද හැලුණහොත් අත්වන ඉරණම අමුතුවෙන් පැහැදිලි කළ යුතු නැතැයි පෙන්වා දෙන මහින්ද අමරවීර මහතා පවසන්නේ ප්‍රදේශයේ ජනතාව වහාම වෙනත් ස්ථානවල පදිංචි කළ යුතු බවයි.\nපීඩාවට පත් ජනතාව යළි කොළඹට කැඳවා මේ පිළිබද සාකච්ඡාවක් කිරීමට බලාපොරොත්තු වන බවද අදාළ නිවේදනයේ දැක්වෙනවා.\nමේ අතර, ඔහු වැඩිදුරටත් පෙන්වා දෙන්නේ ජනතා ගැටලුව තමන්ගේ මනාප ගොඩ වැඩි කර ගැනීම සදහා කිසිම් දේශපාලනඥයෙක් උත්සාහ දරන්නේ නම් ජනතා කෝපය ඔහු වෙත එල්ල විය යුතු බවයි.\nඅගතියට පත් ජනතාවගේ ගැටලු විසදීමට තිබූ කදිම අවස්ථාවක් සමන්ත විද්‍යාරත්න මහතාගේ මැදිහත් වීම හරහා අහිමි වී යෑම සම්බන්ධයෙන් තමන් කනගාටුව පළ කරන බවද මහින්ද අමරවීර මහතා පවසනවා.\nමහින්ද අමරවීර මහතා මෙම නිවේදනය නිකුත් කරනු ලැබුවේ ඊයේ ඔහු බණ්ඩාරවෙල ප්‍රදේශ කිහිපයක කළ සංචාරය ද පසුබිම් කර ගනිමින්.\nමේ අතර මන්ත්‍රී සමන්ත විද්‍යාරත්න සහ චමින්ද විජේසිරි යන මහත්වරුන් ද මෙම ගැටලුව සම්බන්ධයෙන් අදහස් පළ කළා.",
       "URL": "https://www.hirunews.lk/165093/උමා-ඔය-ගැන-ඇමති-අමරවීරගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4438"
}