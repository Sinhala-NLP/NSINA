{
       "Source": "hirunews",
       "Timestamp": "Wednesday, 20 November 2019 - 19:49",
       "Headline": "පාන් මිල තාවකාලිකව රුපියල් 5කින් ඉහළට",
       "News Content": "තිරිඟු පිටි මිල ඉහළ යාම සම්බන්ධයෙන් විසඳුමක් ලැබෙන තුරු අද මධ්‍යම රාත්‍රියේ සිට පාන් මිල තාවකාලිකව රුපියල් 5 කින් ඉහළ දමන බව සමස්ත ලංකා බේකරි හිමියන්ගේ සංගමය පවසනවා.\nඑහි සභාපති එන්.කේ. ජයවර්ධන මාධ්‍ය වෙත අදහස් දක්වමින් කියා සිටියේ නව ආණ්ඩුව පිහිටුවා විසඳුමක් ලැබෙනතුරු පමණක් පාන් මිල පමණක් ඉහළ දමන අතර, අනෙකුත් බේකරි නිෂ්පාදනවල මිල ඉහළ නොදමන බවයි.\nමේ අතර කර්මාන්ත හා වාණිජ කටයුතු අමාත්‍යංශය, පී‍්‍රමා සහ සෙරන්ඩිබ් සමාගම් තිරිගු පිටි මිල ඉහළ දැමිමට කටයුතු කිරිම හේතුවෙන් වෙනත් පාර්ශවයන්ට තිරිගු පිටි ආනයනන කිරිමට අවසර ලබා දී තිබෙනවා.\nඑහි ප්‍රකාශකයෙකු කියා සිටියේ අදාළ සමාගම් පිටි මිල විටින් විට ඉහළ දැමීම නිසා තම කර්මාන්තය සිදු කර ගෙන යාමට නොහැකි බවට බේකරි හිමියන් කළ පැමිණිලි වලට අනුව මෙම තීරණය ගත් බවයි.\nතිරිගු පිටි කිලෝවක මිල රුපියල් 8 කින් ඉහළ දැමීමට පසුගියදා අදාළ සමාගම් පියවර ගනු ලැබුවා.\nමෙම තත්ත්වයට පිලියමක් ලෙස තිරිගු පිටි ආනයනය කිරීමේදී දැනට පවතින රුපියල් 37.50 බද්ද රුපියල් 15 සහ 20 අතර මිලකට අඩු කරන ලෙසට  කර්මාන්ත හා වාණිජ කටයුතු අමාත්‍යංශය භාණ්ඩාගාරයෙන් ඉල්ලිමක් ද කර තිබෙනවා.",
       "URL": "https://www.hirunews.lk/228655/පාන්-මිල-තාවකාලිකව-රුපියල්-5කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3039"
}