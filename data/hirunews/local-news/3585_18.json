{
       "Source": "hirunews",
       "Timestamp": "Thursday, 27 December 2018 - 16:15",
       "Headline": "ඩෙංගු මර්ධනයට සුදානම් වන්න - ඇමති රාජිත නිලධාරීන්ට උපදෙස් දෙයි",
       "News Content": "පවතින ඊසාන දිග මෝසම් වැසි හේතුවෙන් ඩෙංගු මදුරු ව්‍යාප්තිය වැඩි විය හැකි අතර එම තත්වය පාලනය කිරීම සඳහා කඩිනම් ක්‍රියාමාර්ග ගන්නා ලෙස අමාත්‍ය රාජිත සේනාරත්න නිලධාරීන්ට උපදෙස් ලබා දී තිබෙනවා.\nනාරාහේන්පිට ජාතික රුධිර පාරවිලයන මධ්‍යස්ථානයේ අද (27) පැවැති සාකච්ඡාවකදියි අමාත්‍යවරයා මේ බව පෙන්වා දී ඇත්තේ.\nමෙම වසරේ ගත වූ කාලය තුල ඩෙංගු රෝගීන් 49,132 ක් වාර්තා වී තිබෙනවා.\nවැඩිම රෝගීන් වාර්තා වී ඇත්තේ ජනවාරි මාසයේ වන අතර එම සංඛ්‍යාව 7278 ක්.\nදෙසැම්බර් මාසයේදී රෝගීන් 3127 ක් වාර්තා වී තිබෙනවා.\nඊසාන දිග මෝසම් වැසි මේ පවතින න බැවින් දෛනිකව ධුමායන කටයුතු සිදු කිරීමට නියමිත අතර ඒ සඳහා ඩෙංගු මර්දන ක්ෂේත්‍ර නිලධාරීන් 1500ක් යොදවා ඇති බවයි සෞඛ්‍ය අමාත්‍යාංශය සඳහන් කළේ.\nමෙහිදී මදුරු කීටයින් බහුලව සොයා ගන්නා ඉදිකිරීම් කළාපවලට එරෙහිව නීතිය ක්‍රියාත්මක කිරිමට ද නියමිතයි.\nමේ අතර පාසල් නිවාඩු කාලය වෙනුවෙන් වසා දමා තිබූ පාසල් විවෘත කිරිමට පෙර ලබන 29,30 සහ 31 යන තෙදින පුරා පිරිසිදු කිරීමේ කටයුතු සිදු කිරීමට ද සෞඛ්‍ය අමාත්‍යාංශය සහ අධ්‍යාපන අමාත්‍යාංශය කටයුතු යොදා තිබෙනවා.",
       "URL": "https://www.hirunews.lk/206922/ඩෙංගු-මර්ධනයට-සුදානම්-වන්න-ඇමති-රාජිත-නිලධාරීන්ට-උපදෙස්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3585"
}