{
       "Source": "hirunews",
       "Timestamp": "Friday, 16 December 2022 - 18:48",
       "Headline": "ඇඩිලේඩ් ස්ට්‍රයිකර්ස් පන්දුවාර 20 ක්‍රිකට් වාර්තා පොත අලුත් කරයි",
       "News Content": "කණ්ඩායමක් ඉදිරියේ සතු නොවිය යුතු අවමන්සහගත වාර්තාවකට සිය නම ලබා දෙන්නට සිඩ්නි තන්ඩර් කණ්ඩායමට අද (16) සිදු වුණා.\nඒ බිග් බෑශ් තරගාවලියේ ඇඩිලේඩ් ස්ට්‍රයිකර්ස් කණ්ඩායම සමග පැවති පන්දුවාර විස්ස තරගයේ දී යි.\nසිඩ්නි ශෝ ග්‍රවුන්ඩ් පිටියේ දී අද පැවති මෙම තරගය නිමා වූයේ ඇඩිලේඩ් ස්ට්‍රයිකර්ස් කණ්ඩායමට ලකුණු 124ක ජයග්‍රහණයක් අත්කර දෙමින්.\nමෙම තරගයේ විශේෂත්වය වන්නේ මෙහි දී සිඩ්නි තන්ඩර් කණ්ඩායම පන්දු 35 තුළ දී ලකුණු පහළොවකට දැවී යාමයි.\nමේ තරගයේ කාසියේ වාසිය දිනා පළමුවෙන් පන්දුවට පහරදුන් ඇඩිලේඩ් ස්ට්‍රයිකර්ස් කණ්ඩායම සිය පන්දු වාර 20 තුළදී කඩුලු 9කට ලකුණු 139ක් රැස්කර ගත්තා.\nඒ ඉනිම තුළ ක්‍රිස් ලින් ලබාගත් ළකුනු 36, ක් හා කොලින් ඩි ග්‍රෑන්ඩ්හෝම් ලබා ගත් ලකුණු 33ක් අන්ත‍ර්ගත වී තිබුනා.\nලකුණු 140ක ජයග්‍රාහි ඉලක්කයක් හඹා යෑම සඳහා පිටියට පිවිසි සිඩ්නි තන්ඩර් කණ්ඩායමට පිටියේ රැඳී සිටීමට හැකි වූයේ පන්දු ඕවර 5.5ක් නිමාවන තුරු පමණයි.\nඇඩිලේඩ් ස්ට්‍රයිකර්ස් වේග පන්දු යවන්නන් වන හෙන්රි තෝන්ටන් ලකුණු 3කට කඩුලු 5ක් ද වෙස් ඒගාර් ලකුණු 6කට කඩුලු 4ක් ද ලබා ගනිමින් සිය කණ්ඩායම ඓතිහාසික වාර්තාගත ජයග්‍රහණයක් කරා කැඳවා යන්නට සමත් වුණා.\nඒ පිරිමි 20-20 ක්‍රිකට් ඉතිහාසයේ අඩුම ලකුණු සංඛ්‍යාවට කණ්ඩායමක් දවා ගැනීමට දායක වූ පන්දු යවන්නන් දෙපල විලසින්.\nමේ දෙදෙනා ගේ පන්දු යැවීම හමුවේ සිඩ්නි තන්ඩර් කණ්ඩායම ලකුණු 15 කට දැවී ගියා.\nපන්දු 35කට සීමා වූ සිඩ්නි කණ්ඩායමේ වැඩිම ලකුණු ලාභියා වූයේ බ්‍රැන්ඩන් ඩොගෙට්.\nඔහු පන්දු 2කට මුහුණ දෙමින් එක් හතරේ පහරක් එල්ල කර තිබුනා.\nඑය සිඩ්නි ඉනිමේ වාර්තා වූ එකම හතරේ පහර වීමද විශේෂත්වයක්.\nමීට අමතරව සිඩ්නි තන්ඩර් ඉනිම තුළ ලකුණු නොලබා දැවී ගිය ක්‍රීඩකයින් පස් දෙනෙකු සිටි අතර එංගලන්ත ප්‍රහාරාත්මක පිතිකරුවෙකු වන ඇලෙක්ස් හේල්ස් ද ඒ අතර සිටීම විශේෂත්වයක්.",
       "URL": "https://www.hirunews.lk/322836/ඇඩිලේඩ්-ස්ට්‍රයිකර්ස්-පන්දුවාර-20-ක්‍රිකට්-වාර්තා-පොත-අලුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=662"
}