{
       "Source": "hirunews",
       "Timestamp": "Saturday, 11 December 2021 - 12:39",
       "Headline": "ශ්‍රී ලාංකිකයන් දෙදෙනෙකුට ඇමරිකාවෙන් තහංචි",
       "News Content": "ඇමරිකා එක්සත් ජනපදය විසින් මානව හිමිකම් උල්ලංඝනය කිරීම සම්බන්ධයෙන් ශ්‍රී ලාංකිකයන් දෙදෙනෙකුට ද එරටට ඇතුළු වීම තහනම් කර තිබෙනවා.\nශ්‍රී ලංකා නාවික හමුදාවේ බුද්ධි අංශ නිලධාරියෙකු වූ චන්දන හෙට්ටිආරච්චි සහ ශ්‍රී ලංකා යුද හමුදාවේ හිටපු මාණ්ඩලික සැරයන්වරයෙකු වූ සුනිල් රත්නායක ඔවුන් දෙදෙනායි.\n2008 - 2009 කාලය තුළ ත්‍රිකුණාමලයේ ළමයින් 11 දෙනෙකු අතුරුදන් වීමේ සිද්ධිය සම්බන්ධයෙන් අවම වශයෙන් අටදෙනෙකුට නිදහස සඳහා ඇති අයිතිය බරපතළ ලෙස උල්ලංඝනය කළ බවට යි චන්දන හෙට්ටිආරච්චිට එම තහනම පනවා ඇත්තේ.\n2000 වසරේ දෙසැම්බර් මාසයේ දෙමළ ගම්වාසීන් අටදෙනෙකු අධිකරණ නඩු විභාගයකට ලක් නොකර ඝාතනය කිරීම යන බරපතළ මානව හිමිකම් උල්ලංඝනය සඳහා සම්බන්ධ වීම හේතුවෙන් සුනිල් රත්නායකට එම තහනම පැන වූ බව එක්සත් ජනපද රාජ්‍ය දෙපාර්තමේන්තුව සඳහන් කළා.\n2021 ලෝක මානව හිමිකම් දිනය නිමිති කරගෙන ඔවුන් දෙදෙනාට මෙන්ම චීන සහ බෙලරුස් රාජ්‍යයන්හි තවත් 10 දෙනෙකුට සහ ඔවුන්ගේ පවුල්වල ආසන්තම සාමාජිකයන්ට මේ අනුව ඇමරිකා එක්සත් ජනපදයට ඇතුළු වීම තහනම් කෙරෙනවා.\nමානව හිමිකම් තත්ත්වය සැලකිල්ලට ගනිමින් එක්සත් ජනපදය, චීනය, මියන්මාරය, උතුරු කොරියාවට නව සම්බාධක පෙළක් පැනවීමට ද තීරණය කළ අතර, චීනයේ සෙන්සේ ටයිම් රොබෝ තාක්ෂණ සමාගම ආයෝජන අසාදු ලැයිස්තුවට ඇතුළත් කිරීමට ද පියවර ගනු ලැබුවා.",
       "URL": "https://www.hirunews.lk/290677/ශ්‍රී-ලාංකිකයන්-දෙදෙනෙකුට-ඇමරිකාවෙන්-තහංචි",
       "Category": "Local News",
       "Parent URL": "https://www.hirunews.lk/local-news.php?pageID=1502"
}