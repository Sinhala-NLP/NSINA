{
       "Source": "hirunews",
       "Timestamp": "Wednesday, 28 September 2016 - 19:31",
       "Headline": "වැලි ජාවාරම්කරුවන්ගෙන් ගම්වාසීන්ට තර්ජන",
       "News Content": "මහියංගණ - වේරගංතොට වැලි ජාවාරම පිළිබඳව මාධ්‍යයට අදහස් දැක්වූ පුද්ගලයෙකුගේ ගඩොල් වැඩබිමකට ඊයේ රාත්‍රි කිසියම් පිරිසක් ගිනි තබා විනාශ කර  තිබෙනවා.\nඅප වාර්තාකරු පැවසුවේ වැලි ජාවාරම්කරුවන්ගේ ජීවිත තර්ජන හේතුවෙන් මේ වනවිට තවත් පුද්ගලයන් කිහිප දෙනෙකු අදාළ ගම් ප්‍රදේශ අතහැර ගොස් ඇති බවයි.\nනීති විරෝධී වැලි ගොඩදැමීම හේතුවෙන් මහියංගනය - වේරගංතොට පාලම දැඩි අවධානමකට ලක්ව ඇති අයුරු හිරු ප්‍රවෘත්ති හරහා අපි මුල් වරට හෙළි කළේ පසුගිය 21 වැනිදායි.\nට්‍රැක්ටර් හා බැකෝ යන්ත්‍ර භාවිතයෙන් වැලි ගොඩදැමීම තහනම් වුවත් එම බලපත්‍ර නීති අමු අමුවේ උල්ලංඝනය කරමින් ප්‍රසිද්ධියේ මහවැලි ගගේ මෙම ජාවාරම සිදුකරන ආකාරය අප දර්ශන සාක්ෂි සහිතව පෙන්වා දුන්නා.\nමේ හේතුවෙන් ගං පත්ල පෙර තිබූ මට්ටමට වඩා අඩි 40 ක පමණ හෑරී ඇති බවට ගම්වාසීන් අදහස් පළකළේ නීතිය ක්‍රියාත්මක කළ යුතු බලධාරීන්ගේ දෑස් මේ දෙස යොමු කරවීම සදහායි.\nඑහෙත්, එම ප්‍රවෘත්තිය අසත්‍ය බවට චෝදනා කරමින් ඊයේ වැලි ජාවාරම්කරුවන් පිරිසක් හසලක පොලිසියට පෙත්සමක් ඉදිරිපත්කර තිබුණා.\nඑම පෙත්සම විභාග කිරීම සදහා ඊයේ අප ප්‍රාදේශීය මාධ්‍යවේදියාට හසලක පොලිසියට කැඳවීමක් ලැබී තිබූ අතරල ඔහු තවත් මාධ්‍යවේදීන් පිරිසක් සමගයි.\nඑහිදී එක් මාධ්‍යවේදියෙකුට පමණක් පොලිස් ස්ථානයට ඇතුළු වීමට ඉඩ ලබාදුන් හසලක පොලිසිය වැලි ජාවාරම්කරුවන් සියලු දෙනා පෙත්සම විභාග කළ ස්ථානයේ රඳවා තබාගෙන තිබුණා.\nඑහිදී වැලි ජාවාරම්කරුවන් පොලිසිය තුළදී ද අප මාධ්‍යවේදියාට තර්ජනය කළා.\nමෙම තර්ජනයෙන් අනතුරුව ඊයේ රාත්‍රියේ වැලි ජාවාරම පිළිබඳව තොරතුරු ලබාදුන් පුද්ගලයෙකුගේ ගඩොල් වැඩබිමක් කිසියම් පිරිසක් විසින් ගිනි තබා විනාශ කර තිබෙනවා.\nගින්නෙන් එම වැඩබිමේ තිබූ සියලු දෑ දැවී අලුව ඇති බව එහි හිමිකරු පවසනවා.\nමේ අතර, මාධ්‍යයට අදහස් දැක්වූ තවත් ගම්වැසියන් පිරිසක් වැලි ජාවාරම්කරුවන්ගේ තර්ජන හේතුවෙන් මේ වනවිට හැරගොස් තිබෙනවා.\nකෙතරම් තර්ජන ගර්ජන පැමිණියත් අනවසර වැලි ජාවාරම් හේතුවෙන් අවධානමට ලක්ව ඇති වේරගම්තොට පාලම පිළිබඳව ඉදිරියේදීත් තොරතුරු ගෙන ඒමට හිරු ප්‍රවෘත්ති සූදානම්.",
       "URL": "https://www.hirunews.lk/144029/වැලි-ජාවාරම්කරුවන්ගෙන්-ගම්වාසීන්ට-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4859"
}