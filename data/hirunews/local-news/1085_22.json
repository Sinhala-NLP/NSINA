{
       "Source": "hirunews",
       "Timestamp": "Saturday, 18 June 2022 - 14:59",
       "Headline": "ඇමසන් වනයෙන් හමුවූ අස්ථි කොටස්වල අනන්‍යතාව හෙළිවෙයි",
       "News Content": "ඇමසන් වනාන්තරයෙන් හමුවූ මළ සිරුරු දෙකෙන් එකක අස්ථි කොටස් අතුරුදන් වූ එක්සත් රාජධානියේ මාධ්‍යවේදී ඩොම් ෆිලිප්ස්ගේ බව බ්‍රසීල පොලිසිය තහවුරු කර තිබෙනවා.\nඔවුන් පවසන්නේ දන්ත වෛද්‍ය වාර්තා මත මෙම හඳුනාගැනීම සිදුකළ බවයි.\nඅනෙක් දේහය දේශීය විශේෂඥ බෲනෝ පෙරෙයිරාගේ බවට විශ්වාස කෙරෙන අතර තවදුරටත් පරීක්ෂණ ක්‍රියාත්මකයි.\n57 හැවිරිදි ෆිලිප්ස් සහ 41 හැවිරිදි බෲනෝ අතුරුදන් වූයේ ජුනි 5 වැනිදා වන අතර මෙම සතිය මුලදී සැකකරුවෙකු මළ සිරුරු වළ දැමූ බවට පාපොච්චාරණය කර තිබුණා.\nපසුව එම සැකකරුගේ අනන්‍යතාව හෙළි කෙරුණු අතර ඔවුන්ගේ සිරුරු මිහිදන් කළ ස්ථානයට රැගෙන යාමට පෙර ඔහු දෙදෙනාම ඝාතනය කළ ආකාරය විස්තරාත්මකව පැහැදිලි කළ බවයි පොලිසිය පවසන්නේ.\nමෙම ඝාතන සම්බන්ධයෙන් සැකකරුගේ සොහොයුරා ද අත්අඩංගුවට ගෙන ඇති අතර ඔහු ඊට සම්බන්ධ නොමැති බවට ප්‍රකාශ කර ඇති අතර චෝදනා ද ප්‍රතික්ෂේප කරනවා.\nසිකුරාදා පොලිසිය නිවේදනය කළේ තුන්වන සැකකරුවෙක් ද අත්අඩංගුවට ගැනීමේ වරෙන්තුවක් නිකුත් කර ඇති බවයි. කෙසේවෙතත් එම සැකකරු සිටින ස්ථානය නිශ්චිතව නොදන්නා බව ඔවුන් ප්‍රකාශ කර තිබෙනවා.\nනීතිවිරෝධී මසුන් ඇල්ලීමේ යෙදී සිටින පුද්ගලයින් විසින් මෙම දෙදෙනාට පහර දුන් බව විශ්වාස කෙරෙන අතර ඊට වෙනත් බලවත් පුද්ගලයින්ගේ සම්බන්ධයක් ඇත් ද යන්න විමර්ශන සිදු කෙරෙනවා.\nමෙම කලාපයේ නීති විරෝධී මසුන් ඇල්ලීම සමඟ මත්ද්‍රව්‍ය ජාවාරම සහ සංවිධානාත්මක අපරාධ රැසක් ක්‍රියාත්මක වනවා.\nකෙසේවෙතත් බ්‍රසීල පොලිසිය පැවසුවේ සැකකරුවන් සංවිධානාත්මක අපරාධ කල්ලියක සාමාජිකයන් ලෙස ක්‍රියා කරන බවට විශ්වාස නොකරන බවයි.\nකණ්ඩායම් 20කට වැඩි ගණනක ආදිවාසීන් දහස් ගණනක් වාසය කරන බ්‍රසීලයේ බටහිර ප්‍රදේශයේ දුෂ්කර නිම්න කලාපයක දී මෙම දෙදෙනා අතුරුදහන් ව තිබුණා.\nබාහිර ලෝකයෙන් හුදෙකලා වී ජීවත් වන ආදිවාසී කණ්ඩායම්වලට මෙම ප්‍රදේශය රැකවරණ කලාපයක් බවයි විදෙස් මාධ්‍ය වාර්තා කළේ.\nප්‍රදේශයේ දුරස්ථභාවය සහ රජයේ අධීක්‍ෂණයක් නොමැතිකම හේතුවෙන් මෙම ප්‍රදේශය අපරාධ සඳහා තෝතැන්නක් වී ඇති බව විශේෂඥයන් පවසනවා.\nනීති විරෝධීව මසුන් අල්ලන පුද්ගලයන්, දඩයම්කරුවන්, අසල පේරු සහ කොලොම්බියාවෙන් කොකේන් ප්‍රවාහනය කරන පුද්ගලයන්නී, නීති විරෝධී රන් පතල්කරුවන්, දැව කපන්නන් සහ මත්ද්‍රව්‍ය ජාවාරම්කරුවන්ගේ ආක්‍රමණ ද මෙම ප්‍රදේශයේ බහුලව පවතිනවා.\nකොකේන් ප්‍රවාහනය කිරීම සඳහා ප්‍රදේශයේ ජල මාර්ග යොදා ගැනීමට මත්ද්‍රව්‍ය ජාවාරම් කල්ලි සටන් කරන බැවින් ප්‍රචණ්ඩත්වය ද වර්ධනය වී තිබෙනවා.\nමෙම දෙදෙනා අතුරුදහන් වීමට දින කිහිපයකට පෙර, ආදිවාසී කණ්ඩායම් පවසන්නේ නීති විරෝධී මසුන් ඇල්ලීමට එරෙහිව උද්ඝෝෂණය කිරීම නිසා පෙරේරා නැමැත්තාට තර්ජනය කළ බවයි. ඔහු පසුගිය කාලය තුළ දැව කපන්නන්, පතල්කරුවන් සහ නීති විරෝධී ධීවරයින් විසින් තර්ජනයට ලක් වූ බවට ද වාර්තා වනවා.",
       "URL": "https://www.hirunews.lk/307482/ඇමසන්-වනයෙන්-හමුවූ-අස්ථි-කොටස්වල-අනන්‍යතාව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1085"
}