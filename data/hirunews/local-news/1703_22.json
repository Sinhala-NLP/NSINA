{
       "Source": "hirunews",
       "Timestamp": "Wednesday, 08 September 2021 - 21:07",
       "Headline": "අවමංගල්‍ය සේවා ආයතනයක ඒකාධිකාරයක් නිසා මෘතදේහ ආදාහනය කිරීමේදී ජනතාවට අපහසුතා (වීඩියෝ)",
       "News Content": "අවමංගල්‍ය සේවා ආයතනයක ඒකාධිකාරයක් හේතුවෙන් මෘතදේහ ආදාහනය කිරීමේදී තමන් අපහසුතාවට පත්ව ඇති බව කුලියාපිටිය ප්‍රදේශයේ ජනතාව පවසනවා.\nඔවුන් චෝදනා කරන්නේ අදාළ අවමංගල්‍ය සේවා ආයතනය සිය තැරැව්කරුවන් යොදවා මෘතදේහ ආදාහන කටයුතු වෙනත් ආයතනවලට ලැබීමේ ඉඩකඩ අහුරන බවයි.\nකොවිඩ් 19 ආසාදිතව මියයන පුද්ගලයින්ගේ මෘතදේහ සෞඛ්‍ය මාර්ගෝපදේශ අනුව කඩිනමින් ආදාහනය කළ යුතු බවයි.\nඑවන් පසුබිමක කොවිඩ් ආසාදිතව මියයන පුද්ගලයින්ගේ මළ සිරුරු එක් අවමංගල්‍යය සේවාවකින් පමණක් ආදාහන කටයුතු සඳහා යොමු කිරීමේ ප්‍රවණතාවක් හේතුවෙන් කුලියාපිටිය ප්‍රදේශයේ ජනතාව දැඩි අපහසුතාවට පත්ව සිටිනවා.\nකුලියාපිටියට ඇති එකම ආදාහනාගාරය වන්නේ කුලියාපිටිය නගර සභාවට අයත් නාගරික පොදු සුසාන භූමියේ පිහිටි ආදාහනාගාරයයි.\nඑහි දිනකට සිව්වරක් ආදාහන කටයුතු සිදුකරනවා.\nජනතාව චෝදනා කරන්නේ පශ්චාත් මරණ පරීක්ෂණ කටයුතු සිදුවන අවස්ථාවේ පටන් අදාළ අවමංගල්‍යය සේවාව වෙත යොමුවී දේහය පිළිබඳ අවසාන කටයුතු කඩිනමින් සිදුකරගත හැකි බවට ඥාතීන්ට බලපෑම් එල්ලවන බවයි.\nජනතාව සඳහන් කරන්නේ චෝදනා එල්ලවන අවමංගල්‍යය සේවා ආයතනය හැර වෙනත් ආයතනයක් වෙත යොමුවුවහොත් අවසන්කටයුතු සිදුකර ගැනීමට දිගු කාලයක් බලා සිටීමට සිදුවන බවයි.\nකෙසේ වෙතත් චෝදනා එල්ලවන අවංමගල්‍ය සේවා ආයතනය සම්බන්ධයෙන් අප කුලියාපිටිය නගර සභාවේ සභාපති ලක්ෂ්මන් අධිකාරි මහතාගෙන් විමසීමක් කළා.",
       "URL": "https://www.hirunews.lk/281718/අවමංගල්‍ය-සේවා-ආයතනයක-ඒකාධිකාරයක්-නිසා-මෘතදේහ-ආදාහනය-කිරීමේදී-ජනතාවට-අපහසුතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1703"
}