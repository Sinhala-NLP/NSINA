{
       "Source": "hirunews",
       "Timestamp": "Tuesday, 06 July 2021 - 8:04",
       "Headline": "මාස දෙකකට පසු අඩුම ආසාදිතයන් ඊයේ - වර්ජනයෙන් කොරෝනා පරීක්ෂණවලටත් බාධා",
       "News Content": "ඊයේ මෙරටින් කොරෝනා ආසාදිතයින් 869 දෙනෙකු හඳුනාගැනුනා.\nඑය පසුගිය අප්‍රේල් 25 වනදායින් පසුව මෙරටින් දෛනිකව වාර්තාවූ අඩුම කොරෝනා රෝගීන් සංඛ්‍යාවයි. කෙසේ වෙතත් මෙලෙස ආසාදිතයන් වාර්තාවීම අඩුවීමට සෞඛ්‍ය වෘත්තිය සමිති මේ වනවිට ආරම්භ කර ඇති වර්ජනය හේතුවක් වී ඇති බව වාර්තාවනවා.\nනව ආසාදිතයන් 869 දෙනා සමඟින් මෙරටින් වාර්තාවන සමස්ත ආසාදිතයන් සංඛ්‍යාව දෙලක්ෂ හැට හයදහස් හාරසිය අනුනවයක්  දක්වා ඉහළ ගියා.\nඊයේ හඳුනාගැනුනු නව ආසාදිතයන්ගෙන් අටසිය දොළස් දෙනෙකු අලුත් අවුරුදු කොරෝනා පොකුරේ ආශ්‍රිතයන් වන අතර, විදේශයන් හි සිට පැමිණි 53 දෙනෙකුද ආසාදිතයන් ලෙස හඳුනාගැනුනා.\nඒ අනුව තවදුරටත් ආසාදිතයන් 28,321 දෙනෙකු රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව දෙලක්ෂ  තිස් දහස් නවසිය හතලිස් දෙකක්.\nඑමෙන්ම පසුගිය 4 වනදා සෞඛ්‍ය සේවා අධ්‍යක්ෂ ජනරාල්වරයා විසින් තහවුරු කර, ඊයේ වාර්තා කළ මරණ 32 ත් සමඟ මෙරට සමස්ත මරණ සංඛ්‍යාව 3,268 ක් දක්වා ඉහළ ගියා.\nමේ අතර යාපනය, මාතර සහ කළුතර දිස්ත්‍රික්කවල ග්‍රාමනිලධාරී වසම් 4 ක් අද උදෑසන සිට හුදෙකලා කර තිබෙනවා.\nයුද හමුදාපති ජෙනරාල් ශවේන්ද්‍ර සිල්වා ප්‍රකාශ කළේ යාපනය දිස්ත්‍රික්කයේ කයිට්ස් පොලිස් බල ප්‍රදේශයේ නාරාන්තනෙයි වයඹ, මාතර දිස්ත්‍රික්කයේ මාතර පොලිස් බල ප්‍රදේශයේ උයන්වත්ත සහ උයන්වත්ත උතුර යන ග්‍රාම නිලධාරී වසම් මෙලෙස හුදෙකලා කර ඇති බවයි.\nඊට  අමතරව කළුතර දිස්ත්‍රික්කයේ දොඩන්ගොඩ පොලිස් බල ප්‍රදේශයේ පුහාඹුගොඩ නැගෙනහිර වසමේ මලබඩවත්ත කොටස හුදෙකලා කර තිබෙනවා.\nකෙසේ වෙතත් මඩකලපුව දිස්ත්‍රික්කයේ එරාවුර් පොලිස් බල ප්‍රදේශයේ එරාවුර් ග්‍රාම නිලධාරී වසම හුදෙකලා භාවයෙන් ඉවත්කර තිබෙනවා.\nමේ අතර කොරෝනා වසංගතය නිසා ඔන්ලයින් ක්‍රම හරහා පාසල් දූ දරුවන්ට අධ්‍යාපනය ලබාදීමේදී මතුව ඇති ප්‍රයෝගික ගැටළු සඳහා පිළියමක් ලෙස රට පුරා සම්පත් මධ්‍යස්ථාන 2096ක් විවෘත කර තිබෙනවා.\nඊයේ සිට එම මධ්‍යස්ථාන විවෘතව පවතින අතර එහි සමාරම්භක අවස්ථාව අධ්‍යාපන අමාත්‍ය මහාචාර්ය ජී.එල්. පීරිස්ගේ ප්‍රධානත්වයෙන් පැවැත්වුණේ මතුගම - දොඩම්පාපිටිය ප්‍රාථමික විද්‍යාලයේ සහ මතුගම ඕමන්ත ජනපද කණිෂ්ඨ විද්‍යාලයේදියි.\nඑමෙන්ම ඔන්ලයින් පහසුකම නොමැති පාසල් දරුවන්ට අධ්‍යාපන කටයුතු සිදුකිරීමට ආරම්භ කෙරුණු මධ්‍යස්ථානවලට ගුරුවරුන් පැමිණීමට මැලිකමක් දක්වන බව ගුරු සංගම් චෝදනා කරනවා.\nඊට හේතුව ලෙස ඔවුන් දක්වන්නේ ගුරුවරුන්ට මෙතෙක් කොරෝනා මර්දන එන්නත් නිසියාකාරව නොලැබීමයි.",
       "URL": "https://www.hirunews.lk/276195/මාස-දෙකකට-පසු-අඩුම-ආසාදිතයන්-ඊයේ-වර්ජනයෙන්-කොරෝනා-පරීක්ෂණවලටත්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1839"
}