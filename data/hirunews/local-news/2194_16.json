{
       "Source": "hirunews",
       "Timestamp": "Saturday, 23 January 2021 - 7:37",
       "Headline": "කොරෝනා සමාජගතවී නැතැයි කීම ප්‍රායෝගික නැහැ - රජයේ වෛද්‍යවරුන්ගේ සංගමය කියයි",
       "News Content": "දෛනිකව සිදුකරන පී.සී.ආර්. පරීක්ෂණවල ප්‍රතිඵල වාර්තා අනුව ආසාදිතයන් බවට හඳුනාගන්නා ප්‍රතිශතය සියයට 5.5 ක මට්ටමට පැමිණීම තුළ තවදුරටත් මෙරට තුළ වෛරසය සමාජගතවී නැතැයි ප්‍රකාශ කිරීම ප්‍රායෝගික නොවන බව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ ප්‍රකාශ කළා.\nමේ අතර, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණද පෙන්වා දෙන්නේ කොරෝනා වෛරසය පැතිරයන ආකාරය පිළිබඳ සත්‍ය තොරතුරු සැඟවීමකින් තොරව ප්‍රකාශ කිරීමෙන් මහජනතාවගේ සහයද වෛරසය පාලනය සඳහා ලබාගත හැකි බවයි.\nයම් පුද්ගලයෙකුගේ රෝග විනිශ්චය තුළ ඔහු වෛරසය පවතින රටකට හෝ ප්‍රදේශයකට යාමකින් තොරව වෛරසය ආසාදනය වී ඇත්නම් හෝ ආසාදිත පුද්ගලයෙකු සමඟ සම්බන්ධ වීමක් හෝ මූලාශ්‍රය සොයාගත නොහැකි නම් එය වෛරසය සමාජගතවීමක් බවට ලෝක සෞඛ්‍ය සංවිධානයේ නිර්නායක අනුව සළකනු ලබනවා.\nඑමෙන්ම විශාල පිරිසකට වෛරසය ආසාදිත අවස්ථාවක එහි ප්‍රභවය සොයාගත නොහැකි වූ විටද ප්‍රජා සම්ප්‍රේෂණයක් ලෙසයි සැළකෙන්නේ.",
       "URL": "https://www.hirunews.lk/260470/කොරෝනා-සමාජගතවී-නැතැයි-කීම-ප්‍රායෝගික-නැහැ-රජයේ-වෛද්‍යවරුන්ගේ-සංගමය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2194"
}