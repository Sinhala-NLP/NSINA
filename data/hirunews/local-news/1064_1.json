{
       "Source": "hirunews",
       "Timestamp": "Monday, 27 June 2022 - 21:34",
       "Headline": "මෙරට ගෑස් කැනීම් සිදු කිරීමට මාර්ග සිතියමක් (ඡායාරූප)",
       "News Content": "මෙරට භූමියේ අවශ්‍ය කැනීම් සිදු කර ගෑස් සහ බොරතෙල් ලබාගැනීම සඳහා සවිස්තරාත්මකව තොරතුරු ඇතුළත් කරන ලද මාර්ග සිතියමක් සකස් කරන ලෙස කෝපා කමිටුව විදුලි බල හා බලශක්ති අමාත්‍යාංශයේ නිලධාරීන්ට උපදෙස් ලබා දී තිබෙනවා.\nරජයේ ගිණුම් පිළිබඳ කාරක සභාව විසින් විදුලි බල හා බලශක්ති අමාත්‍යාංශයේ නිලධාරීන්ට මෙම උපදෙස් ලබාදුන්නේ කාරක සභාව එහි සභාපති වරයාගේ සභාපතිත්වයෙන් පසුගියදා පාර්ලිමේන්තුවේ දී රැස් වූ අවස්ථාවේදීයි.\nමෙහිදී ලංකාවේ සැලසුම් කොට ඇති ස්වභාවික වායු කැනීමේ ව්‍යාපෘති (LNG) පිළිබඳව සහ ඒ්වායේ වර්තමාන තත්ත්වය පිළිබඳ ඉදිරිපත් කිරීමක් අමාත්‍යාංශ නිලධාරීන් සිදු කළ අතර මෙම කැනීම් සඳහා විවිධ බාධාවන් පවතින බවද ඔවුන් පෙන්වා දුන්නා.\nමෙහිදී පැමිණ සිටි මන්ත්‍රීවරුන් විසින් මේ සඳහා සම්බන්ධවන පාර්ශ්වයන් පිළිබඳව විමසන ලද අතර මෙම කැනීම් සඳහා විදේශයන්හි උපදෙස් අවශ්‍ යවන්නේ දැ යි විමසා සිටියා.\nඑහි දී පැමිණ සිටි නිලධාරීන් පෙන්වා දුන්නේ කැණීම් සඳහා වෙනත් රජයන්ගෙන් උපදෙස් අවශ්‍ය නො වන බවයි.\nඑසේ නම් මෙම කැනීම් ඉක්මනින් සිදු කොට අවසන් විය යුතු බවත් එය රටේ අවශ්‍යතාවයක් බවත් එබැවින් මෙම කැනීම් සිදු කිරීමට මාර්ග සිතියමක් ඉක්මනින් සකස් කරන ලෙසත් කෝපා කමිටුව නිලධාරීන්ට උපදෙස් ලබාදුන්නා.",
       "URL": "https://www.hirunews.lk/308352/මෙරට-ගෑස්-කැනීම්-සිදු-කිරීමට-මාර්ග-සිතියමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1064"
}