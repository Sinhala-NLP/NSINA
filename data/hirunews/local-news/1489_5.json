{
       "Source": "hirunews",
       "Timestamp": "Thursday, 16 December 2021 - 19:19",
       "Headline": "කොටදෙණියාවේ අතුරුදන් වූ ළමයෙකුට තවත් මවක් අයිතිය කියයි (වීඩියෝ)",
       "News Content": "අතුරුදන් වූ කොටදෙණියාව - වත්තේමුල්ල - බාඳුරාගොඩ ප්‍රදේශයේ පදිංචි පාසල් ළමයින් දෙදෙනාගෙන් එක් දරුවෙකු තමන්ගේ බව පොල්ගහවෙල ප්‍රදේශයේ මවක් හිරු ප්‍රවෘත්ති අංශය අමතමින් අද ප්‍රකාශ කළා.\nමේ අතර, ළමයින් දෙදෙනා අතුරුදන්වීම සම්බන්ධයෙන් කඩිනම් පරීක්ෂණයක් ඉල්ලා ජාතික ළමා ආරක්ෂක අධිකාරිය අද පොලිස්පතිවරයා වෙත පැමිණිල්ලක් ඉදිරිපත් කර තිබෙනවා.\nඒ දරුවන් සොයා ගැනීම සඳහා වන පරීක්ෂණ කටයුතු අපරාධ පරීක්ෂණ දෙපාර්තමේන්තුවට හෝ ඊට අදාළ සුදුසු විමර්ශන ඒකකයක් වෙත යොමුකරන ලෙස ඉල්ලමින්.\nකොටදෙණියාව - වත්තේමුල්ල - බාඳුරාගොඩ ප්‍රදේශයේ පදිංචි මෙම ඥාති සොහොයුරු ළමයින් දෙදෙනා පසුගිය නොවැම්බර් මස 23 වනදා සිට අතුරුදන්ව සිටිනවා. ඔවුන් අවුරුදු 10 සහ 12 වයස්වල පසුවන්නන්.\nමෙවන්, පසුබිමක පොල්ගහවෙල ප්‍රදේශයේ පදිංචි මවක් හිරු ප්‍රවෘත්ති අංශය අමතමින් ප්‍රකාශ කළේ අතුරුදන්වී ඇති දරුවන් දෙදෙනාගෙන් එක් අයෙකු තමන්ගේ දරුවෙකු බවයි.\nමේ අතර මහනුවර ප්‍රදේශයේ බාලිකා විදුහලක අධ්‍යාපන ලබන සිසුවියක් පේරාදෙනිය කළු පාලම අසලින් මහවැලි ගඟට පැන අතුරුදන්වීමේ සිද්ධියකට අත්අඩංගුවට ගත් ඇගේ පෙම්වතා මේ මස 23 වනදා දක්වා යළි රක්ෂිත බන්ධනාගාර ගත කර තිබෙනවා.\nපසුගිය 9 වනදා මෙය සිදුව ඇති අතර, තරුණයා වෙනත් තරුණියකට යවන ලද කෙටි පණිවුඩයක් දැකීමෙන් පසු සිසුවිය මහවැලි ගඟට පැන අතුරුදන් වූ බවටයි තරුණයා පාපොච්චාරණය කර ඇත්තේ.",
       "URL": "https://www.hirunews.lk/291259/කොටදෙණියාවේ-අතුරුදන්-වූ-ළමයෙකුට-තවත්-මවක්-අයිතිය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1489"
}