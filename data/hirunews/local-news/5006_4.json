{
       "Source": "hirunews",
       "Timestamp": "Wednesday, 15 June 2016 - 8:03",
       "Headline": "සුමන්දිරන්ට ඇමරිකාවේදී විරෝධය",
       "News Content": "ඇමරිකානු කොංග්‍රසය සංවිධාන කර තිබූ විශේෂ සැසියක් සඳහා සහභාගිවී සිටින දෙමළ ජාතික සන්ධානයේ පාර්ලිමේන්තු මන්ත්‍රී එම් ඒ සුමන්දිරන්ට එරට දී විරෝධයක් එල්ල වුණා.\nවිදෙස් මාධ්‍ය වාර්තා සදහන් කළේ  ඔබාමා වෙනුවෙන් දෙමළ ජනතාව නැමති සංවිධානය විසින් මෙම විරෝධතාවය පළ කර ඇති බවයි.\nසහජීවනය සහ සංහිඳියාව පිළිබඳ ඇමරිකානු කොංග්‍රසයේ සැසියක් ඊයේ වොෂිංටනයේදී ආරම්භ වුණා.\nඊට සහභාගිවීම සඳහායි දෙමළ ජාතික සංවිධානයේ පාර්ලිමේන්තු මන්ත්‍රී එම්.ඒ. සුමන්දිරන් ඇමරිකාවට ගොස් ඇත්තේ.\nමෙම සැසිවාරයට ඇමරිකාවේ ශ්‍රී ලංකා තානාපති ප්‍රසාද් කාරියවසම් ද එක්වුණා.\nශ්‍රී ලංකා රජයට පක්ෂපාතී ලෙස පාර්ලිමේන්තු මන්ත්‍රී එම් ඒ සුමන්දිරන් කරුණු දක්වන බවට ඔබාමා වෙනුවෙන් දෙමළ ජනතාව නමැති සංවිධානය චෝදනා කරනවා.\nඑම නිසා ශ්‍රී ලංකාවේ සත්‍ය තත්ත්වය මෙම සැසිවාරයේදී හෙළි නොවනු ඇති බවයි ඔවුන් එහිදී සදහන් කර ඇත්තේ.\nමේ සම්බන්ධයෙන් වොෂිංටනයේ සිට අදහස් දැක්වූ දෙමළ ජාතික සන්ධානයේ පාර්ලිමේන්තු මන්ත්‍රී එම් ඒ සුමන්දිරන් කියා සිටියේ තමන් ශ්‍රී ලංකාවේ පවතින වත්මන් තත්ත්වය පිළිබඳව කරුණු දැක්වීමට කටයුතු කරන බවයි.",
       "URL": "https://www.hirunews.lk/135563/සුමන්දිරන්ට-ඇමරිකාවේදී-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=5006"
}