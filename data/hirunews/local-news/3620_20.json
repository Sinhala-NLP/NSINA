{
       "Source": "hirunews",
       "Timestamp": "Tuesday, 04 December 2018 - 13:16",
       "Headline": "අතුරු තහනම් නියෝගය ගැන නීතිවේදීන්ගේ අදහස",
       "News Content": "අග්‍රාමාත්‍ය මහින්ද රාජපක්ෂ සහ අමාත්‍ය මණ්ඩලයට එම ධුර දැරීම තාවකාලිකව අත්හිටුවමින් අභියාචනාධිකරණය ඊයේ (03) නිකුත් කළ අතුරු තහනම් නියෝගය පිළිබඳව මේ වන විට සමාජයේ බොහෝ දෙනාගේ අවධානය යොමුව තිබෙනවා.\nමෙම අතුරු තහනම් නියෝගයත් සමඟ අග්‍රාමාත්‍යවරයා සහ අමාත්‍ය මණ්ඩලයේ ධුරවල බලතල පවතිනවා ද යන්න සම්බන්ධයෙන් හිරු ප්‍රවෘත්ති අංශය විමසීමක් කළේ විවෘත විශ්විද්‍යාලයේ නීති පිඨයේ පීඨාධිපති නීිතිඥ ආචාර්ය රාජා ගුණරත්නගෙන්.\nඔහු කියා සිටියේ කිසිදු දිනයක ලොව කිසිදු රටක සම්පූර්ණ කැබිනට් මණ්ඩලයම අක්‍රිය වන ආකාරයට මෙවැනි ක්වෝ වොරොන්ටෝ රීට් ආඥාවක් සඳහා වාරණයක් නිකුත් කර නොමැති බවයි.\nඊට එරෙහිව ශ්‍රේෂ්ඨාධිකරණයට පෙත්සමක් ඉදිරිපත් කිරීමට නියමිත බැවින් ඒ හරහා අදාළ වාරණ නියෝගයේ ක්‍රියාකාරීත්වය නවතින බවත් ඒ අනුව කැබිනට් මණ්ඩලයට සහ අග්‍රාමාත්‍යවරයාගේ ක්‍රියාකාරීත්වය ඒ ආකාරයෙන් පවතින බවත් විවෘත විශ්විද්‍යාලයේ නීති පිඨයේ පීඨාධිපති නීිතිඥ ආචාර්ය රාජා ගුණරත්න කියා සිටියා.\nඅග්‍රාමාත්‍ය මහින්ද රාජපක්ෂට සහ අමාත්‍ය මණ්ඩලයට එම තනතුර දැරීමට බලයක් නොමැති බවට ක්වෝ වොරොන්ටෝ රීට් ආඥාවක් ඉල්ලා මෙම පෙත්සම හිටපු අග්‍රාමාත්‍ය රනිල් වික්‍රමසිංහ ඇතුළු මන්ත්‍රීවරුන් එකසිය විසි දෙදෙනෙකු විසින් ගොනු කර තිබුණා.\nදින දෙකක විභාගයකින් අනතුරුවයි අභියාචනාධිකරණය අදාළ නියෝගය නිකුත් කරනු ලැබුවේ.\nපෙත්සම් විභාගය ලබන 12 වන දා ආරම්භ වන අතර, එදිනට අධිකරණයේ පෙනී සිටින ලෙස මහින්ද රාජපක්ෂ ඇතුළු අමාත්‍ය මණ්ඩලයට නොතීසි ද නිකුත් කෙරුණා.",
       "URL": "https://www.hirunews.lk/205467/අතුරු-තහනම්-නියෝගය-ගැන-නීතිවේදීන්ගේ-අදහස",
       "Category": "Local News",
       "Parent URL": "https://www.hirunews.lk/local-news.php?pageID=3620"
}