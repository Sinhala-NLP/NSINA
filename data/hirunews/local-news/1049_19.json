{
       "Source": "hirunews",
       "Timestamp": "Sunday, 03 July 2022 - 14:57",
       "Headline": "දුප්පතාගේ හිතවතා යළි කරළියට (වීඩියෝ)",
       "News Content": "ඉන්ධන අර්බුදයත් සමඟ ජනතාව මේ දිනවල වැඩි වශයෙන් පා පැදියෙන් ගමන් බිමන් යාමට උනන්දුවක් දක්වනවා.\nඒ හේතුවෙන්ව පසුගිය කාලේ මුල්ලකට විසිකර දමා තිබූ එහෙමත් නැත්නම් යකඩ බරට විකුණා ප්ලාස්ටික් බේසමක් ලබාගත් බයිසිකලයට මේ වනවිට හිමිව ඇත්තේ ඉහළ වටිනාකමක්.\nමේ දිනවල පවතින ඉන්ධන හිඟයත් සමඟ බොහෝ පිරිසකට තමන්ගේ යතුරු පැදිය, මෝටර් රථය, වෑන් රථය නිවසේ ගාල් කර තැබීමට සිදුව තිබෙනවා.\nමේ හේතුවෙන් ප්‍රවාහන පහසුකම් සපයා ගැනීම වෙනුවෙන් ජනතාව විකල්ප ක්‍රම සඳහා යොම වීම සුලබව දැකිය හැකියි.\nප්‍රවාහනය සඳහා නව තාක්ෂණයත් සමඟ මුසු වූ නවීන සැප පහසු පහසු ක්‍රම භාවිත කළ ජනතාවට ඒ වෙනුවට දශක ගණනාවක් ආපස්සට යන්නටත් සිදුවී තිබෙනවා.\nමීට දශක කිහිපයකට ඉහතදී දුප්පතාගේ හිතවතා ලෙස නම් දැරූ පාපැදියත් ක්‍රමයෙන් සමාජයෙන් ඈත් වුණේ පාපැදියට වඩා කාලය ශ්‍රමය අවම කරගනිමින් ප්‍රවාහන අවශ්‍යතාව සපුරාගත හැකි නවීන රථ සමාජයේ සුලබ වූ නිසයි.\nනමුත් මේ වනවිට පාපැදියට, නැත්නම් බයිසිකලයට යළිත් තමන්ට පෙර උරුම වූ තැන හිමිවෙමින් පවතිනවා.\nඒ ඉන්ධන අර්බුදයත් සමඟ දින ගණන් පෝලිම්වල ගත කිරීම වෙනුවට පාපැදියෙන් ගමන් අවශ්‍යතාව සපුරා ගැනීමට බොහෝ පිරිස් උත්සාහ කිරීමත් සමඟයි.\nඒ නිසාම පාපැදියේ මිලත් මේ වන විට පවතින්නේ ඉහළ අගයකයි.\nඑම පාපැදි යළි භාවිතයට ගැනීම සඳහා මිලට ගැනීමට කිලිනොච්චියේ ජනතාව උනන්දු වන ආකාරය දැකිය හැකියි.\nසාමාන්‍යයෙන් මෙම පාපැදි කිලෝ ගණනට අලෙවි කිරීමේදී බොහෝ විට ලැබෙන්නේ අවම මුදලක් හෝ ප්ලාස්ටික් බේසමක් වැනි භාණ්ඩයක් පමණයි.\nනමුත් වෙලඳපොළ තුළ පාපැදියක මිල රුපියල් 60,000සේ සිට ඉහළ අගයක් ගන්නා නිසාම මෙලෙස යකඩ බරට විකිණූ මෙම පාපැදිවල දැන් වටිනාකම රුපියල් 10,000කට අධික වනවා.\nපාපැදිය අලුත්වැඩියා කිරීම සඳහා තවත් රුපියල් 15,000ත් 20,000ත් අතර මුදලක් වැය කළ ද ලාබදායී බවයි ජනතාව ප්‍රකාශ කරන්නේ.\nකෙසේ වෙතත් ජනතාව වැඩි වශයෙන් පාපැදිය භාවිත කිරීම මූල්‍යමය වශයෙන් ඉතිරියක් මෙන්ම සෞඛ්‍ය සම්පන්න ජීවිතයකටත් අඩිතාලමක් වනවා.",
       "URL": "https://www.hirunews.lk/308918/දුප්පතාගේ-හිතවතා-යළි-කරළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1049"
}