{
       "Source": "hirunews",
       "Timestamp": "Wednesday, 17 March 2021 - 20:44",
       "Headline": "ස්වර්ණමහල් හිටපු අධ්‍යක්ෂවරුන් රිමාන්ඩ් (වීඩියෝ)",
       "News Content": "ස්වර්ණමහල් ජුවලර්ස් පුද්ගලික සමාගමේ හිටපු අධ්‍යක්ෂකවරුන් වන ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහ යන පිරිස ලබන 30 වැනිදා දක්වා රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් අධිකරණය අද නියෝග කළා.\nඔවුන් ඊයේ දිනයේදී අත්අඩංගුවට ගනු ලැබුවේ මුදල් විශුද්ධිකරණ චෝදනා යටතේයි.\nස්වර්ණමහල් ජුවලර්ස් පුද්ගලික සමාගමේ අධ්‍යක්ෂකවරුන් ලෙස කටයුතු කළ ජීවක එදිරිසිංහ, අසංක එදිරිසිංහ, දීපා එදිරිසිංහ සහ නාලක එදිරිසිංහ අපරාධ පරීක්ෂණ දෙපාර්තමේන්තුව මගින් අත්අඩංගුවට ගැනීමෙන් පසු අද පස්වරුවේ කොළඹ කොටුව මහේස්ත්‍රාත් අධිකරණය වෙත ඉදිරිපත් කෙරුණා.\nඑහිදී අපරාධ පරීක්ෂණ දෙපාර්තමේන්තුව අධිකරණය වෙත බී වාර්තාවක් ඉදිරිපත් කළ අතර, එමගින් ස්වර්ණමහල් ජුවලර්ස් ලිමිටඩ් සම්බන්ධයෙන් කරුණු රැසක් අනාවරණ කෙරුණා.\nනීතිපති දෙපාර්තමේන්තුව වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර මහත්මිය බී වාර්තාවද පදනම් කරගනිමින් සඳහන් කළේල ස්වර්ණමහල් ජුවලර්ස් ලිමිටඩ් විසින් තැන්පතු ලෙස මුදල් භාර ගැනීම නිතත්‍යානුකූල නොවන ලෙස සිදුකර ඇතැයි මහබැංකුව විසින් 2010 වසරේදී අනාවරණ කරගෙන ඇති බවයි.\nඒ අනුව 2011 වසරේදී මූල්‍ය මණ්ඩල පත්‍රිකාවක් මගින් ස්වර්ණමල් ජුවලර්ස් වෙත නියෝග කර ඇත්තේ තවදුරටත් තැන්පතු භාර නොගන්නා ලෙස සහ මාස 18ක් ඇතුළත සියලු තැන්පතු නිදහස් කරන ලෙසයි.\nඑවන් නියෝගයක් කර ඇති පසුබිමක 2010 වසරේදී රුපියල් මිලියන 583ක තැන්පතු වගකීමක් පැවතුණු ස්වර්ණමහල් ජුවලර්ස් ලිමිටඩ් ආයතනයල 2011 - 2012 මූල්‍ය වර්ෂයේදී රුපියල් බිලියන 4.9ක තැන්පතු වගකීමක් දක්වාත් 2011 සැප්තැම්බර් වන විට එය රුපියල් බිලියන 7.2ක් දක්වා වර්ධනය කරගනිමින් තවදුරටත් තැන්පතු භාරගෙන ඇති බව ජ්‍යෙස්ඨ නියෝජ්‍ය සොලිසිටර් ජනරාල්වරිය අධිකරණයට අනාවරණය කළා.\nඇය එහිදී සඳහන් කළේ මෙම කරුණු අනුව මුදල් විශුද්ධිකරණ පනත යටතේ මෙම සැකකරුවන් වරදක් කර ඇති බවට ජනපති කොමිසමද නිගමනය කර තිබූ බවයි.\nමෙම සැකකරුවන්ට ඇප ලබාදීමෙන් ඔවුන් සතුව ඇති නඩු භාණ්ඩ හා ලේඛන විනාශ කිරීමට හැකියාවක් පවතින බවත්, සමාගමේ සේවකයින්ගෙන් ඉදිරි විමර්ශන සඳහා ලබා ගැනීමට නියමිත ප්‍රකාශ සඳහා ඔවුන් බලපෑම් කළ හැකි නිසාත් ඇප ලබා නොදෙන ලෙස නීතිපති දෙපාර්තමේන්තුව ඉල්ලීමක් කළා.\nඒ අනුව, ඇප ලබාදීම සම්බන්ධයෙන් සලකා බැලීම සඳහා මෙම නඩුව මේ මස 30 වැනිදා යළි කැඳවන ලෙස කොළඹ කොටුව මහේස්ත්‍රාත් ප්‍රියන්ත ලියනගේ මහතා නියෝග කළා.\nඒ අනුව ස්වර්ණමහල් ජුවලර්ස් ලිමිටඩ්හි හිටපු අධ්‍යක්ෂවරුන් සිව්දෙනා එදින දක්වා රක්ෂිත බන්ධනාගාරගත කෙරුණා.\nඅනතුරුව ඔවුන් වැලිකඩ බන්ධනාගාරය වෙත රැගෙන ආවා.",
       "URL": "https://www.hirunews.lk/265669/ස්වර්ණමහල්-හිටපු-අධ්‍යක්ෂවරුන්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2081"
}