{
       "Source": "hirunews",
       "Timestamp": "Thursday, 07 July 2022 - 9:39",
       "Headline": "රුපියල් අට ලක්ෂ පනස්දාහකට අධික වටිනාකමින් යුත් ඉන්ධන තොගයක් සන්තකයේ තබාගෙන සිටි පුද්ගලයකු අත්අඩංගුවට (වීඩියෝ)",
       "News Content": "රුපියල් අට ලක්ෂ පනස්දාහකට අධික වටිනාකමින් යුත් ඉන්ධන තොගයක් සන්තකයේ තබාගෙන සිටි පුද්ගලයකු විශේෂ කාර්ය බලකා නිලධාරීන් විසින් අත්අඩංගුවට ගෙන තිබෙනවා.\nවිශේෂ කාර්ය බලකාය සමන්තුරය කඳවුරේ නිලධාරීන්ට ලද තොරතුරකට අනුව ඊයේ (06) දිනයේ කරන ලද වැටලීමක දී සැකකරුවා අත්අඩංගුවට ගෙන තිබෙනවා.\nඅදාළ අත්අඩංගුවට ගැනීම සිදු කර ඇත්තේ කල්මුනේ පොලිස් වසමේ මානම් පාර, පන්සල අසල ප්‍රදේශයේ දී යි.\nඅත්අඩංගුවට ගනු ලැබූ පුද්ගලයා වයස අවුරුදු 51 පමණ වන වේරදූව, මාතර ප්‍රදේශයේ පදිංචිකරුවෙක් වන අතර අත් අඩංගුවට ගන්නා අවස්ථාවේ දී ඔහු සන්තකයේ තිබී භූමිතෙල් ලීටර් 2,160 හමුව තිබෙනවා.\nවිශේෂ කාර්ය බලකා නිලධාරීන් විසින් සැකකරුවා කල්මුනේ පොලිස් ස්ථානය වෙත භාර දී ඇති අතර කල්මුනේ පොලිසිය විසින් සිද්ධිය සම්බන්ධයෙන් වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/309284/රුපියල්-අට-ලක්ෂ-පනස්දාහකට-අධික-වටිනාකමින්-යුත්-ඉන්ධන-තොගයක්-සන්තකයේ-තබාගෙන-සිටි-පුද්ගලයකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1041"
}