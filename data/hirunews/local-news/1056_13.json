{
       "Source": "hirunews",
       "Timestamp": "Thursday, 30 June 2022 - 16:51",
       "Headline": "ලිට්‍රෝ සමාගම මිලදී ගන්නා ගෑස් තොගයේ පළමු නැව ජූලි 6 දිවයිනට",
       "News Content": "ලිට්‍රෝ සමාගම ඔමාන් ට්‍රේඩින් සමාගමෙන් ලබා ගැනීමට නියමිත ගෑස් මෙට්‍රික් ටොන් 100000 පළමු ගෑස් නැව ජූලි 6 වනදා මෙරටට පැමිණි මට නියමිත බව ලිට්‍රෝ සභාපති මුදිත පීරිස් පවසනවා.\nඑම නැවේ ගෑස් බෙදාහැරීමේ කටයුතු 7 වනදා සිට ආරම්භ කරන බවයි ඔහු සඳහන් කළේ.\nඅනතුරුව ජූලි 10,13,15,14 සහ 22 යන දිනවල සිට අඛණ්ඩව ගෑස් නැව් මෙරටට පැමිණිමට නියමිතයි.\nදැනට කිලෝ 12.5 ගෑස් සිලින්ඩයක් රුපියල් 4860ක් වන අතර එම මිල ඉදිරියේදී තවත් රුපියල් 200කින් පමණ ඉහළ යනු ඇති බව ද ලිට්‍රෝ ආරංචි මාර්ග සඳහන් කරනවා.\nමේ අතර අගෝස්තු 02 වැනිදා වන විට මෙරට ගෑස් පෝලිම් අවසන් වනු ඇති බවයි ලිට්රෝ සමාගමේ සභාපති මුදිත පීරිස් මහතා කියාසිටියේ.\nහිරු ප්‍රවෘත්ති කළ විමසීමකදී ඔහු සඳහන් කළේ ජූලි මාසයේ පමණක් ගෑස් මෙට්‍රික් ටොන් 33,000ක් මෙරටට ආනයනය කිරීමට සැලසුම් කර ඇති බවයි.\nලිට්‍රෝ සමාගම LP ගෑස් මෙට්‍රික් ටොන් 100,000ක් ලබාගැනීමට අද(30) ගිවිසුම් අත්සන් කරනු ලැබුවා .\nමෙම ගෑස් මෙට්‍රික් ටොන් 100,000 තොගයේ වටිනාකම අමෙරිකානු ඩොලර් මිලියන 90ක් වන අතර ඒ සඳහා ලෝක බැංකුව විසින් ඩොලර් මිලියන 70ක් සපයනු ලබනවා. ඉතිරි ඩොලර් මිලියන 20 සපයන්නේ ලිට්‍රෝ සමාගම විසින්.\nමෙම ගෑස් තොගය මාස හතරක පමණ කාලයක පරිභෝජනය සඳහා මෙරටට සෑහෙන බවයි වාර්තා වන්නේ.\nගැස් තොගයෙන් 70%ක් ගෘහස්ථ පාරිභෝගිකයන් වෙත ලබා දෙනු ඇති අතර ඉන් කිලෝග්‍රෑම් 12.5 සිලින්ඩර මිලියන 5 ක්, කිලෝග්‍රෑම් 5 සිලින්ඩර මිලියන 1 ක් සහ කිලෝග්‍රෑම් 2.5 සිලින්ඩර මිලියන1 ක් ලබා ගැනීමට ඇස්තමේන්තු කර තිබෙනවා.\nඉතිරි 30% වාණිජ භාවිතය සඳහා ලබා දීමට නියමිතයි.\nතව ද, ඩොලර් මිලියන 20 ක වියදමින් ලිට්‍රෝ සමාගම විසින් ලබා ගන්නා ලද LPG ටොන් 33,000 ක මූලික තොගයක් ජූලි මස මුල් සතිය වන විට ශ්‍රී ලංකාවට පැමිණෙන අතර ඒ වහාම බෙදා හැරීම් කටයුතු කිරීමට නියමිතයි.",
       "URL": "https://www.hirunews.lk/308644/ලිට්‍රෝ-සමාගම-මිලදී-ගන්නා-ගෑස්-තොගයේ-පළමු-නැව-ජූලි-6-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1056"
}