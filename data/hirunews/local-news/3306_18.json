{
       "Source": "hirunews",
       "Timestamp": "Tuesday, 11 June 2019 - 19:05",
       "Headline": "මංගල සමරවීර පෙදෙස වෙනස් කිරීමේ යෝජනාවක් මාතරදී සම්මතයි",
       "News Content": "මාතර - කිරින්ද - පුහුල්වැල්ල ප්‍රදේශයේ පිහිටි මංගල සමරවීර පෙදෙස යන මාර්ගයේ නම වෙනස් කරන ලෙස ඉල්ලා ප්‍රදේශවාසීන් පිරිසක් කිරින්ද - පුහුල්වැල්ල ප්‍රාදේශීය සභාවට ඉදිරිපත් කළ යෝජනාවක් අද වැඩි ඡන්ද 3 කින් සම්මත වුණා.\nඅදාළ ගම්මානයේ පදිංචි ජනතාව අත්සන් 110 කින් සමන්විත පෙත්සමක් එම ප්‍රාදේශීය සභාවේ සභාපති සනත් හෙට්ටිආරච්චි වෙත ඉදිරිපත් කරමින් ඉල්ලා සිටියේ මංගල සමරවීර පෙදෙස යන නම ඉවත් කර ඒ වෙනුවට ළිදගාව වත්ත මාවත යන නම ලියාපදිංචි කර දෙන ලෙසයි.\nපසුව එම යෝජනාව අද පැවති මාසික සභා රැස්වීමට ඉදිරිපත් කර ඇති අතර එහිදී එම යෝජනාවට පක්ෂව ඡන්ද 7 ක් ලැබී ඇති අතර, විපක්ෂව ලැබී ඇත්තේ ඡන්ද 4ක් පමණයි.\nඒ අනුව වැඩි ඡන්ද 3 කින් සම්මත වූ අදාළ යෝජනාව ඉදිරි කටයුතු සදහා දකුණු පළාත් ආණ්ඩුකාරවරයා වෙත යොමුකරන බව කිරින්ද - පුහුල්වැල්ල ප්‍රාදේශීය සභාවේ සභාපති සනත් හෙට්ටිආරච්චි සදහන් කළා.\nමේ අතර මාතර දිස්ත්‍රික්කයේ සහ ගම්පහ කොට්ඨාශයේ විහාරස්ථාන තහනමකට ලක්වූ මුදල් අමාත්‍ය මංගල සමරවීරට විරෝධය පළ කර අද කොළොන්නාව ප්‍රදේශයේදී විරෝධතාවක් පැවැත්වුණා.\nඑය සංවිධාන කර තිබුණේ කොළොන්නාව ත්‍රෛනිකායික භික්ෂු සංවිධානය විසින්.\nඑසේම ශ්‍රී ලංකාවට දුම්වැටි ආනයනය කිරීම සදහා අලූතින් බලපත්‍ර ලබාදීමට මුදල් අමාත්‍ය මංගල සමරවීර ගනු ලැබූ තීරණය රටට දැඩි හානිකර තීරණයක් බව මධ්‍යසාර සහ මත්ද්‍රව්‍ය තොරතුරු මධ්‍යස්ථානය පවසනවා.\nමීට පෙර මුදල් අමාත්‍ය මංගල සමරවීර මාධ්‍ය හමුවක් කැදවමින් සදහන් කළේ විදේශීය දුම්වැටි ආනයනය කිරීම සදහා නව බලපත්‍ර ලබාදීමට කටයුතු කරන බවයි.\nකෙසේ වෙතත්, මධ්‍යසාර සහ මත්ද්‍රව්‍ය තොරතුරු මධ්‍යස්ථානය එහි ඇති බරපතල තත්ත්වය පැහැදිළි කිරීම සඳහා කරුණු 10 කින් යුත් නිවේදනයක් නිකුත් කර ඇති අතර, එම තීරණය වෙනස් කිරීම සඳහා වගකිවයුතු අංශ කටයුතු කළ යුතු බව එමඟින් ඉල්ලා තිබෙනවා.",
       "URL": "https://www.hirunews.lk/218201/මංගල-සමරවීර-පෙදෙස-වෙනස්-කිරීමේ-යෝජනාවක්-මාතරදී-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=3306"
}