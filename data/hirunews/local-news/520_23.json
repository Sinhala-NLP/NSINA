{
       "Source": "hirunews",
       "Timestamp": "Wednesday, 22 February 2023 - 9:57",
       "Headline": "IMF වෙතින් කඩිනමින් ප්‍රතිචාරයක් ලබා ගැනීමට, ශ්‍රී ලංකාව ජාත්‍යන්තර ප්‍රජාව දැනුම්වත් කරයි (වීඩියෝ)",
       "News Content": "අත්‍යාවශ්‍ය වියදම් පියවා ගැනීමට සහ ණය සේවා කළමනාකරණයට අවශ්‍ය අරමුදල් සපයා ගැනීම සඳහා අදාළ ක්‍රියාමාර්ග ගැනීමට අමාත්‍ය මණ්ඩලය විසින් භාණ්ඩාගාර ලේකම්වරයා වෙත බලය පවරා තිබෙනවා.\nඒ මුදල් අමාත්‍යවරයා ලෙස ජනාධිපති රනිල් වික්‍රමසිංහ අමාත්‍ය මණ්ඩලය වෙත ඉදිරිපත් කළ යෝජනාවකට අනුවයි.\nකැබිනට් ප්‍රකාශක අමාත්‍ය බන්දුල ගුණවර්ධන කැබිනට් තීරණ දැනුම්දීමේ මාධ්‍ය හමුවට එක්වෙමින් සඳහන් කළේ ද්වීපාර්ශවීය වශයෙන් ලබා ගත් ණය නොගෙවීමේ ප්‍රතිපත්තියක සිටියද ලෝක බැංකුව ආසියානු සංවර්ධන බැංකුව ඇතුළු ආයතන සඳහා රජය සාමාන්‍ය පරිදි ණය පියවන බවයි.\nඒ අනුව, මාසිකව ඒ සඳහා අරමුදල් සපයා ගත යුතුව ඇති අතර, එදිනෙදා වියදම් පියවා ගැනීමට ද අරමුදල් සපයා ගත යුතුයි.\nඒ සදහා බදු පැනවීම මෙන්ම, භාණ්ඩාගාර බිල්පත් නිකුත් කිරීම ඇතුළු වෙනත් ක්‍රියාමාර්ගවලින් ණය ලබා ගැනීම සිදුකරනු ලබනවා.\nකෙසේ වෙතත් පේරාදෙණිය විශ්වවිද්‍යාලයේ ආර්ථික විද්‍යා හා සංඛ්‍යායන විද්‍යා අංශයේ මහාචාර්ය වසන්ත අතුකෝරාල සඳහන් කළේ ණය ගෙවීමට රජයක් විසින් තවදුරටත් ණය ලබා ගන්නේ නම් එය සාර්ථක මූල්‍ය ප්‍රතිපත්තියක් නොවන බවයි.\nමේ අතර, ජාත්‍යන්තර මූල්‍ය අරමුදලේ ණය පහසුකම් ලැබෙන තුරු ආර්ථිකය තවදුරටත් අවදානම් මට්ටමක පවතින බවයි අමාත්‍ය බන්දුල ගුණවර්ධන තවදුරටත් කියා සිටියේ.\nඊට ප්‍රතිචාර දැක්වූ මහාචාර්ය වසන්ත අතුකෝරාල සදහන් කළේ පවතින ආර්ථික අර්බුදය හමුවේ රජය සිය වියදම් තවදුරටත් පාලනය කළ යුතු බවයි.\nමේ අතර, ජාත්‍යන්තර මූල්‍ය අරමුදලෙන් කඩිනම් ප්‍රතිචාරයක් ලබා ගැනීමට ජාත්‍යන්තර සහයෝගය අවශ්‍ය බවට ශ්‍රී ලංකාව පැරිස් සමාජයේ සාමාජික රටවල් සහ ඉන්දීය රජයේ නියෝජිතයන් දැනුවත් කර තිබෙනවා.\nඊට අදාළ සාකච්ඡාව විදේශ අමාත්‍ය අලි සබ්රි, මහබැංකු අධිපති ආචාර්ය නන්දලාල් වීරසිංහ සහ භාණ්ඩාගාර ලේකම්වරයා ඇතුළු පිරිසකගේ ප්‍රධානත්වයෙන් ඊයේ විදේශ අමාත්‍යාංශයේදී පැවැත්වුණා.\nඑහිදී ශ්‍රී ලංකාව ආර්ථිකය, ස්ථාවර කිරීමට ගෙන ඇති පියවර සහ මූල්‍ය අරමුදලේ වැඩසටහන් පිළිබඳව ඊට එක්වූ නියෝජිතයන් පැහැදිලි කර තිබෙනවා.\nඑසේම, අරමුදල් සහය ලබා ගැනීමට මෙම තීරණාත්මක අවස්ථාවේ පුළුල් පාර්ශවකරුවන්ගේ සහයෝගයේ වැදගත්කම ද එහිදී ලක් රජය අවධාරණය කළා.",
       "URL": "https://www.hirunews.lk/328005/imf-වෙතින්-කඩිනමින්-ප්‍රතිචාරයක්-ලබා-ගැනීමට-ශ්‍රී-ලංකාව-ජාත්‍යන්තර-ප්‍රජාව-දැනුම්වත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=520"
}