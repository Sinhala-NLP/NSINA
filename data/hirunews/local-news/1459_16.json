{
       "Source": "hirunews",
       "Timestamp": "Thursday, 30 December 2021 - 17:42",
       "Headline": "සිංහ පෝතකයෝ අසල්වැසියන් සමඟ අවසන් සටනට",
       "News Content": "ඩුබායිහි දී පැවැත්වෙන වයස අවුරුදු 19න් පහළ ආසියානු කුසලාන එක්දින තරගයේ අවසන් පූර්ව වටයේ අවසන් වටයට පිවිසෙන්නට ශ්‍රී ලංකා කණ්ඩායම සමත් වුණා.\nඒ, පාකිස්ථාන කණ්ඩායම ලකුණු 22කින් පරාජය කරමින්.\nමේ තරගයේ පළමුව පන්දුවට පහර දුන් ශ්‍රී ලංකා කණ්ඩායම ලකුණු 147කට දැවී ගියා.\nජයග්‍රහණය සඳහා ලකුණු 148ක ඉලක්කයක් හඹා ගිය පාකිස්ථාන කණ්ඩායමට නියමිත පන්දු ඕවර 50 තුළදී සියලු දෙනා දැවී රැස්කර ගත හැකි වූයේ ලකුණු 125 ක් පමණයි.\nපාකිස්ථාන කණ්ඩායම වෙනුවෙන්, අහ්මඩ් ඛාන් ලකුණු 36ක් සහ මොහොමඩ් ශේෂාඩ් ලකුණු 30ක් රැස් කරගත්තා.\nපන්දු යැවීමේදී පාකිස්ථාන ඉනිම වැනසූ ශ්‍රී ලංකා ආරම්භක පන්දු යවන්නා වන ප්‍රවීන් මැතිව් සිය පන්දු ඕවර 10 තුළ දී නිලකුණු ඕවර් තුනක් ද සහිතව ලකුණු 14කට කඩුළු 4ක් දවාගත්තා.\nදුනිත් වෙල්ලාලගේ කඩුළු 3යි.\nමේ අනුව වයස අවුරුදු 19න් පහළ ආසියානු කුසලාන අවසන් තරගයේදී ශ්‍රී ලංකා කණ්ඩායම, ඉන්දියානු කණ්ඩායම මුණ ගැසෙනු ඇති.",
       "URL": "https://www.hirunews.lk/292587/සිංහ-පෝතකයෝ-අසල්වැසියන්-සමඟ-අවසන්-සටනට",
       "Category": "Local News",
       "Parent URL": "https://www.hirunews.lk/local-news.php?pageID=1459"
}