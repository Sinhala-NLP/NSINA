{
       "Source": "hirunews",
       "Timestamp": "Sunday, 27 October 2019 - 6:39",
       "Headline": "ප්‍රදේශ රැසකට අදත් වැසි",
       "News Content": "ශ්‍රී ලංකාවට ගිනිකොණ දෙසින් වායුගෝලයේ පවතින කැළඹිලි ස්වභාවය හේතුවෙන් අද සිට උතුර, නැගෙනහිර, උතුරු මැද සහ ඌව පළාත්වල වැසි තත්වයේ වර්ධනයක් ඇතිවන බව කාලගුණ විද්‍යා දෙපාර්තමේන්තුව පවසනවා.\nනැගෙනහිර පළාතේත් පොළොන්නරුව සහ මුලතිව් දිස්ත්‍රික්කවලත් ඇතැම් ස්ථානවලට මිලිමීටර් 100ක් 150ක පමණ සහ අනෙක් ප්‍රදේශවලට මිලිමීටර් 100ක පමණ තද වැසි ඇතිවිය හැකියි.\nඑමෙන්ම දිවයිනේ බොහෝ ප්‍රදේශවල අහස වළාකුලින් බරවී පවතින අතර සවස් කාලයේදී හෝ රාත්‍රී කාලයේදී ගිගුරුම් සහිත වැසි ඇති වනවා.\nමධ්‍යම, සබරගමුව, ඌව සහ උතුරු මැද පළාත්වල ඇතැම් ස්ථානවල උදෑසන කාලයේදී මීදුම් සහිත තත්වයක් බලාපොරොත්තු විය හැකියි.\nමේ අතර ගිණිකොන දෙසින් වන මුහුදු ප්‍රදේශයේ පහළ වායුගෝලයේ පවතින කැළඹිලි ස්වභාවය හේතුවෙන් මාතර සිට මඩකලපුව සහ ත්‍රිකුණාමලය හරහා කන්කසන්තුරය දක්වා වෙරළට ඔබ්බෙන් වන මුහුදු ප්‍රදේශවල තද වැසි ඇතිවිය හැකි අතර සුළං වේගය ක්ෂණිකව පැයට කිලෝමීටර් 70ක් 80ක් පමණ දක්වා ඉහළ යාමට හැකියාව පවතිනවා.\nමේ හේතුවෙන් එම මුහුදු ප්‍රදේශ ක්ෂණිකව රළු වීමේ වැඩි හැකියාවක් පවතින අතර ධීවර සහ නාවුක ප්‍රජාව මේ පිළිබඳව ඉතා අවධානයෙන් කටයුතු කරන ලෙසටයි කාලගුණ විද්‍යා දෙපාර්තමේන්තුව ඉල්ලා සිටින්නේ.\nහම්බන්තොට සිට මඩකලපුව සහ ත්‍රිකුණාමලය හරහා කන්කසන්තුරය දක්වා මුහුදු ප්‍රදේශවල සුළගේ වේගය විටින් විට පැයට කිලෝමීටර් 50 දක්වා ඉහළ යාමේ හැකියාව පවතින අතර එම මුහුදු ප්‍රදේශ විටින් විට රළු විය හැකියි.\nගිගුරුම් සහිත වැසි ඇතිවන විට එම මුහුදු ප්‍රදේශවල පැයට කිලෝමීටර් 70ක් 80ක් දක්වා තාවකාලිකව තද සුළං ද ඇතිවිය හැකි අතර එවිට එම මුහුදු ප්‍රදේශ තාවකාලිකව ඉතා රළු විය හැකියි.",
       "URL": "https://www.hirunews.lk/227055/ප්‍රදේශ-රැසකට-අදත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3078"
}