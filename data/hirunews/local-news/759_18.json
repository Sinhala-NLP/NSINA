{
       "Source": "hirunews",
       "Timestamp": "Thursday, 03 November 2022 - 13:07",
       "Headline": "කැටැන්විල එක්තැන් කළ ඉබිගමනේ යන ව්‍යාපෘති (වීඩියෝ)",
       "News Content": "කෝටි ගණනින් මහජන මුදල් වැය කර අතරමග නවතා දමා ඇති විවිධ ව්‍යාපෘති පිළිබඳ රටේ විවිධ ප්‍රදේශවලින් අපට නිරන්තරයෙන් අසන්නට ලැබෙනවා.\nකෝටි 17ක මුදලක් වැය කරමින් ඉදි කිරීම් ඇරඹුවද අතරමග නවතා දැමූ තවත් එවැනි ව්‍යාපෘතියක් පිළිබඳවයි මේ තොරතුරු.\nමේ අකුරැස්ස කැටැන්විල සිට කිලිට්ටුව හරහා විලගම දක්වා දිවෙන මාර්ගයයි.\nකැටැන්විල, කිලිට්ටුව, විලගම ආදී ගම්මාන වලට අයත් පවුල් 600කට අධික පිරිසක් මෙම මාර්ගය සිය දෛනික කටයුතු සපුරා ගැනීමට නිරන්තයෙන් භාවිත කරනු ලබනවා.\nකිලෝ මීටර 4ක දුරකින් සමන්විත මෙම මාර්ගය ප්‍රතිසංස්කරණය කිරීම මීට වසරකට පමණ පෙර දී ආරම්භ කර තිබෙනවා.\nරුපියල් කෝටි 17ක මුදල් ප්‍රතිපාදන වෙන්කොට විවිධ කොන්ත්‍රාත් සමාගම් යටතේ ඉදි කිරීම් ඇරඹුවද එහි වැඩ කටයුතු අතරමග නතර වී ඇත්තේ ප්‍රදේශයේ ජන ජීවිත වැඩි දුෂ්කරතාවට පත් කරමින්.\nමාර්ගයේ ඇතැම් ස්ථාන අසළින් ගලා බසිනා දොළද ඛාදනයවීම හේතුවෙන් අනතුරුදායක තත්ත්වයක් නිර්මානය වී ඇත්තේ මෙලෙසින්.\nප්‍රධාන ජීවනෝපාය මාර්ග ලෙස කුඹුරු ගොවිතැනත්, තේ ,කුරුදු , රබර් ආදී වගාවන්ගෙන් ජීවිත සරි කර ගන්නා ප්‍රදේශයේ ජනතාව ගමනාගමන කටයුතු නිසි ලෙස සිදු කර ගැනීමට නොහැකිවීමෙන් දැඩි ආර්ථික දුෂ්කරතාවකට ද පත්ව තිබෙනවා.\nඔවුන් ඉල්ලා සිටින්නේ කැටැන්විල සිට කිලිට්ටුව හරහා විලගම මාර්ගය කඩිනමින් ප්‍රතිසංස්කරණය කර දී සිය ජන ජීවිත යථාවත් කීරීමට කටයුතු කරන ලෙසයි.",
       "URL": "https://www.hirunews.lk/319529/කැටැන්විල-එක්තැන්-කළ-ඉබිගමනේ-යන-ව්‍යාපෘති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=759"
}