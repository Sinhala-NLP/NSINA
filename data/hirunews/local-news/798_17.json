{
       "Source": "hirunews",
       "Timestamp": "Sunday, 16 October 2022 - 19:18",
       "Headline": "ඉදිරි පැය 36 ත් මිලිමීටර් 100 ට වැඩි වැසි (වීඩියෝ)",
       "News Content": "ඉදිරි පැය 36 තුළත් මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව නිවේදනය කළා.\nඅද පස්වරුවේ වැසි තත්ත්වයේ යම් අඩුවීමක් පැවතුණ ද රාත්‍රී කාලයේ යළි තද වැසි අපේක්ෂා කරන බවයි එම දෙපාර්තමේන්තුව සඳහන් කළේ.\nසුළු ගංවතුර තත්වයක් පවතින කළු ගගේ ජල මට්ටම තවදුරටත් ඉහළ යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nමිල්ලකන්ද ප්‍රදේශයෙන් කළු ගඟේ ජලමට්ටම අද පස්වරු 3යි 30 වන විට අඩි 7යි අඟල් 9යි 7ක් දක්වා ඉහළ ගොස් ඇති බවයි එම දෙපාර්තමේන්තුවේ ජල විද්‍යා හා ජල කළමණාකරන අංශයේ අධ්‍යක්ෂ එස්.පී.සී.සුගීෂ්වර සඳහන් කළේ.\nඑමෙන්ම අත්තනගලු ඔයේ ද ජලය පිටාර ගැලීමෙන් මේ වන විට සුළු ගංවතුර තත්වයක් පවතින අතර ගිං ගඟේ ජල මට්ටම බද්දේගම ප්‍රදේශයේ සුළු ඉහළ යාමක් දක්නට ලැබෙනවා.\nකැළණිය ගඟ ආශ්‍රිත පහත් බිම් වල ජලය මේ වනවිට බැසයමින් පැවතිය ද කැළණිය, බියගම, දොම්පේ සහ සීතාවක ප්‍රදේශ වල සුළු ජල ගැලීම් තත්ත්වයන් තවදුරටත් පවතිනවා.\nවර්ෂාවත් සමඟ ඇති වූ අධික සුලං තත්වය හේතුවෙන් අම්පාර සාමපුර ප්‍රදේශයේ විදුලි රැහැන් හා ගස් කඩාවැටීම් කිහිපයක් වාර්තා වී ඇති බවයි පොලීසිය සඳහන් කළේ.\nඑමෙන්ම, දිස්ත්‍රික්ක 6 කට පනවා තිබූ නායයාමේ අනතුරු ඇඟවීමේ නිවේදනය හෙට පස්වරු 4 දක්වා යළි දීර්ඝ කිරීමට ජාතික ගොඩනැගිලි පර්යේෂණ සංවිධානය පියවර ගෙන තිබෙනවා. කොළඹ, ගාල්ල, කළුතර, කෑගල්ල, නුවරඑළිය සහ රත්නපුර දිස්ත්‍රික්ක සඳහායි මෙලෙස අනතුරු ඇඟවීම් නිකුත් කරනු ලැබුවේ.\nමේ අතර ගම්පහ දිස්ත්‍රික්කයේ ආපදා තත්වය පිළිබඳ සකච්ඡා කිරීමට දිස්ත්‍රික් ලේකම් කාර්යාලයේ දී අද පැවති විශේෂ රැස්වීමක් අතරතුර උණුසුම් තත්වයක් ඇතිවුණා.\nඒ ගම්පහ නගරාධිපති එරංග සේනානායක සහ දිස්ත්‍රික් සංවර්ධන කමිටු සභාපති, පාර්ලිමේන්තු මන්ත්‍රී සහන් ප්‍රදීප් අතරයි.",
       "URL": "https://www.hirunews.lk/318050/ඉදිරි-පැය-36-ත්-මිලිමීටර්-100-ට-වැඩි-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=798"
}